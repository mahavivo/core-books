讀書分年日程

元 程端禮 撰


序

今父兄之愛其子弟，非不知教，要其有成，十不能二三，此豈特子弟與其師之過？為父兄者，自無一定可久之見，曾未讀書明理，遽使之學文。為師者，雖明知其未可，亦欲以文墨自見，不免於阿意曲徇，失序無本，欲速不達。不特文不足以言文，而書無一種精熟，坐失歲月，悔則已老。且始學既差，先入為主，終身䧟於務外，為人而不自知，弊宜然也。

孔子之教序，志道、據德、依仁居遊藝之先。《周禮·大司徒》列六藝居六德六行之後。本末之序，有不可紊者。

今制取士，以德行為首，經術為先，詞章次之，蓋因之也。況今明經一主朱子說，使理學與舉業畢貫于一，以便志道之士。漢唐宋科目所未有也，誠千載學者之大幸，尚不自知而忍紊之邪？嗟夫！今士之讀經，雖知主朱子說，不知讀之固自有法也。讀之無法，故猶不免以語言文字求之，而為程試資也。昔胡文㝎公於程學盛行之時，有不絶如綫之嘆。竊恐此嘆将復見今日也。余不自揆，用敢輯為《讀書分年日程》，與朋友共讀，以救斯弊。蓋一本輔漢卿所粹《朱子讀書法》修之，而先儒之論有禆於此者，亦間取一二焉。嗟夫！欲經之無不治，理之無不明，治道之無不通，制度之無不考，古今之無不知，文詞之無不逹，得諸身心者無不可推而為天下國家用。竊意守是，庶乎本末不遺，而工夫有序，已得不忘而未能日增，玩索精熟而心與理相浹，静存動察而身與道為一，德形于言辭而可法可傳於後，較其所就，豈世俗偏長一曲之學所可同日語哉。

延祐二年八月鄞　程端禮　書于池之建德學


卷一


〈日程節目，主朱子教人讀書法六條修。其分年，主朱子寬著期限、緊著課程之說修。〉

八歲未入學之前

讀《性理字訓》〈程逢源增廣者。〉

日讀《字訓》綱三、五段，此乃朱子以孫芝老能言，作性理絕句百首教之之意，以此代世俗《蒙求》、《千字文》最佳。又以朱子《童子須知》貼壁，於飯後〈行飯時〉，使之記說一段。

自八歲入學以後

讀《小學書》正文

日止讀一書，自幼至長皆然。此朱子苦口教人之語。隨日力、性資，自一二百字，漸增至六七百字。日永年長，可近千字而已。每大段內，必分作細段，每細段，必看讀百遍，倍讀百遍，又通倍讀二三十遍。後凡讀經書仿此。自此說《小學書》，即嚴幼儀。大抵小兒終日讀誦，不惟困其精神，且致其習為悠緩，以待日暮。法當才完遍數，即暫歇少時，復令入學。如此，可免二者之患。

日程：〈小學讀經三日，習字演文一日，所分節目，詳見印空眼薄。大學必待做次卷工程，方許學文。〉

——每夙興，即先自倍讀已讀冊首書，至昨日所讀書一遍。內一日看讀，內一日倍讀。生處、誤處、記號以待夜間補正遍數。其閑日看讀書，為童幼文理未通、誤不自知者設。年十四五以上者，只倍讀，師標起止於日程空眼薄。凡冊首書爛熟，無一句生誤，方是工夫已到。方可他日退在夜間與平日已讀書輪流倍溫，乃得力。如未精熟，遣然退混諸書中，則溫倍漸疏，不得力矣，宜謹之。凡倍讀熟書，逐字逐句，要讀之緩而又緩，思而又思，使理與心浹。朱子所謂精思、所謂虛心涵泳；孔子所謂溫故知新，以異於記問之學者，在乎此也。
——師試倍讀昨日書。
——師授本日正書。假令授讀《大學》正文、《章句》、《或問》，共約六七百字或一千字，須多授一二十行，以備次日或有故及生徒眾不得即授書，可先自讀，免致妨功。先計字數，畫定大段。師記號起止於薄，預令其套端禮所參館閣校勘法，黃勉齋、何北山、王魯齋、張導江及諸先生所點抹《四書》例，及故王魯齋《正始音》等書點定本，點定句讀，圈發假借字音，令而讀子細正過，於內分作細段，隨文義可斷處，多不過十句，少約五六句。大段約千字，分作十段，或十一二段，用朱點記於簿。〈《四書》本，惟有梅溪書院新刊《纂疏》字大、少誤、有疏文。可參考《集註》，最便初學讀誦。每行二十字，五十行則千字，細段約四五行則得矣。〉還案每細段讀二百遍，內一百遍看讀，內一百遍倍讀。句句字字要分明，不可太快，讀須聲實，如講說然。句盡字重道則句完，不可添虛聲，致句讀不明，且難足遍數。他日信口難舉，須用數珠或記數板子記數。每細段二百遍足，即以墨銷朱點，即換讀如前。盡一日之力，須足六七百字。日永年長，可近一千字。寧謄段數，不可省遍數。仍通大段，倍讀二三十遍，或止通倍讀全章正經並《註》、《或問》，所盡亦可。必待一書畢，然後方換一書，並不得兼讀他書，及省遍數。此以《朱子讀書法》、《小學書》及所訂程董《學則》修。
——師試說昨日已說書。
——師授說平日已讀書。不必多，先說《小學書》，畢；次《大學》，畢；次《論語》。假如說《小學書》，先令每句說通朱子本註，及熊氏解，及熊氏標題。已通，方令依傍所解字訓句意、說正文。字求其訓，註中無者，使簡《韻會》求之，不可杜撰以誤人，寧以俗說粗解卻不妨。既通，說每句大義。又通，說每段大意。即令自反覆，而試覆說果通，乃已，久之，纔覺文義粗通，能自說，即使自看註，沉潛玩索。使來試說，更詰難之，以使之明透。如說《大學》、《論語》，亦先令說註透，然後依傍註意說正文。
——小學習寫字，必於四日內，以一日令影寫智永千文楷字。如童稚初寫者，先以於昂所展千文大字為格，影寫一遍過，卻用智永如錢真字影寫。每字本一紙，影寫十紙。止令影寫，不得惜紙於空處令自寫，以致走樣，寧令翻紙，以空處再影寫。如此影寫千文足後，歇讀書一二月，以全日之力，通影寫一千五百字，添至二千、三千、四千字，以全日之力如此寫一二月乃止。必如此寫，方能他日寫多，運筆如飛，永不走樣。又使自看寫一遍。其所以用千文，用智永楷字，皆有深意，此不暇論，待他年有余力，自為充廣可也。蓋儒者別項工夫多，故習字止如此用筆之法。雙鉤懸腕，讓左側右，虛掌實指，意前筆後。此口訣也。欲考字，看《說文》、《字林》、《六書略》、《切韻指掌圖》、《正始音》、《韻會》等書，以求音義偏傍點畫六書之正。每考三五字或十數字，擇切用之字先考。凡抄書之字，偏傍須依《說文》翻楷之體，骨肉間架氣象用智永，非寫詩帖，不得全用智永也。
——小學不得令日日作詩作對，虛費日力。今世俗之教，十五歲前，不能讀記《九經》正文，皆是此弊。但令習字演文之日，將已說《小學書》作口義，以學演文。每句先逐字訓之，然後通解一句之意，又通結一章之意。相接續作去，明理、演文，一舉兩得。更令記對類單字，使知虛實死活字。更記類首長天永日字，但臨放學時，面屬一對便行，使略知對偶輕重虛實足矣。此正為己為人、務內務外、君子儒小人儒之所由分。此心先入者為主，終此身不可奪，不惟妨工，最是奪志，朱子諄諄言之，切戒！
——隻日之夜，令玩索《大學》。已讀《大學》，字求其訓，句求其義，章求其旨。每一節，十數次涵泳思索，以求其通。又須虛心，以為之本。每正文一節，先考索《章句》明透，然後摭《章句》之旨，以說上正文，每句要說得精確成文。鈔記旨要，又考索《或問》明透，以參《章句》。如遍說性理深奧精微處，不計數看，直要曉得，記得爛熟，乃止。仍參看黃勉齋、真西山《集義》、《通釋》、《講義》，饒雙峯《纂述》、《輯講》、《語錄》，金仁山《大學疏義》、《語孟考證》，何北山、王魯齋、張達善《句讀》，《批抹畫截表》、《註音考》，胡雲峰《四書通證》，趙氏《纂疏》、《集成》、《發明》等書。諸說有異處，標貼以待思問。如引用經史先儒語，及性理、制度、治道、故事相關處，必須檢尋看過。凡玩索一字一句一章，分看合看，要析之極其精，合之無不貫。去了本子，信口分說得出，合說得出，於身心體認得出，方為爛熟。朱子諄諄之訓，“先要熟讀，須是正看背看、左看右看，看得是了，未可便道是，更須反覆玩味”，此之謂也。不必多，《論語》止看得一章二章三章足矣，只要自得。凡先說者，要極其精通，其後未說者，一節易一節，工夫不難矣。只要記得《大學》畢，次《論語》，次《孟子》，次《中庸》。小學止令玩索。小學燈火，起中秋，止端午。或生徒多，參考之書難遍及，則參差雙、隻夜以便之。
——雙日之夜，倍讀凡平日已讀書一遍。倍讀一二卷、或三四卷，隨力所至。記號起止，以待後夜續讀。倍讀熟書，必緩而又緩，思而又思。詳見讀冊首書條。凡溫書，必要倍讀，才放看讀，永無可再倍之日，前功廢矣，切戒！如防誤處，寧以書安於案，疑處正之，再倍讀，倍讀熟書時，必須先倍讀本章正文，畢，以目視本章正文，倍讀盡本章註文。就思玩涵泳本章理趣。〈凡倍讀訓詁時，視此字正文。凡倍讀通解時，視此節正文。〉此法不惟得所以釋此章之深意，且免經文註文混記無別之患。如倍讀忘處，急用遍數補之。凡已讀書，一一整放在案，周而復始，以日程並書目揭之於壁。夏夜浴後，露坐無燈，自可倍讀。
——隨雙、隻日之夜，附讀看玩索性理書。〈性理畢，次治道，次制度。〉如大學失時失序，當補《小學書》者，先讀《小學書》數段，仍詳看解，字字句句，自要說得通透，乃止。《小學書》畢，讀程氏《增廣字訓綱》〈此書銓定性理，語約而義備，如醫家脈訣，最便初學。〉。次看《北溪字義》、《續字義》，次讀《太極圖》、《通書》、《西銘》，並看朱子解，及有何北山《發揮》，次讀《近思錄》〈看葉氏解。〉、《續近思錄》〈蔡氏編，見《性理群書》。〉，次看《讀書記》、《大學衍義》、《程子遺書》、《外書》、《經說》、《文集》、《周子文集》、張子《正蒙》、《朱子大全集》、《語類》等書。或看或讀，必詳玩潛思，以求透徹融會，切己體察，以求自得性理緊切。書目通載於此，讀看者自循輕重先後之序。有合記者，仍分類節鈔。若治道，亦見西山《讀書記》、《大學衍義》。
——以前日程，依序分日，定其節目，寫作空眼，刊定印板，使生徒每人各置一簿，以憑用工。次日早，於師前試驗，親筆勾銷。師復親標所授起止於簿。庶日有常守，心力整暇，積日而月，積月而歲，師生兩盡，皆可自見。施之學校公教，尤便有司鉤鈐考察，小學讀經、習字、演文，必須分日。讀經必用三日，習字演文止用一日。本末欲以此間讀書之日，緣小學習字、習演、口義、小文詞，欲使其學開筆路，有不可後者故也。〈假如小學簿紙百張，以七十五張印讀書日程，以二十五張印習字演文日程，可用二百日。〉至如大學，惟印讀經日程。待《四書》本經傳註既畢，作次卷工程時，方印分日讀看史日程。畢，印分日讀看文日程。畢，印分日作文日程。其先後次序，分日輕重，決不可紊。人若依法讀得十余個簿，則為大儒也，孰禦？他年亦須自填以自檢束，則歲月不虛擲矣。今將已刊定空眼式連於次卷，學者誠能刊印，置簿日填，功效自見也。

《小學書》畢。

次讀《大學》經傳正文。

——讀書、倍溫書、說書，習字、演文，如前法。
次讀《論語》正文。

次讀《孟子》正文。

次讀《中庸》正文。

次讀《孝經刊誤》。

——讀書、倍溫書、說書，習字、演文，並如前法。
次讀《易》正文。

六經正義依程子、朱子、胡氏、蔡氏句讀，參廖氏及古註、陸氏《音義》、賈氏《音辯》、牟氏《音考》。

——讀書、倍溫書、說書，習字、演文，如前法。
次讀《書》正文。

次讀《詩》正文。

次讀《儀禮》並《禮記》正文。

次讀《周禮》正文。

次讀《春秋》經並《三傳》正文。

前自八歲，約用六七年之功，則十五歲前，《小學書》、《四書》諸經正文，可以盡畢。既每細段看讀百遍，倍讀百遍，又通倍大段，早倍溫冊首書，夜以序通倍溫已讀書，守此，決無不熟之理。

十五歲志學以後

自十五志學之年，即當尚志。為學以道為志，為人以聖為志。自此依朱子法讀《四書註》。或十五歲前用工失時失序者，止從此起，便讀《大學章句》、《或問》，仍兼補《小學書》。讀《大學章句》、《或問》：

——讀書、倍溫書，所讀字數分段，看讀百遍，倍讀百遍，並如前法。
——夜間玩索倍讀已讀書，玩索讀看性理書，並如前法。
必確守《朱子讀書法》六條：
居敬持志、循序漸進、熟讀精思、虛心涵泳、切己體察、著緊用力。
必以身任道，靜存動察，敬義夾持，知行並進，始可言學。不然，則不誠無物，雖勤無益也。朱子諭學者曰：“學者書不記，熟讀可記，義不精，細思可精。惟有誌不立，真是無著力處。只如今人，貪利祿而不貪道義，要作貴人而不要作好人，皆是誌不立之病。直須反覆思量，究其病痛起處，勇猛奮躍，不復作此等人，一躍躍出，見得聖賢千言萬語，都無一字不是實語，方始立得此誌。就此積累工夫，迤邐向上去，大有事在，諸君勉旃，不是小事。”又如程子《四箴》，朱子《敬齋箴》、西山《夜氣箴》，當熟玩體察外，有天台南塘陳先生名栢字茂卿《夙興夜寐箴》曰：“雞鳴而寤，思慮漸馳，盍於其間，淡以整之。或省舊愆，或紬新得，次第條理，瞭然默識。本既立矣，昧爽乃興，盥櫛衣冠，端坐斂形。提掇此心，皓如出日，嚴肅整齊，虛明靜一。乃啟方冊，對越聖賢，夫子在坐，顏曾後先。聖師所言，親切敬聽，弟子問辯，反復參訂。事至斯應，則驗子為，明令赫然，常目在之。事應既已，我則如故，方寸湛然，凝神息慮。動靜循環，惟心是監，靜存動察，勿二勿三。讀書之余，間以遊泳，發舒精神，體養情性。日暮人倦，昏氣易乘，齋莊正齊，振撥精明。夜久斯寢，齊手斂足，不作思維，心神歸宿。養以夜氣，貞則復元，念茲在茲，日夕乾乾！”昔金華魯齋王先生〈名栢，字會之。〉以為此箴甚切，得受用，以教上蔡書院諸生，使之人寫一本，置坐右。又云：“養以夜氣，足以證西山之誤。”

《大學章句》、《或問》畢。

次讀《論語集註》。

次讀《孟子集註》。

次讀《中庸章句》、《或問》。

次抄讀《論語或問》之合於《集註》者。

次抄讀《孟子或問》之合於《集註》者。

次讀本經。

治《周易》：抄法，一依《古易》十二篇。勿抄《彖傳》、《象傳》附每段經文之後。先手抄四聖經傳正文，依《古易》讀之。別用紙依次抄每段正文。次低正文一字，節抄所兼用古註疏。次低正文二字，附節抄陸氏《音義》。次節抄胡庭芳所附朱子《語錄》、《文集》，何北山《啟蒙》、《系辭發揮》，朱子孫鑒所集《易遺說》，去其重者。次低正文二字，節抄董氏所附程子《語錄》、《文集》。次低正文三字，節抄胡庭芳所纂朱子解及胡雲峰《易通》及諸說精確而有裨朱子《本義》者。其正文分段，以朱子《本義》為主。每段正文既抄諸說，仍空余紙，使可續抄。其讀《易》綱領、及先儒諸圖及說，抄於卷首。圖在《啟蒙》者，不可移。讀法，其朱子《本義》、程子《傳》所節古註疏，並依讀《四書》例，盡填讀經空眼簿如前法。須令先讀《五贊》、《啟蒙》及《發揮》；次《本義》，畢；然後讀程子《傳》，畢；然後讀所節古註疏。其所附抄，亦玩讀其所當讀者，餘止熟看參考。其程子《傳》、古註疏與朱子《本義》訓詁，指義同異，以玩索精熟為度。異者以異色筆批抹。每卦作一冊。

治《尚書》：抄法，先手抄全篇正文讀之。別用紙抄正文一段。次低每段正文一字，抄所主蔡氏《傳》。次低正文一字，節抄所兼用古註疏。次低正文二字，附節抄陸氏《音義》。次低正文二字，節抄朱子《語錄》、《文集》之及此段者。次低正文三字，節抄金氏《表註》、董氏所纂諸儒之說，及諸說精確而有裨蔡氏《傳》者。其正文分段，以蔡氏《傳》為主。每段正文，既抄諸說，仍空余紙，使可續抄。其《書序》及朱子所辯，附抄每篇之末。其讀《書》綱領及先儒諸圖，抄於首卷。讀法，其蔡氏《傳》及所節古註疏，並依讀《四書》例，盡填讀經空眼簿如前法。其所附抄，亦玩讀其所當讀者，餘止熟看參考。須令先讀蔡氏《傳》，畢；然後讀古註疏。其古註疏與蔡氏《傳》訓詁，指義同異，以玩索精熟為度。異者以異色筆批抹。每篇作一冊。

治《詩》：抄法，先手抄《詩》全篇正文讀之。別用紙抄《詩》正文一章，音義協音，並依朱子。次低正文一字，抄所主朱子《傳》。次低正文一字，節抄所兼用古註疏。次低正文二字，附節抄陸氏《音義》。次低正文二字，節抄朱子《語錄》、《文集》之及此章者。次低正文三字，節抄輔氏《童子問》，及魯齋王氏《詩疑辯》，及諸說精確而有裨朱子《傳》者。每段正文，既抄諸說，仍空余紙，使可續抄。其《詩小序》及朱子所辯，附抄每篇之末。其讀《詩》綱領及先儒諸圖，抄於首卷。讀法，其朱子《傳》及所節古註疏，並依讀《四書》例，盡填讀經空眼薄如前法。其所附抄，亦玩讀其所當讀者，餘止熟看參考。須令先讀朱子《傳》，畢；然後讀古註疏。其古註疏及朱子《傳》訓詁，指義同異，以玩索精熟為度。異者以異色筆批抹。每篇作一冊。

治《禮記》：抄法，先手抄每篇正文讀之。別用紙抄正文一段。次低正文一字，節抄所用古註。次低正文一字，節抄疏。次低正文一字，附節抄陸氏《音義》。次低正文一宇，節抄朱子《儀禮經傳通解》之相關者。次節抄朱子《語錄》、《文集》之及此段者。次低正文二字，節抄黃氏《日抄》、陳氏櫟《詳解》、衛氏《集解》精確而有裨正經古註疏者。其正文分段，以古註為主。每段正文，既抄諸說，仍空余紙，使可續抄。蓋治禮必先讀《儀禮》經。其讀《禮記》綱領及先儒諸圖及楊氏《儀禮圖》，抄於首卷。讀法，其所節古註並疏，依讀《四書》例，盡填讀經空眼薄如前法。其所附抄，亦玩讀其所當讀者，餘止熟看參考。其古註疏之所以合於經與否，以玩索精熟為度。其未合者，以異色筆批抹。每篇作一冊或二三冊。

治《春秋》：抄法，先手抄正經，每一年作一段讀之。讀全經畢，別用紙抄當年經文一段。次低經文一字，節抄所節用《三傳》、胡氏《傳》諸說之合於經之本義者。次低經文一字，節抄《三傳》、胡氏《傳》諸說之未合者。次低經文二字，附節抄陸氏《音義》。次低經文二字，抄程端學所著《辯疑》、《或問》。凡諸說之有裨正經、《三傳》、胡氏《傳》者，已詳見成書。每段正文，既抄諸說，仍空余紙，使可續抄。其讀《春秋》綱領及先儒諸圖，抄於首卷。讀法，凡所節《三傳》、胡氏《傳》，並依讀《四書》例，盡填讀經空眼薄如前法。其所附抄，亦玩讀其所當讀者，餘止熟看參考。其《三傳》、胡氏之所以合於經與否，以玩索精熟為度。其未合者，以異色筆批抹。每年作一卷，每公作一冊或二三冊。

前自十五歲，讀《四書》、經註、《或問》、本經傳註、性理諸書。確守讀書法六條約用三四年之功，晝夜專治，無非為己之實學，而不以一毫計功謀利之心亂之，則敬義立，而存養省察之功密，學者終身之大本植矣。


卷二


《四書》、本經既明之後，自此日看史，仍五日內專分二日倍溫玩索《四書》、經、註、《或問》。本經傳註，倍溫諸經正文，夜間讀看玩索溫看性理書，並如前法。為學之法，自合接續明經。今以其學文不可過遲，遂次讀史，次讀韓文，次讀《離騷》，次學作文，然後以序明諸經，覽音詳焉。

看《通鑑》：

看《通鑑》及參《綱目》。兩漢以上，參看《史記》、《漢書》，唐參《唐書》、范氏《唐鑒》。看取一卷或半卷，隨宜增減。〈《四書》既明，胸中已有權度，自此何書不可看？〉雖不必如讀經之遍數，亦虛心反復熟看。至於一事之始末，一人之姓名、爵裏、謚號、世系，皆當於細考求強記。又須分項詳看。如當時君臣心德之明暗，治道之得失，紀綱之修廢，制度之因革，國本之虛實，天命人心之離合，君子小人之進退，刑賞之當濫，國用之奢儉，稅斂之輕重，兵力之強弱，外戚宦官之崇抑，民生之休或，風俗之厚薄，外夷之叛服，如此等類，以項目寫貼眼前，以備逐項思玩當時之得失。如當日所讀項目無者，亦須通照前後思之，如我親立其朝，身任其事，每事以我得於《四書》者照之，思其得失，合如何論斷，合如何區處。有所得與合記者，用冊隨抄。然後參諸儒論斷、管見、《綱目》、《凡例》，尹氏《發明》、金仁山《通鑑前編》、胡庭芳《古今通要》之類，以驗學識之淺深。不可先看他人議論，如矮人看場無益。然亦不可先立主意，不虛心也。諸儒好議論亦須記。仍看《通鑑》釋文，正其音讀。看畢，又通三五日前者看一遍。
——分日倍溫玩索《四書》、經註、《或問》、本經傳註及諸經正文，夜間讀看玩索溫看性理書，並如前法。
《通鑒》畢。

次讀韓文：

讀韓文，文法，原於孟子經史，但韓文成幅尺間架耳。先抄讀西山《文章正宗》內韓文議論敘事兩休華實兼者七十余篇，要認此兩休分明後，最得力。正以朱子《考異》，表以所廣謝疊山批點。〈篇法、章法、句法、字法備見。〉自熟讀一篇或兩篇，亦須百遍成誦，緣一生靠此為作文骨子故也。既讀之後，須反復詳看。每篇先者主意，以識一篇之綱領；次看其敘述裨揚、輕重、運意、轉換、演證、開闔、關鍵、首腹、結末、詳略、淺深，次序。既於大段中看篇法，又於大段中分小段看章法，又於章法中看句法，句法中看字法，則作者之心，不能逃矣。譬之於樹，通看則由根至表，榦生枝，枝生華葉，大小次第相生而為樹。又折一榦一枝看，則又皆各自有枝榦華葉，猶一樹然，未嘗毫髪雜亂，此可以識文法矣。看他文皆當如此看，久之自會得法。今日學文能如此看，則他日作文能如此作，亦自能如此改矣。然又當知有法而無法，無法而有法，有法者，篇篇皆有法也；無法者，篇篇法各不同也。所以然者，如化工賦物，皆自然而然，非區區模擬所致。有意於為文，已落第二義。在我經史熟，析理精，有學有識有才，又能集義以養氣，是皆有以為文章之根本矣。不作則已，作則沛然矣。第以欲求其言語之工，不得不如此讀看耳，非曰止步驟此而能作文也。果能如此工程讀書，將見突過退之，何止肩之而已！且如朱子《或問》及集中文字，皆是用歐曾法，試看歐曾，曾有朱子議論否？此非妄言。若能如此讀書，則是學天下第一等學，作天下第一等文，為天下第一等人。在我而已，未易與俗子言也。自此看他文，欲識文體有許多樣耳。此至末事，一看足矣，不必讀也。其學作文次第，詳見於後。

——六日內分三日倍溫玩索《四書》，經註，《或問》、本經傳註、諸經正文及溫看史，夜間讀看玩索溫看性理書，如前法。
韓文畢。

次讀《楚辭》

讀《楚辭》，正以朱子《集註》，詳其音讀訓義，須令成誦，緣靠此作古賦骨子故也。自此他賦止看不必讀也。其學賦次第詳見於後。
——分日倍溫玩索《四書》、經註、《或問》、本經傳註、諸經正文，溫看史，夜間讀看玩溫性理書，如前法。性理畢，次考制度。制度書多兼治道，有不可分者，詳見諸經註疏、諸史誌書、《通典》、《續通典》、《文獻通考》、鄭夾漈《通誌略》、甄氏《五經算術》、《玉海》、《山堂考索》、《尚書中星閏法詳說》、林勛《本政書》，朱子《井田譜》、夏氏《井田譜》、蘇氏《地理指掌圖》、程氏《禹貢圖》、酈道元《水經註》、張主一《地理沿革》、《漢官考職源》、陸農師《禮書》、《禮圖》、陳祥道《禮書》、陳旸《樂書》、蔡氏《律呂新書》及《辯證律準》、《禋典郊廟奉祀禮文》、呂氏《兩漢菁華》、唐氏《漢精義》、《唐精義》、陳氏《漢博議》、《唐律註疏》、《宋刑統》、《大元通制》、《成憲綱要》、《說文》、《五音韻譜》、《字林》、《五經文字》、《九經字樣》、戴氏《六書考》、王氏《正始音》、陸氏《音義》、牟氏《音考》、賈氏《群經音辯》、丁度《集韻》，司馬公《類篇》、《切韻指掌圖》，吳氏《詩補音》及《韻補》、《四聲等子》、楊氏《韻譜》。先擇制度之大者，如律歷、禮樂、兵刑、天文、地理、官職、賦役、郊祀，井田，學校、貢舉等，分類如《山堂寺索》所載歷代沿革，考核本末得失之後，斷以朱子之意，及後世大儒議論，如朱子《經濟文衡》、呂成公《制度詳說》。每事類抄，仍留余紙，使可續添，又自為之著論。此皆學者所當窮格之事。以夫子之聖，猶必問禮問樂而後能知，豈可委之以為名物度數之細而略之！平日誠能沉潛參伍，以求其故，一旦在朝，庶免禮官不識禮、樂官不識樂之誚，而和胡、阮、李、范、馬、劉、楊不能相一之論可決，禘祫廟制可自我而定如韓子、朱子矣，豈特可仿源流。至論及呂成公、錢學士百段錦，作成策段，為舉業資而已。
《通鑑》、韓文、《楚辭》既看既讀之後，約纔二十歲，或二十一二歲，仍以每日早飯前循環倍溫玩索《四書》、經註、《或問》、本經傳註、諸經正文，溫看史，溫讀韓文、《楚辭》之外，以二三年之工，專力學文。既有學識，又知文體，何文不可作？

學作文：

學文之法，讀韓文法已見前。既知篇法、章法、句法、字法之正體矣，然後更看全集〈有謝疊山批點。〉，及選看歐陽公〈有陳同父選者佳〉、曾南豐〈《類藁》〉、王臨川三家文體，然後知展開間架之法。緣此三家，俱是步驟。韓文明暢平實，學之則文體純一，庶可望其成一大家數文字。〈歐、曾比韓更開闔分明，運意縝密，易學而耐點檢。然其句法則漸不若韓之古。朱子學之，句又長矣，真西山雖亦主於明理，句法還短，不可不知。〉他如柳子厚文〈先看西山所選敘事議論，次看全集。〉、蘇明允文，皆不可不看。其余諸家之文，不須雜看。此是自韓學下來漸要展開之法，看此要識文體之佳耳。其短於理處極多，亦可以為理不明，而不幸能文之戒。如欲敘事雄深雅健，可以當史筆之任，當直學《史記》、《西漢書》。先讀真西山《文章正宗》，及湯東澗所選者，然後熟看班、馬全史。此乃作紀載垂世之文，不可不學。後生學文，先能展開滂沛，後欲收斂簡古甚易。若一下便學簡古，後欲展開作大篇，難矣。若未忘場屋，欲學策，以我平日得於《四書》者為本，更守平日所學文法，更略看漢唐策、陸宣公奏議、朱子封事書疏、宋名臣奏議、范文正公、王臨川、蘇東坡萬言書、策略、策別等，學陳利害則得矣。況性理、治道、制度三者已下工夫，亦不患於無以答所問矣。雖今日時務得失，亦須詳究。欲學經問，直以《大學》、《中庸或問》為法，平日既讀《四書註》，及讀看性理文字，又不患於無本矣。欲學經義，亦仿《或問》文體，用朱子《貢舉私議》之說，接《貢舉私議》雲“令應舉人各占兩家以上”，“將來答意，則以本說為主，而旁通他說以辯其是非，則洽經者不敢妄牽己意，而必有據依矣。”又雲“使治經者必守家法，命題者必依章句，答義者必通貢經文，條舉眾說，而斷以己意，當更寫卷之式，明著問目之文，而疏其上下文，通約三十字以上，次列所治之說，而論其意，次又旁引他說，而以己意反復辯析，以求至當之歸。但令直論聖賢本意，與其施用之實，不必如今日分段破題。對偶敷衍之體，每道只限五六百字以上。至於舊例經義，禁引史傳，乃王氏末流之弊，皆當有以正之。”此《私議》之說也。竊謂今之試中經義，既用張庭堅體，亦不得不略仿之也。考試者是亦不思之甚也。張庭堅體已具冒原講證結，特未如宋末所謂文妖經賊之弊耳，致使累舉所取程文，未嘗有一篇能盡依今制，明舉所主所用所兼用之說者。此皆考官不能推明設科初意，預防末流輕淺虛衍之弊，致使舉舉相承，以中為式。今日鄉試經義，欲如初舉方希願《禮記》義者，不可得矣。科制明白，不拘格律，蓋欲學者直寫胸中所學耳，奈何陰用冒原講證結格律，死守而不變？安得上務實學，得實材為國家用，而為科目增重哉！因著私論於此，以待能陳於上者取焉。如自朝廷議修學校教法，以輔賓興之制，則此弊息矣。假如《書》義仿張體，以蔡《傳》之說為終篇主意，如論破然。如《傳》辭已精緊而括盡題意，則就用之為起；或略而泠，則以其意自做，次略衍開；次入題發明以結之；次原題題下再提起前綱主意，歷提上下經文而歸重此題；次反覆敷演，或正演，或反演，或正引事證，或反引事證，繳歸主意；次結，或入講腹提問逐節所主之說，所以釋此章之意，〈如孔穎達疏文釋註之體。〉逐節發明其說，援引以證之，繳歸主意，後節如前，又總論以結之。如《易》，又旁通所主，次一家說，又發明其異者而論斷之，又握引以證之結之，次兼用註疏，論其得失而斷之證之結之。平日既熟讀經傳，又不患於無本矣，此亦姑言其大略耳，在作者自有活法，直寫平日所得經旨，無不可者。元設料條制，既雲作義不拘格律，則自可依《貢舉私議》法，此則最妙。如不得已，用張庭堅體，亦須守傳註，議論確實，不鑿不浮可也。欲學古賦，讀《離騷》已見前，更看讀《楚辭》後語，並韓、柳所作句法韻度，則已得之。欲得著題命意間架，辭語縝密而有議論，為科舉用，則當擇《文選》中漢、魏諸賦、《七發》及《晉問》熟看。大率近世文章視古漸弱，其運意則縝密於前，但於《文選》、《文粹》、《文鑒》觀之便見。欲學古體制、誥、章、表，讀《文章正宗辭命類》，及選看王臨川、曾南豐、蘇東坡、汪龍溪、周平園《宏辭總類》等體。四六章表以王臨川、鄧潤甫、曾南豐、蘇求坡、汪龍溪、周平園、陸放翁、劉後村及《宏辭總類》為式。其四六表體，今縱未能盡見諸家全集，選抄亦須得舊本翰苑新書觀之，則見諸家之體，且並得其編定事料，為用作科舉文字之法。〈用西山法。〉

讀看近經問文字九日，作一日。

讀看近經義文字九日，作一日。

讀看古賦九日，作一日。

讀看策九日，作一日。

作他文皆然。文體既熟，旋增作文日數。大抵作文辦料識格，在於平日。〈此用剡源戴氏法。〉及作文之日，得題即放膽，〈此用疊山謝氏法。〉立定主意，便布置間架，以平日所見，一筆掃就，卻旋改可也。如此則筆力不餒。作文以主意為將軍，轉換開闔，如行軍之必由將軍號令。句則其裨將，字則其兵卒，事料則其器械。當使兵隨將轉，所以東坡答江陰葛延之萬里徒步至儋耳求作文秘訣曰：“意而已。作文事料，散在經史子集，惟意足以攝之。”正此之謂。如通篇主意間架未定，臨期逐旋摹擬，用盡心力，不成文矣。切戒！

——仍以每日早飯前倍溫《四書》經註、《或問》、本經傳註、諸經正文，溫史。夜間考索制度書，溫看性理書，如前法。
專以二三年工學文之後，纔二十二三歲，或二十四五歲，自此可以應舉矣。三場既成，卻旋明余經，及作古文。余經合讀合看諸書，已見於前。竊謂明《四書》本經，心用朱子讀法，必專用三年之功，夜止兼看性理書，並不得雜以他書，必以讀經空眼簿日填以自程。看史及學文，必在三年之外，所作經義，必盡依科制條舉所主所用所兼用之說而推明之。又必擇友舉行藍田呂氏《鄉約》之目，使德業相勸，過失相規，則學者平日皆知孰尚行實，惟恐得罪於多評，則讀書不為空言，而士習厚矣。必若此，然後可以仰稱科制經明行修，鄉黨稱其考弟，朋友服其信義之實，庶乎其賢材盛而治教興也，豈曰小補。古者大司徒以鄉三物救萬民而賓興之，未有不教而可以賓興者。方今聖朝科制明經，一主程、朱之說，使經術、理學，舉業三者合一，以開誌道之士，此誠今日學者之大幸，豈漢、唐、宋科目所能企其萬一。第因方今學校教法未立，不過隨其師之所知所能，以之為教為學。凡讀書才挾冊開卷，已準擬作程文，用則是未明道已計功，未正誼已謀利，其始不過因循茍且，失先後本末之宜而已，豈知此實儒之君子小人所由以分，其有害士習，乃如此之大。嗚呼！先賢教人格言大訓，何乃置之無用之地哉！敢私著於此，以待職教養者取焉。

右分年日程，一用朱子之意修之。如此讀書、學文皆辦，纔二十二三歲，或二十四五歲。若緊著課程，又未必至此時也。雖前所雲失時失序者，不過更增二三年耳，大抵亦在三十歲前皆辦也。世之欲速好徑，失先後本末之序，雖曰讀書作文而白首無成者，可以觀矣。此法似乎迂闊，而收可必之功，如種之獲雲。

前所云學文之後，方再明一經，出於不得已。才能作文之後，便補一經，不可遲，須是手自抄讀。其諸經抄法讀法並已見前。

其余經史子集音義旁證等書，別見書目，今不備載。惟取旁證一二，日當觀省者，於末卷。

讀經之後當看全史一過。看張子、邵子、三胡、張南軒、呂東萊、真西山、魏鶴山、程、朱門人之書一過。