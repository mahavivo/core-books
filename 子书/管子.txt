管子


管子卷第一


牧民第一


經言一。

凡有地牧民者，務在四時，守在倉廩。國多財則遠者來，地辟舉則民留處；倉廩實則知禮節，衣食足則知榮辱。上服度則六親固，四維張則君令行。故省刑之要，在禁文巧；守國之度，在飾四維；順民之經，在明鬼神，秪山川，敬宗廟，恭祖舊。不務天時則財不生，不務地利則倉廩不盈。野蕪曠則民乃（菅）〔荒〕，上無量則民乃妄，文巧不禁則民乃淫，不（璋）〔障〕兩原則刑乃繁。不明鬼神則陋民不悟，不祗山川則威令不聞，不敬宗廟則民乃上校，不恭祖舊則孝悌不備。四維不張，國乃滅亡。

右國頌。

國有四維，一維絕則傾，二維絕則危，三維絕則覆，四維絕則滅。傾可正也，危可安也，覆可起也，滅不可復錯也。何謂四維？一曰禮，二曰義，三曰廉，四曰恥。禮不踰節，義不自進，廉不蔽惡，恥不從枉。故不踰節則上位安，不自進則民無巧詐，不蔽惡則行自全，不從枉則邪事不生。

右四維。

政之所（興）〔行〕，在順民心；政之所廢，在逆民心。民惡憂勞，我佚樂之；民惡貧賤，我富貴之；民惡危墜，我存安之；民惡滅絕，我生育之。能佚樂之，則民為之憂勞；能富貴之，則民為之貧賤；能存安之，則民為之危墜；能生育之，則民為之滅絕。故刑罰不足以畏其意，殺戮不足以服其心。故刑罰繁而意不恐，則令不行矣；殺戮眾而心不服，則上位危矣。故從其四欲，則遠者自親；行其四惡，則近者叛之。故知予之為取者，政之寶也。

右四順。

錯國於不傾之地。積於不涸之倉。藏於不竭之府。下令於流水之原。使民於不爭之官。明必死之路。開必得之門。不為不可成。不求不可得。不處不可久。不行不可復。錯國於不傾之地者，授有德也。積於不涸之倉者，務五穀也。藏於不竭之府者，養桑麻、育六畜也。下令於流水之原者，令順民心也。使民於不爭之官者，使各為其所長也。明必死之路者，嚴刑罰也。開必得之門者，信慶賞也。不為不可成者，量民力也。不求不可得者，不彊民以其所惡也。不處不可久者，不偷取一世也。不行不可復者，不欺其民也。故授有德，則國安。務五穀，則食足。養桑麻育六畜，則民富。令順民心，則威令行。使民各為其所長，則用備。嚴刑罰，則民遠邪。信慶賞，則民輕難。量民力，則事無不成。不彊民以其所惡，則詐偽不生。不偷取一世，則民無怨心。不欺其民，則下親其上。

右（士）〔十一〕經。

以家為鄉，鄉不可為也；以鄉為國，國不可為也；以國為天下，天下不可為也。以家為家，以鄉為鄉，以國為國，以天下為天下。毋曰不同生，遠者不聽；毋曰不同鄉，遠者不行；毋曰不同國，遠者不從。如地如天，何私何親；如月如日，唯君之節。

御民之轡，在上之所貴；道民之門，在上之所先；召民之路，在上之所好惡。故君求之則臣得之，君嗜之則臣食之，君好之則臣服之，君惡之則臣匿之。毋蔽汝惡，毋異汝度，賢者將不汝助。言室滿室，言堂滿堂，是謂聖王。城郭溝渠不足以固守，兵甲彊力不足以應敵，博地多財不足以有眾，唯有道者能備患於未形也，故禍不萌。

天下不患無臣，患無君以使之；天下不患無財，患無人以分之。故知時者可立以為長，無私者可置以為政，審於時而察於用，而能備官者，可奉以為君也。緩者後於事，𠫤於財者失所親，信小人者失士。

右六親五法。


形勢第二


經言二。

山高而不崩，則祈羊至矣；淵深而不涸，則沈王極矣。天不變其常，地不易其則，春秋冬夏不更其節，古今一也。蛟龍得水，而神可立也；虎豹託幽，而威可載也。風雨無鄉，而怨怒不及也。貴有以行令，賤有以忘卑，壽夭貧富，無徒歸也。銜命者君之尊也，受辭者名之運也。上無事則民自試，抱蜀不言而廟堂既脩。鴻鵠鏘鏘，唯民歌之；濟濟多士，殷民化之（紂之失也）。飛蓬之間，不在所賓；燕雀之集，道行不顧。犧牷圭璧，不足以享鬼神，主功有素，寶幣奚為？羿之道，非射也；造父之術，非馭也；奚仲之巧，非斲削也。召遠者使無為焉，親近者言無事焉。唯夜行者獨有也。

平原之（隰）〔陘〕，奚有於高？大山之隈，奚有於深？訾讆之人，勿與任大。譕（臣）〔巨〕者可與遠舉，顧憂者可與致道。其計也速而憂在近者，往而勿召也。舉長者，可遠見也；裁大者，眾之所比也；（美）〔欲〕人之懷，定服而勿厭也。必得之事，不足賴也。必諾之言，不足信也。小謹者不大立，訾食者不肥體。有無棄之言者，必參於天地也。墜岸三仞，人之所大難也，而猿猱飲焉。故曰，伐矜好專，舉事之禍也。

不行其野，不違其馬。能予而無取者，天地之配也。怠倦者不及，無廣者疑神；神者在內，不及者在門；在內者將假，在門者將待。曙戒勿怠，後稺逢殃。朝忘其事，夕失其功。邪氣襲內，正色乃衰。君不君則臣不臣，父不父則子不子。上失其位則下踰其節。上下不和，令乃不行。衣冠不正則賓者不肅，進退無儀則政令不行。且懷且威，則君道備矣。莫樂之則莫哀之，莫生之則莫死之。往者不至，來者不極。

道之所言者一也，而用之者異。有聞道而好為家者，一家之人也。有聞道而好為鄉者，一鄉之人也。有聞道而好為國者，一國之人也。有聞道而好為天下者，天下之人也。有聞道而好定萬物者，天（下）〔地〕之配也。道往者其人莫往，道來者其人莫來。道之所設，身之化也。持滿者與天，安危者與人。失天之度，雖滿必涸；上下不和，雖安必危。欲王天下而失天之道，天下不可得而王也。得天之道，其事若自然；失天之道，雖立不安。其道既得，莫知其為之；其功既成，莫知其澤之。藏之無形，天之道也。疑今者察之古，不知來者視之往。萬事之生也，異趣而同歸，古今一也。

生棟覆屋，怨怒不及。弱子下瓦，慈母操箠。天道之極，遠者自親；人事之起，近親造怨。萬物之於人也，無私近也，無私遠也。巧者有餘，而拙者不足。其功順天者天助之，其功逆天者天圍之。天之所助，雖小必大；天之所圍，雖成必敗。順天者有其功，逆天者懷其凶，不可復振也。

烏鳥之狡，雖善不親；不重之結，雖固必解。道之用也，貴其重也。毋與不可，毋彊不能，毋告不知。與不可，彊不能，告不知，謂之勞而無功。見與之（交）〔友〕，幾於不親；見（哀）〔愛〕之（役）〔交〕，幾於不結；見施之德，幾於不報。四方所歸，心行者也。獨王之國，勞而多禍；獨國之君，卑而不威。自媒之女，醜而不信。未之見而親焉，可以往矣；久而不忘焉，可以來矣。日月不明，天不易也；山高而不見，地不易也。言而不可復者，君不言也；行而不可再者，君不行也。凡言而不可復，行而不可再者，有國者之大禁也。


權脩第三


經言三。

萬乘之國，兵不可以無主；土地博大，野不可以無吏；百姓殷眾，官不可以無長；操民之命，朝不可以無政。

地博而國貧者，野不辟也；民眾而兵弱者，民無取也。故末產不禁則野不辟，賞罰不信則民無取。野不辟，民無取，外不可以應敵，內不可以固守。故曰，有萬乘之號而無千乘之用，而求權之無輕，不可得也。

地辟而國貧者，舟輿飾，臺榭廣也；賞罰信而兵弱者，輕用眾，使民勞也。舟車〔飾〕，臺榭廣，則賦斂厚矣；輕用眾，使民勞，則民力竭矣。賦斂厚，則下怨上矣；民力竭，則令不行矣。下怨上，令不行，而求敵之勿謀己，不可得也。

欲為天下者，必重用其國；欲為其國者，必重用其民；欲為其民者，必重盡其民力。無以畜之，則往而不可止也；無以牧之，則處而不可使也。遠人至而不去，則有以畜之也；民眾而可一，則有以牧之也。見其可也，喜之有徵；見其不可也，惡之有（刑）〔形〕。賞罰信於其所見，雖其所不見，其敢為之乎？見其可也，喜之無徵；見其不可也，惡之無（刑）〔形〕。賞罰不信於其所見，而求其所不見之為之化，不可得也。厚愛利足以親之，明智禮足以教之。上身服以先之，審度量以閑之，鄉置師以說道之。然后申之以憲令，勸之以慶賞，振之以刑罰。故百姓皆說為善，則暴亂之行無由至矣。

地之生財有時，民之用力有倦，而人君之欲無窮。以有時與有倦，養無窮之君，而度量不生於其閒，則上下相疾也。是以臣有殺其君、子有殺其父者矣。故取於民有度，用之有止，國雖小必安；取於民無度，用之不止，國雖大必危。

地之不辟者，非吾地也；民之不牧者，非吾民也。凡牧民者，以其所積者食之，不可不審也。其積多者其食多，其積寡者其食寡，無積者不食。或有積而不食者，則民離上；有積多而食寡者，則民不力；有積寡而食多者，則民多詐；有無積而徒食者，則民偷幸。故離上、不力、多詐、偷幸，舉事不成，應敵不用。故曰，察能授官，班祿賜予，使民之機也。

野與市爭民，家與府爭貨，金與粟爭貴，鄉與朝爭治。故野不積草，農事先也；府不積貨，藏於民也；市不成肆，家用足也；朝不合眾，鄉分治也。故野不積草、府不積貨、市不成肆、朝不合眾，治之至也。

人情不二，故民情可得而御也。審其所好惡，則其長短可知也；觀其交游，則其賢不肖可察也。二者不失，則民能可得而官也。

地之守在城，城之守在兵，兵之守在人，人之守在粟。故地不辟則城不固。有身不治，奚待於人？有人不治，奚待於家？有家不治，奚待於鄉？有鄉不治，奚待於國？有國不治，奚待於天下？天下者，國之本也；國者，鄉之本也；鄉者，家之本也；家者，人之本也；人者，身之本也；身者，治之本也。故上不好本事，則末產不禁；末產不禁，則民緩於時事而輕地利；輕地利而求田野之辟，倉廩之實，不可得也。

商賈在朝，則貨財上流；婦言人事，則賞罰不信；男女無別，則民無廉恥。貨財上流、賞罰不信、民無廉恥，而求百姓之安難，兵士之死節，不可得也。朝庭不肅，貴賤不明，長幼不分，度量不審，衣服無等，上下凌節，而求百姓之尊主政令，不可得也。上好詐謀閒欺，臣下賦斂競得，使民偷壹，則百姓疾怨，而求下之親上，不可得也。有地不務本事，君國不能壹民，而求宗廟社禝之無危，不可得也。上恃龜筮，好用巫毉，則鬼神驟（崇）〔祟〕。故功之不立，名之不章，為之患者三：有獨王者，有貧賤者，有日不足者。

一年之計，莫如樹穀；十年之計，莫如樹木；終身之計，莫如樹人。一樹一穫者，穀也；一樹十穫者，木也；一樹百穫者，人也。我苟種之，如神用之，舉事如神，唯王之門。

凡牧民者，使士無邪行，女無淫事。士無邪行，教也，女無淫事，訓也。教訓成俗而刑罰省，數也。凡牧民者，欲民之正也。欲民之正，則微邪不可不禁也。微邪者，大邪之所生也。微邪不禁，而求大邪之無傷國，不可得也。凡牧民者，欲民之有禮也。欲民之有禮，則小禮不可不謹也。小禮不謹於國，而求百姓之行大禮，不可得也。凡牧民者，欲民之有義也。欲民之有義，則小義不可不行。小義不行於國，而求百姓之行大義，不可得也。凡牧民者，欲民之有廉也。欲民之有廉，則小廉不可不脩也。小廉不脩於國，而求百姓之行大廉，不可得也。凡牧民者，欲民之有恥也。欲民之有恥，則小恥不可不飾也。小恥不飾於國，而求百姓之行大恥，不可得也。凡牧民者，欲民之（脩）〔謹〕小禮、行小義、（飾）〔脩〕小廉、（謹）〔飾〕小恥、禁微邪，此厲民之道也。民之（脩）〔謹〕小禮、行小義、（飾）〔脩〕小廉、（謹）〔飾〕小恥、禁微邪，治之本也。

凡牧民者，欲民之可御也。欲民之可御，則法不可不（審）〔重〕。法者，將立朝庭者也。將立朝庭者，則爵服不可不貴也。爵服加于不義，則民賤其爵服；民賤其爵服，則人主不尊；人主不尊，則令不行矣。法者，將用民力者也。將用民力者，則祿賞不可不重也。祿賞加于無功，則民輕其祿賞；民輕其祿賞，則上無以勸民；上無以勸民，則令不行矣。法者，將用民能者也。將用民能者，則授官不可不審也。授官不審，則民閒其治；民閒其治，則理不上通；理不上通，則下怨其上；下怨其上，則令不行矣。法者，將用民之死命者也。用民之死命者，則刑罰不可不審。刑罰不審，則有辟就；有辟就，則殺不辜而赦有罪；殺不辜而赦有罪，則國不免於賊臣矣。故夫爵服賤、祿賞輕、民間其治、賊臣首難，此謂敗國之教也。


立政第四


經四言。

國之所以治亂者三，殺戮刑罰，不足用也。國之所以安危者四，城郭險阻，不足守也。國之所以富貧者五，輕稅租，薄賦斂，不足恃也。治國有三本，而安國有四固，而富國有五事。五事，五經也。

君之所審者三：一曰德不當其位，二曰功不當其祿，三曰能不當其官。此三本者，治亂之原也。故國有德義未明於朝者，則不可加于尊位；功力未見於國者，則不可授與重祿；臨事不信於民者，則不可使任大官。故德厚而位卑者謂之過，德薄而位尊者謂之失。寧過於君子，而毋失於小人。過於君子，其為怨淺；失於小人，其為禍深。是故國有德義未明於朝而處尊位者，則良臣不進；有功力未見於國而有重祿者，則勞臣不勸；有臨事不信於民而任大官者，則材臣不用。三本者審，則下不敢求。三本者不審，則邪臣上通，而便辟制威。如此則明塞於上，而治壅於下，正道捐棄，而邪事日長。三本者審，則便辟無威於國，道塗無行禽，䟽遠無蔽獄，孤寡無隱治。故曰刑省治寡，朝不合眾。

右三本。

君之所慎者四：一曰大德不至仁，不可以授國柄；二曰見賢不能讓，不可與尊位；三曰罰避親貴，不可使主兵；四曰不好本事，不務地利，而輕賦斂，不可與都邑。此四務者，安危之本也。故曰卿相不得眾，國之危也；大臣不和同，國之危也；兵主不足畏，國之危也；民不懷其產，國之危也。故大德至仁，則操國得眾；見賢能讓，則大臣和同；罰不避親貴，則威行於鄰敵；好本事，務地利，重賦斂，則民懷其產。

四固。

君之所務者五：一曰山澤不救於火，草木不得成，國之貧也；二曰溝瀆不遂於隘，鄣水不安其藏，國之貧也；三曰桑麻不殖於野，五穀不宜其地，國之貧也；四曰六畜不育於家，瓜瓠葷菜百果不備具，國之貧也；五曰工事競於刻鏤，女事繁於文章，國之貧也。故曰山澤救於火，草木殖成，國之富也；溝瀆遂於隘，障水安其藏，國之富也；桑麻殖於野，五穀宜其地，國之富也；六畜育於家，瓜瓠葷菜百果備具，國之富也；工事無刻鏤，女事無文章，國之富也。

右五事。

分國以為五鄉，鄉為之師。分鄉以為五州，州為之長。分州以為十里，里為之尉。分里以為十游，游為之宗。十家為什，五家為伍，什伍皆有長焉。築障塞匿，一道路，（博）〔摶〕出入。審閭閈，慎筦鍵，筦藏于里尉。置閭有司，以時開閉。閭有司觀出入者，以復于里尉。凡出入不時，衣服不中，圈屬群徒不順於常者，閭有司見之，復無時。若在長家子弟、臣妾、屬役、賓客，則里尉以譙于游宗，游宗以譙于什伍，什伍以譙于長家。譙敬而勿復，一再則宥，三則不赦。凡孝悌、忠信、賢良、儁材，若在長家子弟、臣妾、屬役、賓客，則什伍以復于游宗，游宗以復于里尉，里尉以復于州長，州長以計于鄉師，鄉師以著于士師。凡過黨，其在家屬，及于長家；其在長家，及于什伍之長；其在付伍之長，及于游宗；其在游宗，及于里尉；其在里尉，及于州長；其在州長，及于鄉師；其在鄉師，及于士師。三月一復，六月一計，十二月一著。凡上賢不過等，使能不兼官，罰有罪不獨及，賞有功不專與。

孟春之朝，君自聽朝，論爵賞校官，終五日。季冬之夕，君自聽朝，論罰罪刑殺，亦終五日。正月之朔，百吏在朝，君乃出令，布憲于國。五鄉之師，五屬大夫，皆受憲于太史。大朝之日，五鄉之師，五屬大夫，皆身習憲于君前。太史既布憲，入籍于太府，憲籍分于君前。五鄉之師出朝，遂于鄉官，致（于）鄉屬，及于游宗，皆受憲。憲既布，乃反致令焉，然后敢就舍。憲未布，令未致，不敢就舍；就舍謂之留令，死罪不赦。五屬大夫，皆以行車朝，出朝不敢就舍，遂行。至都之日，遂於廟，致屬吏，皆受憲。憲既布，乃發使者致令，以布憲之日，蚤晏之時。憲既布，使者以發，然後敢就舍。憲未布，使者未發，不敢就舍；就舍謂之留令，罪死不赦。憲既布，有不行憲者，謂之不從令，罪死不赦。考憲而有不合于太府之籍者，曰侈專制，不足曰虧令，罪死不赦。首憲既布，然后可以（布）〔行〕憲。

右首憲。

凡將舉事，令必先出。曰事將為，其賞罰之數，必先明之。立事者謹守令以行賞罰，計事致令，復賞罰之所加。有不合於令之所謂者，雖有功利，則謂之專制，罪死不赦。首事既布，然后可以舉事。

右首事。

脩火憲，敬山澤林藪積草；（夫）〔天〕財之所出，以時禁發焉，使民〔足〕於宮室之用，薪蒸之所積，虞師之事也。決水潦，通溝瀆，修障防，安水藏，使時水雖過度，無害于五穀，歲雖凶旱，有所秎穫，司空之事也。相高下，視肥墝，觀地宜，明詔期，前後農夫，以時均脩焉，使五穀桑麻皆安其處，（由）〔司〕田之事也。行鄉里，視宮室，觀樹蓺，𥳑六畜，以時鈞脩焉，勸勉百姓，使力作毋偷，懷樂家室，重去鄉里，鄉師之事也。論百工，審時事，辯功苦，上完利，監壹五鄉，以時鈞脩焉，使刻鏤文采，毋敢造於鄉，工師之事也。

右省官。

度爵而制服，量祿而用財。飲食有量，衣服有制，宮室有度，六畜人徒有數，舟車陳器有禁。（脩）生則有軒冕、服位、穀祿、田宅之分；死則有棺槨、絞衾、壙壟之度。雖有賢身貴體，毋其爵不敢服其服；雖有富家多資，毋其祿不敢用其財。天子服文有章，而夫人不敢以燕以饗廟，將軍大夫以朝，官吏以命，士止于帶緣。散民不敢服雜采，百工商賈，不得服長鬈貂。刑餘戮民，不敢服絻，不敢畜連乘車。

右服制。

寢兵之說勝，則險阻不守。兼愛之說勝，則士卒不戰。全生之說勝，（則）則廉恥不立。私議自貴之說勝，則上令不行。群徒比周之說勝，則賢不肖不分。金玉貨財之說勝，則爵服下流。觀樂玩好之說勝，則姦民在上位。請謁任舉之說勝，則繩墨不正。諂諛飾過之說勝，則巧佞者用。

右九敗。

期而致，使而往，百姓舍己以上為心者，教之所期也。始於不足見，終於不可及，一人服之，萬人從之，訓之所期也。未之令而為，未之使而往，上不加勉，而民自盡竭，俗之所期也。好惡形於心，百姓化于下，罰未行而民畏恐，賞未加而民勸勉，誠信之所期也。為而無害，成而不議，得而莫之能爭，天道之所期也。為之而成，求之而得，上之所欲，小大必舉，事之所期也。令則行，禁則止，憲之所及，俗之所被，如百體之從心，政之所期也。

右七觀。


乘馬第五


經言五。

凡立國都，非於大山之下必於廣川之上。高毋近旱而水用足，下毋近水而溝防省。因天材，就地利，故城郭不必中規矩，道路不必中準繩。

右立國。

無為者帝，為而無以為者王，為而不貴者霸。不自以為所貴，則君道也；貴而不過度，則臣道也。

右大數。

地者政之本也，朝者義之理也，市者貨之準也，黃金者用之量也，諸侯之地千乘之國者器之制也。五者其理可知也，為之有道。

地者政之本也，是故地可以正政也。地不平均和調，則政不可正也。政不正則事不可理也。

春秋冬夏，陰陽之推移也；時之短長，陰陽之利用也；日夜之易，陰陽之化也。然則陰陽正矣，雖不正，有餘不可損，不足不可益也。天（地）〔也〕，莫之能損益也。然則可以正政者，地也。故不可不正也。正地者，其實必正。長亦正，短亦正，小亦正，大亦正，長短小大盡正。正不正則官不理，官不理則事不治，事不治則貨不多。是故何以知貨之多也？曰事治；何以知事之治也？曰貨多。貨多事治，則所求於天下者寡矣。為之有道。

右陰陽。

朝者義之理也。是故爵位正而民不怨，民不怨則不亂，然后義可理。（理）不正則不可以（治而不可不）理也。故一國之人不可以皆貴，皆貴則事不成而國不利也。為事之不成國之不利也，使無貴者則民不能自理也。是故辨於爵列之尊卑，則知先後之序、貴賤之義矣。為之有道。

右爵位。

市者貨之準也。是故百貨賤則百利不得，百利不得則百事治，百事治則百用節矣。是故事者生於慮，成於務，失於傲。不慮則不生，不務則不成，不傲則不失。故曰，市者可以知治亂，可以知多寡，而不能為多寡。為之有道。

右務市事。

黃金者用之量也。辨於黃金之理則知侈儉，知侈儉則百用節矣。故儉則傷事，侈則傷貨。儉則金賤，金賤則事不成，故傷事。侈則金貴，金貴則貨賤，故傷貨。貨盡而後知不足，是不知量也；事已而後知貨之有餘，是不知節也。不知量，不知節，不可。謂之有道。

天下乘馬服牛，而任之輕重有制。有壹宿之行，道之遠近有數矣。是知諸侯之地千乘之國者，所以知地之小大也，所以知任之輕重也。重而後損之，是不知任也；輕而後益之，是不知器也。不知任，不知器，不可。（謂）〔為〕之有道。

地之不可食者，山之無木者，百而當一。涸澤，百而當一。地之無草木者，百而當一。（樊）〔楚〕棘雜處，民不得入焉，百而當一。藪，鎌纆得入焉，九而當一。蔓山，其木可以為材，可以為軸，斤斧得入焉，九而當一。汎山，其木可以為棺，可以為車，斤斧得入焉，十而當一。流水，網罟得入焉，五〔而〕當一。林，其木可以為棺，可以為車，斤斧得入焉，五而當一。澤，網罟得入焉，五而當一。命之曰：地均以實數。

方六里命之曰暴，五暴命之曰部，五部命之曰聚。聚者有市，無市則民（之）〔乏〕。五聚命之曰某鄉，四鄉命之曰方。官制也。官成而立邑：五家而伍，十家而連，五連而暴，五暴而長，命之曰某鄉；四鄉命之曰都。邑制也。邑成而制事：四聚為一離，五離為一制，五制為一田，二田為一夫，三夫為一家。事制也。事成而制器：方六里為一乘之地也。一乘者，四馬也。一馬，其甲七，其蔽五；（四）〔一〕乘，其甲二十有八，其蔽二十，白徒三十人奉車兩。器制也。

方六里，一乘之地也；方一里，九夫之田也。黃金一鎰，百乘一宿之盡也。無金則用其絹，季絹三十三制當一鎰。無絹則用其布，（經）〔絟〕暴布百兩當一鎰。一鎰之金，食百乘之一宿。則所（市）〔布〕之地六步一㪷，命之曰中歲。

有市，無市則民（不）乏矣。方六里名之曰社，有邑焉，名之曰央。亦關市之賦。黃金百鎰為一篋（其），其貨一穀籠為十篋，其商苟在市者三十人，其正月、十二月，黃金一鎰。命之曰正。分春曰書比，立夏曰月程，秋曰大稽；與民數得亡。

三歲脩封，五歲脩界，十歲更制，經正也。（十）〔一〕仞見水不大潦，五尺見水不大旱。（十）一仞見水輕征，十分去（二三）〔一〕，二則去（三四）〔二〕，〔三則去三〕，四則去四，五則去半，比之於山。五尺見水，十分去一，四則去（三）〔二〕，三則去（二）〔三〕，二則去（一三）〔四〕，尺而見水，比之於澤。

距國門以外，窮四竟之內，丈夫二犂，童五尺一犂，以為三日之功。正月令農始作，服于公田農耕。及雪釋，耕始焉，芸卒焉。士，聞見、博學、意察，而不為君臣者，與功而不與分焉。賈，知賈之貴賤，日至於市，而不為官賈者，與功而不與分焉。工，治容貌功能，日至於市，而不為官工者，與功而不與分焉。不可使而為工，則視貸離之實，而出夫粟。

是故智者知之，愚者不知，不可以教民；巧者能之，拙者不能，不可以教民。非一令而民服之也，不可以為大善；非夫人能之也，不可以為大功。是故非誠賈不得食于賈，非誠工不得食于工，非誠農不得食于農，非信士不得立于朝。是故官虛而（其）〔莫〕敢為之請，君有珍車珍甲而莫之敢有，君舉事臣不敢誣其所不能。君知臣，臣亦知君知己也。故臣莫敢不竭力俱操其誠以來。

道曰：均地分力，使民知時也。民乃知時日之蚤晏，日月之不足，飢寒之至于身也。是故夜寢蚤起，父子兄弟不忘其功，為而不倦，民不憚勞苦。故不均之為惡也，地利不可竭，民力不可殫。不告之以時而民不知，不道之以事而民不為。與之分貨，則民知得正矣；審其分，則民盡力矣。是故不使而父子兄弟不忘其功。

右士農工商。

聖人之所以為聖人者，善分民也。聖人不能分民，則猶百姓也。於己不足，安得名聖？是故有事則用，無事則歸之於民，唯聖人為善託業於民。民之生也，辟則（愚）〔惠〕，閉則類。上為一，下為二。

右聖人。

時之處事精矣，不可藏而舍也。故曰，今日不為，明日亡貨。昔之日已往而不來矣。

右失時。

上地方八十里，萬室之國一，千室之都四。中地方百里，萬室之國一，千室之都四。下地方百二十里，萬室之國一，千室之都四。以上地方八十里與下地方百二十里，通於中地方百里。

右地里。


管子卷第二


七法第六


經言六。

言是而不能立，言非而不能廢，有功而不能賞，有罪而不能誅，若是而能治民者，未之有也。是必立，非必廢，有功必賞，有罪必誅，若是安治矣？未也。是何也？曰形勢器械未具，猶之不治也。形勢器械具，四者備，治矣。不能治其民，而能彊其兵者，未之有也。能治其民矣，而不明于為兵之數，猶之不可。不能彊其兵，而能必勝敵國者，未之有也。能彊其兵，而不明于勝敵國之理，猶之不勝也。兵不必勝敵國，而能正天下者，未之有也。兵必勝敵國矣，而不明正天下之分，猶之不可。故曰：治民有器，為兵有數，勝敵國有理，正天下有分。

則、象、法、化、決塞、心術、計數：根天地之氣、寒暑之和、水土之性，人民鳥獸草木之生，物雖（不）甚多，皆（均有）〔有均〕焉，而未嘗變也，謂之「則」。義也、名也、時也、似也、類也、比也、狀也，謂之「象」。尺寸也、繩墨也、規矩也、衡石也、斗斛也、角量也，謂之「法」。漸也、順也、靡也、久也、服也、習也，謂之「化」。予奪也、險易也、利害也、難易也、開閉也、殺生也，謂之「決塞」。實也、誠也、厚也、施也、度也、恕也，謂之「心術」。剛柔也、輕重也、大小也、實虛也、遠近也、多少也，謂之「計數」。不明於則，而欲（出號令）〔錯儀畫制〕，猶立朝夕於運均之上，（檐）〔㨱〕竿而欲定其末。不明於象，而欲論材審用，猶絕長以為短，續短以為長。不明於法，而欲治民一眾，猶左書而右息之。不明於化，而欲變俗易教，猶朝揉輪而夕欲乘車。不明於決塞，而欲歐眾移民，猶使水逆流。不明於心術，而欲行令於人，猶倍招而必（拘）〔射〕之。不明於計數，而欲舉大事，猶無舟楫而欲經於水險也。故曰：錯儀畫制，不知則不可；論材審用，不知象不可；（和）〔治〕民一眾，不知法不可；變俗易教，不知化不可；敺眾移民，不知決塞不可；布令必行，不知心術不可；舉事必成，不知計數不可。

右（四傷）〔七法〕。

百匿傷上威，姦吏傷官法，姦民傷俗教，賊盜傷國眾。（眾）〔威〕傷則重在下，法傷則貨上流，教傷則從令者不輯，眾傷則百姓不安其居。重在下則令不行，貨上流則官（徒）〔德〕毀，從令者不輯則百事無功，百姓不安其居則輕民處而重民散。輕民處，重民散，則地不辟；地不辟則六畜不育；六畜不育則國貧而用不足；國貧而用不足，則兵弱而士不厲；兵弱而士不厲，則戰不勝而守不固；戰不勝而守不固，則國不安矣。故曰：常令不審，則百匿勝；官爵不審，則姦吏勝；符籍不審，則姦民勝；刑法不審，則盜賊勝。國之四經敗，人君泄，見危。人君泄，則言實之士不進；言實之士不進，則國之情偽不竭于上。

世主所貴者，（實）〔寶〕也；所親者，戚也；所愛者，民也；所重者，爵祿也。（亡）〔明〕君則不然。致所貴，非（實）〔寶〕也；致所親，非戚也；致所愛，非民也；致所重，非爵祿也。故不為重寶虧其命，故曰：令貴於寶。不為愛親危其社稷，故曰：社稷（戚於親）〔親於戚〕。不為愛人枉其法，故曰：法愛於人。不為重祿爵分其威，故曰：威重於爵祿。不通此四者，則反於無有。故曰：治人如治水潦，養人如養六畜，用人如用草木。居身論道行理，則群臣服教，百吏嚴斷，莫敢開私焉。論功計勞，未嘗失法律也。便辟、左右、大族、尊貴、大臣，不得增其功焉。䟽遠、卑賤、隱不知之人，不忘其勞。故有罪者不怨上，（愛）〔受〕賞者無貪心，則列陳之士，皆輕其死而安難，以要上事；（本）〔為〕兵之極也。

右（百匿）〔四傷〕。

為兵之數：存乎聚財，而財無敵；存乎論工，而工無敵；存乎制器，而器無敵；存乎選士，而士無敵；存乎政教，而政教無敵；存乎服習，而服習無敵；存乎徧知天下，而徧知天下無敵；存乎明於機數，而明於機數無敵；故兵未出境，而無敵者八。是以欲正天下，財不蓋天下，不能正天下；財蓋天下，而工不蓋天下，不能正天下；工蓋天下，而器不蓋天下，不能正天下；器蓋天下，而士不蓋天下，不能正天下；士蓋天下，而教不蓋天下，不能正天下；教蓋天下，而習不蓋天下，不能正天下；習蓋天下，而不徧知天下，不能正天下；徧知天下，而不明於機數，不能正天下。故明於機數者，用兵之勢也。大者時也，小者計也。

王道非廢也，而天下莫敢窺者，王者之正也。衡庫者，天子之禮也。

是故器成卒選，則士知勝矣。徧知天下，審御機數，則獨行而無敵矣。所愛之國，而獨利之；所惡之國，而獨害之，則令行禁止。是以聖王貴之。勝一而服百則天下畏之矣，立少而觀多則天下懷之矣，罰有罪、賞有功則天下從之矣。故聚天下之精財，論百工之銳器；春秋角試以練，精銳為右。成器不課不用，不試不臧。收天下之豪傑，有天下之駿雄。故舉之如飛鳥，動之如雷電，發之如風雨，莫當其前，莫害其後，獨出獨入，莫敢禁圉。成功立事，必順於理義。故不理不勝天下，不義不勝人。故賢知之君，必立於勝地，故正天下而莫之敢御也。

右為兵之數。

若夫曲制時舉，不失天時，毋壙地利。其數多少，其要必出於計（數）。故凡攻伐之為道也，計必先定于內，然後兵出乎境。計未定於內而兵出乎境，是則戰之自（勝）〔敗〕，攻之自毀也。是故張軍而不能戰，圍邑而不能攻，得地而不能實，三者見一焉，則可破毀也。故不明于敵人之政，不能加也；不明于敵人之情，不可約也；不明于敵人之將，不先軍也；不明于敵人之士，不先陣也。是故以眾擊寡，以治擊亂，以富擊貧，以能擊不能，以教卒、練士擊敺眾、白徒，故十戰十勝，百戰百勝。

故事無備，兵無主，則不蚤知；野不辟，地無吏，則無蓄積；官無常，下怨上，而器械不功；朝無政，則賞罰不明；賞罰不明，則民幸生。故蚤知敵（人如）〔則〕獨行，有蓄積則久而不匱，器械功則伐而不費，賞罰明則（人）〔民〕不幸〔生〕，（人）〔民〕不幸〔生〕，則勇士勸（之）〔矣〕。故兵也者，審於地啚，（謀十官日）〔謀于日官〕，量蓄積，齊勇士，徧知天下，審御機數，兵主之事也。

（故）有風雨之行，故能不遠道里矣。有飛鳥之舉，故能不險山河矣。有雷電之戰，故能獨行而無敵矣。有水旱之功，故能攻國救邑〔矣〕。有金城之守，故能定宗廟、育男女矣。有一體之治，故能出號令、明憲法矣。風雨之行者，速也。飛鳥之舉者，輕也。雷電之戰者，士不齊也。水旱之功者，野不收、耕不穫也。金城之守者，用貨財，設耳目也。一體之治者，去奇說，禁雕俗也。不遠道里，故能威絕域之民。不險山河，故能服恃固之國。獨行無敵，故令行而禁止。故攻國救邑，不恃權與之國，故所指必聽。定宗廟，育男女，天下莫之能傷，然后可以有國。制儀法，出号令，莫不嚮應，然后可以治民一眾矣。


版法第七


經言七。

凡將立事，正彼天植，風雨無違，遠近高下，各得其嗣。三經既飭，君乃有國。

喜無以賞，怒無以殺。喜以賞，怒以殺，怨乃起，令乃廢。驟令不行，民心乃外。外之有徒，禍乃始牙。眾之所忿，（置）〔寡〕不能圖。舉所美必觀其所終，廢所惡必計其所窮。慶勉敦敬以顯之，（富祿）〔祿富〕有功以勸之，爵貴有名以休之，兼愛無遺，〔是〕謂君〔心〕。必先順教，萬民鄉風，旦暮利之，眾乃勝任。

取人以己，成事以質。審用財，慎施報，察稱量。故用財不可以嗇，用力不可以苦。用財嗇則費，用力苦則勞。民不足，令乃辱；民苦殃，令不行。施報不得，禍乃始昌；禍昌不寤，民乃自啚。

正法直度，罪殺不赦，殺僇必信，民畏而懼。武威既明，令不再行。頓卒怠倦以辱之，罰罪宥過以懲之，殺僇犯禁以振之。植固不動，倚邪乃恐。倚革邪化，令往民移。

法天合德，象地無親，參於日月，（佐）〔伍〕於四時。悅在施，有眾在廢私，召遠在修近，閉禍在除怨。（修）〔備〕長在乎任賢，安高在乎同利。


管子卷第三


幼官第八


經言八。

若（因）〔圖〕，（夜虛守靜），（人物人物則皇）。五和時節，君服黃色，味甘味，聽宮聲，治和氣，〔用五數〕，飲於黃后之井，以倮獸之火爨。藏溫儒，行歐養，坦氣修通，凡物開靜，形生理。

〔處虛守靜〕，〔人人物物則皇〕。常至命，尊賢授德則帝。身仁行義，服忠用信則王。審謀章禮，選士利械則霸。定生處死，謹賢修伍則眾。信賞審罰，爵材祿能則強。計凡付終，務本飭末則富。明法審數，立常備能則治。同異分官則安。

通之以道，畜之以惠，親之以仁，養之以義，報之以德，結之以信，接之以禮，和之以樂，期之以事，攻之以官，發之以力，威之以誠。一舉而上下得終，再舉而民無不從，三舉而地辟（散）〔穀〕成，四舉而農佚粟十，五舉而務輕金九，六舉而絜知事變，七舉而外內為用，八舉而勝行威立，九舉而帝事成形。

九本（搏）〔博〕大，人主之守也。八分有職，卿相之守也。（十官飾）〔七〕勝備威，將軍之守也。六紀審密，賢人之守也。五紀不解，庶人之守也。動而無不從，靜而無不同。治亂之本三，卑尊之交四，富貧之終五，盛衰之紀六，安危之機七，強弱之應八，存亡之數九。練之以散群傰署，凡數財署。殺僇以聚財，勸勉以遷眾，使二分具本。發善必審於密，執威必明於中。

此居啚方中。

春行冬政肅，行秋政（雷）〔霜〕，行夏政閹。十二地氣發，戒春事。十二小卯，出耕。十二天氣下，賜與。十二義氣至，修門閭。十二清明，發禁。十二始毋，合男女。十二中卯，十二下卯，三卯同事。八舉時節，君服青色，味酸味，聽角聲，治燥氣，用八數，飲於青后之井，以羽獸之火爨。藏不忍，行歐養，坦氣修通，凡物開靜，形生理。

合內空周外，強國為圈，弱國為屬。動而無不從，靜而無不同。舉發以禮，時禮必得。和好不基，貴賤無司，事變日至。

此居於圖東方方外。

夏行春政風，行冬政落，重則雨雹，行秋政水。十二小郢，至德。十二絕氣下，下爵賞。十二中郢，賜與。十二中絕，收聚。十二大暑至，盡善。十二中暑，十二大暑終，三暑同事。七舉時節，君服赤色，味苦味，聽羽聲，用七數，飲於赤后之井，以毛獸之火爨。藏薄純，行篤厚，坦氣修通，凡物開靜，形生理。

定府官，明名分，而審責於群臣有司，則下不乘上，賤不乘貴。法立數得，而無比周之民，則上尊而下卑，遠近不乖。

此居於圖南方方外。

秋行夏政葉，行春政華，行冬政耗。十二期風至，戒秋事。十二小卯，薄百爵。十二白露下，收聚。十二復理，賜與。十二始節，賦事。十二始卯，合男女。十二中卯，十二下卯，三卯同事。九和時節，君服白色，味辛味，聽商聲，治濕氣，用九數，飲於白后之井，以介（蟲）〔獸〕之火爨。藏恭敬，行搏銳，坦氣修通，凡物開靜，形生理。

閒男女之畜，修鄉閭之什伍。量委積之多寡，定府官之計數。養老弱而勿（通）〔遺〕，信利（周）〔害〕而無私。

此居於圖西方方外。

冬行秋政霧，行夏政雷，行春政烝泄。十二始寒，盡刑。十二小榆，賜予。十二中寒，收聚。十二中榆，大收。十二寒，至靜。十二大寒之陰，十二大寒終，三寒同事。六行時節，君服黑色，味鹹味，聽徵聲，治陰氣，用六數，飲於黑后之井，以鱗獸之火爨。藏慈厚，行薄純，坦氣修通，凡物開靜，形生理。

器成於僇，教行於鈔。動靜不記，行止無量。戒審四時以別息，異出入以兩易，明養生以解固，審取予以總之。一會諸侯令曰：非玄帝之命，毋有一日之師役。再會諸侯令曰：養孤老、食常疾、收孤寡。三會諸侯令曰：田租百取五，市賦百取二，關賦百取一，毋乏耕織之器。四會諸侯令曰：修道路，偕度量，一稱數；藪澤以時禁發之，五會諸侯令曰：修春秋冬夏之常祭，食天壤山川之故祀，必以時。六會諸侯令曰：以爾壤生物共玄官，請四輔，將以禮上帝。七會諸侯令曰：官處四體而無禮者，流之焉莠命。八會諸侯令曰：立四義而毋議者，尚之于玄官，聽于三公。九會諸侯令曰：以爾封內之財物，國之所有為幣。九會大命焉出，常至。千里之外，二千里之內，諸侯三年而朝，習命。二年，三卿使四輔。一年正月朔日，令大夫來修，受命三公。二千里之外，三千里之內，諸侯五年而會至，習命。三年，名卿請事。二年，大夫通吉凶。十年，重適入，正禮義。五年，大夫請受變。三千里之外，諸侯世一至。置大夫以為廷安，入共受命焉。

此居於圖北方方外。

必得文威武，官習勝務。時因勝之終，無方勝之幾，行義勝之理，名實勝之急，時分勝之事，察伐勝之行，備具勝之原，無象勝之本。定獨威勝，定計財勝，定聞知勝，定選士勝，定制祿勝，定方用勝，定綸理勝，定死生勝，定成敗勝，定依奇勝，定實虛勝，定盛衰勝。舉機誠要，則敵不量；用利至誠，則敵不校。明名章實，則士死節；奇舉發不意，則士歡用。交物因方，則械器備；因能利備，則求必得。執務明本，則士不偷；備具無常，無方應也。

聽於鈔故能聞未極，視於新故能見未形，思於濬故能知未始，發於驚故能至無量，動於昌故能得其寶，立於謀故能實不可故也。器成教守，則不遠道里；號審教施，則不險山河；博一純固，則獨行而無敵；慎號審章，則其攻不待權與。明必勝則慈者勇，器無方則愚者智，攻不守則拙者巧，數也。

動慎十號，明審九章，飾習十器，善習五（官）〔教〕，謹修三官。（必設常主）〔主必常設〕，計必先定。求天下之精材，論百工之銳器，器成角試否臧，收天下之豪傑，有天下之稱材，說行若風雨，發如雷電。

此居於圖方中。

旗物尚青，兵尚矛，刑則交寒害釱。

器成不守經不知，教習不著發不意。經不知，故莫之能圉；發不意，故莫之能應。莫之能應，故全勝而無害，莫之能（害）〔圉〕，故必勝而無敵。

四機不明，不過九日而游兵驚軍；障塞不審，不過八日而外賊得閒；（由）〔申〕守不慎，不過七日而內有讒謀；詭禁不脩，不過六日而竊盜者起；死亡不食，不過四日而軍財在敵。

此居於圖東方方外。

旗物尚赤，兵尚戟，刑則燒交疆郊。

必明其（一）〔情〕，必明其將，必明其政，必明其士。四者備，則以治擊亂，以成擊敗。

數戰則士疲，數勝則君驕；驕君使疲民則國危。至善不戰，其次一之。大勝者，積眾勝無非義者焉，可以為大勝。大勝無不勝也。

此居於圖南方方外。

旗物尚白，兵尚劍，刑則詔昧斷絕。

始乎無端，卒乎無窮。始乎無端，道也；卒乎無窮，德也。道不可量，德不可數。不可量，則眾強不能圖；不可數，則為詐不敢鄉。兩者備施，動靜有功。

畜之以道，養之以德。畜之以道則民和，養之以德則民合。〔和合〕故能習，習故能偕，偕習以悉，莫能傷也。

此居於圖西方方外。

旗物尚黑，兵尚脅盾，刑則游仰灌流。

察數而知治，審器而識勝，明謀而適勝，通德而天下定。定宗廟，育男女，官四分，則可以立威行德，制法儀，出號令。至善之為兵也，非地是求也，罰人是君。立義而加之以勝，至威而實之以德，守之而後脩勝，心焚海內。民之所利立之，所害除之，則民人從。立為六千里之侯，則大人從。使國君得其治，則人君從。會請命於天，地知氣和，則生物從。

計緩急之事，則危危而無難。明於器械之利，則涉難而不變。察於先後之理，則兵出而不困。通於出入之度，則深入而不危。審於動靜之務，則功得而無害也。著於取與之分，則得地而不執。慎於號令之官，則舉事而有功。

此居於圖北方方外。


幼官圖第九


經言九。

秋行夏政葉，行春政華，行冬政耗。十二期風至，戒秋事。十二小卯，薄百爵。十二白露下，收聚。十二復理，賜予。十二始（前）節（弟）賦事。十二始卯，合男女。十二中卯，十二下卯，三卯同事。九和時節，君服白色，味辛味，聽商聲，治濕氣，用九數，飲於白后之井，以介（蟲）〔獸〕之火爨。藏恭敬，行搏銳，坦氣脩通，凡物開靜，形生理。

閒男女之畜，修鄉里之什伍。量委積之多寡，定府官之計數。養老弱而勿通，信利害而無私。

此居於圖西方方外。

右西方本圖。

旗物尚白，兵尚劍，刑則紹昧斷絕。

始乎無端，卒乎無窮。始乎無端，道也；卒乎無窮，德也。道不可量，德不可數。不可量，則眾強不能圖；不可數，則為詐不敢鄉。兩者備施，動靜有功。畜之以道，養之以德。畜之以道則民和，養之以德則民合。和合故能習，習故能偕，偕習以悉，莫之能傷也。

此居於圖西方方外。

右西方副圖。

夏行春政風，行冬政落，重則雨雹，行秋政水。十二小郢，至德。十二絕氣下，下爵賞。十二中郢，賜與。十二中絕，收聚。十二大暑至，盡善。十二中暑，十二小暑終，三暑同事。十舉時節，君服赤色。味苦味，聽羽聲，治陽氣，用七數，飲於赤后之井，以毛獸之火爨。藏薄純，行篤厚，坦氣修通，凡物開靜，形生理。

定府官，明名分，而審責於群臣有司，則下不乘上，賤不乘貴。法立數得，而無比周之民，則上尊而下卑，遠近不乖。

此居於圖南方方外。

右南方本圖。

若（因）〔圖〕，（處虛守靜），（人物則皇），五和時節，君服黃色，味甘味，聽宮聲，治和氣，用五數，飲於黃后之井，以倮獸之火爨。藏溫儒，行歐養，坦氣修通。凡物開靜，形生理。

〔處虛守靜〕，〔人物則皇〕。常至命，尊賢授德則帝。身仁行義，服忠用信則王。審謀章禮，選士利械則霸。定生處死，謹賢修伍則眾。信賞審罰，爵材祿能則強。計凡付終，務本飾末則富。明法審數，立常備能則治。同異分官則安。

通之以道，畜之以惠，親之以仁，養之以義，報之以德，結之以信，接之以禮，和之以樂，期之以事，攻之以言，發之以力，威之以誠。一舉而上下得終，再舉而民無不從，三舉而地辟（散）〔穀〕成，四舉而農佚粟十，五舉而務輕金九，六舉而絜知事變，七舉而內外為用，八舉而勝行威立，九舉而帝事成形。

九本搏大，人主之守也；八分有職，卿相之守也；（十官飾勝）〔七勝〕備威，將軍之守也；六紀審密，賢人之守也；五紀不解，庶人之守也。治亂之本三，卑尊之交四，富貧之終五，盛衰之紀六，安危之機七，強弱之應八，存亡之數九，練之以散群傰署，凡數財署。殺僇以聚財，勸勉以遷眾，使二分具本。發善必審於密，執威必明於中。

此居圖方中。

右中方本圖。

冬行秋政霧，行夏政雷，行春政烝泄。十二始寒，盡刑。十二小榆，賜予。十二中寒，收聚。十二中榆，大收。十二〔大〕寒，至靜。十二大寒之陰，十二大寒終，三寒同事。六行時節，君服黑色，味鹹味，聽徵聲，治陰氣，用六數，飲於黑后之井，以鱗獸之火爨。藏慈厚，行薄純，坦氣修通，凡物開靜，形生理。

器成於僇，教行於鈔。動靜不記，行止無量。戒（審）四時以別息，異出入以兩易，明養生以解固，審取與以總之。一會諸侯令曰：非玄帝之命，毋有一日之師役。再會諸侯令曰：養孤老、食常疾、收孤寡。三會諸侯令曰：田租百取五，市賦百取二，關賦百取一，毋乏耕織之器。四會諸侯令曰：修道路，偕度量，一稱數；毋征藪澤以時禁發之。五會諸侯令曰：修春秋冬夏之常祭，食天壤山川之故祀，必以時。六會諸侯令曰：以爾壤生物共玄官，請四輔，將以祀上帝。七會諸侯令曰：官處四體而無禮者，流之焉莠命。入會諸侯令曰：立四義而無議者，尚之于玄官，聽於三公。九會諸侯令曰：以爾封內之財物，國之所有為幣。九會大令焉出，常至。千里之外，二千里之內，諸侯三年而朝，習命。（三）〔二〕年，三卿使四輔。一年正月朔日，令大夫來修，受命三公。二千里之外，三千里之內，諸侯五年而會至，習命。三年，名卿請事。二年，大夫通吉凶。（七）〔十〕年，重適人，正禮義。五年，大夫請變。三千里之外，諸侯世一至，置大夫以為廷安，入共受命焉。

此居於圖北方方外。

右北方本圖。

旗物尚赤，兵尚戟，刑則燒交疆郊。

必明其（一）〔情〕，必明其將，必明其政，必明其士。四者備，則以治擊亂，以成擊敗。數戰則士疲，數勝則君驕；驕君使疲民則危國。至善不戰，其次一之。大勝者，積眾勝而無非義者焉，可以為大勝。大勝無不勝也。

此居於圖南方方外。

右南方副圖。

必得文威武，官習勝之務。時因勝之終，無方勝之幾，行義勝之理，名實勝之急，時分勝之事，察伐勝之行，備具勝之原，無象勝之本。定獨威勝，定計財勝，定知聞勝，定選士勝，定制祿勝，定方用勝，定綸理勝，定死生勝，定成敗勝，定依奇勝，定實虛勝，定盛衰勝。舉機誠要，則敵不量；用利至誠，則敵不校。明名章實，則士死節；奇舉發不意，則士歡用。交物因方，則械器備；因能利備，則求必得。執務明本，則士不偷；備具無常，無方應也。

聽於鈔故能聞無極，視於新故能見未形，思於濬故能知未始，發於驚故能至無量，動於昌故能得其寶，立於謀故能實不可故也。器成教守，則不遠道里；號審教施，則不險山河；博一純固，則獨行而無敵；慎號審章，則其攻不待權與。明必勝則慈者勇，器無方則愚者智，攻不守則拙者巧，數也。

動慎十號，明審九章，飾習十器，善習五（官）〔教〕，謹修三官。（必設常主）〔主必常設〕，計必先定。求天下之精材，論百工之銳器，器成角試否臧，收天下之豪傑，有天下之稱材，說行若風雨，發如雷電。

此居於圖方中。

右中方副圖。

旗物尚黑，兵尚脅盾，刑則游仰灌流。

察數而知治，審器而識勝，明謀而適勝，通德而天下定。定宗廟，育男女，官四分，則可以立威行德，制法儀，出號令。至善之為兵也，非地是求也。罰人是君也。立義而加之以勝，至威而實之以德，守之而後修勝，心焚海內。民之所利立之，所害除之，則民人從。立為六千里之侯，則大人從。使國君得其治，則人君從。會請命於天，地知氣和，則生物從。

計緩急之事，則危危而無難。明於器械之利，則涉難而不變。察於先後之理，則兵出而不困。通於出入之度，則深入而不危。審於動靜之務，則功得而無害也。著於取與之分，則得地而不執。慎於號令之官，則舉事而有功。

此居於圖北方方外。

右北方副圖。

春行冬政肅，行秋政（雷）〔霜〕，行夏政（則）閹。十二地氣發，戒春事。十二小卯，出耕。十二天氣下，賜與。十二義氣至，修門閭。十二清明，發禁。十二始卯，合男女。十二中卯，十二下卯，三卯同事。八舉時節，君服青色，味酸味，聽角聲，治燥氣，用八數，飲於青后之井，以羽獸之火爨。藏不忍，行歐養，坦氣修通，凡物開靜，形生理。

合內空周外，強國為圈，弱國為屬。動而無不從，靜而無不同。舉發以禮，時禮必得。和好不基，貴賤無司，事變日至。

此居於圖東方方外。

右東方本圖。

旗物尚青，兵尚矛，刑則交寒害釱。

器成不守經不知，教習不著發不意。經不知，故莫之能圉；發不意，故莫之能應。莫之能應，故全勝而無害；莫之能圉，故必勝而無敵。四機不明，不過九日而游兵驚軍；障塞不審，不過八日而外賊得聞；（由）〔申〕守不慎，不過七日而內有讒謀；詭禁不修，不過六日而竊盜者起；死亡不食，不過四日而軍財在敵。

此居於圖東方方外。

右東方副圖。


五輔第十


外言一。

古之聖王，所以取明名廣譽，厚功大業，顯於天下，不忘於後世，非得人者，未之嘗聞。暴王之所以失國家，危社稷，覆宗廟，滅於天下，非失人者，未之嘗聞。今有土之君，皆處欲安，動欲威，戰欲勝，守欲固，大者欲王天下，小者欲霸諸侯，而不務得人，是以小者兵挫而地削，大者身死而國亡。故曰：人，不可不務也。此天下之極也。

曰：然則得人之道，莫如利之；利之之道，莫如教之以政。故善為政者，田疇墾而國邑實，朝廷閒而官府治，公法行而私曲止，倉廩實而囹圄空，賢人進而姦民退。其君子，上中正而下諂諛；其士民，貴武勇而賤得利；其庶人，好耕農而惡飲食。於是財用足而飲食薪菜饒。是故上必寬裕而有解舍，下必聽從而不疾怨，上下和同而有禮義，故處安而動威，戰勝而守固，是以一戰而正諸侯。不能為政者，田疇荒而國邑虛，朝廷兇而官府亂，公法廢而私曲行，倉廩虛而囹圄實，賢人退而姦民進。其君子，上諂諛而下中正；其士民，貴得利而賤武勇；其庶人，好飲食而惡耕農。於是財用匱而食飲薪菜乏。上彌殘（苟）〔苛〕而無解舍，下愈覆鷙而不聽從，上下交引而不和同，故處不安而動不威，戰不勝而守不固。是以小者兵挫而地削，大者身死而國亡。故以此觀之，則政不可不慎也。

德有六興，義有七體，禮有八經，法有五務，權有三度。所謂六興者何？曰：辟田疇，（利）〔制〕壇宅，修樹蓺，勸士民，勉稼穡，修牆屋，此謂厚其生。發伏利，輸墆積，修道途，便關市，慎將宿，此謂輸之以財。導水潦，利陂溝，決潘渚，潰泥滯，通鬱閉，慎津梁，此謂遺之以利。薄徵斂，輕征賦，弛刑罰，赦罪戾，宥小過，此謂寬其政。養長老，慈幼孤，恤鰥寡，問疾病，弔禍喪，此謂匡其急。衣凍寒，食飢渴，匡貧窶，賑罷露，資乏絕，此謂賑其窮。凡此六者，德之興也。六者既布，則民之所欲，無不得矣。夫民必得其所欲，然后聽上；聽上，然后政可善為也。故曰：德不可不興也。

曰：民知德矣，而未知義，然后明行以導之義。義有七體。七體者何？曰：孝悌慈惠，以養親戚；恭敬忠信，以事君上；中正比宜，以行禮節；整齊撙詘，以辟刑僇；纖嗇省用，以備飢饉；敦懞純固，以備禍亂；和協輯睦，以備冠戎。凡此七者，義之體也。夫民必知義然后中正，中正然后和調，和調乃能處安，處安然后動威，動威乃可以戰勝而守固。故曰：義不可不行也。

曰：民知義矣，而未知禮，然后飾八經以導之禮。所謂八經者何？曰：上、下有義，貴、賤有分，長、幼有等，貧、富有度。凡此八者，禮之經也。故上下無義則亂，貴賤無分則爭，長、幼無等則倍，貧富無度則失。上下亂，貴賤爭，長幼倍，貧富失，而國不亂者，未之嘗聞也。是故聖王飭此八禮以導其民。八者各得其義，則為人君者中正而無私，為人臣者忠信而不黨，為人父者慈惠以教，為人子者孝悌以肅，為人兄者寬裕以誨，為人弟者比順以敬，為人夫者敦懞以固，為人妻者勸勉以貞。夫然，則下不倍上，臣不殺君，賤不踰貴，少不陵長，遠不閒親，新不閒舊，小不加大，淫不破義。凡此八者，禮之經也。夫人必知禮然后恭敬，恭敬然后尊讓，尊讓然后少長貴賤不相踰越，少長貴賤不相踰越，故亂不生而患不作。故曰：禮不可不謹也。

曰：民知禮矣，而未知務，然后布法以任力。任力有五務。五務者何？曰：君擇臣而任官，大夫任官辯事，官長任事守職，士修身功材，庶人耕農樹蓺。君擇臣而任官，則事不煩亂；大夫任官辯事，則舉措時；官長任事守職，則動作和；士修身功材，則賢良發；庶人耕農樹蓺，則財用足。故曰：凡此五者，力之務也。夫民必知務，然后心一，心一然后意專，心一而意專，然后功足觀也。故曰：力不可不務也。

曰：民知務矣，而未知權，然后考三度以動之。所謂三度者何？曰：上度之天祥，下度之地宜，中度之人順，此所謂三度。故曰：天時不祥，則有水旱；地道不宜，則有飢饉；人道不順，則有禍亂。此三者之來也，政召之。曰：審時以舉事，以事動民，以民動國，以國動天下。天下動，然后功名可成也。故民必知權，然后舉錯得；舉錯得則民和輯，民和輯則功名立矣。故曰：權不可不度也。

（故曰）五經既布，然后逐姦民，詰詐偽，屏讒慝，而毋聽淫辭，毋作淫巧。若民有淫行邪性，樹為淫辭，作為淫巧，以上（謟）〔諂〕君上而下惑百姓，移國動眾，以害民務者，其刑死流。故曰，凡人君之所以內失百姓，外失諸侯，兵挫而地削，名卑而國虧，社稷滅覆，身體危殆，非生於（謟淫）〔淫諂〕者，未之嘗聞也。何以知其然也？曰，淫聲謟耳，淫觀謟目。耳目之所好，謟心。心之所好，傷民。民傷而身不危者，未之嘗聞也。曰：實壙虛，墾田疇，修牆屋，則國家富；節飲食，撙衣服，則財用足；舉賢良，務功勞，布德惠，則賢人進；逐姦人，詰詐偽，去讒慝，則姦人止；（修）〔備〕飢饉，救災害，賑罷露，則國家定。

明王之務，在於強本事，去無用，然後民可使富；論賢人，用有能，而民可使治；薄稅斂，毋（苟）〔苛〕於民，待以忠愛，而民可使親。三者霸王之事也。事有本，而仁義其要也。今工以巧矣，而民不足於備用者，其悅在玩好；農以勞矣，而天下飢者，其悅在珍怪（方丈陳於前）；女以巧矣，而天下寒者，其悅在文繡。是故博帶梨，大袂列，文繡染，刻鏤削，雕琢（采）〔平〕，關幾而不征，市廛而不稅。古之良工，不勞其知巧以為玩好。是故無用之物，守法者不（失）〔生〕。


管子卷第四


宙合第十一


外言二。

左操五音，右執五味。

懷繩與准鉤，多備規軸，減溜大成，是唯時德之節。

春采生，秋采蓏，夏處陰，冬處陽，大賢之德長。

明乃哲，哲乃明，奮乃苓，明哲乃大行。

毒而無怒，怨而無言，欲而無謀。

大揆度儀，若覺臥，若晦明，若敖之在堯也。

毋訪于佞，毋蓄于諂，毋育于凶，毋監于讒。

不正，廣其荒。

不用其區區。

鳥飛准繩。

讂充末衡，易政利民。

毋犯其凶，毋邇其求，而遠其憂。高為其居，危顛莫之救。

可淺可深，可浮可沈，可曲可直，可言可默；天不一時，地不一利，人不一事。

可正而視，定而履，深而迹。

夫天地一險一易，若鼓之有（揨）〔桴〕，擿擋則擊。

天地，萬物之橐，宙合有橐天地。

「左操五音，右執五味」，此言君臣之分也。君出令佚，故立于左；臣任力勞，故立于右。夫五音不同聲而能調，此言君之所出令無妄也，而無所不順，順而令行政成。五味不同物而能和，此言臣之所任力無妄也，而無所不得，得而力務財多。故君出令，正其國而無齊其欲，一其愛而無獨與是；王施而無私，則海內來賓矣。臣任力，同其忠而無爭其利，不失其事而無有其名；分敬而無妬，則夫婦和勉矣。君失音則風律必流，流則亂敗。臣離味則百姓不養，百姓不養則眾散亡。君臣各能其分則國寧矣，故名之曰不德。

「懷繩與准鉤，多備規軸，減溜大成，是唯時德之節。」夫繩，扶撥以為正；准，壞險以為平；鉤，入枉而出直。此言聖君賢佐之制舉也。博而不失，因以備能而無遺。國猶是國也，民猶是民也，桀紂以亂亡，湯武以治昌。章道以教，明法以期，民之興善也如化，湯武之功是也。多備規軸者，成軸也。夫成軸之多也，其處大也不（究）〔窕〕，其入小也不塞，猶迹求履之憲也，夫焉有不適？善適，善備也，僊也，是以無乏。故諭教者取辟焉。天淯（陽）〔養〕，無計量；地化生，無（法）〔泮〕崖。所謂是而無非，非而無是，是非有必交來。苟信是，以有不可先規之，必有不可識慮之。然將卒而不戒。故聖人博聞多見，畜道以待物，物至而對形，曲均存矣。減，盡也；溜，發也。言偏環畢，莫不備得。故曰：減溜大成。成功之術，必有巨（獲）〔矱〕。必周於德，審於時，時德之遇，事之會也，若合符然。故曰：是唯時德之節。

「春采生，秋采蓏，夏處陰，冬處陽。」此言聖人之動靜、開闔、詘信、浧儒、取與之必因於時也。時則動，不時則靜。是以古之士有意而未可陽也。故愁其治言，（含）〔陰〕愁而藏之也。賢人之處亂世也，知道之不可行，則沈抑以辟罰，靜默以侔免。辟之也，猶夏之就凊，冬之就溫焉，可以無反於寒暑之菑矣。非為畏死而不忠也。夫強言以為僇，而功澤不加，進傷為人君嚴之義，退害為人臣者之生，其為不利彌甚。故退身不舍端，脩業不息版，以待清明。故微子不與於紂之難，而封於宋，以為殷主。先祖不滅，後世不絕。故曰：大賢之德長。

「明乃哲，哲乃明，奮乃苓，明哲乃大行。」此言擅美主盛自奮也，以琅湯凌轢人，人之敗也常自此。是故聖人著之𥳑筴，傳以告後進曰：奮，盛；苓，落也。盛而不落者，未之有也。故有道者不平其稱，不滿其量，不依其樂，不致其度。爵尊即肅士，祿豐則務施，功大而不伐，業明而不矜。夫名實之相怨久矣，是故絕而無交，惠者知其不可兩守，乃取一焉。故安而無憂。

「毒而無怒」，此言止忿速濟（沒法）也。「怨而無言」，言不可不慎也：言不周密，反傷其身。（故曰）「欲而無謀」，言謀不可以泄，謀泄菑極。夫行忿速遂，沒法賊發，言輕謀泄，菑必及於身。故曰：「毒而無怒，怨而無言，欲而無謀。」

「大揆度儀，若覺臥，若晦明」，言淵色以自詰也，靜默以審慮〔也〕。依賢（可）〔才〕，用（也）仁良，既明通於可不利害之理，（循）〔猶〕發蒙也。故曰：若覺臥，若晦明，若敖之在堯也。

「毋訪于佞」，言毋用佞人也，用佞人則私多行。「毋蓄于諂」，言毋聽諂，聽諂則欺上。「毋育于凶」，言毋使暴，使暴則傷民。「毋監于讒」，言毋聽讒，聽讒則失士。夫行私、欺（土）〔上〕、傷民、失士，此四者用，所以害君義失正也。夫為君上者，既失其義正，而倚以為名譽；為臣者，不忠而邪，以趨爵祿，亂俗（數）〔敗〕世，以偷安懷樂，雖廣其威，可須也。故曰：「不正，廣其荒。」是以古之人，阻其路，塞其遂，守而物修。故著之簡筴，傳以告後世人曰：其為怨也深，是以威盡焉。

「不用其區區」者，虛也。人而無良焉，故曰虛也。凡堅解而不動，陼隄而不行，其於時必失，失則廢而不濟。（失）〔天〕植之正而不謬，不可賢也，（植）〔直〕而無能，不可（善）〔美〕也。所賢美於聖人者，以其與變隨化也。淵泉而不盡，微約而流施，是以德之流潤澤均加于萬物。故曰：聖人參于天地。

「鳥飛准繩。」此言大人之義也。夫鳥之飛也，必還山集谷。不還山則困，不集谷則死。山與谷之處也，不必正直。而還山集谷，曲則曲矣，而名繩焉。以為鳥起於北，意南而至于南，起於南，意北而至于北，苟大意得，不以小缺為傷。故聖人美而著之曰：千里之路，不可扶以繩；萬家之都，不可平以准。言大人之行，不必以先（帝）常，義立之謂賢。故為上者之論其下也，不可以失此術也。

「讂充」，言心也，心欲忠；「（未）〔末〕衡」，言耳目也，耳目欲端。中正者，治之本也。耳司聽，聽必順聞，聞審謂之聰。目司視，視必順見，見察謂之明。心司慮，慮必順言，言得謂之知。聰明以知則博，博而不惛，所以易政也。政易民利，利乃勸，勸則（告）〔吉〕。聽（不慎）不審不聰，不審不聰則繆。視不察不明，不察不明則過。慮不得不知，不得不知則昏。繆過以惛則憂，憂則所以伎苛，伎苛所以險政。政險民害，害乃怨，怨則凶。故曰：讂充（未）〔末〕衡，言易政利民也。

「毋犯其凶」，言中正以蓄慎也。「毋邇其求」，言上之敗，常貪於金玉馬女，而𠫤愛於粟米貨財也。厚藉斂于百姓，則萬民懟怨。「遠其憂」，言上之亡其國也，常邇其樂。立優美，而外淫于馳騁田獵，內縱于美色淫聲，下乃解怠惰失，百吏皆失其端，則煩亂以亡其國家矣。「高為其居，危顛莫之救」，此言尊高滿大，而好矜人以麗；主盛處賢，而自予雄也。故盛必失而雄必敗。夫上既主盛處賢，以操士民，國家煩亂，萬民心怨，此其必亡也。猶自萬仞之山，播而入深淵，其死而不振也必。故曰：「毋邇其求，而遠其憂，高為其居，危顛莫之救也。」

「可淺可深，可沈可浮，可曲可直，可言可默。」此言指意要功之謂也。天不一時，地不一利，人不一事。是以著業不得不多（人之）〔分〕，名位不得不殊方。明者察于事，故不官于物，而旁通于道。道也者，通乎無上，詳乎無窮，運乎諸生。是故辯于一言，察于一治，攻于一事者，可以曲說，而不可以廣舉。聖人由此知言之不可兼也，故博為之治而計其意；知事之不可兼也，故名為之說，而況其功。歲有春秋冬夏，月有上下中旬，日有朝暮，夜有昏晨，半星辰序，各有其司。故曰：天不一時。山陵岑巖，淵泉閎流，泉踰瀷而不盡，薄承瀷而不滿，高下肥墝，物有所宜。故曰：地不一利。鄉有俗，國有法，食飲不同味，衣服異采，世用器械，規矩繩准，稱量數度，品有所成。故曰：人不一事。此各事之儀，其詳不可盡也。

「可正而視」，言察美惡，（審）別良苦，不可以不審。操分不雜，故政治不悔。「定而履」，言處其位，行其路，為其事，則民守其職而不亂，故葆統而好終。「深而迹」，言明墨章（書）〔畫〕，道德有常，則後世人人（修）〔循〕理而不迷，故名聲不息。

「夫天地一險一易，若鼓之有（楟）〔桴〕，擿擋則擊。」言苟有唱之，必有和之，和之不差，因以盡天地之道。景不為曲物直，響不為惡聲美，是以聖人明乎物之性者，必以其類來也。故君子繩繩乎慎其所先。

「天地，萬物之橐也，宙合有橐天地。」天地苴萬物，故曰萬物之橐。宙合之意，上通於天之上，下泉於地之下，外出於四海之外，合絡天地，以為一裹。散之至于無閒，不可名而（山）〔止〕。是大之無外，小之無內。故曰有橐天地。其義不傳，一典品之，不極一薄，然而典品無治也。多內則富，時出則當。而聖人之道，貴富以當。奚謂當？本乎無妄之治，運乎無方之事，應變不失之謂當。變無不至，無有應當，本錯不敢忿，故言而名之曰「宙合」。


樞言第十二


外言三。

管子曰：「道之在天者，日也；其在人者，心也。」故曰：有氣則生，無氣則死，〔生者以其氣〕；有名則治，無名則亂，治者以其名。

樞言曰：愛之、利之、益之、安之，四者道之出。帝王者用之，而天下治矣。帝王者，審所先所後：先民與地則得矣，先貴與驕則失矣。是故先王慎（貴在）所先所後。

人主不可以不慎貴，不可以不慎民，不可以不慎富。慎貴在舉賢；慎民在置官；慎富在務地。故人主之卑尊輕重在此三者，不可不慎。

國有寶，有器，有用。城郭、險阻、蓄藏，寶也；聖智，器也；珠玉，末，用也。先王重其寶器而輕其用，故能為天下。

生而不死者二，（立）〔亡〕而不立者四：喜也者、怒也者、惡也者、欲也者，天下之敗也，而賢者（寶）〔寡〕之。

為善者，非善也。故善無以為也。故先王貴善。

王主積于民，霸主積于將戰士，衰主積于貴人，亡主積于婦女、珠玉，故先王慎其所積。

疾之，疾之，萬物之師也。為之，為之，萬物之時也。強之，強之，萬物之脂也。

凡國有三制：有制人者，有為人之所制者，有不能制人，人亦不能制者。何以知其然？德盛義尊，而不好加名於人；人眾兵強，而不以其國造難生患；天下有大事，而好以其國後；如此者，制人者也。德不盛，義不尊，而好加名于人；人不眾，兵不強，而好以其國造難生患；恃與國，幸名利；如此者，人之所制也。人進亦進，人退亦退，人勞亦勞，人佚亦佚，進退勞佚，與人相胥；如此者，不能制人，人亦不能制也。

愛人甚，而不能利也；憎人甚，而不能害也。故先王貴當、貴周。周者，不出于口，不見于色，一龍一蛇，一日五化之謂周。故先王不以一過二，先王不獨舉，不擅功。

先王不約束，不結紐。約束則解，結紐則絕。故親不在約束、結紐。先王不貨交、不列地，以為天下。天下不可改也，而可以鞭菙使也。時也，（利）〔義〕也，出為之也。餘目不明，餘耳不聰，是以能繼天子之容。官職亦然。時者得天，義者得人。既時且義，故能得天與人。

先王不以勇猛為邊竟，則邊竟安；邊竟安則鄰國親；鄰國親，則舉當矣。

人故相憎也，人之心悍，故為之法。法出于禮，禮出于治。治、禮，道也。萬物待治、禮而后定。

凡萬物陰陽兩生而參視，先王因其參而慎所入所出。以卑為卑，卑不可得；以尊為尊，尊不可得。桀、舜是也。先王之所以最重也。

得之必生，失之必死者，何也？唯無。得之，堯舜禹湯文武孝己，斯待以成，天下必待以生。故先王重之。一日不食，比歲歉；三日不食，比歲飢；五日不食，比歲荒；七日不食，無國土；十日不食，無疇類，盡死矣。

先王貴誠信。誠信者，天下之結也。賢大夫不恃宗室，士不恃外權。坦坦之利不以功，坦坦之備不為用。故存國家，定社稷，在卒謀之閒耳。

聖人用其心，沌沌乎博而圜，豚豚乎莫得其門，紛紛乎若亂絲，（遺遺）〔逡逡〕乎若有從治。故曰，欲知者知之，欲利者利之，欲勇者勇之，欲貴者貴之。彼欲貴我貴之，人謂我有禮；彼欲勇我勇之，人謂我恭；彼欲利我利之，人謂我仁；彼欲知我知之，人謂我慜。戒之，戒之，微而異之，動作必思之，無令人識之，卒來者必備之。信之者，仁也。不可欺者，智也。既智且仁，是謂成人。

賤固事貴，不肖固事賢。貴之所以能成其貴者，以其貴而事賤也；賢之所以能成其賢者，以其賢而事不肖也。惡者，美之充也；卑者，尊之充也；賤者，貴之充也。故先王貴之。

天以時使，地以材使，人以德使，鬼神以祥使，禽獸以力使。所謂德者，先之之謂也。故德莫如先，應適莫如後。

先王用一陰二陽者，霸；盡以陽者，王；以一陽二陰者，削；盡以陰者，亡。量之不以少多，稱之不以輕重，度之不以短長，不審此三者，不可舉大事。能戒乎？能勑乎？能隱而伏乎？能而稷乎？能而麥乎？春不生而夏無得乎？（眾人之用其心也），（愛者），（憎之始也）；（德者），（怨之本也）。（唯賢者不然）。先王事以合交，德以合人。二者不合，則無成矣，無親矣。

凡國之亡也，以其長者也；人之自失也，以其所長者也。故善游者死于梁（也）〔池〕，善射者死于中野。

命屬于食，治屬于事，無善事而有善治者，自古及今，未嘗之有。

眾勝寡，疾勝徐，勇勝怯，智勝愚，善勝惡，有義勝無義，有天道勝無天道。凡此七勝者貴眾，用之終身者眾矣。

人主好佚欲，亡其身失其國者，殆；其德不足以懷其民者，殆；明其刑而賤其士者，殆；諸侯假之威久而不知極己者，殆；身彌老不知敬其適子者，殆；蓄藏積，陳朽腐，不以與人者，殆。

凡人之名三：有治也者，有恥也者，有事也者。事之名二：正之，察之。五者而，天下治矣。名正則治，名倚則亂，無名則死。故先王貴名。

先王取天下，遠者以禮，近者以體。體、禮者，所以取天下；遠、近者，所以殊天下之際。

日益之而患少者，惟忠；日損之而患多者，惟欲。多忠少欲，智也，為人臣者之廣道也。為人臣者，非有功勞于國也，家富而國貧，為人臣者之大罪也；為人臣者，非有功勞于國也，爵尊而主卑，為人臣者之大罪也。無功勞于國而貴富者，其唯尚賢乎？

眾人之用其心也，愛者憎之始也，德者怨之本也。其事親也，妻子具則孝衰矣；其事君也，有好業，家室富足，則行衰矣；爵祿滿，則忠衰矣。唯賢者不然。故先王不滿也。〔釜鼓滿則人概之〕，〔人滿則天概之〕，〔故先王不滿也〕。人主操逆，人臣操順。

先王重榮辱，榮辱在為。天下無私愛也，無私憎也，為善者有福，為不善者有禍，禍福在為，故先王重為。

明賞不費，明刑不暴，賞罰明則德之至者也。故先王貴明。

天道大而帝王者用，愛惡愛惡，天下可祕，（愛惡重）閉必固。

（釜鼓滿則人概之），（人滿則天概之），（故先王不滿也）。

先王之書，心之敬執也，而眾人不知也。故有事，事也；毋事，亦事也。吾畏事，不欲為事；吾畏言，不欲為言。故行年六十而老吃也。


管子卷第五


八觀第十三


外言四。

大城不可以不完，郭周不可以外通，里域不可以橫通，閭閈不可以毋闔，宮垣、關閉不可以不脩。故大城不完，則亂賊之人謀；郭周外通，則姦遁踰越者作；里域橫通，則攘奪竊盜者不止；閭閈無闔，外內交通，則男女無別；宮垣不備，關閉不固，雖有良貨，不能守也。故形勢不得為非，則姦邪之人愨愿；禁罰威嚴，則𥳑慢之人整齊；憲令著明，則蠻夷之人不敢犯；賞慶信必，則有功者勸；教訓習俗者眾，則君民化變而不自知也。是故明君在上位，刑省罰寡，非可刑而不刑，非可罪而不罪也；明君者，閉其門，塞其塗，弇其迹，使民毋由接於淫非之地。是以民之道正行善也，若性然。故罪罰寡而民以治矣。

行其田野，視其耕芸，計其農事，而飢飽之國可以知也。其耕之不深，芸之不謹，地宜不任，草田多穢，耕者不必肥，荒者不必墝，以人猥計其野，草田多而辟田少者，雖不水旱，飢國之野也。若是而民寡，則不足以守其地；若是而民眾，則國貧民飢；以此遇水旱，則眾散而不收。彼民不足以守者，其城不固；民飢者，不可以使戰；眾散而不收，則國為丘墟。故曰：有地君國而不務耕芸，寄生之君也。故曰：行其田野，視其耕芸，計其農事，而飢飽之國可知也。

行其山澤，觀其桑麻，計其六畜之產，而貧富之國可知也。夫山澤廣大，則草木易多也；壤地肥饒，則桑麻易殖也；薦草多衍，則六畜易繁也。山澤雖廣，草木毋禁；壤地雖肥，桑麻毋數；薦草雖多，六畜有征，閉貨之門也。故曰，時貨不遂，金玉雖多，謂之貧國也。故曰：行其山澤，觀其桑麻，計其六畜之產，而貧富之國可知也。

入國邑，視宮室，觀車馬衣服，而侈儉之國可知也。夫國城大而田野淺狹者，其野不足以養其民；城域大而人民寡者，其民不足以守其城；宮營大而室屋寡者，其室不足以實其宮；室屋眾而人徒寡者，其人不足以處其室；囷倉寡而臺榭繁者，其藏不足以共其費。故曰，主上無積而宮室美，氓家無積而衣服脩，乘車者飾觀望，步行者雜文采，本資少而末用多者，侈國之俗也。國侈則用費，用費則民貧，民貧則姦智生，姦智生則邪巧作。故姦邪之所生，生於匱不足；匱不足之所生，生於侈；侈之所生，生於毋度。故曰：審度量，節衣服，儉財用，禁侈泰，為國之急也。不通於若計者，不可使用國。故曰：入國邑，視宮室，觀車馬衣服，而侈儉之國可知也。

課凶饑，計師役，觀臺榭，量國費，而實虛之國可知也。凡田野萬家之眾，可食之地，方五十里，可以為足矣。萬家以下，則就山澤可矣；萬家以上，則去山澤可矣。彼野悉辟而民無積者，國地小而食地淺也；田半墾而民有餘食而粟米多者，國地大而食地博也；國地大而野不辟者，君好貨而臣好利者也；辟地廣而民不足者，上賦重，流其藏者也。故曰，粟行於三百里，則國毋一年之積；粟行於四百里，則國毋（二）〔半〕年之積；粟行於五百里，則眾有飢色。其稼亡三之一者，命曰小凶，小凶三年而大凶，大凶則眾有（大）遺苞矣。什一之師，什三毋事，則稼亡三之一。稼亡三之一，而非有故（蓋）積也，則道有（損）〔捐〕瘠矣。什一之師，三年不解，非有餘食也，則民有鬻子矣。故曰：山林雖近，草木雖美，宮室必有度，禁發必有時，是何也？曰：大木不可獨伐也，大木不可獨舉也，大木不可獨運也，大木不可加之薄墻之上。故曰，山林雖廣，草木雖美，禁發必有時；國雖充盈，金玉雖多，宮室必有度；江海雖廣，池澤雖博，魚鱉雖多，罔罟必有正，舩網不可一財而成也。非私草木愛魚鱉也，惡廢民於生穀也。故曰，先王之禁山澤之作者，（博）〔摶〕民於生穀也。彼民非穀不食，穀非地不生，地非民不動，民非作力，毋以致財。（天下）〔夫才〕之所生，生於用力，（用）力之所生，生於勞身。是故主上用財毋已，是民用力毋休也。故曰，臺榭相望者，其上下相怨也。民毋餘積者，其禁不必止；眾有遺苞者，其戰不必勝；道有（損）〔捐〕瘠者，其守不必固。故令不必行，禁不必止，戰不必勝，守不必固，則危亡隨其後矣。故曰：課凶飢，計師役，觀臺榭，量國費，實虛之國可知也。

入州里，觀習俗，聽民之所以化其上，而治亂之國可知也。州里不鬲，閭閈不設，出入毋時，早晏不禁，則攘奪竊盜，攻擊殘賊之民，毋自勝矣。食谷水，巷鑿井，場圃接，樹木茂，宮墻毀壞，門戶不閉，外內交通，則男女之別，毋自正矣。鄉毋長游，里毋士舍，時無會同，喪蒸不聚，禁罰不嚴，則齒長輯睦，毋自生矣。故昏禮不謹，則民不脩廉；論賢不鄉舉，則士不及行；貨財行於國，則法令毀於官；請謁得於上，則黨與成於下；鄉官毋法制，百姓群徒不從。此亡國弒君之所自生也。故曰：入州里，觀習俗，聽民之所以化其上者，而治亂之國可知也。

入朝廷，觀左右，（本求）〔求本〕朝之臣，論上下之所貴賤者，而彊弱之國可知也。功多為上，祿賞為下，則積勞之臣不務盡力；治行為上，爵列為下，則豪桀材臣不務竭能。便辟左右，不論功能而有爵祿，則百姓疾怨非上，賤爵輕祿；金玉貨財商賈之人，不論〔志行〕而（在）〔有〕爵祿，則上令輕，法制毀。權重之人，不論才能而得尊位，則民倍本行而求外勢。彼積勞之人不務盡力，則兵士不戰矣；豪桀材人不務竭能，則內治不別矣；百姓疾怨非上，賤爵輕祿，則上毋以勸眾矣；上令輕，法制毀，則君毋以使臣，臣毋以事君矣；民倍本行而求外勢，則國之情偽竭在敵國矣。故曰：入朝廷，觀左右，本朝之臣，論上下之所貴賤者，而彊弱之國可知也。

置法出令，臨眾用民，計其威嚴寬惠行於其民與不行於其民，〔而興滅之國〕可知也。法虛立而害䟽遠，令一布而不聽者存，賤爵祿而毋功者富，然則眾必輕令而上位危。故曰，良田不在戰士，三年而兵弱；賞罰不信，五年而破；上賣官爵，（十）〔七〕年而亡；倍人倫而禽獸行，十年而滅。戰不勝，弱也；地四削，入諸侯，（被）〔破〕也；離本國，徙都邑，亡也；有者異姓，滅也。故曰：置法出令，臨眾用民，計威嚴寬惠（而）行於其民不行於其民，〔而興滅之國〕可知也。

計敵與，量上意，察國本，觀民產之所有餘不足，而存亡之國可知也。敵國彊而與國弱，諫臣死而諛臣尊，私情行而公法毀，然則與國不恃其親，而敵國不畏其彊，豪傑不安其位，而積勞之人不懷其祿。悅商販而不務本貨，則民偷處而不事積聚。豪傑不安其位，則良臣出；積勞之人不懷其祿，則兵士不用；民偷處而不事積聚，則囷倉空虛。如是而君不為變，然則攘奪、竊盜、殘賊、進取之人起矣。內者廷無良臣，兵士不用，囷倉空虛，而外有彊敵之憂，則國居而自毀矣。故曰：計敵與，量上意，察國本，觀民產之所有餘不足，而存亡之國可知也。

故以此八者，觀人主之國，而人主毋所匿其情矣。


法禁第十四


外言五。

法制不議，則民不相私；刑殺毋赦，則民不偷於為善；爵祿毋假，則下不亂其上。三者藏於官則為法，施於國則成俗。其餘不彊而治矣。

君壹置其儀，則百官守其法；上明陳其制，則下皆會其度矣。君之置其儀也不一，則下之倍法而立私理者必多矣。是以人用其私，廢上之制而道其所聞。故下與官列法，而上與君分威，國家之危必自此始矣。昔者聖王之治其民也不然，廢上之法制者，必負以恥。（財厚）〔厚財〕博惠以私親於民者，正經而自正矣。（亂國之道），（易國之常），（賜賞恣於己者），（聖王之禁也）。聖王既歿，受之者衰。君人而不能知立君之道，以為國本，則大臣之贅下而射人心者必多矣。君不能審立其法以為下制，則百姓之立私理而徑於利者必眾矣。

昔者聖王之治人也，不貴其人博學也，欲其人之和同以聽（今）〔令〕也。《泰誓》曰：「紂有臣億萬人，亦有億萬之心。武王有臣三千而一心。」故紂以億萬之心亡，武王以一心存。故有國之君，苟不能同人心，一國威，齊士義，通上之治以為下法，則雖有廣地眾民，猶不能以為安也。君失其道，則大臣比權重以相舉於國，小臣必循利以相就也。故舉國（之）士以為（亡）〔己〕黨，行公道以為私惠，進則相推於君，退則相譽於民，各便其身，而忘社稷，以廣其居，聚徒（威）〔成〕群，上以蔽君，下以索民，此皆弱君亂國之道也。故國之危也。

〔亂國之道〕，〔易國之常〕，〔賜賞恣於己者〕，〔聖王之禁也〕。

擅國權以深索於民者，聖王之禁也。

其身毋任於上者，聖王之禁也。

進則受祿於君，退則藏祿於室，毋事治職，但力事屬，私王官，私君事，去非其人而（人）私行者，聖王之禁也。

脩行則不以親為本，治事則不以官為主，舉毋能進毋功者，聖王之禁也。

交人則以為己賜，舉人則以為己勞，仕人則與分其祿者，聖王之禁也。

交於利通而獲於貧窮，輕取於其民而重致於其君，削上以附下，枉法以求於民者，聖王之禁也。

用不稱其人，家富於其列，其祿甚寡而資財甚多者，聖王之禁也。

拂世以為行，非上以為名，常反上之法制以成群於國者，聖王之禁也。

飾於貧窮而發於勤勞，權於貧賤，身無職事，家無常姓，列上下之閒，議言為民者，聖王之禁也。

（壹）〔壺〕士以為（亡）〔己〕資，脩（田）〔甲〕以為（亡）〔己〕本，（則生）〔賊臣〕之養，私（不）〔必〕死，然後（失）〔矢〕矯以深與上為市者，聖王之禁也。

審飾小節以示民，時言大事以動上，遠交以踰群，假爵以臨朝者，聖王之禁也。

卑身雜處，隱行辟倚，側入迎遠，遁上而遁民者，聖王之禁也。

詭俗異禮，大言法行，難其所為而高自錯者，聖王之禁也。

守委閒居，博分以致眾，勤身遂行，說人以貨財，濟人以買譽，其身甚靜，而使人求者，聖王之禁也。

行僻而堅，言詭而辯，術非而博，順惡而澤者，聖王之禁也。

以朋黨為友，以蔽惡為仁，以數變為智，以重斂為忠，以遂忿為勇者，聖王之禁也。

固國之本，其身務往於上，深附於諸侯者，聖王之禁也。

聖王之身，治世之時，德行必有所是，道義必有所明。故士莫敢詭俗異禮，以自見於國；莫敢布惠緩行，脩上下之交，以（和）〔私〕親於民；（故）莫敢超等踰官，漁利蘇功，以取順其君。聖王之治民也，進則使無由得其所利，退則使無由避其所害，必使反乎安其位，樂其群，務其職，榮其名，而后止矣。故踰其官而離其群者必使有害，不能其事而失其職者必使有恥。是故聖王之教民也，以仁錯之，以恥使之，脩其能致其所成而止。故曰：絕而定，靜而治，安而尊，舉錯而不變者，聖王之道也。


重令第十五


外言六。

凡君國之重器，莫重於令。令重則君尊，君尊則國安；令輕則君卑，君卑則國危。故安國在乎尊君，尊君在乎行令，行令在乎嚴罰。罰嚴令行，則百吏皆恐；罰不嚴，令不行，則百吏皆喜。故明君察於治民之本，本莫要於令。故曰：虧令者死，益令者死，不行令者死，留令者死，不從令者死。五者死而無赦，惟令是視。故曰：令重而下恐。

為上者不明，令出雖自上，而論可與不可者在下。夫倍上令以為威，則行恣於己以為私，百吏奚不喜之有？且夫令出雖自上，而論可與不可者在下，是威下繫於民也。威下繫於民，而求上之毋危，不可得也。令出而留者無罪，則是教民不敬也。令出而不行者毋罪，行之者有罪，是皆教民不聽也。令出而論可與不可者在官，是威下分也。益損者毋罪，則是教民邪途也。如此則巧佞之人，將以此成私為交；比周之人，將以此阿黨取與；貪利之人，將以此收貨聚財；懦弱之人，將以此阿貴（事）〔富〕，（富）〔事〕便辟；伐矜之人，將以此買譽成名。故令一出，示民邪途五衢，而求上之毋危，下之毋亂，不可得也。

菽粟不足，末生不禁，民必有飢餓之色，而工以雕文刻鏤相穉也，謂之逆。布帛不足，衣服毋度，民必有凍寒之傷，而女以美衣錦繡（綦）〔纂〕組相穉也，謂之逆。萬乘藏兵之國，卒不能野戰應敵，社稷必有危亡之患，而士以毋分役相穉也，謂之逆。爵人不論能，祿人不論功，則士無為行制死節，而群臣必通外請謁，取權道，行事便辟，以貴富為榮華以相穉也，謂之逆。

朝有經臣，國以經俗，民有經產。何謂朝之經臣？察身能而受官，不誣於上；謹於法令以治，不阿黨；竭能盡力而不尚得，犯難離患而不辭死；受祿不過其功，服位不侈其能，不以毋實虛受者，朝之經臣也。何謂國之經俗？所好惡不違於上，所貴賤不逆於令；毋上拂之事，毋下比之說，毋侈泰之養，毋踰等之服；謹於鄉里之行，而不逆於本朝之事者，國之經俗也。何謂民之經產？畜長樹蓺，務時殖穀，力農墾草，禁止末事者，民之經產也。故曰：朝不貴經臣，則便辟得進，毋功〔虛取〕；〔奸邪得行〕，〔毋能上通〕。〔國不服經俗〕，〔則臣下不順〕，〔而上令難行〕。〔民不務經產〕，〔則倉廩空虛〕，〔財用不足〕。〔便辟得進〕，〔毋功〕虛取；姦邪得行，毋能上通，則大臣不和。臣下不順，上令難行，則應難不捷。倉廩空虛，財用不足，則國毋以固守。三者見一焉，則敵國制之矣。

故國不虛重，兵不虛勝，民不虛用，令不虛行。凡國之重也，必待兵之勝也，而國乃重。凡兵之勝也，必待民之用也，而兵乃勝。凡民之用也，必待令之行也，而民乃用。凡令之行也，必待近者之勝也，而令乃行。故禁不勝於親貴，罰不行於便辟，法禁不誅於嚴重，而害於䟽遠，慶賞不施於卑賤，而求（今）〔令〕之必行，不可得也。能不通於官，受祿賞不當於功，號令逆於民心，動靜詭於時變，有功不必賞，有罪不必誅，令焉不必行，禁焉不必止。在上位無以使下，而求民之必用，不可得也。將帥不嚴威，民心不專一，陳士不死制，卒士不輕敵，而求兵之必勝，不可得也。內守不能完，外攻不能服，野戰不能制敵，侵伐不能威四鄰，而求國之重，不可得也。德不加於弱小，威不信於強大，征伐不能服天下，而求霸諸侯，不可得也。威有與兩立，兵有與分爭，德不能懷遠國，令不能一諸侯，而求王天下，不可得也。

地大國富，人眾兵彊，此霸王之本也，然而與危亡為鄰矣。天道之數，人心之變：天道之數，至則反，盛則衰；人心之變，有餘則驕，驕則緩怠。夫驕者，驕諸侯；驕諸侯者，諸侯失於外；緩怠者，民亂於內。諸侯失於外，民亂於內，天道也。此危亡之時也。若夫地雖大，而不并兼，不攘奪；人雖眾，不緩怠，不傲下；國雖富，不侈泰，不縱欲；兵雖彊，不輕侮諸侯，動眾用兵必為天下政理，此正天下之本而霸王之主也。

凡先王治國之器三，攻而毀之者六。明王能勝其攻，故不益於三者，而自有國、正天下。亂王不能勝其攻，故亦不損於三者，而自有天下而亡。三器者何也？曰：號令也，斧鉞也，祿賞也。六攻者何也？曰：親也，貴也，貨也，色也，巧佞也，玩好也。三器之用何也？曰：非號令毋以使下，非斧鉞毋以威眾，非祿賞毋以勸民。六攻之敗何也？曰：雖不聽，而可以得存者；雖犯禁，而可以得免者；雖毋功，而可以得富者。凡國有不聽而可以得存者，則號令不足以使下；有犯禁而可以得免者，則斧鉞不足以威眾；有毋功而可以得富者，則祿賞不足以勸民。號令不足以使下，斧鉞不足以威眾，祿賞不足以勸民，若此則民毋為自用。民毋為自用則戰不勝，戰不勝而守不固，守不固則敵國制之矣。然則先王將若之何？曰：不為六者變更於號令，不為六者疑錯於斧鉞，不為六者益損於祿賞。若此則遠近一心，遠近一心則眾寡同力，眾寡同力則戰可以必勝，而守可以必固。非以并兼攘奪也，以為天下政治也，此正天下之道也。


管子卷第六


法法第十六


外言七。

不法法則事毋常，法不法則令不行。令而不行則令不法也，法而不行則脩令者不審也，審而不行則賞罰輕也，重而不行則賞罰不信也，信而不行則不以身先之也。故曰：禁勝於身則令行於民矣。

聞賢而不舉，殆；聞善而不索，殆；見能而不使，殆；親人而不固，殆；同謀而離，殆；危人而不能，殆；廢人而復起，殆；可而不為，殆；足而不施，殆；幾而不密，殆。人主不周密，則正言直行之士危；正言直行之士危，則人主孤而毋內；人主孤而毋內，則人臣黨而成群。使人主孤而毋內，人臣黨而成群者，此非人臣之罪也，人主之過也。

民毋重罪，過不大也，民毋大過，上毋赦也。上赦小過，則民多重罪，積之所生也。故曰：赦出則民不敬，惠行則過日益。惠赦加於民，而囹圄雖實，殺戮雖繁，姦不勝矣。故曰：邪莫如蚤禁之。〔凡赦者〕，〔小利而大害者也〕，〔故久而不勝其禍〕。〔毋赦者〕，〔小害而大利者也〕，〔故久而不勝其福〕。〔故赦者〕，〔犇馬之委轡〕；〔毋赦者〕，〔痤疽之砭石也〕。〔文有三侑〕，〔武毋一赦〕。〔惠者〕，〔多赦者也〕，〔先易而後難〕，〔久而不勝其禍〕；〔法者〕，〔先難而後易〕，〔久而不勝其福〕。〔故惠者〕，〔民之仇讎也〕；〔法者〕，〔民之父母也〕。〔太上以制制度〕，〔其次失而能追之〕，〔雖有過亦不甚矣〕。赦過遺善，則民不勵。有過不赦，有善不（積）〔遺〕；勵民之道，於此乎用之矣。故曰：明君者，事斷者也。

君有三欲於民，三欲不節，則上位危。三欲者何也？一曰求，二曰禁，三曰令。求必欲得，禁必欲止，令必欲行。求多者，其得寡；禁多者，其止寡；令多者，其行寡。求而不得，則威日損；禁而不止，則刑罰侮；令而不行，則下凌上。故未有能多求而多得者也，未有能多禁而多止者也，未有能多令而多行者也。故曰：上苛則下不聽，下不聽而彊以刑罰，則為人上者眾謀矣。為人上而眾謀之，雖欲毋危，不可得也。號令已出又易之，禮義已行又止之，度量已制又遷之，刑法已錯又移之。如是，則慶賞雖重，民不勸也；殺戮雖繁，民不畏也。故曰：上無固植，下有疑心，國無常經，民力（必）〔不〕竭，數也。

明君在上位，民毋敢立私議自貴者，國毋怪嚴、毋雜俗、毋異禮，士毋私議。倨傲易令，錯儀畫制，作議者盡誅，故彊者折，銳者挫，堅者破。引之以繩墨，繩之以誅僇，故萬民之心皆服而從上，推之而往，引之而來。彼下有立其私議自貴，分爭而退者，則令自此不行矣。故曰：私議立則主道卑矣，況（主）〔夫〕倨傲易令，錯儀畫制，變易風俗，詭服殊說猶立？上不行君令，下不合於鄉里，變更自為，易國之成俗者，命之曰不牧之民。不牧之民，繩之外也。繩之外誅。使賢者食於能，鬭士食於功。賢者食於能，則上尊而民從；鬭士食於功，則卒輕患而傲敵。上尊而民從，卒輕患而傲敵，二者設於國，則天下治而主安矣。

（凡赦者），（小利而大害者也），（故久而不勝其禍）。（毋赦者），（小害而大利者也），（故久而不勝其福）。（故赦者），（犇馬之委轡）；（毋赦者），（痤睢之礦石也）。爵不尊祿不重者，不與圖難犯危，以其道為未可以求之也。是故先王制軒冕足以著貴賤，不求其美；設爵祿所以守其服，不求其觀也。使君子食於道，小人食於力。君子食於道，則上尊而民順；小人食於力，則財厚而養足。上尊而民順，財厚而養足，四者備體，則胥（足上尊）時而王不難矣。（文有三侑），（武毋一赦）。（惠者），（多赦者也），（先易而後難），（久而不勝其禍）；（法者），（先難而後易），（久而不勝其福）。（故惠者），（民之仇讎也）；（法者），（民之父母也）。（太上以制制度），（其次失而能追之），（雖有過亦不甚矣）。

明君制宗廟，足以設賓祀，不求其美；為宮室臺榭，足以避燥濕寒暑，不求其大；為雕文刻鏤，足以辯貴賤，不求其觀。故農夫不失其時，百工不失其功，商無廢利，民無游日，財無砥墆。故曰：儉其道乎！

令未布，而民或為之，而賞從之，則是上妄予也。上妄予則功臣怨，功臣怨而愚民操事於妄作，愚民操事於妾作，則大亂之本也。令未布，而罰及之，則是上妄誅也。上妄誅則民輕生，民輕生則暴人興，曹黨起而亂賊作矣。令已布，而賞不從，則是使民不勸勉、不行制、不死節。民不勸勉、不行制、不死節，則戰不勝而守不固；戰不勝而守不固，則國不安矣。令已布，而罰不及，則是教民不聽。民不聽則彊者立，彊者立則主位危矣。故曰：憲律制度必法道，號令必著明，賞罰必信密，此正民之經也。

凡大國之君尊，小國之君卑。大國之君所以尊者，何也？曰：為之用者眾也。小國之君所以卑者，何也？曰：為之用者寡也。然則為之用者眾則尊，為之用者寡則卑，則人主安能不欲民之眾為己用也？使民眾為己用，柰何？曰：法立令行，則民之用者眾矣；法不立，令不行，則民之用者寡矣。故法之所立、令之所行者多，而所廢者寡，則民不誹議；民不誹議則聽從矣。法之所立，令之所行，與其所廢者鈞，則國毋常經，國毋常經，則民妄行矣。法之所立、令之所行者寡，而所廢者多，則民不聽，民不聽則暴人起而姦邪作矣。

計上之所以愛民者，為用之愛之也。為愛民之故，不難毀法虧令，則是失所謂愛民矣。夫以愛民用民，則民之不用明矣。夫（至）〔善〕用民者，殺之，危之，勞之，飢之，渴之，用民者將致之此極也，而民毋可與慮害己者，明王在上，道法行於國，民皆舍所好而行所惡。故善用民者，軒冕不下儗，而斧鉞不上因。如是，則賢者勸而暴人止。賢者勸而暴人止，則功名立其後矣。蹈白刃，受矢（后）〔石〕，入水火，以聽上令，上令盡行，禁盡止，引而使之，民不敢轉其力；推而戰之，民不敢愛其死。不敢轉其力，然后有功；不敢愛其死，然後無敵。進無敵，退有功，是以三軍之眾皆得保其首領，父母妻子完安於內。故民未嘗可與慮始，而可與樂成功。是故仁者、知者、有道者，不與（大）〔人〕慮始。

國無以小與不幸而削亡者，必主與大臣之德行失於身也，官職、法制、政教失於國也，諸侯之謀慮失於外也，故地削而國危矣。國無以大與幸而有功名者，必主與大臣之德行得於身也，官職、法制、政教得於國也，諸侯之謀慮得於外也。然后，功立而名成。然則，國何可無道？人何可無（求）〔賢〕？得道而導之，得賢而使之，將有所大期於興利除害。期於興利除害莫急於身，而君獨甚。傷也，必先令之失。人主失令而蔽，已蔽而刦，已刦而弒。

凡人君之所以為君者，勢也。故人君失勢，則臣制之矣。勢在下則君制於臣矣，勢在上則臣制於君矣。故君臣之易位，勢在下也。在臣期年，臣雖不忠，君不能奪也；在子期年，子雖不孝，父不能服也。故《春秋》之記：臣有弒其君、子有弒其父者矣。故曰：堂上遠於百里，堂下遠於千里，門廷遠於萬里。今步者一日，百里之情通矣，堂上有事，十日而君不聞，此所謂遠於百里也；步者十日，千里之情通矣，堂下有事，一月而君不聞，此所謂遠於千里也；步者百日，萬里之情通矣，門廷有事，期年而君不聞，此所謂遠於萬里也。故請入而不出謂之滅，出而不入謂之絕，入而不至謂之侵，出而道止謂之壅。滅絕侵擁之君者，非杜其門而守其戶也，為政之有所不行也。故曰：令重於寶，社稷先於親戚，法重於民，威權貴於爵祿。故不為重寶輕號令，不為親戚後社稷，不為愛民枉法律，不為爵祿分威權。故曰：勢非所以予人也。

政者，正也。正也者，所以正定萬物之命也。是故聖人精德立中以生正，明正以治國。故正者。所以止過而逮不及也。過與不及也，皆非正也。非正則傷國一也。勇而不義傷兵，仁而不（法）〔正〕傷（正）〔法〕。故軍之敗也，生於不義；法之侵也，生於不正。故言有辯而非務者，行有難而非善者，故言必中務，不苟為辯；行必思善，不苟為難。

規矩者，方圜之正也。雖有巧目利手，不如拙規矩之正方圜也。故巧者能生規矩，不能廢規矩而正方圜。雖聖人能生法，不能廢法而治國。故雖有明智高行，倍法而治，是廢規矩而正方圜也。

一曰：凡人君之（德行）威嚴，非〔德行〕獨能盡賢於人也；曰人君也，故從而貴之，不敢論其德行之高卑有故。為其殺生急於司命也，富人貧人使人相畜也，貴人賤人使人相臣也。人主操此六者以畜其臣，人臣亦望此六者以事其君，君臣之會，六者謂之謀。六者在臣期年，臣不忠，君不能奪；在子期年，子不孝，父不能奪。故《春秋》之記：臣有弒其君，子有弒其父者，得此六者，而君父不智也。六者在臣則主蔽矣。主蔽者，失其令也。故曰令入而不出謂之蔽，令出而不入謂之壅，令出而不行謂之牽，令入而不至謂之瑕。牽瑕蔽壅之（事）君者，非敢杜其門而守其戶也，為令之有所不行也。此其所以然者，由賢人不至而忠臣不用也。故人主不可以不慎其令。令者，人主之大寶也。

一曰：賢人不至謂之蔽，忠臣不用謂之塞，令而不行謂之障，禁而不止謂之逆。蔽塞障逆之君者，不敢杜其門而守其戶也，為賢者之不至，令之不行也。

凡民從上也，不從口之所言，從情之所好者也。上好勇則民輕死，上好仁則民輕財，故上之所好，民必甚焉。是故明君知民之必以上為心也，故置法以自治，立儀以自正也。故上不行則民不從，彼民不服法死制，則國必亂矣。是以有道之君，行法脩制，先民服也。

凡論人有要：矜物之人，無大士焉。彼矜者，滿也；滿者，虛也。滿虛在物，在物為制也。矜者，細之屬也。凡論人而（遠）〔違〕古者，無高士焉。既不知古而易其功者，無智士焉。德行〔未〕成於身而遠古，卑人也。事無資，遇時而簡其業者，愚士也。釣名之人，無賢士焉；釣利之君，無王主焉。賢人之行其身也，忘其有名也；王主之（）〔行〕其道也，忘其成功也。賢人之行，王主之道，其所不能已也。

明君公國一民以聽於世，忠臣直進以論其能。明君不以祿爵私所愛，忠臣不誣能以干爵祿。君不私國，臣不誣能，行此道者，雖未大治，正民之經也。今以誣能之臣，事私國之君，而能濟功名者，古今無之。誣能之人易知也。臣度之先王者，舜之有天下也，禹為司空，契為司徒，皋陶為李，后稷為田；此四士者，天下之賢人也，猶尚精一德以事其君。今誣能之人，服事任官，皆兼四賢之能。自此觀之，功名之不立，亦易知也。故列尊祿重無以不受也，勢利官大無以不從也，以此事君，此所謂誣能篡利之臣者也。世無公國之君，則無直進之士；無論能之主，則無成功之臣。昔者三代之相授也，安得二天下而（殺）〔私〕之。

貧民傷財莫大於兵，危國憂主莫速於兵。此四患者明矣，古今莫之能廢也。兵當廢而不廢，則（古今）惑也；（此二者）不〔當〕廢而欲廢之，則亦惑也。此二者傷國一也。黃帝唐虞帝之隆也，資有天下，制在一人，當此之時也，兵不廢。今德不及三帝，天下不順，而求廢兵，不亦難乎？故明君所擅，知所患。國治而民務積，此所謂擅也。動與靜，此所患也。是故明君審其所擅以備其所患也。

猛毅之君，不免於外難；懦弱之君，不免於內亂。猛毅之君者輕誅，輕誅之流，道正者不安；道正者不安，則材能之臣去亡矣。彼智者知吾情偽，為敵謀我，則外難自是至矣。故曰：猛毅之君，不免於外難。懦弱之君者重誅，重誅之過，行邪者不革；行邪者久而不革，則群臣比周；群臣比周，則蔽美揚惡；蔽美揚惡，則內亂自是起矣。故曰：懦弱之君，不免於內亂。

明君不為親戚危其社稷，社稷戚於親；不為君欲變其令，令尊於君；不為重寶分其威，威貴於寶；不為愛民虧其法，法愛於民。


兵法第十七


外言八。

明一者皇，察道者帝，通德者王，謀得兵勝者霸。故夫兵，雖非備道至德也，然而所以輔王成霸。今代之用兵者不然，不知兵權者也。故舉兵之日而境內貧，戰不必勝，勝則多死，得地而國敗。此四者，用兵之禍者也。四禍其國而無不危矣。

大度之書曰：舉兵之日而境內不貧，戰而必勝，勝而不死，得地而國不敗。為此四者若何？舉兵之日而境內不貧者，計數得也。戰而必勝者，法度審也。勝而不死者，教器備利，而敵不敢校也。得地而國不敗者，因其民〔也〕。因其民，則號制有發也。教器備利，則有制也。法度審，則有守也。計數得，則有明也。治眾有數，勝敵有理，察數而知理，審器而識勝，明理而勝敵。定宗廟，遂男女，官四分，則可以定威德；制法儀，出號令，然後可以一眾治民。

兵無主，則不蚤知敵。野無吏，則無蓄積。官無常，則下怨上，器械不（巧）〔功〕。（則）朝無（定）〔政〕，賞罰不明，則民輕其產。故曰：早知敵，（而）〔則〕獨行；有蓄積，則久而不匱；器械巧，則伐而不費；賞罰明，則勇士勸也。

三官不繆，五教不亂，九章著明，則危危而無害，窮窮而無難。故能致遠以數，縱彊以制。三官：一曰鼓，鼓所以任也，所以起也，所以進也；二曰金，金所以坐也，所以退也，所以免也；三曰旗，旗所以立兵也，所以（利）〔制〕兵也，所以偃兵也。此之謂三官。有三令，而兵法治也。五教：一曰，教其目以形色之旗；二曰，教其（身）〔耳〕以號令之數；三曰，教其足以進退之度；四曰，教其手以長短之利；五曰，教其心以賞罰之誠。五教各習，而士負以勇矣。九章：一曰，舉日章則（畫）〔晝〕行；二曰，舉月章則夜行；三曰，舉龍章則行水；四曰，舉虎章則行林；五曰，舉（鳥）〔烏〕章則行陂；六曰，舉蛇章則行澤；七曰，舉鵲章則行陸；八曰，舉狼章則行山；九曰，舉櫜章則載食而駕。九章既定，而動靜不過。

三官、五教、九章，始乎無端，卒乎無窮。始乎無端者，道也；卒乎無窮者，德也。道不可量，德不可數也。故不可量則眾彊不能圖，不可數則偽詐不敢嚮。兩者備施，則動靜有功。徑乎不知，發乎不意。徑乎不知，故莫之能禦也；發乎不意，故莫之能應也。故全勝而無害。因便而教，准利而行。教無常，行無常。兩（乃）〔者〕備施，動乃有功。

器成教施，追亡逐遁若飄風，擊刺若雷電。絕地不守，恃固不（拔）〔枝〕。中處而無敵，令行而不留。器成教施，散之無方，聚之不可計。教器備利，進退若雷電，而無所疑匱。一氣專定，則傍通而不疑；厲士利械，則涉難而不匱。進無所疑，退無所匱，敵乃為用。凌山（阮）〔阬〕，不待鉤梯；歷水谷，不須舟楫。徑於絕地，攻於恃固，獨出獨入而莫之能止。（寶）〔實〕不獨入，而莫之能止；（寶）〔實〕不獨（見）〔出〕，故莫之能斂。無名之至盡，盡而不意。故不能疑神。

畜之以道，則民和；養之以德，則民合。和合故能諧，諧故能輯，諧輯以悉，莫之能傷。定一至，行二要，縱三權，施（四）〔五〕教，發（五）〔四〕機，設六行，論七數，守八應，審九（器）〔章〕，章十號。故能全勝大勝。

無守也，故能守勝。數戰則士罷，數勝則君驕，夫以驕君使罷民，則國安得無危？故至善不戰，其次一之。破大勝彊，一之至也。亂之不以變，乘之不以詭，勝之不以詐，一之實也。近則用實，遠則施號，力不可量，彊不可度，氣不可極，德不可測，一之原也。眾若時雨，寡若飄風，一之終也。

（利）〔制〕適，器之至也；用適，教之盡也。不能致器者，不能利適；不能盡教者，不能用（敵）〔適〕。不能用敵者窮，不能致器者困。（遠）〔速〕用兵而可以必勝。出入異塗，則傷其敵。深入危之，則士自脩，士自脩則同心同力。善者之為兵也，使敵若據虛，若搏景。無設無形焉，無不可以成也；無形無為焉，無不可以化也。此之謂道矣。若亡而存，若後而先，威不足以命之。


管子卷第七


大匡第十八


內言一。

齊僖公生公子諸兒、公子糺、公子小白。使鮑叔傅小白，鮑叔辭，稱疾不出。管仲與召忽往見之，曰：「何故不出？」鮑叔曰：「先人有言曰：『知子莫若父，知臣莫若君。』今君知臣之不肖也，是以使賤臣傅小白也。賤臣知棄矣。」召忽曰：「子固辭，無出，吾權任子以死亡，必免子。」鮑叔曰：「子如是，何不免之有乎？」管仲曰：「不可。持社稷宗廟者，不讓事，不廣閒。將有國者未可知也。子其出乎。」召忽曰：「〔不〕可。吾三人者之於齊國也，譬之猶鼎之有足也，去一焉則必不立矣。吾觀小白必不為後矣。」管仲曰：「不然也。夫國人憎惡糺之母，以及糺之身，而憐小白之無母也。諸兒長而賤，事未可知也。夫所以定齊國者，非此二公子者，將無已也。小白之為人無小智，惕而有大慮，非夷吾莫容小白。天不幸降禍加殃于齊，糺雖得立，事將不濟，非子定社稷，其將誰也？」召忽曰：「百歲之後，吾君（卜）〔下〕世，犯吾君命而廢吾所立，奪吾糺也，雖得天下吾不生也。兄與我齊國之政也，受君令而不改，奉所立而不濟，是吾義也。」管仲曰：「夷吾之為君臣也，將承君命，奉社稷以持宗廟，豈死一糺哉？夷吾之所死者，社稷破，宗廟滅，祭祀絕，則夷吾死之。非此三者，則夷吾生。夷吾生則齊國利，夷吾死則齊國不利。」鮑叔曰：「然則奈何？」管子曰：「子出奉令則可。」鮑叔許諾，乃出奉令，遂傅小白。鮑叔謂管仲曰：「何行？」管仲曰：「為人臣者，不盡力於君則不親信，不親信則言不聽，言不聽則社稷不定。夫事君者無二心。」鮑叔許諾。

僖公之母弟夷仲年生公孫無知，有寵於僖公，衣服禮秩如適。僖公卒，以諸兒長，得為君，是為襄公。襄公立后，絀無知，無知怒。公令連稱、管至父戍葵丘曰：「（爪）〔瓜〕時而往，及（爪）〔瓜〕時而來。」期戍，公問不至，請代不許，故二人因公孫無知以作亂。

魯桓公夫人文姜，齊女也。公將如齊，與夫人皆行。申俞諫曰：「不可。女有家，男有室，無相瀆也，謂之有禮。」公不聽，遂以文姜會齊侯於濼。文姜通於齊侯，桓公聞，責文姜。文姜告齊侯，齊侯怒，饗公，使公子彭生乘魯侯脅之，公薨于車。豎曼曰：「賢者死忠以振疑，百姓寓焉；智者究理而長慮，身得免焉。今彭生二於君，無盡言而諛行，以戲我君，使我君失親戚之禮，（命）〔今〕又力成吾君之禍，以構二國之怨，彭生其得免乎？禍理屬焉。夫君以怒遂禍，不畏惡親，（聞）〔開〕容昏生，無醜也。豈及彭生而能止之哉？魯若有誅，必以彭生為說。」二月，魯人告齊曰：「寡君畏君之威，不敢寧居，來脩舊好。禮成而不反，無所歸（死）〔咎〕，請以彭生除之。」齊人為殺彭生，以謝于魯。五月，襄公田于貝丘，見豕（彘）。從者曰：「公子彭生也。」公怒曰：「公子彭生安敢見！」射之，豕人立而啼。公懼墜於車下，傷足亡屨。反，誅屨於徒人費，不得也，鞭之見血。費走而出，遇賊於門，脅而束之。費（祖）〔袒〕而示之背，賊信之，使費先入，伏公而出，鬭死于門中。石之紛如死于陛下。孟陽代君寢于床，賊殺之，曰：「非君也，不類。」見公之足于戶下，遂殺公而立公孫無知也。

鮑叔牙奉公子小白奔莒，管夷吾、召忽奉公子糺奔魯。九年，公孫無知虐於雍廩，雍廩殺無知也。桓公自莒先入，魯人伐齊，納公子糺，戰於乾時，管仲射桓公中鉤。魯師敗績，桓公踐位。於是劫魯，使魯殺公子糺。桓公問於鮑叔曰：「將何以定社稷？」鮑叔曰：「得管仲與召忽則社稷定矣。」公曰：「夷吾與召忽吾賊也。」鮑叔乃告公其故圖。公曰：「然則可得乎？」鮑叔曰：「若亟召則可得也，不亟不可得也。夫魯施伯知夷吾為人之有慧也，其謀必將令魯致政於夷吾。夷吾受之，則彼知能弱齊矣；夷吾不受，彼知其將反於齊也，必將殺之。」公曰：「然則夷吾將受魯之政乎？其否也？」鮑叔對曰：「不受。夫夷吾之不死糺也，為欲定齊國之社稷也，今受魯之政，是弱齊也。夷吾之事君無二心，雖知死，必不受也。」公曰：「其於我也，曾若是乎？」鮑叔對曰：「非為君也，為先君也。其於君不如親糺也，糺之不死，而況君乎？君若欲定齊之社稷，則亟迎之。」公曰：「恐不及，奈何？」鮑叔曰：「夫施伯之為人也，敏而多畏。公若先（反）〔及〕，恐注怨焉，必不殺也。」公曰：「諾。」施伯進對魯君曰：「管仲有（急）〔慧〕，其事不濟，今在魯，君其致魯之政焉。若受之則齊可弱也，若不受則殺之。殺之以說於齊也，與同怒，尚賢於已。」君曰：「諾。」魯未及致政，而齊之使至，曰：「夷吾與召忽也，寡人之賊也，今在魯，寡人願生得之。若不得也，是君與寡人賊比也。」魯君問施伯，施伯曰：「君與之，臣聞齊君惕而亟驕，雖得賢，庸必能用之乎？及齊君之能用之也，管子之事濟也。夫管仲天下之大聖也，今彼反齊，天下皆鄉之，豈獨魯乎！今若殺之，此鮑叔之友也，鮑叔因此以作難，君必不能待也，不如與之。」魯君乃遂束縛管仲與召忽。管仲謂召忽曰：「子懼乎？」召忽曰：「何懼乎？吾不蚤死，將（咠）〔胥〕有所定也，令既定矣，令子相齊之左，必令忽相齊之右。雖然，殺君而用吾身，是再辱我也。子為生臣，忽為死臣。忽也知得萬乘之政而死，公子糺可謂有死臣矣。子生而霸諸侯，公子糺可謂有生臣矣。死者成行，生者成名，名不兩立，行不虛至。子其勉之，死生有分矣。」乃行，入齊境，自刎而死。管仲遂入。君子聞之曰：「召忽之死也，賢其生也；管仲之生也，賢其死也。」

或曰：明年，襄公逐小白，小白走莒。（三）〔十二〕年，襄公薨，公子糺踐位。國人召小白。鮑叔曰：「胡不行矣？」小白曰：「不可。夫管仲知，召忽強武，雖國人召我，我猶不得入也。」鮑叔曰：「管仲得行其知於國，國可謂亂乎？召忽強武，豈能獨圖我哉？」小白曰：「夫雖不得行其知，豈且不有焉乎？召忽雖不得眾，其（反）〔友〕豈不足以圖我哉？」鮑叔對曰：「夫國之亂也，智人不得作內事，朋友不能相合摎，而國乃可圖也。」乃命車駕，鮑叔御，小白乘而出於莒。小白曰：「夫二人者奉君令，吾不可以試也。」乃將下。鮑叔履其足，曰：「事之濟也，在此時，事若不濟，老臣死之，公子猶之免也。」乃行。至於邑郊，鮑叔令車二十乘先，十乘後。鮑叔乃告小白曰：「夫國之疑二三子，莫忍老臣。事之未濟也，老臣是以塞道。」鮑叔乃誓曰：「事之濟也，聽我令；事之不濟也，免公子者為上，死者為下，吾以五乘之實距路。」鮑叔乃為前驅，遂入國，逐公子糺，管仲射小白中鉤。管仲與公子糺、召忽遂走魯。桓公踐位，魯伐齊，納公子糺而不能。

桓公（二）〔元〕年（踐位），召管仲，管仲至，公問曰：「社稷可定乎？」管仲對曰：「君霸王，社稷定；君不霸王，社稷不定。」公曰：「吾不敢至於此其大也，定社稷而已。」管仲又請，君曰：「不能。」管仲辭於君曰：「君免臣於死，臣之幸也。然臣之不死糺也，為欲定社稷也。社稷不定，臣祿齊國之政而不死糺也，臣不敢。」乃走出，至門，公召管仲。管仲反，公汗出〔曰〕：「勿已，其勉霸乎。」管仲再拜稽首而起曰：「今日君成霸，臣貪承命趨立於相位。」乃令五官行事。異日公告管仲曰：「欲以諸侯之閒無事也，小脩兵革。」管仲曰：「不可。百姓病，公先與百姓而藏其兵。與其厚於兵，不如厚於人。齊國之社稷未定，公未始於人而始於兵，外不親於諸侯，內不親於民。」公曰：「諾。」政未能有行也。

二年，桓公彌亂，又告管仲曰：「欲繕兵。」管仲又曰：「不可。」公不聽，果為兵。桓公與宋夫人飲舡中，夫人蕩舡而懼公。公怒，出之，宋受而嫁之蔡侯。明年，公怒告管仲曰：「欲伐宋。」管仲曰：「不可，臣聞內政不脩，外舉事不濟。」公不聽，果伐宋。諸侯興兵而救宋，大敗齊師。公怒，歸告管仲曰：「請脩〔兵〕革。吾士不練，吾兵不實，諸侯故敢救吾讎。內脩兵〔革〕！」管仲曰：「不可，齊國危矣。內奪民用，士勸於勇，（外）亂之本也。外犯諸侯，民多怨也。為義之士，不入齊國，安得無危？」鮑叔曰：「公必用夷吾之言。」公不聽，乃令四封之內脩兵。關市之征侈之，公乃遂用以勇授祿。鮑叔謂管仲曰：「異日者，公許子霸，今國彌亂，子將何如？」管仲曰：「吾君惕，其智多誨，姑少胥其自及也。」鮑叔曰：「比其自及也，國無闕亡乎？」管仲曰：「未也。國中之政，夷吾尚微為焉，亂乎尚可以待。外諸侯之佐，既無有吾二人者，未有敢犯我者。」明年，朝之爭祿相刺，裚而刎頸者不絕。鮑叔謂管仲曰：「國死者眾矣，毋乃害乎？」管仲曰：「安得已然，此皆其貪民也。夷吾之所患者，諸侯之為義者莫肯入齊，齊之為義者，莫肯仕。此夷吾之所患也。若夫死者，吾安用而愛之？」

公又內脩兵。三年，桓公將伐魯，曰：「魯與寡人近，於是其救宋也疾，寡人且誅焉。」管仲曰：「不可。臣聞有土之君，不勤於兵，不忌於辱，不輔其過，則社稷安。勤於兵，忌於辱，輔其過，則社稷危。」公不聽，興師伐魯，造於長勺。魯莊公興師逆之，大敗之。桓公曰：「吾兵猶尚少，吾參圍之，安能圉我。」

四年，脩兵，同甲十萬，車五千乘，謂管仲曰：「吾士既練，吾兵既多，寡人欲服魯。」管仲喟然嘆曰：「齊國危矣！君不競於德而競於兵。天下之國帶甲十萬者不鮮矣，吾欲發小兵以服大兵，內失吾眾，諸侯設備，吾人設詐，國欲無危得已乎？」公不聽，果伐魯。魯不敢戰，去國五十里，而為之關。魯請比於關內，以從于齊，齊亦毋復侵魯。桓公許諾。魯人請盟曰：「魯小國也，固不帶劍，今而帶劍是交兵聞於諸侯，君不如已。請去兵。」桓公曰：「諾。」乃令從者毋以兵。管仲曰：「不可。諸侯加忌於君，君如是以退可。君果弱魯君，諸侯又加貪於君，後有事，小國彌堅，大國設備，非齊國之利也。」桓公不聽。管仲又諫曰：「君必不去。魯胡不用兵？曹劌之為人也，堅強以忌，不可以約取也。」桓公不聽，果與之遇。莊公自懷劍，曹劌亦懷劍，踐壇，莊公抽劍其懷曰：「魯之境去國五十里，亦無不死而已。」左椹桓公右自承曰：「均之死也，戮死於君前。」管仲走君，曹劌抽劍當兩階之閒，曰：「二君將改圖，無有進者！」管仲曰：「君與地，以汶為竟。」桓公許諾，以汶為竟而歸。桓公歸而脩於政，不脩於兵革，自圉，辟人，以過，弭師。

五年，宋伐杞。桓公謂管仲與鮑叔曰：「夫宋，寡人固欲伐之，無若諸侯何？夫杞，明王之後也。今宋伐之，予欲救之，其可乎？」管仲對曰：「不可。臣聞內政之不脩，外舉義不信。君將外舉義，以行先之，則諸侯可令附？」桓公曰：「於此不救，後無以伐宋。」管仲曰：「諸侯之君，不貪於土。貪於土必勤於兵，勤於兵必病於民，民病則多詐。夫詐密而後動者勝，詐則不信於民。夫不信於民則亂，內動則危於身。是以古之人聞先王之道者，不競於兵。」桓公曰：「然則奚若？」管仲對曰：「以臣則不而令人以重幣使之。使之而不可，君受而封之。」桓公問鮑叔曰：「奚若？」鮑叔曰：「公行夷吾之言。」公乃命曹孫宿使於宋。宋不聽，果伐杞。桓公築緣陵以封之，予車百乘，甲一千。明年，狄人伐邢，邢君出致於齊，桓公築夷儀以封之，予車百乘，卒千人。明年，狄人伐衛，衛君出致於虛，桓公且封之。隰朋、賓胥無諫曰：「不可。三國所以亡者，絕以小。今君（𥷋）〔蘄〕封亡國，國盡若何？」桓公問管仲曰：「奚若？」管仲曰：「君有行之名，安得有其實。君其行也。」公又問鮑叔，鮑叔曰：「君行夷吾之言。」桓公築楚丘以封之，與車（三）〔五〕百乘，甲五千。既以封衛，明年，桓公問管仲將何行，管仲對曰：「公內脩政而勸民，可以信於諸侯矣。」君許諾。乃輕稅，弛關市之征，為賦祿之制。既已，管仲又請曰：「問病。臣願賞而無罰，五年，諸侯可令傅。」公曰：「諾。」既行之，管仲又請曰：「諸侯之禮，令齊以豹皮往，小侯以鹿皮報；齊以馬往，小侯以犬報。」桓公許諾，行之。管仲又請賞於國以及諸侯，君曰：「諾。」行之。管仲賞於國中，君賞於諸侯。諸侯之君有行事善者，以重幣賀之；從列士以下有善者，衣裳賀之；凡諸侯之臣有諫其君而善者，以璽問之，以信其言。公既行之，又問管仲曰：「何行？」管仲曰：「隰朋聰明捷給，可令為東國。賓胥無堅強以良，可以為西土。衛國之教，危傅以利。公子開方之為人也，慧以給，不能久而樂始，可游於衛。魯邑之教，好邇而訓於禮。季友之為人也，恭以精，博於（糧）〔禮〕，多小信，可游於魯。楚國之教，巧文以利，不好立大義，而好立小信。蒙孫博於教，而文巧於辭，不好立大義，而好結小信，可游於楚。小侯既服，大侯既附，夫如是，則始可以施政矣。」君曰：「諾。」乃游公子開方於衛，游季友於魯，游蒙孫於楚。五年，諸侯附。

狄人伐，桓公告諸侯曰：「請救伐。諸侯許諾，大侯車二百乘，卒二千人；小侯車百乘，卒千人。」諸侯皆許諾。齊車千乘，卒可致緣陵，戰於後。故敗狄。其車甲與貨，小侯受之，大侯近者，以其縣分之，不踐其國。北州侯莫來，桓公遇南州侯於召陵，曰：「狄為無道，犯天子令以伐小國，以天子之故，敬天之命，令以救伐。北州侯莫至，上不聽天子令，下無禮諸侯，寡人請誅於北州之侯。」諸侯許諾。桓公乃北伐令支，下鳧之山，斬孤竹，（遇）〔遏〕山戎，顧問管仲曰：「將何行？」管仲對曰：「君教諸侯為民聚食，諸侯之兵不足者，君助之發。如此則始可以加政矣。」桓公乃告諸侯，必足三年之食，安以其餘脩兵革。兵革不足，以引其事告齊，齊助之發。既行之，公又問管仲曰：「何行？」管仲對曰：「君會其君臣父子，則可以加政矣。」公曰：「會之道奈何？」曰：「諸侯無專立妾以為妻，毋專殺大臣，無國勞毋專予祿，士庶人毋專棄妻，毋曲隄，毋貯粟，毋禁材。行此卒歲，則始可以罰矣。」君乃布之於諸侯，諸侯許諾，受而行之。卒歲，吳人伐穀，桓公告諸侯未徧，諸侯之師竭至，以待桓公。桓公以車千乘會諸侯於竟，都師未至，吳人逃。諸侯皆罷。桓公歸，問管仲曰：「將何行？」管仲曰：「可以加政矣。」曰：「從今以往二年，適子不聞孝，不聞愛其弟，不聞敬老國良，三者無一焉，可誅也。諸侯之臣及國事，三年不聞善，可罰也。君有過，大夫不諫，士庶人有善，而大夫不進，可罰也。士庶人聞之吏，賢孝悌可賞也。」桓公受而行之，近侯莫不請事，兵車之會六，乘車之會三，饗國四十有二年。

桓公踐位十九年，弛關市之征，五十而取一。賦祿以粟，案田而稅。二歲而稅一，上年什取三，中年什取二，下年什取一；歲飢不稅，歲飢弛而稅。

桓公使鮑叔識君臣之有善者，晏子識不仕與耕者之有善者，高子識工賈之有善者，國子為李，隰朋為東國，賓胥無為西土，弗鄭為宅。凡仕者近公，不仕與耕者近門，工賈近市。三十里置遽，委焉，有司職之。（從）〔凡〕諸侯欲通，吏從行者，令一人為負以車；若宿者，令人養其馬，食其委。客與有司別契，至國（八）〔入〕契費。義數而不當，有罪。凡庶人欲通鄉，吏不通，七日，囚。（出）〔士〕欲通，吏不通，五日，囚。貴人子欲通，吏不通，三日，囚。凡縣吏進諸侯士而有善，觀其能之大小以為之賞，有過無罪。令鮑叔進大夫，勸國家，得（之）成而不悔，為上舉。從政，治為次；野為原，又多不發；起訟不驕，次之。勸國家，得（之）成而悔；從政雖治而不能，野原又多發，起訟驕，行此三者為下。令晏子進貴人之子，出不（仕）〔狂〕，處不華，而友有少長，為上舉；得二，為次；得一，為下。士，處靖，敬老與貴，交不失禮，行此三者為上舉；得二，為次；得一，為下。耕者，農農用力，應於父兄，事賢多，行此三者為上舉；得二，為次；得一，為下。令高子進工賈，應於父兄，事長養老，承事敬，行此三者為上舉；得二者，為次；得一者，為下。令國子以情斷獄。三大夫既已選舉，使縣行之。管仲進而舉言，上而見之於君，以卒年君舉。管仲告鮑叔曰：「勸國家，不得成而悔，從政不治不能，野原又多而發，訟驕，凡三者，有罪無赦。」告晏子曰：「貴人子處華，下交，好飲食，行此三者，有罪無赦。士出入無常，不敬老，而營富，行此三者，有罪無赦。耕者出入不應於父兄，用力不農，不事賢，行此三者，有罪無赦。」告（國）〔高〕子曰：「工賈出入不應父兄，承事不敬，而違老治危，行此三者，有罪無赦。凡於父兄無過，州里稱之，吏進之，君用之。有善無賞，有過無罰。吏不進，（廉意）〔廢棄〕。於父兄無過，於州里莫稱，吏進之，君用之，善為上賞，不善吏有罰。」君謂國子：凡貴賤之義，入與父俱，出與師俱，上與君俱。凡三者，遇賊不死，不知賊，則無赦。斷獄，情與義易，義與祿易，（易）祿可無斂，有（可）〔罪〕無赦。


管子卷第八


中匡第十九


內言二。

管仲會國用，三分二在賓客，其一在國。管仲懼而復之。公曰：「吾子猶如是乎？四鄰賓客，入者說，出者譽，光名滿天下；入者不說，出者不譽，汙名滿天下。壤可以為粟，木可以為貨。粟盡則有生，貨散則有聚。君人者，名之為貴，財安可有？」管仲曰：「此君之明也。」公曰：「民辦軍事矣，〔吾欲誅大國之不道者〕，則可乎？」對曰：「不可。甲兵未足也。請薄刑罰，以厚甲兵。」於是死罪不殺，刑罪不罰，使以甲兵贖。死罪以犀甲一戟，刑（罰）〔罪〕以脅盾一戟，過罰以金（軍）〔鈞〕，無所（計）〔抑〕而訟者，成以束矢。公曰：「甲兵既足矣，吾欲誅大國之不道者，可乎？」對曰：「愛四封之內，而后可以惡竟外之不善者；安卿大夫之家，而后可以危救敵之國；賜小國地，而后可以誅大國之不道者；舉賢良，而后可以廢慢法鄙賤之民。是故先王必有置也，而后必有廢也；必有利也，而后必有害也。」桓公曰：「昔三王者，既弒其君，今言仁義，則必以三王為法度，不識其故何也？」對曰：「昔者禹平治天下，及桀而亂之，湯放桀以定禹功也。湯平治天下，及紂而亂之，武王伐紂以定湯功也。且善之伐不善也，自古至今，未有改之。君何疑焉？」公又問曰：「古之亡國其何失？」對曰：「計得地與寶，而不計失諸侯；計得財委，而不計失百姓；計見親而不計見棄。三者之屬一，足以削，遍而有者亡矣。古之隳國家，隕社稷者，非故且為之也，必少有樂焉，不知其陷於惡也。」

桓公謂管仲曰：「請致仲父〔其桓〕。」公（與管）〔官〕仲父而將飲之，掘新井而柴焉。十日齋戒，召管仲。管仲至，公執爵，夫人執尊，觴三行，管仲趨出。公怒曰：「寡人齋戒十日，而飲仲父，寡人自以為脩矣。仲父不告寡人而出，其故何也？」鮑叔、隰朋趨而出，及管仲於途曰：「公怒。」管仲反，入，倍屏而立，公不與言；少進中庭，公不與言；少進傅堂，公曰：「寡人齋戒十日而飲仲父，自以為脫於罪矣。仲父不告寡人而出，未知其故也？」對曰：「臣聞之，沉於樂者洽於憂，厚於味者薄於行，慢於朝者緩於政，害於國家者危於社稷，臣是以敢出也。」公遽下堂曰：「寡人非敢自為（脩）〔偷〕也，仲父年長，雖寡人亦衰矣，吾願一朝安仲父也。」對曰：「臣聞壯者無怠，老者無偷，順天之道，必以善終者也。三王失之也，非一朝之萃，君柰何其偷乎？」管仲走出，君以賓客之禮再拜送之。明日，管仲朝，公曰：「寡人願聞國君之信。」對曰：「民愛之，鄰國親之，天下信之，此國君之信。」公曰：「善。請問信安始而可？」對曰：「始於為身，中於為國，成於為天下。」公曰：「請問為身。」對曰：「道血氣，以求長年、長心、長德。此為身也。」公曰：「請問為國。」對曰：「遠舉賢人，慈愛百姓，外存亡國，繼絕世，起諸孤；薄稅斂，輕刑罰，此為國之大禮也。」〔公曰〕：「〔請問為天下〕。」〔對曰〕：「法行而不苛，刑廉而不赦，有司寬而不凌，菀濁困滯（皆）〔者〕，法度不亡，往行不來，而民游世矣，此為天下也。」


小匡第二十


內言三。

桓公自莒反于齊，使鮑叔牙為宰。鮑叔辭曰：「臣，君之庸臣也。君有加惠於其臣，使臣不凍飢，則是君之賜也。若必治國家，則非臣之所能也，其唯管夷吾乎。臣之所不如管夷吾者五：寬惠愛民，臣不如也；治國不失秉，臣不如也；忠信可結於諸侯，臣不如也；制禮義可法於四方，臣不如也；介冑執枹，立於軍門，使百姓皆加勇，臣不如也。夫管仲，民之父母也，將欲治其子，不可棄其父母。」公曰：「管夷吾親射寡人，中鉤，殆於死，今乃用之，可乎？」鮑叔曰：「彼為其君動也，君若宥而反之，其為君亦猶是也。」公曰：「然則為之柰何？」鮑叔曰：「君使人請之魯。」公曰：「施伯，魯之謀臣也。彼知吾將用之，必不吾予也。」鮑叔曰：「君詔使者曰：『寡君有不令之臣在君之國，願請之以戮群臣。』魯君必諾。且施伯之知夷吾之才，必將致魯之政。夷吾受之，則魯能弱齊矣。夷吾不受，彼知其將反於齊，必殺之。」公曰：「然則夷吾受乎？」鮑叔曰：「不受也。夷吾事君無二心。」公曰：「其於寡人猶如是乎？」對曰：「非為君也，為先君與社稷之故。君若欲定宗廟，則亟請之，不然無及也。」

公乃使鮑叔行成曰：「公子糺，親也。請君討之。」魯人為殺公子糺。又曰：「管仲，讎也。請受而甘心焉。」魯君許諾。施伯謂魯侯曰：「勿予。非戮之也，將用其政也。管仲者，天下之賢人也，大器也。在楚則楚得意於天下，在晉則晉得意於天下，在狄則狄得意於天下。今齊求而得之，則必長為魯國憂，君何不殺而受之其屍。」魯君曰：「諾。」將殺管仲。鮑叔進曰：「殺之齊，是戮齊也。殺之魯，是戮魯也。弊邑寡君願生得之，以徇於國，為群臣僇；若不生得，是君與寡君賊比也。非弊邑之君所（謂）〔請〕也，使臣不能受命。」於是魯君乃不殺，遂生束縛而柙以予齊。鮑叔受而哭之，三舉。施伯從而笑之，謂大夫曰：「管仲必不死。夫鮑叔之（忍）〔忎〕，不僇賢人，其智稱賢以自成也。鮑叔相公子小白，先入得國，管仲、召忽奉公子糺後入，與魯以戰，能使魯敗，功足以。得天與失天，其人事一也。今魯懼，殺公子糺、召忽，囚管仲以予齊，鮑叔知無後事，必將勤管仲以勞其君（願）〔顧〕，以顯其功。眾必予之有得。力死之功，猶尚可加也，顯生之功將何如？是昭德以貳君也，鮑叔之知，不是失也。」

至於堂阜之上，鮑叔祓而浴之三。桓公親迎之郊。管仲詘纓捷衽，使人操斧而立其後。公辭斧三，然後退之。公曰：「垂（）〔纓〕下衽，寡人將見。」管仲再拜稽首曰：「應公之賜，殺之黃泉，死且不朽。」公遂與歸，禮之於廟，三酌而問為政焉，曰：「昔先君襄公，高臺廣池，湛樂飲酒，田獵罼弋，不聽國政。卑聖侮士，唯女是崇，九妃六嬪，陳妾數千。食必梁肉，衣必文繡，而戎士凍飢。戎馬待游車之弊，戎士待陳妾之餘。倡優侏儒在前，而賢大夫在後。是以國家不日益，不月長。吾恐宗廟之不掃除，社稷之不血食，敢問為之柰何？」管子對曰：「昔吾先王，周昭王、穆王世法文武之遠迹，以成其名。合群（國）〔叟〕，比校民之有道者，設象以為民紀。式（美）〔券〕以相應，比綴以書，原本窮末。勸之以慶賞，糺之以刑罰，糞除其顛旄，賜予以鎮撫之，以為民終始。」公曰：「為之柰何？」管子對曰：「昔者聖王之治其民也，參其國而伍其鄙，定民之居，成民之事，以為民紀。謹用其六秉，如是而民情可得而百姓可御。」桓公曰：「六秉者何也？」管子曰：「殺、生、貴、賤、貧、富，此六秉也。」桓公曰：「參國柰何？」管子對曰：「制國以為二十一鄉：商工之鄉六，士農之鄉十五。公帥十一鄉，高子帥五鄉，國子帥五鄉，參國故為三軍。公立三官之臣：市立三鄉，工立三族，澤立三虞，山立三衡。制五家為軌，軌有長。十軌為里，里有司。四里為連，連有長。十連為鄉，鄉有良人。（三）〔五〕鄉一帥。」桓公曰：「五鄙柰何？」管子對曰：「制五家為軌，軌有長。六軌為邑，邑有司。十邑為（率）〔卒〕，（率）〔卒〕有長。十（率）〔卒〕為鄉，鄉有良人。三鄉為屬，屬有（帥）〔大夫〕。五屬（一）〔五〕大夫。武政聽屬，文政聽鄉，各保而聽，毋有淫泆者。」桓公曰：「定民之居，成民之事柰何？」管子對曰：「士農工商四民者，國之石民也，不可使雜處，雜處則其言哤，其事亂。是故聖王之處士必於閒燕，處農必就田壄，處工必就官府，處商必就市井。（今）〔令〕夫士，群萃而州處，間燕則父與父言義，子與子言孝，其事君者言敬，長者言愛，幼者言弟。旦昔從事於此，以教其子弟，少而習焉，其心安焉，不見異物而遷焉。是故，其父兄之教，不肅而成；其子弟之學，不勞而能。夫是故士之子常為士。（今）〔令〕夫農，群萃而州處，審其四時，權節（具）〔其用〕，備其械器，（用）比耒耜（）〔耞芟〕。及寒擊槀除田，以待時乃耕，深耕、均種、疾耰。先雨芸耨，以待時雨。時雨既至，挾其槍刈耨鎛，以旦暮從事於田壄，稅衣就功，別苗莠，列䟽遬。首戴苧蒲，身服襏襫，沾體塗足，暴其髮膚，盡其四支之力，以疾從事於田野。少而習焉，其心安焉，不見異物而遷焉。是故其父兄之教，不肅而成；其子弟之學，不勞而能。是故農之子常為農。樸野而不慝，其秀才之能為士者，則足賴也。故以耕則多粟，以仕則多賢，是以聖王敬（畏）〔農〕戚農。（有司見之），（而不以告），（其罪五）。（有司已於事而竣），（今）〔令〕夫工群萃而州處，相良材，審其四時，辨其功苦。權節其用，論比、計制、斷器，尚完利。相語以事，相示以功，相陳以巧，相高以知（事）。旦昔從事於此，以教其子弟。少而習焉，其心安焉，不見異物而遷焉。是故其父兄之教，不肅而成；其子弟之學，不勞而能。夫是故工之子常為工。（今）〔令〕夫商群萃而州處，觀凶飢，審國變，察其四時而監其鄉之貨，以知其市之賈。負任擔荷，服牛輅馬，以周四方；料多少，計貴賤，以其所有，易其所無，買賤鬻貴。是以羽旄不求而至，竹箭有餘於國，奇怪時來，珍異物聚。旦昔從事於此，以教其子弟。相語以利，相示以時，相陳以知賈。少而習焉，其心安焉，不見異物而遷焉。是故其父兄之教，不肅而成；其子弟之學，不勞而能。夫是故商之子常為商。相地而衰其政，則民不移矣。正旅舊，則民不惰。山澤各以其時至，則民不苟。陵陸、丘（井）〔阜〕、田疇均，則民不惑。無奪民時則百姓富，犧牲不勞則牛馬育。」桓公又問曰：「寡人欲脩政以干時於天下，其可乎？」管子對曰：「可。」公曰：「安始而可？」管子對曰：「始於愛民。」公曰：「愛民之道奈何？」管子對曰：「公修公族，家修家族，使相連以事，相及以祿，則民相親矣。放舊罪，修舊宗，立無後，則民殖矣。省刑罰，薄賦斂，則民富矣。鄉建賢士，使教於國，則民有禮矣。出令不改，則民正矣。此愛民之道也。」公曰：「民富而以親，則可以使之乎？」管子對曰：「舉財長工，以（止）〔足〕民用；陳力尚賢，以勸民知；加刑無苛，以濟百姓。行之無私，則足以容眾矣；出言必信，則令不窮矣。此使民之道也。」

桓公曰：「民居定矣，事已成矣，吾欲從事於天下諸侯，其可乎？」管子對曰：「未可。民心未吾安。」公曰：「安之柰何？」管子對曰：「脩舊法，擇其善者，舉而嚴用之；慈於民，予無財；寬政役，敬百姓，則國富而民安矣。」公曰：「民安矣，其可乎？」管仲對曰：「未可。君若欲正卒伍，修甲兵，則大國亦將正卒伍，修甲兵。君有征戰之事，則小國諸侯之臣有守圉之備矣。然則，難以速得意於天下。公欲速得意於天下諸侯，則事有所隱而政有所寓。」公曰：「為之奈何？」管子對曰：「作內政而寓軍令焉。為高子之里，為國子之里，為公里，三分齊國，以為三軍。擇其賢民，使為里君。鄉有行伍，卒長則其制令，且以田獵，因以賞罰，則百姓通於軍事矣。」桓公曰：「善。」於是乎管子乃制五家以為軌，軌為之長。十軌為里，里有司。四里為連，連為之長。十連為鄉，鄉有良人。以為軍令。是故五家為軌，五人為伍，軌長率之。十軌為里，故五十人為小戎，里有司率之。四里為連，故二百人為卒，連長率之。十連為鄉，故二千人為旅，鄉良人率之。五鄉一（師）〔帥〕，故萬人一軍，五鄉之（師）〔帥〕率之。三軍故有中軍之鼓，有高子之鼓，有國子之鼓。春以田，曰蒐，振旅。秋以田，曰獮，治兵。是故卒伍政，定於里。軍旅政，定於郊。內教既成，令不得遷徙。故卒伍之人，人與人相保，家與家相愛，少相居，長相游，察祀相福，死喪相恤，禍福相憂，居處相樂，行作相和，哭泣相哀。是故夜戰其聲相聞，足以無亂；晝戰其目相見，足以相識。驩欣足以相死。是故以守則固，以戰則勝。君有此教士三萬人，以橫行於天下，誅無道，以定周室，天下大國之君莫之能圉也。

正月之朝，鄉長復事，公親問焉，曰：「於子之鄉，有居處為義、好學、聰明、質仁、慈孝於父母、長弟聞於鄉里者，有則以告。有而不以告，謂之蔽賢，其罪五。」有司已於事而竣。公又問焉，曰：「於子之鄉，有拳勇、股肱之力、䈥骨秀出於眾者，有則以告。有而不以告，謂之蔽才，其罪五。」有司已於事而竣。公又問焉，曰：「於子之鄉，有不慈孝於父母，不長弟於鄉里，驕躁淫暴，不用上令者，有則以告。有而不以告，謂之下比，其罪五。」有司已於事而竣。於是乎鄉長退而脩德，進賢。（明）〔桓〕公親見之，遂使役之官。公令官長，期而書伐以告，且令選官之賢者而復之。曰：「有人居我官有功，休德維順，端愨以待時使。使民恭敬以勸。其稱（秉）〔謗〕言，則足以補官之不善政。」公宣問其鄉里，而有考驗。乃召而與之坐，省相其質，以參其成功成事。可立，而時。設問國家之患而不（肉）〔㝌〕，退而察問其鄉里，以觀其所能，而無大過，登以為上卿之佐。名之曰三選。高子、國子退而脩鄉，鄉退而脩連，連退而脩里，里退而脩軌，軌退而脩家。是故匹夫有善，故可得而舉也；匹夫有不善，可得而誅也。政既成，鄉不越長，朝不越爵。罷士無伍，罷女無家。士三出妻，逐於境外。女三嫁，入於舂穀。是故民皆勉為善，士與其為善於鄉，不如為善於里，與其為善於里，不如為善於家。是故士莫敢言一朝之便，皆有終歲之計；莫敢以終歲為議，皆有終身之功。

正月之朝，五屬大夫復事於公，擇其寡功者而譙之曰：「列地分民者若一，何故獨寡功？何以不及人？教訓不善，政事其不治，一再則宥，三則不赦。」公又問焉，曰：「於子之屬，有居處為義、好學、聰明、賢仁、慈孝於父母、長弟聞於鄉里者，有則以告。有而不以告，謂之蔽賢，有罪五。」有司已事而竣。公又問焉，曰：「於子之屬，有拳勇、股肱之力秀出於眾者，有則以告。有而不以告，謂之蔽才，其罪五。」有司已事而竣。公又問焉，曰：「於子之屬，有不慈孝於父母，不長弟於鄉里，驕躁淫暴，不用上令者，有則以告。有而不以告者，謂之下比，其罪五。」有司已事而竣。於是乎五屬大夫退而脩屬，屬退而脩連，連退而脩鄉，鄉退而脩卒，卒退而脩邑，邑退而脩家。是故匹夫有善，可得而舉，匹夫有不善，可得而誅。政成國安，以守則固，以戰則彊。封內治，百姓親，可以出征四方，立一霸王矣。

桓公曰：「卒伍定矣，事已成矣，吾欲從事於諸侯其可乎？」管子對曰：「未可。若軍令則吾既寄諸內政矣，夫齊國寡甲兵，吾欲輕重罪而移之於甲兵。」公曰：「為之柰何？」管子對曰：「制重罪入以兵甲犀脅、二戟，輕罪入蘭、盾、鞈革、二戟，小罪入以金鈞分，宥薄罪入以半鈞，無坐抑而訟獄者，正三禁之而不直，則入一束矢以罰之。美金以鑄戈、劍、矛、戟，試諸狗馬；惡金以鑄斤、斧、鉏、夷、鋸、欘試諸木土。」

桓公曰：「甲兵大足矣，吾欲從事於諸侯可乎？」管仲對曰：「未可。治內者未具也，為外者未備也。」故使鮑叔牙為大諫，王子城父為將，弦子旗為理，甯戚為田，隰朋為行，曹宿孫處楚，商容處宋，季（勞）〔友〕處魯，（徐）〔衛〕開（封）〔方〕處衛，匽尚處燕，審友處晉。又游士八（千）〔十〕人，奉之以車馬衣裘，多其資糧，財幣足之，使出周游於四方，以號召收求天下之賢士。飾玩好，使出周游於四方，鬻之諸侯，以觀其上下之所貴好，擇其沈亂者而先政之。公曰：「外內定矣，可乎？」管子對曰：「未可。鄰國未吾親也。」公曰：「親之奈何？」管子對曰：「審吾疆（場）〔埸〕，反其侵地，正其封界；毋受其貨財，而美為皮幣，以極聘覜於諸侯，以安四鄰，則鄰國親我矣。」桓公曰：「甲兵大足矣，吾欲南伐，何主？」管子對曰：「以魯為主，反其侵地常潛，使海於有（弊）〔蔽〕，渠彌於有陼，（綱）〔環〕山於有牢。」桓公曰：「吾欲西伐，何主？」管子對曰：「以衛為主。反其侵地（吉）臺原姑與柒里，使海於有（弊）〔蔽〕，渠彌於有陼，（綱）〔環〕山於有牢。」桓公曰：「吾欲北伐，何主？」管子對曰：「以燕為主。反其侵地柴夫、吠狗。使海於有（弊）〔蔽〕，渠彌於有陼，（綱）〔環〕山於有牢。」四鄰大親。既反其侵地，正其封疆，地南至于岱陰，西至於濟，北至於海，東至于紀隨，地方三百六十里。三歲治定，四歲教成，五歲兵出。有教士三萬人，革車八百乘。諸侯多沈亂，不服於天子。於是乎桓公東救徐州，分吳半；存魯（蔡陵）〔陵蔡〕，割越地。南據宋鄭征伐楚，濟汝水，踰方（地）〔城〕，望文山，使貢絲于周室。成周反胙於隆嶽，荊州諸侯莫不來服。中救晉公，禽狄王，敗胡貉，破屠何，而騎寇始服。北伐山戎，制泠支，斬孤竹，而九夷始聽。海濱諸侯，莫不來服。西征攘白狄之地，遂至于西河，方舟投柎，乘浮濟河，至于石（沈）〔枕〕。縣車束馬，踰大行與卑耳之（貉）〔谿〕，拘（秦）〔泰〕夏，西服流沙西虞，而秦戎始從。故兵一出而大功十二。故東夷、西戎、南蠻、北狄，中國諸侯，莫不賓服。與諸侯飾牲為載書，以誓要于上下（薦）〔庶〕神。然後率天下定周室，大朝諸侯於陽穀。故兵車之會六，乘車之會三，九合諸侯，一匡天下。甲不解壘，兵不解翳，弢無弓，服無矢，寢武事，行文道，以朝天子。

葵丘之會，天子使大夫宰孔致胙於桓公曰：「余一人（之命）有事於文武。使宰孔致胙。」且有後命曰：「以爾自卑勞，實謂爾伯舅毋下拜。」桓公召管仲而謀，管仲對曰：「為君不君，為臣不臣，亂之本也。」桓公曰：「余乘車之會三，兵車之會六，九合諸侯，一匡天下。北至於孤竹、山戎、穢貉，拘（秦）〔泰〕夏；西至流沙西虞；南至吳、越、巴、䍧柯、𤬅、不庾、雕題、黑齒。荊夷之國，莫違寡人之命，而中國卑我，昔三代之受命者，其異於此乎？」管子對曰：「夫鳳皇鸞鳥不降，而鷹隼鴟梟豐；庶神不格，守龜不兆，握粟而筮者屢中；時雨甘露不降，飄風暴雨數臻；五穀不蕃，六畜不育，而蓬蒿藜（𧆀）〔藋〕竝興。夫鳳皇之文，前德義，後日昌。昔人之受命者，龍龜假，河出圖，雒出書，地出乘黃。今三祥未見有者，雖曰受命，無乃失諸乎？」桓公懼，出見客曰：「天威不違顏咫尺，小白承天子之命而毋不拜，恐顛蹶於下，以為天子羞。」遂下拜，登受賞服、大路、龍旗九游，渠門赤旂。天子致（胙）〔命〕於桓公而不受，天下諸侯稱順焉。

桓公憂天下諸侯。魯有夫人慶父之亂，而二君弒死，國絕無後。桓公聞之，使高子存之。男女不淫，馬牛選具。執玉以見，請為關內之侯，而桓公不使也。狄人攻邢，桓公築夷儀以封之。男女不淫，馬牛選具。執玉以見，請為關內之侯，而桓公不使也。狄人攻衛，衛人出旅於曹，桓公城楚丘封之。其畜以散亡，故桓公予之繫馬三百匹，天下諸侯稱仁焉。於是天下之諸侯，知桓公之為己勤也，是以諸侯之歸之也，譬若市人。桓公知諸侯之歸己也，故使輕其幣，而重其禮。故使天下諸侯以疲馬犬羊為幣，齊以良馬報。諸侯以（縷帛布）〔縵帛〕鹿皮四（分）〔介〕以為幣，齊以文錦虎豹皮報。諸侯之使垂櫜而入，載而歸。故（鈞）〔釣〕之以愛，致之以利，結之以信，示之以武。是故天下小國諸侯，既服桓公，莫敢之倍而歸之。喜其愛而貪其利，信其仁而畏其武。桓公知天下小國諸侯之多與己也，於是又大施（忠）〔惠〕焉。可為憂者為之憂，可為謀者為之謀，可為動者為之動。伐譚萊而不有也，諸侯稱仁焉。通齊國之魚鹽東萊，使關市幾而不正，而不稅，以為諸侯之利，諸侯稱寬焉。築蔡鄢陵、培夏、靈父丘，以（衛）〔御〕戎狄之地，所以禁暴於諸侯也。築五鹿、中、鄴蓋與（社）〔牡〕丘，以衛諸夏之地，所以示（勸）〔權〕於中國也。教大成。是故天下之於桓公，遠國之民望如父母，近國之民從如流水。故行地茲遠，得人彌眾，是何也？懷其文而畏其武。故殺無道，定周室，天下莫之能圉，武事立也；定三革，偃五兵，朝服以濟河，而無（愓）〔怵惕〕焉，文事勝也。是故大國之君慚媿，小國諸侯附比。是故大國之君事如臣僕，小國諸侯驩如父母。夫然，故大國之君不尊，小國諸侯不卑。是故大國之君不驕，小國諸侯不懾。於是列廣地以益狹地，損有財以與無財。周其君子，不失成功；周其小人，不失成命。夫如是，居處則順，出則有成功。不稱動甲兵之事，以遂文武之（近）〔迹〕於天下。

桓公能假其群臣之謀，以益其智也。其相曰夷吾，大夫曰甯戚、隰朋、賓胥無、鮑叔牙。用此五子者何功度義，光德繼法，紹（終）〔於天下〕，以遺後嗣；貽孝昭穆，大霸天下，名聲廣裕，不可掩也。則唯有明君在上，察相在下也。

初，桓公郊迎管子而問焉。管仲辭讓，然後對以參國伍鄙，立五鄉以崇化，建五屬以厲武，寄兵於政，因〔刑〕罰，備器械，加兵無道諸侯，以事周室。桓公大說。於是齋戒十日，將相管仲。管仲曰：「斧鉞之人也，幸以獲生，以屬其腰領，臣之祿也。若知國政，非臣之任也。」公曰：「子大夫受政，寡人勝任；子大夫不受政，寡人恐崩。」管仲許諾，再拜而受相。三日，公曰：「寡人有大邪三，其猶尚可以為國乎？」對曰：「臣未得聞。」公曰：「寡人不幸而好田，晦夜而至禽側，田莫不見禽而後反，諸侯使者無〔所〕致，百官有司無所復。」對曰：「惡則惡矣，然非其急者也。」公曰：「寡人不幸而好酒，日夜相繼，諸侯使者無所致，百官有司無所復。」對曰：「惡則惡矣，然非其急者也。」公曰：「寡人有汙行，不幸而好色，而姑（姉）〔姊〕有不嫁者。」對曰：「惡則惡矣，然非其急者也。」公作色曰：「此三者且可，則惡有不可者矣？」對曰：「人君唯僾與不敏為不可，僾則亡眾，不敏不及事。」公曰：「善。吾子就舍，異日請與吾子圖之。」對曰：「時可將與夷吾，何待異日乎？」公曰：「柰何？」對曰：「公子舉為人博聞而知禮，好學而辭遜，請使游於魯，以結交焉。公子開方為人巧轉而兌利，請使游於衛，以結交焉。曹孫宿其為人也小廉而荷𢗗，足恭而辭（結）〔給〕，正荊之則也，請使往游，以結交焉。」遂立行三使者，而後退。

相三月，請論百官。公曰：「諾。」管仲曰：「升降揖讓，進退閑習，辨辭之剛柔，臣不如隰朋，請立為大行。墾草入邑，辟土聚粟多眾，盡地之利，臣不如甯戚，請立為大司田。平原廣牧，車不結轍，士不旋踵，鼓之而三軍之士視死如歸，臣不如王子城父，請立為大司馬。決獄折中，不殺不辜，不誣無罪，臣不如賓胥無，請立為大司理。犯君顏色，進諫必忠，不辟死亡，不撓富貴，臣不如東郭牙，請立以為大諫之官。此五子者，夷吾一不如；然而以易夷吾，夷吾不為也。君若欲治國彊兵，則五子者存矣；若欲霸王，夷吾在此。」桓公曰：「善。」


王言第二十一


內言四。

篇亡。


管子卷第九


霸形第二十二


內言五。

桓公在位，管仲、隰朋見。立有閒，有貳鴻飛而過之。桓公嘆曰：「仲父，今彼鴻鵠有時而南，有時而北，有時而往，有時而來，四方無遠，所欲至而至焉，非唯有羽翼之故，是以能通其意於天下乎？」管仲、隰朋不對。桓公曰：「二子何故不對？」管子對曰：「君有霸王之心，而夷吾非霸王之臣也，是以不敢對。」桓公曰：「仲父胡為然？盍不當言，寡人其有鄉乎？寡人之有仲父也，猶飛鴻之有羽翼也，若濟大水有舟楫也，仲父不一言教寡人，寡人之有耳將安聞道而得度哉？」管子對曰：「君若將欲霸王舉大事乎？則必從其本事矣。」桓公變躬遷席，拱手而問曰：「敢問何謂其本？」管子對曰：「齊國百姓，公之本也。人甚憂飢，而稅斂重；人甚懼死，而刑政險；人甚傷勞，而上舉事不時。公輕其稅斂，則人不憂飢；緩其刑政，則人不懼死；舉事以時，則人不傷勞。」桓公曰：「寡人聞仲父之言此三者，聞命矣，不敢擅也，將薦之先君。」於是令百官有司，削方墨筆。明日，皆朝於太廟之門朝，定令於百吏。使稅者百一鍾，孤幼不刑，澤梁時縱，關譏而不征，市書而不賦，近者示之以忠信，遠者示之以禮義。行此數年，而民歸之如流水。

此其後，宋伐杞，狄伐邢、衛，桓公不救，裸體紉胸稱疾。召管仲，曰：「寡人有千歲之食，而無百歲之壽，今有疾病，姑樂乎！」管子曰：「諾。」於是令之縣鍾磬之榬，陳歌舞竽瑟之樂，日殺數十牛者數旬。群臣進諫曰：「宋伐杞，狄伐邢、衛，君不可不救。」桓公曰：「寡人有千歲之食，而無百歲之壽，今又疾病，姑樂乎！且彼非伐寡人之國也，伐鄰國也，子無事焉。」

宋已取（相）〔杞〕，狄已拔邢、衛矣。桓公起行筍虡之閒。管子從，至大鍾之西，桓公南面而立，管仲北鄉對之，大鍾鳴。桓公親管子曰：「樂夫，仲父？」管子對曰：「此臣之所謂哀，非樂也。臣聞之，古者之言樂於鍾磬之閒者不如此。言脫於口，而令行乎天下；游鍾磬之閒，而無四面兵革之憂。今君之事，言脫於口，令不得行於天下；在鍾磬之閒，而有四面兵革之憂。此臣之所謂哀，非樂也。」桓公曰：「善。」於是伐鍾磬之縣，併歌舞之樂。宮中虛無人。

桓公曰：「寡人以伐鍾磬之縣，併歌舞之樂矣，請問所始於國將為何行？」管子對曰：「宋伐杞，狄伐邢、衛，而君之不救也，臣請以慶。臣聞之，諸侯爭於彊者，勿與分於彊。今君何不定三君之處哉？」於是桓公曰：「諾。」因命以車百乘、卒千人以緣陵封杞；車百乘、卒千人以夷儀封邢；車五百乘、卒五千人以楚丘封衛。

桓公曰：「寡人以定三君之居處矣，今又將何行？」管子對曰：「臣聞諸侯貪於利勿與分於利。君何不發虎豹之皮、文錦以使諸侯，令諸侯以縵帛鹿皮報？」桓公曰：「諾。」於是以虎豹皮、文錦使諸侯，諸侯以縵帛、鹿皮報。則令固始行於天下矣。

此其後，楚人攻宋、鄭。燒𤋲熯焚鄭地，使城壞者不得復築也，屋之燒者不得復葺也，令其人有喪（）〔雌〕雄，居室如（烏）〔鳥〕鼠處穴。要宋田，夾塞兩川，使水不得東流，東山之西，水深滅垝，四百里而後可田也。楚欲吞宋、鄭而畏齊，（曰）思人眾兵彊能害己者，必齊也。於是乎楚王號令於國中曰：「寡人之所明於人君者，莫如桓公；所賢於人臣者，莫如管仲。明其君而賢其臣，寡人願事之。誰能為我交齊者，寡人不愛封侯之君焉。」於是楚國之賢士，皆抱其重寶、幣帛以事齊。桓公之左右，無不受重寶、幣帛者。

於是桓公召管仲曰：「寡人聞之，善人者人亦善之。今楚王之善寡人一甚矣，寡人不善，將拂於道。仲父何不遂交楚哉？」管子對曰：「不可。楚人攻宋、鄭：燒𤋲熯焚鄭地，使城壞者不得復築也，屋之燒者不得復葺也，令人有喪雌雄，居室如鳥鼠處穴；要宋田，夾塞兩川，使水不得東流，東山之西，水深滅垝，四百里而后可田也。楚欲吞宋、鄭，思人眾兵彊而能害己者，必齊也。是欲以文克齊，而以武取宋、鄭也。楚取宋、鄭而不止禁，是失宋、鄭也；禁之則是又不信於楚也。知失於內，兵困於外，非善舉也。」桓公曰：「善。然則若何？」管子對曰：「請興兵而南存宋、鄭，而令曰：『無攻楚，言與楚王遇。』至於遇上，而以鄭城與宋水為請。楚若許，則是我以文令也；楚若不許，則遂以武令焉。」桓公曰：「善。」於是遂興兵而南存宋、鄭，與楚王遇於召陵之上，而令於遇上曰：「毋貯粟，毋曲隄，無擅廢適子，無置妾以為妻。」因以鄭城與宋水為請於楚。楚人不許，遂退七十里而舍。使軍人城鄭南之地，立百代城焉。曰：自此而北至於河者，鄭自城之，而楚不敢隳也。東發宋田，夾兩川，使水復東流，而楚不敢塞也。

遂南伐（及）〔楚〕，踰方城濟於汝水，望汶山，南致（楚）〔吳〕越之君。而西伐秦，北伐狄，東存晉公於南，北伐孤竹，還存燕公。兵車之會六，乘車之會三，九合諸侯，反位已霸，修鍾磬而復樂。管子曰：「此臣之所謂樂也。」


霸言第二十三


內言六。

霸王之形，象天則地，化人易代，創制天下，等列諸侯，賓屬四海，時匡天下；大國小之，曲國正之，彊國弱之，重國輕之；亂國并之，暴王殘之：僇其罪，卑其列，維其民，然后王之。夫豐國之謂霸，兼正之國之謂王。夫王者有所獨明。德共者不取也，道同者不王也。夫爭天下者，以威易危暴，王之常也。君人者有道，霸王者有時。國修而鄰國無道，霸王之資也。夫國之存也，鄰國有焉；國之亡也，鄰國有焉。鄰國有事，鄰國得焉；鄰國有事，鄰國亡焉。天下有事，則聖王利也。國危，則聖人知矣。夫先王所以王者，資鄰國之舉不當也。舉而不當，此鄰敵之所以得意也。

夫欲用天下之權者，必先布德諸侯。是故先王有所取，有所與，有所詘，有所信，然後能用天下之權。夫兵幸於權，權幸於地。故諸侯之得地利者，權從之；失地利者，權去之。夫爭天下者，必先爭人。明大數者，得人；審小計者，失人。得天下之眾者王，得其半者霸。是故聖王卑禮以下天下之賢而（王）〔壬〕之，均分以釣天下之眾而臣之。故貴為天子，富有天下，而（伐）〔世〕不謂貪者，其大計存也。以天下之財，利天下之人；以明威之振，合天下之權；以遂德之行，結諸侯之親；以姦佞之罪，刑天下之心；因天下之威，以廣明王之伐；攻逆亂之國，賞有功之勞；封賢聖之德，明一人之行，而百姓定矣。夫先王取天下也，術術乎大德哉，物利之謂也。夫使國常無患，而名利並至者，神聖也；國在危亡，而能壽者，明聖也。是故先王之所師者，神聖也；其所賞者，明聖也。夫一言而壽國，不聽而國亡，若此者，大聖之言也。夫明王之所輕者馬與玉，其所重者政與軍。若失主不然，輕與人政，而重予人馬；輕予人軍，而重予人玉；重宮門之營，而輕四竟之守，所以削也。

夫權者，神聖之所資也。獨明者，天下之利器也；獨斷者，微密之營壘也。此（三）〔二〕者，聖人之所則也。聖人畏微而愚人畏明，聖人之憎惡也內，愚人之憎惡也外，聖人將動必知，愚人至危（易）〔勿〕辭。聖人能輔時，不能違時。知者善謀，不如當時。精時者，日少而功多。夫謀無主則困，事無備則廢。是以聖王務具其備，而慎守其時。以備待時，以時興事，時至而舉兵。絕堅而攻國，破大而制地，大本而小摽，地近而攻遠。以大牽小，以彊使弱，以眾致寡，德利百姓，威振天下；令行諸侯而不拂，近無不服，遠無不聽。夫明王為天下正，理也。案彊助弱，圉暴止貪，存亡定危，繼絕世，此天下之所載也，諸侯之所與也，百姓之所利也，是故天下王之。知蓋天下，（繼）〔斷〕最一世，材振四海，王之佐也。

千乘之國（可）得其守，諸侯可得而臣，天下可得而有也。萬乘之國失其守，國非其國也。天下皆（理）〔治〕己獨亂，國非其國也；諸侯皆（令）〔合〕己獨孤，國非其國也；鄰國皆險己獨易，國非其國也。此三者，亡國之徵也。夫國大而政小者，國從其政；國小而政大者，國益大。大而不為者，復小；彊而不（理）〔治〕者，復弱；眾而不（理）〔治〕者，復寡；貴而無禮者，復賤；重而凌節者，復輕；富而驕肆者，復貧。故觀國者觀君，觀軍者觀將，觀備者觀野。其君如明而非明也，其將如賢而非賢也，其人如耕者而非耕也，三守既失，國非其國也。地大而不為，命曰土滿；人眾而不（理）〔治〕，命曰人滿；兵威而不（止）〔正〕，命曰武滿。三滿而不止，國非其國也。地大而不耕，非其地也；卿貴而不臣，非其卿也；人眾而不親，非其人也。

夫無土而欲富者憂，無德而欲王者危，施薄而求厚者孤。夫上夾而下苴、國小而都大者弒。主尊臣卑，上威下敬，令行人服，（理）〔治〕之至也。使天下兩天子，天下不可（理）〔治〕也；一國而兩君，一國不可（理）〔治〕也；一家而兩父，一家不可（理）〔治〕也。夫令，不高不行，不搏不聽。堯舜之人，非生而（理）〔治〕也；桀紂之人，非生而亂也。故（理）〔治〕亂在上也。夫霸王之所始也，以人為本。本（理）〔治〕則國固，本亂則國危。故上明則下敬，政平則人安，士教和則兵勝敵，使能則百事（理）〔治〕，親仁則上不危，任賢則諸侯服。

霸王之形，德義勝之，智謀勝之，兵戰勝之，地形勝之，動作勝之，故王之。夫善用國者，因其大國之重，以其勢小之；因彊國之權，以其勢弱之；因重國之形，以其勢輕之。（弱）〔彊〕國眾，合彊以攻弱，以圖霸；彊國少，合小以攻大，以圖王。彊國眾，而言王勢者，愚人之智也；彊國少，而施霸道者，敗事之謀也。夫神聖，視天下之形，知動靜之時；視先後之稱，知禍福之門。彊國眾，先舉者危，後舉者利。彊國少，先舉者王，後舉者亡。戰國眾，後舉可以霸；戰國少，先舉可以王。

夫王者之心，方而不最。列不讓賢，賢不齒弟擇眾，是貪大物也。是以王之形大也。夫先王之爭天下也以方（心）〔正〕，其立之也以整齊，其理之也以平易。立政出令用人道，施爵祿用地道，舉大事用天道。是故先王之伐也，伐逆不伐順，伐險不伐易，伐過不伐及。四封之內，以正使之；諸侯之會，以權致之。近而不服者，以地患之；遠而不聽者，以（刑）〔形〕危之。（一）〔二〕而伐之，武也；服而舍之，文也；文武具滿，德也。夫輕重彊弱之形，諸侯合則彊，孤則弱。驥之材，而百馬（伐）〔代〕之，驥必罷矣；彊最一（伐）〔代〕，而天下（共）〔攻〕之，國必弱矣。彊國得之也以收小，其失之也以恃彊；小國得之也以制節，其失之也以離彊。夫國小大有謀，彊弱有形。服近而彊遠，王國之形也；合小以攻大，敵國之形也；以負海攻負海，中國之形也；折節事彊以避罪，小國之形也。自古以至今，未嘗有能先作難，違時易形，以立功名者；無有常先作難，違時易形，（無）〔而〕不敗者也。夫欲臣伐君，正四海者，不可以兵獨攻而取也。必先定謀慮，便地形，利權稱，親與國，視時而動，王者之術也。夫先王之伐也，舉之必義，用之必暴，相形而知可，量力而知攻，（攻）〔考〕得而知時。是故先王之伐也，必先戰而后攻，先攻而后取地。故善攻者，料眾以攻眾，料食以攻食，料備以攻備。以眾攻眾，眾存不攻；以食攻食，食存不攻；以備攻備，備存不攻。釋實而攻虛，釋堅而攻膬，釋難而攻易。

夫（搏）〔摶〕國不在敦古，（理）〔治〕世不在善（攻）〔故〕，霸王不在成（曲）〔典〕。夫舉失而國危，刑過而權倒，謀易而禍（反）〔及〕，計得而彊信，功得而名從，權重而令行，固其數也。

夫爭彊之國，必先爭謀，爭刑，爭權。令人主一喜一怒者，謀也；令國一輕一重者，（刑）〔形〕也；令兵一進一退者，權也。故精於謀，則人主之願可得，而令可行也；精於（刑）〔形〕，則大國之地可奪，彊國之兵可圉也；精於權，則天下之兵可齊，諸侯之君可朝也。夫神聖視天下之（刑）〔形〕，知世之所謀，知兵之所攻，知地之所歸，知令之所加矣。夫兵攻所憎而利之，此鄰國之所不親也。權動所惡，而實寡歸者，彊。擅破一國，彊在後世者，王。擅破一國，彊在鄰國者，亡。


問第二十四


內言七。

凡立朝廷，問有本紀。爵授有德，則大臣興義；祿予有功，則士輕死節，上帥士以人之所戴，則上下和；授事以能，則人上功。審刑當罪，則人不易訟；無亂社稷宗廟，則人有所宗。毋遺老忘親，則大臣不怨；舉知人急，則眾不亂。行此道也，國有常經，人知終始，此霸王之術也。

然後問事，事先大功，政自小始。

問死事之孤，其未有田宅者有乎？門少（仕）〔壯〕而未勝甲兵者幾何人？問死事之寡，其餼廩何如？問國之有功大者，何官之吏也？問州之大夫也，何里之士也？今吏，亦何以明之矣？問刑論有常以行，不可改也，今其事之久留也何若？問五官有度制，官都其有常斷，今事之稽也何待？問獨夫、寡婦、孤（寡）〔窮〕、疾病者幾何人也？問國之棄人何族之子弟也？問鄉之良家，其所牧養者幾何人矣？問邑之貧人債而食者幾何家？問理園圃而食者幾何家？人之開田而耕者幾何家？士之身耕者幾何家？問鄉之貧人，何族之別也？問宗子之（牧）〔收〕昆弟者，以貧從昆弟者幾何家？餘子仕而有田邑，今入者幾何人？子弟以孝聞於鄉里者幾何人？餘子父母存，不養而出離者幾何人？士之有田而不使者幾何人？吏惡何事？士之有田而不耕者幾何人？身何事？（君）〔群〕臣有位而未有田者幾何人？外人之來從而未有田宅者幾何家？國子弟之游于外者幾何人？貧士之受責於大夫者幾何人？官賤行（書）〔賈〕，身（士）〔出〕以家臣自代者幾何人？官（承）〔丞〕吏之無田餼而徒理事者幾何人？群臣有位事官大夫者幾何人？外人來游，在大夫之家者幾何人？鄉子弟力田為人率者幾何人？國子弟之無上事，衣食不節，率子弟不田弋獵者幾何人？男女不整齊，亂鄉子弟者有乎？問人之貸粟米有別券者幾何家？

問國之伏利，其可應人之急者幾何所也？人之所害於鄉里者何物也？問士之有田宅，身在陳列者幾何人？餘子之勝甲兵有行伍者幾何人？問男女有巧伎，能利備用者幾何人？處女操工事者幾何人？（冗）〔問〕國所開口而食者幾何人？問一民有幾（年）〔人〕之食也？問兵車之計幾何乘也？牽家馬軛家車者幾何乘？處士修行，足以教人，可使帥眾莅百姓者幾何人？士之急難可使者幾何人？工之巧，出足以利軍伍，處可以修城郭、補守備者幾何人？城粟軍糧，其可以行幾何年也？吏之急難可使者幾何人？大夫䟽器：甲兵、兵車、旌旗、鼓鐃、帷幕、帥車之載幾何乘？䟽藏器：弓弩之張、（衣夾鋏）〔夾錟之衣〕、鉤弦之造、戈戟之（緊）〔繄〕，其厲何若？其宜修而不修者，故何視？而造修之官，出器處器之具，宜起而未起者何待？鄉、（師）〔帥〕車輜造脩之具，其繕何若？工尹伐材用，毋於三時。群材乃植而造器定。冬，（皃）〔完〕良備用必足。人有餘兵，詭陳之行，以慎國常。時簡稽帥馬牛之肥膌，其老而死者，皆舉之；其就山藪林澤食薦者幾何？出入死生之會幾何？若夫城郭之厚薄，溝壑之淺深，門閭之尊卑，宜脩而不脩者，上必幾之守備之伍。器物不失其具，淫雨而各有處藏。問兵官之吏、國之豪士，其急難足以先後者幾何人？夫兵事者危物也，不時而勝，不義而得，未為福也。失謀而敗，國之危也，慎謀乃保國。

問所以教選人者何事？問執官都者，其位事幾何年矣？所辟草萊，有益於家邑者幾何矣？所封表以益人之生利者何物也？所築城郭，脩牆（閉）〔閈〕，絕通道，阨〔門〕闕，深（防溝）〔溝防〕，以益人之地守者，何所也？所捕盜賊，除人害者幾何矣？

制地君曰：理國之道，地德為首。君臣之禮，父子之親，覆育萬人，官府之藏，彊兵保國，城郭之險，外應四極，具取之地。而市者，天地之財具也。而萬人之所和而利也，正是道也。民荒無苛，人盡地之職，一保其國。各主異位，毋使讒人亂（普）〔𤾕〕，而德營九軍之親。關者，諸侯之陬隧也，而外財之門戶也，萬人之道行也。明道以重告之，征於關者，勿征於市；征於市者，勿征於關。虛車勿索，徒負勿入，以來遠人，十六道同身。外事謹，則聽其名，（視其名），視其色，是其事，稽其德，以觀其外。則無敦於權人，以困貌德。國則不惑，行之職也。問於邊吏曰：小利害信，小怒傷義，邊信傷德，厚和構四國，以順（貌）〔完〕德，后鄉四極。令守法之官（日）〔曰〕，行度必明，〔無〕失經常。


謀失第二十五


篇亡。


管子卷第十


戒第二十六


內言九。

桓公將東游，問於管仲曰：「我游猶（軸）〔東由〕轉斛，南至琅邪。司馬曰，亦先王之游已。何謂也？」管仲對曰：「先王之游也，春出，原農事之不本者，謂之游；秋出，補人之不足者，謂之夕。夫師行而糧食其民者，謂之亡；從樂而不反者，謂之荒。先王有游夕之業於人，無荒亡之行於身。」桓公退再拜命曰：「寶法也！」管仲復於桓公曰：「無翼而飛者，聲也；無根而固者，情也；無（方）〔立〕而（富）〔貴〕者，生也。公亦固情謹聲，以嚴尊生，此謂道之榮。」桓公退，再拜：「請若此言。」管仲復於桓公曰：「任之重者莫如身，塗之畏者莫如口，期而遠者莫如年。以重任行畏塗，至遠期，唯君子乃能矣。」桓公退，再拜之曰：「夫子數以此言者教寡人。」管仲對曰：「滋味動靜，生之養也；好惡、喜怒、哀樂，生之變也；聰明當物，生之德也。是故聖人齊滋味而時動靜，御正六氣之變，禁止聲色之淫，邪行亡乎體，違言不存口，靜然定生，聖也。仁從中出，義從外作。仁故不以天下為利，義故不以天下為名。仁故不代王，義故七十而致政。是故聖人上德而下功，尊道而賤物。道德當身，故不以物惑。是故身在草茅之中，而無懾意；南面聽天下，而無驕色。如此而后可以為天下王。所以謂德者不動而疾，不相告而知，不為而成，不召而至，是德也。故天不動，四時云，下而萬物化；君不動，政令陳，下而萬功成；心不動，（使）四枝耳目〔使〕，而萬物情。寡交多親，謂之知人。寡事成功，謂之知用。聞一言以貫萬物，謂之知道。多言而不當，不如其寡也；博學而不自反，必有邪。孝弟者，仁之祖也；忠信者，交之（慶）〔度〕也。內不考孝弟，外不正忠信，澤其四經而誦學者，是亡其身者也。」

桓公明日弋在廩，管仲、隰朋朝。公望二子，弛弓脫釬而迎之曰：「今夫鴻鵠，春北而秋南，而不失其時，夫唯有羽翼以通其意於天下乎？今孤之不得意於天下，非皆二子之憂也？」桓公再言，二子不對。桓公曰：「孤既言矣，二子何不對乎？」管仲對曰：「今夫人患勞，而上使不時；人患飢，而上重斂焉；人患死，而上急刑焉。如此而又近有色而遠有德，雖鴻鵠之有翼，濟大水之有舟楫也，其將若君何？」桓公蹴然逡遁。管仲曰：「昔先王之理人也，蓋人有患勞而上使之以時，則人不患勞也；人患飢而上薄斂焉，則人不患飢矣；人患死而上寬刑焉，則人不患死矣。如此而近有德而遠有色，則四封之內視君其猶父母邪！四方之外歸君其猶流水乎！」公輟射，援綏而乘。自御，管仲為左，隰朋參乘。（朔月）〔齊〕三日，進二子於（里官）〔祖宮〕，再拜頓首曰：「孤之聞二子之言也，耳加聰而視加明，於孤不敢獨聽之，薦之先祖。」管仲、隰朋再拜頓首曰：「如君之王也，此非臣之言也，君之教也。」於是管仲與桓公盟誓為令曰：「老弱勿刑，參宥而后弊，關幾而不正，市正而不布。山林梁澤，以時禁發而不正也。」草封澤鹽者之歸之也，譬若市人。三年教人，四年選賢以為長，五年始興車踐乘。遂南伐楚，（門）傅施城。北伐山戎，出冬䓗與戎叔，布之天下。果三匡天子而九合諸侯。

桓公外舍而不鼎饋，中婦諸子謂宮人：「盍不出從乎？君將有行。」宮人皆出從。公怒曰：「孰謂我有行者？」宮人曰：「賤妾聞之中婦諸子。」公召中婦諸子曰：「女焉聞吾有行也？」對曰：「妾人聞之，君外舍而不鼎饋，非有內憂，必有外患。今君外舍而不鼎饋，君非有內憂也，妾是以知君之將有行也。」公曰：「善，此非吾所與女及也，而言乃至焉，吾是以語女。吾欲致諸侯而不至，為之奈何？」中婦諸子曰：「自妾之身之不為人持接也，未嘗得人之布織也，意者更容不審邪？」明日，管仲朝，公告之。管仲曰：「此聖人之言也，君必行也。」

管仲寢疾，桓公往問之，曰：「仲父之疾甚矣，若不可諱也。不幸而不起此疾，彼政我將安移之？」管仲未對。桓公曰：「鮑叔之為人何如？」管仲對曰：「鮑叔，君子也。千乘之國，不以其道予之，不受也。雖然，不可以為政。其為人也好善，而惡惡已甚，見一惡終身不忘。」桓公曰：「然則孰可？」管仲對曰：「隰朋可。朋之為人，好上識而下問。臣聞之，以德予人者謂之仁，以財予人者謂之良。以善勝人者，未有能服人者也；以善養人者，未有不服人者也。於國有所不知政，於家有所不知事，必則明乎！且朋之為人也，居其家不忘公門，居公門不忘其家，事君不二其心，亦不忘其身。舉齊國之幣，握路家五十室，其人不知也。大仁也哉，其朋乎！」公又問曰：「不幸而失仲父也，二三大夫者，其猶能以國寧乎？」管仲對曰：「君請矍已乎？鮑叔牙之為人也好直，賓咠無之為人也好善，甯戚之為人也能事，孫在之為人也善言。」公曰：「此四子者，其孰能一？人之上也。寡人并而臣之，則其不以國寧，何也？」對曰：「鮑叔之為人，好直而不能以國詘；賓胥無之為人也，好善而不能以國詘；甯戚之為人，能事而不能以足息；孫（在）〔宿〕之為人，善言而不能以信默。臣聞之，消息盈虛，與百姓詘信，然后能以國寧勿已者，朋其可乎？朋之為人也，動必量力，舉必量技。」言終，喟然而歎曰：「天之生朋，以為夷吾舌也，其身死，舌焉得生哉！」管仲曰：「夫江、黃之國近於楚，為臣死乎，君必歸之楚而寄之；君不歸，楚必私之。私之而不救也，則不可；救之，則亂自此始矣。」桓公曰：「諾。」管仲又言曰：「東郭有狗嘊嘊，旦暮欲齧，我（猳）〔枷〕而不使也。今夫易牙，子之不能愛，將安能愛君？君必去之。」公曰：「諾。」管子又言曰：「北郭有狗嘊嘊，旦暮欲齧，我（猳）〔枷〕而不使也。今夫豎刁，其身之不愛，焉能愛君？君必去之。」公曰：「諾。」管子又言曰：「西郭有狗嘊嘊，旦暮欲齧，我（猳）〔枷〕而不使也。今夫衛公子開方，去其千乘之太子而臣事君，是所願也。得於君者是將欲過其千乘也。君必去之。」桓公曰：「諾。」管子遂卒。卒十月，隰朋亦卒。桓公去易牙、豎刁、衛公子開方。五味不至，於是乎復反易牙；官中亂，復反豎刁；利言卑辭不在側，復反衛公子開方。桓公內不量力，外不量交，而力伐四鄰。公薨。六子皆求立。易牙與衛公子內與豎刁，因共殺群吏，而立公子無虧。故公死〔六十〕七日不斂，九月不葬。孝公犇宋，宋襄公率諸侯以伐齊，戰于甗，大敗齊師，殺公子無虧，立孝公而還。襄公立十三年，桓公立四十二年。


地圖第二十七


短語一。

凡兵主者，必先審知地圖。轘轅之險，濫車之水，名山、通谷、經川、陵陸、丘阜之所在，苴草、林木、蒲葦之所茂，道里之遠近，城郭之大小，名邑、廢邑、困殖之地，必盡知之。地形之出入相錯者，盡藏之。然后可以行軍襲邑，舉錯知先後，不失地利，此地圖之常也。

人之眾寡，士之精麤，器之功苦，盡知之，此乃知形者也。知形不如知能，知能不如知意。故主兵必參具者也。主明、相知、將能之謂參具。故將出令發士，期有日數矣；宿定所征伐之國，使群臣、大吏、父兄、便辟左右不能議成敗，人主之任也。論功勞，行賞罰，不敢蔽賢有私；行用貨財，供給軍之求索，使百吏肅敬，不敢解怠行邪，以待君之令，相室之任也。繕器械，選練士，為教服，連什伍，徧知天下，審御機數，此兵主之事也。


參患第二十八


短語二。

凡人主者，猛毅則伐，懦弱則殺。猛毅者何也？輕誅殺人之謂猛毅。懦弱者何也？重誅殺人之謂懦弱。此皆有失彼此。凡輕誅者殺不辜，而重誅者失有罪。故上殺不辜，則道正者不安；上失有罪，則行邪者不變。道正者不安，則才能之人去亡；行邪者不變，則群臣朋黨。才能之人去亡，則宜有外難；群臣朋黨，則宜有內亂。故曰猛毅者伐，懦弱者殺也。

君之所以卑尊，國之所以安危者，莫要於兵。故誅暴國必以兵，禁辟民必以刑。然則兵者外以誅暴，內以禁邪。故兵者尊主安國之經也，不可廢也。若夫世主則不然，外不以兵，而欲誅暴，則地必虧矣；內不以刑而欲禁邪，則國必亂矣。

故凡用兵之計，三驚當一至，三至當一軍，三軍當一戰。故一期之師，十年之蓄積殫；一戰之費，累代之功盡。今交刃接兵而后利之，則戰之自（勝）〔敗〕者也。攻城圍邑，主人易子而食之，析骸而爨之，則攻之自拔者也。是以聖人小征而大匡，不失天時，不空地利，用日維夢，其數不出於計。故計必先定而兵出於竟。計未定而兵出於竟，則戰之自敗，攻之自毀者也。

得眾而不得其心，則與獨行者同實；兵不完利，與無操者同實；甲不堅密，與俴者同實；弩不可以及遠，與短兵同實；射而不能中，與無矢者同實；中而不能入，與無鏃者同實；將徒人，與（俴）〔殘〕者同實；短兵待遠矢與坐而待死者同實。故凡兵有大論，必先論其器、論其士、論其將、論其主。故曰器濫惡不利者，以其士予人也；士不可用者，以其將予人也；將不知兵者，以其主予人也；主不積務於兵者，以其國予人也。故一器成，往夫具，而天下無戰心；二器成，驚夫具，而天下無守城；三器成，游夫具，而天下無聚眾。所謂無戰心者，知戰必不勝，故曰無戰心；所謂無守城者，知城必拔，故曰無守城；所謂無聚眾者，知眾必散，故曰無聚眾。


制分第二十九


短語三。

凡兵之所以先爭，聖人賢士不為愛尊爵，道術知能不為愛官職，巧伎勇力不為愛重祿，聰耳明目不為愛金財。故伯夷、叔齊非於死之日而後有名也，其前行多修矣；武王非於甲子之朝而後勝也，其前政多善矣。

故小征，千里徧知之。築堵之墻，十人之聚，日五閒之。大征，徧知天下。日（一）〔五〕閒之，散金財用聰明也。故善用兵者，無溝壘而有耳目。兵不呼儆，不苟聚，不妄行，不強進。呼儆則敵人戒，苟聚則眾不用，妄行則群卒困，強進則銳士挫。故凡用兵者，攻堅則軔，乘（）〔瑕〕則神。攻堅則（）〔瑕〕者堅，乘（）〔瑕〕則堅者（）〔瑕〕。故堅其堅者，（）〔瑕〕其（）〔瑕〕者。屠牛坦朝解九牛，而刀可以莫鐵，則刃游閒也。故天道不行，屈不足從；人事荒亂，以十破百；器備不行，以半擊倍。故軍爭者不行於完城池，有道者不行於無君。故莫知其將至也，至而不可（圍）〔圉〕；莫知其將去也，去而不可止。敵人雖眾，不能止待。

治者所道富也，治而未必富也，必知富之事，然後能富。富者所道強也，而富未必強也，必知強之數，然後能強。強者所道勝也，而強未必勝也，必知勝之理，然後能勝。勝者所道制也，而勝未必制也，必知制之分，然後能制。是故治國有器，富國有事，強國有數，勝國有理，制天下有分。


君臣上第三十


短語四。

為人君者，修官上之道，而不言其中；為人臣者，比官中之事，而不言其外。君道不明，則受令者疑；權度不一，則（修）〔循〕義者惑。民有疑惑貳豫之心而上不能匡，則百姓之與閒，猶揭表而令之止也。是故能象其道於國家，加之於百姓，而足以飾官化下者，明君也。能上盡言於主，下致力於民，而足以修義從令者，忠臣也。上惠其道，下敦其業，上下相希，若望參表，則邪者可知也。

吏嗇夫任事，（人）〔民〕嗇夫任教。教在百姓，論在不撓，賞在信誠，體之以君臣，其誠也以守戰。如此，則（人）〔民〕嗇夫之事究矣。吏嗇夫盡有訾程事律，論法辟、衡權、斗斛、文（𠜨）〔劾〕，不以私論，而以事為正。如此，則吏嗇夫之事究矣。（人）〔民〕嗇夫成教，吏嗇夫成律之後，則雖有敦愨忠信者不得善也，而戲豫怠傲者，不得敗也。如此，則人君之事究矣。是故為人君者因其業，乘其事，而稽之以度。有善者，賞之以列爵之尊，田地之厚，而民不慕也。有過者，罰之以廢亡之辱，僇死之刑，而民不疾也。殺生不違，而民莫遺其親者，此唯上有明法，而下有常事也。

天有常象，地有常刑，人有常禮，一設而不更，此謂三常。兼而一之，人君之道也；分而職之，人臣之事也。君失其道，無以有其國，臣失其事，無以有其位。然則上之畜下不妄，而下之事上不虛矣。上之畜下不妄，（所出法則制度者）〔則出法制度者〕，明也；下之事上不虛，則循義從令者，審也。上明下審，上下同德，代相序也。君不失其威，下不曠其產，而莫相德也。是以上之人務德，而下之人守節，義禮成形於上，而善下通於民，則百姓上歸親於主，而下盡力於農矣。故曰：君明、相信、五官肅、士廉、農愚、商工愿，則上下體，而外內別也；民性因，而三族制也。

夫為人君者，廕德於人者也；為人臣者，仰生於上者也。為人上者，量功而食之以足；為人臣者，受任而處之以（教）〔敬〕。布政有均，民足於產，則國家豐矣。以勞授祿，則民不幸生。刑罰不頗，則下無怨心。名正分明，則民不惑於道。道也者，上之所以導民也。是故道德出於君，制令傅於相，事業程於官，百姓之力也，胥令而動者也。是故君人也者，無貴如其言；人臣也者，無愛如其力。言下力上，而臣主之道畢矣。是故主畫之，相守之；相畫之，官守之；官畫之，民役之；則又有符節、印璽、典法、筴籍以相揆也。此明公道而滅姦偽之術也。

論材、量能、謀德而舉之，上之道也；專意一心，守職而不勞，下之事也。為人君者，下及官中之事，則有司不任；為人臣者，上共專於上，則人主失威。是故有道之君，正其德以莅民，而不言智能聰明。智能聰明者，下之職也；所以用智能聰明者，上之道也。上之人明其道，下之人守其職，上下之分不同任，而復合為一體。

是故知善，人君也。身善，人役也。君身善，則不公矣。人君不公，常惠於賞，而不忍於刑，是國無法也。治國無法，則民朋黨而下比，飾巧以成其私。法制有常，則民不散而上合，竭情以納其忠。是以不言智能，而（順）〔朝〕事治，國患解，大臣之任也。不言於聰明，而善人舉，姦偽誅，視聽者眾也。

是以為人君者，坐萬物之原，而官諸生之職者也。選賢論材，而待之以法。舉而得其人，坐而收，其福不可勝收也。官不勝任，犇走而奉，其敗事不可勝救也。而國未嘗乏於勝任之士，上之明適不足以知之。是以明君審知勝任之臣者也。故曰：主道得，賢材遂，百姓治。治亂在主而已矣。

故曰：主身者，正德之本也；官治者，耳目之制也。身立而民化，德正而官治。治官化民，其要在上。是故君子不求於民。是以上及下之事謂之矯，下及上之事謂之勝。為上而矯，悖也；為下而勝，逆也。國家有悖逆反迕之行，有土主民者，失其紀也。是故別交正分之謂理，順理而不失之謂道。道德定而民有軌矣。有道之君者，善明設法而不以私防者也。而無道之君，既已設法，則舍法而行私者也。為人上者釋法而行私，則為人臣者援私以為公。公道不違，則是私道不違者也。行公道而託其私焉，䆮久而不知，姦心得無積乎？姦心之積也，其大者有侵偪殺上之禍，其小者有比周內爭之亂。此其所以然者，由主德不立，而國無常法也。主德不立，則婦人能食其意；國無常法，則大臣敢侵其勢。大臣假於女之能，以規主情；婦人嬖寵，假於男之知，以援外權。於是乎外夫人而危太子，兵亂內作，以召外寇。此危君之徵也。

是故有道之君，上有五官以牧其民，則眾不敢踰軌而行矣；下有五橫以揆其官，則有司不敢離法而使矣。朝有定度衡儀，以尊主位，衣服緷絻，盡有法度，則君體法而立矣。君據法而出令，有司奉命而行事，百姓順上而成俗，著久而為常，犯俗離教者，眾共姦之，則為上者佚矣。

天子出令於天下，諸侯受令於天子，大夫受令於君，子受令於父母，下聽其上，弟聽其兄，此至順矣。衡石一稱，斗斛一量，丈尺一綧制，戈兵一度，書同名，車同軌，此至正也。（從）〔眾〕順獨逆，（從）〔眾〕正獨辟，此猶夜有求而得火也，姦偽之人，無所伏矣。此先王之所以一民心也。是故天子有善，讓德於天；諸侯有善，慶之於天子；大夫有善，納之於君；民有善，本於父，慶之於長老。此道法之所從來，是治本也。是故歲一言者，君也；時省者，相也；月稽者，官也；務四支之力，修耕農之業以待令者，庶人也。是故百姓量其力於父兄之閒，聽其言於君臣之義，而官論其德能而待之。大夫比官中之事，不言其外；而相為常具以給之。相總要者，官謀士量實（義）〔議〕美，匡請所疑。而君發其明府之法瑞以稽之，立三階之上，南面而受要。是以上有餘日，而官勝其任；時令不淫，而百姓肅給。唯此上有法制，下有分職也。

道者，（誠）〔成〕人之（姓）〔生〕也，非在人也。而聖王明君，善知而道之者也。是故治民有常道，而生財有常法。道也者，萬物之要也。為人君者，執要而待之，則下雖有姦偽之心，不敢（殺）〔試〕也。夫道者虛設，其人在則通，其人亡則塞者也。非茲是無以理人，非茲是無以生財。民治財育，其福歸於上。是以知明君之重道法，而輕其國也。故君一國者，其道君之也；王天下者，其道王之也。大王天下，小君一國，其道臨之也。是以其所欲者能得諸民，其所惡者能除諸民。所欲者能得諸民，故賢材遂。所惡者能除諸民，故姦偽省。如冶之於金，陶之於埴，制在工也。

是故將與之，惠厚不能供；將殺之，嚴威不能振。嚴威不能振，惠厚不能供，聲實有閒也。有善者不留其賞，故民不私其利；有過者不宿其罰，故民不疾其威。（威）〔賞〕罰之制，無踰於民，則人歸親於上矣。如天雨然，澤下尺，生上尺。

是以官人不官，事人不事，獨立而無稽者，人主之位也。先王之在天下也，民比之神明之德。先王善（牧）〔收〕之於民者也。夫民別而聽之則愚，合而聽之則聖。雖有湯武之德，復合於市人之言。是以明君順人心，安情性，而發於眾心之所聚。是以令出而不稽，刑設而不用。先王善與民為一體，與民為一體則是以國守國，以民守民也。然則民不便為非矣。

雖有明君，百步之外，聽而不聞；閒之堵牆，窺而不見也。而名為明君者，君善用其臣，臣善納其忠也。信以繼信，善以傳善。是以四海之內，可得而治。是以明君之舉其下也，盡知其短長，知其所不能益，若任之以事。賢人之臣其主也，盡知短長與身力之所不至，若量能而授官。上以此畜下，下以此事上，上下交期於正，則百姓男女皆與治焉。


管子卷第十一


君臣下第三十一


短語五。

古者未有君臣上下之別，未有夫婦妃匹之合，獸處群居，以力相征，於是智者詐愚，強者凌弱，老幼孤獨不得其所。故智者假眾力以禁強虐，而暴人止。為民興利除害，正民之德，而民師之。是故道術德行，出於賢人。其從義理兆形於民心，則民反道矣。名物處，（違是非之分）〔韙非分〕，則賞罰行矣。上下設，民生體，而國都立矣。是故國之所以為國者，民體以為國；君之所以為君者，賞罰以為君。

致賞則匱，致罰則虐。財匱而令虐，所以失其民也。是故明君審居處之教，而民可使居治、戰勝、守固者也。夫賞重，則上不給也；罰虐，則下不信也。是胡明君飾食飲弔傷之禮，而物（厲）〔屬〕之者也。是故厲之以八政，旌之以衣服，富之以國（裹）〔稟〕，貴之以王禁，則民親君可用也。民用，則天下可致也。天下道其道則至，不道其道則不至也。夫水波而上，盡其搖而復下，其勢固然者也。故德之以懷也，威之以畏也，則天下歸之矣。有道之國，發號出令，而夫婦盡歸親於上矣；布法出憲，而賢人列士盡功能於上矣。千里之內，束布之罰，一畝之賦，盡可知也。治斧鉞者不敢讓刑，治軒冕者不敢讓賞，（墳）〔隤〕然若一父之子，若一家之實，義禮明也。

夫下不戴其上，臣不戴其君，則賢人不來。賢人不來，則百姓不用。百姓不用，則天下不至。故曰：德侵則君危，論侵則有功者危，令侵則官危，刑侵則百姓危。而明君者，審禁淫侵者也。上無淫侵之論，則下無冀幸之心矣。

為人君者，倍道棄法，而好行私，謂之亂。為人臣者，變故易常，而巧（官）〔言〕以諂上，謂之騰。亂至則虐，騰至則北。四者有一至，敗，敵人謀之。則故施舍優猶以濟亂，則百姓悅。選賢遂材，而禮孝弟，則姦偽止。要淫佚，別男女，則通亂隔。貴賤有義，倫等不踰，則有功者勸。國有常式，故法不隱，則下無怨心。此五者，興德、匡過、存國、定民之道也。

夫君人者有大過，臣人者有大罪。國所有也，民所君也，有國君民而使民所惡制之，此一過也。民有三務，不布其民，非其民也。民非其民，則不可以守戰，此君人者二過也。夫臣人者，受君高爵重祿，治大官。倍其官，遺其事，穆君之色，從其欲，阿而勝之，此臣人之大罪也。君有過而不改，謂之倒；臣當罪而不誅，謂之亂。君為倒君，臣為亂臣，國家之衰也，可坐而待之。是故有道之君者執本，相執要，大夫執法以牧其群臣，群臣盡智竭力以役其上。四守者得則治，易則亂。故不可不明設而守固。

昔者，聖王本厚民生，審知禍福之所生。是故慎小事微，違非索辯以根之。然則躁作、姦邪、偽詐之人，不敢試也。此（禮）正民之道也。

古者有二言：「牆有耳，伏寇在側。」牆有耳者，微謀外泄之謂也。伏寇在側者，沈疑得民之道也。微謀之泄也，狡婦襲主之請，而資游慝也。沈疑者得民者也，前貴而後賤者為之驅也。明君在上，便僻不能食其意，刑罰亟近也；大臣不能侵其勢，比黨者誅，明也。為人君者，能遠讒諂，廢比黨，淫悖行食之徒，無爵列於朝者，此止詐、拘姦、厚國、存身之道也。

為人上者，制群臣百姓，（通）〔道〕中央之人（和）。是以中央之人，臣主之參。制令之布於民也，必由中央之人。中央之人，以緩為急，急可以取威；以急為緩，緩可以惠民。威惠遷於下，則為人上者危矣。賢不肖之知於上，必由中央之人。財力之貢於上，必由中央之人。能易賢不肖而可（威）〔成〕黨於下。有能以民之財力上（陷）〔啗〕其主，而可以為勞於（下）〔上〕。兼上下以環其私，爵制而不可加，則為人上者危矣。先其君以善者，侵其賞而奪之（實）〔惠〕者也。先其君以惡者，侵其刑而奪之威者也。訛言於外者，脅其君者也。鬱令而不出者，幽其君者也。四者一作，而上（下）不知也，則國之危，可坐而待也。

神聖者王，仁智者君，武勇者長，此天之道，人之情也。天道人情，通者質，（寵）〔窮〕者從，此數之因也。是故始於患者不與其事，親其事者不規其道。是以為人上者患而不勞也，百姓勞而不患也。君臣上下之分素，則禮制立矣。是故以人役上，以力役明，以刑役心，此物之理也。心道進退，而刑道滔（赶）〔迂〕。進退者主制，滔（赶）〔迂〕者主勞。主勞者方，主制者圓。圓者運，運者通，通則和。方者執，執者固，固則信。君以利和，臣以節信，則上下無邪矣。故曰：君人者制仁，臣人者守信。此言上下之禮也。

君之在國都也，若心之在身體也。道德定於上，則百姓化於下矣。戒心形於內，則容貌動於外矣。正也者，所以明其德。知得諸己，知得諸民，從其理也。知失諸民，退而脩諸己，反其本也。所求於己者多，故德行立。所求於人者少，故民輕給之。故君人者上注，臣人者下注。上注者，紀天時，務民力。下注者，發地利，足財用也。故能飾大義，審時節，上以禮神明，下以義輔佐者，明君之道。能據法而不阿，上以匡主之過，下以振民之病者，忠臣之所行也。

明君在上，忠臣佐之，則齊民以政刑，牽於衣食之利，故愿而易使，愚而易塞。君子食於道，小人食於力，分（民）〔也〕。威無勢也無所立，事無為也無所生。若此則國平而姦省矣。

君子食於道，則義審而禮明。義審而禮明，則倫等不踰，雖有偏卒之大夫，不敢有幸心，則上無危矣。齊民食於力作本，作本者眾，農以聽命。是以明君立世，民之制於上，猶草木之制於時也。故民（赶）〔迂〕則流之，民流通則迂之。決之則行，塞之則止。雖有明君，能決之，又能塞之。決之則君子行於禮，塞之則小人篤於農。君子行於禮，則上尊而民順。小民篤於農，則財厚而備足。上尊而民順，財厚而備足，四者備體，頃時而王不難矣。

四肢六道，身之體也。四正五官，國之體也。四肢不通，六道不達，曰失。四正不正，五官不官，曰亂。是故國君聘妻於異姓，設為姪娣、命婦、宮女，盡有法制，所以治其內也。明男女之別，昭嫌疑之節，所以防其姦也。是以中外不通，讒慝不生，婦言不及官中之事，而諸臣子弟無宮中之交，此先王所以明德圉姦，昭公（威）〔烕〕私也。

（明妾寵設）〔明立女寵後〕，不以逐子，傷義。禮私愛驩，勢不竝倫。爵位雖尊，禮無不行。（選）〔適〕為都佼，冒之以衣服，旌之以章旗，所以重其威也。然則兄弟無閒郄，讒人不敢作矣。

故其立相也，陳功而加之以德，論勞而昭之以法，參伍相德而周舉之，尊勢而明信之。是以下之人無諫死之誋，而聚立者無鬱怨之心。如此，則國平，而民無慝矣。其選賢遂材也，舉德以就列，不類無德；舉能以就官，不類無能。以德弇勞，不以傷年。如此，則上無困，而民不幸生矣。

國之所以亂者四，其所以亡者二。內有疑妻之妾，此宮亂也。庶有疑適之子，此家亂也。朝有疑相之臣，此國亂也。任官無能，此眾亂也。四者無別，主失其體。群官朋黨，以懷其私，則失族矣。國之幾臣，陰約閉謀以相待也，則失援矣。失族於內，失援於外，此二亡也。故妻必定，子必正，相必直立以聽，官必中信以敬。故曰：有宮中之亂，有兄弟之亂，有大臣之亂，有中民之亂，有小人之亂。五者一作，則為人上者危矣。宮中亂曰妬紛，兄弟亂曰黨偏，大臣亂曰稱述，中民亂曰讋諄，小民亂曰財匱。財匱生薄，讋諄生慢，稱述、黨偏、妬紛生變。

故正名稽疑，刑殺亟近，則內定矣。順大臣以功，順中民以行，順小民以務，則國豐矣。審天時，物地生，以輯民力；禁淫務，勸農功，以職其無事，則小民治矣。上稽之以數，下十伍以徵，近其（罪伏）〔巽升〕，以固其意；鄉樹之師以遂其學。官之以其能，及年而舉，則士反行矣。稱德度功，勸其所能，若稽之以眾風，若任以社稷之任。若此，則士反於情矣。


小稱第三十二


短語六。

管子曰：「身不善之患，毋患人莫己知。丹青在山，民知而取之；美珠在淵，民知而取之。是以我有過為，而民毋過命。民之觀也察矣，不可遁逃以為不善。故我有善則立譽我，我有過則立毀我。當民之毀譽也，則莫歸問於家矣。故先王畏民。操名從人，無不強也；操名去人，無不弱也。雖有天子諸侯，民皆操名而去之，則捐其地而走矣。故先王畏民。在於身者孰為利？（氣）〔耳〕與目為利。聖人得利而託焉，故民重而名遂。我亦託焉。聖人託可好，我託可惡，我託可惡以（來）〔求〕美名，又可得乎？愛且不能為我能也。毛嬙、西施，天下之美人也，盛怨氣於面，不能以為可好。我且惡面而盛怨氣焉，怨氣見於面，惡言出於口，去惡充，以求美名，又可得乎？甚矣！百姓之惡人之有餘忌也。是以長者斷之，短者續之，滿者洫之，虛者實之。」

管子曰：「善罪身者，民不得罪也；不能罪身者，民罪之。故稱身之過者，強也；治身之節者，惠也；不以不善歸人者，仁也。故明王有過則反之於身，有善則歸之於民。有過而反之身則身懼，有善而歸之民則民喜。往喜民，來懼身，此明王之所以治民也。今夫桀紂不然，有善則反之於身，有過則歸之於民。歸之於民則民怒，反之於身則身驕。往怒民，來驕身，此其所以失身也。故明王懼聲以感耳，懼氣以感目。以此二者有天下矣，可毋慎乎？匠人有以感斤欘，故繩可得料也。羿有以感弓矢，故彀可得中也。造父有以感轡筴，故遬獸可及，遠道可致。天下者，無常亂，無常治。不善人在則亂，善人在則治，在於既善，所以感之也。」

管子曰：「修恭遜、敬愛、辭讓、除怨、無爭，以相逆也，則不失於人矣。嘗試多怨爭利，相為不遜，則不得其身。大哉！恭遜敬愛之道。吉事可以入（察）〔祭〕，凶事可以居喪。大以理天下而不益也；小以治一人而不損也。嘗試往之中國、諸夏、蠻夷之國，以及禽獸昆蟲，皆待此而為治亂。澤之身則榮，去之身則辱。審行之身毋怠，雖夷貉之民，可化而使之愛。審去之身，雖兄弟父母，可化而使之惡。故（之）身者，使之愛惡；名者，使之榮辱。此其變名物也，如天如地，故先王曰道。」

管仲有病，桓公往問之曰：「仲父之病病矣，若不可諱而不起此病也，仲父亦將何以詔寡人？」管仲對曰：「微君之命臣也，故臣且謁之。雖然，君猶不能行也。」公曰：「仲父命寡人東，寡人東；令寡人西，寡人西。仲父之命於寡人，寡人敢不從乎？」管仲攝衣冠起，對曰：「臣願君之遠易牙、豎刁、堂巫、公子開方。夫易牙以調（和）〔味〕事公，公曰：惟烝嬰兒之未嘗。於是烝其首子而獻之公。人情非不愛其子也，於子之不愛，將何有於公？公喜（宮）〔內〕而妬，豎刁自刑而為公治內。人情非不愛其身也，於身之不愛，將何有於公？公子開方事公，十五年不歸視其親，齊衛之閒，不容數日之行。臣聞之，務為不久，蓋虛不長。其生不（長）〔良〕者，其死必不終。」桓公曰：「善。」管仲死，已葬。公憎四子者廢之官。逐堂巫而苛病起（兵），逐易牙而味不至，逐豎刁而宮中亂，逐公子開方而朝不治。桓公曰：「嗟！聖人固有悖乎！」乃復四子者。處朞年，四子作難，圍公一室不得出。有一婦人，遂從竇入，得至公所。公曰：「吾飢而欲食，渴而欲飲，不可得，其故何也？」婦人對曰：「易牙、豎刁、堂巫、公子開方，四人分齊國，塗十日不通矣。公子開方以書社七百下衛矣，食將不得矣。」公曰：「嗟茲乎！聖人之言長乎哉！死者無知則已，若有知，吾何面目以見仲父於地下！」乃援素幭以裹首而絕。死十一日，蟲出於戶，乃知桓公之死也。葬以楊門之扇。桓公之所以身死十一日，蟲出戶而不收者，以不終用賢也。

桓公、管仲、鮑叔牙、甯戚四人飲，飲酣，桓公謂鮑叔牙曰：「闔不起為寡人壽乎？」鮑叔牙奉杯而起曰：「使公毋忘出如莒時也，使管子毋忘束縛在魯也，使甯戚毋忘飯牛車下也。」桓公辟席再拜曰：「寡人與二大夫能無忘夫子之言，則國之社稷必不危矣。」


四稱第三十三


短語七。

桓公問於管子曰：「寡人幼弱惛愚，不通諸侯四鄰之義，仲父不當盡語我昔者有道之君乎？吾亦鑒焉。」管子對曰：「夷吾之所能與所不能，盡在君所矣，君胡有辱令？」桓公又問曰：「仲父，寡人幼弱惛愚，不通四鄰諸侯之義，仲父不當盡告我昔者有道之君乎？吾亦鑒焉。」管子對曰：「夷吾聞之於徐伯曰，昔者有道之君，敬其山川、宗廟、社稷，及至先故之大臣，收聚以（忠）〔惪〕，而大富之。固其武臣，宣用其力。聖人在前，貞廉在側，競稱於義，上下皆飾。形正明察，四時不貸，民亦不憂，五穀蕃殖。外內均和，諸侯臣（伏）〔服〕，國家安寧，不用兵革。受其幣帛，以懷其德；昭受其（今）〔令〕，以為法式。此亦可謂昔者有道之君也。」桓公曰：「善哉！」

桓公曰：「仲父既已語我昔者有道之君矣，不當盡語我昔者無道之君乎？吾亦鑒焉。」管子對曰：「今若君之美好而宣通也，既官職美道，又何以聞惡為？」桓公曰：「是何言邪？以（繬）〔緇〕緣（繬）〔緇〕，吾何以知其美也？以素緣素，吾何以知其善也？仲父已語我其善，而不語我其惡，吾豈知善之為善也？」管子對曰：「夷吾聞之於徐伯曰，昔者無道之君，大其宮室，高其臺榭，良臣不使，讒賊是舍。有（家）〔國〕不治，借人為圖，政令不善，墨墨若夜，辟若野獸，無所（朝）〔就〕處。不（脩）〔循〕天道，不鑒四方，有家不治，辟若生狂，眾所怨詛，希不滅亡。進其（諛）〔俳〕優，繁其鍾鼓，流於博塞，戲其工瞽。誅其良臣，敖其婦女，獠獵畢弋，暴遇諸父，馳騁無度，戲樂笑語。式政既輮，刑罰則烈。內削其民，以為攻伐，辟猶漏釜，豈能無竭。此亦可謂昔者無道之君矣。」桓公曰：「善哉！」

桓公曰：「仲父既已語我昔者有道之君，與昔者無道之君矣，仲父不當盡語我昔者有道之臣乎？吾以鑒焉。」管子對曰：「夷吾聞之徐伯曰，昔者有道之臣，委質為臣，不賓事左右，君知則仕，不知則已。若有事，必圖國家，徧其發揮。循其祖德，辯其順逆，推育賢人，讒慝不作。事君有義，使下有禮，貴賤相親，若兄若弟，忠於國家，上下得體。居處則思（義），語言則謀（謨），動作則事。居國則富，處軍則克，臨難據事，雖死不悔。近君為拂，遠君為輔，義以與交，廉以與處。臨官則治，酒食則（慈）〔辭〕，不謗其君，不諱其辭。君若有過，進諫不疑，君若有憂，則臣服之。此亦可謂昔者有道之臣矣。」桓公曰：「善哉！」

桓公曰：「仲父既以語我昔者有道之臣矣，不當盡語我昔者無道之臣乎？吾亦鑒焉。」管子對曰：「夷吾聞之於徐伯曰，昔者無道之臣，委質為臣，賓事左右；執說以進，不蘄亡己；遂進不退，假寵鬻貴，尊其貨賄，卑其爵位；進曰輔之，退曰不可，以敗其君，皆曰非我。不仁群處，以攻賢者，見（賢）〔貴〕若貨，見賤若過。貪於貨賄，競於酒食，不與善人，唯其所事。倨敖不恭，不友善士，讒賊與（鬭）〔通〕。不彌人爭，唯趣人（詔）〔訟〕，湛湎於酒，行義不從。不脩先故，變易國常，擅創為令，迷或其君，生奪之政，保貴寵矜。遷（損）〔捐〕善士，（捕）〔輔〕援貨人，入則乘等，出則黨駢，貨賄相入，酒食相親，俱亂其君。君若有（過）〔禍〕，各奉其身。此亦謂昔者無道之臣。」桓公曰：「善哉！」


正言第三十四


短語八。

篇亡。


管子卷第十二


侈靡第三十五


短語九。

問曰：古之時與今之時同乎？曰：同。其人同乎不同乎？曰：不同，可與政（其）誅。俈堯之時，混吾之美在下。其道非獨出人也。山不同而用掞，澤不弊而養足，耕以自養，以其餘應（良）〔養〕天子，故平。牛馬之牧不相及，人民之俗不相知，不出百里而（來）〔求〕足，故卿而不理，靜也。其獄一踦腓一踦屨而當死。今周公斷滿稽，斷首滿稽，斷足滿稽，而死民不服，非人性也，敝也。地重人載，毀敝而養不足，事末作而民興之，是以下名而上實也。聖人者，省諸本而游諸樂，大昏也，博夜也。問曰，興時化若何？莫善於侈靡。

賤有實，敬無用，則人可刑也。故賤粟米而（如）敬珠玉，好禮樂而（如）賤事業，本之始也。珠者，陰之陽也，故勝火；玉者，（陰）〔陽〕之陰也，故勝水。其化如神。故天子臧珠玉，諸侯臧金石，大夫畜狗馬，百姓臧布帛。不然，則強者能守之，智者能牧之，賤所貴而貴所賤。不然，鰥寡獨老不與得焉。

均之始也，政與教孰急？管子曰：夫政教相似而殊方。若夫教者，摽然若秋雲之遠，動人心之悲；藹然若夏之靜雲，乃及人之體；（𩿊）〔窵〕然若（謞）〔皜月〕之靜，動人意以怨；蕩蕩若流水，使人思之，人所生往。教之始也，身必備之，辟之若秋雲之始見，賢者不肖者化焉。敬而待之，愛而使之，若樊神山祭之。賢者少，不肖者多，使其賢，不肖惡得不化？今夫政則少（則）〔別〕，若夫（成）〔威〕形之徵者也。去，則少可使人乎？

用貧與富，何如而可？曰：甚富不可使，甚貧不知恥。水平而不流，無源則遬竭；雲平而雨不甚，無委雲，（雲）〔雨〕則遬已；政平而無威則不行。愛而無親則流。親左（有）〔右〕，用無用，則辟之若相為（有）〔盲〕，兆怨。上短下長，無度而用，則危本。

不稱而祀譚，次祖。犯詛渝盟，傷言。敬祖禰，尊始也。齊約之信，論行也。尊天地之理，所以論威也。薄德，（之君之府囊也）〔人群之腐壤也〕。必因（成）〔威〕刑而論於人，此政（衍）〔行〕也。

可以王乎？請問用之若何？必辨於天地之道，然后功名可以殖。辯於地利，而民可富；通於侈靡，而士可戚。君親（自）〔㠯〕好事，強以立斷，仁以好任人。君壽以（政）〔致〕年，百姓不夭厲，六畜遮育，五穀遮熟，然后民力可得用。鄰國之君俱不賢，然后得王。

俱賢若何？曰：忽然易卿而移，忽然易事而化，變而足以成名。（承）〔拯〕弊而名勸（之），慈種而民富；應（言）〔變〕待感，與物俱長，（故）〔放〕日月之明，應風雨而（種）〔動〕，天之所覆，地之所載，斯民之（良）〔長〕也。不有而醜天地，非天子之事也。民變而不能變，是梲之傅革，有革而不能革，不可服民（死）〔服〕信。

諸侯（死）〔服〕化，請問諸侯之化弊也？弊也者，家也。家也者，以因人之所重而行之。吾君長來獵，君長虎豹之皮；用功力之君，上金玉幣；好戰之君，上甲兵。甲兵之本，必先於田宅。今吾君戰，則請行民之所重。

飲食者也，侈樂者也，民之所願也。足其所欲，贍其所願，則能用之耳。今使衣皮而冠角，食野草，飲野水，孰能用之？傷心者不可以致功。故嘗至味而，罷至樂而，雕（卯）〔卵〕然后瀹之，雕橑然后爨之。丹沙之穴不塞，則商賈不處。富者靡之，貧者為之。此百姓之怠生，百振而食，非獨自為也，為之畜化。

用其臣者，予而奪之，使而輟之，徒以而富之，父（擊）〔繫〕而伏之，予虛爵而驕之，收其春秋之時而消之，有雜禮（我）〔義〕而居之，時舉其強者以譽之。強而可使服事：辯以（辨）〔辯〕辭，智以招請，廉以摽人。堅強以乘（六）〔下〕，廣其德以輕上位，不能使之而流徙。此謂國亡之郄。故法而守常，尊禮而變俗，上信而賤文，好緣而（好）〔嫌〕駔，此謂成國之法也。為國者，反民性，然后可以與民戚。民欲佚而教以勞，民欲生而教以死。勞教定而國富，死教定而威行。

聖人者，陰陽理，故平外而險中。故信其情者傷其神，美其質者傷其文，化之美者應其名，變（其）〔之〕美者應其時：不能兆其端者，菑及之。故緣地之利，承從天之指，辱舉其死，（開國閉）〔開其國門〕，（辱知其）〔知其神次〕。緣地之利者，所以參天地之吉綱也。承從天之指者，動必明。辱舉其死者，與其（失）〔先〕人同；公事則，道必行。開其國門者，玩之以善言。（奈其斝）辱知神次者，操犧牲與其珪璧，以執其斝。家小害，以小勝大員其中。辰其外，而復畏強長其虛，而物正以，視其中情。

公曰：國門則塞，百姓（誰衍）〔讙〕敖，胡以備之？擇天（下）之所宥，擇鬼之所（當）〔富〕，擇人（天）之所戴，而亟付其身，此所以安之也。強與短而立齊國，之若何？高予之名而舉之，重予之官而危之，因責其能以隨之。猶傶則踈之，毋使人圖之；猶踈則數之，毋使人曲之，此所以為之也。

（大）〔夫〕有臣甚大，將反為害，吾欲優患除害，將小能察大，為之奈何？潭根之毋伐，（固事之毋入）〔固蔕之毋乂〕，深（𪑟）〔黎〕之毋涸，（不儀）〔丕峨〕之毋助，章明之毋滅，生榮之毋失。十言者不勝此一，雖凶必吉，故平以滿。

無事而揔，以待有事，而為之若何？積者立餘食而侈，美車馬而馳，多酒醴而靡，千歲毋出食，此謂本事。縣（人）〔入〕有主，（人）〔入〕此治用，然而不治，積之市。一（人）〔入〕積之下，一（人）〔入〕積之上，此謂利無常。百姓無寶，以利為首。一上一下，唯利所處。利然后能通，通然后成國。利靜而不化，觀其所出，從而移之。

視其不可使，因以為民等。擇其好名，因使長民；好而不已，是以為國紀。功未成者，不可以獨名；事未道者，不可以言名。成功然后可以獨名，事道然後可以言名，然後可以承致酢。

先其士者之為自犯，後其民者之為自贍。輕國位者國必敗，踈貴戚者謀將泄。毋仕異國之人，是為〔失〕經。毋數變易，是為敗成。大臣得罪，勿出封外，是為漏情。毋數據大臣之家而飲酒，是為使國大消。（三）〔消〕堯在，臧於（縣）〔荒〕，返於連，比若是者，必從是（𤴇）〔儡〕亡乎！辟之若尊（譚）〔觶〕，末勝其本，亡流而下不平。令苟下不治，高下者不足以相待，此謂殺。

事立而壞，何也？兵遠而畏，何也？民已聚而散，何也？輟安而危，何也？功成而不信者，殆；兵強而無義者，殘；不謹於附近而欲（來）〔求〕遠者，兵不信；略近臣合於其遠者，（立）〔則事立而壞〕。亡國之（起）〔紀〕，毀國之族，則兵遠而不畏。國小而脩大，仁而不利，猶有爭名者，累哉是也！樂聚（之）〔己〕力，以兼人之強，以待其害，雖聚必散。大王不（恃）〔待〕眾而自（恃）〔待〕，百姓自聚；供而後利之，成而無害。踈戚而好外，企以仁而謀泄，賤寡而好大，此所以危。

眾而約，實取而言讓，行陰而言陽，利人之有禍，（言）〔害〕人之無患，吾欲獨有是，若何？是故之時，陳財之道可以行。（令）〔今〕也，利散而民察，必放之（身），然後行。公曰：謂何？長喪以（）〔毀〕其時，重送葬以起（身）〔其〕財，一親往，一親來，所以合親也。此謂眾約。問：用之若何？巨瘞堷，所以使貧民也；美壟墓，所以〔使〕文（明）〔萌〕也；巨棺槨，所以起木工也；多衣衾，所以起女工也。猶不盡，故有次浮也，有差樊，有瘞藏。作此相食，然后民相利，守戰之備合矣。

鄉殊俗，國異禮，則民不流矣；不同法，則民不困；鄉丘老不通覩，誅流散，則人不眺。安鄉樂宅，享祭而謳吟稱號者皆（誅）〔殊〕，所以留民俗也。斷方井田之數，乘馬田之眾，制之；陵谿立鬼神而謹祭；皆以能別以為食數，示重本也。

故地廣千里者，祿重而祭尊。其君無餘地，與（他一）〔地若一〕者，從而艾之。君始者艾若一者，從乎殺。與于殺（若）〔者〕，一（者）〔若〕從者艾（艾）若一者，從于殺。與于殺（若）〔者〕，一（者）〔若〕從無封始。（王事者上）王者上事，霸者生功，言重本是為十禺；分（免）〔地〕而不爭，言先人而自後也。

官禮之司，昭穆之離；先後功器，事之治，尊鬼而守故；戰事之任，高功而下死；本事，食功而省利；勸臣，上義而不能與小利。五官者，人爭其職，然後君聞。

（祭）〔察〕之，時上賢者也。故君臣掌。君臣掌則上下均，此以知上賢無益也，其亡茲適。上賢者亡，而役賢者昌。上義以禁暴，尊祖以敬祖，聚宗以朝殺，示不輕為主也。

載祭明置，高子聞之，以告中寢諸子。中寢諸子告寡人，舍朝不鼎饋。中寢諸子告宮中女子曰，公將有行，故不送公。公言無行，女安聞之？曰：聞之中寢諸子。索中寢諸子而問之，寡人無行，女安聞之？吾聞之先人，諸侯舍於朝不鼎饋者，非有外事，必有內憂。公曰，吾不欲與汝及若，女言至焉，不得毋與女及若言。吾欲致諸侯，諸侯不至若何哉？女子不辯於致諸侯，自吾不為汙殺之事人，布職不可得而衣，故雖有聖人，惡用之。

能摩故道新道，定國家，然后化時乎？國貧而（貪）鄙富，〔苴〕〔莫〕美於朝（市國）；國富而鄙貧，莫（盡）〔善〕如市。市也者，勸也。勸者，所以起。本善而末事起。不侈，本事不得立。

選賢舉能不可得，惡得伐不服（用）〔耶〕？百夫無長，（衍）〔不〕可臨也；千乘有道，不可（修）〔侵〕也。夫紂在上，惡得伐不（得）〔服〕？鈞則戰，守則攻，百蓋無築，千聚無社，謂之陋，一舉而取。天下有（一）事之時也，萬諸侯鈞，萬民無聽，上位不能為功更制，其能王乎？

緣故脩法，以政治道，則（約）〔鈞〕殺（子）〔于〕吾君，故取夷吾謂替。公曰：何若？對曰：以同。其日久臨，可立而待。鬼神不明，囊橐之食無報，明厚德也。沉浮，示輕財也。先立象而定期，則民從之。故為禱朝縷綿，明輕財而重名。公曰：同臨？所謂同者，其以先後智渝者也。鈞同（財）〔則〕爭，（依）〔倍〕則說；十則從服，萬則化。成功而不能識，而民期（然）〔為〕后，成形而更名則臨矣。

請問為邊若何？對曰：夫邊日變，不可以常知觀也。民未始變而是變，是為自亂。請問諸邊而參其亂，任之以事，因其謀。方百里之地，樹表相望者，丈夫走禍，婦人備食，內外相備。春秋一日，敗曰千金，稱本而動。候人不可重也，唯交於上，能必於邊之辭。行人可不有私？不。有私所以為內因也。使能者有主，（矣）〔俟〕而內事。

萬世之國，必有萬世之（實）〔寶〕。必因天地之道，（無）使其內〔無〕使其外，使其小毋使其大。棄其國寶使其（大）〔外〕，（貴一）〔遺〕與而（聖）〔敗〕；稱其寶使其小，可以為道。能則專，專則佚。椽能踰，則椽於踰。能（宮）〔官〕，則不守而不散。眾能，伯；不然，將見對。

君子者，勉於糺人者也，非（見）〔身〕糺者也。故輕者輕，重者重，前後不慈。凡輕者操實也，以輕則可使，重不可起輕，重有齊。重以為國，輕以為死。毋全祿，貧國而用不足；毋全賞，好德惡（亡）使常。

請問先合於天下而無私怨，犯強而無私害，為之若何？對曰：國雖強，令必忠以義；國雖弱，令必敬以哀。強弱不犯，則人欲聽矣。先人而自後而無以為仁也，加功於人而勿得，所橐者遠矣，所爭者外矣。明無私交，則無內怨。與大則勝，私交眾則怨殺。

夷吾也，如以予人財者，不如無奪時；如以予人食者，不如毋奪其事，此謂無外內之患。（事故）〔忠敬〕也，君臣之際也；禮義者，人君之神也。且君臣之屬，〔義〕也；親戚之愛，性也。使君親之（察）〔際〕同索，屬（故）〔敬〕也。使人君不安者，屬（際）〔察〕也，不可不謹也。

賢不可威，能不可留，杜事之於前，易也。水（鼎）〔泉〕之汩也，人聚之；壤地之美也，人死之。若江湖之大也，求珠貝者，不（令）〔舍〕也。逐神而遠熱，交觶者不處，兄遺利夫！事（左）〔在〕中國之人，觀危國過君而弋其能者，豈不幾於危社主哉！

利不可法，故民流；神不可法，故事之。天地不可留，故動，化故從新。是故得天者高而不崩，得人者卑而不可勝。是故聖人重之，人君重之。故至貞生至信，（至言往至絞）〔至信生至交〕。生至自有道，不務以文勝情，不務以多勝少，不動則望有廧，旬身行。

法制度量，王者典器也。執故義道，畏變也。天地若夫神之動。化變者也，天地之極也。能與化起而（王）〔善〕用，則不可以道（山）〔止〕也。仁者善用，智者善用，非其人則與神往矣。

衣食之於人也，不可以一日違也，親戚可以時（大）〔去〕也。是故聖人萬民艱處而立焉。人死則易云，生則難合也。故一為賞，再為常，三為固然。其小行之則（俗）〔欲〕也，久之則禮義。故無使下當，上必行之然后移。

商人於國，非用人也。不擇鄉而處，不擇君而使，出則從利，入則不守。國之山林也，（則）〔取〕而利之。市（塵）〔廛〕之所及，二依其本。故上侈而下靡，而君、臣、相上下相親，則君臣之財不私藏，然則（貪）（貧）動（枳）〔胑〕而得食矣。徙邑移市，亦為數一。

問曰：多賢可云？（封）〔對〕曰：魚鱉之不食（咡）〔餌〕者，不出其淵；樹木之勝霜雪者，不聽於天；士能自治者，不從聖人。豈云哉？夷吾之聞之也，不欲，強能不服，智而不牧。若旬虛期於月，（津若）〔律呂〕出於一，明然，則可以（虛）〔處〕矣。故阨其道而薄其所予，則士云矣。不擇人而予之，謂之好人；不擇人而取之，謂之好利。審此兩者，以為處行，則云矣。

不方之政，不可以為國；曲靜之言，不可以為道。節時於政，與時往矣。不動以為道，齊以為行，避世之道，不可以進取。

陽者進謀，幾者應感，再殺則齊，然後運。（可請）〔何謂〕也？對曰：夫運謀者，天地之虛滿也，合離也，春秋冬夏之勝也，然有知強弱之所尤，然後應諸侯取交，故知安危國之所存。以時事天，以天事神，以神事鬼，故國無（罪）〔罰〕而君壽，而民不（殺）〔疫〕，智運謀而（雜）〔離〕櫜刃焉。

其滿為感，其虛為亡，滿虛之合，有時而為實，時而為動。（地）〔陰〕陽時貸，其冬厚則夏熱，其陽厚則陰寒。是故王者謹於日至，故知虛滿之所在，以為政令。已殺生，其合而未散，可以決事。將合，可以禺其隨行以為兵，分其多少以為曲政。

請問形有時而變乎？對曰：陰陽之分定，則甘苦之草生也。從其宜，則酸醎和焉，而形色定焉，以為聲樂。夫陰陽進退，滿虛（時亡）〔亡時〕，其散合可以視歲。唯聖人不為歲（能）〔罷〕，知滿虛，奪餘滿，補不足，以通政事，以贍民常。地之變氣，應其所出；水之變氣，應之以精，受之以豫；天之變氣，應之以正。且夫天地精氣有五，不必為沮其亟而反其重。陔動毀之進退，即此數之難得者也，此形之時變也。

沮平氣之陽，若如辭靜？餘氣之潛然而動，愛氣之潛然而哀，胡得而治動？對曰：得之衰時，位之觀之，（佁）〔信〕美然后有煇。脩之心，其殺以相待，故有滿虛哀樂之氣也。故書之帝八，神農不與存，為其無位，不能相用。

問：運之合滿安臧？二十歲而可廣，十二歲而聶廣，百歲傷神。周鄭之禮移矣，則周律之廢矣，則中國之草木有移於不通之野者。然則人君聲服變矣，則臣有（依）〔千〕駟之祿，婦人為政，鐵之重反（旅）〔於〕金。而聲好下曲，食好醎苦，則人君日退。亟則谿陵山谷之神之祭更，應國之稱號亦更矣。

視之（亦）〔天〕變，觀之風氣。古之祭，有時而星，有時而（星）熺，有時而熰，有時而（朐）〔昫〕。鼠應廣之實，陰陽之數也；華若落之名，祭之號也。是故天子之為國，圖具其樹物也。


管子卷第十三


心術上第三十六


短語十。

心之在體，君之位也；九竅之有職，官之分也。心處其道，九竅循理；嗜欲充（益）〔盈〕，目不見色，耳不聞聲。故曰：上離其道，下失其事。毋代馬走，使盡其力；毋代鳥飛，使弊其羽翼；毋先物動，以觀其則。動則失位，靜乃自得。

道，不遠而難極也，與人並處而難得也。虛其欲，神將入舍，掃除不絜，神（乃）〔不〕留處。人皆欲智而莫索其所以智（乎）。智乎，智乎，投之海外無自奪。求之者不（得處）〔及虛〕之者。夫（正）〔聖〕人無求（之）也，故能虛（無）。

虛（無）〔而〕無形謂之道，化育萬物謂之德，君臣父子人閒之事謂之義，登降揖讓、貴賤有等、親踈之體謂之禮，𥳑物、小（未）〔大〕一道，殺僇禁誅謂之法。

大道可安而不可說。（直）〔真〕人之言，不義不（顧）〔頗〕，不出於口，不見於色。四海之人，又孰知其則？

天曰虛，地曰靜，乃不（伐）〔忒〕。絜其宮，開其門，去私毋言，神明若存。紛乎其若亂，靜之而自治。強不能徧立，智不能盡謀。物固有形，形固有名，名當，謂之聖人。故必知不言〔之言〕，無為之事，然後知道之紀。殊形異執，不與萬物異理，故可以為天下〔始〕。

人之可殺，以其惡死也；其可不利，以其好利也。是以君子不怵乎好，不迫乎惡，恬愉無為，去智與故。其應也，非所設也；其動也，非所取也。過在自用，罪在變化。是故有道之君〔子〕，其處也若無知，其應物也若偶之。靜因之道也。

「心之在體，君之位也；九竅之有職，官之分也。」耳目者，視聽之官也，心而無與於視聽之事，則官得守其分矣。夫心有欲者，物過而目不見，聲至而耳不聞也。故曰：「上離其道，下失其事。」故曰：心術者，無為而制竅者也。故曰「君」。「無代馬走」，「無代鳥飛」，此言不奪能能，不與下（誠）〔試〕也。「毋先物動」者，搖者不定，趮者不靜，言動之不可以觀也。「位」者，謂其所立也。人主者立於陰，陰者靜，故曰「動則失位」。陰則能制陽矣，靜則能制動矣，故曰「靜乃自得」。

道在天地之閒也，其大無外，其小無內，故曰「不遠而難極也」。虛之與人也無閒，唯聖人得虛道，故曰「並處而難得」。世人之所職者精也。去欲則宣，宣則靜矣，靜則精。精則獨立矣，獨則明，明則神矣。神者至貴也，故館不辟除，則貴人不舍焉。故曰「不潔則神不處」。人皆欲知而莫索（之），其所以知，〔其所知〕彼也；其所以知，此也。不脩之此，焉能知彼？脩之此，莫能虛矣。虛者，無藏也。故（曰）去知則奚（率）求矣，無臧則奚設矣。無求無設則無慮，無慮則反覆虛矣。

天之道，虛其無形。虛則不屈，無形則無所（位）〔低〕𧺴，無所（位）〔低〕𧺴，故偏流萬物而不變。德者，道之舍。物得以生生，知得以職道之精。故德者得也。得也者，其謂所得以然也以。無為之謂道，舍之之謂德，故道之與德無閒，故言之者不別也。閒之理者，謂其所以舍也。義者，謂各處其宜也。禮者，因人之情，緣義之理，而為之節文者也。故禮者謂有理也。理也者，明分以諭義之意也。故禮出乎（義）〔理〕，（義）〔理〕出乎（理）〔義〕，（理）〔義〕因乎宜者也。法者所以同出，不得不然者也，故殺僇禁誅以一之也。故事督乎法，法出乎權，權出乎道。

道也者，動不見其形，施不見其德，萬物皆以得，然莫知其極。故曰「可以安而不可說」也。（莫）〔真〕人，言至也。不宜，言應也。應也者，非吾所設，故能無宜也。不（顧）〔頗〕，言因也。因也者，非吾所（所顧）〔取〕，故無（顧）〔頗〕也。「不出於口，不見於色」，言無形也；「四海之人，孰知其則」，言深囿也。

天之道虛，地之道靜。虛則不屈，靜則不變，不變則無過，故曰，「不伐」。「潔其宮，（闕）〔開〕其門」：宮者，謂心也，心也者，智之舍也，故曰「宮」。潔之者，去好過也。門者，謂耳目也。耳目者，所以聞見也。「物固有形，形固有名」，此言不得過實，實不得延名。姑形以形，以形務名，督言正名，故曰「聖人」。「不言之言」，應也。應也者，以其為之人者也。執其名，務其（應）所以成，（之）〔此〕應之道也。「無為之（道）〔事〕」，因也。因也者，無益無損也。以其形因為之名，此因之術也。名者，聖人之所以紀萬物也。人者立於強，務於善，未於能，動於故者也。聖人無之。無之則與物異矣。異則虛，虛者萬物之始也，故曰「可以為天下始」。

人迫於惡，則失其所好；怵於好，則忘其所惡。非道也。故曰：「不怵乎好，不迫乎惡。」惡不失其理，欲不過其情，故曰：「君子。」「恬愉無為，去智與故」，言虛素也。「其應非所設也，其動非所取也」，此言因也。因也者，舍己而以物為法者也。感而后應，非所設也；緣理而動，非所取也。「過在自用，罪在變化」，自用則不虛，不虛則仵於物矣；變化則為生，為生則亂矣。故道貴因。因者，因其能者言所用也。「君子之處也若無知」，言至虛也。「其應物也若偶之」，言時適也，若影之象形，響之應聲也。故物至則應，過則舍矣。舍矣者，言復所於虛也。


心術下第三十七


短語十一。

形不正者，德不來；中不精者，心不治。正形飾德，萬物畢得。翼然自來，神莫知其極。昭知天下，通於四極。是故曰：無以物亂官，毋以官亂心，此之謂內德。是故意氣定，然后反正。氣者身之充也，行者正之義也。充不美則心不得，行不正則民不服。是故聖人若天然，無私覆也；若地然，無私載也。私者，亂天下者也。

凡物載名而來，聖人因而財之，而天下治；實不傷，不亂於天下，而天下治。

專於意，一於心，耳目端，知遠之（證）〔近〕。能專乎？能一乎？能毋卜筮而知凶吉乎？能止乎？能已乎？能毋問於人而自得之於己乎？故曰，思之。思之不得，鬼神教之。非鬼神之力也，其精氣之極也。

一（氣）〔物〕能變曰精，一事能變曰智。（慕）〔募〕選者所以等事也，極變者所以應物也。慕選而不亂，極變而不煩。執一之君子執一而不失，能君萬物，日月之與同光，天地之與同理。

聖人裁物，不為物使。心安是國安也，心治是國治也。治也者心也，安也者心也。治心在中，治言出於口，治事加於民，故功作而民從，則百姓治矣。所以操者非刑也，所以危者非怒也。民人操，百姓治，道其本至也。至不至無，非（所人）〔人所〕而亂。

凡在有司執制者之（利）〔制〕，非道也。聖人之道，若存若亡，援而用之，歿世不亡。與時變而不化，應物而不移，日用之而不化。

人能正靜者，筋肕而骨強，（能戴大圓者）〔能戴者大圓〕，體乎大方，（鏡大清者）〔鏡者大清〕，視乎大明。正靜不失，日新其德，昭知天下，通於四極。（金）〔全〕心在中不可匿，外見於形容，可知於顏色。善氣迎人，親如弟兄；惡氣迎人，害於戈兵。不言之言，聞於雷鼓。（金）〔全〕心之形，明於日月，察於父母。昔者明王之愛天下，故天下可附；暴王之惡天下，故天下可離。故（貨）〔賞〕之不足以為愛，刑之不足以為惡。（貨）〔賞〕者愛之末也，刑者惡之末也。

凡民之生也，必以正（乎）〔平〕。所以失之者，必以喜樂哀怒。節怒莫若樂，節樂莫若禮，守禮莫若敬。外敬而內靜者，必反其性。

豈無利事哉？我無利心；豈無安處哉？我無安心。心之中又有心。意以先言，意然後刑，刑然后思，思然后知。凡心之刑，過知先王。

是故內聚以為原。泉之不竭，表裏遂通；泉之不涸，四支堅固。能令用之，（被服四固）〔被及四圄〕。

是故聖人一言解之，上察於天，下察於地。


白心第三十八


短語十二。

建（當）〔常〕立（有）〔首〕，以靖為宗，以時為寶，以政為儀，和則能久。非吾儀雖利不為，非吾當雖利不行，非吾道雖利不取。上之隨天，其次隨人。人不倡不和，天不始不隨。故其言也不廢，其事也不（隨）〔墮〕。

原始計實，本其所生。知其象則索其刑，緣其理則知其情，索其端則知其名。故苞物眾者，莫大於天地；化物多者，莫多於日月；民之所急，莫急於水火。然而，天不為一物枉其時，明君聖人亦不為一人枉其法。天行其所行而萬物被其利，聖人亦行其所行而百姓被其利。是故萬物均、既誇眾矣。是以聖人之治也，靜身以待之。物至而名自治之。正名自治之，奇身名廢。名正法備，則聖人無事。不可常居也，不可廢舍也，隨變斷事也，知時以為度。大者寬，小者局，物有所餘有所不足。

兵之出，出於人；其人入，入於身。兵之勝，從於適；德之來，從於身。故曰：祥於鬼者義於人，兵不義不可。強而驕者損其強，弱而驕者亟死亡；強而卑（義）〔者〕信其強，弱而卑（義）〔者〕免於罪。是故驕之餘卑，卑之餘驕。

道者，一人用之，不聞有餘；天下行之，不聞不足。此謂道矣。小取焉則小得福，大取焉則大得福，盡行之而天下服，殊無取焉則民反，其身不免於賊。左者，出者也；右者，入者也。出者而不傷人，入者自傷也。不日不月，而事以從；不卜不筮，而謹知吉凶。是謂寬乎刑，徒居而致名。（去）〔出〕善之言，為善之事，事成而顧反無名。能者無（□）〔名〕，從事無事。審量出入，而觀物所載。

孰能（法無法）〔治無治〕乎？始無始乎？終無終乎？弱無弱乎？故曰：美哉岪岪，故曰（有）〔不〕中有中，孰能得夫中之衷乎？故曰功成者隳，名成者虧。故曰，孰能棄名與功，而還與眾人同？孰能棄功與名而還反無成？無成有貴其成也，有成貴其無成也。日極則仄，月滿則虧。極之徒仄，滿之徒虧，巨之徒滅。孰能（己無）〔亡〕己乎？效夫天地之紀。

人言善亦勿聽，人言惡亦勿聽。持而待之，空然勿兩之，淑然自清。無以旁言為事成，察而徵之，無聽辯，萬物歸之，美惡乃自見。

天或維之，地或載之。天莫之維，則天以墜矣；地莫之載，則地以沉矣。夫天不墜，地不沉，夫或維而載之也夫！又況於人？人有治之，辟之若夫靁鼓之動也。夫不能自搖者，夫或之。夫或者何？若然者也。視則不見，聽則不聞，洒乎天下滿，不見其塞。集於顏色，知於肌膚，責其往來，莫知其時，薄乎其方也，韕乎其圜也，韕韕乎莫得其門。故口為聲也，耳為聽也，目有視也，手有指也，足有履也，事物有所比也。

「當生者生，當死者死」，言有西有東，各死其鄉。置常立儀，能守貞乎？常事通道，能官人乎？故書其惡者，言其薄者。上聖之人，口無虛習也，手無虛指也，物至而命之耳。發於名聲，凝於體色，此其可諭者也。不發於名聲，不凝於體色，此其不可諭者也。及至於至者，教存可也，教亡可也。故曰：濟於舟者和於水矣，義於人者祥（其神）〔於鬼〕矣。

事有適，而無適，若有適；觿解，不可解而后解。故善舉事者，國莫知其解。為善乎，毋提提；為不善乎，將陷於刑。善不善，取信而止矣。若左若右，正中而已矣。縣乎日月無已也。愕愕者不以天下為憂，剌剌者不以萬物為筴，孰能棄剌剌而為愕愕乎？

難言憲術，須同而出。無益言，無損言，近可以免。故曰：知何知乎？謀何謀乎？審而出者彼自來。自知曰稽，知人曰濟。知苟適，可為天下（周）〔君〕；內固之，一可為長久；論而用之，可以為天下王。

天之視而精，四（璧）〔辟〕而知請，壤土而與生。能若夫風與波乎？唯其所欲適。故子而代其父，曰義也，臣而代其君，曰篡也。篡何能歌？武王是也。故曰：孰能去辯與巧，而還與眾人同道？故曰：思索精者明益衰，德行脩者王道狹，臥名利者寫生危，知周於六合之內者，吾知生之有為阻也。持而滿之，乃其殆也。名滿於天下不若其已也。名進而身退，天之道也。滿盛之國，不可以仕任；滿盛之家，不可以嫁子；驕倨傲暴之人，不可與交。

道之大如天，其廣如地，其重如石，其輕如羽。民之所以，知者寡。故曰：何道之近而莫之與能服也？棄近而就遠何以費力也？故曰：欲愛吾身，先知吾情。（君親）〔周視〕六合，以考內身。以此知象，乃知行情。既知行情，乃知養生。左右前後，周而復所。執儀服象，敬迎來者。今夫來者，必道其道，無遷無衍，命乃長久。和以反中，形性相葆。一以無貳，是謂知道。將欲服之，必〔一〕其端，而固其所守。責其往來，莫知其時，索之於天，與之為期，不失其期，乃能得之。故曰：吾語若大明之極，大明之明非愛，人不（矛）〔予〕也。同則相從，反則相距也。吾察反相距，吾以故知（古）〔同〕從之同也。



管子卷第十四


水地第三十九


短語十三。

地者，萬物之本原，諸生之根菀也，美惡、賢不肖、愚俊之所生也。水者，地之血氣，如䈥脈之通流者也。故曰：水，具材也。

何以知其然也？曰：夫水淖弱以清，而好洒人之惡，仁也。視之黑而白，精也。量之不可使概，至滿而止，正也。唯無不流，至平而止，義也。人皆赴高，己獨赴下，卑也。卑也者，道之室，王者之器也，而水以為都居。

準也者，五量之宗也。素也者，五色之質也。淡也者，五味之中也。是以水者，萬物之準也，諸生之淡也，（違）〔韙〕非得失之質也。是以無不滿，無不居也。集於天地而藏於萬物，產於金石，集於諸生。故曰水神。集於草木，根得其度，華得其數，實得其量。鳥獸得之，形體肥大，羽毛豐茂，文理明著。萬物莫不盡其幾，反其常者，水之內度適也。

夫玉之所貴者，九德出焉。夫玉溫潤以澤，仁也。鄰以理者，知也。堅而不蹙，義也。廉而不劌，行也。鮮而不垢，絜也。折而不撓，勇也。瑕適皆見，精也。茂華光澤，竝通而不相陵，容也。叩之，其音清（搏）〔揚〕徹遠，純而不（殺）〔殽〕，辭也。是以人主貴之，藏以為寶，剖以為符瑞，九德出焉。

人，水也。男女精氣合，而水流形。三月如咀，咀者何？曰五味。五味者何？曰五藏。酸主脾，鹹主肺，辛主腎，苦主肝，甘主心。五藏已具，而後生（肉）〔內〕。脾生隔，肺生骨，腎生腦，肝生革，心生肉。五（肉）〔內〕已具，而後發為九竅。脾發為鼻，肝發為目，腎發為耳，肺發為竅。五月而成，十月而生。生而目視，耳聽，心慮。目之所以視，非特山陵之見也，察於荒忽。耳之所聽，非特雷鼓之聞也，察於（淑湫）〔𠴫啾〕。心之所慮，非特知於麤粗也，察於微眇。（故脩要之精）。

是以水集於玉而九德出焉。凝蹇而為人，而九竅五慮出焉。此乃其精（也）麤濁蹇能存而不能亡者也。

伏闇能存而能亡者，蓍龜與龍是也。龜生於水，發之於火，於是為萬物先，為禍福正。龍生於水，被五色而游，故神。欲小則化如蠶蠋，欲大則（藏）〔函〕於天（下）〔地〕，欲上則凌於雲氣，欲下則入於深泉；變化無日，上下無時，謂之神。龜與龍，伏闇能存而能亡者也。

或世見，或世不見者，生蟡與慶忌。故涸澤數百歲，谷之不徙，水之不絕者，生慶忌。慶忌者，其狀若人，其長四寸，衣黃衣，冠黃冠，戴黃蓋，乘小馬，好疾馳，以其名呼之，可使千里外一日反報。此涸澤之精也。涸川之精者，生於蟡。蟡者，一頭而兩身，其形若虵，其長八尺，以其名呼之，可（以）〔使〕取魚鱉。此涸川水之精也。

是以水之精麤濁蹇，能存而不能亡者，生人與玉。伏闇能存而亡者，蓍龜與龍。或世見或不見者，蟡與慶忌。故人皆服之，而管子則之；人皆有之，而管子以之。

是故具者何也？水是也。萬物莫不以生，唯知其託者能為之正。具者，水是也。故曰：水者何也？萬物之本原也，諸生之宗室也，美惡、賢不肖、愚俊之所產也。

何以知其然也？夫齊之水（道）〔遒〕躁而復，故其民貪麤而好勇。楚之水淖弱而清，故其民輕果而（賊）〔敢〕。越之水濁重而洎，故其民愚疾而垢。秦之水泔㝡而稽，𡌧滯而雜，故其民貪戾罔而好事。齊、晉之水枯旱而運，𡌧墆而雜，故其民（謟）〔諂〕諛葆詐，巧佞而好利。燕之水萃下而弱，沉滯而雜，故其民愚戇而好貞，輕疾而易死。宋之水輕勁而清，故其民（閒）〔簡〕易而好正。是以聖人之化世也，其解在水。故水一則人心正，水清則民心易。（一）〔民心正〕則欲不污，民心易則行無邪。是以聖人之治於世也，不人告也，不戶說也，其樞在水。


四時第四十


短語十四。

管子曰：令有時。無時則必視順天之所以來，五漫漫，六惽惽，孰知之哉？唯聖人知四時。不知四時，乃失國之基。不知五穀之故，國家乃路。故天曰信明，地曰信聖，四時曰正。其王信明聖，其臣乃正。何以知其王之信明信聖也？曰：慎使能而善聽信（之）。使能之謂明，聽信之謂聖，信明聖者，皆受天賞。使不能為惽，惽而忘也者，皆受天禍。是故上見成事而貴功，則民事接勞而不謀。上見功而賤，則為人下者（直）〔惰〕，為人上者驕。是故陰陽者天地之大理也，四時者陰陽之大（徑）〔經〕也，刑德者四時之合也。刑德合於時則生福，詭則生禍。

然則春夏秋冬將何行？

東方曰星，其時曰春，其氣曰風，風生木與骨。其德喜嬴，而發出節時。其事：號令修除神位，謹禱弊梗，宗正陽，治隄防，耕芸樹藝，正津梁，修溝瀆，甃屋行水，解怨赦罪，通四方。然則柔風甘雨乃至，百姓乃壽，百蟲乃蕃，此謂星德。星（者）掌〔發〕，發為風。是故春行冬政則雕，行秋政則霜，行夏政則欲。是故春三月以甲乙之日發五政。一政曰：論幼孤，（舍）〔赦〕有罪。二政曰：賦爵列，授祿位。三政曰：凍解修溝瀆，復亡人。四政曰：端險阻，修封彊，正千伯。五政曰：無殺麑夭，毋蹇華絕（芋）〔萼〕。五政苟時，春雨乃來。

南方曰日，其時曰夏，其氣曰陽，陽生人與氣。其德施舍修樂。其事：號令賞賜，賦爵，受祿，順鄉。謹修神祀，量功賞賢，以（動）〔助〕陽氣。（九）〔大〕暑乃至，時雨乃降，五穀百果乃登，此謂日德。（中央曰土），（土德實輔四時入出），（以風雨節），（土益力）。（土生皮肌膚）。（其德和平用均），（中正無私），（實輔四時）：（春嬴育），（夏養長），（秋聚收），（冬閉藏），（大寒乃極），（國家乃昌），（四方乃服），（此謂歲德）。日掌賞，賞為暑。（歲掌和），（和為雨）。夏行春政則風，行秋政則水，行冬政則落。是故夏三月以丙丁之日發五政。一政曰：求有功發勞力者而舉之。二政曰：開久（墳）〔積〕，發故屋，辟故窌以假貸。三政曰：令禁扇去笠，毋扱免，除急漏田廬。四政曰：求有德賜布施於民者而賞之。五政曰：令禁罝設禽獸，毋殺飛鳥。五政苟時，夏雨乃至也。

〔中央曰土〕，〔土德實輔四時入出〕，〔以風兩節〕，〔土益力〕。〔土生皮肌膚〕。〔其德和平用均〕，〔中正無私〕，〔實輔四時〕：〔春嬴育〕，〔夏養長〕，〔秋聚收〕，〔冬閉藏〕，〔大寒乃極〕，〔國家乃昌〕，〔四方乃服〕，〔此謂歲德〕。〔歲掌和〕，〔和為雨〕。

西方曰辰，其時曰秋，其氣曰陰，陰生金與甲。其德憂哀、靜正、嚴順，居不敢淫佚。其事：號令毋使民淫暴，順旅聚收，量民資以畜聚。（賞）〔霣〕彼群幹，聚彼群材，百物乃收，使民毋怠。所惡其察，所欲必得，（我）〔義〕信則克，此謂辰德。辰掌收，收為陰。秋行春政則榮，行夏政則水，行冬政則耗。是故秋三月以庚辛之日發五政。一政曰：禁博塞，圉小辯，（鬭譯誋）〔譯忌鬭〕。二政曰：毋見五兵之刃。三政曰：慎旅農，趣聚收。四政曰：補缺塞坼。五政曰：修牆垣，周門閭。五攻苟時。五穀皆入。

北方曰月，其時曰冬，其氣曰寒，寒生水與血。其德淳越、溫（怒）〔恕〕、周密。其事：號令修禁徙民，令靜止，地乃不泄。斷刑致罰，無赦有罪，以符陰氣。大寒乃至，甲兵乃強，五穀乃熟，國家乃昌，四方乃（備）〔犕〕，此謂月德。月掌罰，罰為寒。冬行春政則泄，行夏政則靁，行秋政則旱。〔是故冬三月以壬癸之日發五政〕。〔一政曰〕：〔論孤獨〕，〔恤長老〕。〔二政曰〕：〔善順陰〕，〔修神祀〕，〔賦爵祿〕，〔授備位〕。〔三政曰〕：〔效會計〕，〔毋發山川之藏〕。〔四政曰〕：〔攝姦遁〕，〔得盜賊者有賞〕。〔五政曰〕：〔禁遷徙〕，〔止流民〕，〔圉分異〕。〔五政苟時〕，〔冬事不過〕，〔所求必得〕，〔所惡必伏〕。是故春凋，秋榮，冬雷，夏有霜雪，此皆氣之賊也。刑德易節失次，則賊氣遫至；賊氣遬至，則國多菑殃。是故聖王務時而寄政焉，作教而寄武焉，作祀而寄德焉。此三者聖王所以合於天地之行也。日掌陽，月掌陰，（星）〔歲〕掌和。陽為德，陰為刑，和為事。是故日食，則失德之國惡之；月食，則失刑之國惡之；彗星見，則失和之國惡之；風與日爭明，則失（生）〔正〕之國惡之。是故，聖王日食則修德，月食則修刑，彗星見則修和，風與日爭明則修（生）〔正〕。此四者，聖王所以免於天地之誅也。信能行之，五穀蕃息，六畜殖，而甲兵強。治積則昌，暴虐積則亡。（是故冬三月以壬癸之日發五政）。（一政曰）：（論孤獨），（恤長老）。（二政曰）：（善順陰），（修神祀），（賦爵祿），（授備位）。（三政曰）：（效會計），（毋發山川之藏）。（四政曰）：（攝姦遁），（得盜賊者有賞）。（五政曰）：（禁遷徙），（止流民），（圉分異）。（五政苟時），（冬事不過），（所求必得），（所惡必伏）。

道生天地，德出賢人。道生德，德生正，正生事。是以聖王治天下，窮則反，終則始。德始於春，長於夏；刑始於秋，流於冬。刑德不失，四時如一。刑德離鄉，時乃逆行。作事不成，必有大殃。月有三政，王事必理，以為必長。不中者死，失理者亡。國有四時，固執王事，四守有所，三政執輔。


五行第四十一


短語十五。

一者本也，二者器也，三者充也，治者四也，教者五也，守者六也，立者七也，前者八也，終者九也。（十）〔九〕者，然後具五官於六府也，五聲於六律也。

六月日至，是故人有六（多）〔爻〕，六（多）〔爻〕所以街天地也。天道以九制，地理以八制，人道以六制。以天為父，以地為母，以開乎萬物，以總一統。通乎九制、六府、三充，而為明天子。修概水（上）〔土〕，以待乎天堇；反五藏，以視不親；治祀之下，以觀地位；貨曋神廬，合於精氣。已合而有常，有常而有經。審合其聲，修十二鍾，以律人情。人情已得，萬物有極，然后有德。

故通乎陽氣，所以事天也，經緯日月，用之於民；通乎陰氣，所以事地也，經緯星曆，以視其離。通若道然后有行，然則神筮不靈，神龜（衍）不卜，黃帝澤參，治之至也。昔者黃帝得蚩尤而明於天道，得大常而察於地利，得（奢）〔蒼〕龍而辯於東方，得祝融而辯於南方，得大封而辯於西方，得后土而辯於北方。黃帝得六相而天（地）〔下〕治，（神明至）〔神明之至也〕。蚩尤明乎天道，故使為當時；大常察乎地利，故使為廩者；（奢）〔蒼〕龍辨乎東方，故使為（土）〔工〕師；祝融辨乎南方，故使為司徒；大封辨於西方，故使為司馬；后土辨乎北方，故使為李。是故春者（土）〔工〕師也，夏者司徒也，秋者司馬也，冬者李也。

昔黃帝以其緩急作五聲，以政五鍾。令其五鍾，一曰青鍾大音，二曰赤鍾重心，三曰黃鍾洒光，四曰景鍾昧其明，五曰黑鍾隱其常。五聲既調，然后作立五行以正天時，五官以正人位。人與天調，然后天地之美生。

日至睹甲子木行御。天子出令，命左右士師內御。總別列爵，論賢不肖士吏；賦秘，賜賞於四境之內。發故粟以田數。出國，衡順山林，禁民斬木，所以愛草木也。然則（水）〔冰〕解而凍釋，草木區萌。贖蟄蟲卵菱，春辟勿時，苗足本，不癘雖鷇，不夭麑䴠。毋傅速，亡傷繈葆。時則不凋。七十二日而畢。

睹丙子火行御。天子出令，命行人內御。令掘溝澮，津舊塗。發臧，任君賜賞。君子修游馳，以發地氣。出皮幣，命行人修春秋之禮於天下，諸侯通，天下遇者兼和。然則天無疾風，草木發奮，鬱氣息，民不疾而榮華蕃。七十二日而畢。

睹戊子土行御。天子出令，命左右司徒內御。不誅不貞，農事為敬。大揚惠言，寬刑死，緩罪人。出國，司徒令命順民之功力，以養五穀。君子（之）靜居，而農夫修其功力極。然則天為粵宛，草木養長，五穀蕃實秀大，六畜犧牲具；民足財，國富，上下親，諸侯和。七十二日而畢。

睹庚子金行御。天子出令，命祝宗選禽獸之禁、五穀之先熟者，而薦之祖廟與五祀，鬼神饗其氣焉，君子食其味焉。然則涼風至，白露下，天子出令，命左右司馬（衍）組甲厲兵，合什為伍，以修於四境之內，諛然告民有事，所以待天地之殺斂也。然則晝炙陽，夕下露，地競𡑡，五穀鄰熟，草木茂實，歲農豐年大茂。七十二日而畢。

睹壬子水行御，天子出令，命左右使人內御，其氣足則發而止，其氣不足則發撊瀆盜賊。數劋竹箭，伐檀柘，令民出獵，禽獸不釋巨少而殺之，所以貴天地之所閉藏也。然則羽卵者不（叚）〔段〕，毛胎者不𦢌，𣎜婦不銷棄，草木根本美。七十二日而畢。

睹甲子木行御，天子不賦不賜賞，而大斬伐傷，君危，不（殺）〔然〕太子危，家人夫人死，不然則長子死。七十二日而畢。睹丙子火行御，天子敬行急政，旱札，苗死、民厲。七十二日而畢。睹戊子土行御，天子修宮室，築臺榭，君危；外築城郭臣死。七十二日而畢。睹庚子金行御，天子攻山擊石，有兵作戰而敗，士死，喪執政。七十二日而畢。睹壬子水行御，天子決塞，動大水，王后夫人薨，不然則羽卵者（叚）〔段〕，毛胎者𦢌，𣎜婦銷棄，草木根本不美。七十二日而畢也。


管子卷第十五


勢第四十二


短語。

戰而懼水，此謂（澹）〔膽〕滅。小事不從，大事不吉。戰而懼險，此謂迷中。分其師眾，人既迷芒，必其將亡之道。

（動）〔重〕靜者比於死，（動）〔重〕作者比於（醜）〔鬼〕，（動）〔重〕信者比於距，（動）〔重〕詘者比於避。夫靜與作，時以為主人，時以為客，貴得度。知靜之（修）〔備〕，居而自利；知作之從，每動有功。故曰，無為者帝，其此之謂矣。

逆節萌生，天地未（刑）〔形〕，先為之政，其事乃不成，繆受其刑。天因人，聖人因天。天時不作勿為客，人事不起勿為始，慕和其眾，以（修）〔循〕天地之從。人先生之，天地刑之，聖人成之，則與天同極。正靜不爭，動作不（貳）〔貣〕，素質不留，與地同極。未得天極，則隱於德；已得天極，則致其力。既成其功，順守其從，人不能代。

成功之道，嬴縮為寶。毋亡天極，究數而止。事若未成，毋改其（刑）〔形〕，毋失其始，靜民觀時，待令而起。故曰，（修）〔循〕陰陽之從，而道天地之常。嬴嬴縮縮，因而為當；死死生生，因天地之形。天地（之形）〔形之〕，聖人成之，小取者小利，大取者大利，盡行之者有天下。

故賢者誠信以仁之，慈惠以愛之，端政象不敢以先人。中靜不留，裕德無求，形於女色。其所處者，柔安靜樂，行德而不爭，以待天下之濆作也。故賢者安徐正靜，柔節先定，行於不敢，而立於不能，守弱節而堅處之。故不犯天時，不亂民功。秉時養人，先德後刑。順於天，微度人。

善周者，明不能見也；善明者，周不能蔽也。大明勝大周，則民無大周也；大周勝大明，則民無大明也。大周之先，可以奮信；大明之祖，可以代天：下索而不得，求之招搖之下。

獸厭走，而有伏網罟。一偃一側，不然不得。大文三曾，而貴義與德；大武三曾，而偃武與力。


正第四十三


短語十七。

制斷五刑，各當其名，罪人不怨，善人不驚，曰刑。正之、服之、勝之、飾之，必嚴其令，而民則之，曰政。如四時之不貣，如星辰之不變，如宵如晝，如陰如陽，如日月之明，曰法。愛之、生之、養之、成之，利民不得，天下親之，曰德。無德無怨，無好無惡，萬物崇一，陰陽同度，曰道。刑以弊之，政以命之，法以遏之，德以養之，道以明之。刑以弊之，毋失民命；令之以（終）〔絕〕其欲，（明之毋徑）〔毋使民徑〕；遏之以絕其志意，毋使民幸；養之以化其惡，必自身始；明之以察其生，必（修）〔循〕其理。致刑，其民庸心以（蔽）〔敬〕；致政，其民服信以聽；致德，其民和平以靜；致道，其民付而不爭。罪人當名曰刑，出令（時當）〔當時〕曰正，當故不改曰法，愛民無私曰德，會民所聚曰道。

立常行政，能服信乎？中和慎敬，能曰新乎？正衡一靜，能守慎乎？廢私立公，能舉人乎？臨政官民，能後其身乎？能服信（政），此謂正紀。能（服）曰新，此謂行理。守慎正名，偽詐自止。舉人無私，臣德咸道。能後其身，上佐天子。


九變第四十四


短語十八。

凡民之所以守戰至死而不德其上者，有數以至焉。曰：大者親戚墳墓之所在也，田宅富厚足居也。不然，則州縣鄉黨與宗族足懷樂也。不然，則上之教訓、習俗，慈愛之於民也厚，無所往而得之。不然，則山林澤谷之利足生也。不然，則地形險阻，易守而難攻也。不然，則罰嚴而可畏也。不然，則賞明而足勸也。不然，則有深怨於敵人也。不然，則有厚功於上也。此民之所以守戰至死而不德其上者也。

今恃不信之人，而求以智；用不守之民，而欲以固；將不戰之卒，而幸以勝；此兵之三闇也。


任法第四十五


區言一。

聖君任法而不任智，任數而不任說，任公而不任私，任大道而不任小物，然後身佚而天下治。失君則不然，舍法而任智，故民舍事而好譽；舍數而任說，故民舍實而好言；舍公而好私，故民離法而妄行；舍大道而任小物，故上勞煩，百姓迷惑，而國家不治。聖君則不然，守道要，處佚樂，馳騁弋獵，鍾鼓竽瑟，宮中之樂，無禁圉也。不思不慮，不憂不圖，利身體，便形軀，養壽命，垂拱而天下治。是故人主有能用其道者，不事心，不勞意，不動力，而土地自辟，囷倉自實，蓄積自多，甲兵自彊，群臣無詐偽，百官無姦邪，奇術技藝之人莫敢高言孟行以過其情、以遇其主矣。

昔者堯之治天下也，猶埴（已）〔之在〕埏也，唯陶之所以為；猶金之在鑪，恣冶之所以鑄。其民引之而來，推之而往，使之而成，禁之而止。故堯之治也，善明法禁之令而已矣。黃帝之治天下也，其民不引而來，不推而往，不使而成，不禁而止。故黃帝之治也，置法而不變，使民安其法者也。

所謂仁義禮樂者，皆出於法。此先聖之所以一民者也。《周書》曰：「國法法不一，則有國者不祥；民不道法，則不祥；國更立法以典民，則〔不〕祥；群臣不用禮義教訓，則不祥；百官伏事者離法而治，則不祥。」故曰：法者不可恆也，存亡治亂之所從出，聖君所以為天下大儀也。君臣上下貴賤皆發焉，故曰「法」。

古之法也，世無請謁任舉之人，無閒識博學辨說之士，無偉服，無奇行，皆囊於法以事其主。故明王之所恆者二：一曰明法而固守之，二曰禁民私而收使之，此二者主之所恆也。夫法者，上之所以一民使下也；私者，下之所以侵法亂主也。故聖君置儀設法而固守之，然故（諶杵）〔堪材〕習士（聞）〔閒〕識博學之人不可亂也，眾彊富貴私勇者不能侵也，信近親愛者不能離也，珍怪奇物不能惑也，萬物百事非在法之中者不能動也。故法者，天下之至道也，聖君之（實）〔寶〕用也。

今天下則不然，皆有善法而不能守也。然故（諶杵）〔堪材〕習士（聞）〔閒〕識博學之士能以其智亂法惑上，眾彊富貴私勇者能以其威犯法侵陵，鄰國諸侯能以其權置子立相，（天）〔大〕臣能以其私附百姓，翦公財以祿私士。凡如是而求法之行，國之治，不可得也。

聖君則不然，卿相不得翦其私，群臣不得辟其所親愛，聖君（赤）〔亦〕明其法而固守之，群臣修通輻湊以事其主，百姓輯睦聽令道法以從其事。故曰：有生法，有守法，有法於法。夫生法者，君也；守法者，臣也；法於法者，民也。君臣上下貴賤皆從法，此謂為大治。

故主有三術：夫愛人不私賞也，惡人不私罰也，置儀設法以度量斷者，上主也。愛人而私賞之，惡人而私罰之，倍大臣，離左右，專以其心斷者，中主也。臣有所愛而為私賞之，有所惡而為私罰之，倍其公法，損其正心，專聽其大臣者，危主也。故為人主者，不重愛人，不重惡人。重愛曰失德，重惡曰失威。威德皆失，則主危也。

故明王之所操者六：生之、殺之、富之、貧之、貴之、賤之。此六柄者，主之所操也。主之所處者四：一曰文，二曰武，三曰威，四曰德。此四位者，主之所處也。藉人以其所操，命曰奪柄；藉人以其所處，命曰失位。奪柄失位，而求令之行，不可得也。法不平，令不全，是亦奪柄失位之道也。故有為枉法，有為毀令，此聖君之所以自禁也。故貴不能威，富不能祿，賤不能事，近不能親，美不能淫也。植固而不動，奇邪乃恐，奇革而邪化，令往而民移。故聖君（失）〔設〕度量，置儀法，如天地之堅，如列星之固，如日月之明，如四時之信，然故令往而民從之。而失君則不然，法立而還廢之，令出而後反之，枉法而從私，毀令而不全。是貴能威之，富能祿之，賤能事之，近能親之，美能淫之也。此五者不禁於身，是以群臣百姓人挾其私而幸其主。彼幸而得之，則主日侵。彼幸而不得，則怨日產。夫日侵而產怨，此失君之所（慎）〔循〕也。

凡為主而不得用其法，不能〔適〕其意，顧臣而行，離法而聽貴臣，此所謂貴而威之也。富人用金（王）〔玉〕事主而（來）〔求〕焉，主離法而聽之，此所謂富而祿之也。賤人以服約卑敬悲色告愬其主，主因離法而聽之，所謂賤而事之也。近者以偪近親愛有求其主，主因離法而聽之，此所謂近而親之也。美者以巧言令色請其主，主因離法而聽之，此所謂美而淫之也。治世則不然，不知親䟽、遠近、貴賤、美惡，以度量斷之。其殺戮人者不怨也，其賞賜人不德也。以法制行之，如天地之無私也。是以官無私論，士無私議，民無私說，皆虛其匈以聽其上。上以公正論，以法制斷，故任天下而不重也。今亂君則不然，有私視也，故有不見也；有私聽也，故有不聞也；有私慮也，故有不知也。夫私者，壅蔽失位之道也。上舍公法而聽私說，故群臣百姓皆設私立方以教於國，群黨比周以立其私，請謁任舉以亂公法，人用其心以幸於上。上無度量以禁之，是以私說日益，而公法日損，國之不治，從此產矣。

夫君臣者，天地之位也；民者，眾物之象也。各立其所職以待君令，群臣百姓安得各用其心而立私乎？故遵主令而行之，雖有傷敗，無罰；非主令而行之，雖有功利，罪死。然故下之事上也，如響之應聲也；臣之事主也，如影之從形也。故上令而下應，主行而臣從，此治之道也。夫非主令而行，有功利，因賞之，是教妄舉也；主令而行之，有傷敗，而罰之，是使民慮利害而離法也。群臣百姓人慮利害，而以其私心舉措，則法制毀而令不行矣。


明法第四十六


區言二。

所謂治國者主道明也，所謂亂國者臣術勝也。夫尊君卑臣，非（計）親也，以執勝也；百官（識）〔論職〕，非惠也，刑罰必也。故君臣共道則亂，專授則失。夫國有四亡：令（求）〔本〕不出謂之滅，出而道留謂之擁，下情求不上通謂之塞，下情上而道止謂之侵。故夫滅、侵、塞、擁之所生，從法之不立也。是故先王之治國也，不淫意於法之外，不為惠於法之內也。動無非法者，所以禁過而外私也。威不兩錯，政不二門。以法治國則舉錯而已。是故有法度之制者，不可巧以詐偽；有權衡之稱者，不可欺以輕重；有尋丈之數者，不可差以長短。今主釋法以譽進能，則臣離上而下比周矣；以黨舉官，則民務交而不求用矣。是故官之失其治也，是主以譽為賞，以毀為罰也。然則喜賞惡罰之人，離公道而行私術矣。比周以相為匿，是忘主死交，以進其譽。故交眾者譽多，外內朋黨，雖有大姦，其蔽主多矣。是以忠臣死於非罪，而邪臣起於非功。所死者非罪，所起者非功也，然則為人臣者重私而輕公矣。十至私人之門，不一至於庭；百慮其家，不一圖國。屬數雖眾，非以尊君也，百官雖具，非以任國也。此之謂國無人。國無人者，非朝臣之衰也，家與家務（於）相益，不務尊君也；大臣務相貴，而不任國；小臣持祿養交，不以官為事，故官失其能。是故先王之治國也，使法擇人，不自舉也；使法量功，不自度也。故能匿而不可蔽，敗而不可飾也；譽者不能進，而誹者不能退也。然則君臣之閒明別，明別則易治也，主雖不身下為，而守法為之可也。


正世第四十七


區言三。

古之欲正世調天下者，必先觀國政，料事務，察民俗，本治亂之所生，知得失之所在，然後從事。故法可立而治可行。

夫萬民不和，國家不安，失非在上，則過在下。今使人君行逆不修道，誅殺不以理，重賦斂，（得）〔竭〕民財，急使令，罷民力，財竭則不能毋侵奪，力罷則不能毋墮倪。民已侵奪、墮倪，因以法隨而誅之，則是誅罰重而亂愈起。夫民勞苦困不足，則𥳑禁而輕罪，如此則失在上。失在上而上不變，則萬民無所託其命。今人主輕刑政，寬百姓，薄賦斂，緩使令，然民淫躁行私而不從制，飾智任詐，負力而爭，則是過在下。過在下人君不廉而變，則暴人不勝，邪亂不止。暴人不勝，邪亂不止，則君人者勢傷而威日衰矣。

故為人君者，莫貴於勝。所謂勝者，法立令行之謂勝。法立令行，故群臣奉法守職，百官有常。「法不繁匿」，萬民敦愨，反本而儉力。故賞必足以使，威必足以勝，然後下從。

故古之所謂明君者，非一君也。其設賞有薄有厚，其立禁有輕有重，迹行不必同，非故相反也，皆隨時而變，因俗而動。夫民躁而行僻，則賞不可以不厚，禁不可以不重。故聖人設厚賞，非侈也；立重禁，非戾也。賞薄則民不利，禁輕則邪人不畏。設人之所不利，欲以使，則民不盡力；立人之所不畏，欲以禁，則邪人不止。是故陳法出令而民不從。故賞不足勸，則士民不為用；刑罰不足畏，則暴人輕犯禁。民者，服於威殺然后從，見利然后用，被治然后正，得所安然后靜者也。夫盜賊不勝，邪亂不止，彊劫弱，眾暴寡，此天下之所憂，萬民之所患也。憂患不除，則民不安其居；民不安其居，則民望絕於上矣。

夫利莫大於治，害莫大於亂。夫五帝三王所以成功立名，顯於後世者，以為天下致利除害也。事行不必同，所務一也。夫民貪行躁，而誅罰輕，罪過不發，則是長淫亂而便邪僻也。有愛人之心，而實合於傷民。此二者不可不察也。

夫盜賊不勝則良民危，法禁不立則姦邪繁。故事莫急於當務，治莫貴於得齊。制民急則民迫，民迫則窘，窘則民失其所葆；緩則縱，縱則淫，淫則行私，行私則離公，離公則難用。故治之所以不立者，齊不得也。齊不得則治難行。故治民之齊，不可不察也。聖人者，明於治亂之道，習於人事之終始者也。其治人民也，期於利民而上。故其位齊也，不慕古，不留今，與時變，與俗化。

夫君人之道，莫貴於勝。勝，故君道立；君道立，然後下從；下從，故教可立而化可成也。夫民不心服體從，則不可以禮義之文教也。君人者不可以不察也。


治國第四十八


區言四。

凡治國之道，必先富民，民富則易治也，民貧則難治也。奚以知其然也？民富則安鄉重家，安鄉重家則敬上畏罪，敬上畏罪則易治也。民貧則危鄉輕家，危鄉輕家則敢陵上犯禁，凌上犯禁則難治也。故治國常富，而亂國必貧。是以善為國者，必先富民，然后治之。

昔者，七十九代之君，法制不一，號令不同，然俱王天下者，何也？必國富而粟多也。夫富國多粟生於農，故先王貴之。凡為國之急者，必先禁末作文巧，末作文巧禁則民無所游食，民無所游食則必農。民事農則田墾，田墾則粟多，粟多則國富，國富者兵彊，兵彊者戰勝，戰勝者地廣。是以先王知眾民、彊兵、廣地、富國之必生於粟也，故禁末作，止奇巧，而利農事。今為末作奇巧者，一日作而五日食。農夫終歲之作，不足以自食也。然則民舍本事而事末作。捨本事而事末作，則田荒而國貧矣。

凡農者月不足而歲有餘者也。而上徵暴急無時，則民倍貸以給上之徵矣。耕耨者有時，而澤不必足，則民倍貸以取庸矣。秋糴以五，春糶以束，是又倍貸也。故以上之徵而倍取於民者四，關市之租、府庫之徵、粟什一、厮輿之事，此四時亦當一倍貸矣。夫以一民養四主，故逃徙者刑而上不能止者，粟少而民無積也。

（常）〔嵩〕山之東，河汝之閒，蚤生而晚殺，五穀之所蕃孰也。四種而五穫。中年畝二石，一夫為粟二百石。今也倉廩虛而民無積，農夫以粥子者，上無術以均之也。故先王使農、士、商、工四民交能易作，終歲之利無道相過也。是以民作一而得均。民作一則田墾，姦巧不生。田墾則粟多，粟多則國富。姦巧不生則民治。富而治，此王之道也。

不生粟之國亡，粟生而死者霸，粟生而不死者王。粟也者，民之所歸也；粟也者，財之所歸也；粟也者，地之所歸也。粟多則天下之物盡至矣。故舜一徙成邑，貳徙成都，參徙成國。舜非嚴刑罰重禁令，而民歸之矣，去者必害，從者必利也。先王者善為民除害興利，故天下之民歸之。所謂興利者，利農事也。所謂除害者，禁害農事也。農事勝則入粟多，入粟多則國富，國富則安鄉重家，安鄉重家則雖變俗易習、歐眾移民，至於殺之，而民不惡也。此務粟之功也。上不利農則粟少，粟少則人貧，人貧則輕家，輕家則易去，易去則上令不能必行，上令不能必行則禁不能必止，禁不能必止則戰不必勝、守不必固矣。夫令不必行，禁不必止，戰不必勝，守不必固，命之曰寄生之君。此由不利農少粟之害也。粟者，王之本事也，人主之大務，有人之塗，治國之道也。


管子卷第十六


內業四十九


區言五。

凡物之精，（此）〔比〕則為生。下生五穀，上為列星。流於天地之閒，謂之鬼神；藏於胸中，謂之聖人。是故（民）〔此〕氣，杲乎如登於天，杳乎如入於淵，淖乎如在於海，卒乎如在於己。是故此氣也，不可止以力，而可安以德；不可呼以聲，而可迎以音。敬守勿失，是謂成德。德成而智出，萬物（果）〔畢〕得。

凡心之刑，自充自盈，自生自成。其所以失之，必以憂樂喜怒欲利。能去憂樂喜怒欲利，心乃反濟。彼心之情，利安以寧，勿煩勿亂，和乃自成。折折乎如在於側，忽忽乎如將不得，渺渺乎如窮無極。此稽不遠，日用其德。

夫道者，所以充形也，而人不能固。其往不復，其來不舍。謀乎莫聞其音，卒乎乃在於心；冥冥乎不見其形，淫淫乎與我俱生。不見其形，不聞其聲，而序其成，謂之道。凡道無所，善心安愛。心靜氣理，道乃可止。彼道不遠，民得以產；彼道不離，民因以知。是故卒乎其如可與索，眇眇乎其如窮無所。（被）〔彼〕道之情，惡音與聲，脩心靜音，道乃可得。道也者，口之所不能言也，目之所不能視也，耳之所不能聽也；所以脩心而正形也；人之所失以死，所得以生也；事之所失以敗，所得以成也。凡道無根無莖，無葉無榮。萬物以生，萬物以成，命之曰道。

天主正，地主平，人主安靜。春秋冬夏，天之時也；山陵川谷，地之（枝）〔材〕也；喜怒取予，人之謀也。是故聖人與時變而不化，從物而不移。能正能靜，然后能定。定心在中，耳目聰明，四枝堅固，可以為精舍。精也者，氣之精者也。氣，道乃生，生乃思，思乃知，知乃止矣。凡心之形，過知失生。

一物能化謂之神，一事能變謂之智。化不易氣，變不易智，惟執一之君子能為此乎！執一不失，能君萬物。君子使物，不為物使，得一之理。治心在於中，治言出於口，治事加於人，然則天下治矣。一言得而天下服，一言定而天下聽，（公）〔此〕之謂也。

形不正，德不來；中不靜，心不治。正形攝德，天仁地義，則淫然而自至神明之極，照乎知萬物。中（義）守不忒，不以物亂官，不以官亂心，是謂中得。

有神自在身，一往一來，莫之能思。失之必亂，得之必治。敬除其舍，精將自來。精想思之，寧念治之，嚴容畏敬，精將至定。得之而勿捨，耳目不淫。

心無他圖，正心在中，萬物得度。道滿天下，普在民所，民不能知也。一言之解，上察於天，下極於地，蟠滿九州。何謂解之？在於心（安）〔治〕。我心治，官乃治；我心安，官乃安。治之者心也，安之者心也。

心以藏心，心之中又有心（馬）〔焉〕。彼心之心，（音）〔意〕以先言。（音）〔意〕然后形，形然后言。言然后使，使然后治。不治必亂，亂乃死。

精存自生，其外安榮，內藏以為泉原，浩然和平，以為氣淵。淵之不涸，四體乃固；泉之不竭，九竅遂通。乃能窮天地，被四海。中無惑意，外無邪菑。心全於中，形全於外，不逢天菑，不遇人害，謂之聖人。

人能正靜，皮膚裕寬，耳目聰明，筋信而骨強。乃能戴大圜，而履大方，鑒於大清，視於大明。敬慎無忒，日新其德，徧知天下，窮於四極。敬發其充，是謂內得。然而不反，此生之忒。

凡道，必周必密，必寬必舒，必堅必固。守善勿舍，逐淫澤薄，既知其極，反於道德。全心在中，不可蔽匿，（和）〔知〕於形容，見於膚色。善氣迎人，親於弟兄；惡氣迎人，害於戎兵。不言之聲，疾於雷鼓。心氣之形，明於日月，察於父母。賞不足以勸善，刑不足以懲過。氣意得而天下服，心意定而天下聽。

（搏）〔摶〕氣如神，萬物備存。能（搏）〔摶〕乎？能一乎？能無卜筮而知吉凶乎？能止乎？能已乎？能勿求諸人而之己乎？思之，思之，又重思之。思之而不通，鬼神將通之。非鬼神之力也，精氣之極也。

四體既正，血氣既靜，一意（搏）〔摶〕心，耳目不淫，雖遠若近。思索生知，慢易生憂，暴傲生怨，憂鬱生疾，疾困乃死。思之而不捨，內困外薄，不蚤為圖，生將巽舍。食莫若無飽，思莫若勿致，節適之齊，彼將自至。

凡人之生也，天出其精，地出其形，合此以為人。和乃生，不和不生。察和之道，其（精）〔情〕不見，其徵不醜。平正擅匈，論治在心，此以長壽。忿怒之失度，乃為之圖。節其五欲，去其二凶，不喜不怒，平正擅匈。

凡人之生也，必以平正。所以失之，必以喜怒憂患。是故止怒莫若詩，去憂莫若樂，節樂莫若禮，守禮莫若敬，守敬莫若靜。內靜外敬，能反其性，性將大定。

凡食之道：大充，傷而形不臧；大攝，骨枯而血沍。充攝之閒，此謂和成，精之所舍，而知之所生。飢飽之失度，乃為之圖。飽則疾動，飢則廣思，老則長慮。飽不疾動，氣不通於四末；飢不廣思，飽而不廢；老不長慮，困乃遬竭。大心而（敢）〔敞〕，寬氣而廣，其形安而不移，能守一而棄萬苛，見利不誘，見害不懼，寬舒而仁，獨樂其身，是謂雲氣，意行似天。

凡人之生也，必以其歡。憂則失紀，怒則失端。憂悲喜怒，道乃無處。愛慾靜之，遇亂正之，勿引勿推，福將自歸。彼道自來，可藉與謀，靜則得之，躁則失之。靈氣在心，一來一逝，其細無內，其大無外。所以失之，以躁為害。心能執靜，道將自定。得道之人，理丞而（屯）〔毛〕泄，匈中無敗。節欲之道，萬物不害。


封禪第五十


桓公既霸，會諸侯於葵丘，而欲封禪。管仲曰：「古者封泰山禪梁父者七十二家，而夷吾所記者十有二焉。昔無懷氏封泰山，禪云云；虙羲封泰山，禪云云；神農封泰山，禪云云；炎帝封泰山，禪云云；黃帝封泰山，禪亭亭；顓頊封泰山，禪云云；帝俈封泰山，禪云云；堯封泰山，禪云云；舜封泰山，禪云云；禹封泰山，禪會稽；湯封泰山，禪云云；周成王封泰山，禪社首。皆受命然後得封禪。」桓公曰：「寡人北伐山戎，過孤竹；西伐大夏，涉流沙，束馬縣車，上卑耳之山；南伐至召陵，登熊耳山以望江漢。兵車之會三，而乘車之會六，九合諸侯，一匡天下，諸侯莫違我。昔三代受命，亦何以異乎？」於是管仲睹桓公不可窮以辭，因設之以事，曰：「古之封禪，鄗上之黍，北里之禾，所以為盛；江淮之閒，一茅三脊，所以為藉也。東海致比目之魚，西海致比翼之鳥，然后物有不召而自至者十有五焉。今鳳皇麒麟不來，嘉穀不生，而蓬蒿藜莠茂，鴟梟數至，而欲封禪，毋乃不可乎？」於是桓公乃止。


小問第五十一


雜篇二。

桓公問管子曰：「治而不亂，明而不蔽，若何？」管子對曰：「明分任職，則治而不亂，明而不蔽矣。」公曰：「請問富國柰何？」管子對曰：「力地而動於時，則國必富矣。」公又問曰：「吾欲行廣仁大義，以利天下，奚為而可？」管子對曰：「誅暴禁非，存亡繼絕，而赦無罪，則仁廣而義大矣。」公曰：「吾聞之也，夫誅暴禁非，而赦無罪者，必有戰勝之器，攻取之數，而后能誅暴禁非，而赦無罪。（公曰）請問戰勝之器？」管子對曰：「選天下之豪傑，致天下之精材，來天下之良工，則有戰勝之器矣。」公曰：「攻取之數何如？」管子對曰：「毀其備，散其積，奪之食，則無固城矣。」公曰：「然則取（之）〔士〕若何？」管子對曰：「假而禮之，厚而勿欺，則天下之士至矣。」公曰：「致天下之精材若何？」管子對曰：「五而六之，九而十之，不可為數。」公曰：「來工若何？」管子對曰：「三倍，不遠千里。」桓公曰：「吾已知戰勝之器，攻取之數矣。請問行軍襲邑，舉錯而知先後，不失地利若何？」管子對曰：「用貨察圖。」公曰：「野戰必勝若何？」管子對曰：「以奇。」公曰：「吾欲徧知天下若何？」管子對曰：「小以吾不識，則天下不足識也。」公曰：「守、戰、遠見，有患。夫民不必死，則不可與出乎守戰之難；不必信，則不可恃而外知。夫恃不死之民而求以守戰，恃不信之人而求以外知，此兵之三闇也。使民必死必信若何？」管子對曰：「明三本。」公曰：「何謂三本？」管子對曰：「三本者，一曰固，二曰尊，三曰質。」公曰：「何謂也？」管子對曰：「故國父母墳墓之所在，固也；田宅爵祿，尊也；妻子，質也。三者備，然后大其威，厲其意，則民必死而不我欺也。」

桓公問治民於管子。管子對曰：「凡牧民者，必知其疾，而憂之以德，勿懼以罪，勿止以力。慎此四者，足以治民也。」桓公曰：「寡人睹其善也，何以為寡也？」管仲對曰：「夫寡非有國者之患也。昔者天子中立，地方千里，四言者該焉，何為其寡也？夫牧民不知其疾則民疾，不憂以德則民多怨，懼之以罪則民多詐，止之以力則往者不反，來者（鷙）〔騺〕距。故聖王之牧民也，不在其多也。」桓公曰：「善，勿已，如是又何以行之？」管仲對曰：「質信極（忠）〔仁〕，嚴以有禮，慎此四者，所以行之也。」桓公曰：「請聞其說。」管仲對曰：「信也者，民信之；（忠）〔仁〕也者，民懷之；嚴也者，民畏之；禮也者，民美之。語曰，澤命不渝，信也；非其所欲，勿施於人，仁也；堅中外正，嚴也；質信以讓，禮也。」桓公曰：「善哉！牧民何先？」管仲對曰：「（有時先事），有時先政，有時先德，（有時先怒）。飄風暴雨不為人害，涸旱不為民患，百川道，年穀熟，糴貸賤，禽獸與人聚食民食，民不疾疫。當此時也，民富且驕。牧民者厚收善歲以充倉廩，禁藪澤，此謂先之以事，隨之以刑，敬之以禮樂以振其淫。此謂先之以政。飄風暴雨為民害，涸旱為民患，年穀不熟，歲飢糴貸貴，民疾疫。當此時也，民貧且罷。牧民者發倉廩、山林、藪澤以共其財。後之以事，先之以恕，以振其罷。此謂先之以德。其收之也，不奪民財；其施之也，不失有德。富上而足下，此聖王之至事也。」桓公曰：「善。」

桓公問管仲曰：「寡人欲霸，以二三子之功，既得霸矣。今吾有欲王，其可乎？」管仲對曰：「公嘗召易牙而問焉。」鮑叔至，公又問焉。鮑叔對曰：「公當召賓胥無而問焉。」賓胥無趨而進，公又問焉。賓胥無對曰：「古之王者，其君（豊）〔豐〕，其臣（教）〔殺〕。今君之臣（豊）〔豐〕。」公遵遁，繆然遠（二）〔立〕。三子遂徐行而進。公曰：「昔者大王賢，王季賢，文王賢，武王賢；武王伐殷克之，七年而崩，周公且輔成王而治天下，僅能制於四海之內矣。今寡人之子不若寡人，寡人不若二三子。以此觀之，則吾不王必矣。」

桓公曰：「我欲勝民，為之奈何？」管仲對曰：「此非人君之言也。勝民為易。夫勝民之為道，非天下之大道也。君欲勝民，則使有司䟽獄，而謁有罪者償，數省而嚴誅，若此，則民勝矣。雖然，勝民之為道，非天下之大道也。使民畏公而不見親，禍亟及於身。雖能不久，則人持莫之弒也，危哉。君之國岋乎！」

桓公觀於廄，問廄吏曰：「廄何事最難？」廄吏未對。管仲對曰：「夷吾嘗為圉人矣，傅馬棧最難。先傅曲木，曲木又求曲木，曲木已傅，直木毋所施矣。先傅直木，直木又求直木，直木已傅，曲木亦無所施矣。」

桓公謂管仲曰：「吾欲伐大國之不服者奈何？」管仲對曰：「先愛四封之內，然后可以惡竟外之不善者；先定卿大夫之家，然后可以危鄰之敵國。是故先王必有置也，然后有廢也；必有利也，然后有害也。」

桓公踐位，令釁社塞禱。祝鳧已疪獻胙，祝曰：「除君苛疾與若之多虛而少實。」桓公不說，瞋目而視祝鳧已疪。祝鳧已疪授酒而祭之曰：「又與君之若賢。」桓公怒，將誅之，而未也。以復管仲。管仲於是知桓公之可以霸也。

桓公乘馬，虎望見之而伏。桓公問管仲曰：「今者寡人乘馬，虎望見寡人而不敢行，其故何也？」管仲對曰：「意者君乘（駮）〔駁〕馬而洀桓，迎日而馳乎？」公曰：「然。」管仲對曰：「此駮象也。駮食虎豹，故虎疑焉。」

楚伐莒，莒君使人求救於齊桓公。將救之，管仲曰：「君勿救也。」公曰：「其故何也？」管仲對曰：「臣與其使者言，三辱其君，顏色不變。臣使官無滿其禮三強，其使者爭之以死。莒君，小人也。君勿救。」桓公果不救而莒亡。

桓公放春，三月觀於野。桓公曰：「何物可比於君子之德乎？」隰朋對曰：「夫粟，內甲以處，中有卷城，外有兵刃。未敢自恃，自命曰粟。此其可比於君子之德乎！」管仲曰：「苗，始其少也，眴眴乎何其孺子也！至其壯也，莊莊乎何其士也！至其成也，由由乎茲免，何其君子也！天下得之則安，不得則危，故命之曰禾。此其可比於君子之德矣。」桓公曰：「善。」

桓公北伐孤竹，未至卑耳之谿十里，闟然止。瞠然視，援弓將射，引而未敢發也。謂左右曰：「見是前人乎？」左右對曰：「不見也。」公曰：「事其不濟乎？寡人大惑。今者寡人見人長尺而人物具焉：冠，右（祛）〔袪〕衣，走馬前疾。事其不濟乎？寡人大惑。豈有人若此者乎？」管仲對曰：「臣聞登山之神有俞兒者，長尺而人物具焉。霸王之君興，而登山神見。且走馬前疾，道也。袪衣，示前有水也。右袪衣，示從右方涉也。」至卑耳之谿，有贊水者曰：「從左方涉，其深及冠；從右方涉，其深至膝。若右涉，其大濟。」桓公立拜管仲於馬前曰：「仲父之聖至若此，寡人之抵罪也久矣。」管仲對曰：「夷吾聞之，聖人先知無形。今已有形，而後知之，臣非聖也，善承教也。」

桓公使管仲求甯戚，甯戚應之曰：「浩浩乎。」管仲不知，至中食而慮之。婢子曰：「公何慮？」管仲曰：「非婢子之所知也。」婢子曰：「公其毋少少，毋賤賤。昔者吳干戰，未齓不得入軍門。國子擿其齒，遂入，為干國多。百里徯，秦國之飯牛者也。穆公舉而相之，遂霸諸侯。由是觀之，賤豈可賤，少豈可少哉？」管仲曰：「然。公使我求甯戚，甯戚應我曰：『浩浩乎』，吾不識。」婢子曰：「詩有之：『浩浩者水，育育者魚，未有室家，而安召我居』。甯子其欲室乎。」

桓公與管仲闔門而謀伐莒，未發也，而已聞於國，其故何也？管仲曰：「國必有聖人。」桓公曰：「然。夫之役者，有執席食以視上者，必彼是邪？」於是乃令之復役，毋復相代。少焉，東郭郵至。桓公令儐者延而上，與之分級而（上）〔立〕，問焉，曰：「子言伐莒者乎？」東郭郵曰：「然，臣也。」桓公曰：「寡人不言伐莒而子言伐莒，其故何也？」東郭郵對曰：「臣聞之，君子善謀，而小人善意，臣意之也。」桓公曰：「子奚以意之？」東郭郵曰：「夫欣然喜樂者，鍾鼓之色也；夫淵然清靜者，縗絰之色也；漻然豐滿，而手足拇動者，兵甲之色也。日者，臣視二君之在臺上也，口開而不闔，是言莒也；舉手而指，勢當莒也。且臣觀小國諸侯之不服者，唯莒。於是臣故曰伐莒。」桓公曰：「善哉，以微射明，此之謂乎！子其坐，寡人與子同之。」

客或欲見於齊桓公，請仕上官，授祿千鍾。公以告管仲。曰：「君予之。」客聞之曰：「臣不仕矣。」公曰：「何故？」對曰：「臣聞取人以人者，其去人也，亦用人。吾不仕矣。」


管子卷第十七


七臣七主第五十二


雜篇三。

或以平虛請論七主之（過）〔道〕，得六過一是，以還自鏡，以知得失。以繩七臣，得六過一是。呼嗚美哉，成事（疾）〔矣〕。

申主：任勢守數以為常，周聽近遠以續明。皆要審則法令固，賞罰必則下服度。不備待而得和，則民反素也。〔故主虞而安〕，〔吏肅而嚴〕，〔民樸而親〕，〔官無邪吏〕，〔朝無姦臣〕，〔下無侵爭〕，〔世無刑民〕。

惠主：豊賞厚賜以竭藏，赦姦縱過以傷法。藏竭則主權衰，法傷則姦門闓。故曰：「泰則反敗矣。」

侵主：好惡反法以自傷，喜決難知以塞明。從狙而好小察，事無常而法令（申）〔曳〕。不𠵦，則國失勢。

芒主：目伸五色，耳常五聲，四鄰不計，司聲不聽，則臣下恣行而國權大傾。不𠵦，則所惡及身。

勞主：不明分職，上下相干，臣主同則。刑振以豐，豐振以刻。去之而亂，臨之而殆，則後世何得？

振主：喜怒無度，嚴誅無赦，臣下振（怒）〔恐〕，不知所錯，則人反其故。不𠵦，則法數日衰而國失固。

（芒）〔亡〕主：通人情以質疑，故臣下無信。盡自治其事則事多，多則昏，昏則緩急俱植。不𠵦則見所不善，餘力自失而罰。（故主虞而安），（吏肅而嚴），（民樸而親），（官無邪吏），（朝無姦臣），（下無侵爭），（世無刑民）。

故一人之治亂在其心，一國之存亡在其主。天下得失，道一人出。主好本則民好墾草萊，主好貨則人賈市，主好宮室則工匠巧，主好文采則女工靡。夫楚王好小腰而美人省食，吳王好劍而國士輕死。死與不食者，天下之所共惡也，然而為之者何也？從主之所欲也。而況愉樂音聲之化乎？夫男不田，女不緇，工技力於無用，而欲土地之毛，倉庫滿實，不可得也。土地不毛則人不足，人不足則逆氣生，逆氣生則令不行。然彊敵發而起，雖善者不能存。何以效其然也？曰：昔者（桀）紂是也。誅賢忠，近讒賊之士而貴婦人，好殺而不勇，好富而忘貧。馳獵無窮，鼓樂無厭，瑤臺玉（餔）〔圃〕不足處，馳車千駟不足乘，材女樂三千人，鍾石絲竹之音不絕。百姓罷乏，君子無死，卒莫有人，人有反心，遇周武王，遂為周氏之禽。此營於物而失其情者也，愉於淫樂而忘後患者也。故設用無度國家踣，舉爭不時，必受其菑。夫倉庫非虛空也，商宦非虛壞也，法令非虛亂也，國家非虛亡也。彼時有春秋，歲有（敗）〔賑〕凶，政有急緩。政有急緩故物有輕重，歲有（敗）〔賑〕凶故民有（義）〔羡〕不足，時有春秋故穀有貴賤。而上不調淫，故游商得以什伯其本也。百姓之不田，貧富之不訾，皆用此作。城郭不守，兵士不用，皆道此始。夫亡國踣家者，非無壤土也，其所事者，非其功也。夫凶歲雷旱，非無雨露也，其燥濕非其時也。亂世煩政，非無法令也，其所誅賞者非其人也。暴主迷君，非無心腹也，其所取舍非其術也。故明主有六務四禁。六務者何也？一曰節用，二曰賢佐，三曰法度，四曰必誅，五曰天時，六曰地宜。四禁者何也？春無殺伐，無割大陵，倮大衍，伐大木，斬大山，行大火，誅大臣，收穀賦。夏無遏水達名川，塞大谷，動土功，射鳥獸。秋毋赦過、釋罪、緩刑。冬無賦爵賞祿，傷伐五藏。故春政不禁則百長不生，夏政不禁則五穀不成，秋政不禁則姦邪不勝，冬政不禁則地氣不藏。四者俱犯，則陰陽不和，風雨不時，大水漂州流邑，大風（漂）〔飄〕屋折樹，（火暴）〔暴火〕焚地燋草；天冬雷，地冬霆，草木夏落而秋榮；蟄蟲不藏，宜死者生，宜蟄者鳴；苴多螣蟆，山多蟲（𧔲）〔𧓹〕；六畜不蕃，民多夭死；國貧法亂，逆氣下生。故曰：臺榭相望者，亡國之廡也；馳車充國者，追寇之馬也，羽劍珠飾者，斬生之斧也；文采（篡）〔纂〕組者，燔功之窯也。明王知其然，故遠而不近也。能去此取彼，則人主道備矣。夫法者所以興功懼暴也，律者所以定分止爭也，令者所以今人知事也。法律政令者，吏民規矩繩墨也。夫矩不正，不可以求方；繩不信，不可以求直。法令者，君臣之所共立也；權勢者，人主之所獨守也。故人主失守則危，臣吏失守則亂。罪決於吏則治，權斷於主則威，民信其法則親。是故明王審法慎權，下上有分。夫凡私之所起，必生於主。夫上好本則端正之士在前，上好利則毀譽之士在側，上多喜善賞，不隨其功，則士不為用；數出重法，而不克其罪，則姦不為止。明王知其然，故見必然之政，立必勝之罰。故民知所必就，而知所必去，推則往，召則來，如墜重於高，如瀆水於地。故法不煩而吏不勞，民無犯禁，故有、百姓無怨於上（上亦）〔矣〕。

法臣：法斷名決，無誹譽。故君法則主位安，臣法則貨賂止而民無姦。嗚呼美哉，名斷言澤。

飾臣：克親貴以為名，恬爵祿以為高。好名則無實，為高則不御。《故記》曰：「無實則無勢，失轡則馬焉制？」

侵臣：事小察以折法令，好佼（反）〔友〕而行私請。故私道行則法度侵，刑法繁則姦不禁。王嚴誅則先民心。

（亂）〔諂〕臣：多則造鍾鼓，眾飾婦女以惽上，故上惽則（隙）〔四鄰〕不計，而司聲直祿。是以諂臣貴而法臣賤，此之謂微孤。

愚臣：深罪厚罰以為行，重賦斂、多兌道以為上，使身見憎而主受其謗。《故記》稱之曰：「愚忠讒賊」，此之謂也。

姦臣：痛言人情以驚主，開罪黨以為讎除。（讎）〔為讎除〕則罪不辜，罪不辜則與讎居。故善言可惡以自信，而主失親。

亂臣：自為辭功祿，明為下請厚賞。居為非母，動為善棟。以非買名，以是傷上，而眾人不知。〔此〕之謂微攻。


禁藏第五十三


雜篇四。

禁藏於胸脅之內，而禍避於萬里之外。能以此制彼者，唯能以己知人者也。夫冬日之不濫，非愛冰也；夏日之不煬，非愛火也。為不適於身便於體也。夫明王不美宮室，非喜小也；不聽鍾鼓，非惡樂也。為其傷於本事，而妨於教也。故先慎於己而後彼，官亦慎內而後外，民亦務本而去（未）〔末〕。

居民於其所樂，事之於其所利，賞之於其所善，罰之於其所惡，信之於其所餘財，功之於其所無誅。於下無誅者，必誅者也；有誅者，不必誅者也。以有刑至無刑者，其法易而民全；以無刑至有刑者，其刑煩而姦多。夫先易者後難，先難而後易，萬物盡然。明王知其然，故必誅而不赦，必賞而不遷者，非喜予而樂其殺也，所以為人致利除害也。於以養老長弱，完活萬民，莫明焉。

夫不法法則治。法者天下之儀也，所以決疑而明是非也，百姓所縣命也。故明王慎之，不為親戚故貴易其法，吏不敢以長官威嚴危其命，民不以珠玉重寶犯其禁。故主上視法嚴於親戚，吏之舉令敬於師長，民之承教重於神寶。故法立而不用，刑設而不行也。夫施功而不鈞，位雖高為用者少；赦罪而不一，德雖厚不譽者多；舉事而不時，力雖盡其功不成；（刑賞不當斷）〔斷刑而不當〕，斬雖多，其暴不禁。夫公之所加，罪雖重下無怨氣；私之所加，賞雖多士不為歡。行法不道，眾民不能順；舉錯不當，眾民不能成。不攻不備，當（今）〔命〕為愚人。

故聖人之制事也，能節宮室、適車輿以實藏，則國必富、位必尊；能適衣服、去玩好以奉本，而用必贍、身必安矣；能移無益之事、無補之費，通幣行禮，而黨必多、交必親矣。夫眾人者，多營於物，而苦其力、勞其心，故困而不贍，大者以失其國，小者以危其身。凡人之情：得所欲則樂，逢所惡則憂，此貴賤之所同有也。近之不能勿欲，遠之不能勿忘，人情皆然。而好惡不同，各行所欲，而安危異焉，然后賢不肖之形見也。夫物有多寡，而情不能等；事有成敗，而意不能同；行有進退，而力不能兩也。故立身於中，養有節：宮室足以避燥濕，食飲足以和血氣，衣服足以適寒溫，禮儀足以別貴賤，游虞足以發歡欣，棺槨足以朽骨，衣衾足以朽肉，墳墓足以道記。不作無補之功，不為無益之事，故意定而不營氣情。氣情不營則耳目穀、衣食足；耳目穀、衣食足，則侵爭不生，怨怒無有，上下相親，兵刃不用矣。故適身行義，儉約恭敬，其唯無福，禍亦不來矣；驕傲侈泰，離度絕理，其唯無禍，福亦不至矣。是故君子上觀絕理者以自恐也，下觀不及者以自隱也。故曰：譽不虛出，而患不獨生，福不擇家，禍不索人，此之謂也。能以所聞瞻察，則事必明矣。

故凡治亂之情，皆道上始。故善者圉之以害，牽之以利，能利害者，財多而過寡矣。夫凡人之情，見利莫能勿就，見害莫能勿避。其商人通賈，倍道兼行，夜以續日，千里而不遠者，利在前也。漁人之入海，海深萬仞，就彼逆流，乘危百里，宿夜不出者，利在水也。故利之所在，雖千仞之山無所不上，深（源）〔淵〕之下，無所不入焉。故善者（勢）〔執〕利之在，而民自美安；不推而往，不引而來，不煩不擾，而民自富。如鳥之覆（卯）〔卵〕，無形無聲，而唯見其成。

夫為國之本，得天之時而為經，得人之心而為紀，法令為維綱，吏為網罟，什伍以為行列，賞誅為文武。繕農具當器械，耕農當攻戰，推引銚耨以當劍戟，被蓑以當鎧（鑐）〔襦〕，葅笠以當盾櫓。故耕器具則戰器備，農事習則功戰巧矣。當春三月，萩室熯造，鑽燧易火，（杼）〔抒〕井易水，所以去茲毒也。舉春祭，塞久禱，以魚為牲，以蘖為酒，相召，所以屬親戚也。毋殺畜生，毋拊（卯）〔卵〕，毋伐木，毋夭英，毋拊竿，所以息百長也。賜鰥寡，振孤獨，貸無種，與無賦，所以勸弱民。發五正，赦薄罪，出拘民，解仇讎，所以建時功施生穀也。夏賞五德，滿爵祿，遷官位，禮孝弟，復賢力，所以勸功也。秋行五刑，誅大罪，所以禁淫邪，止盜賊。冬收五藏，（最）〔冣〕萬物，所以內作民也。四時事備，而民功百倍矣。故春仁、夏忠、秋急、冬閉，順天之時，約地之宜，忠人之和，故風雨時，五穀實，草木美多，六蓄蕃息，國富兵彊，民材而令行，內無煩擾之政，外無彊敵之患也。

夫動靜順然后和也，不失其時然後富，不失其法然后治。故國不虛富，民不虛治。不治而昌，不亂而亡者，自古至今未嘗有也。故國多私勇者其兵弱，吏多私智者其法亂，民多私利者其國貧。故德莫若博厚，使民死之；賞罰莫若（必成）〔成必〕，使民信之。

夫善牧民者，非以城郭也，輔之以什，司之以伍。伍無非其人，人無非其里，里無非其家。故奔亡者無所匿，遷（徒）〔徙〕者無所容，不求而約，不召而來。故民無流亡之意，吏無備追之憂。故主政可往於民，民心可繫於主。夫法之制民也，猶陶之於埴，冶之於金也。故審利害之所在，民之去就，如火之於燥濕，水之於高下。夫民之所生，衣與食也；食之所生，水與土也。所以富民有要，食民有率，率三十畝而足於卒歲。歲兼美惡，畝取一石，則人有三十石；果蓏素食當十石，糠粃六畜當十石，則人有五十石，布帛麻絲，旁入奇利，未在其中也。故國有餘藏，民有餘食。夫敘鈞者所以多寡也，權衡者所以視重輕也，戶藉田結者所以知貧富之不訾也。故善者必先知其田，乃知其人，田備然后民可足也。

凡有天下者，以情伐者帝，以事伐者王，以政伐者霸。而謀（有）功者〔有〕五。一曰，視其所愛，以分其威，一人兩心，其內必衰也。臣不用，其國可危。二曰，視其陰所憎，厚其貨賂，得情可深。身內情外，其國可知。三曰，聽其淫樂，以廣其心。遺以竽瑟美人，以塞其內；遺以諂臣文馬，以蔽其外。外內蔽塞，可以成敗。四曰，必深親之，如（典之）〔與〕同生。陰內辯士，使圖其計；內勇士，使高其氣。內人他國，使倍其約、絕其使、拂其意，是必（士）〔互〕鬭。兩國相敵，必承其弊。五曰，深察其謀，謹其忠臣，（揆）〔睽〕其所使，令內不信，使有離意。離（氣）〔意〕不能（令）〔合〕，必內自賊。忠臣已死，故政可奪。此五者謀功之道也。


管子卷第十八


入國第五十四


雜篇五。

入國四旬，五行九惠之教。一曰老老，二曰慈幼，三曰恤孤，四曰養疾，五曰合獨，六曰問（疾）〔病〕，七曰通窮，八曰振困，九曰接絕。

所謂老老者，凡國、都皆有掌老，年七十已上，一子無征，三月有饋肉；八十已上，二子無征，月有饋肉；九十以上，盡家無征，日有酒肉。死，上共棺椁。勸子弟：精膳食，問所欲，求所嗜。此之謂老老。

所謂慈幼者，凡國、都皆有掌幼，士民有子，子有幼弱不勝養為累者，有三幼者無婦征，四幼者盡家無征，五幼又予之葆，受二人之食，能事而后止。此之謂慈幼。

所謂恤孤者，凡國、都皆有掌孤，士（人）〔民〕死，子孤幼，無父母所養，不能自生者，屬之其鄉黨、知識、故人。養一孤者一子無征，養二孤者二子無征，養三孤者盡家無征。掌孤數行問之，必知其食飲飢寒身之膌胜而哀憐之。此之謂恤孤。

所謂養疾者，凡國、都皆有掌養疾，聾、盲、喑、啞、跛躄、徧枯、握遞，不耐自生者，上收而養之疾官，而衣食之。殊身而后止。此之謂養疾。

所謂合獨者，凡國、都皆有掌媒，丈夫無妻曰鰥，婦人無夫曰寡，取鰥寡而合和之，予田宅而家室之，三年然后事之。此之謂合獨。

所謂問（疾）〔病〕者，凡國、都皆有掌病，士人有病者，掌病以上令問之，九十以上，日一問；八十已上，二日一問；七十以上，三日一問；眾庶五日一問。疾甚者，以告上，身問之。掌病行於國中，以問病為事。此之謂問病。

所謂通窮者，凡國、都皆有通窮，若有窮夫婦無居處，窮賓客絕糧食，居其鄉黨以聞者有賞，不以聞者有罰。此之謂通窮。

所謂振困者，歲凶，庸人訾厲，多死喪；弛刑罰，赦有罪，散倉粟以食之。此之謂振困。

所謂接絕者，士民死上事、死戰事，使其知識、故人受資於上而祠之。此之謂接絕也。


九守第五十五


雜篇六。

安徐而靜，柔節先定，虛心平意以待須。

右主位。

目貴明，耳貴聰，心貴智。以天下之目視則無不見也，以天下之耳聽則無不聞也，以天下之心慮則無不知也。輻湊並進，則明不塞矣。

右主明。

聽之術，曰：勿望而距，勿望而許。許之則失守，距之則𨳲塞。高山，仰之不可極也；深淵，度之不可測也。神明之德，正靜其極也。

右主聽。

用賞者貴誠，用刑者貴必。刑賞信必於耳目之所見，則其所不見，莫不闇化矣。誠，暢乎天地，通於神明，（見）〔兄〕姦偽也？

右主賞。

一曰天之，二曰地之，三曰人之。四（曰）〔方〕上下，左右前後，熒惑（其）〔之〕處安在？

右主問。

心不為九竅，九竅治；君不為五官，五官治。為善者，君予之賞；為非者，君予之罰。君因其所以來，因而予之，則不勞矣。聖人因之，故能掌之。因之（修）〔循〕理，故能長久。

右主因。

人主不可不周，人主不周則群臣下亂。寂乎其無端也。外內不通，安知所怨？關（閈）〔閉〕不開，善否無原。

右主周。

一曰長目，二曰飛耳，三曰樹明。明知千里之外，隱微之中，曰動姦。姦動則變更矣。

右主參。

（脩）〔循〕名而督實，按實而定名。名實相生，反相為情。名實當則治，不當則亂。名生於實，實生於德，德生於理，理生於智，智生於當。

右督名。


桓公問第五十六


雜篇七。

齊桓公問管子曰：「吾念有而勿失，得而勿（忘）〔亡〕，為之有道乎？」對曰：「勿創勿作，時至而隨。毋以私好惡害公正。察民所惡，以自為戒。黃帝立明臺之議者，上觀於賢也；堯有衢室之問者，下聽於人也；舜有告善之旌，而主不蔽也；禹立建鼓於朝，而備訊（唉）〔也〕；湯有總街之庭，以觀人誹也；武王有靈臺之復，而賢者進也。此古聖帝明王所以有而勿失，得而勿忘者也。」桓公曰：「吾欲效而為之，其名云何？」對曰：「名曰嘖室之議。曰：法𥳑而易行，刑審而不犯，事約而易從，求寡而易足。人有非上之所過，謂之正士，內於嘖室之議。有司執事者咸以厥事奉職，而不忘為。此嘖室之事也，請以東郭牙為之。此人能以正事爭於君前者也。」桓公曰：「善。」


度地第五十七


雜篇八。

昔者，桓公問管仲曰：「寡人請問度地形而為國者，其何如而可？」管仲對曰：「夷吾之所聞，能為霸王者，蓋天（子）〔下〕聖人也。故聖人之處國者，必於不傾之地，而擇地形之肥饒者，鄉山，左右經水若澤，內為落渠之寫，因大川而注焉。乃以其天材、地之所生，利養其人，以育六畜。天子之人，皆歸其德而惠其義。乃別制斷之，州者謂之術，不滿術者謂之里。故百家為里，里十為術，術十為州，州十為都，都十為霸國。不如霸國者，國也。以奉天子，天子有萬諸侯也，其中有公侯伯子男焉。天子中而處，此謂因天之（固）〔材〕，歸地之利。內為之城，城外為之郭，郭外為之土閬：地高則溝之，下則堤之。命之曰金城。樹以荊棘，上相穡著者，所以為固也。歲脩增而毋已，時脩增而無已，福及孫子，此謂人命萬世無窮之利，人君之葆守也。臣服之以盡忠於君，君體有之以臨天下，故能為天下之民先也。此宰之任，則臣之義也。故善為國者，必先除其五害，人乃終身無患害而孝慈焉。」

桓公曰：「願聞五害之說。」管仲對曰：「水，一害也；旱，一害也；風霧雹霜，一害也；厲，一害也；蟲，一害也。此謂五害。五害之屬，水最為大。五害已除，人乃可治。」桓公曰：「願聞水害。」管仲對曰：「水有大小，又有遠近。水之出於山，而流入於海者，命曰經水；水別於他水，入於大水及海者，命曰枝水；山之溝，一有水一毋水者，命曰谷水；水之出於（他水）〔地〕，（溝）流於大水及海者，命曰川水；出地而不流者，命曰淵冰。此五水者，因其利而往之可也，因而扼之可也，而不久常有危殆矣。」桓公曰：「水可扼而使東西南北及高乎？」管仲對曰：「可。夫水之性，以高走下則疾，至於𣿖石；而下向高，即留而不行。故高其上，領瓴之，尺有十分之三，里滿四十九者，水可走也。乃迂其道而遠之，以勢行之。水之性，行至曲必留退，滿則後推前，地下則平行，地高即控，杜曲則擣毀。杜曲激則躍，躍則倚，倚則環，環則中，中則涵，涵則塞，塞則移，移則控，（空）〔控〕則水妄行，水妄行則傷人，傷人則困，困則輕法，輕法則難治，難治則不孝，不孝則不臣矣。故五害之屬，傷殺之類，禍福同矣。知備此五者，人君天地矣。」

桓公曰：「請問備五害之道？」管子對曰：「（請）除五害（之說），以水為始。請為置水官，令習水者為吏：大夫、大夫佐各一人，率部校長、官佐各財足。乃取水左右各一人，使為都匠水工。令之行水道、城郭、堤川、溝池、官府、寺舍及州中，當繕治者，給卒財足。令曰：常以秋歲末之時，閱其民，案家人比地，定什伍口數，別男女大小其不為用者輒免之，有錮病不可作者疾之，可省作者半事之。并行以定甲士，當被兵之數，上其都。都以臨下，視有餘不足之處，輒下水官。水官亦以甲士當被兵之數，與三老、里有司、伍長行里，因父母案行。閱具備水之器，以冬無事之時。籠、臿、板、築，各什六，土車什一，雨（輂）〔軬〕什二。食器兩具，人有之，錮藏里中，以給喪器。後常令水官吏與都匠，因三老、里有司、伍長案行之。常以朔日始，出閱具之，取完堅，補弊久，去苦惡。常以冬少事之時，令甲士以更次益薪，積之水旁。州大夫將之，唯毋後時。其積薪也，以事之已；其作土也，以事未起。天地和調，日有長久。以此觀之，其利百倍。故常以毋事具器，（毋）〔有〕事用之，水常可制，而使毋敗。此謂素有備而豫具者也。」

桓公曰：「當何時作之？」管子曰：「春三月，天地乾燥，水糾列之時也。山川涸落，天氣下，地氣上，萬物交通。故事已，新事未起，草木荑生可食。寒暑調，日夜分，分之後，夜日益短，晝日益長。利以作土功之事，土乃益剛。令甲士作堤大水之旁，大其下，小其上，隨水而行。地有不生草者，必為之囊。大者為之堤，小者為之防。夾水四（道）〔週〕，禾稼不傷。歲埤增之，樹以荊棘，以固其地。雜之以柏楊，以備決水。民得其饒，是謂流膏。令下貧守之，往往而為界，可以毋敗。當夏三月，天地氣壯，大暑至，萬物榮華，利以疾𧂭殺草薉，使令不欲擾，命曰不長。不利作土功之事，放農焉，利皆耗十分之五，土功不成。當秋三月，山川百泉踊，降雨下，山水出，海路距，雨露屬，天地湊（汐）〔泊〕。利以疾作，收斂毋留。一日把，百日餔。民毋男女，皆行於野。不利作土功之事，濡濕日生，土弱難成。利耗什分之六，土工之事亦不立。當冬三月，天地閉藏，暑雨止，大寒起，萬物實熟。利以填塞空郄，繕邊城，塗郭術，平度量，正權衡，虛牢獄，實廥倉，君修樂，與神明相望。凡一年之事畢矣，舉有功，賞賢，罰有罪，遷有司之吏而第之。不利作土功之事，利耗什分之七，土剛不立。晝日益短，而夜日益長，利以作室，不利以作堂。四時以得，四害皆服。」

桓公曰：「寡人悖，不知四害之服奈何？」管仲對曰：「冬作土功，發地藏，則夏多暴雨，秋霖不止。春不收枯骨朽脊，伐枯木而去之，則夏旱至矣。夏有大露原煙，噎下百草，人采食之傷人。人多疾病而不止，民乃恐殆。君令五官之吏，與三老、里有司、伍長行里順之，令之家起火為溫，其田及宮中皆蓋井，毋令毒下及食器，將飲傷人。有下蟲傷禾稼。凡天菑害之下也，君子謹避之，故不八九死也。大寒、大暑、大風、大雨，其至不時者，此謂四刑。或遇以死，或遇以生，君子避之，是亦傷人。故吏者所以教順也，三老、里有司、伍長者，所以為率也。五者已具，民無願者，願其畢也。故常以冬日順三老、里有司、伍長，以冬賞罰，使各應其賞而服其罰。五者不可害，則君之法犯矣。此示民而易見，故民不比也。」

桓公曰：「凡一年之中十二月，作土功，有時則為之，非其時而敗，將何以待之？」管仲對曰：「常令水官之吏，冬時行堤防，可治者章而上之都。都以春少事作之。已作之後，常案行。堤有毀作，大雨，各葆其所，可治者趣治，以徒隸給。大雨，堤防可衣者衣之；衝水，可据者据之。終歲以毋敗為故。此謂備之常時，禍何從來？所以然者，（獨）〔濁〕水蒙壤，自塞而行者，江河之謂也。歲高其堤，所以不沒也。春冬取土於中，秋夏取土於外，濁水入之不能為敗。」桓公〔曰〕：「善。仲父之語寡人畢矣，然則寡人何事乎哉？亟為寡人教側臣。」


管子卷第十九


地員第五十八


雜篇九。

夫管仲之匡天下也，其施七尺。

瀆田（悉徙）〔息徒〕，五種無不宜。其立后而（手）〔垂〕實。其木宜蚖、菕與杜、松，其草宜楚棘。見是土也，命之曰五施，五七三十五尺而至於泉。呼音中角。其水倉，其民彊。

赤壚，歷彊肥，五種無不宜。其麻白，其布黃，其草宜白茅與雚，其木宜赤棠。見是土也，命之曰四施，四七二十八尺而至於泉。呼音中商。其水白而甘，其民壽。

黃唐，無宜也，唯宜黍秫也。宜縣澤。行廧落，地潤數毀，難以立邑置廧。其草宜（黍秫）〔𦬸〕與茅，其木宜櫄、擾、桑。見是土也，命之曰三施，三七二十一尺而至於泉。呼音中宮。其泉黃而糗，流徙。

斥埴，宜大菽與麥。其草宜萯、雚，其木宜杞。見是土也，命之曰再施，二七十四尺而至於泉。呼音中羽。其泉鹹，水流徙。

黑埴，宜稻麥。其草宜苹、蓨，其木宜白棠。見是土也，命之曰一施，七尺而至於泉。呼音中徵。其水黑而苦。

凡聽徵，如負猪豕覺而駭。凡聽羽，如鳴馬在野。凡聽宮，如牛鳴窌中。凡聽商，如離群羊。凡聽角，如雉登木以鳴，音疾以清。凡將起五音凡首，先主一而三之，四開以合九九，以是生黃鍾小素之首，以成宮。三分而益之以一，為百有八，為徵。不無有三分而去其乘，適足，以是生商。有三分，而復於其所，以是成羽。有三分，去其乘，適足，以是成角。

墳延者，六施，六七四十二尺而至於泉。陜之（芳）〔旁〕，七施，七七四十九尺而至於泉。（祀）〔阸〕陜八施，七八五十六尺而至於泉。杜陵九施，七九六十三尺而至於泉。延陵十施，七十尺而至於泉。環陵十一施，七十七尺而至於泉。蔓山十二施，八十四尺而至於泉。付山十三施，九十一尺而至於泉。付山白徒十四施，九十八尺而至於泉。中陵十五施，百五尺而至於泉。青山十六施，百一十二尺而至於泉，青龍之所居，庚泥不可得泉。赤壤（𠞪）〔磝〕山十七施，百一十九尺而至於泉，其下青商，不可得泉。𨹫山白壤十八施，百二十六尺而至於泉，其下駢石，不可得泉。（徒）〔陡〕山十九施，百三十三尺而至於泉，其下有灰壤，不可得泉。高陵土山二十施，百四十尺而至於泉。

山之上，命之曰縣泉，其地不乾，其草如茅與走，其木乃樠，鑿之二尺，乃至於泉。山之上，命曰復呂，其草魚（膓）〔腸〕與蕕，其木乃柳，鑿之三尺而至於泉。山之上，命之曰泉英，其草蘄、白昌，其木乃楊，鑿之五尺而至於泉。山之（材）〔側〕，其草兢與薔，其木乃格，鑿之二七十四尺而至於泉。山之側，其草葍與蔞。其木乃（品）〔區〕榆，鑿之三七二十一尺而至於泉。

凡草土之道，各有穀造。或高或下，各有草土。葉下於𩏴，𩏴下於（莧）〔莞〕，（莧）〔莞〕下於蒲，蒲下於葦，葦下於雚，雚下於蔞，蔞下於荓，荓下於蕭，蕭下於薜，薜下於萑，萑下於茅。凡彼草物，有十二衰，各有所歸。

九州之土，為九十物。每（州）〔土〕有常，而物有次。群土之長，是唯五粟。五粟之物，或赤或青或白或黑或黃。五粟五章。五粟之狀，淖而不肕，剛而不觳，不濘車輪，不汙手足。其種，大重細重，白莖白秀，無不宜也。五粟之土，若在陵在山，在隫在衍，其陰其陽，盡宜桐柞，莫不秀長。其榆其柳，其檿其桑，其柘其櫟，其槐其楊，群木蕃滋，數大條直以長。其澤則多魚，牧則宜牛羊。其地其樊，俱宜竹、箭、藻、龜、楢、檀。五臭生之：薜荔、白芷、蘪蕪、椒、連。五臭所校，寡疾難老，士女皆好，其民工巧。其泉黃白，其人夷姤，五粟之土，乾而不挌，湛而不澤，無高下，葆澤以處。是謂粟土。

粟土之次，曰五沃。五沃之物，或赤或青或黃或白或黑。五沃五物，各有異則。五沃之狀，剽怷橐土，蟲易全處，怷剽不白，下乃以澤。其種，大苗細苗，赨莖黑秀箭長。五沃之土，若在丘在山，在陵在岡，若在陬、陵之陽，其左其右，宜彼群木：桐、柞、枎、櫄，及彼白梓。其梅其杏，其桃其李，其秀生莖起。其棘其棠，其槐其楊，其榆其桑，其杞其枋，群木數大，條直以長。其陰則生之楂蔾，其陽（則）安樹之五麻，若高若下，不擇疇所。其麻大者，如箭如葦，大長以美；其細者，如雚如蒸，欲有與各。大者不類，小者則治，揣而藏之，若眾練絲。五臭疇生，蓮、（與）〔輿〕、蘪蕪，藁本、白芷。其澤則多魚，牧則宜牛羊。其泉白青，其人堅勁；寡有疥騷，終無痟酲。五沃之土，乾而不斥，湛而不澤，無高下，葆澤以處。是謂沃土。

沃土之次，曰五位。五位之物，五色雜英，各有異章。五位之狀，不塥不灰，青怷以菭。及其種，大葦無細葦無，赨莖白秀。五位之土，若在岡在陵，在隫在衍，在丘在山，皆宜竹、箭、（求、黽）〔藻、龜〕、楢、檀。其山之淺，有蘢與（斥）〔介〕。群木安逐，條長數大：其桑其松，其杞其茸。種木胥容，榆、桃、柳、棟。群藥安生，薑與桔梗，小辛、大蒙。其山之梟，多桔、符、榆；其山之末，有箭與苑；其山之旁，有彼黃䖟，及彼白昌，山蔾葦芒。群藥安聚，以圉民殃。其林其漉，其槐其棟，其柞其穀，群木安逐，鳥獸安（施）〔族〕。既有麋麃，又且多鹿。其泉青黑，其人輕直，省事少食。無高下，葆澤以處。是謂位土。

位土之次，曰五（蘟）〔隱〕。五（蘟）〔隱〕之狀，黑土黑菭，青怵以肥，芬然若灰。其種，櫑葛，赨莖黃秀恚目，其葉若苑。以蓄殖果木，不若三土以十分之二，是謂（蘟）〔隱〕土。

（蘟）〔隱〕土之次，曰五壤。五壤之狀，芬然若澤、若屯土。其種，大水腸、細水腸，赨莖黃秀以慈。忍水旱，無不宜也。蓄殖果木，不若土以十分之二，是謂壤土。

壤土之次，曰五浮。五浮之狀，捍然如米。以葆澤，不離不坼。其種，忍蘟。忍葉如雚葉，以長狐茸。黃莖黑莖黑秀，其粟大，無不宜也。蓄殖果木，不如三土以十分之二。

凡上土三十物，種十二物。

中土曰五怷。五怷之狀，廩焉如壏，潤濕以處。其種，大稷、細稷，赨莖黃秀慈。忍水旱，細粟如麻。蓄殖果木，不若三土以十分之三。

怷土之次，曰五纑。五纑之狀，彊力剛堅。其種，大邯鄲、細邯鄲，莖葉如枎櫄，其粟大。蓄殖果木，不若三土以十分之三。

纑土之次，曰五壏，五壏之狀，芬焉若糠以肥。其種，大荔、細荔，青莖黃秀。蓄殖果木，不若三土以十分之三。

壏土之次，曰五剽。五剽之狀，華然如芬以脤。其種，大秬、細秬，黑莖青秀。蓄殖果木，不若三土以十分之四。

剽土之次，曰五沙。五沙之狀，粟焉如屑塵厲。其種，大萯、細萯，白莖青秀以蔓。蓄殖果木，不如三土以十分之四。

沙土之次，曰五塥。五塥之狀，累然如僕累，不忍水旱。其種，大（樛𣏌）〔穋〕、細（樛𣏌）〔穋〕，黑莖黑秀。蓄殖果木，不若三土以十分之四。

凡中土三十物，種十二物。

下土曰五猶。五猶之狀如糞。其種，大華、細華，白莖黑秀。蓄殖果木，不如三土以十分之五。

猶土之次，曰五（𢎳）〔壯〕。五（𢎳）〔壯〕之狀如鼠肝。其種，青梁，黑莖黑秀。蓄殖果木，不如三土以十分之五。

（𢎳）〔壯〕土之次，曰五殖。五殖之狀，甚澤以䟽，離坼以臞塉。其種，鴈膳黑實，（未）〔朱〕跗黃實。蓄殖果木，不如三土以十分之六。

五殖之次，曰五觳。五觳之狀婁婁然，不忍水旱。其種，大菽、細菽，多白實。蓄殖果木，不如三土以十分之六。

觳土之次，曰五（鳧）〔舄〕。五（鳧）〔舄〕之狀，堅而不骼。其種，陵稻：黑鵝、馬夫。蓄殖果木，不如三土以十分之七。

（鳧）〔舄〕土之次，曰五桀。五桀之狀，甚鹹以苦，其物為下。其種，白稻長狹。蓄殖果木，不如三土以十分之七。

凡下土三十物，其種十二物。

凡土物九十，其種三十六。


弟子職第五十九


雜篇十。

先生施教，弟子是則，溫恭自虛，所受是極。見善從之，聞義則服。溫柔孝悌，毋驕恃力。志毋虛邪，行必正直。游居有常，必就有德。顏色整齊，中心必式。夙興夜寐，衣帶必飭；朝益暮習，小心翼翼。一此不解，是謂學則。

少者之事，夜寐蚤作。既拚盥漱，執事有恪。攝衣共盥，先生乃作。沃盥徹盥，汎拚正席，先生乃坐。出入恭敬，如見賓客。危坐鄉師，顏色毋怍。

受業之紀，必由長始；一周則然，其餘則否。始誦必作，其次則已。凡言與行，思中以為紀，古之將興者，必由此始。後至就席，狹坐則起。若有賓客，弟子駿作。對客無讓，應且遂行，趨進受命。所求雖不在，必以反命。反坐復業。若有所疑，捧手問之。師出皆起。

至於食時，先生將食，弟子饌饋。攝衽盥漱，跪坐而饋。置醬錯食，陳膳毋悖。凡置彼食：鳥獸魚鱉，必先菜羹。羹胾中別，胾在醬前，其設要方。飯是為卒，左酒右（醬）〔漿〕。告具而退，捧手而立。三飯二斗，左執虛豆，右執挾匕，周還而貳，唯嗛之視。同嗛以齒，周則有始，柄尺不跪，是謂貳紀。先生已食，弟子乃徹。趨走進漱，拚前（板）〔斂〕祭。

先生有命，弟子乃食。以齒相要，坐必盡席。飯必捧𢱯，羹不以手。亦有據膝，毋有隱肘。既食乃飽，循咡覆手。振衽掃席，已食者作，摳衣而降。旋而鄉席，各徹其餽，如於賓客。既徹并器，乃還而立。

凡拚之道：實水于盤，攘臂袂及肘，堂上則播灑，室中握手。執箕膺揲，厥中有帚。入戶而立，其儀不貸。執帚下箕，倚于戶側。凡拚之紀，必由奧始。俯仰磬折，拚毋有徹。拚前而退，聚於戶內。坐板排之，以葉適己，實帚于箕。先生若作，乃興而辭。坐執而立，遂出棄之。既拚反立，是協是稽。暮食復禮。

昏將舉火，執燭隅坐。錯揔之法，橫于坐所。櫛之遠近，乃承厥火，居句如矩。蒸閒容蒸。然者處下，捧椀以為緒。右手執燭，左手正櫛。有墮代燭，交坐毋倍尊者。乃取厥櫛，遂出是去。

先生將息，弟子皆起。敬奉枕席，問所何趾；俶衽則請，有常則否。

先生既息，各就其友。相切相磋，各長其儀。

周則復始，是謂第子之紀。


言昭第六十


雜篇十一。

篇亡。


脩身第六十一


雜篇十二。

篇亡。


問霸第六十二


雜篇十三。

篇亡。


牧民解第六十三


管子解一。

篇亡。


管子卷第二十


形勢解第六十四


管子解二。

山者，物之高者也。惠者，主之高行也。慈者，父母之高行也。忠者，臣之高行也。孝者，子婦之高行也。故山高而不崩則祈羊至，主惠而不解則民奉養，父母慈而不解則子婦順，臣下忠而不解則爵祿至，子婦孝而不解則美名附。故節高而不解，則所欲得矣。解，則不得。故曰：「山高而不崩則祈羊至矣。」

淵者，眾物之所生也，能深而不涸，則沈玉至。主者，人之所仰而生也，能寬裕純厚而不（苟）〔苛〕忮，則民人附。父母者，子婦之所受教也，能慈仁教訓而不失理，則子婦孝。臣下者，主之所用也，能盡力事上，則當於主。子婦者，親之所以安也，能孝弟順親，則當於親。故淵涸而無水則沈玉不至，主苛而無厚則萬民不附，父母暴而無恩則子婦不親，臣下墮而不忠則卑辱困窮，子婦不安親則禍憂至。故淵不涸，則所欲者至；涸，則不至。故曰：「淵深而不涸則沈玉極。」

天，覆萬物，制寒暑，行日月，次星辰，天之常也。治之以理，終而復始。主，牧萬民，治天下，莅百官，主之常也。治之以法，終而復始。和子孫，屬親戚，父母之常也。治之以義，終而復始。敦敬忠信，臣下之常也。以事其主，終而復始。愛親善養，思敬奉教，子婦之常也。以事其親，終而復始。故天不失其常，則寒暑得其時，日月星辰得其序。主不失其常，則群臣得其義，百官守其事。父母不失其常，則子孫和順，親戚相驩。臣下不失其常，則事無過失，而官職政治。子婦不（夫）〔失〕其常，則長幼理而親踈和。故用常者治，失常者亂，天未嘗變，其所以治也。故曰：「天不變其常。」

地生養萬物，地之則也。治安百姓，主之則也。教護家事，父母之則也。正諫死節，臣下之則也。盡力共養，子婦之則也。地不易其則，故萬物生焉。主不易其（利）〔則〕，故百姓安焉。父母不易其則，故家事辦焉。臣下不易其則，故主無過失。子婦不易其則，故親養備具。故用「則」者安，不用「則」者危，地未嘗易，其所以安也。故曰：「地不易其則。」

春者，陽氣始上，故萬物生。夏者，陽氣畢上，故萬物長。秋者，陰氣始下，故萬物收。冬者，陰氣畢下，故萬物藏。故春夏生長，秋冬收藏，四時之節也。賞賜刑罰，主之節也。四時未嘗不生殺也，主未嘗不賞罰也。故曰：「春秋冬夏不更其節也。」

天，覆萬物而制之；地，載萬物而養之；四時，生長萬物而收藏之。古以至今，不更其道。故曰：「古今一也。」

蛟龍，水蟲之神者也。乘於水則神立，失於水則神廢。人主，天下之有威者也。得民則威立，失民則威廢。蛟龍待得水而后立其神，人主待得民而后成其威。故曰：「蛟龍得水而神可立也。」

虎豹，獸之猛者也。居深林廣澤之中則人畏其威而載之。人主，天下之有勢者也。深居則人畏其勢。故虎豹去其幽而近於人，則人得之而易其威。人主去其門而迫於民，則民輕之而傲其勢。故曰：「虎豹託幽而威可載也。」

風，漂物者也。風之所漂，不避貴賤美惡。雨，濡物者也。雨之所墮，不避小大強弱。風雨至公而無私，所行無常鄉，人雖遇漂濡而莫之怨也。故曰：「風雨無鄉而怨怒不及也。」

人主之所以令則行禁則止者，必令於民之所好而禁於民之所惡也。民之情莫不欲生而惡死，莫不欲利而惡害。故上令於生、利人，則令行；禁於殺、害人，則禁止。令之所以行者，必民樂其政也，而令乃行。故曰：「貴有以行令也。」

人主之所以使下盡力而親上者，必為天下致利除害也。故德澤加於天下，惠施厚於萬物，父子得以安，群生得以育，故萬民驩盡其力而樂為上用。入則務本疾作以實倉廩，出則盡節死敵以安社稷，雖勞苦卑辱而不敢告也。此賤人之所以亡其卑也。故曰：「賤有以亡卑。」

起居時，飲食節，寒暑適，則身利而壽命益。起居不時，飲食不節，寒暑不適，則形體累而壽命損。人惰而侈則貧，力而儉則富。夫物莫虛至，必有以也。故曰：「壽夭貧富無徒歸也。」

法立而民樂之，令出而民銜之，法令之合於民心，如符節之相得也，則主尊顯。故曰：「銜令者君之尊也。」

人主出言，順於理，合於民情，則民受其辭。民受其辭則名聲章。故曰：「受辭者名之運也。」

明主之治天下也，靜其民而不擾，佚其民而不勞。不擾則民自循，不勞則民自試。故曰：「上無事而民自試。」

人主立其度量，陳其分職，明其法式，以莅其民，而不以言先之，則民循正。所謂抱蜀者，祠器也。故曰：「抱蜀不言而廟堂既脩。」

將將鴻鵠，貌之美者也。貌美，故民歌之。德義者，行之美者也。德義美，故民樂之。民之所歌樂者，美（行）〔貌〕德義也，而明主鴻鵠有之。故曰：「鴻鵠將將，維民歌之。」

濟濟者，誠莊事斷也；多士者，多長者也。周文王誠莊事斷，故國治。其群臣明理以佐主，故主明。主明而國治，竟內被其利澤，殷民舉首而望文王，願為文王臣。故曰：「濟濟多士，殷民化之。」

紂之為主也，勞民力，奪民財，危民死。冤暴之令，加於百姓；憯毒之使，施於天下。故大臣不親，小民疾怨，天下畔之而願為文王臣者，紂自取之也。故曰：「紂之失也。」

無儀法程式，蜚搖而無所定，謂之蜚蓬之問。蜚蓬之問，明主不聽也。無度之言，明主不許也。故曰：「蜚蓬之問，不在所賓。」

道行則君臣親，父子安，諸生育。故明主之務，務在行道，不顧小物。燕爵，物之小者也。故曰：「燕爵之集，道行不顧。」

明主之動（靜）〔作〕得理義，號令順民心，誅殺當其罪，賞賜當其功，故雖不用犧牲珪璧禱於鬼神，鬼神助之，天地與之，舉事而有福。亂主之動作失義理，號令逆民心，誅殺不當其罪，賞賜不當其功，故雖用犧牲珪璧禱於鬼神，鬼神不助，天地不與，舉事而有禍。故曰：「犧牲珪璧不足以享鬼。」

主之所以為功者，富強也。故國富兵強，則諸侯服其改，鄰敵畏其威，雖不用寶幣事諸侯，諸侯不敢犯也。主之所以為罪者，貧弱也。故國貧兵弱，戰則不勝，守則不固，雖出名器重寶以事鄰敵，不免於死亡之患。故曰：「主功有素，寶幣奚為？」

羿，古之善射者也。調和其弓矢而堅守之。其操弓也，審其高下，有必中之道，故能多發而多中。明主，猶羿也。平和其法，審其廢置而堅守之，有必治之道，故能多舉而多當。道者，羿之所以必中也，主之所以必治也。射者，弓弦發矢也。故曰：「羿之道非射也。」

造父，善馭馬者也。善視其馬，節其飲食，度量馬力，審其足走，故能取遠道而馬不罷。明主，猶造父也。善治其民，度量其力，審其技能，故立功而民不困傷。故術者，造父之所以取遠道也，主之所以立功名也。馭者，操轡也。故曰：「造父之術非馭也。」

奚仲之為車器也，方圜曲直皆中規矩鉤繩，故機旋相得，用之牢利，成器堅固。明主，猶奚仲也。言辭動作，皆中術數，故眾理相當，上下相親。巧者，奚仲之所以為器也，主之所以為治也。斲削者，斤刀也。故曰：「奚仲之巧非斲削也。」

民，利之則來，害之則去。民之從利也，如水之走下，於四方無擇也。故欲來民者，先起其利，雖不召而民自至。設其所惡，雖召之而民不來也。故曰：「召遠者使無為焉。」

莅民如父母，則民親愛之。道之純厚，遇之有實，雖不言曰吾親民，而民親矣。莅民如仇讎，則民踈之。道之不厚，遇之無實，詐偽並起，雖言曰吾親民，民不親也。故曰：「親近者言無事焉。」

明主之使遠者來而近者親也，為之在心。所謂夜行者，心行也。能心行德，則天下莫能與之爭矣。故曰：「唯夜行者獨有之乎。」

為主而賊，為父母而暴，為臣下而不忠，為子婦而不孝，四者人之大失也。大失在身，雖有小善，不得為賢。所謂平原者，下澤也。雖有小封，不得為高。故曰：「平原之（隰）〔陘〕，奚有於高？」

為主而惠，為父母而慈，為臣下而忠，為子婦而孝，四者人之高行也。高行在身，雖有小過，不為不肖。所謂大山者，山之高者也。雖有小隈，不以為深。故曰：「大山之隈，奚有於深？」

毀訾賢者之謂訾，推譽不肖之謂讆。訾讆之人得用，則人主之明蔽，而毀譽之言起。任之大事，則事不成而禍患至。故曰：「訾讆之人，勿與任大。」

明主之慮事也，為天下計者，謂之譕（臣）〔巨〕。譕（臣）〔巨〕則海內被其澤，澤布於天下，後世享其功久遠而利愈多。故曰：「譕（臣）〔巨〕者可與遠舉。」

聖人擇可言而后言，擇可行而后行。偷得利而后有害，偷得樂而后有憂者，聖人不為也。故聖人擇言必顧其累，擇行必顧其憂，故曰：「顧憂者可與致道。」

小人者，枉道而取容，適主意而偷說，（備）〔循〕利而偷得。如此者，其得之雖速，禍患之至亦急。故聖人去而不用也。故曰：「其計也速而憂在近者，往而勿召也。」

舉一而為天下長利者，謂之舉長。舉長則被其利者眾，而德義之所見遠。故曰：「舉長者可遠見也。」

天之裁大，故能兼覆萬物；地之裁大，故能兼載萬物；人主之裁大，故容物多而眾人得比焉。故曰：「裁大者眾之所比也。」

貴富尊顯，民歸樂之，人主莫不欲也。故欲民之懷樂己者，必服道德而勿猒也，而民懷樂之。故曰：「（美）〔欲〕人之懷，定服而勿猒也。」

聖人之求事也，先論其理義，計其可否。故義則求之，不義則止；可則求之，不可則止。故其所得事者，常為身寶。小人之求事也，不論其理義，不計其可否。不義亦求之，不可亦求之。故其所得事者，未嘗為賴也。故曰：「必得之事，不足賴也。」

聖人之諾已也，先論其理義，計其可否，義則諾，不義則已；可則諾，不可則已。故其諾未嘗不信也。小人不義亦諾，不可亦諾，言而必諾。故其諾未必信也。故曰：「必諾之言，不足信也。」

謹於一家，則立於一家；謹於一鄉，則立於一鄉；謹於一國，則立於一國；謹於天下，則立於天下。是故其所謹者小，則其所立亦小；其所謹者大，則其所立亦大。故曰：「小謹者不大立。」

海不辭水，故能成其大；山不辭土石，故能成其高；明主不猒人，故能成其眾；士不猒學，故能成其聖。飺者，多所惡也。諫者，所以安主也；食者，所以肥體也。主惡諫則不安，人飺食則不肥。故曰：「飺食者不肥體也。」

言而語道德忠信孝弟者，此言無棄者。天公平而無私，故美惡莫不覆；地公平而無私，故小大莫不載。無棄之言，公平而無私，故賢不肖莫不用。故無棄之言者，參伍於天地之無私也。故曰：「有無棄之言者，必參之於天地（矣）〔也〕。」

明主之官物也，任其所長，不任其所短，故事無不成而功無不立。亂主不知物之各有所長所短也，而責必備。夫慮事定物，辯明禮義，人之所長而蝚蝯之所短也；緣高出險，蝚蝯之所長而人之所短也。以蝚蝯之所長責人，故其令廢而責不塞。故曰：「墜岸三仞，人之所大難也，而蝚蝯飲焉。」

明主之舉事也，任聖人之慮，用眾人之力，而不自與焉。故事成而福生。亂主自智也，而不因聖人之慮；矜奮自功，而不因眾人之力；專用己，而不聽正諫。故事敗而禍生。故曰：「伐矜好專，舉事之禍也。」

馬者，所乘以行野也。故雖不行於野，其養食馬也，未嘗解惰也。民者，所以守戰也。故雖不守戰，其治養民也，未嘗解惰也。故曰：「不行其野，不違其馬。」

天生四時，地生萬財，以養萬物而無取焉。明主配天地者也。教民以時，勸之以耕織，以厚民養，而不伐其功，不私其利。故曰：「能予而無取者，天地之配也。」

解惰𥳑慢，以之事主則不忠，以之事父母則不孝，以之起事則不成。故曰：「怠倦者不及也。」

以規矩為方圜則成，以尺寸量短長則得，以法數治民則安。故事不廣於理者，其成若神。故曰：「無廣者疑神。」

事主而不盡力則有刑，事父母而不盡力則不親，受業問學而不加務則不成。故朝不勉力務進，夕無見功。故曰：「朝忘其事，夕失其功。」

中情信誠則名譽美矣，脩行謹敬則尊顯附矣。中無情實則名聲惡矣，脩行慢易則汙辱生矣。故曰：「邪氣襲內，正色乃衰也。」

為人君而不明君臣之義以正其臣，則臣不知於為臣之理以事其主矣。故曰：「君不君則臣不臣。」

為人父而不明父子之義以教其子而整齊之，則子不知為人子之道以事其父矣。故曰：「父不父子不子。」

君臣親，上下和，萬民輯，故主有令則民行之，上有禁則民不犯。君臣不親，上下不和，萬民不輯，故令則不行，禁則不止。故曰：「上下不和，令乃不行。」

言辭信，動作莊，衣冠正，則臣下肅。言辭慢，動作虧，衣冠惰，則臣下輕之。故曰：「衣冠不正則賓者不肅。」

儀者，萬物之程式也。法度者，萬民之儀表也；禮義者，尊卑之儀表也。故動有儀則令行，無儀則令不行。故曰：「進退無儀則政令不行。」

人主者，溫良寬厚則民愛之，整齊嚴莊則民畏之。故民愛之則親，畏之則用。夫民親而為用，主之所急也。故曰：「且懷且威則君道備矣。」

人主能安其民，則事其主如事其父母。故主有憂則憂之，有難則死之。主視民如土，則民不為用。主有憂則不憂，有難則不死。故曰：「莫樂之則莫哀之，莫生之則莫死之。」

民之所以守戰至死而不衰者，上之所以加施於民者厚也。故上施厚，則民之報上亦厚；上施薄，則民之報上亦薄。故薄施而厚責，君不能得之於臣，父不能得之於子。故曰：「往者不至，來者不極。」

道者，扶持眾物，使得生育，而各終其性命者也。故或以治鄉，或以治國，或以治天下。故曰：「道之所言者一也，而用之者異。」

聞道而以治一鄉，親其父子，順其兄弟，正其習俗，使民樂其上，安其土，為一鄉主幹者，鄉之人也。故曰：「有聞道而好為鄉者，一鄉之人也。」

民之從有道也，如飢之先食也，如寒之先衣也，如暑之先陰也。故有道則民歸之，無道則民去之。故曰：「道往者其人莫來，道來者其人莫往。」

道者，所以變化身而之正理者也。故道在身則言自順，行自正，事君自忠，事父自孝，遇人自理。故曰：「道之所設，身之化也。」

天之道，滿而不溢，盛而不衰。明主法象天道，故貴而不驕，富而不奢，行理而不惰。故能長守貴富，久有天下而不失也。故曰：「持滿者與天。」

明主救天下之禍，安天下之危者也。夫救禍安危者，必待萬民之為用也，而后能為之。故曰：「安危者與人。」

地大國富，民眾兵強，此盛滿之國也。雖已盛滿，無德厚以安之，無度數以治之，則國非其國，而民無其民也。故曰：「失天之度，雖滿必涸。」

臣不親其主，百姓不信其吏，上下離而不和，故雖自安，必且危之。故曰：「上下不和，雖安必危。」

主有天道，以禦其民，則民一心而奉其上，故能貴富而久王天下。失天之道，則民離畔而不聽從，故主危而不得久王天下。故曰：「欲王天下而失天之道，天下不可得而王也。」

人主務學術數，務行正理，則化變日進，至於大功，而愚人不知也。亂主淫佚邪枉，日為無道，至於滅亡，而不自知也。故曰：「莫知其為之，其功既成；莫知其舍之也，藏之而無形。」

古者三王五伯皆人主之利天下者也，故身貴顯而子孫被其澤。桀、紂、幽、厲皆人主之害天下者也，故身困傷而子孫蒙其禍。故曰：「疑今者察之古，不知來者視之往。」

神農教耕生穀，以致民利。禹身決瀆，斬高橋下，以致民利。湯武征伐無道，誅殺暴亂，以致民利。故明王之動作雖異，其利民同也。故曰：「萬事之任也，異起而同歸，古今一也。」

棟生橈不勝任則屋覆，而人不怨者，其理然也。弱子，慈母之所愛也。不以其理（衍）下瓦則（必）〔慈〕母笞之。故以其理動者，雖覆屋不為怨，不以其理動者，下瓦必笞。故曰：「生棟覆屋，怨怒不及；弱子下瓦，慈母操箠。」

行天道，出公理，則遠者自親；廢天道，行私為，則子母相怨。故曰：「天道之極，遠者自親；人事之起，近親造怨。」

古者，武王地方不過百里，戰卒之眾不過萬人，然能戰勝攻取，立為天子，而世謂之聖王者，知為之之術也。桀紂貴為天子，富有海內，地方甚大，戰卒甚眾，而身死國亡，為天下僇者，不知為之之術也。故能為之，則小可為大，賤可為貴。不能為之，則雖為天子，人猶奪之也。故曰：「巧者有餘而拙者不足也。」

明主上不逆天，下不壙地，故天予之時，地生之財。亂主上逆天道，下絕地理，故天不予時，地不生財。故曰：「其功順天者，天助之；其功逆天者，天違之。」

古者，武王，天之所助也。故雖地小而民少，猶之為天子也。桀紂，天之所違也。故雖地大民眾，猶之困辱而死亡也。故曰：「天之所助，雖小必大；天之所違，雖大必削。」

與人交，多詐偽無情實，偷取一切，謂之烏集之交。烏集之交，初雖相驩，後必相咄。故曰：「烏集之交，雖善不親。」

聖人之與人約結也，上觀其事君也，內觀其事親也，必有可知之理，然後約結。約結而不襲於理，後必相倍。故曰：「不重之結，雖固必解。道之用也，貴其重也。」

明主與聖人謀，故其謀得；與之舉事，故其事成。亂主與不肖者謀，故其計失；與之舉事，故其事敗。夫計失而事敗，此與不可之罪。故曰：「毋與不可。」

明主度量人力之所能為，而后使焉。故令於人之所能為，則令行；使於人之所能為，則事成。亂主不量人力，令於人之所不能為，故其令廢；使於人之所不能為，故其事敗。夫令出而廢，舉事而敗，此強不能之罪也。故曰：「毋強不能。」

狂惑之人，告之以君臣之義，父子之理，貴賤之分，不信聖人之言也，而反害傷之。故聖人不告也。故曰：「毋告不知。」

與不肖者舉事，則事敗；使於人之所不能為，則令廢；告狂惑之人，則身害。故曰：「與不可，強不能，告不知，謂之勞而無功。」

常以言翹明其與人也，其愛人也，其有德於人也，以此為友則不親，以此為交則不結，以此有德於人則不報。故曰：「見與之友，幾於不親；見愛之交，幾於不結；見施之德，幾於不報。四方之所歸，心行者也。」

明主不用其智，而任聖人之智；不用其力，而任眾人之力。故以聖人之智思慮者，無不知也；以眾人之力起事者，無不成也。能自去而因天下之智力起，則身逸而福多。亂主獨用其智，而不任聖人之智；獨用其力，而不任眾人之力，故其身勞而禍多。故曰：「獨任之國，勞而多禍。」

明主內行其法度，外行其理義。故鄰國親之，與國信之。有患則鄰國憂之，有難則鄰國救之。亂主內失其百姓，外不信於鄰國。故有患則莫之憂也，有難則莫之救也。外內皆失，孤特而無黨，故國弱而主辱。故曰：「獨國之君，卑而不威。」

明主之治天下也，必用聖人，而后天下治；婦人之求夫家也，必用媒，而后家事成。故治天下而不用聖人，則天下乖亂而民不親也；求夫家而不用媒，則醜恥而人不信也。故曰：「自媒之女，醜而不信。」

明主者，人未之見而有親心焉者，有使民親之之道也。故其位安而民往之。故曰：「未之見而親焉，可以往矣。」

堯舜，古之明主也，天下推之而不倦，譽之而不猒，久遠而不忘者，有使民不忘之道也。故其位安而民來之。故曰：「久而不忘焉，可以來矣。」

日月，昭察萬物者也，天多雲氣，蔽蓋者眾，則日月不明。人主，猶日月也，群臣多姦立私，以擁蔽主，則主不得昭察其臣下，臣下之情不得上通。故姦邪日多而人主愈蔽。故曰：「日月不明，天不易也。」

山，物之高者也。地險穢不平易，則山不得見。人主，猶山也，左右（多）〔朋〕黨比周以壅其主，則主不得見。故曰：「山高而不見，地不易也。」

人主出言不逆於民心，不悖於理義，其所言足以安天下者也，人唯恐其不復言也。出言而離父子之親，䟽君臣之道，害天下之眾，此言之不可復者也，故明主不言也。故曰：「言而不可復者，君不言也。」

人主身行方正，使人有（理）〔禮〕，遇人有（禮）〔信〕，行發於身而為天下法式者，人唯恐其不復行也。身行不正，使人暴虐，遇人不信，行發於身而為天下笑者，此不可復之行，故明主不行也。故曰：「行而不可再者，君不行也。」

言之不可復者，其言不信也；行之不可再者，其行賊暴也。故言而不信則民不附，行而賊暴則天下怨。民不附，天下怨，此滅亡之所從生也，故明主禁之。故曰：「凡言之不可復，行之不可再者，有國者之大禁也。」


管子卷第二十一


立政九敗解第六十五


管子解三。

人君唯毋聽寢兵，則群臣賓客莫敢言兵。然則內之不知國之治亂，外之不知諸侯強弱。如是則城郭毀壞，莫之築補；甲弊兵彫，莫之脩繕。如是則守圉之備毀矣。遼遠之地謀，邊竟之士脩，百姓無圉敵之心。故曰：「寢兵之說勝，則險阻不守。」

人君唯毋聽兼愛之說，則視天下之民如其民，視國如吾國。如是則無并兼攘奪之心，無覆軍敗將之事。然則射御勇力之士不厚祿，覆軍殺將之臣不貴爵，如是則射御勇力之士出在外矣。我能毋攻人可也，不能令人毋攻我。彼求地而予之，非吾所欲也，不予而與戰，必不勝也。彼以教士，我以敺眾；彼以良將，我以無能。其敗必覆軍殺將。故曰：「兼愛之說勝，則士卒不戰。」

人君唯無好全生，則群臣皆全其生，（而生又養生），（養何也）？〔而又養生〕，〔養生何也〕？曰：滋味也，聲色也，然後為養生。然則從欲妾行，男女無別，反於禽獸。然則禮義廉恥不立，人君無以自守也。故曰：「全生之說勝，則廉恥不立。」

人君唯無聽私議自貴，則民退靜隱伏，窟穴就山，非世閒上，輕爵祿而賤有司。然則令不行禁不止。故曰：「私議自貴之說勝，則上令不行。」

人君唯無好金玉貨財，必欲得其所好，然則必有以易之。所以易之者何也？大官尊位，不然則尊爵重祿也。如是則不肖者在上位矣。然則賢者不為下，智者不為謀，信者不為約，勇者不為死。如是則敺國而捐之也。故曰：「金玉貨財之說勝，則爵服下流。」

人君唯毋聽群徒比周，則群臣朋黨，蔽美揚惡。然則國之情偽不見於上。如是則朋黨者處前，寡黨者處後。夫朋黨者處前，賢、不肖不分，則爭奪之亂起，而君在危殆之中矣。故曰：「群徒比周之說勝，則賢、不肖不分。」

人君唯毋聽觀樂玩好，則敗。凡觀樂者，宮室、臺池、珠玉、聲樂也。此皆費財盡力傷國之道也。而以此事君者，皆姦人也。而人君聽之焉，得毋敗？然則府倉虛，蓄積竭，且姦人在上，則壅遏賢者而不進也。然則國適有患，則優倡侏儒起而議國事矣。是敺國而捐之也。故曰：「觀樂玩好之說勝，則姦人在上位。」

人君唯毋聽請謁任譽，則群臣皆相為請。然則請謁得於上，黨與成於鄉。如是則貨財行於國，法制毀於官。群臣務佼而求用，然則無爵而貴，無祿而富。故曰：「請謁任譽之說勝，則繩墨不正。」

人君唯無聽諂諛飾過之言，則敗。奚以知其然也？夫諂臣者，常使其主不悔其過不更其失者也，故主惑而不自知也。如是則謀臣死而諂臣尊矣。故曰：「諂讒飾過之說勝，則巧佞者用。」


版法解第六十六


管子解四。

（版）法者，法天地之位，象四時之行，以治天下。四時之行，有寒有暑，聖人法之，故有文有武。天地之位，有前有後，有左有右，聖人法之，以建經紀。春生於左，秋殺於右；夏長於前，冬藏於後。生長之事，文也；收藏之事，武也。是故文事在左，武事在右，聖人法之，以行法令，以治事理。凡法事者，操持不可以不正。操持不正則聽治不公。聽治不公則治不盡理，事不盡應。治不盡理，則䟽遠微賤者無所告訴；事不盡應，則功利不盡舉。功利不盡舉則國貧，踈遠微賤者無所告訴則下。故曰：「凡將立事，正彼天植。」

天植者，心也。天植正，則不私近親，不孽踈遠。不私近親，不孽踈遠，則無遺利，無隱治。無遺利，無隱治，則事無不舉，物無遺者。欲見天心，明以風雨。故曰：「風雨無違，遠近高下，各得其嗣。」

萬物尊天而貴風雨。所以尊天者，為其莫不受命焉也；所以貴風雨者，為其莫不待風而動待雨而濡也。若使萬物釋天而更有所受命，釋風而更有所仰動，釋雨而更有所仰濡，則無為尊天而貴風雨矣。今人君之所尊安者，為其威立而令行也。其所以能立威行令者，為其威利之操莫不在君也。若使威利之操不專在君，而有所分散，則君日益輕而威利日衰，侵暴之道也。故曰：「三經既飭，君乃有國。」

乘夏方長，審治刑賞。必明經紀，陳義設法，斷事以理。虛氣平心，乃去怒喜。若倍法棄令而行怒喜，禍亂乃生，上位乃殆。故曰：「喜無以賞，怒無以殺。喜以賞，怒以殺，怨乃起，令乃廢。驟令而不行，民心乃外，外之有徒，禍乃始牙。眾之所忿，寡不能圖。」

冬既閉藏，百事盡止，往事畢登，來事未起。方冬無事，慎觀終始，審察事理。事有先易而後難者，有始不足見而終不可及者。此常利之所以不舉，事之所以困者也。事之先易者，人輕行之，人輕行之，則必困難成之事；始不足見者，人輕棄之，人輕棄之，則必失不可及之功。夫數困難成之事，而時失不可及之功，衰耗之道也。是故明君審察事理，慎觀終始，為必知其所成，成必知其所用，用必知其所利害。為而不知所成，成而不知所用，用而不知所利害，謂之妄舉。妄舉者，其事不成，其功不立。故曰：「舉所美必觀其所終，廢所惡必計其所窮。」

凡人君者，欲民之有禮義也。夫民無禮義，則上下亂而貴賤爭。故曰：「慶勉敦敬以顯之，富祿有功以勸之，爵貴有名以休之。」

凡人君者，欲眾之親上鄉意也，欲其從事（之）勝任也。而眾者，不愛則不親，（不親則不明），不教順則不鄉意。是故明君兼愛以親之，明教順以道之，便其勢，利其備，愛其力，而勿奪其時以利之。如此則眾親上鄉意，從事勝任矣。故曰：「兼愛無遺，是謂君心。必先順教，萬民鄉風。旦暮利之，眾乃勝任。」

治之本二：一曰人，二曰事。人欲必用，事欲必工。人有逆順，事有稱量。人心逆則人不用，失稱量則事不工。事不工則傷，人不用則怨。故曰：「取人以己，成事以質。」

成事以質者，用稱量也；取人以己者，度恕而行也。度恕者，度之於己也，己之所不安，勿施於人。故曰：「審用財，慎施報，察稱量。故用財不可以嗇，用力不可以苦。用財嗇則費，用力苦則勞矣。」

奚以知其然也？用力苦則事不工，事不工而數復之，故曰勞矣。用財嗇則不當人心，不當人心則怨起。用財而生怨，故曰費。怨起而不復反，眾勞而不得息，則必有崩阤堵壞之心。故曰：「民不足，令乃辱；民苦殃，令不行。施報不得，禍乃始昌；禍昌而不悟，民乃自圖。」

凡國無法則眾不知所為，無度則事無（機）〔儀〕。有法不正，有度不直，則治辟。治辟則國亂。故曰：「正法直度，罪殺不赦，殺僇必信，民畏而懼，武威既明，令不再行。」

凡民者，莫不惡罰而畏罪。是以人君嚴教以示之，明刑罰以（致）〔敬〕之。故曰：「頓卒台倦以辱之，罰罪有過以懲之，殺僇犯禁以振之。」

治國有三器，亂國有六攻。明君能勝六攻而立三器，則國治，不肖之君不能勝六攻而立三器，故國不治。三器者何也？曰：號令也、斧鉞也、祿賞也。六攻者何也？親也、貴也、貨也、色也、巧佞也、玩好也。三器之用何也？曰：非號令無以使下，非斧鉞無以畏眾，非祿賞無以勸民。六攻之敗何也？曰：雖不聽而可以得存，雖犯禁而可以得免，雖無功而可以得富。夫國有不聽而可以得存者，則號令不足以使下；有犯禁而可以得免者，則斧鉞不足以畏眾；有無功而可以得富者，則祿賞不足以勸民。號令不足以使下，斧鉞不足以畏眾，祿賞不足以勸民，則人君無以自守也。然則明君柰何？明君不為六者變更號令，不為六者疑錯斧鉞，不為六者益損祿賞。故曰：「植固而不動，奇邪乃恐。奇革邪化，令往民移。」

凡人君者，覆載萬民而兼有之，燭臨萬族而事使之。是故以天地、日月、四時為主、為質，以治天下。天覆而無外也，其德無所不在地；載而無棄也，安固而不動。故莫不生殖。聖人法之以覆載萬民，故莫不得其職姓，得其職姓，則莫不為用。故曰：「法天合德，象地無親。」

日月之明無私，故莫不得光。聖人法之，以燭萬民，故能審察，則無遺善，無隱姦。無遺善，無隱姦，則刑賞信必。刑賞信必，則善勸而姦止。故曰：「參於日月。」

四時之行，信必而著明。聖人法之，以事萬民，故不失時功。故曰：「伍於四時。」

凡眾者，愛之則親，利之則至。是故明君設利以致之，明愛以親之。徒利而不愛，則眾至而不親；徒愛而不利，則眾親而不至。愛施俱行，則說君臣、說朋友、說兄弟、說父子。愛施所設，四固不能守。故曰：「（四說）〔悅眾〕在愛施。」

凡君所以有眾者，愛施之德也。愛有所移，利有所并，則不能盡有。故曰：「有眾在廢私。」

愛施之德雖行而無私，內行不脩，則不能朝遠方之君。是故正君臣上下之義，飾父子兄弟夫妻之義，飾男女之別，別䟽數之差，使君德臣忠，父慈子孝，兄愛弟敬，禮義章明。如此則近者親之，遠者歸之。故曰：「召遠在脩近。」

閉禍在除怨，非有怨乃除之，所事之地常無怨也。凡禍亂之所生，生於怨咎；怨咎所生，生於非理。是以明君之事眾也必經，使之必道，施報必當，出言必得，刑罰必理。如此則眾無鬱怨之心，無憾恨之意。如此則禍亂不生。上位不殆。故曰：「閉禍在除怨也。」

凡人君所以尊安者，賢佐也。佐賢則君尊、國安、民治，無佐則君卑、國危、民亂。故曰：「備長存乎（在）〔任〕賢。」

凡人者，莫不欲利而惡害。是故與天下同利者，天下持之；擅天下之利者，天下謀之。天下所謀，雖立必隳；天下所持，雖高不危。故曰：「安高在乎同利。」

凡所謂能以所不利利人者，舜是也。舜耕歷山，陶河濱，漁雷澤，不取其利，以教百姓，百姓舉利之。此所謂能以所不利利人者也。所謂能以所不有予人者，武王是也。武王伐紂，士卒往者，人有書社。入殷之日，決鉅橋之粟，散鹿臺之錢，殷民大說。此所謂能以所不有予人者也。

桓公謂管子曰：「今子教寡人法天合德，合德長久。合德而兼覆之則萬物受命。象地無親，無親安固，無親而兼載之則諸生皆殖。參於日月，無私葆光。無私而兼照之則美惡不隱。然則君子之為身，無好無惡然已乎？」管子對曰：「不然，夫學者所以自化，所以自撫。故君子惡稱人之惡，惡不忠而怨妬，惡不公議而名當稱，惡不位下而位上，惡不親外而內放。此五者君子之所恐行，而小人之所以（三）〔亡〕。況人君乎？」


明法解第六十七


管子解五。

明主者，有術數而不可欺也，審於法禁而不可犯也，察於分職而不可亂也。故群臣不敢行其私，貴臣不得蔽賤，近者不得塞遠，孤寡老弱不失其所職，竟內明辨而不相踰越。此之謂治國。故《明法》曰：「所謂治國者，主道明也。」

明（主）〔法〕者，上之所以一民使下也；私術者，下之所以侵上亂主也。故法廢而私行，則人主孤特而獨立，人臣群黨而成朋。如此則主弱而臣強，此之謂亂國。故《明法》曰：「所謂亂國者，臣術勝也。」

明主在上位，有必治之勢，則群臣不敢為非。是故群臣之不敢欺主者，非愛主也，以畏主之威勢也；百姓之爭用，非以愛主也，以畏主之法令也。故明主操必勝之數，以治必用之民；處必尊之勢，以制必服之臣。故令行禁止，主尊而臣卑。故《明法》曰：「尊君卑臣，非計親也，以勢勝也。」

明主之治也，縣爵祿以勸其民，民有利於上，故主有以使之；立刑罰以威其下，下有畏於上，故主有以牧之。故無爵祿則主無以勸民，無刑罰則主無以威眾。故人臣之行理奉命者，非以愛主也，且以就利而避害也；百官之奉法無姦者，非以愛主也，欲以（愛）〔受〕爵祿而避罰也。故《明法》曰：「百官論職，非惠也，刑罰必也。」

人主者，擅生殺，處威勢，操令行禁止之柄以御其群臣，此主道也。人臣者，處卑賤，奉主令，守本任，治分職，此臣道也。故主行臣道則亂，臣行主道則危。故上下無分，君臣共道，亂之本也。故《明法》曰：「君臣共道則亂。」

人臣之所以畏恐而謹事主者，以欲生而惡死也。使人不欲生，不惡死，則不可得而制也。夫生殺之柄，專在大臣，而主不危者，未嘗有也。故治亂不以法斷而決於重臣，坐殺之柄不制於主而在群下，此寄生之主也。故人主專以其威勢予人，則必有劫殺之患；專以其法制予人，則必有亂亡之禍。如此者，亡王之道也。故《明法》曰：「專授則失。」

凡為主而不得行其令，廢法而恣群臣，威嚴已廢，權勢已奪，令不得出，群臣弗為用，百姓弗為使，竟內之眾不制，則國非其國，而民非其民。如此者，滅主之道也。故《明法》曰：「令本不出謂之滅。」

明主之道，卑賤不待尊貴而見，大臣不因左右而進，百官條通，群臣顯見。有罰者主見其罪，有賞者主知其功。見知不悖，賞罰不差。有不蔽之術，故無壅遏之患。亂主則不然，法令不得至於民，䟽遠鬲閉而不得聞。如此者，壅（遏）〔主〕之道也。故《明法》曰：「令出而留謂之壅。」

人臣之所以乘而為姦者，擅主也。臣有擅主者，則主令不得行，而下情不上通。人臣之力，能鬲君臣之閒，而使美惡之情不揚聞，禍福之事不通徹，人主迷惑而無從悟。如此者，塞主之道也。故《明法》曰：「下情不上通謂之塞。」

明主者，兼聽獨斷，多其門戶。群臣之道，下得明上，賤得言貴。故姦人不敢欺。亂主則不然，聽無術數，斷事不以參伍。故無能之士上通，邪枉之臣專國，主明蔽而聰塞，忠臣之欲謀諫者不得進。如此者，侵主之道也。故《明法》曰：「下情上而道止，謂之侵。」

人主之治國也，莫不有法令賞罰。（具）〔是〕故其法令明而賞罰之所立者當，則主尊顯而姦不生；其法令逆而賞罰之所立者不當，則群臣立私而壅塞之，朋黨而劫殺之。故《明法》曰：「滅、塞、侵、壅之所生，從法之不立也。」

法度者，主之所以制天下而禁姦邪也，所以牧領海內而奉宗廟也。私意者，所以生亂長姦而害公正也，所以壅蔽失正而危亡也。故法度行則國治，私意行則國亂。明主雖心之所愛而無功者不賞也，雖心之所憎而無罪者弗罰也。案法式而驗得失，非法度不留意焉。故《明法》曰：「先王之治國也，不淫意於法之外。」

明主之治國也，案其當宜，行其正理。故其當賞者，群臣不得辭也；其當罰者，群臣不敢避也。夫賞功誅罪，所以為天下致利除害也。草茅弗去，則害禾穀；盜賊弗誅，則傷良民。夫舍公法而行私惠，則是利姦邪而長暴亂也。行私惠而賞無功，則是使民偷幸而望於上也；行私惠而赦有罪，則是使民輕上而易為非也。夫舍公法用私意，明主不為也。故《明法》曰：「不為惠於法之內。」

凡人主莫不欲其民之用也。使民用者，必法立而令行也。故治國使眾莫如法，禁淫止暴莫如刑。故貧者非不欲奪富者財也，然而不敢者，法不使也；強者非不能暴弱也，然而不敢者，畏法誅也。故百官之事，案之以法，則姦不生；暴慢之人，誅之以刑，則禍不起；群臣並進，筴之以數，則私無所立。故《明法》曰：「動無非法者，所以禁過而外私也。」

人主之所以制臣下者，威勢也。故威勢在下，則主制於臣；威勢在上，則臣制於主。夫蔽主者，非塞其門守其戶也，然而令不行、禁不止、所欲不得者，失其威勢也。故威勢獨在於主，則群臣畏敬；法政獨出於主，則天下服（德）〔聽〕。故威勢分於臣則令不行，法政出於臣則民不聽。故明主之治天下也，威勢獨在於主而不與臣共，法政獨制於主而不從臣出。故《明法》曰：「威不兩錯，政不二門。」

明主者，一度量，立表儀，而堅守之。故令下而民從。法者，天下之程式也，萬事之儀表也。吏者，民之所懸命也。故明主之治也，當於法者誅之。故以法誅罪，則民就死而不怨；以法量功，則民受賞而無德也。此以法舉錯之功也。故《明法》曰：「以法治國，則舉錯而已。」

明主者，有法度之制，故群臣皆出於方正之治而不敢為姦。百姓知主之從事於法也，故吏之所使者，有法則民從之，無法則止。民以法與吏相距，下以法與上從事。故詐偽之人不得欺其主，嫉妬之人不得用其賊心，讒諛之人不得施其巧。千里之外，不敢擅為非。故《明法》曰：「有法度之制者，不可巧以詐偽。」

權衡者，所以起輕重之數也。然而人不事者，非心惡利也，權不能為之多少其數，而衡不能為之輕重其量也。人知事權衡之無益，故不事也。故明主在上位，則官不得枉法，吏不得為私，民知事吏之無益，故財貨不行於吏。權衡平正而待物，故姦詐之人不得行其私。故《明法》曰：「有權衡之稱若不可欺以輕重。」

尺寸尋丈者，所以得短長之情也。故以尺寸量短長，則萬舉而萬不失矣。是故尺寸之度，雖富貴眾強，不為益長，雖貧賤卑辱，不為損短。公平而無所偏。故姦詐之人不能誤也。故《明法》曰：「有尋丈之數者，不可差以長短。」

國之所以亂者，廢事情而任非譽也。故明主之聽也，言者責之以其實，譽人者試之以其官。言而無實者，誅；吏而亂官者，誅。是故虛言不敢進，不肖者不敢受官。亂主則不然，聽言而不督其實，故群臣以虛譽進其黨；任官而不責其功，故愚汙之吏在庭。如此則群臣相推以美名，相假以功伐，務多其佼而不為主用。故《明法》曰：「主釋法以譽進能，則臣離上而下比周矣；以黨舉官，則民務佼而不求用矣。」

亂主不察臣之功勞，譽眾者，則賞之；不審其罪過，毀眾者，則罰之。如此者，則邪臣無功而得賞，忠正無罪而有罰。故功多而無賞，則臣不務盡力；行正而有罰，則賢聖無從竭能；行貨財而得爵祿，則汙辱之人在官；寄託之人不肖而位尊，則民倍公法而趨有勢。如此，則愨愿之人失其職，而廉潔之吏失其治。故《明法》曰：「官之失其治也，是主以譽為賞，而以毀為罰也。」

平吏之治官也，行法而無私，則姦臣不得其利焉。此姦臣之所務傷也。人主不參驗其罪過，以無實之言誅之，則（姦）〔人〕臣不能無事貴重而求推譽，以避刑罰而受祿賞焉。故《明法》曰：「喜賞惡罰之人，離公道而行私術矣。」

姦臣之敗其主也，積漸積微，使主迷惑而不自知也。上則相為候望於主，下則買譽於民。譽其黨而使主尊之，毀不譽者而使主廢之。其所利害者，主聽而行之，如此，則群臣皆忘主而趨私佼矣。故《明法》曰：「比周以相為慝，是故忘主死佼，以進其譽。」

主無術數，則群臣易欺之；國無明法，則百姓輕為非。是故姦邪之人用國事，則群臣仰利害也，如此，則姦人為之視聽者多矣。雖有（大）〔不〕義，主無從知之。故《明法》曰：「佼眾譽多，外內朋黨，雖有大姦，其蔽主多矣。」

凡所謂忠臣者，務明法術，日夜佐主明於度數之理，以治天下者也。姦邪之臣知法術明之必治也，治則姦臣困而法術之士顯。是故邪之所務事者，使法無明，主無悟，而己得所欲也。故方正之臣得用則姦邪之臣困傷矣，是方正之與姦邪不兩進之勢也。姦邪在主之側者，不能勿惡也。惟惡之，則必候主閒而日夜危之。人主不察而用其言，則忠臣無罪而困死，姦臣無功而富貴。故《明法》曰：「忠臣死於非罪，而邪臣起於非功。」

富貴尊顯，久有天下，人主莫不欲也。令行禁止，海內無敵，人主莫不欲也。蔽欺侵凌，人主莫不惡也。失天下，滅宗廟，人主莫不惡也。忠臣之欲明法術以致主之所欲而除主之所惡者，姦臣之擅主者，有以私危之，則忠臣無從進其公正之數矣。故《明法》曰：「所死者非罪，所起者非功，然則為人臣者重私而輕公矣。」

亂主之行爵祿也，不以法令案功勞；其行刑罰也，不以法令案罪過。而聽重臣之所言。故臣有所欲賞，主為賞之；臣欲有所罰，主為罰之。廢其公法，專聽重臣。如此，故群臣皆務其黨，重臣而忘其主，趨重臣之門而不庭。故《明法》曰：「十至於私人之門，不一至於庭。」

明主之治也，明於分職，而督其成事。勝其任者處官，不勝其任者廢免。故群臣皆竭能盡力以治其事。亂主則不然。故群臣處官位，受厚祿，莫務治國者，期於管國之重而擅其利，牧漁其民以富其家。故《明法》曰：「百慮其家，不一圖國。」

明主在上位，則竟內之眾盡力以奉其主，百官分職致治以安國家。亂主則不然。雖有勇力之士，大臣私之，而非以奉其主也；雖有聖智之士，大臣私之，非以治其國也。故屬數雖眾，不得進也；百官雖具，不得制也。如此者，有人主之名而無其實。故《明法》曰：「屬數雖眾，非以尊君也；百官雖具，非以任國也。此之謂國無人。」

明主者，使下盡力而守法（分）〔令〕，故群臣務尊主而不敢顧其家；臣主之分明，上下之位審，故大臣各處其位而不敢相貴。亂主則不然，法制廢而不行，故群臣得務益其家；君臣無分，上下無別，故群臣得務相貴。如此者，非朝臣少也，眾不為用也。故《明法》曰：「國無人者，非朝臣衰也。家與家務相益，不務尊君也；大臣務相貴，而不任國也。」

人主之張官置吏也，非徒尊其身厚奉之而已也，使之奉主之法，行主之（今）〔令〕，以治百姓而誅盜賊也。是故其所任官者大，則爵尊而祿厚；其所任官者小，則爵卑而祿薄。爵祿者，人主之所以使吏治官也。亂主之治也，處尊位，受奉祿，養所與佼，而不以官為務。如此者，則官失其能矣。故《明法》曰：「小臣持祿養佼，不以官為事，故官失職。」

明主之擇賢人也，言勇者試之以軍，言智者試之以官。試於軍而有功者則舉之，試於官而事治者則用之。故以戰功之事定勇怯，以官職之治定愚智；故勇怯愚智之見也，如白黑之分。亂主則不然，聽言而不試，故妄言者得用；任人而不（言）〔課〕，故不肖者不困。故明主以法案其言而求其實，以官任其身而課其功，專任法不自舉焉。故《明法》曰：「先王之治國也，使法擇人不自舉也。」

凡所謂功者，安主上，利萬民者也。夫破軍殺將，戰勝攻取，使主無危亡之憂，而百姓無死虜之患，此軍士之所以為功者也。奉主法，治竟內，使強不凌弱，眾不暴寡，萬民驩盡其力而奉養其主，此吏之所以為功也。匡主之過，救主之失，明理義以道其主，主無邪辟之行，蔽欺之患，此臣之所以為功也。故明主之治也，明分職而課功勞，有功者賞，亂治者誅，誅賞之所加，各得其宜，而主不自與焉。故《明法》曰：「使法量功，不自度也。」

明主之治也，審是非，察事情，以度量案之。合於法則行，不合於法則止。功充其言則賞，不充其言則誅。故言智能者，必有見功而後舉之；言惡敗者，必有見過而後廢之。如此則士上通而莫之能妬，不肖者困廢而莫之能舉。故《明法》曰：「能不可蔽而敗不可飾也。」

明主之道，立民所欲以求其功，故為爵祿以勸之；立民所惡以禁其邪，故為刑罰以畏之。故案其功而行賞，案其罪而行罰，如此則群臣之（舉）〔譽〕無功者，不敢進也；毀無罪者，不能退也。故《明法》曰：「譽者不能進，而誹者不能退也。」

制群臣，檀生殺，主之分也；縣令仰制，臣之分也。威勢尊顯，主之分也；卑賤畏敬，臣之分也。令行禁止，主之分也；奉法聽從，臣之分也。故君臣相與，高下之處也，如天之與地也；其分畫之不同也，如白之與黑也。故君臣之閒明別，則主尊臣卑。如此，則下之從上也，如響之應聲；臣之法主也，如景之隨形。故上令而下應，主行而臣從，以令則行，以禁則止，以求則得。此之謂「易治」。故《明法》曰：「君臣之閒明別，則易治。」

明主操術任臣下，使群臣效其智能，進其長技。故智者效其計，能者進其功，以前言督後事，所效當則賞之，不當則誅之。張官任吏治民，案法試課成功。守法而法之，身無煩勞而分職。故《明法》曰：「主雖不身下為，而守法為之可也。」


巨乘馬第六十八


管子輕重一。

桓公問管子曰：「請問乘馬？」管子對曰：「國無儲在令。」桓公曰：「何謂國無儲在令？」管子對曰：「一農之量，壤百畝也，春事二十五日之內。」桓公曰：「何謂春事二十五日之內？」管子對曰：「日至六十日而陽凍釋，七十〔五〕日而陰凍釋。陰凍釋而（杌）〔秇〕稷，百日不（杌）〔秇〕稷，故春事二十五日之內耳也。今君立扶臺，五衢之眾皆作。君過春而不止，民失其二十五日，則五衢之內阻棄之地也。起一人之繇，百畝不舉；起十人之繇，千畝不舉；起百人之繇，萬畝不舉；起千人之繇，十萬畝不舉。春已失二十五日，而尚有起夏作，是春失其地，夏失其苗，秋起繇而無止，此之謂穀地數亡。穀失於時，君之衡藉而無止，民食十伍之穀，則君已藉九矣。有衡求幣焉。此盜暴之所以起，刑罰之所以眾也。隨之以暴，謂之內戰。」桓公曰：「善哉！」

〔管子曰〕：「筴乘馬之數（求）〔未〕盡也。彼王者不奪民時，故五穀興豐。五穀興豐，則士輕祿，民簡賞。彼善為國者，使農夫寒耕暑耘，力歸於上，女勤於纖微而織歸於府者，非怨民心傷民意，高下之筴，不得不然之理也。」

桓公曰：「為之柰何？」管子曰：「虞國得筴乘馬之數矣。」桓公曰：「何謂筴乘馬之數？」管子曰：「百畝之夫，（子）〔予〕之筴：『率二十（七）〔五〕日為子之春事。資子之幣。』（春）〔泰〕秋，子穀大登，國穀之重去分。謂農夫曰：『幣之在子者以為穀而廩之州里。』國穀之分在上，國穀之重再十倍。謂遠近之縣、里、邑百官，皆當奉器械備，曰：『國無幣，以穀准幣。』國穀之櫎，一切什九。還穀而應（穀）〔器〕，國器皆資，無藉於民。此有虞之筴乘馬也。」


乘馬數第六十九


管子輕重二。

桓公問管子曰：「有虞筴乘馬已行矣。吾欲立筴乘馬，為之奈何？」管子對曰：「戰國脩其城池之功，故其國常失其地用。王國則以時行也。」桓公曰：「何謂以時行？」管子對曰：「出准之令，守地用人筴，故開闔皆在上，無求於民。」

「（朝）〔霸〕國守分，上（分）〔與〕下游於分之閒而用足王國守始，國用一不足則加一焉，國用二不足則加二焉，國用三不足則加三焉，國用四不足則加四焉，國用五不足則加五焉，國用六不足則加六焉，國用七不足則加七焉，國用八不足則加八焉，國用九不足則加九焉，國用十不足則加十焉。人君之守高下，歲藏三分，十年則必有（五）〔三〕年之餘。若歲凶旱水泆，民失本，則脩宮室臺榭，以前無狗後無彘者為庸。故脩宮室臺榭，非麗其樂也，以平國筴也。今至於其亡筴乘馬之君，春秋冬夏，不知時終始，作功起眾，立宮室臺榭。民失其本事，君不知其失諸春筴，又失諸夏秋之筴（數）也。民無𥼷賣子〔者〕數也。猛毅之人淫暴，貧病之民乞請，君行律度焉，則民被刑僇而不從於主上。此筴乘馬之數亡也。」

「乘馬之准，與天下齊准。彼物輕則見泄，重則見射。此鬭國相泄，輕重之家相奪也。至於王國，則持流而止矣。」桓公曰：「何謂持流？」管子對曰：「有一人耕而五人食者，有一人耕而四人食者，有一人耕而三人食者，有一人耕而二人食者。此齊力而功地。田筴相員，此國筴之時守也。君不守以筴，則民且守於（上）〔下〕，此國筴流已。」

桓公曰：「乘馬之數，盡於此乎？」管子對曰：「布織財物，皆立其貲。財物之貲，與幣高下。穀獨貴獨賤。」桓公曰：「何謂獨貴獨賤？」管子對曰：「穀重而萬物輕，穀輕而萬物重。」

公曰：「賤筴乘馬之數奈何？」管子對曰：「郡縣上臾之壤守之若干。閒壤守之若干。下壤守之若干。故相壤定籍，而民不移；振貧補不足，下樂上。故以上壤之滿補下壤之（眾）〔虛〕，章四時，守諸開闔，民之不移也，如廢方於地。此之謂筴乘馬之數也。」


問乘馬第七十


管子輕重三。

篇亡。


管子卷第二十二


事語第七十一


管子輕重四。

桓公問管子曰：「事之至數可聞乎？」管子對曰：「何謂至數？」桓公曰：「秦奢教我曰：『帷蓋不脩，衣服不眾，則女事不泰。俎豆之禮不致牲，諸侯太牢，大夫少牢，不若此，則六畜不育。非高其臺榭，美其宮室，則群材不散。』此言何如？」管子曰：「非數也。」桓公曰：「何謂非數？」管子對曰：「此定壤之數也。彼天子之制，壤方千里，齊諸侯方百里，負海子七十里，男五十里，若胸臂之相使也。故准徐疾、贏不足，雖在下也，不為君憂。彼壤狹而欲舉與大國爭者，農夫寒耕暑芸，力歸於上，女勤於緝績徽織，功歸於府者，非怨民心傷民意也，非有積蓄不可以用人，非有積財無以勸下。泰奢之數，不可用於（危）〔厄〕隘之國。」桓公曰：「善。」

桓公又問管子曰：「佚田謂寡人曰：『善者用非其有，使非其人，何不因諸侯權以制天下？』」管子對曰：「佚田之言非也。彼善為國者，壤辟舉則民留處，倉廩實則知禮節。且無委致圍，城肥致衝。夫不定內，不可以持天下。佚田之言非也。」管子曰：「歲藏一，十年而十也。歲藏二，五年而十也。穀十而守五，綈素滿之，五在上。故視歲而藏，縣時積歲，國有十年之蓄，富勝貧，勇勝怯，智勝愚，微勝不微，有義勝無義，練士勝歐眾，凡十勝者盡有之。故發如風雨，動如雷霆，獨出獨入，莫之能禁止，不待權與。故佚田之言非也。」桓公曰：「善。」


海王第七十二


管子輕重五。

桓公問於管子曰：「吾欲藉於臺（雉）〔射〕，何如？」管子對曰：「此毀成也。」「吾欲藉於樹木？」管子對曰：「此伐生也。」「吾欲藉於六畜？」管子對曰：「此殺生也。」「吾欲藉於人，何如？」管子對曰：「此隱情也。」桓公曰：「然則吾何以為國？」管子對曰：「唯官山海為可耳。」

桓公曰：「何謂官山海？」管子對曰：「海王之國，謹正鹽筴。」桓公曰：「何謂正鹽筴？」管子對曰：「十口之家十人食鹽，百口之家百人食鹽。終月，大男食鹽五升少半，大女食鹽三升少半，吾子食鹽二升少半。此其大曆也。鹽百升而釜。（今）〔令〕鹽之重升加分彊，釜五十也。升加一彊，釜百也。升加二彊，釜二百也，鍾二千，十鍾二萬，百鍾二十萬，千鍾二百萬。萬乘之國，人數開口千萬也。禺筴之，商日二百萬，十日二千萬，一月六千萬。萬乘之〔國〕，正（九）〔人〕百萬也。月人三十錢之籍，為錢三千萬。今吾非籍之諸君吾子，而有二國之籍者六千萬。使君施令曰：吾將籍於諸君吾子，則必囂號。今夫給之鹽筴，則百倍歸於上，人無以避此者，數也。」

「今鐵官之數曰：一女必有一鍼一刀，若其事立。耕者必有一耒一耜一銚，若其事立。行服連軺輂者，必有一斤一鋸一錐一鑿，若其事立。不爾而成事者天下無有。（今）〔令〕鍼之重加一也，三十鍼一人之籍。刀之重加六，五六三十，五刀一人之籍也。耜鐵之重加（七）〔十〕，三耜鐵一人之籍也。其餘輕重皆准此而行。然則舉臂勝事，無不服藉者。」

桓公曰：「然則國無山海不王乎？」管子曰：「因人之山海假之。名有海之國讎鹽於吾國，釜十五，吾受而官出之以百。我未與其本事也，受人之事，以重相推。此（人用）〔用人〕之數也。」


國蓄第七十三


管子輕重六。

國有十年之蓄，而民不足於食，皆以其技能望君之祿也；君有山海之金，而民不（罪）〔足〕於用，是皆以其事業交接於君上也。故人君挾其食，守其用，據有餘而制不足，故民無不累於上也。五穀食米，民之司命也；黃金刀幣，民之通施也。故善者執其通施以御其司命，故民力可得而盡也。

夫民者信親而死利，海內皆然。民予則喜，奪則怒，民情皆然。先王知其然，故見予之形，不見奪之理。故民愛可洽於上也。租籍者，所以彊求也；租稅者，所慮而請也。王霸之君去其所以彊求，廢其所慮而請，故天下樂從也。

利出於一孔者，其國無敵；出二孔者，其兵（不）〔半〕詘；出三孔者，不可以舉兵；出四孔者，其國必亡。先王知其然，故塞民之（養）〔羡〕，隘其利途。故予之在君，奪之在君，貧之在君，富之在君。故民之戴上如日月，親君若父母。

凡將為國，不通於輕重，不可為籠以守民；不能調通民利，不可以語制為大治。是故萬乘之國有萬金之賈，千乘之國有千金之賈，然者何也？國多失利，則臣不盡其忠，士不盡其死矣。歲有凶穰，故穀有貴賤；令有緩急，故物有輕重。然而人君不能治，故使蓄賈游市，乘民之不給，百倍其本。分地若一，彊者能守；分財若一，智者能收。智者有什倍人之功，愚者有不賡本之事。然而人君不能調，故民有相百倍之生也。夫民富則不可以祿使也，貧則不可以罰威也。法令之不行，萬民之不治，貧富之不齊也。且君引錣量用，耕田發草，上得其數矣；民人所食，人有若干步畝之數矣；計本量委則足矣。然而民有飢餓不食者何也？穀有所藏也。人君鑄錢立幣，民庶之通施也。人有若干百千之數矣。然而人事不及、用不足者何也？利有所并藏也。然則人君非能散積聚，鈞羡不足，分并財利而調民事也，則君雖彊本趣耕，而自為鑄幣而無已，乃今使民下相役耳，惡能以為治乎？

歲適美，則市糶無予，而狗彘食人食。歲適凶，則市糴釜十繈，而道有餓民。然則豈壤力固不足而食固不贍也哉？夫往歲之糶賤，狗彘食人食，故來歲之民不足也。物適賤，則半力而無予，民，事不償其本；物適貴，則什倍而不可得，民，失其用。然則豈財物固寡而本委不足也哉？夫民利之時失，而物利之不平也。故善者委施於民之所不足，操事於民之所有餘。夫民有餘則輕之，故人君斂之以輕；民不足則重之，故人君散之以重。斂積之以輕，散行之以重，故君必有什倍之利，而財之櫎可得而平也。

凡輕重之大利，以重射輕，以賤泄（平）〔貴〕。萬物之滿虛隨（財）〔時〕，准平而不變，衡絕則重見。人君知其然，故守之以准平。使萬室之都必有萬鍾之藏，藏繈千萬；使千室之都必有千鍾之藏，藏繈百萬。春以奉耕，夏以奉芸。耒耜械器，鍾饟糧食，畢取贍於君。故大賈蓄家不得豪奪吾民矣。然則何？君養其本謹也。春賦以斂繒帛，夏貸以收秋實，是故民無廢事，而國無失利也。

凡五穀者，萬物之主也。穀貴則萬物必賤，穀賤則萬物必貴。兩者為敵，則不俱平。故人君御穀物之秩相勝，而操事於其不平之閒。故萬民無籍而國利歸於君也。夫以室廡籍，謂之毀成；以六畜籍，謂之止生；以田畝籍，謂之禁耕；以正人籍，謂之離情；以正戶籍，謂之養贏。五者不可畢用，故王者徧行而不盡也。故天子籍於幣，諸侯籍於食。中歲之穀，糶石十錢。大男食四石，月有四十之籍；大女食三石，月有三十之籍；吾子食二石，月有二十之籍。歲凶穀貴，糴石二十錢。則大男有八十之籍，大女有六十之籍，吾子有四十之籍。是人君非發號令收穡而戶籍也，彼人君守其本委謹，而男女諸君吾子無不服籍者也。一人廩食，十人得餘；十人廩食，百人得餘；百人廩食，千人得餘。夫物多則賤，寡則貴，散則輕，聚則重。人君知其然。故視國之羨不足而御其財物。穀賤則以幣予食，布帛賤則以幣予衣。視物之輕重而御之以准。故貴賤可調而君得其利。

前有萬乘之國，而後有千乘之國，謂之抵國。前有千乘之國，而後有萬乘之國，謂之距國。壤正方，四面受敵，謂之衢國。以百乘衢處，謂之託食之君。千乘衢處，壤削（少）〔太〕半。萬乘衢處，壤削（太）〔少〕半。何謂百乘衢處託食之君也？夫以百乘衢處，危懾圍阻千乘萬乘之閒。（夫）〔大〕國之君不相中，舉兵而相攻，必以為杆格蔽圉之用。有功利不得鄉。大臣死於外，分壤而功；列陳係纍獲虜，分賞而祿。是壤地盡於功賞，而稅臧（彈）〔殫〕於繼孤也。是特名羅於為君耳，無壤之有。號有百乘之守，而實無尺壤之用，故謂託食之君。然則大國內款，小國用盡，何以及此？曰：百乘之國，官賦軌符，乘四時之朝夕，御之以輕重之准，然后百乘可及也。千乘之國，封天財之所殖，械器之所出，財物之所生。視歲之滿虛而輕重其祿，然后千乘可足也。萬乘之國，守歲之滿虛，乘民之緩急，正其號令而御其大准，然后萬乘可資也。

玉起於禺氏，金起於汝漢，珠起於赤野，東西南北距周七千八百里。水絕壤斷，舟車不能通。先王為其途之遠，其至之難，故託用於其重，以珠玉為上幣，以黃金為中幣，以刀布為下幣。三幣握之則非有補於煖也，食之則非有補於飽也，先王以守財物，以御民事，而平天下也。今人君籍求於民，令曰十日而具，則財物之賈什去一；令曰八日而具，則財物之賈什去二；令曰五日而具，則財物之賈什去半；朝令而夕具，則財物之賈什去九。先王知其然，故不求於萬民而籍於號令也。


山國軌第七十四


管子輕重七。

桓公問管子曰：「請問官國軌。」管子對曰：「田有軌，人有軌，用有軌，鄉有軌，人事有軌，幣有軌，縣有軌，國有軌，不通於軌數而欲為國，不可。」

桓公曰：「行軌數奈何？」對曰：「某鄉田若干？人事之准若干？穀重若干？曰：某縣之人若干？田若干？幣若干而中用？穀重若干而中幣？終歲度人食，其餘若干？曰：某鄉女勝事者終歲績，其功業若干？以功業直時而櫎之，終歲，人已衣被之後，餘衣若干？別群軌，相壤宜。」

桓公曰：「何謂別群軌，相壤宜？」管子對曰：「有莞蒲之壤，有竹前檀柘之壤，有氾下漸澤之壤，有水潦魚鱉之壤。今四壤之數，君皆善官而守之，則籍於財物，不籍於人。畝十鼓之壤，君不以軌守，則民且守之。民有（過）〔通〕移長（力）〔刀〕，不以本為得，此君失也。」

桓公曰：「軌意安出？」管子對曰：「不陰據其軌，皆下制其上。」桓公曰：「此若言何謂也？」管子對曰：「某鄉田若干？食者若干？某鄉之女事若干？餘衣若干？謹行州里，曰：『田若干，人若干，人眾田不度食若干。』曰：『田若干，餘食若干。』必得軌程。此（調）〔謂〕之泰軌也。然后調立環乘之幣。田軌之有餘於其人食者，謹置公幣焉。大家眾，小家寡。山田、閒田，曰終歲其食不足於其人若干，則置公幣焉，以滿其准。重歲，（豊）〔豐〕年，五穀登。謂高田之萌曰：『吾所寄幣於子者若干？鄉穀之櫎若干？請為子什減三。』穀為上，幣為下。高田撫，閒田山不被，穀十倍。山田以君寄幣，振其不贍，未淫失也。高田以時撫於主上，坐長加十也。女貢織帛，苟合于國奉者，皆置而券之。以鄉櫎市准曰：『上無幣，有穀。以穀准幣。』環穀而應筴，國奉決。穀反准。賦軌幣，穀廩，重有加十。謂大家委貲家曰：『上且（脩）〔循〕游，人出若干幣。』謂鄰縣曰：『有實者皆勿左右。不贍，則且為人馬假其食民。』鄰縣四面皆櫎，穀坐長而十倍。上下令曰：『貲家假幣，皆以穀准幣，直幣而庚之。』穀為下，幣為上。百都百縣軌據。穀坐長十倍。環穀而應假幣。國幣之九在上，一在下，幣重而萬物輕，斂萬物，應之以幣。幣在下，萬物皆在上，萬物重十倍。府官以市櫎出萬物，隆而止。國軌，布於未形，據其已成，乘令而進退，無求於民。謂之國軌。」

桓公問於管子曰：「不籍而贍國，為之有道乎？」管子對曰：「軌守其時，有官天財，何求於民。」桓公曰：「何謂官天財？」管子對曰：「泰春民之功繇，泰夏民之令之所止，令之所發。泰秋民令之所止，令之所發。泰冬民令之所止，令之所發。此皆民所以時守也，此物之高下之時也，此民之所以相并兼之時也。君守諸四務。」桓公曰：「何謂四務？」管子對曰：「泰春，民之且所用者，君已廩之矣；泰夏，民之且所用者，君已廩之矣；泰秋，民之且所用者，君已廩之矣；泰冬，民之且所用者，君已廩之矣。泰春功布日，春縑衣、夏單衣、（捍）〔梩〕、（寵）〔籠〕、纍、箕、（勝）〔幐〕、籯、（屑）〔筲〕、（）〔稯〕，若干日之功，用人若干？無貲之家皆假之械器。（勝）〔幐〕、籯、（屑）〔筲〕、（）〔稯〕、公衣。功已而歸公（衣），折券。故力出於民，而用出於上。春十日不害耕事，夏十日不害芸事，秋十日不害斂實，冬二十日不害除田。此之謂時作。」

桓公曰：「善，吾欲立軌官，為之柰何？」管子對曰：「鹽鐵之筴，足以立軌官。」桓公曰：「奈何？」管子對曰：「龍夏之地，布黃金九千，以幣貲金。巨家以金，小家以幣。周岐山至於崢丘之西塞丘者，山邑之田也，布幣稱貧富而調之。周壽陵而東至少沙者，中田也，據之以幣，巨家以金，小家以幣。三壤已撫，而國穀再什倍。梁渭，陽瑣之牛馬滿齊衍。請（毆）〔區〕之顛齒，量其高壯，曰：『國為師旅，戰車毆就斂子之牛馬，上無幣，請以穀視市櫎而庚子。』牛馬為上，粟二家。二家散其粟，反准。牛馬歸於上。」管子曰：「請立貲於民，有田倍之。內毋有，其外（外）皆為貲壤。被鞍之馬千乘，齊之戰車之具，具於此，無求於民。此去丘邑之籍也。」

「國穀之朝夕在上，山林、廩械器之高下在上，春秋冬夏之輕重在上。行田疇，田中有木者，謂之穀賊。宮中四榮，樹其餘曰害女功。宮室械器非山無所仰。然后君立三等之租於山，曰：握以下者為柴楂，把以上者為室奉，三圍以上為棺槨之奉；柴楂之租若干，室奉之租若干，棺槨之租若干。」管子曰：「鹽鐵撫軌，穀一廩十，君常操九，民衣食而繇，下安無怨咎。去其田賦，以租其山：巨家重葬其親者服重租，小家菲葬其親者服小租；巨家美脩其宮室者服重租，小家為室廬者服小租。上立軌於國，民之貧富如加之以繩，謂之國軌。」


山權數第七十五


管子輕重八。

桓公問管子曰：「請問權數。」管子對曰：「天以時為權，地以財為權，人以力為權，君以令為權。失天之權，則人地之權亡。」桓公曰：「何為失天之權則人地之權亡？」管子對曰：「湯七年旱，禹五年水。民之無𥼷賣子者。湯以莊山之金鑄幣，而贖民之無𥼷賣子者；禹以歷山之金鑄幣，而贖民之無𥼷賣子者。故天權失，人地之權皆失也。故王者歲守十分之參，三年與少半成歲。三十（一）〔七〕年而藏十一年與少半。藏參之一不足以傷民，而農夫敬事力作。故天毀地：凶旱水泆，民無入於溝壑乞請者也。此守時以待天權之道也。」桓公曰：「善。吾欲行三權之數，為之奈何？」管子對曰：「梁山之陽綪（絤）〔茜〕、夜石之幣，天下無有。」管子曰：「以守國穀，歲守一分，以行五年，國穀之重什倍異日。」管子曰：「請立幣，國銅以二年之粟顧之，立黔落。（力）〔施輕〕重與天下調。彼重則見射，輕則見泄，故與天下調。泄者，失權也，見射者，失筴也。不備天權，下相求備，准下陰相隸。此刑罰之所起而亂之之本也。故平則不平，民富則不如貧，委積則虛矣。此三權之失也已。」桓公曰：「守三權之數奈何？」管子對曰：「大（豊）〔豐〕則藏分，阨亦藏分。」桓公曰：「阨者，所以益也。何以藏分？」管子對曰：「隘則易益也，一可以為十，十可以為百。以阨守（豊）〔豐〕，阨之准數一上十，（豊）〔豐〕之筴數十去九，則吾九為餘。於數筴（豊）〔豐〕，則三權皆在君，此之謂國權。」

桓公問於管子曰：「請問國制。」管子對曰：「國無制，地有量。」桓公曰：「何謂國無制，地有量？」管子對曰：「高田十石，閒田五石，庸田三石，其餘皆屬諸荒田。地量百畝，一夫之力也。粟賈一，粟賈十，粟賈三十，粟賈百。其在流筴者，百畝從中千畝之筴也。然則百乘從千乘也，千乘從萬乘也。故地無量，國無筴。」桓公曰：「善，今欲為大國，大國欲為天下，不通權筴，其無能者矣。」

桓公曰：「今行權奈何？」管子對曰：「君通於廣狹之數，不以狹畏廣；通於輕重之數，不以少畏多。此國筴之大者也。」桓公曰：「善。蓋天下，視海內，長譽而無止，為之有道乎？」管子對曰：「有。曰：軌守其數，准平其流，動於未形，而守事已成。物一也而十，是九為用。徐疾之數，輕重之筴也，一可以為十，十可以為百。引十之半而藏四，以五操事，在君之決塞。」桓公曰：「何謂決塞？」管子曰：「君不高仁，則問不相被；君不高慈孝，則民𥳑其親而輕過。此亂之至也。則君請以國筴十分之一者樹表置高，鄉之孝子聘之幣，孝子兄弟眾寡不與師旅之事。樹表置高而高仁慈孝，財散而輕。乘輕而守之以筴，則十之五有在上。運五如行事，如日月之終復。此長有天下之道，謂之准道。」

桓公問於管子曰：「請問教數。」管子對曰：「民之能明於農事者，置之黃金一斤，直食八石。民之能蕃育六畜者，置之黃金一斤，直食八石。民之能樹藝者，置之黃金一斤，直食八石。民之能樹瓜瓠葷菜百果使蕃（育）〔䘱〕者，置之黃金一斤，直食八石。民之能已民疾病者，置之黃金一斤，直食八石。民之知時：曰『歲且阨』，曰『某穀不登』，曰『某穀豐』者，置之黃金一斤，直食八石。民之通於蠶桑，使蠶不疾病者，皆置之黃金一斤，直食八石。謹聽其言而藏之官，使師旅之事無所與，此國筴之者也。國用相靡而足，（相因揲而𠸆）〔相揲而澹〕。然後置四限，高下令之徐疾，敺屏萬物，守之以筴，有五官技。」桓公曰：「何謂五官技？」管子曰：「詩者所以記物也，時者所以記歲也，春秋者所以記成敗也，行者道民之利害也，易者所以守凶吉成敗也，卜者卜凶吉利害也。民之能此者皆一馬之田，一金之衣。此使君不迷妄之數也。（六）〔五〕家者，即見：其時，使豫先蚤閑之日受之，故君無失時，無失筴，萬物興豐；（無失利）〔其春秋〕，遠占得失，以為末教；詩，記人無失辭；行，殫道無失義；易，守禍福凶吉不相亂。此〔之〕謂君棅。」

桓公問於管子曰：「權棅之數吾已得聞之矣，守國之固奈何？」曰：「能皆已官，時皆已官，得失之數，萬物之終始，君皆已官之矣。其餘皆以數行。」桓公曰：「何謂以數行？」管子對曰：「穀者民之司命也，智者民之輔也。民智而君愚，下富而君貧，下貧而君富，此之謂事名二。國機，徐疾而已矣。君道，度法而已矣。人心，禁繆而已矣。」桓公曰：「何謂度法？何謂禁繆？」管子對曰：「度法者，量人力而舉功。禁繆者，非往而戒來。故禍不萌通而民無患咎。」桓公曰：「請聞心禁。」管子對曰：「晉有臣不忠於其君，慮殺其主，謂之公過。諸公過之家毋使得事君。此晉之過失也。齊之公過，坐立長差，惡惡乎來刑，善善乎來榮。戒也。此之謂國戒。」

桓公問管子曰：「輕重准施之矣，筴盡於此乎？」管子曰：「未也。將御神用寶。」桓公曰：「何謂御神用寶？」管子對曰：「北郭有掘闕而得龜者，此檢數百里之地也。」桓公曰：「何謂得龜百里之地？」管子對曰：「北郭之得龜者，令過之平盤之中。君請起十乘之使，百金之提，命北郭得龜之家曰：『賜若服中大夫。』曰：『東海之子類於龜，託舍於若。賜若大夫之服以終而身，勞若以百金。』之龜為無貲，而藏諸泰臺，一日而亹之以四牛，立寶曰無貲。還四年，伐孤竹。丁氏之家粟可食三軍之師行五月，召丁氏而命之曰：『吾有無貲之寶於此，吾今將有大事，請以寶為質於子，以假子之邑粟。』丁氏北鄉再拜，入粟，不敢受寶質。桓公命丁氏曰：『寡人老矣，為子者不知此數。終受吾質！』丁氏歸，革築室，賦籍藏龜。還四年，伐孤竹，謂丁氏之粟中食三軍五月之食。桓公立貢數：文行中七〔千金〕，年龜中四千金，黑白之子當千金。凡貢制，中二齊之壤筴也。用貢：國危出寶，國安行流。」桓公曰：「何謂流？」管子對曰：「物有豫，則君失筴而民失生矣，故善為天下者，操於二豫之外。」桓公曰：「何謂二豫之外？」管子對曰：「萬乘之國，不可以無萬金之蓄飾；千乘之國，不可以無千金之蓄飾；百乘之國，不可以無百金之蓄飾。以此與令進退，此之謂乘時。」


山至數第七十六


管子輕重九。

桓公問管子曰：「梁聚謂寡人曰：『古者輕賦稅而肥籍斂，取下無順於此者矣。』梁聚之言何如？」管子對曰：「梁聚之言非也。彼輕賦稅則倉廩虛，肥籍斂則械器不奉，而諸侯之皮幣不衣；倉廩虛則倳賤無祿。外，皮幣不衣於天下；內，國倳賤。梁聚之言非也。君有山，山有金，以立幣。以幣准穀而授祿，故國穀斯在上，穀賈什倍。農夫夜寢蚤起，不待見使，五穀什倍。士半祿而死君，農夫夜寢蚤起，力作而無止。彼善為國者，不曰使之，使不（衍）得不使，不曰（貧）〔用〕之，使不得不用。故使民無有不得不使者。夫梁聚之言非也。」桓公曰：「善。」

桓公又問於管子曰：「有人教我，謂之請士。曰：『何不官百能？』」管子對曰：「何謂百能？」桓公曰：「使智者盡其智，謀士盡其謀，百工盡其巧。若此則可以為國乎？」管子對曰：「請士之言非也。祿肥則士不死，幣輕則士𥳑賞，萬物輕則士偷幸。三怠在國，何數之有？彼穀（十）〔七〕藏於上，三游於下，謀士盡其慮，智士盡其知，勇士輕其死。請士所謂妄言也。不通於輕重，謂之妄言。」

桓公問於管子曰：「昔者周人有天下，諸侯賓服，名教通於天下，而奪於其下。何數也？」管子對曰：「君分壤而貢入，市朝同流。黃金，一筴也；江陽之珠，一筴也；秦之明山之曾青，一筴也。此謂以寡為多，以狹為廣。（軌出）〔輕重〕之屬也。」桓公曰：「天下之數盡於（軌出）〔輕重〕之屬也？」〔管子曰〕：「（合）〔今〕國穀重什倍而萬物輕，大夫謂賈（之）〔人〕：『子為吾運穀而斂財。』穀之重一也，今九為餘。穀重而萬物輕，若此，則國財九在大夫矣。國歲反一，財物之九者皆倍重而出矣。財物在下，幣之九在大夫。然則幣穀羨在大夫也。天子以客行，令以時出。熟穀之人亡，諸侯受而官之。連朋而聚與，高下萬物以合民用。內則大夫自還而不盡忠，外則諸侯連朋合與。孰穀之人則去亡。故天子失其權也。」桓公曰：「善。」

桓公又問管子曰：「終身有天下而勿失，為之有道乎？」管子對曰：「請勿施於天下，獨施之於吾國。」桓公曰：「此若言何謂也？」管子對曰：「國之廣狹、壤之肥墝有數，終歲食餘有數。彼守國者，守穀而已矣。曰：某縣之壤廣若干，某縣之壤狹若干，則必積委幣，於是縣州里受公錢。泰秋，國穀去參之一，君下令謂郡縣、屬大夫里邑皆籍粟入若干。穀重一也，以藏於上者。國穀參分則二分在上矣。泰春，國穀倍重，數也。泰夏，賦穀以市櫎，民皆受上穀以治田土。泰秋，（田）〔曰〕：『穀之存（子）〔予〕者若干，今上歛穀以幣。』民曰：『無幣以穀。』則民之三有歸於上矣。重之相因，時之化舉，無不為國筴。君用大夫之委，以流歸於上。君用民，以時歸於君。藏輕，出輕以重，數也。則彼安有自還之大夫獨委之？彼諸侯之穀十，使吾國穀二十，則諸侯穀歸吾國矣；諸侯穀二十，吾國穀十，則吾國穀歸於諸侯矣。故善為天下者，謹守重流，而天下不吾洩矣。彼重之相歸，如水之就下。吾國歲非凶也，以幣藏之，故國穀倍重，故諸侯之穀至也。是藏一分以致諸侯之一分。利不奪於天下，大夫不得以富侈。以重藏輕，國常有十國之筴也。故諸侯服而無止，臣（櫎）從而以忠。此以輕重御天下之道也，謂之數應。」

桓公問管子曰：「請問國會。」管子對曰：「君失大夫為無伍，失民為失下。故守大夫以縣之筴，守一縣以一鄉之筴，守一鄉以一家之筴，守家以一人之筴。」桓公曰：「其會數奈何？」管子對曰：「幣准之數，一縣必有一縣中田之筴，一鄉必有一鄉中田之筴，一家必有一家直人之用。故不以時守郡為無與，不以時守鄉為無伍。」桓公曰：「行此奈何？」管子對曰：「王者藏於民，霸者藏於大夫，殘國亡家藏於筴。」桓公曰：「何謂藏於民？」〔管子曰〕：「請（散）棧臺之錢，散諸城陽；鹿臺之布，散諸濟陰。君下令於百姓曰：『民富君無與貧，民貧君無與富。故賦無錢布，府無藏財，貲藏於民。』歲豐，五穀登，五穀大輕，穀賈去上歲之分，以幣據之，穀為君，幣為下。國幣盡在下，幣輕，穀重上分。上歲之二分在下，下歲之二分在上，則二歲者四分在上。則國穀之一分在下，穀三倍重。邦布之籍，終歲十錢。人家受食，十畝加十，是一家十戶也。出於國穀筴而藏於幣者也。以國幣之分復布百姓，四減國穀，三在上，一在下。復筴也。大夫旅𣩽而封，積實而驕上，請奪之以會。」桓公曰：「何謂奪之以會？」管子對曰：「粟之三分在上，謂民萌皆受上粟，度君藏焉。五穀相靡而重去什三，為餘以國幣穀准反行，大夫無（什）〔計〕於重。君以幣賦祿，什在上。君出穀，什而去七。君歛三，上賦七，散振不資者，仁義也。五穀相靡而輕，數也；以鄉（完）〔筦〕重而籍國，數也；出實財，散仁義，萬物輕，數也。乘時進退。故曰：王者乘時，聖人乘易。」桓公曰：「善。」

桓公問管子曰：「特命我曰：『天子三百領，泰嗇。而散大夫准此而行。』此如何？」管子曰：「非法家也。大夫高其壟，美其室，此奪農事及市庸，此非便國之道也。民不得以織為縿綃而貍之於地。彼善為國者，乘時徐疾而已矣。謂之國會。」

桓公問管子曰：「請問爭奪之事何如？」管子曰：「以戚始。」桓公曰：「何謂用戚始？」管子對曰：「君人之主，弟兄十人，分國為十；兄弟五人，分國為五。三世則昭穆同祖，十世則為祏。故伏尸滿衍，兵決而無止。輕重之家復游於其閒。故曰：毋予人以壤，毋授人以財。財終則有始，與四時廢起。聖人理之以徐疾，守之以決塞，奪之以輕重，行之以仁義。故與天壤同數，此王者之大轡也。」

桓公問管子曰：「請問幣乘馬。」管子對曰：「始取夫三（大）夫之家，方六里而一乘，二十七人而奉一乘。幣乘馬者，方六里，田之惡美若干，穀之多寡若干，穀之貴賤若干，凡方六里用幣若干，穀之重用幣若干。故幣乘馬者，布幣於國，幣為一國陸地之數，謂之幣乘馬。」桓公曰：「行幣乘馬之數奈何？」管子對曰：「士受資以幣，大夫受邑以幣，人馬受食以幣，則一國之穀貲在上，幣貲在下。國穀什倍，數也。萬物財物去什二，筴也。皮革、筋角、羽毛、竹箭、器械、財物，苟合于國器君用者，皆有矩券於上。君實鄉州藏焉。曰：『某月某日，苟從責者，鄉決州決。』故曰：就庸一日而決。國筴出於穀軌，國之筴貨，幣乘馬者也。今刀布藏於官府，巧幣、萬物輕重皆在賈（之）〔人〕。彼幣重而萬物輕，幣輕而萬物重，彼〔幣輕而〕穀重，〔幣重〕而穀輕。人君操穀、幣、（金）〔準〕衡，而天下可定也。此守天下之數也。」

桓公問於管子曰：「准衡、輕重、國會，吾得聞之矣。請問縣數。」管子對曰：「狼牡以至於馮會之（日）〔口〕，龍夏以北至于海莊，禽獸羊牛之地也，何不以此通國筴哉？」桓公曰：「何謂通國筴？」管子對曰：「馮市門一吏書贅直事。若其事（唐）〔廋〕圉牧食之人養視不失（扞）〔折〕殂者，去其都秩與其縣秩。大夫不鄉贅合游者，謂之無禮義，大夫幽其春秋，列民幽其門、山之祠。馮會、龍夏牛羊犧牲月賈十倍異日。此出諸禮義，籍於無用之地，因（捫）〔欄〕牢筴也。謂之通。」

桓公問管子曰：「請問國勢。」管子對曰：「有山處之國，有氾下多水之國，有山地分之國，有水泆之國，有漏壤之國。此國之五勢，人君之所憂也。山處之國常藏穀三分之一。氾下多水之國常操國穀三分之一。山地分之國常操國穀十分之三。水泉之所傷，水泆之國常操十分之二。漏壤之國謹下諸侯之五穀。與工雕文梓器以下天下之五穀，此准時五勢之數也。」

桓公問管子曰：「今有海內，縣諸侯，則國勢不用已乎？」管子對曰：「今以諸侯為（䇡）〔筦〕公州之（飾）〔餘〕焉，以乘四時，行（捫）〔欄〕牢之筴，以東西南北相（彼）〔被〕，用平而准。故曰：為諸侯，則高下萬物以應諸侯。徧有天下，則賦幣以守萬物之朝夕，調而已。利有足則行，不滿則有止。王者鄉州以時察之，故利不相傾，縣死其所。君守大奉一，謂之國簿。」


管子卷第二十三


地數第七十七


管子輕重十。

桓公曰：「地數可得聞乎？」管子對曰：「地之東西二萬八千里，南北二萬六千里。其出水者八千里，受水者八千里。出銅之山四百六十七山，出鐵之山三千六百九山。此之所以分壤樹穀也，戈矛之所發，刀幣之所起也。能者有餘，拙者不足。封於泰山，禪於梁父，封禪之王七十二家，得失之數，皆在此內。是謂國用。」桓公曰：「何謂得失之數皆在此？」管子對曰：「昔者桀霸有天下而用不足，湯有七十里之薄而用有餘。天非獨為湯雨菽粟，而地非獨為湯出財物也。伊尹善通移、輕重、開闔、決塞，通於高下徐疾之筴坐起之。費時也，黃帝問於伯高曰：『吾欲陶天下而以為一家，為之有道乎？』伯高對曰：『請刈其莞而樹之，吾謹逃其蚤牙，則天下可陶而為一家。』黃帝曰：『此若言可得聞乎？』伯高對曰：『上有丹沙者下有黃金，上有慈石者下有銅金，上有陵石者下有鈆、錫、赤銅，上有赭者下有鐵，此山之見榮者也。苟山之見其榮者，君謹封而祭之。距封十里而為一壇，是則使乘者下行，行者趨。若犯令者，罪死不赦。然則與折取之遠矣。』脩教十年，而葛盧之山發而出水，金從之，蚩尤受而制之，以為劍、鎧、矛、戟，是歲相兼者諸侯九。雍狐之山發而出水，金從之，蚩尤受而制之，以為雍狐之戟、芮戈，是歲相兼者諸侯十二。故天下之君頓戟壹怒，伏尸滿野，此見戈之本也。」

桓公問於管子曰：「請問天財所出？地利所在？」管子對曰：「山上有赭者其下有鐵，上有鈆者其下有銀。一曰：『上有鈆者其下有鉒銀，上有丹沙者其下有鉒金，上有慈石者其下有銅金。』此山之見榮者也。苟山之見榮者，謹封而為禁。有動封山者，罪死而不赦。有犯令者，左足入，左足斷，右足入，右足斷。然則其與犯之遠矣。此天財地利之所在也。」桓公問於管子曰：「以天財地利立功成名於天下者誰子也？」管子對曰：「文武是也。」桓公曰：「此若言何謂也？」管子對曰：「夫玉起於牛氏邊山，金起於汝漢之右洿，珠起於赤野之末光。此皆距周七千八百里，其涂遠而至難。故先王各用於其重，珠玉為上（弊）〔幣〕，黃金為中幣，刀布為下幣。令疾則黃金重，令徐則黃金輕。先王權度其號令之徐疾，高下其中幣而制下上之用，則文武是也。」

桓公問於管子曰：「吾欲守國財而毋稅於天下，而外因天下，可乎？」管子對曰：「可。夫水激而流渠，令疾而物重。先王理其號令之徐疾，內守國財而外因天下矣。」桓公問於管子曰：「其行事奈何？」管子對曰：「夫昔者武王有巨橋之粟，貴糴之數。」桓公曰：「為之奈何？」管子對曰：「武王立重泉之戍，令曰：『民自有百鼓之粟者不行。』民舉所最粟以避重泉之戍，而國穀二什倍，巨橋之粟亦二什倍。武王以巨橋之粟二什倍而市繒帛，軍五歲毋籍衣於民。以巨橋之粟二什倍而衡黃金百萬，終身無籍於民。准衡之數也。」桓公問於管子曰：「今亦可以行此乎？」管子對曰：「可。夫楚有汝漢之金，齊有渠展之鹽，燕有遼東之煮。此三者亦可以當武王之數。十口之家，十人咶鹽；百口之家，百人咶鹽。凡食鹽之數，一月丈夫五升少半，婦人三升少半，嬰兒二升少半。鹽之重，升加分耗而釜五十，升加一耗而釜百，升加什耗而釜千。君伐菹薪煮泲水為鹽，正而積之三萬鍾，至陽春請籍於時。」桓公曰：「何謂籍於時？」管子曰：「陽春農事方作，令民毋得築垣牆，毋得繕冢墓；（丈）〔大〕夫毋得治宮室，毋得立臺榭。北海之眾毋得聚庸而煮鹽。然鹽之賈必四什倍。君以四什〔倍〕之賈，（脩）〔循〕河、濟之流，南輸梁、趙、宋、衛、濮陽。惡食無鹽則腫，守圉之本，其用鹽獨重。君伐菹薪煮泲水以籍於天下，然則天下不減矣。」

桓公問於管子曰：「吾欲富本而豐五穀，可乎？」管子對曰：「不可。夫本富而財物眾，不能守，則稅於天下。五穀興豐，（巨錢）〔吾賤〕而天下貴，則稅於天下，然則吾民常為天下虜矣。夫善用本者，若以（身）〔舟〕濟於大海，觀風之所起。天下高則高，天下下則下。天〔下〕高我下，則財利稅於天下矣。」

桓公問於管子曰：「事盡於此乎？」管子對曰：「未也。夫齊衢處之本，通達所出也，游子勝商之所道。人（求）〔來〕本者，食吾本粟，因吾本幣，騏驥黃金然后出。令有徐疾，物有輕重，然后天下之寶壹為我用。善者用非有，使非人。」


揆度第七十八


輕重十一。

齊桓公問於管子曰：「自燧人以來，其大會可得而聞乎？」管子對曰：「燧人以來，未有不以輕重為天下也。共工之王，水處什之七，陸處什之三，乘天勢以隘制天下。至於黃帝之王，謹逃其爪牙，不利其器，燒山林，破增藪，焚沛澤，逐禽獸，實以益人，然後天下可得而牧也。至於堯舜之王，所以化海內者，北用禺氏之玉，南貴江漢之珠，其勝禽獸（之仇），以大夫隨之。」桓公曰：「何謂也？」管子對曰：「令：『諸侯之子將委質者，皆以雙武之皮，卿大夫豹飾，列大夫豹幨。』大夫散其邑粟與其財物以市武豹之皮，故山林之人刺其猛獸若從親戚之仇。此君冕服於朝，而猛獸勝於外。大夫已散其財物，萬人得受其流。此堯舜之數也。」

桓公曰：「『事名二、正名五而天下治』，何謂『事名二』？」對曰：「天筴陽也，壤筴陰也，此謂『事名二』。」「何謂『正名五』？」對曰：「權也，衡也，規也，矩也，准也，此謂『正名五』。其在色者，青黃白黑赤也。其在聲者，宮商羽徵角也。其在味者，酸辛鹹苦甘也。二五者，童山竭澤，人君以數制之人。味者所以守民口也，聲者所以守民耳也，色者所以守民目也。人君失二五者亡其國，大夫失二五者亡其勢，民失二五者亡其家。此國之至機也，謂之國機。」

輕重之法曰：「自言能為司馬不能為司馬者，殺其身以舋其鼓；自言能治田土不能治田土者，殺其身以舋其社；自言能為官不能為官者，㓷以為門父。」故無敢姦能誣祿至於君者矣。故相任寅為官都，重門擊（拆）〔柝〕不能（去）〔者〕，亦隨之以法。

桓公問於管子曰：「請問（大）〔失〕准。」管子對曰：「（大）〔失〕准者，天下皆制我而無我焉。此謂（大）〔失〕准。」桓公曰：「何謂也？」管子對曰：「今天下起兵加我，臣之能謀厲國定（名）〔民〕者，割壤而封；臣之能以車兵進退成功立名者，割壤而封。然則是天下盡封君之臣也，非君封之也。天下已封君之臣十里矣，天下每動，重封君之民二十里。君之民非富也，鄰國富之。鄰國每動，重富君之民，貧者重貧，富者重富。（大）〔失〕准之數也。」桓公曰：「何謂也？」管子對曰：「今天下起兵加我，民棄其耒耜，出持戈於外，然則國不得耕。此非天凶也，此人凶也。君朝令而夕求具，民肆其財物與其五穀為讎，厭而去。賈人受而廩之，然則國財之一分在賈人。師罷，民反其事，萬物反其重。賈人出其財物，國幣之少分廩於賈人。若此則幣重三分，財物之輕（重）三分。賈人市於三分之閒，國之財物盡在賈人，而君無筴焉。民更相制，君無有事焉。此輕重之（大）〔失〕准也。」

管子曰：「人君操本，民不得操末；人君操始，民不得操卒。其在涂者，籍之於衢塞；其在穀者，守之春秋；其在萬物者，立貲而行。故物動則應之。故豫奪其涂，則民無遵；君守其流，則民失其高。故守四方之高下，國無游賈，貴賤相當，此謂國衡。以利相守，則數歸於君矣。」

管子曰：「善正商任者省有肆，省有肆則市朝閒，市朝閒則田野充，田野充則民財足，民財足則君賦歛焉不窮。今則不然，民重而君重，重而不能輕；民輕而君輕，輕而不能重。天下善者不然，民重則君輕，民輕則君重。此乃財餘以滿不足之數也。故凡不能調民利者，不可以為大治；不察於終始，不可以為至矣。動左右以重相因，二十國之筴也。鹽鐵二十國之筴也。錫金二十國之筴也。五官之數，不籍於民。」

桓公問於管子曰：「輕重之數惡終？」管子對曰：「若四時之更舉，無所終。國有患憂，輕重五穀以調用，積餘臧羨以備賞。天下賓服，有海內，以富誠信仁義之士，故民高辭讓，無為奇怪者。彼輕重者，諸侯不服以出戰，諸侯賓服以行仁義。」

管子曰：「一歲耕，五歲食，粟賈五倍。一歲耕，六歲食，粟賈六倍。二年耕而十一年食。夫富能奪，貧能予，乃可以為天下。且天下者，處茲行茲，若此而天下可壹也。夫天下者，使之不使，用之不用。故善為天下者，毋曰使之，使不得不使；毋曰用之，使不得不用也。」

管子曰：「善為國者，如金石之相舉，重鈞則金傾。故治權則勢重，治道則勢羸。今穀重於吾國，輕於天下，則諸侯之自泄，如原水之就下。故物重則至，輕則去。有以重至而輕處者，我動而錯之，天下即已於我矣。物臧則重，發則輕，散則多。幣重則民死利，幣輕則決而不用，故輕重調於數而止。」

「五穀者，民之司命也。刀幣者，溝瀆也。號令者，徐疾也。『令重於寶，社稷重於親戚。』胡謂也？」對曰：「夫城郭拔，社稷不血食，無生臣；親沒之後，無死子。此社稷之所重於親戚者也。故（有城無人）〔有人無城〕，謂之守平虛，有人而無甲兵而無食，謂之與禍居。」

桓公問管子曰：「吾聞海內玉幣有七筴，可得而聞乎？」管子對曰：「陰山之礝碈，一筴也；燕之紫山白金，一筴也；發、朝鮮之文皮，一筴也；汝、漢水之右衢黃金，一筴也；江陽之珠，一筴也；秦明山之曾青，一筴也；禺氏邊山之玉，一筴也。此謂以寡為多，以狹為廣。天下之數盡於輕重矣。」

桓公問於管子曰：「陰山之馬具駕者千乘。馬之平賈萬也，金之平賈萬也，吾有伏金千斤，為此奈何？」管子對曰：「君請使與正籍者，皆以幣還於金，吾至四萬。此一為四矣。吾非埏埴搖鑪（櫜）〔橐〕而立黃金也，今黃金之重一為四者，數也。珠起於赤野之末光，黃金起於汝漢水之右衢，玉起於禺氏之邊山。此度去周七千八百里，其涂遠，其至（陒）〔阸〕。故先王度用其重而因之，珠（王）〔玉〕為上幣，黃金為中幣，刀布為下幣。先王高下中幣，（利）〔制〕下上之用。」

百乘之國，中而立〔市〕，東西南北度五十里。一日定慮，二日定載，三日出竟，五日而反。百乘之制輕重，毋過五日。百乘為耕田萬頃，為戶萬戶，為開口十萬人，為〔當〕分者萬人，為輕車百乘，為馬四百（四）〔匹〕。千乘之國，中而立市，東西南北度百五十餘里。二日定慮，三日定載，五日出竟，十日而反。千乘之制輕重，毋過一旬。千乘為耕田十萬頃，為戶十萬戶，為開口百萬人，為當分者十萬人，為輕車千乘，為馬四千匹。萬乘之國，中而立市，東西南北度五百里。三日定慮，五日定載，十日出竟，二十日而反。萬乘之制輕重，毋過二旬。萬乘為耕田百萬頃，為戶百萬戶，為開口千萬人，為當分者百萬人，為輕車萬乘，為馬四萬匹。

管子曰：「疋夫為鰥，匹婦為寡，老而無子者為獨。君問其若有子弟師役而死者，父母為獨，上必葬之：衣衾三領，木必三寸，鄉吏視事，葬於公壤。若產而無弟兄，上必賜之匹馬之壤。故親之殺其子以為上用，不苦也。君終歲行邑里。其人力同而宮室美者，良萌也，力作者也，脯二束、酒一石以賜之。力足蕩游不作，老者譙之，當壯者遣之邊戍。民之無本者貸之圃彊。故百事皆舉，無留力失時之民。此皆國筴之數也。」

上農挾五，中農挾四，下農挾三。上女衣五，中女衣四，下女衣三。農有常業，女有常事。一農不耕，民有為之飢者；一女不織，民有為之寒者。飢寒凍餓，必起於糞土，故先王謹於其始。事再其本，民無（饘者）賣其子。三其本，若為食。四其本，則鄉里給。五其本，則遠近通，然后死得葬矣。事不能再其本，而上之求焉無止，然則姦涂不可獨遵，貨財不安於拘。隨之以法，則中內摲民也。輕重不調，無饘之民不可責理，鬻子不可得使，君失其民，父失其子，亡國之數也。

管子曰：「神農之數曰：『一穀不登，減一穀；穀之法什倍。二穀不登，減二穀；穀之法再什倍。』夷䟽滿之，無食者予之陳，無種者貸之新，故無什倍之賈，無倍稱之民。」


國准第七十九


輕重十二。

齊桓公問於管子曰：「國准可得而聞乎？」管子對曰：「國准者，視時而立儀。」桓公曰：「何謂視時而立儀？」對曰：「黃帝之王，謹逃其爪牙。有虞之王，枯澤童山。夏后之王，燒增藪，焚沛澤，不益民之利。殷人之王，諸侯無牛馬之牢，不利其器。周人之王，官能以備物。五家之數殊而用一也。」

桓公曰：「然則五家之數，籍何者為善也？」管子對曰：「燒山林，破增藪，焚沛澤，禽獸眾也。童山竭澤者，君智不足也。燒增藪，焚沛澤，不益民利，逃械器，閉知能者，輔己者也。諸侯無牛馬之牢，不利其器者，（曰）〔毋〕淫器而一民心者也。以人御人，逃戈刃，高仁義，乘天（國）〔固〕以安己也。五家之數殊而用一也。」

桓公曰：「今當時之王者立何而可？」管子對曰：「請兼用五家而勿盡。」桓公曰：「何謂？」管子對曰：「立祈祥以固山澤，立械器以使萬物，天下皆利而謹操重筴。童山竭澤，益利摶流。出（金山）〔山金〕立幣，（成）〔存〕菹丘，立駢牢，以為民饒。彼菹（菜）〔萊〕之壤，非五穀之所生也，麋鹿牛馬之地。春秋賦生殺老，立施以守五穀，此以無用之壤臧民之（羸）〔贏〕。五家之數皆用而勿盡。」

桓公曰：「五代之王以盡天下數矣，來世之王者可得而聞乎？」管子對曰：「好譏而不亂，亟變而不（變）〔孌〕，時至則為，過則去。王數不可豫致。此五家之國准也。」


輕重甲第八十


輕重十三。

桓公曰：「輕重有數乎？」管子對曰：「輕重無數。物發而應之，聞聲而乘之。故為國不能來天下之財，致天下之民，則國不可成。」桓公曰：「何謂來天下之財？」管子對曰：「昔者桀之時，女樂三萬人，端譟晨樂聞於三衢，是無不服文繡衣裳者。伊尹以薄之游女工文繡（篡）〔纂〕組，一純得粟百鍾於桀之國。夫桀之國者，天子之國也。桀無天下憂，飾婦女鍾鼓之樂，故伊尹得其粟而奪之流。此之謂來天下之財。」桓公曰：「何謂致天下之民？」管子對曰：「請使州有一掌，里有積五窌。民無以與正籍者予之長假，死而不葬者予之長度。飢者得食，寒者得衣，死者得葬，不（𠸆）〔澹〕者得振，則天下之歸我者若流水。此之謂致天下之民。故聖人善用非其有，使非其人，動言搖辭，萬民可得而親。」桓公曰：「善。」

桓公問管子曰：「夫湯以七十里之薄，兼桀之天下，其故何也？」管子對曰：「桀者冬不為杠，夏不束柎，以觀凍溺。弛牝虎充市，以觀其驚駭。至湯而不然。夷（競）〔疏〕而積粟，飢者食之，寒者衣之，不（𠸆）〔澹〕者振之，天下歸湯若流水。此桀之所以失其天下也。」桓公曰：「桀使湯得為是，其故何也？」管子曰：「女華者，桀之所愛也，湯事之以千金；曲逆者，桀之所善也，湯事之以千金。內則有女華之陰，外則有曲逆之陽，陰陽之議合，而得成其天子。此湯之陰謀也。」

桓公曰：「輕重之數，國准之分，吾已得而聞之矣，請問用兵奈何？」管子對曰：「五戰而至於兵。」桓公曰：「此若言何謂也？」管子對曰：「請戰衡，戰准，戰流，戰權，戰勢。此所謂五戰而至於兵者也。」桓公曰：「善。」

桓公欲賞死事之後，曰：「吾國者，衢處之國，饋食之都，虎狼之所棲也。今每戰輿死扶傷。如孤：（茶）〔荼〕首之孫，仰倳戟之寶，吾無由予之，為之奈何？」管子對曰：「吾國之豪家：遷封、食邑而居者，君章之以物則物重，不章以物則物輕；守之以物則物重，不守以物則物輕。故遷封、食邑、富商、蓄賈、積餘、藏羨、跱蓄之家，此吾國之豪也。故君請縞素而就士室，朝功臣、世家、遷封、食邑、積餘、藏羨、跱蓄之家曰：『城肥致衝，無委致圍，天下有慮，齊獨不與其謀？子大夫有五穀菽粟者勿敢左右，請以平賈取之子。』與之定其券契之齒。釜鏂之數，不得為侈弇焉。困窮之民聞而糴之，釜鏂無止，遠通不推。國粟之賈坐長而四十倍。君出四十倍之粟以振孤寡，（牧）〔收〕貧病，視獨老窮而無子者，靡得相鬻而養之，勿使赴於溝澮之中。若此，則士爭前戰為顏行，不偷而為用，輿死扶傷，死者過半。此何故也？士非好戰而輕死，輕重之分使然也。」

桓公曰：「皮、幹、筋、角之徵甚重。重籍於民而貴市之皮、幹、筋、角，非為國之數也。」管子對曰：「請以令高杠柴池，使東西不相睹，南北不相見。」桓公曰：「諾。」行事期年，而皮、幹、筋、角之徵去分，民之籍去分。桓公召管子而問曰：「此何故也？」管子對曰：「杠、池平之時，夫妻服（簞）〔輦〕，輕至百里。今高杠柴池，東西南北不相睹，天酸然雨，十人之力不能上；廣澤遇雨，十人之力不可得而恃。夫舍牛馬之力所無因。牛馬絕罷，而相繼死其所者相望，皮、幹、筋、角徒予人而莫之取。牛馬之賈必坐長而百倍。天下聞之，必離其牛馬而歸齊若流。故高杠柴池，所以致天下之牛馬而損民之籍也。《道若祕》云：『物之所生，不若其所聚。』」

桓公曰：「弓弩多匡䡔者，而重籍於民奉繕工，而使弓弩多匡䡔者，其故何也？」管子對曰：「鵝鶩之舍近，鵾雞鵠䳈之通遠。鵠鵾之所在，君請式璧而聘之。」桓公曰：「諾。」行事期年，而上無闕者，前無趨人。三月解（𠣗）〔医〕，弓弩無匡䡔者。召管子而問曰：「此何故也？」管子對曰：「鵠鵾之所在。君式璧而聘之。菹澤之民聞之，越（乎）〔平〕而射遠。非十鈞之弩不能中鵾雞鵠䳈。彼十鈞之弩，不得（𩇹）〔棐〕擏不能自正。故三月解（𠣗）〔医〕而弓弩無匡䡔者，此何故也？以其家習其所也。」

桓公曰：「寡人欲籍於室屋。」管子對曰：「不可，是毀成也。」「欲籍於萬民。」管子曰：「不可，是隱情也。」「欲籍於六畜。」管子對曰：「不可，是殺生也。」「欲籍於樹木。」管子對曰：「不可，是伐生也。」「然則寡人安籍而可？」管子對曰：「君請籍於鬼神。」桓公忽然作色曰：「萬民、室屋、六畜、樹木且不可得籍，鬼神乃可得而籍夫？」管子對曰：「厭宜乘，勢事之利得也；計議因權，事之囿大也。王者乘勢，聖人乘幼，與物皆（耳）〔宜〕。」桓公曰：「行事奈何？」管子對曰：「昔堯之五更五官無所食，君請立五厲之祭，祭堯之五吏。春獻蘭，秋斂落；原魚以為脯，鯢以為（郩）〔殽〕。若此，則澤魚之正伯倍異日，則無屋粟邦布之籍。此之謂設之以祈祥，推之以禮義也。然則自足，何求於民也？」

桓公曰：「天下之國，莫彊於越。今寡人欲北舉事孤竹、離枝，恐越人之至，為此有道乎？」管子對曰：「君請遏原流，大夫立沼池，令以矩游為樂。則越人安敢至？」桓公曰：「行事奈何？」管子對曰：「請以令隱三川，立員都，立大舟之都。大（身）〔舟〕之都有深淵，壘十仞。令曰：『能游者賜（千）〔十〕金。』未能用金千，齊民之游水，不避吳越。」桓公終北舉事於孤竹、離枝。越人果至，隱曲（薔）〔菑〕以水齊。管子有扶身之士五萬人，以待戰於曲（薔）〔菑〕，大敗越人。此之謂水豫。

齊之北澤燒，火光照堂下。管子入賀桓公曰：「吾田野辟，農夫必有百倍之利矣。」是歲租稅九月而具，粟又美。（相）〔桓〕公召管子而問曰：「此何故也？」管子對曰：「萬乘之國、千乘之國，不能無薪而炊。今北澤燒，莫之續，則是農夫得居裝而賣其薪蕘，一束十倍。則春有以倳耜，夏有以決芸。此租稅所以九月而具也。」

桓公憂北郭民之貧，召管子而問曰：「北郭者，盡屨縷之甿也，以唐園為本利，為此有道乎？」管子對曰：「請以令：禁百鍾之家不得事鞽，千鍾之家不得為唐園，去市三百步者不得樹葵菜。若此，則空閒有以相給資，則北郭之甿有所讎。其手搔之功，唐園之利，故有十倍之利。」

管子曰：「陰王之國有三，而齊與在焉。」桓公曰：「此若言可得聞乎？」管子對曰：「楚有汝、漢之黃金，而齊有渠展之鹽，燕有遼東之煮，此陰王之國也。且楚之有黃金，中齊有（薔）〔菑〕石也。苟有操之不工，用之不善，天下倪而是耳。使夷吾得居楚之黃金，吾能令農毋耕而食，女毋織而衣。今齊有渠展之鹽，請君伐菹薪，煮（沸火）〔泲水〕為鹽，正而積之。」

桓公曰：「諾。」十月始正，至於正月，成鹽三萬六千鍾。召管子而問曰：「安用此鹽而可？」管子對曰：「孟春既至，農事且起。大夫無得繕冢墓、理宮室、立臺榭、築牆垣。北海之眾無得聚庸而煮鹽。若此，則鹽必坐長而十倍。」桓公曰：「善。行事奈何？」管子對曰：「請以令糶之梁、趙、宋、衛、濮陽。彼盡饋食之也。國無鹽則腫，守圉之國，用鹽獨甚。」桓公曰：「諾。」乃以令使糶之，得成金萬壹千餘斤。桓公召管子而問曰：「安用金而可？」管子對曰：「請以令使賀獻，出正籍者必以金，金坐長而百倍。運金之重以衡萬物，盡歸於君。故此所謂用若挹於河海，若輸之給馬。此陰王之業。」

管子曰：「萬乘之國必有萬金之賈，千乘之國必有千金之賈，百乘之國必有百金之賈，非君之所賴也，君之所與。故為人君而不審其號令，則中一國而二君二王也。」桓公曰：「何謂一國而二君二王？」管子對曰：「今君之籍取以正，萬物之賈輕去其分，皆入於商賈，此中一國而二君二王也。故賈人乘其弊以守民之時，貧者失其財，是重貧也；農夫失其五穀，是重竭也。故為人君而不能謹守其山林、菹澤、草萊，不可以立為天下王。」桓公曰：「此若言何謂也？」管子對曰：「山林、菹澤、草萊者，薪蒸之所出，犧牲之所起也。故使民求之，使民籍之，因以給之。私愛之於民，若弟之與兄，子之與父也，然后可以通財交（殷）〔叚〕也。故請取君之游財，而邑里布積之。陽春，蠶桑且至，請以給其口食（）〔筐〕曲之彊。若此，則絓絲之籍去分而歛矣。且四方之不至，六時制之：春（日）〔曰〕倳耜，次（日）〔曰〕獲麥，次（日）〔曰〕薄芓，次（日）〔曰〕樹麻，次（日）〔曰〕絕菹，次（日）〔曰〕大雨且至，趣芸壅培。六時制之，（臣）〔以〕給至於國都。善者鄉因其輕重，守其委廬，故事至而不妄。然后可以立為天下王。」

管子曰：「一農不耕，民或為之飢；一女不織，民或為之寒。故事再其本，則無賣其子者；事三其本，則衣食足；事四其本，則正籍給；事五其本，則遠近通，死得藏。今事不能再其本，而上之求焉無止，是使姦涂不可獨行，遺財不可包止。隨之以法，則是下艾民。食三升，則鄉有（正）〔乏〕食而盜；食二升，則里有（正）〔乏〕食而盜；食一升，則家有（正）〔乏〕食而盜。今操不反之事，而食四十倍之粟，而求民之毋失，不可得矣。且君朝令而求夕具，有者出其財，無有者賣其衣屨，農夫糶其五穀，三分賈而去。是君朝令一怒，布帛流越而之天下。君求焉而無止，民無以待之，走亡而（捿）〔棲〕山阜。持戈之士顧不見親，家族失而不分。民走於中而士遁於外，此不待戰而內敗。」

管子曰：「今為國有地牧民者，務在四時，守在倉廩。國多財則遠者來，地辟舉則民留處；倉廩實則知禮節，衣食足則知榮辱。今君躬犂墾田，耕發草土，得其穀矣，民人之食，（有人）〔人有〕若干步畝之數，然而有餓餒於衢閭者何也？穀有所藏也。今君鑄錢立幣，民通移，人有百十之數，然而民有賣子者何也？財有所并也。故為人君不能散積聚，調高下，分并財，君雖彊本趣耕，發草立幣而無止，民猶若不足也。」

桓公問於管子曰：「今欲調高下，分并財，散積聚。不然，則世且并兼而無止，蓄餘藏羨而不息，貧賤鰥寡獨老不與得焉。散之有道，分之有數乎？」管子對曰：「唯輕重之家為能散之耳，請以令輕重之家。」桓公曰：「諾。」（東）〔束〕車五乘，迎癸乙於周下原。桓公（問四）因與癸乙、管子、甯戚相與四坐。桓公曰：「請問輕重之數。」癸乙曰：「重籍其民者失其下，數欺諸侯者無權與。」管子差肩而問曰：「吾不籍吾民，何以奉車革？不籍吾民，何以待鄰國？」癸乙曰：「唯好心為可耳！夫好心則萬物通，萬物通則萬物運，萬物運則萬物賤，萬物賤則萬物可因。知萬物之可因而不因者，奪於天下。奪於天下者，國之大賊也。」桓公曰：「請問好心萬物之可因？」癸乙曰：「有餘富無餘乘者，責之卿諸侯。足其所，不賂其游者，責之令大夫。若此則萬物通，萬物通則萬物運，萬物運則萬物賤，萬物賤則萬物可因矣。故知三准同筴者能為天下，不知三准之同筴者不能為天下。故申之以號令，抗之以徐疾也，民乎其歸我若流水。此輕重之數也。」

桓公問於管子曰：「今倳戟十萬，薪菜之靡日虛十里之衍；頓戟一譟，而靡幣之用日去千金之積。久之，且何以待之？」管子對曰：「粟賈平，〔釜〕四十，（則）金賈四千。粟賈釜四十則鍾四百也，十鍾四千也，二十鍾者為八千也。金賈四千，則二金中八千也。然則一農之事終歲耕百畝，百畝之收不過二十鍾，一農之事乃中二金之財耳。故粟重黃金輕，黃金重而粟輕，兩者不衡立。故善者重粟之賈。釜四百，則是鍾四千也，十鍾四萬，二十鍾者八萬。金賈四千，則是十金四萬也，二十金者為八萬。故發號出令，曰一農之事有二十金之筴。然則地非有廣狹，國非有貧富也，通於發號出令，審於輕重之數然。」

管子曰：「湩然擊鼓，士忿怒；鎗然擊金，士帥然。筴（桐）〔枹〕鼓從之，輿死扶傷，爭進而無止。口滿用，手滿錢，非大父母之仇也，重祿重賞之所使也。故軒冕立於朝，爵祿不隨，臣不為忠；中軍行戰，委予之賞不隨，士不死其列陳。然則是大臣執於朝，而列陳之士執於賞也。故使父不得子其子，兄不得弟其弟，妻不得有其夫，唯重祿重賞為然耳。故不遠道里而能威絕域之民，不險山川而能服有恃之（固）〔國〕，發若雷霆，動若風雨，獨出獨入，莫之能圉。」

桓公曰：「四夷不服，恐其逆政游於天下而傷寡人，寡人之（行）為此有道乎？」管子對曰：「吳越不朝，珠象而以為幣乎。發、朝鮮不朝，請文皮、毤服而以為幣乎。禺氏不朝，請以白璧為幣乎。崑崙之虛不朝，請以璆琳、琅玕為幣乎。故夫握而不見於手，含而不見於口，而辟千金者，珠也；然后，八千里之吳越可得而朝也。一豹之皮，（容金而金）〔而辟千金〕也；然后，八千里之發、朝鮮可得而朝也。懷而不見於抱，挾而不見於掖，而辟千金者，白璧也；然后，八千里之禺氏可得而朝也。簪珥而辟千金者，璆琳、琅玕也；然后，八千里之崑崙之虛可得而朝也。故物無主，事無接，遠近無以相因，則四夷不得而朝矣。」


管子卷第二十四


輕重乙第八十一


輕重（第）〔十〕四。

桓公曰：「天下之朝夕可定乎？」管子對曰：「終身不定。」桓公曰：「其不定之說，可得聞乎？」管子對曰：「地之東西二萬八千里，南北二萬六千里。天子中而立，國之四面，面萬有餘里。民之入正籍者亦萬有餘里。故有百倍之力而不至者，有十倍之力而不至者，有倪而是者。則遠者䟽，疾怨上。邊竟諸侯受君之怨民，與之為善，缺然不朝。是天子塞其涂。熟穀者去，天下之可得而霸？」桓公曰：「行事奈何？」管子對曰：「請與之立壤列天下之旁，天子中立，地方千里，兼霸之壤三百有餘里，佌諸侯度百里，負海子男者度七十里。若此則如胸之使臂，臂之使指也。然則小不能分於民，（推）〔准〕徐疾羨不足，雖在下不為君憂。夫海出沸無止，山生金木無息。草木以時生，器以時靡幣，泲水之鹽以日消。終則有始，與天壤爭，是謂立壤列也。」

武王問於癸度曰：「賀獻不重，身不親於君；左右不足，（支）〔友〕不善於群臣。故不欲收穡戶籍而給左右之用，為之有道乎？」癸度對曰：「吾國者衢處之國也，遠秸之所通，游客蓄商之所道，財物之所遵。故苟（入）〔食〕吾國之粟，因吾國之幣，然后，載黃金而出。故君請重重而衡輕輕，運物而相因，則國筴可成。故謹毋失其度，未與？民可治？」武王曰：「行事奈何？」癸度曰：「金山於汝、漢之右衢，珠出於赤野之末光，玉出於禺氏之旁山。此皆距周七千八百餘里，其涂遠，其至阨。故先王度用於其重，因以珠玉為上幣，黃金為中幣，刀布為下幣。故先王善高下中幣，制下上之用，而天下足矣。」

桓公曰：「衡謂寡人曰：『一農之事必有一耜、一銚、一鎌、一鎒、一椎、一銍，然后成為農。一車必有一斤、一鋸、一釭、一鑽、一鑿、一銶、一軻，然后成為車。一女必有一刀、一錐、一箴、一鉥，然后〔成〕為女。請以令斷山木，鼓山鐵，是可以毋籍而用足。』」管子對曰：「不可。今發徒隸而作之，則逃亡而不守。發民，則下疾怨上，邊竟有兵，則懷宿怨而不戰。未見山鐵之利而內敗矣。故善者不如與民，量其重，計其贏，民得其（十）〔七〕，君得其三。有雜之以輕重，守之以高下。若此，則民疾作而為上虜矣。」

桓公曰：「請問壤數。」管子對曰：「河𡌧諸侯，畝鍾之國也。（皟）〔磧〕山諸侯之國也。河𡌧諸侯常不勝山諸侯之國者，豫戒者也。」桓公曰：「此若言何謂也？」管子對曰：「夫河𡌧諸侯，畝鍾之國也，故穀眾多而不理，固不得有。至於山諸侯之國，則斂蔬藏菜，此之謂豫戒。」桓公曰：「壤數盡於此乎？」管子對曰：「未也。昔狄諸侯，畝鍾之國也，故粟十鍾而錙金。程諸侯，山諸侯之國也，故粟五釜而錙金。故狄諸侯十鍾而不得倳戟，程諸侯五釜而得倳戟，十倍而不足，或五分而有餘者，通於輕重高下之數。國有十歲之蓄，而民食不足者，皆以其事業望君之祿也。君有山海之財，而民用不足者，皆以其事業交接於上者也。故租籍，君之所宜得也；正籍者，君之所強求也。亡君廢其所宜得而斂其所強求，故下怨上而令不行。民，奪之則怒，予之則喜，民情固然。先王知其然，故見予之（所）〔形〕，不見奪之理。故五穀粟來者，民之司命也；黃金刀布者，民之通貨也。先王善制其通貨以御其司命，故民力可盡也。」

管子曰：「泉雨五尺，其君必辱。食稱之國必亡。待五穀者眾也。故樹木之勝霜露者不受令於天，家足其所者不從聖人。故奪然後予，高然后下，（喜然后怒）〔怒然后喜〕，天下可舉。」

桓公曰：「強本節用，可以為存乎？」管子對曰：「可以為益愈，而未足以為存也。昔者紀氏之國強本節用者，其五穀豐滿而不能理也，四流而歸於天下。若是，則紀氏其強本節用，適足以使其民穀盡而不能理為天下虜。是以其國亡而身無所處。故可以益愈而不足以為存。故善為國者，天下下我高，天下輕我重，天下多我寡。然后可以朝天下。」

桓公曰：「寡人欲毋（穀）〔殺〕一士，毋頓一戟，而辟方都二，為之有道乎？」管子對曰：「涇水（十二）〔上下〕空，汶、（淵）〔泗〕、洙、沿滿三之。於乃請以令使九月種麥，日至（日）〔而〕穫，則時雨未下而利農事矣。」桓公曰：「諾。」令以九月種麥，日至而穫。量其艾，一收之積中方都二。故此所謂善因天時，辯於地利而辟方都之道也。

管子入復桓公曰：「終歲之租金四萬二千金，請以一朝素賞軍士。」桓公曰：「諾。」以令至鼓期於泰舟之野期軍士。桓公乃即壇而立，甯戚、鮑叔、隰朋、易牙、賓胥無皆差肩而立。管子執枹而揖軍士曰：「誰能陷陳破眾者，賜之百金。」三問不對。有一人秉劍而前，問曰：「幾何人之眾也？」管子曰：「千人之眾。」「千人之眾，臣能陷之。」賜之百金。管子又曰：「兵接弩張，誰能得卒長者，賜之百金。」問曰：「幾何人卒之長也？」管子曰：「千人之長。」「千人之長，臣能得之。」賜之百金。管子又曰：「誰能聽旌旗之所指，而得執將首者，賜之千金。」言能得者壘（千）〔十〕人，賜之人千金。其餘言能外斬首者，賜之人十金。一朝素賞，四萬二千金廓然虛。桓公惕然太息曰：「吾曷以識此？」管子對曰：「君勿患。且使外為名於其（內）〔鄉〕，（鄉）〔內〕為功於其親，家為德於其妻子。若此，則士必爭名報德，無北之意矣。吾舉兵而攻，破其軍，并其地，則非特四萬二千金之利也。」五子曰：「善。」桓公曰：「諾。」乃誡大將曰：「百人之長，必為之朝禮。千人之長，必拜而送之，降兩級。其有親戚者，必遺之酒四石、肉四鼎。其無親戚者，必遺其妻子酒三石、肉三鼎。」行教半歲，父教其子，兄教其弟，妻諫其夫，曰：「見其若此其厚，而不死列陳，可以反於鄉乎？」桓公衍終舉兵攻萊，戰於莒必市里。鼓旗未相望，眾少未相知，而萊人大遁。故遂破其軍，兼其地，而虜其將。故未列地而封，未出金而賞，破萊軍，并其地，禽其君。此素賞之計也。

桓公曰：「曲防之戰，民多假貸而給上事者。寡人欲為之出賂，為之奈何？」管子對曰：「請以令：令富商蓄賈百符而一馬，無有者取於公家。若此，則馬必坐長而百倍其本矣。是公家之馬不離其牧皁，而曲防之戰賂足矣。」

桓公問於管子曰：「崇弟、蔣弟、丁、惠之功世，吾歲罔。寡人不得籍斗升焉，去〔一〕。菹（菜）〔萊〕、鹹鹵、斥澤、山閒㙗堞不為用之壤，寡人不得籍斗升焉，去一。列稼緣封十五里之原，強耕而自以為落，其民寡人不得籍斗升焉，〔去一〕。則是寡人之國，五分而不能操其二，是有萬乘之號而無千乘之用也。以是與天子提衡，爭秩於諸侯，為之有道乎？」管子對曰：「唯籍於號令為可耳。」桓公曰：「行事奈何？」管子對曰：「請以令發師置屯（藉）〔籍〕農，十鍾之家不行，百鍾之家不行，千鍾之家不行。行者不能百之一，千之十，而囷窌之數皆見於上矣。君案囷窌之數，令之曰：『國貧而用不足，請以平價取之子，皆案囷窌而不能挹損焉。』君直幣之輕重以決其數，使無（劵）〔券〕契之責，則積藏囷窌之粟皆歸於君矣。故九州無敵，竟上無患。」（令）〔公〕曰：「罷師歸農，無所用之。」管子曰：「天下有兵，則積藏之粟足以備其糧。天下無兵，則以賜貧甿，若此則菹（菜）〔萊〕、鹹鹵、斥澤、山閒㙗堞之壤無不發草。此之謂籍於號令。」

管子曰：「滕魯之粟釜百，則使吾國之粟釜千，滕魯之粟四流而歸我，若下深谷者。非歲凶而民飢也，辟之以號令，引之以徐疾，施乎其歸我若流水。」

桓公曰：「吾欲殺正商賈之利而益農夫之事，為此有道乎？」管子對曰：「粟重而萬物輕，粟輕而萬物重，兩者不衡立。故殺正商賈之利而益農夫之事，則請重粟之價（金）〔釜〕三百。若是則田野大辟，而農夫勸其事矣。」桓公曰：「重之有道乎？」管子對曰：「請以令與大夫城藏，使卿、諸侯藏千鍾，令大夫藏五百鍾，列大夫藏百鍾，富商蓄賈藏五十鍾。內可以為國委，外可以益農夫之事。」桓公曰：「善。」下令卿諸侯令大夫城藏。農夫辟其五穀，三倍其賈，則正商失其事，而農夫有百倍之利矣。

桓公問於管子曰：「衡有數乎？」管子對曰：「衡無數也。衡者使物壹高壹下，不得常固。」桓公曰：「然則衡數不可調耶？」管子對曰：「不可調。調則澄，澄則常，常則高下不貳，高下不貳則萬物不可得而使（固）〔用〕。」桓公曰：「然則何以守時？」管子對曰：「夫歲有四秋，而分有四時。故曰：農事且作，請以什伍農夫賦耜鐵，此之謂春之秋。大夏且至，絲纊之所作，此之謂夏之秋。而大秋成，五穀之所會，此之謂秋之秋。大冬營室中，女事紡績緝縷之所作也，此之謂冬之秋。故歲有四秋，而分有四時。已得四者之序，發號出令，物之輕重相什而相伯。故物不得有常固。故曰衡無數。」

桓公曰：「皮幹筋角竹箭羽毛齒革不足，為此有道乎？」管子曰：「惟曲衡之數為可耳。」桓公曰：「行事奈何？」管子對曰：「請以令為諸侯之商賈立客舍，一乘者有食，三乘者有芻菽，五乘者有伍養，天下之商賈歸齊若流水。」


輕重丙第八十二


管子輕重十五。

篇亡。


輕重丁第八十三


管子輕重十六。

桓公曰：「寡人欲西朝天子而賀獻不足，為此有數乎？」管子對曰：「請以令城陰里，使其牆三重而門九襲。因使玉人刻石而為璧，尺者萬泉，八寸者八千，七寸者七千，珪中四千，瑗中五百。」璧之數已具，管子西見天子曰：「弊邑之君欲率諸侯而朝先王之廟，觀於周室。請以令使天下諸侯朝先王之廟、觀於周室者，不得不以彤弓石璧。不以彤弓石璧者，不得入朝。」天子許之曰：「諾。」號令於天下。天下諸侯載黃金珠玉五穀文采布泉輸齊，以收石璧。石璧流而之天下，天下財物流而之齊，故國八歲而無籍。陰里之謀也。

右石璧謀。

桓公曰：「天子之養不足，號令賦於天下則不信諸侯，為此有道乎？」管子對曰：「江淮之閒有一茅而三脊毋至其本，名之曰菁茅。請使天子之吏環封而守之。夫天子則封於太山，禪於梁父。號令天下諸侯曰：『諸從天子封於太山、禪於梁父者，必抱菁茅一束以為禪（籍）〔藉〕。不如令者不得從。』」天（子）下諸侯載其黃金，爭秩而走。江淮之菁茅坐長而十倍，其賈一束而百金。故天子三日即位，天下之金四流而歸周若流水。故周天子七年不求賀獻者，菁茅之謀也。

右菁茅謀。

桓公曰：「寡人多務，令衡籍吾國之富商蓄賈稱貸家，以利吾貧萌、農夫，不失其本事。反此有道乎？」管子對曰：「惟反之以號令為可耳。」桓公曰：「行事奈何？」管子對曰：「請使賓胥無馳而南，隰朋馳而北，甯戚馳而東，鮑叔馳而西。四子之行定，夷吾請號令謂四子曰：『子皆為我君視四方稱貸之閒，其受息之氓幾何千家，以報吾。』」鮑叔馳而西。反報曰：「西方之氓者，帶濟負河，菹澤之萌也。漁獵取薪蒸而為食。其稱貸之家多者千鍾，少者六、七百鍾。其出之，鍾也一鍾。其受息之萌九百餘家。」賓胥無馳而南。反報曰：「南方之萌者，山居谷處，登降之萌也。上斷輪軸，下采杼栗，田獵而為食。其稱貸之家多者千萬，少者六、七百萬。其出之，中伯伍也。其受息之萌八百餘家。」甯戚馳而東。反報曰：「東方之萌，帶山負海，（苦）〔谷〕處，上斷福，漁獵之萌也。治葛縷而為食。其稱貸之家：（下）〔丁〕、惠、高、國，多者五千鍾，少者三千鍾。其出之，中鍾五釜也。其受息之萌八、九百家。」隰朋馳而北。反報曰：「北方萌者，衍處負海，煮泲為鹽，梁濟取魚之萌也。薪食，其稱貸之家多者千萬，少者六、七百萬。其出之，中伯二十也。受息之萌九百餘家。」凡稱貸之家出泉參千萬，出粟參數千萬鍾。受子息民參萬家。四子已報。管子曰：「不（棄）〔意〕我君之有萌中一國而五君之正也，然欲國之無貧，兵之無弱，安可得哉？」桓公曰：「為此有道乎？」管子曰：「惟反之以號令為可。請以令賀獻者皆以鐻枝蘭鼓，則必坐長什倍其本矣。君之棧臺之（職）〔織〕亦坐長什倍。請以令召稱貸之家，君因酌之酒，太宰行觴。桓公舉衣而問曰：『寡人多務，令衡籍吾國。聞子之假貸吾貧萌，使有以終其上令。寡人有鐻枝蘭鼓，其賈中純萬泉也。願以為吾貧萌決其子息之數，使無（劵）〔券〕契之責。』稱貸之家皆齊首而稽顙曰：『君之憂萌至於此！請再拜以獻堂下。』桓公曰：『不可。子使吾萌春有以倳耜，夏有以決芸。寡人之德子無所寵，若此而不受，寡人不得於心。』故稱貸之家（曰皆）〔皆曰〕：『再拜受。』所出棧臺之（職）〔織〕未能參千純也，而決四方子息之數，使無（劵）〔券〕契之責。四方之萌聞之，父教其子，兄教其弟曰：『夫墾田發〔草〕務，上之所急，可以無庶乎？君之憂我至於此！』此之謂反準。」

管子曰：「昔者癸度居人之國，必四面望於天下。下高亦高。天下高我獨下，必失其國於天下。」桓公曰：「此若言曷謂也？」管子對曰：「昔萊人善染，練茈之於萊純錙，緺綬之於萊亦純錙也。其周中，十金。萊人知之，閒（繤）〔纂〕茈空。周且斂馬作見於萊人操之。萊有（推）〔準〕馬。是自萊失（綦）〔纂〕茈而反準於馬也。故可因者因之，乘者乘之，此因天下以制天下。此之謂國準。」

桓公曰：「齊西水潦而民飢，齊東豐庸而糶賤，欲以東之賤被西之貴，為之有道乎？」管子對曰：「今齊西之粟釜百泉，則鏂二十也。齊東之粟釜十泉，則鏂二錢也。請以令籍人三十泉，得以五穀菽粟決其籍。若此，則齊西出三斗而決其籍，齊東出三釜而決其籍。然則釜十之粟皆實於倉廩。西之民飢者得食，寒者得衣；無本者（子）〔予〕之陳，無種者（子）〔予〕之新。若此，則東西之相被，遠近之準平矣。」

桓公曰：「衡數吾已得聞之矣。請問國準。」管子對曰：「孟春且至，溝瀆（阮）〔阨〕而不遂，谿谷（報）〔鄣〕上之水不安於藏，內毀室屋，壞牆垣，外傷田野，殘禾稼，故君謹守泉金之謝物，且為之舉。大夏，帷蓋衣幕之奉不給，謹守（泉）〔帛〕布之謝物，且為之舉。大秋，甲兵求繕，弓弩求弦，謹絲麻之謝物，且為之舉。大冬，任甲兵，糧食不給，黃金之賞不足，謹守五穀黃金之謝物，且為之舉。已守其謝，富商蓄賈不得如故。此之謂國準。」

龍鬭於馬（謂）〔瀆〕之陽，牛山之陰。管子八復於桓公曰：「天使使者臨君之郊，請使大夫（初）〔袀〕飭左右玄服天之使者乎？」天下聞之曰：「神哉齊桓公，天使使者臨其郊。」不待舉兵，而朝者八諸侯。此乘天威而動天下之道也。故智者役使鬼神而愚者信之。

桓公終神。管子入復桓公曰：「地（重）〔動〕，（投）〔疫〕之哉兆，國有慟。風（重）〔動〕，（投）〔疫〕之哉兆。國有槍星，其君必辱；國有篲星，必有流血。浮丘之戰，篲之所出，必服天下之仇。今篲星見於齊之分，請以令朝功臣世家，號令於國中曰：『篲星出，寡人恐服天下之仇。請有五穀（收）〔叔〕粟布帛文采者，皆勿敢左右。國且有大事，請以平賈取之。』功臣之家、人民百姓皆獻其穀菽粟泉金，歸其財物，以佐君之大事。此謂乘天（嗇）〔菑〕而求民鄰財之道也。」

桓公曰：「大夫多并其財而不出，腐朽五穀而不散。」管子對曰：「請以令召城陽大夫而（請）〔謫〕之。」桓公曰：「何哉？」管子對曰：「『城陽大夫，嬖寵被絺𥿭，鵝鶩含餘粖，齊鍾鼓之聲，吹笙篪，同姓不入，伯叔父母遠近兄弟皆寒而不得衣，飢而不得食。子欲盡忠於寡人，能乎？故子毋復見寡人。』滅其位，杜其門而不出。」功臣之家皆爭發其積藏，出其資財，以予其遠近兄弟。以為未足，又收國中之貧病孤獨老不能自食之萌，皆與得焉。故桓公推仁立義，功臣之家兄弟相戚，骨肉相親，國無飢民。此之謂繆數。

桓公曰：「崢丘之戰，民多稱貸負子息，以給上之急，度上之求。寡人欲復業產，此何以洽？」管子對曰：「惟繆數為可耳。」桓公曰：「諾。」令左右州曰：「表稱貸之家，皆堊白其門而高其閭。」州通之師執折箓曰：「君且使使者。」桓公使八使者式璧而聘之，以給鹽菜之用。稱貸之家皆齊首稽顙而問曰：「何以得此也？」使者曰：「君令曰：『寡人聞之《詩》曰：愷悌君子，民之父母也。寡人有崢丘之戰。吾聞子假貸吾貧萌，使有以給寡人之急，度寡人之求。使吾萌春有以倳耜，夏有以決芸，而給上事，子之力也。是以式璧而聘子，以給鹽（萊）〔菜〕之用。故子中民之父母也。』」稱貸之家皆折其（劵）〔券〕而削其書，發其積藏，出其財物，以振貧病。分其故貲，故國中大給，崢丘之謀也。此之謂繆數。

桓公曰：「四郊之民貧，商賈之民富，寡人欲殺商賈之民以益四郊之民，為之奈何？」管子對曰：「請以令決瓁洛之水，通之（杭）〔抗〕莊之閒。」桓公曰：「諾。」行令未能一歲，而郊之民殷然益富，商賈之民廓然益貧。桓公召管子而問曰：「此其故何也？」管子對曰：「決瓁洛之水通之（杭）〔抗〕莊之閒，則屠酤之汁肥流水，則蟁（虻）〔母〕巨雄、翡燕小鳥皆歸之，宜昏飲，此水上之樂也。賈人蓄物而賣為讎，買為取，市未央畢，而委舍其守列投蟁（虵）〔母〕巨雄。新冠五尺請挾彈懷九游水上，彈翡燕小鳥，被於暮。故賤賣而貴買。四郊之民賣賤，何為不富哉？商賈之人，何為不貧乎？」桓公曰：「善。」

桓公曰：「五衢之民，衰然多衣弊而屨穿，寡人欲使帛、布、絲、纊之賈賤，為之有道乎？」管子曰：「請以令沐途旁之樹枝，使無尺寸之陰。」桓公曰：「諾。」行令未能一歲，五衢之民皆多衣帛完屨。桓公召管子而問曰：「此其何故也？」管子對曰：「途旁之樹未沐之時，五衢之民，男女相好往來之市者，罷市相睹樹下，談語終日不歸。男女當壯，扶輦推輿，相睹樹下，戲笑超距，終日不歸。父兄相睹樹下，論議玄語，終日不歸。是以田不發，五穀不播，麻桑不種，蠒縷不治。內嚴一家而三不歸，則帛、布、絲、纊之賈安得不貴？」桓公曰：「善。」

桓公曰：「糶賤，寡人恐五穀之歸於諸侯，寡人欲為百姓萬民藏之，為此有道乎？」管子曰：「今者夷吾過市，有新成囷京者二家。君請式璧而聘之。」桓公曰：「諾。」行令半歲，萬民聞之，舍其作業而為囷京以藏菽粟五穀者過半。桓公問管子曰：「此其何故也？」管子曰：「成囷京者二家，君式璧而聘之，名顯於國中，國中莫不聞。是民上則無功顯名於百姓也，功立而名成；下則實其囷京，上以給上為君。壹舉而名實俱在也，民何為也？」

桓公問管子曰：「請問王數之守終始，可得聞乎？」管子曰：「正月之朝，穀始也；日至百日，黍秫之始也；九月斂實，（平）〔牟〕麥之始也。」

管子問於桓公：「敢問齊方于幾何里？」桓公曰：「方五百里。」管子曰：「陰雍長城之地，其於齊國三分之一，非穀之所生也。（𣴿）〔海莊〕、龍夏，其於齊國四分之一也，朝夕外之，所墆齊地者五分之一，非穀之所生也。然則吾非託食之主耶？」桓公遽然起曰：「然則為之奈何？」管子對曰：「動之以言，潰之以辭，可以為國基。且君幣籍而務，則賈人獨操國趣；君穀籍而務，則農人獨操國固。君動言操辭，左右之流君獨因之，物之始吾已見之矣，物之終吾已見之矣，物之賈吾已見之矣。」管子曰：「長城之陽，魯也。長城之陰，齊也。三敗殺君二重臣定社稷者，吾此皆以狐突之地封者也。故山地者山也，水地者澤也，薪芻之所生者斥也。」公曰：「託食之主及吾地亦有道乎？」管子對曰：「守其三原。」公曰：「何謂三原？」管子對曰：「君守布則籍於麻，十倍其賈，布五十倍其賈。此數也。君以織籍，籍於（系）〔糸〕。未為（系）〔糸〕籍（系）〔糸〕，撫織，再十倍其賈。如此，則云五穀之籍。是故籍於布則撫之系，籍於穀則撫之山，籍於六畜則撫之術。籍於物之終始而善御以言。」公曰：「善。」管子曰：「以國一籍臣右守布萬兩而右麻籍四十倍其賈衍。布五十倍其賈，公以重布決諸侯賈，如此而有二十齊之故。是故輕軼於賈穀制畜者則物軼於四時之輔。善為國者守其國之財，湯之以高下，注之以徐疾，一可以為百。未嘗籍求於民，而使用若河海，終則有始。此謂守物而御天下也。」公曰：「然則無可以為有乎？貧可以為富乎？」管子對曰：「物之生未有刑，而王霸立其功焉。是故以人求人，則人重矣。以數求物，則物重矣。」公曰：「此若言何謂也？」管子對曰：「舉國而一則無貲，舉國而十則有百。然則吾將以徐疾御之，若左之授右，若右之授左，是以外內不踡，終身無咎。王霸之不求於人而求之終始，四時之高下，令之徐疾而已矣。源泉有竭，鬼神有歇。守物之終始，〔終〕身不竭。此謂源究。」


輕重戊第八十四


輕重十七。

桓公問於管子曰：「輕重安施？」管子對曰：「自理國虙戲以來，未有不以輕重而能成其王者也。」公曰：「何謂？」管子對曰：「虙戲作，造六（峜）〔法〕以迎陰陽，作九九之數以合天道，而天下化之。神農作，樹五穀淇山之陽，九州之民乃知穀食，而天下化之。（黃帝）〔燧人〕作，鑽鐩生火，以熟葷臊，民食之無茲胃之病，而天下化之。黃帝之王，童山竭澤。有虞之王，燒曾藪，斬群害，以為民利，封土為社，置木為閭，始民知禮也。當是其時，民無慍惡不服，而天下化之。夏人之王，外鑿二十䖟，韘十七湛，䟽三江，鑿五湖，道四涇之水，以商九州之高，以治九藪，民乃知城郭、門閭、室屋之築，而天下化之。殷人之王，立（帛）〔皁〕牢，服牛馬，以為民利，而天下化之。周人之王，循六（𢚏）〔法〕，合陰陽，而天下化之。」公曰：「然則當世之王者何行而可？」管子對曰：「并用而毋俱盡也。」公曰：「何謂？」管子對曰：「帝王之道備矣，不可加也。公其行義而已矣。」公曰：「其行義奈何？」管子對曰：「天子幼弱，諸侯亢強，聘享不上。公其弱強繼絕，率諸侯以起周室之祀。」公曰：「善。」

桓公曰：「魯梁之於齊也，千穀也，蠭螫也，齒之有脣也。今吾欲下魯梁，何行而可？」管子對曰：「魯梁之民俗為綈。公服綈，令左右服之，民從而服之。公因令齊勿敢為，必仰於魯梁，則是魯梁釋其農事而作綈矣。」桓公曰：「諾。」即為服於泰山之陽，十日而服之。管子告魯梁之賈人曰：「子為我致綈千匹，賜子金三百斤。什至而金三十斤。」則是魯梁不賦於民，財用足也。魯梁之君聞之，則教其民為綈。十三月，而管子令人之魯梁。魯梁郭中之民道路揚塵，十步不相見，（絏）〔曳〕繑而踵相隨，車轂齺，騎連伍而行。管子曰：「魯梁可下矣。」公曰：「奈何？」管子對曰：「公宜服帛，率民去綈。閉關，毋與魯梁通使。」公曰：「諾。」後十月，管子令人之魯梁，魚梁之民餓餒相及，應聲之正無以給上。魯梁之君即令其民去綈脩農。穀不可以三月而得。魯梁之人糴十百，齊糶十錢。二十四月，魯梁之民歸齊者十分之六。三年，魯梁之君請服。

桓公問管子曰：「民飢而無食，寒而無衣，應聲之正無以給上，室屋漏而不（居）〔治〕，牆垣壞而不築，為之奈何？」管子對曰：「沐涂樹之枝也。」桓公曰：「諾。」令謂左右伯沐涂樹之枝。左右伯受沐，涂樹之枝闊。其年，民被白布，清中而濁，應聲之正有以給上，室屋漏者得（居）〔治〕，牆垣壞者得築。公召管子問曰：「此何故也？」管子對曰：「齊者，夷萊之國也。一樹而百乘息其下者，以其不捎也。眾鳥居其上，丁壯者胡丸操彈居其下，終日不歸。父老柎枝而論，終日不歸。歸市亦惰倪，終日不歸。今吾沐涂樹之枝，日中無尺寸之陰，出入者長時，行者疾走，父老歸而治生，丁壯者歸而薄業。彼臣歸其三不歸，此以鄉不資也。」

桓公問於管子曰：「萊、莒與柴田相并，為之奈何？」管子對曰：「萊、莒之山生柴，君其率白徒之卒鑄莊山之金以為幣，重萊之柴賈。」萊君聞之，告左右曰：「金幣者，人之所重也。柴者，吾國之奇出也。以吾國之奇出，盡齊之重寶，則齊可并也。」萊即釋其耕農而治柴。管子即令隰朋反農。二年，桓公止柴。萊、莒之糴三百七十，齊糶十錢，萊、莒之民降齊者十分之七。二十八月，萊、莒之君請服。

桓公問於管子曰：「楚者，山東之強國也，其人民習戰鬭之道。舉兵伐之，恐力不能過。兵弊於楚，功不成於周，為之奈何？」管子對曰：「即以戰鬭之道與之矣。」公（田）〔曰〕：「何謂也？」管子對曰：「公貴買其鹿。」桓公即為百里之城，使人之楚買生鹿。楚生鹿當一而八萬。管子即令桓公與民通輕重，藏穀什之六。令左司馬伯公將白徒而鑄錢於莊山。令中大夫王邑載錢二千萬，求生鹿於楚。楚王聞之，告其相曰：「彼金錢，人之所重也，國之所以存，明主之所以賞有功。禽獸者群害也，明王之所棄逐也。今齊以其重寶貴買吾群害，則是楚之福也。天且以齊私楚也。子告吾民急求生鹿，以盡齊之寶。」楚民即釋其耕農而田鹿。管子告楚之賈人曰：「子為我至生鹿二十，賜子金百斤。什至而金千斤也。」則是楚不賦於民而財用足也。楚之男子居外，女子居涂。隰朋教民藏粟五倍，楚以生鹿藏錢五倍。管子曰：「楚可下矣。」公曰：「奈何？」管子對曰：「楚錢五倍。其君且自得而脩穀，錢五倍，是楚強也。」桓公曰：「諾。」因令人閉關，不與楚通使。楚王果自得而脩穀。穀不可三月而得也，楚糴四百。齊因令人載粟處芉之南，楚人降齊者十分之四。三年而楚服。

桓公問於管子曰：「代國之出，何有？」管子對曰：「代之出，狐白之皮。公其貴買之。」管子曰：「狐白應陰陽之變，六月而壹見。公貴買之，代人忘其難得，喜其貴買，必相率而求之，則是齊金錢不必出，代民必去其本而居山林之中。離枝聞之，必侵其北，離枝侵其北，代必歸於齊。公（曰今）〔其令〕齊載金錢而往。」桓公曰：「諾。」即令中大夫王師北將人徒載金錢之代谷之上，求狐白之皮。代王聞之，即告其相曰：「代之所以弱於離枝者，以無金錢也。今齊乃以金錢求狐白之皮，是代之福也。子急令民求狐白之皮以致齊之幣，寡人將以來離枝之民。」代人果去其本，處山林之中，求狐白之皮。二十四月而不得一。離枝聞之，則侵其北。代王聞之，大恐。則將其士卒葆於代谷之上。離枝遂侵其北，王即將其士卒願以下齊。齊未亡一錢幣，脩使三年而代服。

桓公問於管子曰：「吾谷制衡山之術，為之奈何？」管子對曰：「公其令人貴買衡山之械器而賣之。燕、代必從公而買之，秦、趙聞之，必與公爭之。衡山之械器必倍其賈。天下爭之，衡山械器必什倍以上。」公曰：「諾。」因令人之衡山求買械器，不敢辯其貴賈。齊修械器於衡山十月，燕、代聞之，果令人之衡山求買械器。燕、代修三月，秦國聞之，果令人之衡山求買械器。衡山之君告其相曰：「天下爭吾械器，令其（買）〔賈〕再什以上。」衡山之民釋其本，脩械器之巧。齊即令隰朋漕粟於趙。趙（糴）〔糶〕十五，隰朋取之石五十。天下聞之，載粟而之齊。齊脩械器十七月，脩（糶）〔糴〕五月，即閉關不與衡山通使。燕、代、秦、趙即引其使而歸。衡山械器盡，魯削衡山之南，齊削衡山之北。內自量無械器以應二敵，即奉國而歸齊矣。


輕重己第八十五


輕重十八。

清神生心，心生規，規生矩，矩生方，方生正，正生曆，曆生四時，四時生萬物。聖人因而理之，道徧矣。

以冬日至始，數四十六日，冬盡而春始。天子東出其國四十六里而壇，服青而絻青，搢王揔，帶王監，朝諸侯卿大夫列士，循於百姓，號曰祭日，犧牲以魚。發出令曰：「生而勿殺，賞而勿罰，罪獄勿斷，以待期年。」教民樵室鑽鐩，墐竈泄井，所以壽民也。耜、耒、耨、懷、鉊、鈶、（又）〔乂〕、㩖、權渠、𦃻𦁛，所以御春夏之事也，必具。教民為酒食，所以為孝敬也。民生而無父母，謂之孤子；無妻無子，謂之老鰥；無夫無子，謂之老寡。此三人者，皆就官而眾。可事者不可事者，食如言而勿遺。多者為功，寡者為罪。是以路無行乞者也。路有行乞者，則相之罪也。天子之春令也。

以冬日至始，數九十二日，謂之春至。天子東出其國九十二里而壇，朝諸侯卿大夫列士，循於百姓，號曰祭星。十日之內，室無處女，路無行人。苟不樹藝者，謂之賊人；下作之地，上作之天，謂之不服之民；處里為下陳，處師為下通，謂之役夫。三不樹而主使之。天子之春令也。

以春日至始，數四十六日，春盡而夏始。天子服黃而靜處，朝諸侯卿大夫列士，循於百姓，發號出令曰：「毋聚大眾，毋行大火，毋斷大木（誅大臣），毋斬大山，毋戮大衍。滅三大而國有害也。」天子之夏禁也。

以春日至始，數九十二日，謂之夏至，而麥熟。天子祀於太宗，其盛以麥。麥者，穀之始也；宗者，族之始也。同族者（人）〔入〕，殊族者處。皆齊。大材，出祭王母。天子之所以主始而忌諱也。

以夏日至始，數四十六日，夏盡而秋始，而黍熟。天子祀於太祖，其盛以黍。黍者，穀之美者也。祖者，國之重者也。大功者太祖，小功者小祖，無功者無祖。（無）〔有〕功者皆稱其位而立沃，（有）〔無〕功者觀於外。祖者所以功祭也，非所以戚祭也。天子之所以異貴賤而賞有功也。

以夏日至始，數九十二日，謂之秋至。秋至而禾熟。天子祀於太惢，西出其國百三十八里而壇，服白而絻白，搢玉揔，帶錫監，吹塤篪之風，鑿動金石之音，朝諸侯卿大夫列士，循於百姓，號日祭月，犧牲以彘。發號出令：罰而勿賞，奪而勿予，罪獄誅而勿生，終歲之罪，毋有所赦。作衍牛馬之實在野者王。天子之秋計也。

以秋日至始，數四十六日，秋盡而冬始。天子服黑絻黑而靜處，朝諸侯卿大夫列士，循於百姓，發號出令曰：「毋行大火，毋斬大山，毋塞大水，毋犯天之隆。」天子之冬禁也。

以秋日至始，數九十二日，天子北出九十二里而壇，服黑而絻黑，朝諸侯卿大夫列士，號曰發繇。趣山人斷伐，具械器；趣菹人薪雚葦，足蓄積。三月之後，皆以其所有易其所無。謂之大通三月之蓄。

凡在趣耕而不耕，民以不令，不耕之害也。宜芸而不芸，百草皆存，民以僅存，不芸之害也。宜穫而不穫，風雨將作，五穀以削，士民零落，不穫之害也。宜藏而不藏，霧氣陽陽，宜死者生，宜蟄者鳴，不臧之害也。張耜當弩，銚耨當劍戟，擭渠當脅𩊆，蓑笠當𢫕櫓。故耕械具則戰械備矣。


輕重庚第八十六


篇亡。