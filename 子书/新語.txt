新語

〔西漢〕陸賈


《道基第一》


傳曰：「天生萬物，以地養之，聖人成之。」功德參合，而道術生焉。

故曰：張日月，列星辰，序四時，調陰陽，布氣治性，次置五行，春生夏長，秋收冬藏，陽生雷電，陰成雪霜，養育群生，一茂一亡，潤之以風雨，曝之以日光，溫之以節氣，降之以殞霜，位之以眾星，制之以斗衡，苞之以六合，羅之以紀綱，改之以災變，告之以禎祥，動之以生殺，悟之以文章。

故在天者可見，在地者可量，在物者可紀，在人者可相。

故地封五嶽，畫四瀆，規洿澤，通水泉，樹物養類，苞殖萬根，暴形養精，以立群生，不違天時，不奪物性，不藏其情，不匿其詐。

故知天者仰觀天文，知地者俯察地理，跂行喘息，蜎飛蠕動之類，水生陸行，根著葉長之屬，為寧其心而安其性，蓋天地相承，氣感相應而成者也。

於是先聖乃仰觀天文，俯察地理，圖畫乾坤，以定人道，民始開悟，知有父子之親，君臣之義，夫婦之道，長幼之序。於是百官立，王道乃生。

民人食肉飲血，衣皮毛；至於神農，以為行蟲走獸，難以養民，乃求可食之物，嘗百草之實，察酸苦之味，教民食五穀。

天下人民，野居穴處，未有室屋，則與禽獸同域。於是黃帝乃伐木構材，築作宮室，上棟下宇，以避風雨。

民知室居食穀，而未知功力。於是后稷乃列封（彊）〔疆〕，畫畔界，以分土地之所宜；闢土殖穀，以用養民；種桑麻，致絲枲，以蔽形體。

當斯之時，四瀆未通，洪水為害；禹乃決江䟽河，通之四瀆，致之於海，大小相引，高下相受，百川順流，各歸其所，然後人民得去高險，處平土。

川谷交錯，風化未通，九州絕隔，未有舟車之用，以濟深致遠；於是奚仲乃橈曲為輪，因直為轅，駕馬服牛，浮舟杖楫，以代人力。

鑠金、鏤木、分苞、燒殖以備器械，於是民知輕重，好利惡難，避勞就逸；於是皋陶乃立獄制罪，懸賞設罰，異是非，明好惡，檢奸邪，消佚亂。

民知畏法，而無禮義；於是中聖乃設辟雍庠序之教，以正上下之儀，明父子之禮、君臣之義，使強不凌弱、眾不暴寡，棄貪鄙之心，興清潔之行。

禮義（獨）〔不〕行，綱紀不立，後世衰廢；於是後聖乃定《五經》，明《六藝》，承天統地，窮事〔察〕微，原情立本，以緒人倫，宗諸天地，〔纂〕脩篇章，垂諸來世，被諸鳥獸，以匡衰亂，天人合策，原道悉備，智者達其心，百工窮其巧，乃調之以管絃絲竹之音，設鍾鼓歌舞之樂，以節奢侈，正風俗，通文雅。

後世淫邪，增之以鄭、衛之音，民棄本趍末，伎巧橫出，用意各殊，則加雕文刻鏤，傳致膠漆丹青、玄黃、琦瑋之色，以窮耳目之好，極工匠之巧。

夫驢騾駱駞，犀象瑇瑁，琥珀珊瑚，翠羽珠玉，山生水藏，擇地而居，潔清明朗，潤澤而濡，磨而不磷，涅而不淄，天氣所生，神靈所治，幽閒清淨，與神浮沉，莫（之）〔不〕效力為用，盡情為器。故曰，聖人成之。所以能統物通變，治情性，顯仁義也。

夫人者、寬博浩大，恢廓密微，附遠寧近，懷來萬邦。故聖人懷仁仗義，分明纖微，忖度天地，危而不傾，佚而不亂者，仁義之所治也。行之於親近而䟽遠悅，脩之於閨門之內而名譽馳於外。故仁無隱而不著，無幽而不彰者。虞舜蒸蒸於父母，光耀於天地；伯夷、叔齊餓於首陽，功美垂於萬代；太公自布衣昇三公之位，累世享千乘之爵；知伯仗威任力，兼三晉而亡。

是以君子握道而治，〔據〕德而行，席仁而坐，杖義而彊，虛無寂寞，通動無量。故制事因短而動益長，以圓制規，以矩立方。聖人王世，賢者建功，湯舉伊尹，周任呂望，行合天地，德配陰陽，承天誅惡，剋暴除殃，將氣養物，明◇設光，耳聽八極，目覩四方，忠進讒退，直立邪亡，道行姦止，不得兩張，◇本理，杜漸消萌。

夫謀事不並仁義者後必敗，殖不固本而立高基者後必崩。故聖人防亂以經藝，工正曲以準繩。德盛者威廣，力盛者驕眾。齊桓公尚德以霸，秦二世尚刑而亡。

故虐行則怨積，德布則功興，百姓以德附，骨肉以仁親，夫婦以義合，朋友以義信，君臣以義序，百官以義承，曾、閔以仁成大孝，伯姬以義建至貞，守國者以仁堅固，佐君者以義不傾，君以仁治，臣以義平，鄉黨以仁恂恂，朝廷以義便便，美女以貞顯其行，烈士以義彰其名，陽氣以仁生，陰節以義降，《鹿鳴》以仁求其群，《關雎》以義鳴其雄，《春秋》以仁義貶絕，《詩》以仁義存亡，《乾》、《坤》以仁和合，《八卦》以義相承，《書》以仁敘九族，君臣以義制忠，《禮》以仁盡節，樂以禮升降。

仁者、道之紀，義者、聖之學。學之者明，失之者昏，背之者亡。陳力就列，以義建功，師旅行陣，德仁為固，仗義而彊，調氣養性，仁者壽長，（美）〔差〕才次德，義者行方。君子以義相褒，小人以利相欺；愚者以力相亂，賢者以義相治。《穀梁傳》曰：「仁者以治親，義者以利尊。萬世不亂，仁義之所治也。」


《術事第二》


善言古者合之於今，能術遠者考之於近。故說事者上陳五帝之功，而思之于身，下列桀、紂之敗，而戒之于己，則德可以配日月，行可以合神靈，登高及遠，達幽洞冥，聽之無聲，視之無形，世人莫覩其兆，莫知其情，校脩《五經》之本末，道德之真偽，既◇其意，而不見其人。

世俗以為自古而傳之者為重，以今之作者為輕，淡於所見，甘於所聞，惑於外貌，失於中情。聖人〔不〕貴（寬）〔寡〕，而世人賤眾，五穀養性，而棄之於地，珠玉無用，而寶之於身。〔聖人不用珠玉而寶其身也〕，故舜棄黃金於嶄嵓之山，（禹）捐珠玉於五湖之淵，將以杜淫邪之欲，絕琦瑋之情。

道近不必出於久遠，取其至要而有成。《春秋》上不及五帝，下不至三王，述齊桓、晉文之小善，魯之十二公，至今之為政，足以知成敗之效，何必於三王？故古人之所行者，亦與今世同。立事者不離道德，調絃者不失宮商，天道調四時，人道治五常，周公與堯、舜合符瑞，二世與桀、紂同禍殃。

文王生於東夷，大禹出於西羌，世殊而地絕，法合而度同。故聖賢與道合，愚者與禍同，懷德者應以福，挾惡者報以凶，德薄者位危，去道者身亡，萬世不易法，古今同紀綱。

故良馬非獨騏驥，利劍非唯干將，美女非獨西施，忠臣非獨呂望。今有馬而無王良之御，有劍而無砥礪之功，有女而無芳澤之飾，有士而不遭文王，道術蓄積而不舒，美玉韞匵而深藏。故懷道者須世，抱樸者待工，道為智者（讒）〔設〕，馬為御者良，賢為聖者用，辯為智者通，書為曉者傳，事為見者明。故制事者因其則，服藥者因其良。書不必起仲尼之門，藥不必出扁鵲之方，合之者善，可以為法，因世而權行。

故性藏於人，則氣達於天，纖微浩大，下學上達，事以類相從，聲以音相應，道唱而德和，仁立而義興，王者行之於朝，疋夫行之於田，治末者調其本，端影者正其形，養其根者則枝葉茂，志氣調者即道沖。故求遠者不可失於近，治影者不可忘其容，上明而下清，君聖而臣忠。或圖遠而失近，或道塞而路窮。季孫貪顓臾之地，而變起於蕭墻之內。夫進取者不可不顧難，謀事者不可不盡忠；故（形）〔刑〕立則德散，佞用則忠亡。《詩》云：「式訛爾心，以蓄萬邦。」言一心化天下，而◇◇國治，此之謂也。


《輔政第三》


夫居高者自處不可以不安，履危者任杖不可以不固。自處不安則墜，任杖不固則仆。是以聖人居高處上，則以仁義為巢，乘危履傾，則以賢聖為杖，故高而不墜，危而不仆。

〔昔〕者，堯以仁義為巢，舜以禹、稷、契為杖，故高而益安，動而益固。然處高之安，乘克讓之敬，德配天地，光被四表，功垂於無窮，名傳於不朽，蓋自處得其巢，任杖得其材也。秦以刑罰為巢，故有覆巢破卵之患，以趙高、李斯為杖，故有傾仆跌傷之禍，何哉？所任〔者〕非也。故杖聖者帝，杖賢者王，杖仁者霸，杖義者強，杖讒者滅，杖賊者亡。

故懷剛者久而缺，持柔者久而長，躁疾者為厥速，遲重者為常存，尚勇者為悔近，溫厚者行寬舒，懷促急者必有所虧，柔懦者制剛強，小慧者不可以禦大，小辯者不可以說眾，商賈巧為販賣之利，而屈為貞良，邪臣好為詐偽，自媚飾非，而不能為公方，藏其端巧，逃其事功。

故智者之所短，不如愚者之所長。文公種米，曾子駕羊。相士不熟，信邪失方。察察者有所不見，恢恢者何所不容。朴直質者近忠，便巧者近亡。

君子遠熒熒之色，放錚錚之聲，絕恬美之味，踈嗌嘔之情。天道以大制小，以重顛輕。以小治大，亂度（千）〔干〕貞。讒夫似賢，美言似信，聽之者惑，觀之者冥。故蘇秦尊於諸侯，商鞅顯於西秦。世無賢智之君，孰能別其形。故堯放驩兜，仲尼誅少正卯；甘言之所嘉，〔靡〕不為之傾，惟堯知其實，仲尼見其情。故干聖王者誅，遏賢君者刑，遭凡王者貴，觸亂世者榮。鄭儋亡齊而歸魯，齊有九合之名，而魯有乾時之恥。夫據千乘之國，而信讒佞之計，未有不亡者也。故《詩》云：「讒人罔極，交亂四國。」眾邪合黨，以回人君，邦危民亡，不亦宜乎？


《無為第四》


夫道莫大於無為，行莫大於謹敬。何以言之？昔虞舜治天下〔也〕，彈五絃之琴，歌《南風》之詩，寂若無治國之意，漠若無憂民之心，然〔而〕天下〔大〕治。周公制作禮樂，郊天地，望山川，師旅不設，刑格法懸，而四海之內，奉供來臻，越裳之君，重譯來朝。故無為（也）〔者〕、乃（無）〔有〕為〔者〕也。

秦始皇帝設〔刑法〕，為車裂之誅，以斂姦邪，築長城於戎境，以備胡、越，征大吞小，威震天下，將帥橫行，以服外國，蒙恬討亂於外，李斯治法於內，事逾煩，天下逾亂，法逾滋而姦逾熾，兵馬益設而敵人逾多，秦非不欲為治〔也〕，然失之者，乃舉措暴眾，而用刑〔罰〕太極故也。

是以君子尚寬舒以（苞）〔襃〕〔其〕身，行〔身〕中和以〔致〕（統）〔疏〕遠；民畏其威而從其化，懷其德而歸其境，美其治而不敢違其政。民不罰而畏罪，不賞而（歡）〔勸〕悅，漸漬於道德，〔而〕被服於中和之所致也。

夫法令者、所以誅惡，非所以勸善，故曾、閔之孝，夷、齊之廉，〔此〕豈畏死而為之〔者〕哉？教化之所致也。故曰：堯、舜之民，可比屋而封，桀、紂之民，可比屋而誅。〔何〕者？教化使〔其〕然也。故近河之地濕，〔而〕近山之土燥〔者〕，以類相及也。故山川出雲雨，丘阜生◇氣，四瀆東流，百川無（不從）〔西行〕〔者〕，小者從大，〔而〕少者從多〔也〕。

夫王者之都，南面之君，〔乃〕（臣）〔百〕姓之所取法〔則者也〕，舉措動作，不可〔以〕失法則也。昔者，周襄王不能事後母，出居於鄭，而下多叛其親。秦始（王）〔皇〕驕奢靡麗，好作高臺榭，廣宮室，則天下豪富制屋宅者，莫不倣之，設房闥，備廄庫，繕雕琢刻畫之好，博玄黃琦瑋之色，以亂制度。齊桓公好婦人之色，妻姑姊妹，而國中多淫於骨肉。楚平王奢侈縱恣，不能制下，檢民以德，增駕百馬而行，欲令天下人餒財富利，明不可及，於是楚國逾奢，君臣無別。故上之化下，猶風之靡草也。王者尚武於朝，〔則〕農夫繕甲〔兵〕於田。故君〔子〕之御下〔也〕，民奢侈者，則應之以儉；驕淫者，則統之以理；未有上仁而下（殘）〔賊〕，上義而下爭者也。〔故〕孔子曰：「移風易俗。」豈家〔令人〕（至）〔視〕之哉？（先）〔亦〕〔取〕之於身而已矣。


《辨惑第五》



夫舉事者或為善而不稱善，或不善而稱善者，何？視之者謬而論之者誤也。故行或合於世，〔言〕或順於耳，斯乃阿上之意，從上之旨，操直而乖方，懷曲而合邪，因其剛柔之勢，為作縱橫之術，故無忤逆之言，無不合之義者。

昔哀公問於有若曰：「年飢，用不足，如之何？」有若對曰：「盍徹乎？」蓋損上而歸之於下，則忤於耳而不合於意，遂逆而不用也。此所謂正其行而不苟合於世也。有若豈不知阿哀公之意，為益國之義哉？夫君子直道而行，知必屈辱而不避也。故行不敢苟合，言不為苟容，雖無功於世，而名足稱也；雖言不用於國家，而舉措之言可法也。

故殊於世俗，則身孤於士眾。夫邪曲之相衘，枉橈之相（借）〔錯〕，〔正〕直故不得容其間。（謟）〔諂〕佞之相扶，讒口之相譽，無高而不可上，無深而不可往者何？以（當背）〔黨輩〕眾多，而辭語諧合。

夫眾口之毀譽，浮石沉木。群邪（所）〔相〕抑，以直為曲。視之不察，以白為黑。夫曲直之異形，白黑之（異）〔殊〕色，乃天下之易見也，然〔而〕（自）〔目〕謬〔心惑〕也，或不能分明其是非者，眾邪誤之矣。

至如秦二世之時，趙高駕鹿而從行，王曰：「丞相何為駕鹿？」高曰：「馬也。」王曰：「丞相誤也，以鹿為馬〔也〕。」高曰：「〔乃馬也〕。陛下以臣〔之〕言〔為〕不然，願問群臣。」〔於是乃問群臣〕，〔群〕臣半言鹿，半言馬。當此之時，秦王不能自信其〔直〕（自）〔目〕，而從邪臣之說，夫馬〔與〕鹿之異形，〔乃〕眾人〔之〕所知也，然不能（兮）〔分〕別〔其〕是非也，況於闇昧之事乎？《易》曰：「二人同心，其義斷金。」群黨合意，以傾一君，孰不移哉？

昔人有與曾子同姓（亦）名（參）〔者殺人〕，有人告其母〔曰〕：「參〔乃〕殺人。」母〔方〕織如故，有〔頃〕，人復來告〔之〕，如是者三，曾子母乃投杼踰垣而去。曾子之母非不知子不殺人也，言之者眾。夫流言之並至，〔眾人之所是非〕，雖（真聖）〔賢智〕不敢自安，況凡人乎？

魯定公之時，與齊侯會於夾谷，孔子行相事。兩君升壇，兩相處下，而相欲揖，君臣之禮，濟濟備焉。齊人鼓噪而起，欲執魯公。孔子歷階而上，不盡一等而立，謂齊侯曰：「兩君合好，以禮相率，以樂相化。臣聞嘉樂不野合，犧象之薦不下堂。夷、狄之民何求為？」命司馬請止之。定公曰：「諾。」齊侯逡巡而避席曰：「寡人之過〔也〕。」退而自責大夫。罷會。齊人使優（旃）〔施〕儛於魯公之幕下，傲戲，欲候魯君之隙，以執定公。孔子嘆曰：「君辱，臣當死。」使司馬行法斬焉，首足異（河）〔門〕而出。於是齊人懼然而恐，君臣易操，不安其故行，乃歸魯四邑之侵地，終無乘魯之心，鄰◇振動，人懷嚮魯之意，強國驕君，莫不恐懼，邪臣佞人，變行易慮，天下之政，◇◇而折中；而定公拘於三家，陷於眾口，不能卒用孔子者，內無獨見之明，外惑邪臣之黨，以弱其國而亡其身，權歸於三家，邑土單於彊〔齊〕，〔夫用人若彼〕，〔失人若此〕；〔然定公不覺悟〕，〔信季孫之計〕，〔背貞臣之策〕，〔以獲拘弱之名〕，〔而喪丘山之功〕，〔不亦惑乎〕！

〔故邪臣之蔽賢〕，〔猶浮雲之鄣日月也〕，〔非得神靈之化〕，〔罷雲霽翳〕，〔令歸山海〕，〔然後乃得覩其光明〕，〔暴天下之濡濕〕，〔照四方之晦冥〕。〔今上無明王聖主〕，〔下無貞正諸侯〕，〔誅鋤姦臣賊子之黨〕，〔解釋疑𦄂紕繆之結〕，〔然後忠良方直之人〕，〔則得容於世而施於政〕。〔故孔子遭君暗臣亂〕，〔眾邪在位〕，〔政道隔於三家〕，〔仁義閉於公門〕，〔故作《公陵》之歌〕，〔傷無權力於世〕，〔大化絕而不通〕，〔道德施而不用〕，〔故曰〕：〔無如之何者〕，〔吾末如之何也已矣〕。〔夫言道因權而立〕，〔德因勢而行〕，〔不在其位者〕，〔則無以齊其政〕，〔不操其柄者〕，〔則〕無以制其剛。《詩》云：「有斧有柯。」言何以治之也。


《慎微第六》


夫建大功於天下者必先脩於閨門之內，垂大名於萬世者必先行之於纖微之事。是以伊尹負鼎，屈於有莘之野，修達德於草廬之下，躬執農夫之作，意懷帝王之道，身在衡門之裏，志圖八極之表，故釋負鼎之志，為天子之佐，剋夏立商，誅逆征暴，除天下之患，辟殘賊之類，然後海內治、百姓寧。曾子孝於父母，昏定晨省，調寒溫，適輕重，勉之於糜粥之間，行之於衽席之上，而德美重於後世。此二者，修之於內，著之於外；行之於小，顯之於大。

顏回一簞食，一瓢飲，在陋巷之中，人不堪其憂，（齊），（夫用人若彼），（失人若此）；（然定公不覺悟），（信季孫之計），（背貞臣之策），（以獲拘弱之名），（而喪丘山之功），（不亦惑乎）！

（故邪臣之蔽賢），（猶浮雲之鄣日月也），（非得神靈之化），（罷雲霽翳），（令歸山海），（然後乃得覩其光明），（暴天下之濡濕），（照四方之晦冥）。（今上無明王聖主），（下無貞正諸侯），（誅鋤姦臣賊子之黨），（解釋疑𦄂紕繆之結），（然後忠良方直之人），（則得容於世而施於政）。（故孔子遭君暗臣亂），（眾邪在位），（政道隔於王家），（仁義閉於公門），（故作《公陵》之歌），（傷無權力於世），（大化絕而不通），（道德施而不用），（故曰）：（無如之何者），（吾末如之何也已矣）。（夫言道因權而立），（德因勢而行），（不在其位者），（則無以齊其政），（不操其柄者），（則），回也不改其樂。禮以行之，遜以出之。夫力學而誦《詩》、《書》，凡人所能為也；若欲移江、河，動太山，故人力所不能也。如調心在己，背惡向善，不貪於財，不苟於利，分財取（寬）〔寡〕，服事取勞，此天下易知之道，易行之事也，豈有難哉？若造父之御馬，羿之用弩，則所謂難也。君（以）〔子〕不以其難為之也，故不知以為善也，絕氣力，尚德也。

夫目不能別黑白，耳不能別清濁，口不能言善惡，則所謂不能也。故設道者易見曉，所以通凡人之心，而達不能之行。道者、人之所行也。夫大道履之而行，則無不能，故謂之道。孔子曰：「道之不行也。」言人不能行之。故謂顏淵曰：「用之則行，舍之則藏，唯我與爾有是夫。」言顏淵道施於世而莫之用。猶人不能懷仁行義，分別纖微，忖度天地，乃苦身勞形，入深山，求神仙，棄二親，捐骨肉，絕五谷，廢《詩》、《書》，背天地之寶，求不死之道，非所以通世防非者也。

若湯、武之君，伊、呂之臣，因天時而行罰，順陰陽而運動，上瞻天文，下察人心，以寡服眾，以弱制強，革車三百，甲卒三千，征敵破眾，以報大讎，討逆亂之君，絕煩濁之原，天下和平，家給人足，疋夫行仁，（啇）〔商〕賈行信，齊天地，致鬼神，河出圖，洛出書，因是之道，寄之天地之間，豈非古之所謂得道者哉？

夫播布革，亂毛髮，登高山，食木實，視之無優游之容，聽之無仁義之辭，忽忽若狂痴，推之不往，引之不來，當世不蒙其功，後代不見其才，君傾而不扶，國危而不持，寂寞而無鄰，寥廓而獨寐，可謂避世，非謂懷道者也。故殺身以避難則非計也，懷道而避世則不忠也。

是以君子居亂世，則合道德，採微善，絕纖惡，脩父子之禮，以及君臣之序，乃天地之通道，聖人之所不失也。故隱之則為道，布之則為文，詩在心為志，出口為辭，矯以雅僻，砥礪鈍才，雕琢文（邪）〔彩〕，抑定狐疑，通塞理順，分別然否，而情得以利，而性得以治，綿綿漠漠，以道制之，察之無兆，遁之恢恢，不見其行，不覩其仁，湛然未悟，久之乃殊，論思天地，動應樞機，俯仰進退，與道◇◇，藏之於身，優游待時。故道無廢而不興，器無毀而不治。孔子曰：「有至德要道以順天下。」言德行而其下順之矣。


《資質第七》


質美者以通為貴，才良者以顯為能，何以言之？夫楩柟豫章、天下之名木，生於深山之中，產於溪谷之傍，立則為太山眾木之宗，仆則為萬世之用，浮於山水之流，出於冥冥之野，因江、河之道，而達於京師之下，因於斧斤之功，〔得〕舒其文彩之好，精捍直理，密緻博通，（䖝）〔蟲〕蝎不能穿，水濕不能傷，在高柔軟，入地堅彊，無膏澤而光潤生，不（剋）〔刻〕畫而文章成，上〔則〕為帝王之御物，下則賜公卿，庶賤不得以備器械；閉絕以關梁，及〔其〕隘於山阪之阻，隔於九𡵻之隄，仆於嵬崔之山，頓於窅冥之溪，樹蒙籠蔓延而無間，石崔嵬嶄岩而不開，廣者無舟車之通，狹者無步檐之蹊，商賈所不至，工匠所不窺，知者所不見，見者所不知，功棄而德亡，腐朽而枯傷，轉於百仞之壑，惕然而獨僵，當斯之時，〔尚〕不如道傍之枯楊。𡻭𡻭詰屈，委曲不同，然生於大都之廣地，近於大匠之名工，則材器制斷，規矩度量，堅者補朽，短者續長，大者治罇，小者治觴，飾以丹漆，斁以明光，上備太牢，春秋禮庠，褒以文彩，立禮矜莊，冠帶正容，對酒行觴，卿士列位，布陳宮堂，望之者目眩，近之者鼻芳。故事閉之則絕，次之則通，抑之則沉，興之則揚，處地楩梓，賤於枯楊，德美非不相絕也，才力非不相懸也，彼則槁枯而遠棄，此則為宗廟之（器）〔瑚璉〕者，通與不通〔也〕。〔人〕亦如是也。

夫窮澤之民，據犁（嗝報）〔接耜〕之士，或懷不羈之才，身有堯、舜、皋陶之美，綱紀存乎身，萬世之術藏於心；然身不用於世者，〔無紹介〕（之通）〔通之〕故也。夫公卿之子弟，貴戚之黨友，雖無過人之才，然〔身〕在尊重之位者，輔（助）〔之〕者強〔而〕飾之者巧，靡不達也。

昔扁鵲居宋，得罪於宋君，出亡之衛，衛人有病將死者，扁鵲至其家，欲為治之。病者之父謂扁鵲曰：「吾子病甚篤，將為迎良醫治，非子所能治也。」退而不用，乃使靈巫求福請命，對扁鵲而（呪）〔咒〕，病者卒死，靈巫不能治也。夫扁鵲、天下之良醫，而不能與靈巫爭用者，知與不知也。故事求遠而失近，廣藏而狹棄，斯之謂也。

昔宮之奇為虞公畫計，欲辭晉獻公璧馬之賂，而不假之夏陽之道，豈非金石之計哉！然虞公不聽者，惑於珍怪之寶也。

鮑丘之德行，非不高於李斯、趙高也，然伏隱於（嵩）〔蒿〕廬之下，而不錄於世，利口之臣害之也。

凡人莫不知善之為善，惡之為惡；莫不知學問之有益於己，怠戲之無益於事也。然而為之者情欲放溢，而人不能勝其志也。人君莫不知求賢以自助，近賢以自輔；然賢聖或隱於田里，而不預國家之事者，乃觀聽之臣不明於下，則閉塞之譏歸於君；閉塞之譏歸於君，則忠賢之士棄於野；忠賢之士棄於野，則佞臣之黨存於朝；佞臣之黨存於朝，則下不忠於君；下不忠於君，則上不明於下；上不明於下，是故天下所以傾覆也。


《至德第八》


夫欲（建）〔富〕國（疆）〔強〕威，辟地服遠者，必得之於民；欲立功興譽，垂名流光顯榮華者，必取之於身。故據萬乘之國，持百姓之命，苞山澤之饒，主士眾之力，而功不在於身，名不顯於世者，乃統理之非也。

天地之性，萬物之類，儴道者眾歸之，恃刑者民畏之，歸之則附其側，畏之則去其域。故設刑者不厭輕，為德者不厭重，行罰者不患薄，布賞者不患厚，所以親近而致（踈）遠也。

夫（形）〔刑〕重者則（身勞）〔心煩〕；事眾者則（心煩）〔身勞〕，心煩者則刑罰縱橫而無所立，身勞者則百端迴邪而無所就。是以君子之為治也，塊然若無事，寂然若無聲，官府若無吏，亭落若無民，閭里不訟於巷，老幼不愁於庭，近者無所議，遠者無所聽，郵驛無夜行之吏，鄉閭無夜（名）〔召〕之征，犬不夜吠，（烏）〔雞〕不夜鳴，〔耆〕老者（息）〔甘〕〔味〕於堂，丁壯者耕耘於（田）〔野〕，在朝者忠於君，在家者孝於親；於是賞善罰惡而潤色之，興辟雍庠序而教誨之，然後賢愚異議，廉鄙異科，長幼異節，上下有差，強弱相扶，小大相懷，尊卑相承，鴈行相隨，〔雖〕不言而信，不怒而威，豈（恃）〔待〕堅甲利兵、深刑刻法、朝夕切切而後行哉？

昔〔者〕晉厲、齊莊、楚靈、宋襄，秉大國之權，杖眾民之威，軍師橫出，陵轢諸侯，外驕敵國，內（克）〔刻〕百姓，鄰國之讎結於外，臣下之怨積於內，而欲建金石之功，終傳不絕之世，豈不難哉？故宋襄死於泓水之戰，三君弒於臣子之手，皆輕用師而尚威力，以（至）〔致〕於斯，故《春秋》重而書之，嗟嘆而傷之。是三君皆強其（盛）〔威〕而失〔其〕國，急其刑而自賊，斯乃去事之戒、來事之師也。

魯莊公一年之中，以三時興築作之役，規（固）〔虞〕山林草澤之利，與民爭田漁薪（菜）〔採〕之饒，刻桷丹楹，（昡曜）〔眩矅〕靡麗，收〔民〕十二之稅，不足以供回邪之欲，（饍）〔繕〕不用之好，以〔快〕婦人之目，財盡於驕淫，人力罷於不急，上困於用，下飢於食，乃遣臧孫辰請〔滯積〕於齊，倉廩空匱，外人知之，於是為（宋、陳、衛）〔齊、衛、陳、宋〕所伐，賢臣出，叛臣亂，子般殺，而魯〔國危也〕。公子牙、慶父之屬，敗上下之序，亂男女之別，繼位者無所定，逆亂者無所懼。於是齊桓公遣大夫高子立僖公而誅夫人，逐慶父而還季子，然後社稷復存，子孫反業，豈不謂微弱者哉？故為威不強還自亡，立法不明還自傷，魯莊公之謂也。故《春秋》穀。


《懷慮第九》


〔懷異〕慮者不可以立計，持兩端者不可以定威。故治外者必調內，平遠者必正近，綱〔紀〕天下，勞神八極者，則憂不存於家。養氣治性，思通精神，延壽命者，則志不〔役〕於外。據土子民，治國治眾者，不可以圖利，治產業，則教化不行，而政令不從。蘇秦、張儀，身尊於位，名顯於世，相六國，事六君，威振山東，橫說諸侯，國異辭，人異意，欲合弱而制彊，持橫而御縱，內無堅計，身無定名，功業不平，中道而廢，身死於凡人之手，為天下所笑者，乃由辭語不一，而情欲放佚故也。

故管仲相桓公，詘節事君，專心一意，身無境外之交，心無欹斜之慮，正其國如制天下，尊其君而屈諸侯，權行於海內，化流於諸夏，失道者誅，秉義者顯，舉一事而天下從，出一政而諸侯靡。故聖人執一政以繩百姓，持一概以等萬民，所以同一治而明一統也。

故天一以大成數，人一以◇成倫。楚靈王居千里之地，享百邑之國，不先仁義而尚道德，懷奇伎，◇◇◇，◇陰陽，合物（恡）〔怪〕，作乾谿之臺，立百仞之高，欲登浮雲，窺天文，然身死於棄〔疾之手〕。魯莊公據中土之地，承聖人之後，不脩周公之業，繼先人之體，尚權杖威，有萬人之力，懷兼人之強，不能存立子（紏）〔糾〕，國侵地奪，以洙、泗為境。

夫世人不學《詩》、《書》，行仁義，〔尊〕聖人之道，極經藝之深，乃論不驗之語，學不然之事，圖天地之形，說災變之異，〔乖先〕王之法，異聖人之意，惑學者之心，移眾人之志，指天畫地，是非世事，動人以邪變，驚人以奇怪，聽之者若神，視之者如異；然猶不可以濟於厄而度其身，或觸罪◇◇法，不免於辜戮。故事不生於法度，道不本於天地，可言而不可行也，可聽而不可傳也，可◇翫而不可大用也。

故物之所可，非道之所宜；道之所宜，非物之所可。是以制事者不可◇，設道者不可通。目以精明，耳以主聽，口以別味，鼻以聞芳，手以之持，足以之行，各受一性，不得兩兼，〔兩〕兼則心惑，二路者行窮，正心一堅，久而不忘，在上不逸，為下不傷，執一統物，雖寡必眾，心佚情散，雖高必崩，氣泄生疾，壽命不長，顛倒無端，失道不行。故氣感之符，清潔明光，情素之表，恬暢和良，調密者固，安靜者祥，志定心平，血脈乃彊，秉政圖◇兩，失其中方，戰士不耕，朝士不（啇）〔商〕，邪不奸直，圓不亂方，違戾相錯，撥（㓨）〔剌〕難匡。故欲理之君，閉利門，積德之家，必無災殃，利絕而道著，武讓而德興，斯乃持久之道，常行之法也。


《本行第十》


〔治以道〕德為上，行以仁義為本。故尊於位而無德者黜，富於財而無義者刑，賤而好德者尊，貧而有義者榮。（叚）〔段〕干木徒步之士，脩道行德，魏文侯過其閭而軾之。夫子陳、蔡之厄，豆飯菜羹，不足以接餒，二三子布弊褞袍，不足以避寒，倥偬屈厄，自處甚矣；然而夫子當於道，二三子近於義，自布衣之士，上◇天子，下齊庶民，而累其身而匡上也。及閔周室之衰微，禮義之不行也，厄挫頓仆，歷說諸侯，欲匡帝王之道，反天下之政，身無其立，而世無其主，周流天下，無所合意，大道隱而不舒，羽翼摧而不申，自◇◇◇深授其化以（厚）〔序〕終始，追治去事以正來世，案紀圖錄以知性命，表定《六藝》以〔重儒術〕，善惡不相干，貴賤不相侮，強弱不相凌，賢與不肖不得相踰，科第相序，為萬◇◇◇而不絕，功傳而不衰，《詩》、《書》、《禮》、《樂》，為得其所，乃天道之所立，大義之所行也。豈以◇◇威耶？

夫人之好色，非脂粉所能飾；大怒之威，非氣力所能行也。聖人乘天威，合天氣，承天功，象天容，而不與為功，豈不難哉？夫酒池可以泛舟，糟丘可以望遠，豈貧於財哉？統四海之權，主九州之眾，豈弱於〔武〕力哉？然功不能自存〔而〕威不能自守，非為貧弱〔也〕，乃道德不存乎身，仁義不加於天下也。

故察於財而昏於道者，眾之所謀也；果於力而寡於義者，兵之所圖也。故君子篤於義而薄於利，敏於事而慎於言，所◇◇◇〔廣〕功德也。故曰：「不義而富且貴，於我如浮雲。」

夫身帶璧玉，（庸）〔要〕環佩，服（府）〔名〕〔寶〕，藏珍〔怪〕，〔玉斗〕酌〔酒〕，（舍）〔金〕（銀）〔罍〕刻鏤，可以夸小人〔之目者也〕，非所以厚於己而濟於事也。高臺百仞，金〔城文畫〕，◇簾雕飾，所以疲百姓之力〔者也〕，非所以扶弱存亡者也。故聖人卑宮室而高道德，〔惡衣〕服而謹仁義，不損其行以增其容，不虧其德以飾其身，國不興無事之功，家不藏無用之器，所以稀力役而省貢獻也。璧玉珠璣不御於上，則翫好之物棄於下；雕〔琢〕刻（綪）畫〔之類〕不納於君，則淫伎曲巧絕於民。夫釋農桑之事，入山海，採珠璣，求瑤琨，探沙谷，捕翡翠，◇瑇瑁，搏犀象，消䈥力，散布泉，以極耳目之好，以快淫邪之心，豈不謬哉？未見先道而後利，近德而遠色者也。


《明誡第十一》


君〔明於〕政，可以及〔於〕遠；臣篤於信，可以（致）〔至〕〔於〕大。何以言之？〔昔〕湯以七十里之封，而升帝王之位；周公（以）〔自〕〔立三公之官〕，比德於五帝〔三王〕；斯乃口出善言，身行善道之所致也。〔故〕安危之效，吉凶之〔符〕，一出於身；〔存亡〕之道，成敗之驗，一起於〔善〕行；堯、舜不易日月而興，桀、紂不易星辰而亡，天道不改而人道易也。

夫持天地之政，操四海之綱，〔屈申〕不可以失度，動作不可以離道，謬誤出於口，則亂及萬里之外，〔何〕況刑及無罪於獄，而殺及無辜於市乎？

故世衰道亡，非天之所為也，乃（國君）〔君國〕者有所取之也。惡政生於惡氣，惡氣生於災異。蝮虫之類，隨氣而生；虹蜺之屬，因政而見。治道失於下，則天文（度）〔變〕於上；惡政流於民，則（䖝）〔蟲〕災生於地。賢君智則知隨變而改，緣類而試思之，於◇◇◇變。聖人之理，恩及昆（䖝）〔蟲〕，澤及草木，乘天氣而生，隨寒暑而動者，莫不延〔頸而望治〕，傾耳而聽化。聖人察物，無所遺失，上及日月星辰，下至鳥獸草木昆（䖝）〔蟲〕，◇◇◇鷁之退飛，治五石之所隕，所以不失纖微。至於鴝鵒來，冬多麋，言鳥獸之類◇◇◇也。「十有二月李梅實，十月殞霜不煞菽」，言寒暑之氣，失其節也。鳥獸草木尚欲各得其所，綱之以法，紀之以數，而況於人乎？

聖人承天之明，正日月之行，錄星辰之度，因天地之利，等高下之宜，設山川之便，平四海，分九州，同好惡，一風俗。《易》曰：「天垂象，見吉凶，聖人則之；天出善道，聖人得之。」言御占圖曆之變，下衰風化之失，以匡衰盛，紀物定世，後無不可行之政，無不可治之民，故曰：「則天之明，因地之利。」觀天之化，推演萬事之類，散之於〔彌漫〕之間，調之以寒暑之節，養之以四時之氣，同之以風雨之化，故絕國異俗，莫不知◇◇◇，樂則歌，哀則哭，蓋聖人之教所齊一也。

夫善道存於身，無遠而不至〔也〕；惡行著於〔己〕，〔無近〕而不去〔也〕，周公躬行禮義，郊祀后稷，越裳奉貢重譯而臻，麟鳳〔白雉〕草木緣化而應。殷紂〔無道〕，微子棄骨肉而亡。行善〔者〕則鳥獸悅，行惡〔者〕則臣子恐。是以明者可以致遠，鄙者可以〔失〕近。故《春秋》書衛侯之弟鱄出奔晉，書鱄絕骨肉之親，棄大夫之位，越先人之境，附他人之域，窮涉寒飢，織履而食，不明之效也。


《思務第十二》


夫長於變者，不可窮以詐。通於道者，不可驚以怪。審於辭者，不可惑以言。（遠）〔達〕於義者，不可動以〔利〕。是以君子廣思而博聽，進退循法，動作合度，聞見欲眾而采擇欲謹，學問欲〔博而行己〕欲敦，見邪乃知其直，觀花乃知其實，目不淫〔於〕炫燿之色，耳不亂〔於〕阿〔諛之辭〕，〔雖利〕之以晉、楚之富而志不回，談之以〔王〕喬、〔赤〕松之壽而行不易，然後能一其道而定其操，〔致其事而立其〕功〔也〕。

凡人則不然，目放於富貴之榮，耳亂於不死之道，故多棄其所長而求其所短，〔不〕得其所亡而失其所有。是以吳王夫差知度艾陵之可〔以取〕勝，而不（悟勾踐將）〔知檇李之可〕以破（凶）〔亡〕也。故〔事〕或見一利而喪萬機，求一福而致萬禍。夫學者通於神靈之變化，曉於天地之開闔，◇◇◇弛張，性命之短長，富貴之所在，貧賤之所亡，則手足不勞而耳目不亂，思慮不〔謬〕，計策不誤，上訣是非於天文，其次定狐疑於世務，〔廢〕興有所據，轉移有所守，故道◇◇◇◇◇事可法也。

昔舜、禹因盛而治世，孔子承衰而作功，聖人不空出，賢者不虛生，◇◇◇◇◇◇而歸於善，斯乃天地之法而制其事，則世之便而設其義。故聖人不必同道，◇◇◇◇◇◇，好者不必同色而皆美，醜者不必同狀而皆惡，天地之數，斯命之象也。日◇◇◇◇◇◇◇◇八宿並列，各有所主，萬端異路，千法異形，聖人因其勢而調之，使小大不得相〔踰〕，方圓不得相干，分之以度，紀之以節，星不晝見，日不夜照，雷不冬發，霜不夏降。臣不凌君，則陰不侵陽，盛夏不暑，隆冬不霜，黑氣苞日，彗星揚光，虹蜺冬見，蟄（虫）〔蟲〕夏藏，熒惑亂宿，眾星失行。聖人因天變而正其失，理其端而正其本，堯、〔舜〕承蚩尤之失，而思欽〔明之道〕，君子見惡於外，則知變於內〔矣〕。桀、紂不〔暴〕，則湯、武不仁，才惑於眾非者而改之，於◇◇◇◇◇◇◇亂之於朝廷，而匹夫治之於閨門。是以接輿、老萊所以避世於窮◇◇◇◇◇而遠其尊也。君子行之於幽閒，小人厲之於士眾。《老子》曰：「上德不德。」◇◇◇◇◇◇虛也。

夫口誦聖人之言，身學賢者之行，久而不弊，勞而不廢，雖未為君◇◇◇◇◇◇已。孔子曰：「行夏之時，乘殷之輅，服周之冕，樂則《韶》舞。放鄭聲，遠佞人。」◇◇◇道而行之於世，雖非堯、舜之君，則亦堯、舜也。今之為君者則不然，治不法〔五帝之術〕，而曰今之世不可以道德治也。為臣者不師稷、契、周公之政，則曰今之民不可以〔仁義正也〕。為子者不執曾、閔之賢，朝夕不休，盡節不倦，則曰家人不敦也。學者（無）〔不〕〔操回、賜之精〕，晝夜不懈，循禮而動，則曰世所不行也。自人君至于庶人，未有〔不〕法聖人〔而師賢者也〕，為善者寡，為惡者眾。《易》曰：「豐其屋，蔀其家，闚其戶，闃其無人。」〔無人者、非無人也〕，〔言無聖賢以〕治之耳。

故仁者在位而仁人來，義（士）〔者〕在朝而義士至。是以墨子之門多〔勇士〕，〔仲尼〕之門多道德，文、武之朝多賢良，秦王之庭多不祥。故善者必有所〔主而至〕，惡者必有所因而來。〔夫〕善惡不空出，禍福不妄作，唯心之所向、志之所行而已〔矣〕。