　　钦定四库全书　　　　　子部十四
　　提要
　　文子缵义十二卷　　　道家
　　【臣】等谨案文子缵义宋杜道坚撰道坚字南谷当涂人尝为道士于武康计筹山之升元观其事迹不见于志乘诸家书目亦多未载此书之名惟考牟巘陵阳集有为道坚所作序又别有计筹峰真率录序称洞微先生祖常主升元观席德寿宫锡之宝翰至今岁某甲道坚实来上距祖君十二化然才百年云云案自高宗内禅居德寿宫时下至景定壬戌正一百年则道坚当为理宗时人矣文子一书词深义隐必借训释以行自北魏以来为之注者有李暹徐灵府朱元三家暹及元注久亡灵府注虽仅存亦大半阙佚不备道坚因所居计筹山有文子故迹慕其为人因裒辑众解申以己意特为缵义一书其于道家微旨颇见领悟故词意虽若平近而于文子晦奥之义多能疏通抉摘令读者无钩棘之患又所引旧说虽不标姓名而宋以前诸家之注湮没不传者实可借以考见一二其有裨于本书者不少自元以来本甚稀独永乐大典各韵中载有其文其精诚符言上德下德微明自然上义七篇首尾完备惟道原九守道德上仁上礼五篇缵义原本失载或为永乐大典传写所佚或道坚原未及注均难臆度今姑因其阙而仍各录其本文依篇分析厘为十有二卷书中所载字句与今世所传明道潜堂刋本多所同异如符言篇求为而宁求为而治句明刋本作无为与上下文义全反又时之去不可追而援也句明刋本追误作足字又夫气者可以道而制也句明刋本作二气者可道已而制也又微明篇圣人见福于重关之内句明刋本见字作先又下德篇帝者体阴阳即侵王者法四时即削二句明刋本于帝者王者下并衍不字均讹误不可解不如此本之明顺又符言篇故能以众不胜成大胜者惟圣者能之二句明刋本脱下一句又能成王者必德胜者也句明刋本脱去德字又上义篇故天下可一也句明刋本一字下衍人字此甚多皆可以证明刋本之误其他文义两通者尤不可胜数盖道坚生当宋季犹及见诸家善本今本书虽久为后人所讹误而幸此遗编尚在得据以订正其是非是尤可为宝贵矣乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　文子缵义原序
　　禹受计于会稽会稽者会计也武康计筹山因计然尝度地于此而得名然其义固有所本范蠡师计然见于史记颜师古以为与孔子同时是也其书曰文子者有与平王问答语徐灵府遂以为周平王时人则误甚刘向着录文子书九篇耳李暹所注乃十二篇疑不能无附托其间或谓乃楚之平王楚越相强平王时楚事日非子胥既奔吴而计然亦去楚间道适越耶不可考矣南谷杜君辩博而笃实恬静而疏通其能可以用世而其志果于遁世虽尝领闲台珍馆亦复舍去筑披云之庵于计筹山上燕处从容取文子书及其事之散见他书者会稡而刻之三代古书遗迹一旦震发于湮没之余真山林一大奇事予观自昔财计之臣鲜有能自全者计然之策范蠡略用之于越十年生聚既以报吴乃飘然远隐竟免于乌喙之毒手而图谋相便计然乃神仙得道人【原缺二字】已盖计然尝受于老子者也夫善计不用筹策此岂区区废居操纵从事于鞭算之末乎不贵难得之货不舍俭且啬不以不足奉有余生财而不有成功而不居若是者盖几乎道固已超然于利害祸福之外而世之壅利专利者往往违天时竭地利自谓以心计析秋毫不知正犯道家之所深忌祗以自贻殃祸覆辙相寻曾莫之悟可叹也南谷尝注老子得其宗防又稡此书俾与师说并行其警世切矣学者合而观之可也虽然书徒糟粕旷洞遐想泬寥虚闲胸中系累云扫雾除岂不一快然者哉又安得从南谷君登筹峰望墟求鸱夷子所以泛湖之处陵阳牟巘撰






　　钦定四库全书
　　文子缵义卷一　　　　　宋　杜道坚　撰
　　道原篇
　　老子曰有物混成先天地生惟象无形窈窈冥冥寂寥淡漠不闻其声吾强为之名字之曰道夫道者高不可极深不可测苞裹天地禀受无形原流泏泏冲而不盈浊以静之徐清施之无穷无所朝夕表之不盈一握约而能张幽而能明柔而能刚含阴吐阳而章三光山以之高渊以之深兽以之走鸟以之飞麟以之游凤以之翔星历以之行以亡取存以卑取尊以退取先古者三皇得道之统立于中央神与化游以抚四方是故能天运地墆轮转而无废水流而不止与物终始风兴云蒸雷声雨降并应无穷己雕己琢还复于朴无为为之而合乎生死无为言之而通乎德恬愉无矜而得乎和有万不同而便乎生和阴阳节四时调五行润乎草木浸乎金石禽兽硕大毫毛润泽鸟卵不败兽胎不防父无丧子之忧兄无哭弟之哀童子不孤妇人不孀虹蜺不见盗贼不行含德之所致也天常之道生物而不有成化而不宰万物恃之而生莫之知德恃之而死莫之能怨收藏畜积而不加富布施禀受而不益贫忽兮怳兮不可为象兮怳兮忽兮用不诎兮窈兮冥兮应化无形兮遂兮通兮不虚动兮与刚柔卷舒兮与阴阳俛仰兮老子曰大丈夫恬然无思淡然无虑以天为盖以地为车以四时为马以阴阳为御行乎无路游乎无怠出乎无门以天为盖则无所不覆也以地为车则无所不载也四时为马则无所不使也阴阳御之则无所不备也是故疾而不揺远而不劳四支不动聪明不损而照见天下者执道之要观无穷之地也故天下之事不可为也因其自然而推之万物之变不可救也秉其要而归之是以圣人内修其本而不外饰其末厉其精神偃其知见故漠然无为而无不为也无治而无不治也所谓无为者不先物为也无治者不易自然也无不治者因物之当然也
　　老子曰执道以御民者事来而循之物动而因之万物之化无不应也百事之变无不耦也故道者虚无平易清静柔弱纯粹素朴此五者道之形象也虚无者道之舍也平易者道之素也清静者道之鉴也柔弱者道之用也易者道之常也柔者道之刚也弱者道之强也纯粹素朴者道之干也虚者中无载也平者心无累也嗜欲不载虚之至也无所好憎平之至也一而不变静之至也不与物杂粹之至也不忧不乐德之至也夫至人之治也弃其聪明灭其文章依道废智与民同出乎公约其所守寡其所求去其诱慕除其贵欲捐其思虑约其所守即察寡其所求即得故以中制外百事不废中能得之则外能牧之中之得也五藏宁思虑平筋骨劲强耳目聪明大道坦坦去身不远求之远者往而复返老子曰圣人忘乎治人而在乎自理贵忘乎势位而在乎自得自得即天下得我矣乐忘乎富贵而在乎和知大已而小天下几于道矣故曰至虚极也守静笃也万物并作吾以观其复夫道者陶冶万物终始无形寂然不动大通混冥深闳广大不可为外析毫剖芒不可为内无环堵之宇而生有无之总名也真人体之以虚无平易清静柔弱纯粹素朴不与物杂至德天地之道故谓之真人真人者知大已而小天下贵治身而贱治人不以物滑和不以欲乱情隐其名姓有道则隐无道则见为无为事无事知不知也懐天道包天心嘘吸阴阳吐故纳新与阴俱闭与阳俱开与刚柔卷舒与阴阳俯仰与天同心与道同体无所乐无所苦无所喜无所怒万物同无非无是夫形伤乎寒暑燥湿之虐者形究而神杜神伤于喜怒思虑之患者神尽而形有余故真人用心复性依神相扶而得终始是以其寝不梦觉而无忧
　　孔子问道老子曰正汝形一汝视天和将至摄汝知正汝度神将来舍德将为汝容道将为汝居瞳兮若新生之犊而无求其故形若枯木心若死灰真其实知而不以曲故自持恢恢无心可谋明白四达能无知乎老子曰夫事生者应变而动变生于时知时者无常之行故道可道非常道名可名非常名书者言之所生也言出于智智者不知非常道也名可名非藏书者也多闻数穷不如守中绝学无忧绝圣弃智民利百倍人生而静天之性也感物而动性之欲也物至而应智之动也智与物接而好憎生焉好憎成形而智出于外不能反己而天理灭矣是故圣人不以人易天外与物化而内不失情故通于道者反于清静究于物者终于无为以恬养智以漠合神即乎无门循天者与道游也随人者与俗交也故圣人不以事滑天不以欲乱情不谋而当不言而信不虑而得不为而成是以处上而民不重居前而人不害天下归之奸邪畏之以其无争于万物也故莫敢与之争
　　老子曰夫人从欲失性动未尝正也以治国则乱以治身则秽故不闻道者无以反其性不通物者不能清静原人之性无邪秽久湛于物即易易而忘其本即合于若性水之性欲清沙石之人之性欲平嗜欲害之惟圣人能遗物反己是故圣人不以智役物不以欲滑和其于乐不忻忻其于忧不惋惋是以高而不危安而不倾故听善言便计虽愚者知说之称圣德高行虽不肖者知慕之说之者众而用之者寡慕之者多而行之者少所以然者掔于物而系于俗故曰我无为而民自化我无事而民自富我好静而民自正我无欲而民自朴清静者德之至也柔弱者道之用也虚无恬愉者万物之祖也三者行则沦于无形无形者一之谓也一者无心合于天下也布德不溉用之不勤视之不见听之不闻无形而有形生焉无声而五音鸣焉无味而五味形焉无色而五色成焉故有生于无实生于虚音之数不过五五音之变不可胜听也味之数不过五五味之变不可胜尝也色之数不过五五色之变不可胜观也音者宫立而五音形矣味者甘立而五味定矣色者白立而五色成矣道者一立而万物生矣故一之理施于四海一之嘏察于天地其全也敦兮其若朴其散也浑兮其若浊浊而徐清冲而徐盈澹然若大海汜兮若浮云若无而有若亡而存
　　老子曰万物之总皆阅一孔百事之根皆出一门故圣人一度循轨不变其故不易其常放准循绳曲因其直直因其常夫喜怒者道之邪也忧悲者德之邪也好憎者心之过也嗜欲者生之累也人大怒破阴大喜坠阳薄气发喑惊怖为狂忧悲焦心疾乃积成人能除此五者即合于神明神明者得其内也得其内者五藏宁思虑平耳目聪明筋骨劲强踈达而不悖坚强而不匮无所太过无所不逮天下莫柔弱于水水为道也广不可极深不可测长极无穷远沦无涯【音宜】息耗减益过于不訾上天为雨露下地为润泽万物不得不生百事不得不成大苞群生而无私好泽及蚑【音岐】蛲【音饶】而不求报富赡天下而不既德施百姓而不费行不可得而穷极微不可得而把握击之不创【音疮】刺之不伤斩之不断灼之不熏绰约流循而不可靡散利贯金石强沦天下有余不足任天下取与禀受万物而无所先后无私无公与天地洪同是谓至德夫水所以能成其至德者以其绰约润滑也故曰天下之至柔驰骋天下之至坚无有入于无间夫无形者物之太祖无音者之大宗真人者通于灵府与造化者为人执德于心而化驰如神是故不道之道芒乎大哉未发号施令而移风易俗其唯心行也万物有所生而独如其根百事有所出而独守其门故能穷无穷极无极照物而不响应而不知老子曰夫道德者志弱而事强心虚而应当志弱者柔毳安静藏于不取行于不能澹然无为动不失时故贵必以贱为本高必以下为基托小以包大在中以制外行柔而刚力无不胜敌无不陵应化揆时莫能害之欲刚者必以柔守之欲强者必以弱保之积柔即刚积弱即强观其所积以知存亡强胜不若己者至于若已者而格柔胜出于己者其力不可量故兵强即灭木强即折革强即裂齿坚于舌而先毙故柔弱者生之干也坚强者死之徒先唱者穷之路后动者达之原夫执道以耦变先亦制后后亦制先何则不失所以制人人亦不能制也所谓后者调其数而合其时时之变则间不容息先之则太过后之则不及日回月周时不与人游故圣人不贵尺之璧而贵寸之阴时难得而易失故圣人随时而举事因资而立功守清道拘雌节因循而应变常后而不先柔弱以静安徐以定功大靡坚不能与争也
　　老子曰机械之心藏于中即纯白之不粹神德不全于身者不知何远之能懐欲害之心忘乎中者即饥虎可尾也而况于人乎体道者佚而不穷任数者劳而无功夫法刻刑诛者非帝王之业也棰策繁用者非致远之御也好憎繁多祸乃相随故先王之法非所作也所因也其禁诛非所为也所守也故能因即大作即细能守即固为即败夫任耳目以听视者劳心而不明以智虑为治者苦心而无功任一人之材难以至治一人之能不足以治三亩之宅循道理之数因天地自然即六合不足均也听失于非誉目淫于彩色礼亶不足以放爱诚心可以懐远故兵莫憯乎志镆铘为下寇莫大于阴阳而枹鼓为细所谓大寇伏尸不言节中寇藏于山小寇遁于民间故曰民多智能奇物滋起法令滋章盗贼多有去彼取此天殃不起故以智治国国之贼不以智治国国之德夫无形大有形细无形多有形少无形强有形弱无形实有形虚有形者遂事也无形者作始也遂事者成器也作始者朴也有形则有声无形则无声有形产于无形故无形者有形之始也广厚有名有名者贵全也俭薄无名无名者贱轻也殷富有名有名者尊宠也贫寡无名无名者卑辱也雄牡有名有名者章明也雌牝无名无名者隐约也有余者有名有名者高贤也不足者无名无名者任下也有功即有名无功即无名有名产于无名无名者有名之母也夫道有无相生也难易相成也是以圣人执道虚静微妙以成其德故有道即有德有德即有功有功即有名有名即复归于道功名长久终身无咎王公有功名孤寡无功名故曰圣人自谓孤寡归其根本功成而不有故有功以为利无名以为用古者民童不知东西貌不离情言不出行行出无容言而不文其衣暖而无采其兵钝而无刃行蹎蹎视瞑瞑凿井而饮耕田而食不布施不求德高下不相倾长短不相形风齐于俗可随也事周于能易为也矜伪以惑世畸行以迷众圣人不以为世俗




　　文子缵义卷一
　　钦定四库全书
　　文子缵义卷二　　　　　宋　杜道坚　撰
　　精诚篇
　　老子曰天致其高地致其厚日月照列星朗阴阳和非有为焉正其道而物自然阴阳四时非生万物也雨露时降非养草木也神明接阴阳和万物生矣夫道者藏精于内栖神于心静漠恬淡悦穆胸中廓然无形寂然无声官府若无事朝廷若无人无隐士无逸民无劳役无冤刑天下莫不仰上之德象主之旨绝国殊俗莫不重译而至非家至而人见之也推其诚心施之天下而已故赏善罚暴者政令也其所以能行者精诚也今虽明不能独行必待精诚故总道以被民而民弗从者精诚弗至也
　　缵义古之圣人官天地府万物藏精存诚无形无声正其道而任物之自然当是时也朝无幸臣野无遗逸国无游民干戈不起劳役不兴四民乐业故不待家至人晓而坐致隆平
　　老子曰天设日月列星辰张四时调阴阳日以暴之夜以息之风以干之雨露以濡之其生物也莫见其所养而万物长其杀物也莫见其所丧而万物亡此谓神明是故圣人象之其起福也不见其所以而福起其除祸也不见其所由而祸除稽之不得察之不虚日计不足岁计有余寂然无声一言而大动天下是以无心动化者也故精诚内形气动于天景星见黄龙下凤凰至醴泉出嘉谷生河不满溢海不波涌
　　缵义日月星辰天之神水火土石地之神雨风露雷暑寒昼夜皆神也人性最灵是又神于物者矣天之生物不见所养日见其长圣人养民除害兴利亦如之皆由精诚内着气感于天阴阳顺之神明佑之而嘉祥至矣
　　逆天暴物即日月薄蚀五星失行四时相乘昼防宵光山崩川涸冬雷夏霜天之与人有以相通故国之殂亡也天文变世俗乱虹蜺见万物有以相连精气有以相薄故神明之事不可以智巧为也不可以强力致也故大人与天地合德与日月合明与神合灵与四时合信怀天心抱地气执冲含和不下堂而行四海变易习俗民化迁善若出诸己能以神化者也
　　缵义天人一气隐显相通和气致祥沴气致殃未有不由人主者也故夫逆天暴物悖道败德皇天震怒祸亦随之有如成王悔过偃禾返风宋君一言火星退是皆精诚格天转祸为祥之征
　　老子曰夫人道者全性保真不亏其身遭急迫难精通乎天若乃未始出其宗者何为而不成死生同域不可胁陵又况官天地府万物返造化含至和而已未尝死生也精诚形乎内而外喻于人心此不之道也缵义人之生也受命于天者同故性无不善全性保真不亏其身精通于天何为不成至若返造化至和而未尝死生夫是之谓真人
　　圣人在上怀道而不言泽及万民故不言之教芒乎大哉君臣乖心倍谲见乎天神气相应征矣此谓不言之辩不道之道也夫召远者使无为焉亲近者言无事焉唯夜行者能有之故却走马以粪车轨不接于远方之外是谓坐驰陆沈天道无私就也无私去也能者有余拙者不足顺之者利逆之者凶是故以智为治者难以持国唯同乎太和而持自然应者为能有之
　　缵义圣人怀道泽及民祥可见也君臣乖心见乎天殃可见也远者无为近者无事神气应征有不待召而至矣无私就无私去有余不足同乎太和不言之教自然而已
　　老子曰夫道之与德若韦之与革远之即近近之即疏稽之不得察之不虚是故圣人若镜不将不迎应而不藏万物不伤【案明刋本万物下多一而字疑衍】其得之也乃失之也其失之也乃得之也故通于太和者暗若醇醉而甘卧【案明刋本醇作防考篇醇防二字通】以游其中若未始出其宗是谓大通此假不用能成其用也
　　缵义道尊德贵异名同出存乎吾心不从外得生之畜之不无不有圣人之心有如明镜物来则应物去则静含乎精诚纯乎道德不为何败不执何失若未始出其宗则神不能识
　　老子曰昔黄帝之治天下调日月之行治阴阳之气节四时之度正律历之数别男女明上下使强不掩弱众不暴寡民保命而不夭岁时熟而不防百官正而无私上下调而无尤法令明而不暗辅佐公而不阿田者让畔道不拾遗市不预贾故于此时日月星辰不失其行风雨时节五谷丰昌凤凰翔于庭麒麟游于郊
　　缵义观天之道执天之行黄帝得之而天下治异时退捐天下趋空同礼下风见广成子问治身奈何而可以长久广成子曰至道之精窈窈防防至道之极昏昏默默无视无听抱神以静形将自正必静必清无劳汝形无摇汝精乃可以长生
　　虙牺氏之王天下也枕石寝绳杀秋约冬负方洲抱圆天阴阳所拥沉滞不通者窍理之逆气戾物伤民厚积者绝止之其民童不知西东视瞑瞑行蹎蹎侗然自得莫知其所由浮游泛然不知所本自养不知所如往当此之时禽兽虫蛇无不怀其爪牙藏其螫毒功揆天地至黄帝要妙乎太祖之下然而不章其功不扬其名隐真人之道以从天地之固然何则道德上通而智故消灭也
　　缵义六纪将终二皇不作而后天皇氏出当此之时大朴散而人事萌天下始有为矣观象制器结绳为网以伏牺牲是谓伏牺冶金为釡庖生为熟一号庖牺当是时也而不以为功禽兽虫蛇怀其爪牙而不伤人焉至若造书契正人伦功揆天地而不以为功尊曰太昊不亦宜乎
　　老子曰天不定日月无所载地不定草木无所立身不宁是非无所形是故有真人而后有真知其所持者不明何知吾所谓知之非不知与积惠重货使民忻忻人乐其生者仁也举大功显令名礼君臣【案刋本作体君臣】正上下明亲疏存危国继绝世立无后者义也闭九窍藏志意弃聪明反无识芒然仿佯乎尘垢之外逍遥乎无事之际含阴吐阳而与万物同和者德也是故道散而为德德溢而为仁义仁义立而道德废矣
　　缵义道德之于五常阴阳之于五行一也知日月代明四时错行而后岁成则知人之道道德五常可相有不可相无然则老子曰绝圣弃智绝仁弃义何哉所恶假其名而行之耳使真有绝弃之心则道德二篇不言圣人不言仁义是故有真人而后有真知
　　老子曰神越者言华德荡者行伪至精芒乎中而言行观乎外此不免以身役物也精有愁尽而行无穷极所守不定而外滛于世俗之风是故圣人内修道德【案刋本作道术】而不外饰仁义知九窍四支之宜而游乎精神之和此圣人之游也
　　缵义道德五常之祖有祖而无子孙不可也有子孙而不知有祖可乎五常五神也道存乎中则神不越乎外一失所守神越言华德荡行伪鲜不丧于物役矣惟圣人知九窍四支之宜游乎精神之和祖者存子孙其有不存乎
　　老子曰若夫圣人之游也即动乎至虚游心乎太无驰于方外行于无门听于无声视于无形不拘于世不系于俗故圣人所以动天下者真人不过贤人所以矫世俗者圣人不观夫人拘于世俗必形系而神泄故不免于累使我可拘系者必其命有在乎外者矣
　　缵义身不系于俗则人不厌我心不拘于世则我无厌人夫是之谓与造物者游是以动天下者真人不过矫世俗者圣人不观志役于物形系而神泄贤人有不免况众人乎
　　老子曰人主之思神不驰于胸中智不出于四域怀其仁诚之心甘雨以时五谷蕃殖春生夏长秋收冬藏月省时考终岁献贡养民以公威厉不诫法省不烦教化如神法宽刑缓囹圄空虚天下一俗莫怀奸心此圣人之恩也夫上好取而无量即下贪功而无让民贫苦而纷争生事力劳而无功智诈萌生盗贼滋彰上下相怨号令不行
　　缵义车同轨书同文天下一俗赏不僭刑不滥四海一心能如是则人主之思不出四域而教化如神上好取而无度下贪功而不让智诈起而民力残上下相怨天地不交而万物不通矣
　　夫水浊者鱼噞政苛者民乱上多欲即下多诈上烦扰即下不定上多求即下交争不治其本而救之于末无以异于凿渠而止水抱薪而救火圣人事省而治求寡而赡不施而仁不言而信不求而得不为而成怀自然保至真抱道推诚天下从之如响之应声影之象形所修者本也
　　缵义天垂象示吉凶人皆见之君布令明赏罚民皆信之君其天矣乎水浊鱼噞政苛民乱理所必然是故上多欲则民兴诈上好静则民不争圣人抱道推诚天下从之可谓知本矣
　　老子曰精神越于外智虑荡于内者不能治形神之所用者远则所遗者近故不出于户以知天下不窥于牖以知天道其出弥远其知弥少此言精诚发于内神气动于天也
　　缵义天地交而万物通圣人作而万物睹自然孚感之道也人心与天通者盖由赋形受命元自天来是故精诚发于内则神气动于天人心虚明天光发辉如镜鉴形妍丑自见心其可不慎乎
　　老子曰冬日之阳夏日之阴万物归之而莫之使极自然至精之感弗召而来不去而往窈窈冥冥不知所为者而功自成待目而照见待言而使命其于治难矣皋陶喑而为大理天下无虐刑何贵乎言者也师旷瞽而为大宰晋国无乱政何贵乎见者也不言之令不视之见圣人所以为师也
　　缵义阳燧召火非日不焰方诸召水非月不流是故有其道无其位则事不立有其位无其道则功不成若唐虞之君臣道合化教行百官正万民服圣人所以为百世之师
　　民之化上不从其言从其所行故人君好勇弗使斗争而国家多难其渐必有劫杀之乱矣人君好色弗使风议而国家昏乱其积至于滛泆之难矣故圣人精诚别于内好憎明于外出言以副情发号以明指是故刑罚不足以移风杀戮不足以禁奸唯神化为贵精至为神精之所动若春气之生秋气之杀故君子者犹射者也于此豪末于彼寻丈矣故理人者慎所以感之
　　缵义表正影直源清流长本末相资之道也知心为身本则知君为民本是故人君之好不可不正好勇则劫杀之乱生好色则滛泆之难起惟好德精诚别于内好憎明于外刑罚不用而奸邪服本根既固国家自宁
　　老子曰县法设赏而不移风易俗者诚心不抱也故听其音则知其风观其乐即知其俗见其俗即知其化夫抱真效诚者感动天地神逾方外令行禁止诚通其道而达其意虽无一言天下万民禽兽神与之变化故太上神化其次使不得为非其下赏贤而罚暴
　　缵义石蕴玉而山辉水含珠而渊媚有诸内形诸外也水石无言人自信之国家怀其仁诚推其信实罚不以怨赏不以私有不待县法设赏而民将化之故闻伯夷之风者顽夫廉懦夫有立志伯夷何言哉身化之也言而不行民弗从矣
　　老子曰大道无为无为即无有无有者不居也不居者即处无形无形者不动不动者无言也无言者即静而无声无形无声者视之不见听之不闻是谓微妙是谓至神绵绵若存是谓天地之根道无形无声故圣人强为之形以一句为名【案刋本一句作一字】天地之道大以小为本多以少为始天子以天地为品以万物为资功德至大势名至贤【案刋本至贤作至贵】二德之美与天地配故不可不轨大道以为天下母
　　缵义道天地王域中之四大道无为故悠久天无言故高明地无声故博厚兼而有之王也王乃天之子地之主民之父母惟其爱养万物不以为恩故功德至大势名至贤无得而逾焉
　　老子曰赈穷补急则名生起利除害即功成世无灾害虽圣无所施其德上下和睦虽贤无所立其功故至人之治含德抱道推诚乐施无穷之智寝说而不言天下莫之知贵其不言者故道可道非常道也名可名非常名也着于竹帛镂于金石可于人者皆其粗也三皇五帝三王殊事而同心异路而同归末世之学者不知道之所体一德之所总要取成事之迹跪坐而言之虽博学多闻不免于乱
　　缵义含道抱德推诚乐施处上之道也赈穷补急起利除害处中之道也自得胜求不取胜与处下之道也达其时宜通其变故不拘仕隐异事同功有不假竹帛金石而可以与古为徒
　　老子曰心之精者可以神化而不可说道圣人不降席而匡天下情甚于枭呼故同言而信信在言前也同令而行诚在令外也圣人在上民化如神情以先之动于上不应于下者情令殊也三月婴儿未知利害而慈母爱之愈笃者情也故言之用者变变乎小哉不言之用者变变乎大哉信君子之言忠君子之意忠信形于内感动应乎外贤圣之化也
　　缵义黄帝书曰天性人也人心机也君者天地之心乎心乃神明之府情动乎中言发乎外善则千里之外应之不善则千里之外违之是以圣人在上其化如神不降席而匡天下
　　老子曰子之死父臣之死君非出死以求名也恩心藏于中而不违其难也君子之怛非正为也自中出者也亦察其所行圣人不惭于景君子慎其独也舍近则远塞矣故圣人在上则民乐其治在下则民慕其意志不忘乎欲利人也
　　缵义士见危授命临大节而不可夺者忠孝使然也若苌宏之死于君申生之死于父恩心藏于中而不违其难曾何以出死求名为哉圣王在上民乐其治二帝三王也圣人在下民慕其意元圣素王也
　　老子曰勇士一呼三军皆辟其出之诚也倡而不和意而不载中必有不合者也不下席而匡天下者求诸己也故说之所不至者容貌至焉容貌所不至者感忽至焉感乎心发而成形精之至者可以形接不可以照期缵义言出乎口行发乎心诚之动也言出乎迩行发乎远诚之应也勇士一呼其出之诚三军其有不避乎若孙子之教战勇出于诚也斩王爱姬则是吴王言出不诚祸及下也有国家者言行其可不诚乎
　　老子曰言有宗事有本失其宗本技能虽多不如寡言害众者倕而使断其指以明大巧之不可为也故匠人智为不以能以时闭不知闭也故必杜而后开
　　缵义多言多事圣人所戒惟宗道本德教行不言故无败也事处无为故无害也末俗之流技能虽多为巧所役希不伤手夫匠人之事不以智能故无关键而不可开杜而后开者扃鐍虽固盗至则发宗本何在哉
　　老子曰圣人之从事也所由异路而同归存亡定倾若一志不忘乎欲利人也故秦楚燕魏之歌异声而皆乐九夷八狄之哭异声而皆哀夫歌者乐之征哭者哀之效也愔于中发于外故在所以感之矣圣人之心日夜不忘乎欲利人其泽之所及亦远矣
　　缵义圣人非无欲因其利而利之圣人非无事当其为而为之异路同归存亡一致损己利人不忘天下虽殊方异域俗变风移语音不同性情则一愔于中发于外乐则歌哀则哭随感而发皆吾民也而可忘乎若周公之夜以继日坐以待旦则是昼夜不忘者也泽及远矣
　　老子曰人无为而治有为也即伤无为而治者为无为为者不能无为也不能无为者不能有为也人无言而神有言也即伤无言而神者载无言则伤有神之神者也
　　缵义身有形神无形有则有言无则无言知有无之相生则无不害有有不害无是以圣人无为而治者身不伤神神不伤身也夫知不神而所以神故两不相伤矣
　　文子曰名可强立功可强成昔南荣趎耻圣道而独亡于己南见老子受教一言精神晓灵屯闵条达辛苦十日不食如享太牢是以明照海内名立后世智络天地察分秋毫称誉华语至今不休此谓名可强立也故田者不强囷仓不满官御不厉诚心不精将相不强功烈不成王侯懈怠后世无名至人潜行譬犹雷霆之藏也随时而举事因资而立功进退无难无所不通
　　缵义困知强行成功则一若南荣趎斯亦学知利行者乎趎耻圣道而独亡乎己于是托业于庚桑楚之门异时南见老子得闻卫生之经明照海内名立后世则是名可强立功可强成圣人潜行随时举事因资立功进退何难哉
　　夫至人精诚内形德流四方见天下有利也喜而不忘天下有害也怵若有丧夫忧民之忧者民亦忧其忧乐民之乐者民亦乐其乐故忧以天下乐以天下然而不王者未之有也圣人之法始于不可见终于不可及处于不倾之地积于不尽之仓载于不竭之府出令如流水之源使民于不争之官开必得之门不为不可成不求不可得不处不可久不行不可复大人行可说之政而人莫不顺其命命顺则从小而致大命逆则以善为害以成为败
　　缵义至人圣人大人宜有别矣夫至人视民犹己同乎利害人乐亦乐人忧亦忧未有不王者也圣之法始不可见终不可及令出如流大人行可说之政顺时而出命顺则人从逆则民伤
　　夫所谓大丈夫者内强而外明内强如天地外明如日月天地无不覆载日月无不照明大人以善示人不变其故不易其常天下听令如草从风政失于春岁星盈缩不居其常政失于夏荧惑逆行政失于秋太白不当出入无常政失于冬辰星不效其乡四时失政镇星摇荡日月见谪五星悖乱彗星出春政不失禾黍滋夏政不失雨降时秋政不失民殷昌冬政不失国家宁康缵义人禀天地之灵心乃神明之府大人者则又灵于人者也一念之动若善若恶天必鉴之是故政有得失见于灾祥随事而应罔有差忒书曰慢神虐民皇天弗保有官守者可不慎欤
　　文子缵义卷二
<子部,道家类,文子缵义>
　　钦定四库全书
　　文子缵义卷三　　　　　宋　杜道坚　撰
　　九守篇
　　老子曰天地未形窈窈冥冥浑而为一寂然清澄重浊为地精微为天离而为四时分而为阴阳精气为人粗气为虫刚柔相成万物乃生精神本乎天骨骸根于地精神入其门骨骸反其根我尚何存故圣人法天顺地不拘于俗不诱于人以天为父以地为母阴阳为纲四时为纪天静以清地定以宁万物逆之者死顺之者生故静漠者神明之宅虚无者道之所居夫精神者所受于天也骨骸者所禀于地也道生一一生二二生三三生万物万物负阴而抱阳冲气以为和
　　老子曰人受天地变化而生一月而膏二月而脉三月而胚四月而胎五月而筋六月而骨七月而成形八月而动九月而躁十月而生形骸已成五藏乃分肝主目肾主耳脾主舌肺主鼻胆主口外为表中为里头圆法天足方象地天有四时五行九曜三百六十日人有四支五藏九窍三百六十节天有风雨寒暑人有取与喜怒胆为云肺为气脾为风肾为雨肝为雷人与天地相而心为之主耳目者日月也血气者风雨也日月失行薄蚀无光风雨非时毁折生灾五星失行州国受其殃天地之道至闳以大尚由节其章光爱其神明人之耳目何能久熏而不息精神何能驰骋而不乏是故圣人守内而不失外夫血气者人之华也五藏者人之精也血气专乎内而不外越则胸腹充而嗜欲寡嗜欲寡则耳目清而听视聪达听视聪达谓之明五藏能属于心而无离则气意胜而行不僻精神盛而气不散以听无不闻以视无不见以为无不成患祸无由入邪气不能袭故所求多者所得少所见大者所知小夫孔窍者精神之户牖血气者五藏之使候故耳目淫于声色即五藏动揺而不定血气滔荡而不休精神驰骋而不守祸福之至虽如丘山无由识之矣故圣人爱而不越圣人诚使耳目精明达无所诱慕意气无失清净而少嗜欲五藏便宁精神内守形骸而不越即观乎往世之外来事之内祸福之间可足见也故其出弥远者其知弥少以言精神不可使外淫也故五色乱目使目不明五音乱耳使耳不聪五味乱口使口生创【音爽】趣舍滑心使行飞故嗜欲使人气淫好憎使人精劳不疾去之则志气日耗夫人所以不能终其天年者以其生生之厚夫唯无以生为者即所以得长生天地运而相通万物总而为一能知一即无一之不知也不能知一即无一之能知也吾处天下亦为一物而物亦物也物之与物何以相物欲生不可事也憎死不可辞也贱之不可憎也贵之不可喜也因其资而宁之弗敢极也弗敢极即至乐极矣
　　守虚
　　老子曰所谓圣人者因时而安其位当世而乐其业夫哀乐者德之邪好憎者心之累喜怒者道之过故其生也天行其死也物化静即与阴合德动即与阳同波故心者形之主也神者心之宝也形劳而不休即蹶精用而不已则竭是以圣人遵之不敢越也以无应有必究其理以虚受实必穷其节恬愉虚静以终其命无所疏无所亲抱德炀和以顺于天与道为际与德为邻不为福始不为祸先死生无变于己故曰至神神则以求无不得也以为无不成也
　　守无
　　老子曰轻天下即神无累细万物即心不惑齐生死则意不慑同变化则明不夫至人倚不挠之柱行无关之途禀不竭之府学不死之师无往而不遂无之而不通屈伸俯仰抱命不惑而宛转祸福利害不足以患心夫为义者可迫以仁而不可劫以兵可正以义不可悬以利君子死义不可以富贵留也为义者不可以死亡恐也又况于无为者乎无为者即无累无累之人以天下为影柱上观至人之伦深原道德之意下考世俗之行乃足以羞也夫无以天下为者学之建鼓也
　　守平
　　老子曰尊势厚利人之所贪比之身则贱故圣人食足以充虚接气衣足以盖形御寒适情辞余不贪得不多积清目不视静耳不听闭口不言委心不虑弃聪明反太素休精神去知故无好无憎是谓大通除秽去累莫若未始出其宗何为而不成知养生之和者即不可悬以利通内外之符者不可诱以势无外之外至大无内之内至贵能知大贵何往不遂
　　守易
　　老子曰古之为道者理情性治心术养以和持以适乐道而忘贱安德而忘贫性有不欲无欲而不得心有不乐无乐而不为无益于性者不以累德不便于生者不以滑和不纵身肆意而制度可以为天下仪量腹而食制形而衣容身而居适情而行余天下而不有委万物而不利岂为贫富贵贱失其性命哉夫若然者可谓能体道矣
　　守清
　　老子曰人受气于天者耳目之于声色也鼻口之于芳臭也肌肤之于寒温也其情一也或以死或以生或为君子或为小人所以为制者异神者智之渊也神清则智明智者心之府也智公则心平人莫鉴于流潦而鉴于澄水以其清且静也故神清意平乃能形物之情故用之者必假于不用者夫鉴明者则尘垢不污也神清者嗜欲不误也故心有所至则神慨然在之反之于虚则消躁藏息矣此圣人之游也故治天下者必达性命之情而后可也
　　守真
　　老子曰夫所谓圣人者适情而已量腹而食度形而衣节乎已而贪污之心无由生也故能有天下者必无以天下为也能有名誉者必不以越行求之诚达性命之情仁义因附也若夫神无所掩心无所载通洞条达澹然无事势利不能诱声色不能淫辩者不能说智者不能动勇者不能恐此真人之游也夫生生者不生化化者不化不达此道者虽知统天地明照日月辩解连环辞润金石犹无益于治天下也故圣人不失所守
　　守静
　　老子曰静漠恬淡所以养生也和愉虚无所以据德也外不乱内即性得其宜静不动和即德安其位养生以经世抱德以终年可谓能体道矣若然者血脉无郁滞五藏无积气祸福不能矫滑非誉不能尘垢非有其世孰能济焉有其才不遇其时身犹不能脱又况无道乎夫目察秋毫之末者耳不闻雷霆之声耳调金玉之音者目不见太山之形故小有所志则大有所忘今万物之来擢防吾生攓取吾精若泉原也虽欲勿禀其可得乎今盆水若清之经日乃能见眉睫浊之不过一挠即不能见方圆也人之精神难清而易浊犹盆水也
　　守法
　　老子曰上圣法天其次尚贤其下任臣任臣者危亡之道也尚贤者痴惑之原也法天者治天地之道也虚静为主虚无不受静无不持知虚静之道乃能终始故圣人以静为治以动为乱故曰勿挠勿撄万物将自清勿惊勿骇万物将自理是谓天道也
　　守弱
　　老子曰天子公侯以天下一国为家以万物为蓄懐天下之大有万物之多即气实而志骄大者用兵侵小小者倨傲陵下用心奢广譬犹飘风暴雨不可长久是以圣人以道镇之执一无为而不损冲气见小守柔退而勿有法于江海江海不为故功名自化弗强故能成其王为天下牝故能神不死自爱故能成其贵万乘之势以万物为功名权任至重不可自轻自轻则功名不成夫道大以小而成多以少为主故圣人以道莅天下柔弱微妙者见小也俭啬损缺者见少也见小故能成其大见少故能成其美天之道抑高而举下损有余补不足江海处地之不足故天下归之奉之圣人卑谦清静辞让者见下也虚心无有者见不足也见下故能致其高见不足故能成其贤矜者不立奢者不长强梁者死满足者亡飘风暴雨不终日小谷不能须臾盈飘风暴雨行强梁之气故不能久而灭小谷处强梁之地故不得不夺是以圣人执雌牝去奢骄不敢行强梁之气执雌牝故能立其雄牡不敢奢骄故能长久
　　老子曰天道极即反盈即损日月是也故圣人日损而冲气不敢自满日进以牝功德不衰天道然也人之情性皆好高而恶下好得而恶亡好利而恶病好尊而恶卑好贵而恶贱众人为之故不能成执之故不能得是以圣人法天弗为而成弗执而得与人同情而异道故能长久故三皇五帝有戒之器命曰侑卮其冲即正其盈即覆夫物盛则衰日中则移月满则亏乐终而悲是故聪明广智守以愚多闻博辩守以俭武力勇毅守以畏富贵广大守以狭德施天下守以让此五者先王所以守天下也服此道者不欲盈夫唯不盈是以弊不新成
　　老子曰圣人与阴俱闭与阳俱开能至于无乐也即无不乐也无不乐即至乐极矣是内乐外不以外乐内故有自乐也即有自志贵乎天下所以然者因天下而为天下之要也不在于彼而在于我不在于人而在于身身得则万物备矣故达于心术之论者即嗜欲好憎外矣是故无所喜无所怒无所乐无所苦万物同无非无是故士有一定之论女有不易之行不待势而尊不须财而富不须力而强不利财货不贪世名不以贵为安不以贱为危形神气志各居其宜夫形者生之舍也气者生之元也神者生之制也一失其位即三者伤矣故以神为主者形从而利以形为主者神从而害其生贪饕多欲之人颠冥乎势利诱慕乎名位几以过人之知位高于世即精神日耗以远久淫而不还形闭中拒即无由入矣是以时有盲忘自失之患夫精神志气者静而日充以壮躁而日耗以老是故圣人持养其神和弱其气平夷其形而与道浮沈如此则万物之化无不偶也百事之变无不应也
　　守朴
　　老子曰所谓真人者性合乎道也故有而若无实而若虚治其内不治其外明白太素无为而复朴体本抱神以游天地之根芒然仿佯尘垢之外逍遥乎无事之业机械智巧不载于心审于无瑕不与物迁见事之化而守其宗心意专于内通达祸福于一居不知所为行不知所之不学而知弗视而见弗为而成弗治而辩感而应迫而动不得已而往如光之耀如影之效以道为循有待而然廓然而虚清静而无以千生为一化以万异为一宗有精而不使有神而不用守太浑之朴立至精之中其不梦其智不萌其动无形其静无体存而若亡生而若死出入无间役使神精神之所能登假于道者也使精神畅达而不失于元日夜无隙而与物为春即是合而生时于心者也故形有靡而神未尝化以不化应化千变万转而未始有极化者复归于无形也不化者与天地俱生也故生生者未尝生其所生者即生化化者未尝化其所化者即化此真人之游也纯粹之道也










　　文子缵义三
　　钦定四库全书
　　文子缵义卷四　　　　　宋　杜道坚　撰
　　符言篇
　　老子曰道至高无上至深无下平乎准直乎绳圆乎规方乎矩包裹天地而无表里洞同覆盖而无所碍是故体道者不怒不喜其坐无虑寤而不梦见物而名事至而应
　　缵义符以示信言以达诚者也世有谓符命符玺金符玉符者以能示信达诚此感彼应故曰符言夫道高下无极遐迩贯通无形无名有情有性圣人体道不私喜怒见物而名事至而应不言之言可以符信
　　老子曰欲尸名者必生事事生即舍公而就私倍道而任已见誉而为善立名而为贤即治不顺理而事不顺时治不顺理即多责事不顺时即无功妄为要中功成不足塞责事败足以灭身
　　缵义名者杀身之具圣人所戒夫欲尸名者必违天悖道舍公就私要誉立名生事害众故治不顺理功不揜责事败灭身信不诬矣
　　老子曰无为名尸无为谋府无为事任无为智主藏于无形行于无怠不为福先不为祸始始于无形动于不得已欲福先无祸欲利先远害故求为宁者失其所宁即危求为治者失其所治则乱【案明刋本作故无为而宁者失其所宁即危无为而治者失其所治即乱今考此条缵义云夫求为宁者宁失即危求为治者治失即乱似正文不当作无为矣与明刋本可以考异】故不欲碌碌如玉落落如石其文好者皮必剥其角美者身必杀甘泉必竭直木必伐华荣之言后为愆石有玉伤其山黔首之患固在言前
　　缵义善恶之报如影随形作善降祥不善降殃恶不可作名可尸乎夫求为宁者宁失即危求为治者治失则乱皮文好而剥身角美而死杀未有不由自召而至
　　老子曰时之行动而从【案明刋本而作以】不知道者福为祸天为盖地为轸善用道者终无尽地为轸天为盖善用道者终无害陈彼五行必有胜天之所覆无不称故知不知上也不知言知病也【案明刋本作故知不知上不知知病也】
　　缵义天为盖无不覆地为轸无不载天地之于人恩大无极圣人法之因时而行有动必从如彼五行相生相胜善用道者知不言知上也不知言知病矣
　　老子曰山生金石生玉反相剥木生虫还自食人生事还自贼夫好事者未尝不中争利者未尝不穷善游者溺善者堕各以所好反自为祸【案明刋本作反为自祸】得在时不在争治在道不在圣土处下不争高故安而不危水流下不争疾故去而不迟是以圣人无执故无失无为故无败
　　缵义天地人物更相盗为养盗得宜则安盗失宜则害是故食能养人亦能害人民能戴主亦能悖主夫上之法创事以盗民力初若利之至于末流未有不自贼者也知得在时不在争治在道不在圣则无相盗之失矣
　　老子曰一言不可穷也二言天下宗也三言诸侯雄也四言天下双也贞信则不可穷道德则天下宗举贤德诸侯雄恶少爱众天下双
　　缵义言寡尤行寡悔在行不在言执大象天下往在德不在险惟口出好兴戎言可不慎乎
　　老子曰人有三死非命亡焉饮食不节简贱其身病共杀之乐得无已好求不止刑共杀之以寡犯众以弱陵强兵共杀之
　　缵义生必有死人孰免焉非命而亡良可哀也嗜欲死病利欲死刑强梁死兵夫三者所死不同非命则一
　　老子曰其施厚者其报美其怨大者其祸深薄施而厚望畜怨而无患者未之有也察其所以往者即知其所以来矣
　　缵义施报之理种瓜得瓜种果得果恩怨之报理一如之
　　老子曰原天命治心术理好憎适情性即治道通矣原天命即不惑祸福治心术即不妄喜怒理好憎即不贪无用适情性即欲不过节不惑祸福即动静顺理不妄喜怒即赏罚不阿不贪无用即不以欲害性欲不过节即养生知足凡此四者不求于外不假于人反已而得矣
　　缵义天命心术好憎情性四者相通如月在水亏盈圆缺随象现影心术邪正祸福随之
　　老子曰不求可非之行不憎人之非已修足誉之德不求人之誉已不能使祸无至信已之不迎也不能使福必来信已之不让也祸之至非已之所生故穷而不忧福之来非已之所成故通而不矜是故闲居而乐无为而治
　　缵义信已何求非已何憎德行由己非誉由人是故誉不加劝毁不加沮居闲而乐治不已为
　　老子曰道者守其所已有不求其所未得求其所未得即所有者亡循其所已有即所欲者至治未固于不乱而事为治者必危行未免于无非而急求名者必挫【案明刋本挫作锉】故福莫大于无祸利莫大于不防故物或益之而损损之而益夫道不可以劝就利者而可以安神避害故常无祸不常有福常无罪不常有功道曰芒芒昧昧从天之威与天同气无思虑也无设储也来者不迎去者不将人虽东西南北独立中央故处众枉不失其直与天下并流不离其域不为善不避丑遵天之道不为始不专己循天之理不豫谋不弃时与天为期不求得不辞福从天之则内无奇福外无奇祸故祸福不生焉有人贼故至德言同路事同福上下一心无岐道旁见者遣退之于邪【案明刋本无遣字】开道之于善而民向方矣缵义贪得忘失众所同病无欲故静斯谓至人理之在天下有不可必夫守其已有则未得或至求其未得则所有或亡是以有道者内无奇福外无奇祸与天为徒人岂能贼之哉
　　老子曰为善即劝为不善即观劝即生贵观即生患故道不可以进而求名可以退而修身故圣人不以行求名不以知求誉治随自然已无所与为者有不成求者有不得人有穷而道无通有智而无为与无智同功有能而无事与无能同德有智若无智有能若无能道理达而人材灭矣人与道不两明人爱名即不用道道胜人则名息道息而名章即危亡
　　缵义为善不求福而福至为恶不求祸而祸生遗万世流芳千古宜有闲然是故爱名重则心不用道造道深则身不求名此天人之所以分
　　老子曰使信士分财不如定分而探筹何则有心者之于平不如无心者也使防士守财不如闭户而全封以为有欲者之于防不如无欲者也人举其疵则怨鉴见其丑则自善人能接物而不与已即免于累矣
　　缵义分财探筹有心不如无心之平守财闭户有欲不若无欲之廉举疵则怨在彼则不爱鉴丑自善在我则爱之惟物接而无与于己者我无是心人亦无疵焉
　　老子曰凡事人者非其宝币【案明刋本其作以】必以卑辞币殚而欲不厌卑体免辞论而交不结约束誓盟约定而反先日是以君子不外饰仁义而内修道德修其境内之事尽其地方之广劝民守死坚其城郭上下一心与之守社稷即为名者不伐无罪为利者不攻难得此必全之道必利之理
　　缵义事人以宝币者币殚而欲不厌结交以卑辞者辞穷而约反先惟内修道德上下一心则可以守社稷保人民其道全矣
　　老子曰圣人不胜其心众人不胜其欲君子行正气小人行邪气内便于性外合于义循理而动不系于物者正气也推于滋味淫于声色发于喜怒不顾后患者邪气也邪与正相伤欲与性相害不可两立一起一废故圣人损欲以从性目好色耳好声鼻好香口好味合而之不离利害嗜欲也耳目鼻口不知所欲皆心为之制各得其所由此观之欲不可胜亦明矣
　　缵义道心人心天理人欲之分也理胜则所为皆天欲胜则所为皆人此又君子小人之分矣理欲相胜邪正相伤君子不为况圣人乎
　　老子曰治身养性者节寝处适饮食和喜怒便动静则在己者得【案原本已作内缵义虽云在内者得然防于文义未顺今据明刋本改正】而邪气无由入适其外者伤其内扶其情者害其神见其文者蔽其真夫须无忘其为贤者必困其性百步之中无忘其为容者必累其形故羽翼美者伤其骸骨枝叶茂者害其根荄能两美者天下无之
　　缵义真道养神人道养形在内者得在外者轻远声色薄滋味养形之道也绝思虑守精气养神之道也治身养性内外兼得岂可以声音笑貌为哉
　　老子曰天有明不忧民之晦也地有财不忧民之贫也至得道者若丘山块然不动【案明刋本得作德块然作嵬然】行者以为期直已而足物不为人赐用之者亦不受其德故安而能乆天地无与也故无夺也无德也故无怨也善怒者必多怨善与者必善夺唯随天地之自然而能胜理故誉见即毁随之善见即恶从之利为害始福为祸先不求利即无害不求福即无祸身以全为常富贵其寄也缵义圣人明照海内而民不昏富藏天下而民不贫顺天地之自然任万物之自生不私与故无公取不轻赏故无重刑视富贵如浮云乃可以全其真
　　老子曰圣人无屈奇之服诡异之行服不杂行不观通而不华穷而不慑荣而不显而不辱异而不怪同用无以名之是谓大通
　　缵义素行怪君子不为屈奇之服诡异之行岂圣人之事哉光而不耀廉而不刿与民同用而已夫是之谓大通
　　老子曰道者直已而待命时之至不可迎而返也时之去不可追而援也故圣人不进而求不退而让随时三年时去我走去时三年时在我后无去无就中立其所天道无亲惟德是与福之至非已所求故不伐其功祸之来非已之所生故不悔其行中心其恬不累于德【案明刋本于作其】狗吠不惊自信其情诚无非分故通道者不惑知命者不忧帝王之崩藏骸于野其祭也祀之于明堂神贵于形也故神制形则从形胜神则穷聪明虽用必反诸神谓之大通
　　缵义道乃天下之所共由圣人直已待命时来时去不将不迎立乎中央以制四方不伐功不悔行其心恬然通道知命聪明虽用必反诸神
　　老子曰古人之存己者乐德而忘贱故名不动志乐道而忘贫故利不动心是以谦而能乐静而能澹以数算之寿忧天下之乱犹忧河水之涸泣而益之也故不忧天下之乱而乐其身治者可与言道矣
　　缵义道尊德贵悦诸心而存诸己也故不以贫贱动其心志身治则天下不足忧矣其肯以不百年之身过为天下忧乎
　　老子曰人有三怨爵高者人妬之官大者主恶之禄厚者人怨之夫爵益高者意益下官益大者心益小禄益厚者施益博修此三者怨不作故贵以贱为本高以下为基
　　缵义爵高志骄人必妬之官大气豪主必恶之禄厚不施人必怨之高下相倾之道也惟谦卑好施贵不忘贱高不忘下故无怨尤
　　老子曰言者所以通已于人也闻者所以通人于已也既暗且聋人道不通故有暗聋之病者莫知事通岂独形骸有暗聋哉心亦有之塞也莫知所通此暗聋之也夫道之为宗也有形者皆生焉其为亲也亦戚矣飨谷食气者皆寿焉其为君也亦恵矣诸智者学焉其为师也亦明矣人皆以无用害有用故知不博而日不足以博奕之日问道闻见深矣不闻不问【案明刋本作不闻与不问】犹暗聋之比于人也
　　缵义受形而生亲之恩也飨谷而寿君之恵也由学而明师之德也长而成人身亦贵矣言乃心之声通已于人非言不达通人于已非言不闻言其神矣乎能不以私言废公言无用害有用则闻道深而不孤上之人矣
　　老子曰人之情心服于德不服于力德在与不在求是以圣人之欲贵于人者先贵于人欲尊于人者先尊于人欲胜人者先自胜欲卑人者先自卑故贵贱尊卑道以制之夫古之圣王以其言下人以其身后人即天下乐推而不厌戴而不重此德有余而气顺也故知与之为取后之为先即防于道矣【案明刋本于作之】
　　缵义礼贵乎先言贵乎后此人之情故可服以德不服以力是以圣人进退有度先后有节故天下乐推而戴之
　　老子曰德少而宠多者讥才下而位高者危无大功而有厚禄者防故物或益之而损或捐之而益众人皆知利利而不知病病唯圣人知病之为利利之为病故再实之木其根必伤多藏之家其后必殃夫大利者反为害天之道也
　　缵义德不厌广分不可逾水浅而舟大则胶树大而根浅则拔人之德薄才浅懐不仁而据高位鲜不拔矣惟知利病反覆无甚爱多藏得义利之和又何病焉
　　老子曰小人从事曰苟得君子曰苟义为善者非求名者也而名从之名不与利期而利归之所求者同所极者异故动有益则损随之言无常是行无常宜者小人也察于一事通于一能者中人也兼覆而并有之技能而才使之者圣人也
　　缵义圆颅方趾含齿戴发均是人也禀气有异智愚分焉小人苟得才胜德也君子苟义德胜才也可上可下则为中人天纵多能其圣人乎
　　老子曰生所假也死所归也故世治即以义卫身世乱即以身卫义死之日行之终也故君子慎一用之而已矣故生所受于天也命所遭于时也有其才不遇其世天也求之有道得之在命君子能为善不能必得其福不忍为非【案明刋本为字下多一于字】而未必免于祸故君子逢时即进得之以义何幸之有不时而退【案明刋本不时而退作不时即退】让之以礼何不幸之有故虽处贫贱而犹不悔者得其所贵也
　　缵义受命于天赋形为人生有所假死有所归所遭于时或穷或通何莫非命有其才而不遇天也是以君子为善福无必得不为非祸无必免故得其时则驾不得其时则蓬累而行贵在我矣
　　老子曰人有顺逆之气生于心心治则气顺心乱则气逆心之治乱在于道【案明刋本道字下多一德字】得道则心治失道则心乱心治即交让心乱即交争让则有德争则生贼有德即气顺贼生即气逆气顺则自损以奉人气逆则损人以自奉夫气者可以道而制也【案明刋本作二气者可道已而制也】天之道其犹响之报声也德积则福至祸积则怨至【案明刋本二至字皆作生字】学败于官茂【案明刋本学作宦似误】孝衰于妻子患生于忧解病甚于且愈故慎终如始则无败事
　　缵义阴符曰五贼在心施行于天气顺则治气逆则乱治即交让乱即交争气逆乎心则贼于其身气逆乎时则贼于其国惟以道制气则能损已奉人虽官茂不能败吾之学妻子不能衰吾之孝曷有忧解之患且愈之病哉能慎厥终罔有所失
　　老子曰举枉与直如何不得举直与枉勿与遂徃所谓同污而异泥者
　　缵义不曰举枉错直而曰举枉与直何哉举枉与直是拔小人而归于君子何不得乎举直与枉则是推君子而纳诸小人之域君子不徃矣同污异泥处小人之道和而不流
　　老子曰圣人同死生愚人亦同死生圣人之同死生明于分理愚人之同死生不知利害之所在道悬天物布地【案原本脱天字地误施从刋本改正】和在人人主不和即天气不下地气不上阴阳不调风雨不时人民疾饥
　　缵义和之用至矣天得之万象明地得之万物生人得之万事成人主之心和其可失乎失则天地不交人民疾饥夫圣愚同一死生其不同者义与利之间耳利者义之和圣人明于分理利亦义也愚人不知利害之所在义亦利焉
　　老子曰得万人之兵不如闻一言之当得隋侯之珠不如得事之所由得和氏之璧不如得事之所适天下虽大好用兵者亡国家虽安好战者危故小国寡民虽有什伯之器而勿用
　　缵义禹拜昌言班师振旅而苖民格闻一言之当胜万兵也得隋珠和璧不如得事之所由适是以圣人贵道不贵宝尚德不尚功肯以兵自危哉
　　老子曰能成霸王者必德胜者也【案明刋本作必胜者也】能胜敌者必强者也能强者必用人力者也能用人力者必得人心者也能得人心者必自得者也自得者必柔弱者也能胜不如已者至于若已者而格柔胜出于若已者其事不可度故能以众不胜成大胜者唯圣人能之【案明刋本作成大胜者也无惟圣人能之句】
　　缵义德胜者霸得人心也胜敌者强得人力也然非得人之心未有能用人之力也敌何由胜强何由霸哉德自得也自得则柔弱胜刚强故能胜不若已者至于若于己者而格是德相若也柔胜出于若已者其事不可度则德又胜我矣故能以众不胜成大胜者惟圣人能之




　　文子缵义卷四
　　钦定四库全书
　　文子缵义卷五　　　　　宋　杜道坚　撰
　　道德篇
　　文子问道老子曰学问不精听道不深凡听者将以达智也将以成行也将以致功名也不精不明不深不达故上学以神听中学以心听下学以耳听以耳听者学在皮肤以心听者学在肌肉以神听者学在骨髓故听之不深即知之不明知之不明即不能尽其精不能尽其精即行之不成凡听之理虚心清静损气无盛无思无虑目无妄视耳无苟听专精积蓄内意盈并既以得之必固守之必长久之夫道者原产有始始于柔弱成于刚强始于短寡成于众长十围之木始于把百仞之台始于下此天之道也圣人法之卑者所以自下也退者所以自后也俭者所以自小也损者所以自少也卑则尊退则先俭则广损则大此天道所成也夫道者德之元天之根福之门万物待之而生待之而成待之而宁夫道无为无形内以修身外以治人功成事立与天为邻无为而无不为莫知其情莫知其真其中有信天子有道则天下服长有社稷公侯有道则人民和睦不失其国士庶有道则全其身保其亲强大有道不战而克小弱有道不争而得举事有道功成得福君臣有道则忠惠父子有道则慈孝士庶有道则相爱故有道则和无道则苛由是观之道之于人无所不宜也夫道者小行之小得福大行之大得福尽行之天下服服则懐之故帝者天下之适也王者天下之往也天下不适不往不可谓帝王故帝王不得人不能成得人失道亦不能守夫失道者奢泰骄佚慢倨矜傲见余自显自明执雄坚强作难结怨为兵主为乱首小人行之身受大殃大人行之国家灭亡浅及其身深及子孙夫罪莫大于无道怨莫深于无德天道然也
　　老子曰夫行道者使人虽勇刺之不入虽巧击之不中夫刺之不入击之不中而犹辱也未若使人虽勇不敢刺虽巧不敢击夫不敢者非无其意也未若使人无其意夫无其意者未有爱利之心也不若使天下丈夫女子莫不欢然皆欲爱利之若然者无地而为君无官而为长天下莫不愿安利之故勇于敢则杀勇于不敢则活
　　文子问德老子曰畜之养之遂之长之兼利无择与天地合此之谓德何谓仁曰为上不矜其功为下不羞其病于大不矜于小不偷兼爱无私久而不衰此之谓仁也何谓义曰为上则辅弱为下则守节达不肆意穷不易操一度顺理不私枉挠此之谓义也何谓礼曰为上则恭严为下则卑敬退让守柔为天下雌立于不敢设于不能此之谓礼也故修其德则下从令修其仁则下不争修其义则下平正修其礼则下尊敬四者既修国家安宁故物生者道也长者德也爱者仁也正者义也敬者礼也不畜不养不能遂长不慈不爱不能成遂不正不匡不能久长不敬不宠不能贵重故德者民之所贵也仁者民之所懐也义者民之所畏也礼者民之所敬也此四者文之顺也圣人之所以御万物也君子无德则下怨无仁则下争无义则下暴无礼则下乱四经不立谓之无道无道不亡者未之有也
　　老子曰至德之世贾便其市农乐其野大夫安其职处士修其道人民乐其业是以风雨不毁折草木不天死河出图洛出书及世之衰也赋敛无度杀戮无止刑谏者杀贤士是以山崩川涸蠕动不息野无百蔬故世治则愚者不得独乱世乱则贤者不能独治圣人和愉宁静生也至德道行命也故生遭命而后能行命得时而后能明必有其世而后有其人
　　文子问圣智老子曰闻而知之圣也见而知之智也故圣人常闻祸福所生而择其道智者常见祸福成形而择其行圣人知天道吉凶故知祸福所生智者先见成形故知祸福之门闻未生圣也先见成形智也无闻见者愚迷
　　老子曰君好义则信时而任己弃数而用惠物博智浅以浅赡博未之有也独任其智失必多矣好智穷术也好勇危亡之道也好与则无定分上之分不定则下之望无止若多敛则与民为雠少取而多与其数无有故好与来怨之道也由是观之财不足任道术可因明矣文子问曰古之王者以道莅天下为之奈何老子曰执一无为因天地与之变化天下大器也不可执也不可为也为者败之执者失之执者见小也见小故不能成其大也无为者守静也守静能为天下正处大满而不溢居高贵而无骄处大不溢盈而不亏居上不骄高而不危盈而不亏所以长守富也高而不危所以长守贵也富贵不离其身禄及子孙古之王道具于此矣老子曰民有道所同行有法所同守义不能相固威不能相必故立君以一之君执一即治无常即乱君道者非所以有为也所以无为也智者不以德为事勇者不以力为暴仁者不以位为惠可谓一矣一也者无适之道也万物之本也君数易法国数易君人以其位达其好憎下之任惧不可胜理故君失一其乱甚于无君也君必执一而后能群矣
　　文子问曰王道有几老子曰一而已矣
　　文子曰古有以道王者有以兵王者何其一也曰以道王者德也以兵王者亦德也用兵者五有义兵有应兵有忿兵有贪兵有骄兵诛暴救弱谓之义敌来加已不得已而用之谓之应争小故不胜其心谓之忿利人土地欲人财货谓之贪恃其国家之大矜其人民之众欲见贤于敌国者谓之骄义兵王应兵胜忿兵败贪兵死骄兵灭此天道也
　　老子曰释道而任智者危弃数而用才者困故守分循理失之不忧得之不喜成者非所为得者非所求入者有受而无取出者有授而无与因春而生因秋而杀所生不德所杀不怨则几于道矣
　　文子问曰王者得其欢心为之奈何老子曰若江海即是也淡兮无味用之不既先小而后大夫欲上人者必以其言下之欲先人者必以其身后之天下必效其欢爱进其仁义而无苛气居上而民不重居前而众不害天下乐推而不厌虽绝国殊俗蜎飞蠕动莫不亲爱无之而不通无往而不遂故为天下贵
　　老子曰执一世之法籍以非传代之俗譬犹胶柱调瑟圣人者应时权变见形施宜世异则事变时移则俗易论世立法随时举事上古之王法度不同非古相返也时务异也是故不法其已成之法而法其所以为法者与化推移圣人之法可观也其所以作法不可原也其言可听也其所以言不可形也三皇五帝轻天下细万物齐死生同变化抱道推诚以镜万物之情上与道为友下与化为人今欲学其道不得其清明圣守其法籍行其宪令必不能以为治矣
　　文子问政老子曰御之以道养之以德无示以贤无加以力损而执一无处可利无见可欲方而不割廉而不刿无矜无伐御之以道则民附养之以德则民服无示以贤则民足无加以力则民朴无示以贤者俭也无加以力不敢也下以聚之赂以取之俭以自全不敢以自安不下则离散弗养则背叛示以贤则民争加以力则民怨离散则国势衰民背叛则上无威人争则轻为非下怨其上则位危四者诚修正道几矣
　　老子曰上言者下用也下言者上用也上言者常用也下言者权用也唯圣人为能知权言而必信期而必当天下之高行直而证父信而死女孰能贵之故圣人论事之曲直与之屈伸无常仪表祝则名君溺则捽父势使然也夫权者圣人所以独见夫先迕而后合者之谓权先合而后迕者不知权不知权者善反丑矣
　　文子问曰夫子之言非道德无以治天下上世之王继嗣因业亦有无道各没其世而无祸败者何道以然老子曰自天子以下至于庶人各自生活然其活有厚薄天下时有亡国破家无道德之故也有道德则夙夜不懈战战兢兢常恐危亡无道德则纵欲怠惰其亡无时使桀纣循道行德汤武虽贤无所建其功也夫道德者所以相生养也所以相畜长也所以相亲爱也所以相敬贵也夫聋虫虽愚不害其所爱诚使天下之民皆懐仁爱之心祸灾何由生乎夫无道而无祸害者仁未绝义未灭也仁虽未绝义虽未灭诸侯以轻其上矣诸侯轻上则朝廷不恭纵令不顺仁绝义灭诸侯背叛众人力政强者陵弱大者侵小民人以攻击为业灾害生祸乱作其亡无日何期无祸也
　　老子曰法烦刑峻即民生诈上多事则下多态求多即得寡禁多即胜少以事生事又以事止事譬犹火而使无焚也以智生患又以智备之譬犹挠水而欲求其清也
　　老子曰人主好仁即无功者赏有罪者释好刑即有功者废无罪者及无好憎者诛而无怨施而不德放准循绳身无与事若天若地何不覆载合而和之君也别而诛之法也民以受诛无所怨憾谓之道德
　　老子曰天下是非无所定世各是其所善而非其所恶夫求是者非求道理也求合于己者也非去邪也去迕于心者今吾欲择是而居之择非而去之不知世所谓是非也故治大国若烹小鲜勿挠而已夫趣合者即言中而益亲身踈而谋当即见疑今吾欲正身而待物何知世之所从规我者乎吾若与俗遽走犹逃雨无之而不濡欲在于虚则不能虚若夫不为虚而自虚者此所欲而无不致也故通于道者如车轴不运于已而与毂致于千里转于无穷之原也故圣人体道反至不化以待化动而无为
　　老子曰夫亟战而数胜者则国必亡亟战则民罢数胜则主骄以骄主使罢民而国不亡者则寡矣主骄则恣恣则极物民罢则怨怨则极虑上下俱极而不亡者未之有也故功遂身退天之道也
　　平王问文子曰吾闻子得道于老聃今贤人虽有道而遭淫乱之世以一人之权而欲化久乱之民其庸能乎文子曰夫道德者匡邪以为正振乱以为治化淫败以为朴淳德复生天下安宁要在一人人主者民之师也上者下之仪也上美之则下食之上有道德则下有仁义下有仁义则无淫乱之世矣积德成王积怨成亡积石成山积水成海不积而能成者未之有也积道德者天与之地助之神辅之凤凰翔其庭麒麟游其郊蛟龙宿其沼故以道莅天下天下之德也无道莅天下天下之贼也以一人与天下为雠虽欲长久不可得也尧舜以是昌桀纣以是亡平王曰寡人敬闻命矣





　　文子缵义卷五
<子部,道家类,文子缵义>
　　钦定四库全书
　　文子缵义卷六　　　　　宋　杜道坚　撰
　　上德篇
　　旧注上德谓时之君有德者也夫三代之道废五霸之德衰故宜修德以臣天下有功可见有德可尊故曰上德者也
　　老子曰主者国之心也心治即百节皆安心扰即百节皆乱
　　旧注治国在君明明即万姓乐其业治身在心正正即百节安其所也
　　故其身治者支体相遗也
　　旧注无疾苦也
　　其国治者君臣相忘也
　　旧注无忧虞也
　　缵义德一也有二焉长养万物天之德爱养百姓君之德夫君者国之心君有德则心广体胖气不乱而身自治治国犹治身君臣相安国其有不治者乎故曰上德不德则是有德而不自恃以为德是以有德
　　老君学于常枞
　　旧注老君之师姓常名枞老君自说受敎于师师之言如是
　　见古而守柔【案明刋本古作舌】
　　旧注见古道皆守雌柔古字作舌字亦柔也
　　仰视屋树
　　旧注惜光阴不驻也
　　退而目川【案明刋本目作因因乃目之误】
　　旧注叹逝者不息也
　　观影而知持后
　　旧注不先物为
　　故圣人虚无因循常后而不先譬若积薪燎后者处上旧注后即先下即上物之常然夫求先于人即不能先也
　　缵义常枞古之圣人也老子学于常枞犹孔子学于老子老子目击道存精神契故能见古而守柔观影而知持后是以圣人因循虚无不争强不敢先夫是之谓上德
　　老子曰鸣铎以声自毁膏烛以明自煎虎豹之文来射猨之捷来格故勇武以强梁死辩士以智能困能以智知而未能以智不知【案明刋本而未能以智不知句内脱而字】
　　旧注此以能自害不能以不能自全以智自贼不能以不智自存也
　　故勇于一能察于一辞可与曲说未可与广应
　　旧注持匹夫之勇未能御众执一隅之说非道通途缵义人贵有德不贵多智智多则出乎已而反乎已鲜不自害虎豹之文来射猿之捷来格士人勇死于强智困于辩宜矣惟不以智知而以智不知者则不局于一而所应者广
　　老子曰道以无有为体
　　旧注体道虚无所谓微妙
　　视之不见其形听之不闻其声谓之幽防幽防者所以论道而非道也
　　旧注犹筌者取鱼而非鱼言者论道而非道也
　　夫道者内视而自反
　　旧注反听内视自得于身也
　　故人不小学不大迷【按明刋本不小学作不小觉】不小慧不大愚旧注执萤耀而方太阳非迷若何持燕石而比和玉非愚若何也
　　莫鉴于流潦而鉴于止水以其内保之止而不外荡旧注心尘外荡则流浊而常昏水性内虚即渊清而自鉴
　　月望日夺光阴不可以承阳日出星不见不能与之争光末不可以强于本枝不可以大于干上重下轻其覆必易
　　旧注此意言大君有命小人勿用若用之犹阴夺日光宜本末相称尊卑当位则无倾危之患颠覆之祸
　　一渊不两蛟一雌不二雄一即定两即争
　　旧注君主一则国安人主一则心泰
　　玉在山而草木润珠生渊而岸不枯
　　旧注山川韬玉而润媚君子积道德以光晖也
　　蚯蚓无筋骨之强爪牙之利上食晞块下饮黄泉用心一也【上食晞块案明刋本作上食晞堁】
　　旧注蚯蚓饥则食土渴则饮水言无异虑故不假筋骨爪牙之用人一心守道亦何待名利然后称意也缵义道以无有为体故可并行物以有形为用故不两立无有为体一则定矣有形为用两则争矣然小大有间君臣有分人君怀道抱德曾不我有此道之所以大德之所以久也天下孰敢以争强为哉
　　清之为明杯水可见眸子浊之为害河水不见泰山旧注清明虽小可以鉴毫发昏浊虽大不能见山岳
　　兰芷不为莫服而不芳舟浮江海不为莫乘而沈君子行道不为莫知而止性之有也
　　旧注兰芷之芳性也不得不芳君子为善道也不可不行
　　以清入浊必困辱以浊入清必覆倾
　　旧注贤愚不并立清浊不同器
　　天二气即成虹地二气即泄藏人二气即生病
　　旧注三才之道所贵主一
　　阴阳不能常且冬且夏月不知昼日不知夜
　　旧注冬夏不可差跌昼夜不相干犯
　　川广者鱼大山高者木修地广者德厚
　　旧注川不广不能生巨鳞智不周不能达至理故知非厚德不能深知而远见
　　故鱼不可以无饵钓兽不可以空器召
　　旧注物不可以端坐致道不可以无人
　　山有猛兽林木为之不斩园有螫虫葵藿为之不采国有贤臣折冲千里
　　旧注猛兽螫虫犹庇及草木贤人君子自然辅佑君民也
　　通于道者若车轴转于毂中不运于己与之致于千里终而复始转于无穷之原也【案原本原作厚今据明刋本改正】
　　旧注前巳释矣
　　故举枉与直何如不得举直与枉勿与遂往
　　旧注以释符言篇也
　　缵义水清鉴影心清鉴物明之故也浊则昏矣君子小人势不两立冬寒夏暑时不并行时并行则灾疠生势两立则祸患作虽然为君子者岂以小人在位道不可行而终不出乎
　　有鸟将来张罗而待之得鸟者罗之一目今为一目之罗则无时得鸟
　　旧注任一人之才难以御众一目之罗无由获鸟
　　故事或不可前规物或不可预虑故圣人畜道待时也旧注夫圣人其行也天其动也时未至即守道时之来即修之文王之兴周道高祖之盛汉业也
　　欲致鱼者先通谷欲求鸟者先树木水积而鱼聚木茂而鸟集为鱼得者非挈而入渊也为猨得者非负而上木也纵之所利而已
　　旧注夫君臣相为用也由鱼之投水鸟之依林纵其所利不召而来明君处世而忠贤自至也
　　足所践者浅然待所不践而后能行心所知者然待所不知而后能明
　　旧注足所践者少其不践者多心所知者寡其不知者众以不用而能成其用不知而能全其知也
　　川竭而谷虚丘夷而渊塞唇亡而齿寒河水深其壤在山【案明刋本其壤在山其字作而字】
　　旧注此善言君民相依犹山川相通河水深则膏壤在山君厚敛则民货匮乏上有所求下有所竭民力殚而君位危则唇亡齿寒之义者是也
　　水静则清清则平平即易易见物之形形不可以为正【案形不可以为正句明刋本作形不可并故可以为正】
　　旧注谓元首既明犹止水之清深鉴物情善恶之状无逃幽察人情平和之政斯布也
　　缵义知有用之不可与言政治国者要在一人非众人则不能治欲得贤而不先养士可乎是以圣人畜道待时得人则兴未有不为我用者也
　　使叶落者风揺之也使水浊者物挠之也
　　旧注风不揺而木自落物常挠而水自清未之有也
　　璧瑗之器礛【音蓝】防之功也镆铘之断割砥砺之力也旧注言良玉宝剑虽有美质终假砥砺之功成乎奇器君子贤人虽有才质终假师匠方成其业也
　　防与骥致千里而不飞无裹粮之资而不饥
　　旧注国所托者贤则所存者大坐而无忧物所附者良则所致者远疾而不劳
　　狡兔得而猎犬烹
　　旧注必然之势
　　高鸟尽而良弓藏
　　旧注不见用也
　　名成功遂身退天道然也
　　旧注审进退之宜尽穷通之数抱道守德全身保名可谓贤也
　　怒出于不怒为出于不为视于无有则得所见听于无声则得所闻
　　旧注人之性本无怒怒出于有事人之性本无为为出于有欲知怒之为过为之是非故内视见于无形反听致于无声者谓却照本性而无声无形无怒无为所贵见于无非谓见于有也
　　飞鸟反乡兔走归窟狐死首丘寒螀得木各依其所生旧注物不忘本人或违道
　　缵义道可独行不可以独擅人健走日不百里而罢得良马则千里可致怒出于不怒文武所以安天下之民为尧舜所以成垂衣之治为国家而善用人者民孰不知归乎
　　水火相憎鼎鬲在其间五味以和骨肉相爱也谗人间之父子相危也
　　旧注言物性有相反虽水火相攻用之有方则致和父子相爱谗慝间之则见疑贤者不可不察也
　　犬豕不择器而食愈肥其体故近死
　　旧注此明小人苟希名利虽且贵而终否贤者畜道待时虽暂否而终泰也
　　凤皇翔于千仞莫之能致椎固百内而不能自椽旧注【陟坏反未详】
　　目见百步之外而不能见其眦
　　旧注希大者亡其细见远者遗其近
　　因高为山即安而不危因下为渊则鱼鳖归焉【案明刋本作即深而鱼鳖归焉】
　　旧注因其所易人不劳而自成利其所习物不召而自至
　　沟池潦即溢旱即枯河海之源渊而不竭【案渊而不竭句明刋本作渊深而不竭】
　　旧注小器与之则易满取之则易竭大量益之而不盈酌之而不绝也
　　鳖无耳而目不可以蔽精于明也瞽无目而耳不可以蔽精于听也【案精于听也句明刋本听作聪】
　　旧注各利一原莫能相假
　　混混之水浊可以濯吾足乎泠泠之水清可以濯吾缨乎
　　旧注言清浊无遗贤愚并用但量能授任称物随机也
　　防【音药】之为缟也或为冠或为【音袜】
　　旧注言所用不定也
　　冠即戴枝之即足碾之
　　旧注无乖其分各全其要
　　缵义人无常是物无常非气顺则合气逆则离火炎上水润下鼎鬲和之即既济之功成父主慈子主孝谗人间之即参商之怨起犬豕体肥近于死凤皇高飞莫能致清斯濯缨浊斯濯足不能洁已而为物污者可不审诸
　　金之势胜木一刃不能残一林土之势胜水一掬不能塞江河水之势胜火一酌不能救一车之薪
　　旧注谕一人之直不能移众枉任一人之智不能化群迷也
　　冬有雷夏有雹寒暑不变其节霜雪麃麃
　　旧注麃碑休反儦也
　　日出而流
　　旧注冬雷夏雹寒暑不能全其节太阳回照霜雪不能固其质也
　　倾易覆也倚易軵【音附】也
　　几易助也湿易雨也
　　旧注贤者亲善愚者亲恶其势易附其事易染也
　　兰芷以芳不得见霜蟾蜍辟兵寿在五月之望
　　旧注斯皆有用而见害曷若无名以全身案万毕术蟾蜍五月中杀涂五兵入军阵而不伤
　　精泄者中易残
　　旧注精华发于内而枝干凋于外也
　　华非其时者不可食
　　旧注内非时而食必病时非义而取必害
　　缵义生克制伏固有定分力小任大未有不返受其制者木胜金水胜土火胜水终非其性夫冬雷夏雹终非其时曾不朝夕之久人其可不自量乎
　　舌之与齿孰先弊焉绳之与矢孰先直焉
　　旧注刚者虽坚而致弊柔者善屈而正物
　　使影曲者形也使响浊者声也
　　旧注形端必无曲影言善必无恶响
　　与死同病者难为良医与亡国同道者不可为忠谋旧注必死之病医虽良而不救必亡之国臣虽忠而难存
　　使倡吹竽使工捻窍虽中节不可使决君形亡焉旧注倡乐人也工制器人也盖言倡者吹竽工者捻窍曲节虽中律终动用相违心手莫应何能使决言其主君形亡也
　　聋者不歌无以自乐盲者不观无以接物
　　旧注声不通于耳绝想其乐色不见其目息观于心
　　步于林者不得直道行于险者不得履绳
　　旧注步林不求阡陌务于通足履险不循规矩事在济危也
　　海内其所出故能大
　　旧注生而不绝用而无穷故为大也
　　缵义处非其地依非其人难矣哉齿刚先缺矢劲先折与死同病难于为良医与亡国同道不可为忠谋君不用道而臣强之谋出二心功可成乎
　　日不并出狐不二雄神龙不匹猛兽不群鸷鸟不双旧注斯皆独立不群故能为百兽众禽之长也
　　盖非橑不蔽日轮非辐不追疾盖轮未足恃也
　　旧注言事物相假不可偏任也
　　张弓而射非不能发矢之为射十分之一
　　旧注弓虽劲无不能中的君虽圣非忠无以济于业凡为射者甚众至于求中者十分无一犹干禄者不少至于求贤者万分无二
　　饥马在廐漠然无声投刍其旁争心乃生
　　旧注乏刍豢者投之乃争渴名位者居之必竞故君子让其禄小人竞其位也
　　三寸之管无当天下不能满十石而有塞百斗而足旧注论贪者无厌而莫定由器之无底而难满
　　循绳而断即不过悬衡而量即不差悬古法以有时而遂杖格之属有时而施是而行之谓之断非而行之谓之乱
　　旧注循绳而动物不能越悬衡为制事无不当古今既殊法度亦异适时而治滞方则乱
　　缵义日不并出神龙不匹猛兽不群况于人乎橑以张盖轴以转轮君臣相资之道也饥马争刍赏不可滥循绳而断法无过差古法杖格用之以时在乎行之者耳
　　农夫劳而君子养愚者言而智者择
　　旧注耕也劳在其中学也禄在其中
　　见之明白处之如玉石见之黯【乌感切】黣【音昧】必留其谋旧注事理明白居然可分固无疑焉间见卤莽自难情晓宜其谋矣
　　百星之明不如一月之光十牖毕开不如一户之明旧注小人虽众不足可任贤士虽寡得一有余文王得吕望高祖得子房其在多乎
　　蝮蛇不可为足虎不可为翼
　　旧注人无全能物不双美
　　今有六尺之席【案原本席作广据明刋本改正】卧而越之下才不难立而逾之上才不易势施异也
　　旧注明人才不等也于彼则通于此则塞所能有异故也
　　助祭者得尝救斗者得伤
　　旧注见善蒙恵遇恶有伤
　　蔽于不祥之木为雷霆所扑
　　旧注蔽不祥之木而天威难逭匿不善之人而国法必诛也
　　日月欲明浮云蔽之河水欲清沙土秽之丛兰欲修秋风败之人性欲平嗜欲害之蒙尘而欲无眯不可得洁旧注处昏翳之间何以见明居嗜欲之从所染霜霰交下兰蕙难以保其芳沙壤汩流河源无以全其洁
　　黄金龟纽贤者以为佩土壤布地能者以为富
　　旧注不识所用虽金玉以为粪土苟知所施虽土壤以为珠玉
　　故与弱者金玉不如与之尺素
　　旧注弱与愚弱也与之尺素或可保与之金玉则为害犹小人不可乘大位必至危亡也
　　缵义农夫不劳君子无以养君子不治农夫其能安乎蛇无足虎无翼不可两得浮云盖日失不在已嗜欲害性病不在人
　　毂虚而中立三十辐各尽其力使一辐独入众辐皆弃何近远之能至
　　旧注为车者必假众辐求致远之用治国者亦借群才保久安之业
　　橘柚有乡萑苇有丛兽同足者相从游鸟同翼者相从翔
　　旧注同气相召同相求
　　欲观九州之地足无千里之行无政敎之源而欲为万民上者难矣
　　旧注观乎九域岂不行而至御万机岂无道而居之也
　　凶凶者获提提者射
　　旧注凶凶者恶也提提者群也言群恶相聚必被中伤为人诛获也提音时
　　故大白若辱广德若不足
　　旧注明唯白着故似屈辱德不外有若缺少
　　君子有酒
　　旧注言其过量
　　小人鞭缶虽不可好亦可以丑
　　旧注言君子饮酒之过小人鞭为诫在小人犹不可好君子固可为丑也
　　缵义皇极居中资八辅而后建车毂虚中借众轴而后行天子中天下而立位万民之上而无政教之原是犹无千里之足欲观九州之地其何以行之惟正位端居百官分职不下堂而天下治矣
　　人之性便衣丝帛或射之即被甲为所不便以得其便也
　　旧注御寒即假缯纩临兵即被甲胄相时而动以取其便人之情也
　　三十辐共一毂各直一凿不得相入犹人臣各守其职也
　　旧注此意不殊前解
　　善用人者若蚈【音贤】之足众而不相害若舌之与齿坚柔相磨而不相败
　　旧注蚈百足虫也言人善用众者其由蚈乎舌之与齿刚柔并任愚智咸收使各循其分不失其材也
　　石生而坚芷生而芳少而有之长而逾明
　　旧注此原其性也石坚芷芳由贤者明愚者暗是知坚芳不可夺愚暗亦莫移少而有之长而弥笃也
　　扶之与提谢之与让得之与失诺之与已相去千里旧注此言邈然悬殊孰云一致者也
　　缵义作事有法事无不成用人有方人无不济车毂之各直一凿明官事之各有守也蚈足众而不相害由用得其宜矣石坚芷芳随其才而用之则贤者明愚者力成功一也
　　再生者不获华太早者不须霜而落
　　旧注再荣不实阳极自零
　　污其准粉其颡
　　旧注准鼻也鼻有污而粉其颡犹手有疾而治其足事非常也
　　腐鼠在阼烧薫于堂入水而憎濡怀臭而求芳虽善者不能为工
　　旧注腐鼠犹奸佞也言君昵近佞人而求国之治犹入水致溺挟臭求芳薫鼠烧堂其祸不小也
　　冬氷可折夏木可结时难得而易失
　　旧注光阴可惜时命难遭喻君子俟时而动不可失之也
　　木方盛终日采之而复生秋风下霜一夕而零
　　旧注言人建功成业不可后时
　　质的张而矢射集林木茂而斧斤入非或召之也形势之所致
　　旧注不祈用而翦伐至自然之势
　　乳犬之噬虎伏鸡之搏狸恩之所加不量其力
　　旧注顾恩育者所以不觉忘生
　　夫待利而登溺者必将以利溺人矣【案必将以利溺人矣明刋本人字作之字】舟能浮能沈愚者不知足焉
　　旧注舟因水而浮亦能溺之人逢利而生亦能溺之唯审止足之分庶免沈溺之祸
　　骥驱之不进引之不止人君不以求道理
　　旧注民疲已极君敛无厌骥困更驱难规远路缵义时难得而易失民易困而难苏故物再生者实不逮获华太早者落不待霜时不顺也的张而矢集林茂而斧入势之所致乳犬噬虎伏鸡搏狸情之所使舟腐而载则沈骥疲而驱则毙民其可重困乎
　　水虽平必有波衡虽正必有差尺虽齐必有危非规矩不能定方员非准绳无以正曲直用规矩者亦有规矩之心
　　旧注上立平正之法下生乖越之分者是由波生平水差起正衡兆乎好憎迹生祸乱非君上无法制而臣下失其规矩者也
　　太山之高倍而不见秋毫之末视之可察
　　旧注所向正秋毫虽小可察所行背太山虽大不可见也
　　竹木有火不钻不熏土中有水不掘不出
　　旧注火藏于木水藏于土不钻不掘必不能出道在于人不学不知
　　矢之疾不过二里跬步不休跛鳖千里累块不止丘山从成
　　旧注凡为学者非贵疾于初心所美久于其道则千里可至丘山必成也
　　临河欲鱼不若归而织网
　　旧注河之有鱼取之在网人之有道取之在心
　　弓先调而后求劲马先顺而后求良人先信而后求能旧注明此三者之由可察万机之要也
　　巧冶不能消木良匠不能斫冰物有不可如之何君子不留意
　　旧注非可治之物不能成其器虽有良匠无所施其工非可导之人不能回其操虽有圣人无由谕其意也
　　使人无渡河可使河无波不可
　　旧注言河必有波世必有祸使人不犯祸则易使河无波即难
　　无辜不辜【案明刋本无辜不辜作无曰不辜】甑终不堕井矣
　　旧注辜罪也言人所获戾非谓无辜甑若不堕井安得无由矣
　　缵义水平不能无波衡正不能无差心其可不慎诸君子之礼义廉耻犹匠石之规矩准绳也弓先调而后求劲马先顺而后求良人不先之以信能者其可致乎故君子为其所可为而不为其所无奈何
　　刺我行者欲我交呰我货者欲我市
　　旧注欲动其中见形于外
　　行一棋不足以见知弹一不足以为悲
　　旧注一事裁通未能尽理一始张何足称妙
　　今有一炭然掇之烂指【案明刋本指字下有相近也三字】万石俱熏去之十步而不死同气者而异积【案明刋本作同气而异积也】
　　有荣华者必有愁悴
　　旧注荣枯迭兴哀乐相反
　　上有罗纨下必有麻
　　旧注浮沸反君上骄侈以轻绮罗下民冻馁不周于衣食为人君可不察焉
　　木大者根瞿【音衢】山高者基扶
　　旧注君以民为本高以下为基
　　缵义苦语利行苦药利病刺我行者欲我交君子循义也呰我货者欲我市小人狥利也人之福不可过服不必侈木大者根瞿山高者基扶民富则国昌矣
　　老子曰鼓不藏声故能有声镜不没形故能有形旧注鼓不藏声镜不藏形故能有声有形也
　　金石有声不动不鸣管箫有音不吹无声
　　旧注金石箫管不能自鸣皆因吹击乃能有声由人皆禀道德不学终不得成者也
　　是以圣人内藏不为物唱事来而制物至而应
　　旧注圣人言不妄发事不虚应
　　天行不已终而复始故能长久轮复其所转故能致远旧注天行者神而莫测运乎无穷
　　天行一不差故无过矣天气下地气上阴阳交通万物齐同
　　旧注天行一而无差君守政而无失故得天地交畅庶物咸遂君臣说睦上下康宁也
　　君子用事小人消亡天地之道也
　　旧注去邪任贤合于天地之道也
　　天气不下地气不上阴阳不通万物不昌小人得势君子消亡五谷不殖道德内藏
　　旧注天地之气不交阴阳之气不通由世主道德不用奸佞并行小人居位君子在野使万物不昌而五谷不成
　　天之道裒多益寡地之道损高益下
　　旧注天地之道【案此下当有阙文无别本可校附识于此】
　　神之道骄溢与下
　　旧注制骄溢之性与谦下之人
　　人之道多者不与
　　旧注不増有者
　　圣人之道卑而莫能上也
　　旧注终不为上故人尊也
　　缵义心不藏物故能应物鼓不藏声故能应声不扣而鸣则为怪矣是以圣人内藏不为物唱应之而已天地交通万物齐同此明良会遇而君子用事之时也一或反此则是小人得势之日矣惟圣人居高听卑而不自满无以上之
　　天明日明而后能照四方君明臣明域中乃安域有四明乃能长久明其施明者明其化也
　　旧注四明既备万姓俱化
　　天道为文
　　旧注日月星辰
　　地道为理
　　旧注山泽江海
　　一为之和
　　旧注融乎冲气
　　时为之使
　　旧注应而不差
　　以成万物命之曰道
　　旧注生畜万物不自为宰故名曰道者也
　　大道坦坦去身不远修之于身其德乃真修之于物其德不绝
　　旧注内修其身谓之真外育于物谓之德
　　天覆万物施其德而养之与而不取故精神归焉与而不取者上德也是以有德高莫高于天也下莫下于泽也天高泽下圣人法之尊卑有叙天下定矣
　　旧注卑高以陈贵贱位矣
　　地载万物而长之与而取之故骨骸归焉与而取者下德也下德不失德是以无德
　　旧注不取者谓天生万物但畜养之不取其材故精神归于上终有德而取者谓地生万物虽成熟之而复其质故骨骸归于下是为无德也
　　地承天故定宁地定宁万物形地广厚万物众定宁无不载广厚无不容地势深厚水泉入聚地道方广故能久长圣人法之德无不容
　　旧注言天地相承以致广厚君臣相信自致治和缵义君天道臣地道天尊地卑君臣之分定矣君明臣明照于四方岂非尧之光宅天下百姓昭明者乎故法天效地以成万物者道也养之与之而不取者上德也与而取之德斯下矣
　　阴难阳万物昌阳伏阴万物湛物昌无不赡也物湛无不乐也物乐无不治矣【案明刋本物乐无不治矣句物乐二字下多一则字】阴害物阳自屈阴进阳退小人得势君子避害天道然也旧注阳制于阴则天下和治臣胜于君则小人在位也
　　阳气动万物缓而得其所是以圣人顺阳道夫顺物者物亦顺之逆物者物亦逆之故不失物之情性洿【音乌】泽盈万物节成洿泽枯万物节荂【音敷】故雨泽不行天下亡阳上亦复下【案明刋本作阳上而复下】故为万物主不长有故能终而复始故能长久能长久故为天下母
　　旧注圣人顺天之道无为长久逆物之情有位莫守
　　阳气蓄而复能施阴气积而复能化未有不蓄积而能化者也【案明刋本而能化者也而字下多一后字】故圣人慎所积
　　旧注积德来庆积恶致亡
　　阳灭阴万物肥阴灭阳万物衰故王公尚阳道则万物昌尚阴道则天下亡
　　旧注阳者正也生也故物肥肥者即昌阴者邪也死也故物衰衰者即亡
　　阳不下阴则万物不成君不下臣德化不行故君下臣则聪明不下臣则暗聋
　　旧注君非至圣不能下臣臣非至贤不能弼君虞舜屈伯成文王师尚父可谓聪明
　　缵义阳生阴杀故君子好生小人好杀也王公尚阳道则万物昌尚阴道则天下亡阳贵下阴故君下臣则聪明而国理不下臣则暗聋而德化不行
　　日出于地万物蕃息王公居民上以明道德日入于地万物休息小人居民上万物逃匿
　　旧注谓阳不下阴则万物不昌君不下臣则万物藏也
　　雷之动也万物启雨之润也万物解大人施行有似于此阴阳之动有常节大人之动不极物
　　旧注大人之威也如春之雷其发令也如暄之风皆声和气顺故不极物
　　雷动于地万物缓风揺树草木散大人去恶就善民不远徙民有去就也去尤甚就少逾【案民有去就也句明刋本民字上多一故字】
　　旧注且大人有善百姓交归若太王之去邠人何远哉
　　风不动火不出大人不出【案明刋夲无大人不出句】大人不言小人无述火之出也必待薪大人之言必有信有信而真何往不成
　　旧注火出而薪传言发而信行故知大人之言其行也往而不追其信也有若四时
　　河水深壤在山丘陵高下入渊阳气盛变为阴阴气盛变为阳故欲不可盈乐不可极
　　旧注天之道抑高举下唯节欲全和以顺天理不使至极
　　忿无恶言怒无作色是谓计得
　　旧注虽忿怒未忘而恶言悖色未形于外是计得于中镇之以道也
　　火上炎水下流圣人之道以相求偯【音矣】阳天下和同偯阴天下溺沈【案明刋夲以相求句下有圣入二字疑衍】
　　旧注偯阳者亲忠贤故和同偯阴者亲奸佞故沈溺缵义天之日其人之君乎日出于地王公居民上万物蕃息日入于地小人居民上万物逃匿阴阳之动有常节故岁不乱时大人之动不极物故民不远徙物极则变欲不可盈阴阳天也治乱则关乎人
　　老子曰积薄成厚积卑成高君子日汲汲以成辉【音晖】小人日快快以至辱
　　旧注君子勤身以修道日益晖光小人乘闲以快意终至困辱
　　其消息也虽未能见故见善如不及宿不善如不祥苟向善虽过无怨苟不向善虽忠来恶故怨人不如自怨勉求诸人不如求诸已声自召也自求也名自命也人自官也无非已者操锐以刺操刃以击何怨于人故君子慎其微
　　旧注慎微言不在大也苟向善则福不因人勉求诸已苟不向善则祸归于身何怨于人不善犹操刃自割积火自烧又谁咎之者也
　　万物负阴而抱阳冲气以为和和居中央是以木实生于心草实生于荚卵胎生于中央不卵不胎生而须时旧注物殊异言其所生皆自中和而成质其非胎卵而因变化所为者即须时而有也
　　地平则水不流轻重均则衡不倾
　　旧注地平则水无奔驰之势衡均则物无轻重之偏
　　物之生化也有感以然
　　旧注万物之生各有所感非徒然也
　　缵义阴阳感而成中和故万物生君臣合而得中道故万姓宁是以君子和其心志日汲汲以成晖小人汨其天和日快快以至辱故君子慎微正诸心而自求诸已我不怨人人亦无怨焉
　　老子曰山致其高而云雨起焉水致其深而蛟龙生焉君子致其道而德泽流焉夫有阴德者必有阳报有行者必有昭名
　　旧注山之灵者必降云雨道之高者必施德泽未有不先行其事而后致其报
　　树黍者不获稷树怨者无报德
　　旧注树黍获稷以怨报德未之有也
　　缵义为善而人不知谓之至善为恶而人不知谓之至恶山藏云而成雨露泽藏水而生蛟龙君子怀其道而泽流于世俗有阴德者必有阳报天佑之也有行者必有昭名人推之也惟有天德者知之
　　钦定四库全书
　　文子缵义卷七　　　　　宋　杜道坚　撰
　　微明篇
　　旧注视于无形之形听于无声之声故曰微明
　　老子曰道可以弱可以强可以柔可以刚可以阴可以阳可以幽可以明可以包裹天地可以应待无方知之浅不知之深知之外不知之内知之粗不知之精知之乃不知不知乃知之孰知知之为不知不知之为知乎夫道不可闻闻而非也道不可见见而非也道不可言言而非也孰知形之不形者乎故天下皆知善之为善也斯不善矣知者不言言者不知
　　缵义微明者其道乎视不以目听不以耳得之天而着之心故能包裹天地应待无方不可以智力求惟知不知为不为言不言则得之矣
　　文子问曰人可以微言乎老子曰何为不可惟知言之谓乎夫知言之谓者不以言言也争鱼者濡逐兽者趋非乐之也故至言去言至为去为浅知之人所争者末矣夫言有宗事有君夫唯无知是以不吾知
　　缵义道不可言可言即物言固非道非言不明文子问人可以微言乎老子语以唯知言为可则是言而不言不言而言者矣争鱼逐兽是不知言者执于言而着于物则所争者末矣安得去言去为之人而与之言哉
　　文子问曰为国亦有法乎老子曰今夫挽车者前呼邪许【按明刋本邪许作邪轷轷火乎切】后亦应之此挽车劝力之歌也虽郑卫胡楚之音不若此之义也治国有礼不在文辩法令滋彰盗贼多有
　　缵义有国家者犹天地也天不言而四时行地不语而百物生文子问为国之法老子语以挽车之歌前呼后应亦犹圣人先天弗违后天奉时之意治国有礼初不在于文华之辩不知治体而滋彰其法令者适以为盗法贼民之资
　　老子曰道无正而可以为正譬若山林而可以为材材不及山林山林不及云雨云雨不及阴阳阴阳不及和和不及道道者所谓无状之状无物之象也无达其意天地之间可陶冶而变化也
　　缵义道无正形物随而形观山林变而至于云雨阴阳之和则知凡天地间之无形无象者皆可陶冶而变化道其神矣夫
　　老子曰圣人立教施政必察其终始见其造恩故民知书而德衰知数而仁衰知劵契而信衰知机械而实衰瑟不鸣于己而二十五各以其声应轴不运于己而三十幅各以其力旋有缓急然后能成曲车有劳佚然后能致远使有声者乃无声也【按明刋本乃无声也作乃无声者也】使有转者乃无转也上下异道易治即乱位高而道大者从事大而道小者凶小德害义小善害道小辩害治苛峭伤德大正不险故民易导至治优防故下不贼至忠复素故民无伪匿
　　缵义圣人立教施政弗获已也必察其始终行其所无事而已知书数劵契机械则是有心于事德仁信实衰矣君借臣以为治犹瑟之有声辐之致远执要用大则无不治之世矣
　　老子曰相坐之法立即百姓怨减爵之令张即功臣叛故察于刀笔之迹者不知治乱之本习于行陈之事者不知庙战之权圣人见福于重关之内【按明刋本见福作先福当以此本正其误】虑患于防防之外愚者惑于小利而忘大害故事有利于小而害于大得于此而忘于彼故仁莫大于爱人智莫大于知人爱人即无怨刑知人则无乱政缵义治不可以多事法不可以数变事多变数则百姓怨功臣叛上有以召之矣治乱之本庙战之权圣人鉴于无形之表是必有先见之明也
　　老子曰江河之大溢不过三日飘风暴雨日中不出须臾止德无所积而不忧者亡其及也夫忧者所以昌也喜者所以亡也故善者以弱为强转祸为福道冲而用之又不满也
　　缵义国之苛政横出犹江河之大溢风雨之暴作曾不少久亡其及矣唯忧无德而知变者尚可转祸为福以弱为强其不可自满也明矣
　　老子曰清静恬和人之性也仪表规矩事之制也知人之性即自养不悖知事之制则其举措不乱发一号散无竞【按明刋本无竞作无竟】总一管谓之心见本而知末执一而应万谓之术居知所以行知所之事知所乘动知所止谓之道使人高贤称誉已者心之力也使人卑下诽谤已者心之过也言出于口不可禁于人行发于近不可禁于远事者难成易败名者难立易废凡人皆轻小害易微事以至于大患夫祸之至也人自生之福之来也人自成之祸与福同门利与害同邻自非至精莫之能分是故智虑者祸福之门户也动静者利害之枢机也不可不慎察也
　　缵义天理人欲同乎一心君子小人由乎一已亦同出而异名者耶执一而应万谓之术见动而知止谓之道言出乎口行发乎心夫祸福利害有如影响自非至精孰能分之可不察诸已而慎诸心乎
　　老子曰人皆知治乱之机而莫知全生之具故圣人论世而为之事推事而为之谋【按明刋本推事作权事】圣人能阴能阳能柔能刚能弱能强随时动静因资而立功睹物往而知其反事一而察其变化即为之象运则为之应是以终身行之无所困故事或可言而不可行者或可行而不可言者或易为而难成者或难成而易败者所谓可行而不可言者取舍也可言而不可行者伪诈也易为而难成者事也难成而易败者名也此四者圣人之所留心也明者之所独见也
　　缵义时有治乱政存乎人知治乱之机而莫知全生之具者失在人而不在时也圣人随时动静察其所变终身行之而无所困当时而秉政者恶可自惰而不知全生之具耶
　　老子曰道者敬小微动不失时百射重戒祸乃不滋计福不及虑祸过之同日被霜蔽者不伤愚者有备与智者同功夫积爱成福积憎成祸人皆知救患莫知使患无生夫使患无生易施救于患难今人不务使患无生而务施救于患虽神人不能为谋患祸之所由来万万无方圣人深居以避患静默以待时小人不知祸福之门动而陷于刑虽曲为之备不足以全身故上士先避患而后就利先远辱而后求名故圣人常从事于无形之外而不留心于己成之内是以祸患无由至非誉不能尘垢
　　缵义夫道者敬小微动不失时谨初也愚者有备与智者同功人之祸患不能弭于前而求救于后者虽神人不能为谋故上士以避患远辱为先而名之与利则置之后而毋必祸患何从而至非誉何从而尘垢之哉
　　老子曰凡人之道心欲小志欲大智欲圆行欲方能欲多事欲少所谓心小者虑患未生戒祸慎微不敢纵其欲也志大者【按明刋本志大者作志欲大者欲字当】兼包万国一齐殊俗是非辐辏中为之毂也智圆者终始无端方流四远渊泉而不竭也行方者立直而不挠素白而不污穷不易操达不肆志也能多者文武备具动静中仪举措废置曲得其宜也事少者秉要以偶众执约以治广处静以持躁也故心小者禁于微也志大者无不怀也智圆者无不知也行方者有不为也能多者无不治也事少者约所持也故圣人之于善也无小而不行其于过也无微而不改行不用巫觋而神不敢先可谓至贵矣然而战战栗栗日慎一日是以无为而一之诚也【按明刋本诚作成误】愚人之智固已少矣而所为之事又多故动必穷故以正教化【按明刋本正作政不知此句正字与下句邪字对则正似不当作政】其势易而必成以邪教化其势难而必败舍其易而必成从事于难而必败愚惑之所致
　　缵义志欲大而心欲小智欲圆而行欲方能欲多而事欲少斯六者凡人之不可不勉也志大则物无不容心小则几微必戒智圆则事无不通行方则直而不挠能多则为无不成事少则约而有守夫圣人之行不用巫觋而鬼神不敢先一之以诚而巳
　　老子曰福之起也绵绵祸之生也纷纷祸福之数微而不可见圣人见其始终故不可不察明主之赏罚非以为己以为国也适于己而无功于国者不施赏焉逆于己而便于国者不加罚焉故义载乎宜谓之君子遗义之宜谓之小人通智得而不劳其次劳而不病其下病而益劳【按明刋本益作亦误】古之人味而不舍也今之人舍而不味也纣为象箸而箕子啼【按明刋本啼作唏】鲁以偶人葬而孔子叹见其所始即知其所终
　　缵义祸福之机有开必先可不察欤赏罚人主之大柄非以为己以为国也君子小人有义利之间治而不劳政之上也劳而不病政之次也病而益劳政斯下矣夫箕子之泣象箸孔子之叹偶人国有不待终而知其亡
　　老子曰仁者人之所慕也义者人之所高也为人所慕为人所高或身死国亡者不周于时也故知仁义而不知世权者不达于道也五帝贵德三王用义五伯任力今取帝王之道施五伯之世非其道也故善否同非誉在俗趋行等逆顺在时知天之所为知人之所行即有以经于世矣知天而不知人即无以与俗交知人而不知天即无以与道防直志适情即坚强贼之以身役物即阴阳食之
　　缵义道之不行也我知之矣时异故也五帝贵德三王用义五伯任力当五伯之世而施帝王之道者不知于时也不知时则是不知天不知人矣何以经于世哉
　　得道之人外化而内不化外化所以知人也内不化所以全身也故内有一定之操而外能屈伸与物推移万举而不陷所贵乎道者贵其龙变也守一节推一行虽以成满犹不易拘于小好而塞于大道道者寂寞以虚无非有为于物也不以有为于己也是故举事而顺道者非道者之所为道之所施也
　　缵义龙虎变化大人之道也得道之人与物推移而不陷是故老子有犹龙之称夫体道虚无外不有于物内不有于己道无不施天下化矣
　　天地之所覆载日月之所照明阴阳之所煦雨露之所润道德之所扶皆同一和是故能戴大圆者履大方镜太清者视大明立太平者处大堂能防于防防者与日月同光无形而生于有形是故真人托期于灵台而归居于物之初视于防防听于无声防防之中独有晓焉寂寞之中独有照焉其用之乃不用不用而后能用之也其知之乃不知不知而后能知之也
　　缵义和也者天下之达道也天之覆地之载同乎一和而已王者戴圆履方处大堂而立太平者和其可失乎真人归居于物之初必有独见于防防之中是故用有不用而后能用知有不知而后能知夫是之谓大和
　　道者物之所道也德者生之所扶也仁者积恩之证也义者比于心而合于众适者也道灭而德兴德衰而仁义生故上世道而不德中世守德而不怀下世绳绳惟恐失仁义故君子非义无以生失义即失其所以生小人非利无以活失利则失其所以活故君子惧矢义小人惧失利观其所惧祸福异矣
　　缵义道德仁义裂而皇帝王伯分世变使之然也道以导之德以生之仁以恩之义以宜之四代之治固若不同而其君臣有分则一焉夫道而不德者皇德而不怀者帝恐失仁义者王义失其宜智诈兴矣
　　老子曰事或欲利之适足以害之或欲害之乃足以利之夫病湿而强餐之热病渴而强饮之寒此众人之所养也而良医所以为病也快于目说于心愚者之所利有道者之所避圣人者先迕而后合众人先合而后迕故祸福之门利害之反不可不察也
　　缵义事有欲利而害欲害而利非人力之所可必者物或使之也是故先迕而后合者圣人之道先合而后迕者众人之道祸福倚伏利害相反其不可不察也如此
　　老子曰有功离仁义者即见疑有罪有仁义者必见信故仁义者事之常顺也天下之尊爵也虽谋得计当虑患解图国必存其事有离仁义者其功必不遂也言虽无中于防其计无益于国而心周于君合于仁义者身必存故曰百言百计常不当者不若舍趋而审仁义也
　　缵义仁义者道之孙德之子欤四者若不相及而未尝相离故仁义天下之尊爵也贵以身为天下者可不舍趋而审诸仁义乎
　　老子曰教本乎君子小人被其泽利本乎小人君子享其功使君子小人各得其宜即通功易事而道达矣人多欲即伤义多忧即害智故治国乐所以存虐国乐所以亡水下流而广大君下臣而聪明君不与臣争而治道通故君根本也臣枝叶也根本不美而枝叶茂者未之有也
　　缵义君子小人均是人也为君子而教不被于小人何德以资小人之养哉治国乐其存虐国乐其亡君善下而不争则群臣献其忠柢固根深而国安矣
　　老子曰慈父之爱子者非求其报不可内解于心圣主之养民非为己用也性不能已也及恃其力赖其功勋而必穷有以为即恩不接矣故用众人之所爱即得众人之力举众人之所喜即得众人之心故见其所始即知其所终
　　缵义父子之心天性也父之爱子君之养民一有望报之心恩其失矣是故因其利而利之则得众人之力推其善而善之则得众人之心子其有不孝臣其有不忠乎
　　老子曰人以义爱党以群强是故德之所施者博即威之所行者远义之所加者薄即武之所制者小
　　缵义君以天下为心人以义爱则忠孝乃兴党以群强则奸雄遂起安危所系可不察而辩之
　　老子曰以不义而得之又不布施患及其身不能为人又无以自为可谓愚人无以异于枭爱其子也故持而盈之不如其已揣而锐之不可长保德之中有道道之中有德其化不可极阳中有阴阴中有阳万事尽然不可胜明福至祥存祸至祥先见祥而不为善即福不来见不祥而行善即祸不至利与害同门祸与福同邻非神圣莫之能分故曰祸兮福所倚福兮祸所伏孰知其极
　　缵义祸福倚伏如影随形货倍而入必倍而出善积而不善用如畜枭为子寡不自害利害之机反兮覆兮非神圣莫之能知
　　人之将疾也必先甘鱼之味国之将亡也必先恶忠臣之语故疾之将死者不可为良医国之将亡者不可为忠谋修之身然后可以治民居家理然后可移于官长故曰修之身其德乃真修之家其德乃余修之国其德乃丰民之所以生活衣与食也事周于衣食则有功不周于衣食则无功事无功德不长故随时而不成无更其刑顺时而不成无更其理时将复起是谓道纪缵义国非民不立民非食不生不易之理也是故民足于衣食则可活不足于衣食则防功功不立则德不长矣
　　帝王富其民霸王富其地危国富其吏治国若不足亡国囷仓虚故曰上无事而民自富上无为而民自化起师十万日费千金师旅之后必有凶年故兵者不祥之器也非君子之宝也和大怨必有余怨奈何其为不善也古者亲近不以言说来远不以言使近者悦远者来与民同欲即和与民同守即固与民同念者知得民力者富得民誉者显行有召冦言有致祸无先人言后人而已附耳之语流闻千里言者祸也舌者机也出言不当驷马不追
　　缵义无古今治乱而不易者土宇也古之今之或治或乱而不一者君民也帝王富其民霸王富其地危国富其吏治国若不足亡国囷仓虚是故唐虞之代天下富战国之世无富民
　　昔者中黄子曰天有五方地有五行声有五音物有五味色有五章人有五位故天地之间有二十五人也上五有神人真人道人至人圣人次五有德人贤人智人善人辩人中五有公人忠人信人义人礼人次五有士人工人虞人农人商人下五有众人奴人愚人人小人上五之与下五犹人之与牛马也圣人者以目视以耳听以口言以足行真人者不视而明不听而聪不行而从不言而公故圣人所以动天下者真人未尝过焉贤人所以矫世俗者圣人未尝观焉所谓道者无前无后无左无右万物同无是无非
　　缵义中黄子者古之真人欤其言曰人有五位位各五等合之凡二十有五焉最上者神人最下者小人所谓上五之与下五犹人之与牛马谓小人违道悖德若牛马而襟裾耳圣人不及真人贤人不及圣人惟其造道有浅深故品亦随之









<子部,道家类,文子缵义>
　　钦定四库全书
　　文子缵义卷八　　　　　宋　杜道坚　撰
　　自然篇
　　旧注至道鸿洞为万物母槖钥翕施无有涘崖是曰自然盖道之绝传不知而然亦非不然万物皆然不得不然然而自然非有能然无所因寄故曰自然也
　　老子曰清虚者天之明也无为者治之常也
　　旧注夫虚中有灵暗中有明孰能见之与道同也无为自治万物皆成也
　　去恩惠舍圣智外贤能废仁义灭事故弃佞辩禁奸伪即贤不肖者齐于道矣
　　旧注去此七者即贤无所尚愚无所愧鸿洞大道归复自然也
　　静即同虚即通至德无为万物皆容虚静之道天长地久神微周盈于物无宰
　　旧注心既虚矣无所不通德既充矣无所不容故能神用而无主周行而不殆焉
　　十二月运行周而复始
　　旧注谓十二月转轮无穷终而复始天之道也
　　金木水火土其势相害其道相待
　　旧注五运相推一王一衰寒暑递进退有时生杀有道不失其宜
　　故至寒伤物无寒不可至暑伤物无暑不可故可与不可皆可是以大道无所不可可在于其理见可不趋见不可不去可与不可相为左右相为表里
　　旧注寒暑代谢此天地之道也礼教刑罚圣人之法也然寒暑虽酷不可无也时顺即何伤刑罚虽惨不可废也理当即非害见可即行不可即止
　　凡事之要必从一始时为之纪自古及今未尝变易谓之天理
　　旧注一者道之子君之柄古今虽异动用未殊如轴运毂以内制外轮转无穷与天始终
　　上执大明下用其光道生万物理于阴阳化为四时分为五行各得其所与时徃来法度有常下及无能上道不倾群臣一意天地之道无为而备无求而得是以知其无为而有益也
　　旧注天垂象以明照四方君立法以临制天下蛰虫昭苏黎庶防惠阴阳不差万物有常自非无为不能有益于国昔尧治天下而修身也
　　老子曰朴至大者无形状道至大者无度量故天圆不中规地方不中矩徃古来今谓之宙四方上下谓之宇道在其中而莫知其所故其见不远者不可与言大其知不博者不可与论至夫禀道与物通者无以相非旧注道德至大无形状天地至广无度量近在毫发之间而莫见远则宇宙之内而难测自非博达通物者莫能明至道之原是非之境也
　　故三皇五帝法籍殊方其得民心一也
　　旧注制法虽殊敬民一也
　　若夫规矩勾绳巧之具也而非所以为巧也故无虽师文不能成其曲徒即不能独悲故悲之具也非所以为悲也
　　旧注夫万物虽曰自然皆有回假不能独运其犹勾绳者巧之制也而非巧也妙在于人无防即不宜器者悲之具也而非悲也无则不悲也
　　至于神和游于心手之间放意写神论变而形于者父不能以教子子亦不能受之于父此不传之道也旧注师文弹琴注指钩写神放意游心手之间和阴阳之候遂使变律四时气感万物至于父子虽亲不能传者妙之极矣此亦道不可传受也
　　故肃者形之君也而寂寞者音之主也
　　旧注肃静也故静中生形以静为君寂中有音以寞为主
　　老子曰天地之道以德为主道为之命物以自正至防甚内不以事贵故不待功而立不以位为尊不待名而显不须礼而庄不用兵而强
　　旧注道生为命德畜为主人能调防神气正性命内保精防外弃烦累何须名位而自尊不待兵甲而人不非也
　　故道立而不教明照而不察道立而不教者不夺人能也明照而不察者不害其事也
　　旧注道存则教遗明极则无察然后能任所冒事无有害
　　夫教道者逆于德害于物故阴阳四时金木水火土同道而异理万物同情而异形知者不相教能者不相受故圣人立法以道民之心各使自然故生者无德也死者无怨也【案明刋本此二句无二也字】
　　旧注夫逆德者谓德衰而教兴容物者谓先损而后益且五行异性万物殊形由教有本末人有贤愚圣人垂法制教开导愚使智者相授能者不隐各尽其分归乎自然生不矜其德死不怨乎天
　　天地不仁以万物为刍狗圣人不仁以百姓为刍狗旧注天地生万物圣人养百姓岂有心于物有私于人哉一以观之有同刍狗
　　夫慈爱仁义者近狭之道也狭者入大而迷近者行远而惑圣人之道入大不迷行远不惑常虚自守可以为极是谓天德
　　旧注道德微仁义近狭中庸登小径以致迷上圣陟通衢而无滞自非灵府恒明安能与天为极
　　老子曰圣人天覆地载日月照临阴阳四时化懐万物而不同无故无新无踈无亲
　　旧注此圣人之德也覆载若天地照临如日月转轮如四时殊俗异草木昆虫莫不安其居遂其性岂有新故亲踈于其间者哉
　　故能法天者天不一时地不一财人不一事故绪业多端趋行多方
　　旧注言天以一时则不能成岁地以一财则用之有极人有一能未足为贵也
　　故用兵者或轻或重或贪或廉四者相反不可一也旧注各趋所利故不一
　　轻者欲发重者欲止贪者欲取廉者不利非其有也旧注夫兵众者心欲一今重者欲止轻者欲发各趋其便是不一也不一则遇敌而败但量其才力均轻重而使之则无徃不克
　　故勇者可令进斗不可令持坚重者可令固守不可令陵敌贪者可令攻取不可令分财廉者可令守分不可令进取信者可令持约不可令应变五者圣人兼用而材使之
　　旧注惟圣人善用其能不失其所能故天下无敌也
　　夫天地不懐一物阴阳不产一故海不让水潦以成其大山林不让枉桡以成其崇峦圣人不辞负薪之言以广其名夫守一隅而遗万方取一物而弃其余即所得者寡而所治者浅矣
　　旧注夫道不广不能懐万物圣人德不厚无以纳防言故一能不敢恃一隅不可守守之者细恃之者浅也
　　老子曰天之所覆地之所载日月之所照形殊性异各有安乐乐其所为乐者乃所以为悲也安其所为安者乃所以为危也
　　旧注以已乐乐之则悲因其乐乐之即乐以已安安之则危因其生而安之则安也
　　故圣人之牧民也使各便其性安其居处其宜为其所能周其所适施其所宜如此则万物一齐无由相过旧注圣人牧民使异性殊形各适其宜虽则万有若一体不能相越故曰一齐
　　天下之物无贵无贱因其所贵而贵之物无不贵因其所贱而贱之物无不贱
　　旧注贵贱无定分穷通无常准在遇与不遇用与不用也
　　故不尚贤者言不放鱼于木不沈鸟于渊
　　旧注言因飞而放于林因游而投于水则飞沈得所由贤愚并用也
　　昔尧之治天下也舜为司徒契为司马禹为司空旧注三公之官论道经燮理阴阳为天子股肱喉舌也
　　后稷为田畴
　　旧注教民播种
　　奚仲为工师
　　旧注造器物备民用圣人任贤若此功格宇宙德流四海惟天为大惟尧则之也
　　其导民也水处者渔林处者采谷处者牧陆处者田地宜其事事宜其械械宜其材泽织网陵阪耕田如是则民得以所有易所无以所工易所拙以所长易所短是以离叛者寡听从者众若风之过箫忽然而感之各以清浊应物莫不就其所利避其所害是以邻国相望鸡狗之音相闻而足迹不接于诸侯之境车轨不结于千里之外皆安其居也
　　旧注圣人之导民也因其势而居之因其宜而安之则有无相货巧拙相资犹风之过箫雨之润物则声从所感物随所利故得邻国相望兵甲不用民至老死皆安其居也
　　故乱国若盛治国若虚亡国若不足存国若有余虚者非无人也各守其职也盛者非多人也皆徼于末也有余者非多财也欲节而事寡也不足者非无货也民鲜而费多也
　　旧注明此四者则见治乱之本察存亡之势也
　　故先王之法非所作也所因也其禁诛非所为也所守也上德之道也
　　旧注禁诛者先王制法非所以为杀戮为以堤防也然愚人不守其令故多陷之而至于死者盖不获已也
　　老子曰以道治天下非易人性也因其所有而条畅之故因即大作即小古之渎水者因水之流也生稼者因地之宜也征伐者因民之欲也能因则无敌于天下矣物必有自然而后人事有治
　　旧注观物有自然之性然后顺物之宜因民所欲则事无不济动无不利
　　故先王之制法因人之性而为之节文无其性不可使顺教有其性无其资不可使遵道
　　旧注由木不可使出水金不可使生火也
　　人之性有仁义之资其非圣人为之法度不可使向方因其所恶以禁奸故刑罚不用威行如神因其性即天下听从拂其性即法度张而不用
　　旧注道德仁义虽本性皆有而非圣王为法度行其权赏道之以德齐之以礼威之以刑则无由复自然之性而能向方矣因其性则其应如神拂其性则虽令不从也
　　道德者功名之本也民之所懐也民懐之则功名立旧注非有道德何以树功名也
　　古之善为君者法江海江海无为以成其大窊下以成其广故能长久为天下溪谷其德乃足无为故能取百川不求故能得不行故能至是以取天下而无事不自贵故富不自见故明不自矜故长处不有之地故为天下王不争故莫能与之争终不为大故能成其大江海近于道故能长久与天地相保王公修道功成不有不有即强固强固而不以暴人道深即德深德深即功名遂成此谓德深矣远矣其与物反矣
　　旧注世尚尊高吾则自卑世贵矜伐吾则不争长处不有故与物反矣
　　天下有始莫知其理惟圣人能知其所以非雄非雌非牝非牡生而不死天地以成阴阳以形万物以生故阴与阳有圆有方有短有长有存有亡道为之命幽沈而无事于心甚防于道甚富死生同理万物变化合于一道简生忘死何徃不寿去事与言顺无为也守道周密于物不宰至防无形天地之始万物同于道而殊于形至防无物故能周恤至大无外故为万物盖至细无内故为万物贵道以存生德以安形至道之度去好去恶无有知故易意和心无与道迕
　　旧注天地有始者谓道也举世莫能识者言非雄雌可辨形色所推然虽寻之无所语之不得而又长存夫天地有高下之位日月有昼夜之宜阴阳有刚柔之理万物有长短之资至于道也非幽沈非存非亡非巨非细非圆非方轮转不极变化无方然而体之者能存生安形去事去言浩然无为悠然委顺则能复乎大朴冝乎仁寿之域
　　夫天地专而为一分而为二反而合之上下不失专而为一分而为五反而合之必中规矩
　　旧注一者气布二者形流五者五行也上下者天地人处其间能合德天地专精为一必中法度而复乎初也
　　夫道至亲不可防至近不可远求之远者徃而复反旧注远求诸物莫知求之身也
　　老子曰帝者有名莫知其情帝者贵其德王者尚其义霸者通于理
　　旧注德者煦育万物义者拯溺扶危理者应于机数
　　圣人之道于物无有道狭然后任智德薄然后任刑明浅然后任察任智者中心乱任刑者上下怨任察者不求善以事其上即弊
　　旧注智出乱真刑生法诈察起于矫三者既变圣人禁之莫之能胜失道之弊在于兹也
　　是以圣人因天地以变化其德乃天覆而地载道之以时其养乃厚厚养即治虽有神圣夫何以易之去心知省刑罚反清静物将自正道之为君如尸俨然默而天下受其福一人被之不褒万人被之不褊是故重为惠重为暴即道迕矣为惠者布施也
　　旧注圣人观时之弊任其智诈故镇以道应反乎清静使物自正守于默使其复朴故恵不妄施则刑不妄加即暴乱不兴而顺于道
　　无功而厚赏无劳而高爵即守职者懈于官而游居者亟于进矣夫暴者妄诛无罪而死亡行道者而刑即修身者不劝善而为邪行者轻犯上矣故为惠者即生奸为暴即生乱奸乱之俗亡国之风也
　　旧注刑不可加有道爵不可及无功否则守职者有懈怠之色行道者有陵替之心此奸乱之俗亡国之风也
　　故国有诛者而主无怒也朝有赏者而君无与也诛者不怨君罪之当也赏者不德上功之致也民知诛赏之来皆生于身故务功修业不受赐于人是以朝廷芜而无迹田野辟而无
　　旧注赏足以劝善刑足以惩奸赏者无骄与之色刑者无哀恻之情则近者被其泽远人服其德皆修其业而竭其力故朝廷无争讼田野滋稼穑
　　故太上不知而有之
　　旧注言下古知太上有道后王取法而行
　　王道者处无为之事行不言之教清静而不动一度而不揺因循任下责成而不劳谋无失策举无过事言为文章行为仪表进退应时动静循理羙丑不好憎赏罚不喜怒名各自命各以事由自然莫出于己若欲挟之乃是离之若欲饰之乃是贼之
　　旧注王者非大不能容万物非静不能和百姓绝于好憎敦乎朴素狭而不亲文无害质质物众咸归自然也
　　天气为防地气为魄反之妙各处其宅守之勿失上通太一太一之精通合于天天道默默无容无则大不可极深不可测常与人化智不能得运转无端化遂如神虚无因循常后而不先
　　旧注人之防者阳也生也受于天者阴也杀也受于地是各守其则防者阳之神者阴之精防是天地之至精故曰妙天得之常明人得之常生故曰守之勿失上通太一太一太上道君也人之所禀也言人能守其精神使不离其身乃上合天太一专精积念故能通也守之法惟精惟默无容无则无大无涯其防莫测故曰常与人化智不能得其转如轮其化如神虚无之间常后不先能晓故曰至也
　　其听治也虚心弱志清明不暗是故群臣辐凑并进无愚智贤不肖莫不尽其能君得所以制臣臣得所以事君即治国之所以明矣
　　旧注夫有清明之鉴必见纯粹之精以治国则群臣争戴之不轻以身则万物周卫而不离也
　　老子曰知而好问者圣勇而好问者胜乘众人之智者即无不任也用众人之力者即无不胜也用众人之力者乌获不足恃也乘众人之势者天下不足用也旧注善用众者天下无强用众力则山丘虽重其势可移用众智则神虽其理可明
　　无权不可为之势而不循道理之数虽神圣人不能以成功
　　旧注夫机权已张而匹夫虽防可发万钧之弩事理既乖而圣人虽神不能屈童子之言
　　故圣人举事未尝不因其资而用之也有一功者处一位有一能者服一事力胜其任即举者不重也能称其事即为者不难也圣人兼而用之故人无弃人物无弃材
　　旧注因其材而使之莫不各尽其材因其能而用之莫不皆竭其能
　　老子曰所谓无为者非谓其引之不来推之不去藐尔不应感而不动坚滞而不流卷握而不散
　　旧注惟能变通循时应物无滞谓之无为
　　谓其私志不入公道嗜欲不挂正术循理而举事因资而立功推自然之势曲故不得容事成而身不伐功成而名不有若夫水用舟沙用防【乃鸟反】泥用輴【敕伦反】山用樏【音羸】夏渎冬陂因高为山因下为池非吾所为也旧注因其所利各得其便故云非吾所为也
　　圣人不耻身之贱恶道之不行也不忧命之短忧百姓之穷也故常虚而无为抱素见璞不与物杂
　　旧注常与道同不为物杂
　　老子曰古之立帝王者非以奉养其欲也圣人践位者非以逸乐其身也为天下之民强陵弱众暴寡诈者欺愚勇者侵怯又为其懐智诈不以相教积财不以相分故立天子以齐一之为一人之明不能徧照海内故立三公九卿以辅翼之为绝国殊俗不得被泽故立诸侯以教诲之是以天地四时无不应也官无事国无遗利所以衣寒食饥养老弱息劳倦无不以也
　　旧注圣人之在上者非欲尊其位乐其身将以息民救弊故天子执一以齐之三公论道以匡之九卿奉法以翼之诸侯宣教以导之故得遐迩同风君臣一意官无伪禄市无邪念故诗云有觉德行四国顺之
　　神农形悴尧瘦臞舜黧黑禹胼胝伊尹负鼎而干汤吕望鼓刀而入周百里奚传卖管仲束防孔子无黔突墨子无暖席非以贪位慕禄将欲事起天下之利除万物之害也自天子至于庶人四体不勤思虑不困于事求赡者未之有闻也
　　旧注自神农以下形体臞瘁手足胼胝者非求居于民上自取尊志在救物故也未有安坐而望禄不耕而获者
　　老子曰所谓天子者有天道以立天下也立天下之道执一以为保反夲无为虚静无有忽怳无际远无所止视之无形听之无声是谓大道之经
　　旧注与前释同
　　老子曰夫道者体圆而法方背阴而抱阳左柔而右刚履幽而戴明变化无常得一之原以应无方是谓神明旧注夫人头圆天也足方地也背阴面阳左手执柔右手执刚足践九幽上戴三光周行无穷精耀四方一而不变轮转无常谓之神见之者昌也
　　天员而无端故不可得而观其形地方而无涯故莫能窥其门天化遂无形状地生长无计量
　　旧注化乎无穷至明者莫见其形生乎无尽善计者不能知其数也矣
　　夫物有胜惟道无胜所以无胜者以其无常形势也轮转无穷象日月之运行若春秋之代谢日月昼夜终而复始明而复晦制形而无形故功可成物物而不物故胜而不屈
　　旧注形出无形故形形而不绝物出无物故物物而无穷
　　庙战者帝神化者王庙战者法天道神化者明四时修政于境内而远方懐德制胜于未战而诸侯宾服也旧注庙战者以道制而为帝神化者以兵胜而为王不得已而用之
　　古之得道者静而法天地动而顺日月喜怒法四时号令比雷霆音气不戾八风诎申不违五度
　　旧注得道之人喜怒不妄发号令不妄施法乎天地顺乎日月故八风不戾五星不差也
　　因民之欲乘民之力为之去残除害夫同利者相死同情者相成同行者相助循道而动天下为斗故善用兵者用其自为用不能用兵者用其为己用用其自为用天下莫不可用用其为己用无一人之可用也
　　旧注除其所害则天下虽众自为我用非其所欲则一人虽寡不为己有





　　文子缵义卷八
　　钦定四库全书
　　文子缵义卷九　　　　　宋　杜道坚　撰
　　下德篇
　　旧注太上之道冲融浑漠故无为而无不为若夫致身能养遇物能治执道无失守善勿迁斯德之下者也然此篇特举上德之体明下德之义也
　　老子曰治身太上养神
　　旧注神之恬愉则身之大治也
　　其次养形
　　旧注形无劳役则肌肤充实
　　神清意平百节皆宁养生之本也
　　旧注神无所挠形无所劳故为治养之本也
　　肥肌肤充腹肠供嗜欲养生之末也
　　旧注养形致此而神意不复清平故言末也
　　治国
　　旧注言治国之道
　　太上养化
　　旧注养道德之化
　　其次正法
　　旧注正刑赏之法
　　民交让争处卑财利争受少事力争就劳日化上而迁善不知其所以然治之本也
　　旧注圣人正身以待之莫不日用而迁善则不知所以然而然也
　　利赏而劝善畏刑而不敢为非法令正于上百姓服于下治之末也
　　旧注持此为治而君臣相承竞戒以存故以为末也
　　上世养本而下世事末
　　缵义下德执德也太上养神治身之本也其次养形治身之末也太上养化治国之本也其次正法治国之末也降此而下则又下德之下者焉
　　老子曰欲治之主不世出可与治之臣不万一以不世出求不万一此至治所以千岁不一也
　　旧注千年降圣五百年生贤合德同时旷世而可遇也或曰主圣则臣贤而臣亦可致君于尧舜者若此天气下降而地气不应地有膏壤而天加水旱且天地之际未能同和岂君臣之间常可同德则知至治之世难逄也哉
　　盖霸王之功不世立也
　　旧注霸王之道亦不可传代而有
　　顺其善意防其邪心与民同出一道即民可善风俗可美
　　旧注养善闲邪不县法度同道而徃日化不知此谓得治之本而尽善尽美也
　　所贵圣人者非贵其随罪而作刑贵其知乱之所生也旧注所重理之于未形
　　若开其锐端而纵之放僻淫泆而弃之以法随之以刑虽残贼天下不能禁其奸也
　　旧注防之不在其本而制之于必犯若抱薪救火以资其盛也
　　缵义明良相合千载一逄夫明君不世出良臣不万一以不世之君得万一之臣唐虞而下若成汤之于伊尹文王之于吕望世不多见如齐桓之管仲亦不世出是以治日少而乱日多抑由君子少而小人多欤
　　老子曰身处于江海之上心在于魏阙之下者即重生重生即轻利矣
　　旧注虽未忘世荣而能致身于闲旷可谓重生轻利之士也
　　犹不能自胜即从之神无所害也
　　旧注内战不胜者当从心就志犹免害于生也
　　不能自胜而强不从是谓重伤重伤之人无寿矣旧注未能忘懐而抑以归静则重伤其生重伤其生故不复与寿者为比也
　　故曰知和曰常知常曰明益生曰祥心使气曰强旧注夫能放情就志犹近知和自守其常是明其分益生使气亦此之宜而况得天地之至和用资恒德明生死之一贯寿而不亡者焉天性之通明也
　　是谓同用其光复归其明
　　缵义人有仕隐道无屈伸夫身江湖而心魏阙畎亩不忘也是故有道之士隐以此道时止而止时行则行是之谓同
　　老子曰天下莫易于为善莫难于为不善所谓为善者静而无为适情辞余无所诱惑循性保真无变于己故曰为善易也
　　旧注不出性分之内岂非易哉
　　所谓为不善难者弑矫诈躁而多欲非人之性也故曰为不善难也
　　旧注出乎常性之外岂非难哉所谓顺于道者吉而易也逆于道者凶而难也
　　今之以为大患者由无常厌度量生也
　　旧注夫妄动则为患今动之无厌故患大矣
　　故利害之地祸福之际不可不察也圣人无欲也无避也
　　旧注既无所欲亦何所避
　　事或欲之适足以失之事或避之适足以就之
　　旧注欲养生而反失欲避祸而反遇
　　志则有所欲即忘其所为矣
　　旧注犹攫金之时不见于人而忘其避就也
　　是故圣人审动静之变适受与之度理好憎之情和喜怒之节夫动静得即患不侵也
　　旧注谓人之常患不能祸已也
　　受与适即罪不累也
　　旧注毕当其才则不复为罪所累
　　好憎理即忧不近也
　　旧注取舍苟正乃无近忧
　　喜怒节即怨不犯也
　　旧注赏罚有常则不至于怨也
　　缵义善恶异迹同出于心天下莫易于为善莫难于为不善祸福之阶事不可必欲得而反失之欲避而反就之是以圣人审动静之变和喜怒之节事无不善何忧怨之有
　　体道之人不苟得不让祸其有不弃非其有不制旧注一于所遇故来者不让未至者不待
　　恒满而不溢常虚而易赡
　　旧注自足故然
　　故自当以道术度量即食充虚衣御寒足以温饱七尺之形无道术度量而以自要尊贵即万乘之势不足以为快天下之富不足以为乐
　　旧注处道则皆可从欲则无极也
　　故圣人心平志易精神内守物不能惑
　　旧注无欲自平不贪故易
　　缵义修身有道处世有术夫体道之人守其天常安其命义食止充虚衣止御寒不苟所得不弃所有祸不幸免福不妄就达不自骄穷不易操乐乎天真与道同乆
　　老子曰胜人者有力自胜者强能强者必用人力者也旧注谓德服之能受其制
　　能用人力者必得人心者也能得人心者必自得者也未有得已而失人者也未有失已而得人者也
　　旧注已见符言篇
　　故为治之本务在安民安民之本在于足用足用之本在于勿夺时
　　旧注时谓春耕夏耘秋获之三时也
　　勿夺时之本在于省事省事之本在于节用节用之本在于去骄
　　旧注贵适中也
　　去骄之本在于虚无
　　旧注本在乎虚已无为以御人下岂惟节用爱民之义
　　故知生之情者不务生之所无以为知命之情者不忧命之所无奈何
　　旧注夫身之自极故知者不忧然后尽于全生委命之道也
　　目悦五色口肥滋味耳淫五声七窍交争以害一性日引邪欲竭其天和身且不能治奈治天下何
　　旧注未有自困而兼物者况治天下哉
　　缵义将胜乎人先胜乎已未有已不胜而能胜人者也胜人者有力欲胜理也自胜者强理胜欲也理胜则得人之心人将自用其力欲胜则用人之力人将先离其心天理人欲之异宜有间然
　　所谓得天下者非谓其履势位称尊号也言其运天下心得天下力也
　　旧注所以光于四表格于上下民不忍违之也
　　有南面之名无一人之誉此失天下也故桀纣不为王旧注谓失天下之心力也
　　汤武不为放
　　旧注非汤武能放桀纣盖因天下之心用天下之力耳
　　天子得道守在四夷天子失道守在诸侯
　　旧注守保守也得道则守在异俗失道则守在臣下也
　　诸侯得道守在四境诸侯失道守在左右
　　旧注自非义扶王室恵亲庶即肝胆楚越也
　　故曰无恃其不吾夺也恃吾不可夺也
　　旧注无防于德难恃不夺有依于道自不可夺
　　行可夺之道而非弑之行无益于持天下矣
　　旧注将在可夺之地虽篡弑没世未行然于神器未足持保也
　　缵义抚我则后虐我则雠圣人运天下心得天下力而天下治若夫桀纣之为君有南面之名无一人之誉此汤武之所以不为之臣天子失道诸侯为守谁之过欤
　　老子曰善治国者不变其故不易其常
　　旧注因而治之
　　夫怒者逆德也兵者凶器也争者人之所乱也阴谋逆德好用凶器治人之所乱逆之至也
　　旧注谓不顺治人之道也
　　非祸人不能成祸
　　旧注直任所作
　　不如挫其锐解其纷和其光同其尘
　　旧注摧其凶锐之器释其纷结之心而与万物和光同彼尘俗而化
　　人之情性皆愿贤已而疾不及人
　　旧注人之常情
　　愿贤已则争心生疾不及人即怨争生
　　旧注以其懐疾故多怨争
　　怨争生即心乱而气逆
　　旧注气以和畅为顺
　　故古之圣王退争怨争怨不生
　　旧注谓不尚贤也
　　即心治而气顺故曰不尚贤使民不争
　　缵义争之不足让之有余人已两全之道也夫怒逆德兵凶器争者人之所乱阴谋逆德好用凶器治人乱逆之至也文子以其言而授之范蠡越欲伐吴蠡引以为谏勾践不听败于夫椒则知欲祸人者乃所以自祸也贤者肯如是乎
　　老子曰治物者不以物以和
　　旧注用和接之物将可治
　　治和者不以和以人
　　旧注人得其宜当自和矣
　　治人者不以人以君
　　旧注元首正则肢体自立
　　治君者不以君以欲
　　旧注无欲则身正身正则天下皆正也
　　治欲者不以欲以性
　　旧注得性之原则所县解若以欲除欲是同乎以事止事
　　治性者不以性以德
　　旧注无所不得性乃全矣
　　治德者不以德以道
　　旧注若不失德斯其德者也处乎至道而德自生焉
　　以道本之性无邪乆湛于物即忘其本忘其本即合于若性
　　旧注离其纯素之本反以染习之欲为性也
　　衣食礼俗者非人之性也所受于外也
　　旧注性分之外
　　故人性欲平嗜欲害之唯有道者能遗物反已
　　旧注能复性本
　　有以自鉴即不失物之情无以自鉴即动而惑荧旧注以道自鉴则万物之性素无所污苟不能则物来荧惑动皆失正也
　　夫纵欲失性动未尝正以治生即失身以治国即乱人不闻道者无以反性
　　旧注故曰反者道之用也
　　缵义性与欲固有间矣人皆然君为甚夫治物不以物以和者先明已之性而后明物之性明物之性则可以赞化育参天地矣
　　古之圣人能得诸已故令行禁止
　　旧注其身正者不令而行
　　凡举事者必先平意清神神清意平物乃可正
　　旧注清以鉴情平以正物然后不遗而善成也
　　听失于非誉目淫于采色而欲得事正即难矣
　　旧注听言于是非之间目于绮缯之上身且未定可正物哉
　　是以贵虚
　　旧注以其不载故应之无屈也
　　故水激则波起气乱则智昏昏智不可以为正波水不可以为平
　　旧注昏则不鉴波则不止止则平而静鉴则正而当
　　故圣王执一以理物之情性
　　旧注清平之一乃能通理乎万也
　　夫一者至贵无适于天下圣王托于无适故为天下令旧注甘其有适非贵于天下也圣王无欲复何适哉以无所适而众适故可化令天下矣
　　缵义古之学者为己为己之道立而后为人之道行圣人得诸己故清明在躬无远弗烛得万物之情而命令行于天下矣
　　老子曰阴阳陶冶万物皆乘一气而生
　　旧注三才通为一和之炁以陶甄万物也
　　上下离心气乃上蒸君臣不和五谷不登
　　旧注所谓蓄相通之和气故尔
　　春肃秋荣冬雷夏霜皆贼气之所生
　　旧注能害常节谓之贼气
　　天地之间一人之身也
　　旧注独由君之化耳
　　六合之内一人之形也
　　旧注动用之状无不效应
　　故明于性者天地不能胁也审于符者怪物不能惑也旧注知神性之感通信天人之符应则不至于惧乱矣
　　圣人由近以知远
　　旧注身中比
　　以万异为一同
　　旧注理推之故
　　气蒸乎天地
　　旧注中和之气蒸彻上下
　　礼义廉耻不设万民莫不相侵暴虐犹在乎混溟之中也
　　旧注夫至道之治感而化之非若礼义诱惑于物是以纯纯常常不知所以然而至于此也
　　廉耻陵迟及至世之衰用多而财寡事力劳而养不足民贫苦而忿争生是以贵仁
　　旧注方假兼爱以治人
　　人鄙不齐比周朋党各推其与懐机械巧诈之心是以贵义
　　旧注义者裁防合宜然后物正其实
　　男女群居杂而无别是以贵礼
　　旧注礼者检身以合度然后人叙其伦
　　性命之情淫而相廹于不得已即不和是以贵乐旧注乐者和心以澹虑然后感变风俗
　　故仁义礼乐者所以救败也非通治之道也
　　旧注救浇滛之败非治道之通者
　　缵义天地一身天下一气阳变阴化陶冶万物皆乘一气而圣人爱养万民视为一家故天下和平也若乃用多而财寡事力劳而养不足则民贫苦而忿争生非通治之道矣
　　诚能使神明定于天下而心反其初
　　旧注谓感而化之使归性本
　　即民性善民性善即天地阴阳从而包之
　　旧注以大顺故大通
　　即财足而人赡贪鄙忿争之心不得生焉
　　旧注以得性而足故不知其佗也
　　仁义不用而道德定于天下而民不淫于采色
　　旧注苟未为仁义所加则上下之道通而不淫君臣之德素而无饰
　　故德衰然后饰仁义
　　旧注失德而后仁失仁而后义
　　和失然后调声
　　旧注调音求和足明和已失矣
　　礼淫然后饰容
　　旧注淫犹过也过于中庸遂饰容止
　　故知道德然后知仁义之不足行也知仁义然后知礼乐之不足修也
　　缵义圣人诚而明之反其性初民复于善民性善则天地阴阳从而包之财足人赡贪鄙不生忿争乃息仁义不用而道德定于天下矣
　　老子曰清静之治和顺以寂寞质直而素朴闲静而不躁
　　旧注无欲者常居其妙故众德自全
　　在内而合乎道出外而同乎义
　　旧注中与道宜外与事正
　　其言略而循理其行悦而顺情
　　旧注合理之言自简因物之行乃顺
　　其心和而不伪其事素而不饰
　　旧注内和而外素心伪则事饰
　　不谋所始不议所终安即留激则行
　　旧注黜聪弃智留行随感
　　通体乎天地同精乎阴阳一和乎四时明照乎日月与道化者为人
　　旧注身不自有与道为人故天地日月合其明德也
　　机巧诈伪莫载乎心是以天覆以德地载以乐四时不失序风雨不为虐日月清静而光五星不失其行此清静之所明
　　旧注以其清静无为故天地不亏常德耳
　　缵义天清地静故能长久圣人以清静为治者法天地也心清则内合乎道体静则外同乎人是以不出户而化行
　　老子曰治世之职易守也
　　旧注无事故易守也
　　其事易为也
　　旧注不扰故易为
　　其礼易行也
　　旧注不饰故易行
　　其责易偿也
　　旧注法宽故易偿
　　是以人不兼官官不兼事士农工商乡别州异
　　旧注不相夺伦
　　故农与农言藏士与士言行工与工言巧商与商言数旧注数谓所利之数
　　是以士无遗行工无苦事农无废功商无折货各安其性
　　旧注性所便习各安其时也
　　异形殊易事而不悖
　　旧注虽四人殊出处异途反易其事不相悖乱
　　失业处而贱得志势而贵
　　旧注得者自得失者自失
　　缵义古人世守一官官守一事故治世之臣职易守事易为后世兼官共事之法行官益冗而事益繁政出多门反致害治
　　夫先知远见之人才之盛也而治世不以责于民博闻强志口辩辞给之人知之溢也而明主不求于下敖世贱物不污于俗士之伉行也而治世不以为化民故高不可及者不以为人量行不可逮者不以为国俗旧注夫至理之道风俗齐同而尚贤贵货争盗斯起者也
　　故人才不可专用而度量
　　旧注以其分异
　　道术可世
　　旧注道者随分而通术者执一应万故传世可用也
　　故国法可与愚守也而军旅可与整同也
　　旧注国使一俗之故则愚可守军使一法之故则整可同
　　不待古之英隽而人自足者因其所有而并用之也旧注无事之世则贤愚之材莫不同适而并用
　　末世之法高为量而罪不及也重为任而罚不胜也为其难而诛不敢也
　　旧注分外责之也夫轻其任则皆胜在所易则皆敢
　　民困于三责即饰智而诈上犯邪而行危
　　旧注贵乎苟免
　　虽峻法严刑不能禁其奸
　　旧注复以其奸避刑
　　兽穷即触鸟穷即啄人穷即诈此之谓也
　　缵义才不可以胜德言不可以过行才盛而有先知之见者治世不以责于人闻博而有辩口之佞者明主不以求于下傲世伉行责人以重难强人以不能者恶免人穷之诈哉
　　老子曰雷霆之声可以钟鼔象也风雨之变可以音律知也
　　旧注属于声色即不能逃乎
　　大可睹者可得而量也明可见者可得而蔽也声可闻者可得而调也色可察者可得而别也
　　旧注以在际限之内
　　夫至大天地不能函也至微神明不能领也
　　旧注谓太古之时道体混茫德用微密也
　　及至建律历别五色异清浊味甘苦即朴散而为器矣旧注将有五色之杂六律之差遂散混茫之中各周器域之用也
　　立仁义修礼乐即德迁而为伪矣
　　旧注自得为德今德因物修非伪何也
　　民饰智以惊愚设诈以攻上天下有能持之而未能有治之者也
　　旧注言虽能持之未能有治矣
　　夫智能弥多而德滋邪是以至人淳朴而不散
　　缵义圣人剖大朴法天地观象以制器若雷霆之于钟鼓风雨之于音律皆得象而为之至若天地之大神明之微则有所不能尽究也惟至人淳朴不散而可以为万世之师
　　夫至人之治虚无寂寞不见可欲心与神处
　　旧注有用无宰
　　形与性调
　　旧注中外通顺
　　静而体德动而理通循自然之道缘不得已矣
　　旧注感而后应
　　漠然无为而天下和淡然无欲而民自朴不忿争而财足施者不德受者不让德反归焉而莫之惠
　　旧注使天下不知所得不让所来则至德反归而未始尝惠者也
　　不言之辩不道之道若或通焉谓之天府
　　旧注处此道以化民与同德也
　　取焉而不损酌焉而不竭莫知其所由出谓之揺光旧注夫有余而以余被物者谓之光顺物用而动者谓之揺也
　　揺光者资粮万物者也
　　旧注道能善贷且成故称资粮也
　　缵义北辰天之尊帝也端居天心而众星拱之至人取法为治心与神处漠然无为而天下和揺光居北斗之柄资粮万物随天左旋日转一周斗不降禄生民罔食舜察玑璇以齐七政其知天矣乎
　　老子曰天爱其精地爱其平人爱其情
　　旧注爱犹尚也
　　天之精日月星辰雷霆风雨也地之平水火金木土也旧注天布六气之精地分五行之平
　　人之情思虑聪明喜怒也故闭四关止五遁与道沦神明藏于无形精气反于真
　　旧注四关谓耳目鼻口五遁谓五情离本也能闭而止之则与道通而全神气耳
　　目明而不以视耳聪而不以听口当而不以言心条通而不以思虑委而不为知而不矜直性命之情而知故不得害
　　旧注夫如是则外无牵役之劳内无氷炭之害
　　精存于目即其视明存于耳即其听聪留于口即其言当集于心即其虑通
　　旧注凡用心以至犹可庶几况精之所存乎
　　故闭四关即终身无患四肢九窍莫死莫生是谓真人旧注莫死莫生犹不废不用也真人也精一而已肢体藏窍纯气周焉
　　地之生财大本不过五行圣人节五行即治不荒旧注禀生之气在乎五行为治者法之即不相克害也
　　缵义人有五性应天五星应地五行五性动七情出身可不知爱乎夫神藏于心精藏于肾魂藏于肝魄藏于肺意藏于脾神明藏于无形莫生莫死是谓真人
　　老子曰衡之于左右无私轻重故可以为平绳之于外内无私曲直故可以为正人主之于法无私好憎故可以为命
　　旧注命犹令也苟无所私可正天下
　　德无所立怨无所藏是任道而合人心者也
　　旧注委道而徃所在皆同同而无心岂容德怨矣
　　故为治者知不与焉
　　旧注用知乃非宜也
　　水戾破舟木击折轴不怨木石而罪巧拙者也知不载也
　　旧注无心者物不加怨载智者未尝终吉
　　故道有智即乱德有心即险心有目即
　　旧注智乱无为之道心险自安之德目清素之心
　　夫权衡规矩一定而不易常一而不邪方行而不留一日形之万世传之无为之为
　　旧注一者无为百王用之万世传之而不易也凡无情无私一以遇之者虽终日应用未尝为也斯道至治正而有常不然权之与量岂一日制作而万世不能易哉
　　缵义人有私心罔不害道人主无私故法一而令行是故德有心则险心有眼则知权衡规矩一定而不易则知一者无为之为百王用之万世之
　　人之言曰国有亡主世无亡道
　　旧注道不易世惟人之
　　人有穷而理无不通
　　旧注人能穷究于彼者莫有不通之理也
　　故无为者道之宗也得道之宗并应无穷
　　旧注无心于其间则与万物偕徃而不匮也
　　故不因道理之数而专已之能其穷不远也
　　旧注唯不专已循天之理者泰然不知穷之所至
　　夫人君不出户以知天下者因物以识物因人以知人也旧注以无为为心也是能因也但因其理以推之则天下可识知矣
　　故积力之所举即无不胜也众智之所为即无不成也千人之众无绝粮万人之群无废功
　　旧注言人君不擅于事乃能因众人之力以胜任天下失其所因之道则智穷而事废矣
　　工无异伎士无兼官各守其职不得相干人得所宜物得所安是以器械不恶职事不慢也
　　旧注凡尽于一用则不失所宜
　　夫债少易偿也
　　旧注动可补过
　　职寡易守也
　　旧注事简易就
　　任轻易劝也
　　旧注力余则顺
　　上操约少之分下效易为之功是以君臣久而不相厌也旧注简易之道可大可久
　　缵义天不自天有为天者地不自地有为地者为者其谁也国有亡主世不亡道伊尹五就桀而不用是专已之能而不知因人之道也故伊尹不为夏而为汤矣夏其有不亡汤其有不兴乎
　　老子曰帝者体太一
　　旧注体太一真一之道也
　　王者法阴阳
　　旧注法陶钧品物之工也
　　霸者则四时
　　旧注则春秋温严之令
　　君者用六律
　　旧注用五音节候之气
　　体太一者明于天地之情通于道德之伦
　　旧注出乎天地总乎道德
　　聪明照于日月精神通于万物
　　旧注无幽不烛故照于日月无机不守故通于万物
　　动静调乎阴阳喜怒和乎四时
　　旧注动而不冗静而不凝调乎阴阳也春而不温秋而不严和乎四时也
　　覆露皆道博洽而无私
　　旧注覆之与露徃复皆道
　　蜎飞蠕动莫不仰德而生
　　旧注三才和合得尽其生
　　德流方外名声乎后世
　　旧注居其实者自然为宾羙之主也
　　法阴阳者承天地之和德与天地参光明与日月并照精与神齐灵
　　旧注所谓与天地神合其灵德也
　　戴圆履方抱表寝绳
　　旧注进正之道皆在法象
　　内能治身外得人心发号施令天下从风
　　旧注如风靡出
　　则四时者春生夏长秋收冬藏取与有节出入有量喜怒刚柔不离其理柔而不脆刚而不壮宽而不肆肃而不悖优柔委顺以养群其德含愚而容不肖无所私爱也
　　旧注总此众美方成霸道则知帝王之际非圣人孰能与于此哉
　　用六律者生之与杀也赏之与罚也与之与夺也非此无道也
　　旧注有道在乎能顺六候以行庶政赏罚之际不乖物宜
　　伐乱禁暴举贤废不肖匡邪以为正攘险以为平矫枉以为直明于施舍开塞之道乘时因势以服役人心者也
　　旧注非平正者不能制御万物非时势者不能役用于人也
　　帝者体阴阳即侵
　　旧注出太一无为之德
　　王者法四时即削
　　旧注亏刑赏齐人之政
　　霸者用六律即辱君者失准绳即废故小而行大即穷塞而不亲旧注以智位之不可赡也
　　大而行小即狭隘而不容
　　旧注以道德之无所施也
　　缵义不曰皇而曰帝曰王曰霸曰君何哉尊皇也帝者失道而后德王者失德而后仁霸者失仁而后义君者失义而后礼大者立则小者在焉小者立则大者失矣
　　老子曰地广民众不足以为强
　　旧注失道即皆为仇敌也
　　甲坚兵利不足以恃胜
　　旧注恃胜则骄骄即败
　　城高池深不足以为固
　　旧注在德不在险
　　严刑刻杀不足以为威
　　旧注恩布则威行法峻则人叛
　　为存政者无小必存为亡政者无大必亡故善守者无与御
　　旧注处不可夺之政
　　善战者无与斗
　　旧注因其怒而用之
　　乘时势因民欲而天下服
　　旧注汤武之也
　　故善为政者积其德善用兵者蓄其怒积德而民可用也蓄怒而威可立也故文之所加者深则权之所服者大德之所施者博则威之所制者广
　　旧注修文德以来之则干戈为弃物耳
　　广则我强而敌弱善用兵者先弱敌而后战
　　旧注乘天下之心故也
　　故费不半而功十倍千乘之国行文德者王万乘之国好用兵者亡王兵先胜而后战
　　旧注常持必克之算故有征无战耳
　　败兵先战而后求胜
　　旧注不知常处必败之地
　　此不明于道也
　　缵义行文德者虽小必存好用兵者虽大必亡善为政者积其德善用兵者蓄其怒惟知兵本以止乱而不以为乱则民不伤而国长存










　　文子缵义卷九
<子部,道家类,文子缵义>
　　钦定四库全书
　　文子缵义卷十　　　　　　宋　杜道坚　撰
　　上仁篇
　　老子曰君子之道静以修身俭以养生静即下不扰下不扰即民不怨下扰即政乱民怨即德薄政乱贤者不为谋德薄勇者不为斗乱主则不然一日有天下之富处一国之势竭百姓之力以奉耳目之欲志专于宫室台榭沟池苑囿猛兽珍怪贫民饥饿虎狼厌刍豢百姓冻寒宫室衣绮绣故人主畜兹无用之物而天下不安其性命矣
　　老子曰非淡漠无以明德非宁静无以致远非宽大无以并覆非正平无以制断以天下之目视以天下之耳听以天下之心虑以天下之力争故号令能下究而臣情得上闻百官修达群臣辐凑喜不以赏赐怒不以罪诛法令察而不苛耳目聪而不暗善否之情日陈于前而不逆故贤者尽其智不肖者竭其力近者安其性远者懐其德得用人之道也夫乘舆马者不劳而致千里乘舟楫者不游而济江海使言之而是虽商夫刍荛犹不可弃也言之而非虽在人君卿相犹不可用也是非之处不可以贵贱尊卑论也其计可用不羞其位其言可行不贵其辩暗主则不然群臣尽诚效忠者希不用其身也而亲习邪枉贤者不能见也踈远卑贱竭力尽忠者不能闻也有言者穷之以辞有谏者诛之以罪如此而欲安海内存万方其离聪明亦以远矣
　　老子曰能尊生虽富贵不以养伤身虽贫贱不以利累形今受先祖之遗爵必重失之生之所由来久矣而轻失之岂不惑哉贵以身治天下所以寄天下爱以身治天下所以托天下
　　文子问治国之本老子曰本在于治身未尝闻身治而国乱者也身乱而国治者未有也故曰修之身其德乃真道之所以至妙者父不能以教子子亦不能受之于父故道可道非常道也名可名非常名也
　　文子问曰何行而民亲其上老子曰使之以时而敬慎之如临深渊如履薄氷天地之间善即吾畜也不善即吾雠也昔者夏商之臣反雠桀纣而臣汤武宿沙之民自攻其君归神农氏故曰人之所畏不可不畏也
　　老子曰治大者道不可以小地广者制不可以狭位高者事不可以烦民众者教不可以苛事烦难治法苛难行求多难赡寸而度之至丈必差铢而称之至石必过石称丈量径而寡失大较易为智曲辩难为慧故无益于治有益于乱者圣人不为也无益于用有益于费者智者不行也故功不厌约事不厌省求不厌寡功约易成事省易治求寡易赡任于众人则易故小辩害义小义破道道小必不通通必简河以逶迤故能远山以陵迟故能高道以优游故能化夫通于一伎审于一事察于一能可以曲不可以广应也夫调音者小急大缓立事者贱者劳贵者佚道之言曰芒芒昧昧因天之威与天同炁同炁者帝同义者王同功者霸无一焉者亡故不言而信不施而仁不怒而威是以天心动化者也施而仁言而信怒而威是以精诚为之者也施而不仁言而不信怒而不威是以外貌为之者也故有道以理之法虽少足以治无道以理之法虽众足以乱
　　老子曰鲸鱼失水则制于蝼蚁人君舍其所守而与臣争事则制于有司以无为持位守职者以听从取容臣下藏智而不用反以事专其上人君者不任能而好自为则智日困而自负责数穷于下则不能申理行堕于位则不能持制智不足以为治威不足以行刑则无以与天下交矣喜怒形于心嗜欲见于外则守职者离正而阿上有司枉法而从风赏不当功诛不应罪则上下乖心君臣相怨百官烦乱而智不能解非誉萌生而明不能照非已之失而反自责则人主愈劳人臣愈佚是代大匠斫夫代大匠斫者希有不伤其手矣与马逐走筋绝不能及也上车摄辔马服衡下伯乐相之王良御之明主乘之无御相之劳而致千里善乘人之资也人君之道无为而有就也有立而无好也有为即议有好即谀议即可夺谀即可诱夫以建而制于人者不能持国故善建者不防言建之无形也唯神化者物莫能胜中欲不出谓之扃外邪不入谓之闭中扃外闭何事不节外闭中扃何事不成故不用之不为之而有用之而有为之不伐之言不夺之事循名责寔使自有司以不知为道以禁苛为主如此则百官之事各有所考
　　老子曰食者民之本也民者国之基也故人君者上因天时下尽地理中用人力是以群生以长万物蕃殖春伐枯槁夏收百果秋蓄蔬食冬取薪蒸以为民资生无之用死无传尸先王之法不掩群而取镺【上袄下滔】不涸泽而渔不焚林而猎豺未祭兽罝罘【音浮】不得通于野獭未祭鱼网罟不得入于水鹰隼未击罗网不得张于皋草木未落斤斧不得入于山林昆虫未蛰不得以火田育孕不杀鷇【音遘】卵不探鱼不长尺不得取犬豕不期年不得食是故万物之发生若蒸炁出先王之所以应时修备富国利民之道也非目见而足行之也欲利民不忘乎心则民自备矣
　　老子曰古者明君取下有节自养有度必计岁而收量民积聚知有余不足之数然后取奉如此即得承所受于天地而离于饥寒之患其怛于民也国有饥者食不重味民有寒者冬不被裘与民同苦乐即天下无哀民暗主即不然取民不裁其力求下不量其积男女不得耕织之业以供上求力勤财尽有旦无暮君臣相疾且人之为生也一人跖耒而耕不益十亩中田之收不过四石妻子老弱仰之而食或时有灾害之患无以供上求即人主愍之矣贪主暴君涸渔其下以适无极之欲则百姓不被天和履地德矣
　　老子曰天地之炁莫大于和和者阴阳调日夜分故万物春分而生秋分而成生与成必得和之精故积阴不生积阳不化阴阳交接乃能成和是以圣人之道宽而栗严而温柔而直猛而仁夫太刚则折太柔则卷道正在于刚柔之间夫绳之为度也可卷而懐也引而申之可直而布也长而不横短而不穷直而不刚故圣人体之夫恩推即懦懦即不威严推即猛猛即不和爱推即纵纵即不令刑推即祸祸即无亲是以贵和也
　　老子曰国之所以存者得道也所以亡者理塞也故圣人见化以观其征德有昌衰风为先萌故得生道者虽小必大有亡征者虽成必败国之亡也大不足恃道之行也小不可轻故存在得道不在于小亡在失道不在于大故乱国之主务于地广而不务于仁义务在高位而不务于道德是舍其所以存造其所以亡也若上乱三光之明下失万民之心孰不能承故审其已者不备诸人也古人之为君者深行之谓之道德浅行之谓之仁义薄行之谓之礼智此六者国家之纲维也深行之则厚得福浅行之则薄得福尽行之天下服古者修道德即正天下修仁义即正一国修礼智即正一乡德厚者大德薄者小故位不以雄武立不以坚强胜不以贪竞得立在天下推己胜在天下自服得在天下与之不在于自取故雌牝即立柔弱即胜仁义即得不争即莫能与之争故道之在于天下也譬犹江海也天之道为者败之执者失之夫欲名之大而求之争之吾见其不得已而虽执而得之不留也夫名不可求而得也在天下与之与之者归之天下所归德也故云上德者天下归之上仁者海内归之上义者一国归之上礼者一乡归之无此四者民不归也不归用兵即危道也故曰兵者不祥之器不得已而用之杀伤人胜而勿美故曰死地荆棘生焉以悲哀泣之以丧礼居之是以君子务于道德不重用兵也
　　文子问仁义礼何以为薄于道德也老子曰为仁者必以哀乐论之为义者必以取与明之四海之内哀乐不能遍竭府库之财货不足以赡万民故知不如修道而行德因天地之性万物自正而天下赡仁义因附是以大丈夫居其厚不居其薄夫礼者寔之文也仁者恩之效也故礼因人情而制不过其寔仁不溢恩悲哀抱于情送死称于仁夫养生不强人所不能及不绝人所不能已度量不失其适非誉无由生矣故制乐足以合欢不出于和明于死生之分通于侈俭之适也末世即不然言与行相悖情与貌相反礼饰以烦乐扰以淫风俗溺于世非誉萃于朝故至人废而不用也与骥逐走即人不胜骥托于车上即骥不胜人故善用道者乘人之资以立功以其所能托其所不能也主与之以时民报之以财主遇之以礼民报之以死故有危国无安君有忧主无乐臣德过其位者尊禄过其德者凶德贵无高义取无多不以德贵者窃位也不以义取者盗财也圣人安贫乐道不以欲伤生不以利累已故不违义而妄取古者无德不尊无能不官无功不赏无罪不诛其进人也以礼其退人也以义小人之世其进人也若上之天其退人也若内之渊言古者以疾今也相马失之瘦选士失之贫豚肥充厨骨骴不官君子察寔无信谗言君过而不谏非忠臣也谏而不听君不明也民沉溺而不忧非贤君也故守节死难人臣之职也衣寒食饥慈父之恩也以大事小谓之变人以小犯大谓之逆天前虽登天后必入渊故乡里以齿老穷不遗朝廷以爵尊卑有差夫崇贵者为其近君也尊老者为其近亲也敬长者为其近兄也生而贵者骄生而富者奢故富贵不以明道自鉴而能无为非者寡矣学而不厌所以治身也教而不倦所以治民也贤师良友舍而为非者寡矣知贤之谓智爱贤之谓仁尊仁之谓义敬贤之谓礼乐贤之谓乐古之善为天下者无为而无不为也故为天下有容能得其容无为而有功不得其容动作必凶为天下有容者豫兮其若冬渉大川犹兮其若畏四邻俨兮其若容涣兮其若氷之液敦兮其若朴混兮其若浊广兮其若谷此为天下容豫兮其若冬渉大川者不敢行也犹兮其若畏四邻者恐自伤也俨兮其若容者谦恭敬也涣兮其若氷之液者不敢积藏也敦兮其若朴者不敢廉成也混兮其若浊者不敢明清也广兮其若谷者不敢盛盈也进不敢行者退不敢先也恐自伤者守柔弱不敢矜也谦恭敬者自卑下尊敬人也不敢积藏者自损不敢坚也不敢廉成者自亏缺不敢全也不敢明清者处浊辱而不敢新鲜也不敢盛盈者见不足而不敢自贤也夫道退故能先守柔弱故能矜自卑下故能高人自损弊故寔坚自缺故盛全处浊辱故新鲜见不足故能贤道无为而无不为也







　　文子缵义卷十
　　钦定四库全书
　　文子缵义卷十一　　　　宋　杜道坚　撰
　　上义篇
　　老子曰凡学者能明于天人之分通于治乱之本澄心清意以存之见其终始反于虚无可谓达矣治之本仁义也其末法度也人之所生者本也其所不生者末也本末一体也其两爱之性也先本后末谓之君子先末后本谓之小人法之生也以辅义重法弃义是贵其冠履而忘其首足也仁义者广崇也不益其厚而张其广者毁不广其基而増其高者覆故不大其栋不能任重任重莫若栋任国莫若德人主之有民犹城之有基木之有根根深即本固基厚即上安故事不本于道德者不可以为经言不合于先王者不可以为道便说掇取一行一切之术非天下通道也
　　缵义上义者明于天人之分通于治乱之本治有本末知所先后则近于道德矣术其可以治天下乎
　　老子曰治人之道其犹造父之御驷马也齐辑之乎辔御【案明刋本辔御作辔衔】正度之乎胸膺内得于中心外合乎马志故能取道致远气力有余进退还曲莫不如意诚得其术也今夫权势者人主之车舆也大臣者人主之驷马也身不可离车舆之安手不可失驷马之心故驷马不调造父不能以取道君臣不和圣人不能以为治也执道以御之中才可尽明分以示之奸邪可止物至而观其变事来而应其化近者不乱即远者治矣不用适然之教而得自然之道万举而不失矣
　　缵义天地一马万物一指圣人格物之至而以舆譬乎权势驷马譬乎大臣人主因而乘之不烦智力无远不服是乃治之方也安得执御者而与之言乎
　　老子曰凡为道者塞邪隧防未然不贵其自是也贵其不得为非也故曰勿使可欲无日不求勿使可夺无日不争如此则人欲释而公道行矣有余者止于度不足者逮于用故天下可一也【案明刋本作故天下可一人也】夫释职事而听非誉弃功劳而用朋党即奇伎逃亡【案明刋本逃亡作天长误】守职不进民俗乱于国功臣争于朝故有道以御人无道则制于人
　　缵义良医不治已病治未病为道者塞邪隧治未然其良医之谓欤故不贵自是贵不为非则无可欲之求可夺之争矣故有道则可以御人无道则受制于人
　　老子曰治国有常而利民为本政教有道而令行为古苟利于民不必法古苟周于事不必循俗故圣人法与时变礼与俗化衣服器械各便其用法度制令各因其宜故变古未可非而循俗未足多也诵先王之书不若闻其言闻其言不若得其所以言得其所以言者言不能言也故道可道非常道也名可名非常名也故圣人所由曰道犹金石也一调不可更事犹琴瑟也曲终改调法制礼乐者治之具也非所以为治也故曲士不可与言至道者讯寤于俗而束于教也
　　缵义道乃法之体法乃道之用夫治国有常而利民为本者道也政教者道而令行为古者法也圣人法与时变礼与俗化法度制令各因其宜故曲士不可与论至道为其束于教耳
　　老子曰天下几有常法哉当于世事得于人理顺于天道【案明刋本天道作天地】详于神即可以正治矣昔者三皇无制令而民从五帝有制令而无刑罚夏后氏不负言殷人誓周人盟末世之衰也忍垢而轻辱贪得而寡羞故法度制令者论民俗而节缓急器械者因时变而制宜适夫制于法者不可与远举拘礼之人不可使应变必有独见之明独闻之聪然后能擅道而行夫知法之所由生者即应时而变不知治道之源者虽循终乱今为学者循先袭业握篇籍守文法欲以为治犹持方枘而内圆凿也欲得宜适亦难矣夫存危治乱虽智不能道先称古虽愚有余故不用之法圣人不行也不验之言明主不听也
　　缵义圣人立法本为禁奸恶平冤抑保人民也三皇无制令而从五帝而下所制法令赏罚代各不同者时变故也明主其可不究乎
　　文子问曰法安所生老子曰法生于义义生于众适合乎人心【案明刋本作义生于众适众适合乎人心】此治之要也法非从天下也非从地出也发乎人间反已自正诚达其本不乱于末知其要不惑于疑有诸已不非于人无诸已不责于所立立于下者不废于上禁于民者不行于身故人主之制法也先以自为检式故禁胜于身即令行于民缵义文子问法安所生老子语以法生于义义者宜也先王立法务适众情故先以身为检式所禁于民者不敢犯于身是故令行而天下从之
　　夫法者天下之准绳也人主之度量也县法者法不法也法定之后中绳者赏缺绳者诛虽尊贵者不轻其赏卑贱者不重其刑犯法者虽贤必诛中度者虽不肖无罪是故公道行而私欲塞也古之置有司也所以禁民使不得恣也其立君也所以制有司使不得专行也法度道术所以禁君使不得横断也【案明刋本使不得横断也不得作无得】人莫得恣即道胜而理得矣故反于无为【案明刋本故反于无为作故反朴无为】无为者非谓其不动也言其从已出也
　　缵义法者人主示度量为天下准绳也法定之后不二所施夫犯法者虽尊贵必诛中度者虽卑贱无罪故私欲塞而公道行矣古之置有司立人君制礼法三者不废天下无怨民世可反朴法令何庸哉
　　老子曰善赏者费少而劝多善罚者刑省而奸禁善与者用约而为德善取者入多而无怨故圣人因民之所喜以劝善因民之所憎以禁奸赏一人而天下趋之罚一人而天下畏之是以至赏不费至刑不滥圣人守约而治广此之谓也
　　缵义生长杀藏天之道也赏罚取与人之道也圣人上法天道下因民心而为平治之本夫有天下者能于四者之柄每事尽善故赏一人而天下归之罚一人而天下畏之
　　老子曰臣道者论事处当为事先唱【案明刋本事作是误】守职明分以立成功故君臣异道即治同道即乱各得其宜处有其当即上下有以相使也故枝不得大于干末不得强于本言轻重大小有以相制也夫得威势者所持甚少所任甚大【案明刋本作所持甚小所利甚大】所守甚约所制甚广十围之木持千钧之屋得所势也五寸之关能制开阖所居要也下必行之令顺之者利逆之者害【案明刋本逆之者害害作凶】天下莫不听从者顺也发号令行禁止者以众为势也义者非能尽利于天下之民也利一人而天下从之暴者非能尽害于海内也害一人而天下叛之故举措废置不可不审也
　　缵义君依臣而立臣依君而行君无为乎上臣有为乎下论事处当守职明分臣之事也君臣各得其宜即上下有以相使小大有以相制故异道即治举措废置有关于治乱为君者不可不审也
　　老子曰屈寸而伸尺小枉而大直圣人为之今人君之论臣也不计其大功总其略行而求其小善即失贤之道也故人有厚德无问其小节人有大誉无疵其小故夫人情莫不有所短成其大略是也虽有小过不足以为累也【案明刋本不足以为累也作不以为累也】成其大略非也闾里之行未足多也故小谨者无成功疵行者不容众体大者节疏度巨者誉远论臣之道也
　　缵义世之全材难得自古皆然夫工师之求栋梁能不拘小节故大材可得人主之论臣佐知屈寸而伸尺则大贤可得矣盖人无十全事无尽美小取大何功不成短从长何事不济
　　老子曰自古及今未有能全其行者也故君子不责备于一人方而不割廉而不刿直而不肆博达而不訾道德文武不责备于人力自修以道而不责于人易偿也【案明刋本力字上多一而字而不责于人作故不责于人】自修以道则无病矣夫夏后氏之璜不能无瑕明月之珠不能无然天下宝之者不以小恶妨大美今志人之所短忘人之所长而欲求贤于天下难矣【案明刋本众人二字上多一夫字此疑脱】众人之见位之卑身之贱事之洿辱而不知其大略故论人之道贵即观其所举富即观其所施穷即观其所不受贱即观其所不为视其所处难以知其勇【案明刋本作穷即观其所受贱即观其所为处难作患难】动以喜乐以观其守委以货财以观其仁振以恐惧以观其节如此则人情可得矣
　　缵义自恕者不改过责人者不全交夫君子不责备于人者知人非尧舜不能每事尽善也人有大材讵可以小节而弃之乎
　　老子曰屈者所以求伸也枉者所以求直也屈寸伸尺小枉大直君子为之百川并流不注海者不为谷趋行殊方不归善者不为君子善言贵乎可行善行贵乎仁义夫君子之过犹日月之蚀不害于明故智者不妄为勇者不妄杀择是而为之计礼而行之故事成而功足恃也身死而名足称也虽有智能必以仁义为本而后立智能并行圣人一以仁义为准绳中绳者谓之君子不中绳者谓之小人君子虽死亡其名不灭小人虽得势其罪不除左手据天下之图而右手刎其喉虽愚者不为身贵于天下也死君亲之难者视死如归义重于身也故天下大利也比之身即小身之所重也比之仁义即轻此以仁义为准绳者也
　　缵义屈伸相感之道君子小枉而大直犹龙蛇之蛰奋善言善行润泽群生皆自屈身养德中来圣人以仁义为准绳知身重于天下义重于身故能死君亲之难是以君子身死而名不忘
　　老子曰道德之备犹日月也夷狄蛮貊不能易其指同即非誉在俗意行均即穷达在时事周于世即功成务合于时即名立是故立功名之人简于世而谨于时时之至也间不容息【案明刋本间不容息句上多一即字】古之用兵者非利土地而贪宝赂也将以存亡平乱为民除害也贪叨多欲之人残贼天下万民骚动莫宁其所有圣人勃然而起讨强暴平乱世为天下除害以浊为清以危为宁故不得不中绝
　　缵义人之道德天之日月也人之五性天之五星也虽夷狄蛮貊无以易之夫趋在已非誉在人用不用关于时行不行系乎命是以君子得时行道间不容息
　　赤帝为火灾故黄帝擒之共工为水害故颛顼诛之教之以道【案教之以道明刋本作教人以道人字误】导之以德而不听即临之以威武临之不从则制之以兵革杀无罪之民养不义之主害莫大焉殚天下之财【案明刋本殚作聚】赡一人之欲祸莫深焉肆一人之欲而长海内之患此天伦所不取也所为立君者以禁暴乱也今乘万民之力反为残贼是以虎傅翼何为不除夫畜鱼者必去其蝙獭养禽兽者必除其豺狼又况牧民乎是故兵革之所为起也缵义国家五运其来久矣赤帝火运君失其德火乃为灾共工水运君失其德水乃为灾以知人君失德随运为灾凡有土之君其可失德致灾而不知儆悟也
　　老子曰为国之道上无苛令官无烦治士无伪行工无淫巧其事任而不扰其器完而不饰乱世即不然为行者相揭以高为礼者相矜以伪车舆极于雕琢器用邃于刻镂求货者争难得以为宝诋文者逐烦挠以为急士为伪辩【案明刋本伪辩作诡辩】久稽而不决无益于治有益于乱工为奇器历岁而后成不周于用故神农之法曰丈夫丁壮不耕天下有受其饥者妇人当年不织天下有受其寒者故身亲耕妻亲织以为天下先其导民也不贵难得之货不重无用之物是故耕者不强无以养生织者不力无以衣形有余不足各归其身衣食饶裕奸邪不生安乐无事天下和平智者无所施其防勇者无所措其威
　　缵义古今为国其道不同者俗变故也古人淳朴上无苛令官无烦治士无伪行工无淫巧是故人心易足为治不难后世俗变风移上行下效奢侈相尚贪欲无厌是以人心难足为治不易
　　老子曰霸王之道以谋虑之以防图之挟义而动非以图存也将以存亡也故闻敌国之君有暴虐其民者即举兵而临其境责以不义刺以过行兵至于郊令军帅曰无伐树木无掘坟墓无败五谷无焚积聚无捕民虏无聚六畜乃发号施令曰其国之君逆天地侮神决狱不平杀戮无罪天之所诛民之所雠也兵之来也以废不义而授有德也有敢逆天道乱民之贼者身死族灭以家听者禄以家以里听者赏以里以乡听者封以乡以县听者侯以县克其国不及其民废其君易其政尊其秀士显其贤良振其孤寡恤其贫穷出其囹圄赏其有功百姓户而纳之渍米而储之唯患其不来也义兵至于境不战而止不义之兵至于伏尸流血相交以前故为地战者不能成其王为身求者不能立其功举事以为人者众助之以自为者众去之众之所助【案明刋本作众之所动动字误】虽弱必强众之所去虽大必亡
　　缵义文子十二篇三而四之先皇后霸帝王在焉霸之世时之秋与观其非以图存亡之语则兴废继绝之风蔼然在目视后世不义之举远矣
　　老子曰上义者治国家理境内行仁义布德施惠立正法塞邪道群臣亲附百姓和辑上下一心群臣同力诸侯服其威四方懐其德修政庙堂之上折冲千里之外发号行令而天下响应此其上也地广民众主贤将良国富兵强约束信号令明两敌相当未交兵接刃而敌人奔亡此其次也知土地之宜习险隘之利明苛政之变察行阵之事白刃合流矢接舆死扶伤流血千里暴骸满野义之下也兵之胜败皆在于政政胜其民下附其上即兵强民胜其政下叛其上即兵弱仁义足以懐天下之民事业足以当天下之急选举足以得贤士之心谋虑足以决轻重之权此上义之道也
　　缵义兵法先举者为主应敌者为客用兵有言吾不敢为主而为客谓兵不可轻举也夫不得已而用之则义举为上敌奔次之战斯下矣
　　老子曰国之所以强者必死也所以死者必义也【案明刋本作所以必死者义也】义之所以行者威也是故令之以文齐之以武是谓必取威义并行是谓必强白刃交接矢石若雨而士争先者赏信而罚明也上视下如子下事上如父上视下如弟下事上如兄上视下如子必王四海下视上如父必正天下上视下如弟即必难为之死下事上如兄即必难为之亡故父子兄弟之冦不可与之斗是故义君内修其政以积其德外塞于邪以明其势察其劳佚以知饥饱战期有日视死若归恩之加也
　　缵义治天下有道奚以兵为哉不得已也强国之兵必死者义迫之也然则有道之主忍以强国而置民于死地乎上视下如子下事上如父是故义君修政积德国将自强世固有之矣
　　文子缵义卷十一
　　钦定四库全书
　　文子缵义卷十二　　　　宋　杜道坚　撰
　　上礼篇
　　老子曰上古真人呼吸阴阳而群生莫不仰其德以和顺当此之时领理隐密自成纯朴纯朴未散而万物大优及世之衰也至伏羲氏昧昧懋懋皆欲离其童之心而觉悟乎天地之间其德烦而不一及至神农黄帝核领天下纪纲四时和调阴阳于是万民莫不竦身而思戴听而视故治而不和下至夏殷之世嗜欲达于物聪明诱于外性命失其真施及周室浇醇散朴离道以为伪险德以为行智巧萌生狙学以拟圣华诬以胁众琢饰诗书以贾名誉各欲以行其智伪以容于世而失大宗之本故世有防性命衰渐所由来久矣是故至人之学也欲以反性于无游心于虚世俗之学擢德攓性内愁五藏暴行越知以譊名声于世此至人所不为也擢德自见也攓性绝生也若夫至人定乎死生之意通乎荣辱之理举世誉之而不益劝举世非之而不加沮得至道之要也
　　老子曰古者被发而无卷领以王天下其德生而不杀与而不夺天下非其服同懐其德当此之时阴阳和平万物蕃息飞鸟之巢可俯而探也走兽可系而从也及其衰也鸟兽虫蛇皆为民害故铸铁鍜刃以御其难故民迫其难则求其便因其患则操其备各以其智去其所害就其所利常故不可循器械不可因故先王之法度有变易者也故曰名可名非常名也五帝异道而德覆天下三王殊事而名施后世因时而变者也譬犹师旷之调五音也所推移上下无常尺寸以度而靡不中者故通于乐之情者能作音有本主于中而知防矩钩绳之所用者能治人故先王之制不宜即废之末世之事善即着之故圣人之制礼乐者不制于礼乐制物者不制于物制法者不制于法故曰道可道非常道也
　　老子曰昔者之圣王仰取象于天俯取度于地中取法于人调阴阳之气和四时之节察陵陆水泽肥墽【古尧切】高下之宜以立事生财除饥寒之患辟疾疢之灾中受人事以制礼乐行仁义之道以治人伦列金木水火土之性以立父子之亲而成家听五音清浊六律相生之数以立君臣之义而成国察四时孟仲季之序以立长防之节而成官列地而州之分国而治之立大学以教之此治之纲纪也得道则举失道则废夫物未尝有张而不弛盛而不败者也唯圣人可盛而不败圣人初作乐也以归神杜滛反其天心至其衰也流而不反滛而好色不顾正法流及后世至于亡国其作书也以领理百事愚者以不忘智者以记事及其衰也为奸伪以解有罪而杀不辜其作囿也以成宗庙之具简士卒以戒不虞及其衰也驰骋弋猎以夺民时以罢民力其上贤也以平教化正狱讼贤者在位能者在职泽施于下万民懐德至其衰也朋党比周各推其所与废公趣私外内相举奸人在位贤者隐处天地之道极则反益则损故圣人治弊而改制事终而更为其羙在和其失在权圣人之道曰非修礼义廉耻不立民无廉耻不可以治不知礼义法不能正非崇善废丑不向礼义无法不可以为治不知礼义不可以行法法能杀不孝者不能使人孝能刑盗者不能使人廉圣王在上明好恶以示人经非誉以导之亲贤而进之贱不肖而退之刑错而不用礼义修而任贤德也故天下之高以为三公一州之高以为九卿一国之高以为二十七大夫一乡之高以为八十一元士智过万人者谓之英千人者谓之俊百人者谓之杰十人者谓之豪明于天地之道通于人情之理大足以容众惠足以懐远智足以知权人英也德足以教化行足以义信足以得众明足以照下人俊也行可以为仪表智足以决嫌疑信可以守约廉可以使分财作事可法出言可道人杰也守职不废处义不比见难不苟免见利不苟得人豪也英俊豪杰各以大小之材处其位由本流末以重制轻上唱下和四海之内一心同归背贪鄙向仁义其于化民若风之靡草今使不肖临贤虽严刑不能禁其奸小不能制大弱不能使强天地之性也故圣人举贤以立功不肖之主举其所与同观其所举治乱分矣察其党与贤不肖可论也老子曰为礼者雕琢人性矫拂其情目虽欲之禁以度心虽乐之节以礼翔周旋屈节卑拜肉凝而不食酒澄而不饮外束其形内愁【音囚】其德钳阴阳之和而迫性命之情故终身为哀人何则不本其所以欲而禁其所欲不原其所以乐而防其所乐是犹圈兽而不塞其垣禁其野心决江河之流而壅之以手故曰开其兑济其事终身不救夫礼者遏情闭欲以义自防虽情心防噎形性饥渴以不得已自强故莫能终其天年礼者非能使人不欲也而能止之乐者非能使人勿乐也而能防之夫使天下畏刑而不敢盗窃岂若使无有盗心哉故知其无所用虽贪者皆辞之不知其所用廉者不能让之夫人之所以亡杜稷身死人手为天下笑者未尝非欲也如冬日之扇夏日之裘无用于己万物变为尘埃矣故扬汤止沸沸乃益甚知其本者去火而已
　　老子曰循性而行谓之道得其天性谓之德性失然后贵仁义仁义立而道德废纯朴散而礼乐饰是非形而百姓珠玉贵而天下争夫礼者所以别尊卑贵贱也义者所以和君臣父子兄弟夫妇人道之际也末世之礼防敬而交为义者布施而得君臣以相非骨肉以生怨也故水积则生相食之虫土积则生自食之兽礼乐饰则生诈伪末世之为治不积于养生之具浇天下之醇散天下之朴滑乱万民以清为浊性命飞扬皆乱以营贞信熳烂人失其性法与义相背行与利相反贫富之相倾人君之与仆虏不足以论夫有余则让不足则争让则礼义生争则暴乱起故多欲则事不省求赡则争不止故世治则小人守正而利不能诱也世乱则君子为奸而法不能禁也
　　老子曰衰世之主钻山石挈金玉擿砻蜃消铜铁而万物不滋刳胎焚郊覆巢毁卵凤凰不翔麒麟不游构木为台焚木而畋竭泽而渔积壤而丘处掘地而井饮浚川而为池筑城而为固拘兽以为畜则阴阳缪戾四时失序雷霆毁折雹霜为害万物焦夭处于太半草木夏枯三川绝而不流分山川溪谷使有壤界计人众寡使有分数设机械险阻以为备制服色等异贵贱差贤不肖行赏罚则兵革起而忿争生虐杀不辜诛罚无罪于是兴矣
　　老子曰世之将防性命犹阴气之所起也主暗昧而不明道废而不行德灭而不扬举事戾于天发号逆四时春秋缩其和天地除其德人君处位而不安大夫隐遁而不言群臣推上意而坏常踈骨肉而自容邪人謟而阴谋遽载骄主而象其乱人以成其事是故君臣乖而不亲骨肉踈而不附田无立苗路无缓步金积折廉壁袭无赢殻龟无腹蓍筮日施天下不合而为一家诸侯制法各异习俗悖防其根而弃其本凿五刑为刻削争于锥刀之末斩刈百姓尽其太半举兵为难攻城滥杀覆高危安大冲车高重垒除战队使阵死路犯严敌百徃一反名声苟盛兼国有地伏尸数十万老弱饥寒而死者不可胜计自此之后天下未尝得安其性命乐其习俗也贤圣勃然而起持以道德辅以仁义近者进其智远者懐其德天下混而为一子孙相代辅佐黜谗佞之端息未辩之除刻削之法去烦苛之事屏流言之迹塞朋党之门消智能循大常隳枝体黜聪明大通混防万物各复归其根夫圣人非能生时时至而不失也是以不得中绝
　　老子曰酆水之深十仞而不受尘垢金石在中形见于外非不深且清也鱼鳖蛟龙莫之归也石上不生五秃山不游麋鹿无所荫蔽也故为政以苛为察以切为明以刻下为忠以计多为功如此者譬犹广革者也大败大裂之道也其政闷闷其民淳淳其政察察其民缺缺老子曰以正治国以奇用兵先为不可胜之政而后求胜于敌以未治而攻人之乱是犹以火应火以水应水也同莫足以相治故以异为奇奇静为躁奇治为乱奇饱为饥奇逸为劳奇正之相应若水火金木之相伐也何徃而不胜故德均则众者胜寡力敌则智者制愚智同则有数者禽无数










　　文子缵义卷十二
