文子

﻿ 
道原


老子曰：「有物混成，先天地生，惟象無形，窈窈冥冥，寂寥澹泊，不聞其聲，吾強為之名，字之曰道。」夫道者，高不可極，深不可測，苞裹天地，稟受無形，源流泏泏，沖而不盈，濁以靜之徐清，施之無窮，無所朝夕，（表）〔卷〕之不盈一握，約而能張，幽而能明，柔而能剛，（舍）〔含〕陰吐陽，而章三光；山以之高，淵以之深，獸以之走，鳥以之飛，鱗以之游，鳳以之翔，星曆以之行；以亡取存，以卑取尊，以退取先。古者三皇，得道之統，立於中央，神與化游，以撫四方。是故能天運地墆，輪轉而無廢，水流而不止，與物終始。風興雲蒸，雷聲雨降，並應無窮，已雕已琢，還復於樸。無為為之而合乎生死，無為言之而通乎道德，恬愉無矜而得乎和，有萬不同而便乎生。和陰陽，節四時，調五行，潤乎草木，浸乎金石，禽獸碩大，毫毛潤澤，鳥卵不敗，獸胎不殰，父無喪子之憂，兄無哭弟之哀，童子不孤，婦人不孀，虹蜺不見，盜賊不行，含德之所致也。大常之道，生物而不有，成化而不宰，萬物恃之而生，莫之知德，恃之而死，莫之能怨，收藏畜積而不加富，布施稟受而不益貧；忽兮恍兮，不可為象兮，恍兮忽兮，用不詘兮，窈兮冥兮，應化無形兮，遂兮通兮，不虛動兮，與剛柔卷舒兮，與陰陽俛仰兮。

老子曰：大丈夫恬然無思，澹然無慮，以天為蓋，以地為車，以四時為馬，以陰陽為御，行乎無路，游乎無怠，出乎無門。以天為蓋即無所不覆也，以地為車則無所不載也，四時為馬則無所不使也，陰陽為御，則無所不備。是故疾而不搖，遠而不勞，四支不（動）〔勤〕，聰明不損，而照見天下者，執道之要，觀無窮之地也。故天下之事不可為也，因其自然而推之，萬物之變不可究也，秉其要〔趣〕而歸之。是以聖人內修其本，而不外飾其末，厲其精神，偃其（知見）〔智〕故，漠然無為而無不為，無治而無不治也。所謂無為者，不先物為也；無治者，不易自然也；無不治者，因物之相然〔也〕。

老子曰：執道以御民者，事來而循之，物動而因之；萬物之化無不應也，百年之變無不耦也。故道者，虛無、平易、清靜、柔弱、純粹素樸，此五者，道之形象也。虛無者道之舍也，平易者道之素也，清靜者道之鑒也，柔弱者道之用也。反者道之常也，柔者道之剛也，弱者道之強也。純粹素樸者道之幹也。虛者中無載也，平者心無慮也，嗜欲不載，虛之至也，無所好憎，平之至也，一而不變，靜之至也，不與物（雜）〔殽〕，粹之至也，不憂不樂，德之至也。夫至人之治也，棄其聰明，滅其文章，依道廢智，與民同出乎公。約其所守，寡其所求，去其誘慕，除其嗜欲，損其思慮。約其所守即察，寡其所求即得，故以中制外，百事不廢，中能得之則外能牧之。中之得也，五藏寧，思慮平，筋骨勁強，耳目聰明。大道坦坦，去身不遠，求之遠者，往而復返。

老子曰：聖人忘乎治人，而在乎自理。貴忘乎勢位，而在乎自得，自得即天下得我矣；樂忘乎富貴，而在乎和，知大己而小天下，幾於道矣。故曰：「致虛極也，守靜篤也，萬物並作，吾以觀其復。」夫道者，陶冶萬類，終始無形，寂然不動，大通混冥，深宏廣大不可為外，析豪剖芒不可為內，無環堵之宇，而生有無之總名也。真人體之以虛無、平易、清靜、柔弱、純粹素樸，不與物（雜）〔殽〕，至得天地之道，故謂之真人。真人者，大己而小天下，貴治身而賤治人，不以物滑和，不以欲亂情，隱其名姓，有道則隱，無道則見，為無為，事無事，知不知也，懷大道，包天心，噓吸陰陽，吐故納新，與陰俱閉，與陽俱開，與剛柔卷舒，與陰陽俛仰，與天同心，與道為體；無所樂，無所苦，無所喜，無所怒，萬物玄同，無非無是。夫形傷乎寒暑燥溼之虐者，形（究）〔苑〕而神（杜）〔壯〕，神傷於喜怒思慮之患者，神盡而形有餘。故真人用心，復性依神，相扶而得終始，是以其寢不夢，覺而無憂。

孔子問道。老子曰：正汝形，一汝視，天和將至；攝汝知，正汝度，神將來舍，德將為汝容，道將為汝居。瞳兮，若新生之犢，而無求其故，形若枯木，心若死灰，真其實知而不以曲故自持，恢恢無心可謀，「明白四達，能無知乎？」

老子曰：夫事生者應變而動，變生於時，知時者無常之行。故「道可道，非常道，名可名，非常名。」書者言之所生也，言出於智，智者不知，非常道也；名可名，非藏書者也。「多聞數窮，不如守中」，「絕學無憂」，「絕聖棄智，民利百倍」。人生而靜，天之性也；感物而動，性之欲也；物至而應，智之動也；智與物接，而好憎生焉；好憎成形，而智出於外，不能反己，而天理滅矣。是故聖人不以人易天，外與物化而內不失〔其〕情，故通於道者，反於清靜，究於物者，終於無為。以恬養智，以漠合神，即乎無門，循天者與道游也，隨人者與俗交也；故聖人不以事滑天，不以欲亂情，不謀而當，不言而信，不慮而得，不為而成。是以處上而民不重，居前而人不害，天下歸之，姦邪畏之，以其無爭於萬物也，故莫敢與之爭。

老子曰：夫人從欲失性，動未嘗正也，以治國則亂，以治身則穢，故不聞道者，無以反其性，不通物者，不能清靜。原人之性無衺穢，久湛於物即易，易而忘其本即合於（其）若性。水之性欲清，沙石穢之；人之性欲平，嗜欲害之，唯聖人能遺物反己。是故聖人不以智役物，不以欲滑和，其於樂不忻忻，其於憂不惋惋，是以高而不危，安而不傾。故聽善言便計，雖愚者知說之；稱聖德高行，雖不肖者知慕之；說之者眾而用之者寡，慕之者多而行之者少，所以然者，牽於物而繫於俗。故曰：「我無為而民自化，我無事而民自富，我好靜而民自正，我無欲而民自樸。」清靜者德之至也，柔弱者道之用也，虛無恬愉者萬物之祖也，三者行則淪於無形。無形者，一之謂也，一者，無心合於天下也。布德不（溉）〔既〕，用之不勤，視之不見，聽之不聞，無形而有形生焉，無聲而五音鳴焉，無味而五味形焉，無色而五色成焉，故有生於無，實生於虛。音之數不過五，五音之變不可勝聽也，味之數不過五，五味之變不可勝嘗也，色之數不過五，五色之變不可勝觀也。音者宮立而五音形矣，味者甘立而五味定矣，色者白立而五色成矣，道者一立而萬物生矣。故一之理，施於四海，一之嘏，察於天地；其全也、敦兮其若樸，其散也、渾兮其若濁，濁而徐清，沖而徐盈，澹然若大海，汜兮若浮雲，若無而有，若亡而存。

老子曰：萬物之總，皆閱一孔，百事之根，皆出一門，故聖人一度循軌，不變其故，不易其常，放準循繩，曲因其常。夫喜怒者，道之衺也；憂悲者，德之失也；好憎者，心之過也；嗜欲者，生之累也。人大怒破陰，大喜墜陽，薄氣發喑，驚怖為狂，憂悲焦心，疾乃成積，人能除此五者，即合於神明。神明者，得之內也，得其內者，五藏寧，思慮平，耳目聰明，筋骨勁（直）〔強〕，䟽達而不悖，堅強而不匱，無所太過，無所不逮。天下莫柔弱於水，水之道也，廣不可極，深不可測，長極無窮，遠淪無涯，息耗減益，過於不訾，上天為雨露，下地為潤澤，萬物不得不生，百事不得不成，大包群生而無私好，澤及蚑蟯而不求報，富贍天下而不既，德施百姓而不費，行不可得而窮極，微不可得而把握，擊之不創，刺之不傷，斬之不斷，灼之不熏，淖約流循而不可靡散，利貫金石，強（淪）〔濟〕天下，有餘不足，任天下取與，稟受萬物而無所先後，無私無公，與天地洪同，是謂至德。夫水所以能成其至德者，以其淖約潤滑也，故曰：「天下之至柔，馳騁天下之至堅，無有入於無間。」夫無形者，物之太祖，無音者，類之太宗，真人者，〔精〕通於靈府，與造化者為人，執玄德於心，而化馳如神。是故不道之道，芒乎大哉，未發號施令而移風易俗〔者〕，其惟心行〔者〕也。萬物有所生而獨知〔守〕其根，百事有所出而獨〔知〕守其門，故能窮無窮，極無極，照物而不眩，響應而不知。

老子曰：夫得道者，志弱而事強，心虛而應當。志弱者柔毳安靜，藏於不敢，行於不能，澹然無為，動不失時，故「貴必以賤為本，高必以下為基。」託小以包大，在中以制外，行柔而剛，力無不勝，敵無不陵，應化揆時，莫能害之。欲剛者必以柔守之，欲強者必以弱保之，積柔即剛，積弱即強，觀其所積，以知存亡。強勝不若於己者，至於若己者而格，柔勝出於己者，其力不可量，故「兵強即滅，木強即折。」革強即裂，齒堅於舌而先（斃）〔敝〕，故「柔弱者生之幹也，堅強者死之徒也。」先唱者窮之路，後動者達之原。夫執道以耦變，先亦制後，後亦制先，何則？不失所以制人，人亦不能制也。所謂後者，調其數而合其時，時之（變則）〔反側〕，間不容息，先之則大過，後之則不及，日回月周，時不與人游，故聖人不貴尺之璧，而貴寸之陰，時難得而易失。故聖人隨時而舉事，因資而立功，守清道，拘雌節，因循而應變，常後而不先，柔弱以靜，安徐以定，功大靡堅，莫能與之爭也。

老子曰：機械之心藏于中，即純白（之）不粹，神德不全。於身者不知，何遠之能懷，欲害之心忘乎中者，即飢虎可尾也，而況於人乎，體道者佚而不窮，任數者勞而無功。夫法刻刑誅者，非帝王之業也，箠策繁用者，非致遠之御也。好憎繁多，禍乃相隨，故先王之法非所作也，所因也；其禁誅非所為也，所守也。故能因即大，作即細；能守即固，為即敗。

夫任耳目以聽視者，勞心而不明，以智慮而為理者，苦心而無功。任一人之材難以致治，一人之能不足以治三畝之宅，循道理之數，因天地自然，即六合不足均也。聽失於非譽，目淫於采色，禮亶不足以防愛，誠心可以懷遠。故兵莫憯於志，而鏌釾為下，寇莫大於陰陽，而枹鼓為細。所謂大寇伏尸不言節，中寇藏於山，小寇藏於民間。故曰：「民多智能，奇物滋起，法令滋章，盜賊多有。」去彼取此，天殃不起，「故以智治國，國之賊，不以智治國，國之德。」天無形大，有形細，無形多，有形少，無形強，有形弱，無形實，有形虛，有形者遂事也，無形者作始也。遂事者成器也，作始者樸也。有形則有聲，無形則無聲；有形產於無形，故無形者有形之始也。廣厚有名，有名者貴全也，儉薄無名，無名者賤輕也；殷富有名，有名者尊寵也，貧寡無名，無名者卑辱也；雄牡有名，有名者章德也，雌牝無名，無名者隱約也；有餘者有名，有名者高賢也，不足者無名，無名者任下也；有功即有名，無功即無名，有名產於無名，無名者有名之母也。夫道，「有無相生也，難易相成也」，是以聖人執道虛靜、微妙以成其德。故有道即有德，有德即有功，有功即有名，有名即復歸於道，功名長久，終身無咎。王公有功名，孤寡無功名，故曰：「聖人自謂孤寡。」歸其根本，功成而不有，故有功以為利，無名以為用。古者民童蒙，不知西東，貌不離情，言不出行，行出無容，言而不文。其衣致煖而無采，其兵鈍而無刃，行蹎蹎，視瞑瞑，鑿井而飲，耕田而食，不布施，不求德，高下不相傾，長短不相形，風齊於俗可隨也，事周於能易為也，矜偽以惑世，軻行以迷眾，聖人不以為民俗。

﻿ 
精誠


老子曰：天致其高，地致其厚，日月照，列星朗，陰陽和，非有為焉，正其道而物自然。陰陽四時非生萬物也，雨露時降非養草木也，神明接，陰陽和，萬物生矣。夫道者，藏精於內，棲神於心，靜漠恬澹，悅穆胸中，廓然無形，寂然無聲。官府若無事，朝廷若無人，無隱士，無逸民，無勞役，無冤刑，天下莫不仰上之德，象主之旨，絕國殊俗莫不重譯而至，非家至而人見之也，推其誠心，施之天下而已。故賞善伐暴者，（致）〔政〕令也；其所以能行者，精誠也。令雖明不能獨行，必待精誠，故總道以被民而民弗從者，精誠弗至也。

老子曰：天設日月，列星辰，張四時，調陰陽；日以暴之，夜以息之，風以乾之，雨露以濡之；其生物也，莫見其所養而萬物長；其殺物也，莫見其所喪而萬物亡。此〔之〕謂神明。是故聖人象之，其起福也，不見其所以而福起；其除禍也，不見其所由而禍除。稽之不得，察之不虛，日計不足，歲計有餘，寂然無聲，一言而大動天下，是以天心動化者也。故精誠內形，氣動於天，景星見，黃龍下，鳳凰至，醴泉出，嘉穀生，河不滿溢，海不波湧；逆天暴物，即日月薄蝕，五星失行，四時相（乘）〔乖〕，晝冥宵光，山崩川涸，冬雷夏霜。天之與人，有以相通，故國之殂亡也，天文變，世俗亂，虹蜺見，萬物有以相連，精氣有以相薄，故神明之事，不可以智巧為也，不可強力致也。故大人與天地合德，與日月合明，與鬼神合靈，與四時合信，懷天心，抱地氣，執沖含和，不下堂而行四海，變易習俗，民化遷善，若出諸己，能以神化者也。

老子曰：夫人道者，全性保真，不虧其身，遭急迫難，精通乎天，若乃未始出其宗者，何為而不成；死生同域，不可脅凌，又況〔夫〕官天地，府萬物，（返）〔友〕造化，含至和，而已未嘗死者也。精誠形乎內，而外諭於人心，此不傳之道也。聖人在上，懷道而不言，澤及萬民，故不言之教，芒乎大哉！君臣乖心，倍譎見乎天，神氣相應，徵矣，此謂不言之辯，不道之道也。夫召遠者使無為焉，親近者言無事焉，唯夜行者〔為〕能有之，故卻走馬以糞，〔而〕車軌不接於遠方之外，是謂坐馳陸沉。天道無私就也，無私去也，能者有餘，拙者不足，順之者利，逆之者凶。是故以智為治者難以持國，唯同乎大和而持自然〔之〕應者，為能有之。

老子曰：夫道之與德，若韋之與革，遠之即近，近之即䟽，稽之不得，察之不虛。是故聖人若鏡，不將不迎，應而不藏，萬（物）〔化而〕不傷。其得之也，乃失之也，其失之也，乃得之也，故通於大和者，闇若醇醉而甘臥以游其中，若未始出其宗，是謂大通，此假不用能成其用也。

老子曰：昔黃帝之治天下，調日月之行，治陰陽之氣，節四時之度，正律曆之數，別男女，明上下，使強不掩弱，眾不暴寡，民保命而不夭，歲時熟而不凶，百官正而無私，上下調而無尤，法令明而不闇，輔佐公而不阿，田者讓畔，道不拾遺，市不預賈，故於此時，日月星辰不失其行，風雨時節，五穀豐昌，鳳凰翔於庭，麒麟游於郊。虙犧氏之王天下也，枕石寢繩，殺秋約冬，負方洲，抱圓天，陰陽所擁沉滯不通者竅理之，逆氣戾物傷民厚積者、絕（上）〔止〕之，其民童蒙不知西東，視瞑瞑，行蹎蹎，侗然自得，莫知其所由，浮游汎然，不知所本，自養不知所如往；當此之時，禽獸蟲蛇無不懷其爪牙，藏其螫毒，功揆天地。至黃帝要繆乎太祖之下，然而不章其功，不揚其名，隱真人之道，以從天地之固然，何則？道德上通，而智故消滅也。

老子曰：天不定，日月無所載，地不定，草木無所立，身不寧，是非無所形，是故有真人而後有真知，其所持者不明，何知吾所謂知之非不知與？積惠重貨，使民忻忻，人樂其生者，仁也；舉大功，顯令名，禮君臣，正上下，明親䟽，存危國，繼絕世，立無後者，義也；閉九竅，藏志意，棄聰明，反無識，芒然仿佯乎塵垢之外，逍遙乎無事之際，含陰吐陽而與萬物同和者，德也；是故道散而為德，德溢而為仁義，仁義立而道德廢矣。

老子曰：神越者〔其〕言華，德蕩者〔其〕行偽，至精（芒）〔亡〕乎中，而言行觀乎外，此不免以身役物也。精有（愁）〔湫〕盡而行無窮極，所守不定而外淫於世俗之風，是故聖人內修道德而不外飾仁義，知九竅四支之宜，而游乎精神之和，此聖人之游也。

老子曰：若夫聖人之游也，即動乎至虛，游心乎太無，馳於方外，行於無門，聽於無聲，視於無形，不拘於世，不繫於俗。故聖人所以動天下者，真人不過，賢人所以矯世俗者，聖人不觀。夫人拘於世俗，必形繫而神泄，故不免於累，使我可拘係者，必其命有在乎外者矣。

老子曰：人主之思，神不馳於胸中，智不出於四域，懷其仁誠之心，甘雨以時，五穀蕃植，春生夏長，秋收冬藏，月省時考，終歲獻貢；養民以公，威厲不（誡）〔試〕，法省不煩，教化如神，法寬刑緩，囹圄空虛，天下一俗，莫懷姦心，此聖人之恩也。夫上好取而無量，即下貪功而無讓，民貧苦而分爭生，事力勞而無功，智詐萌生，盜賊滋彰，上下相怨，號令不行，夫水濁者魚噞，政苛者民亂，上多欲即下多詐，上煩擾即下不定，上多求即下交爭，不治其本而救之於末，無以異於鑿渠而止水，抱薪而救火。聖人事省而〔易〕（求）〔治〕，（治）〔求〕寡而〔易〕贍，不施而仁，不言而信，不求而得，不為而成，懷自然，保至真，抱道推誠，天下從之如響之應聲，影之象形，所修者本也。

老子曰：精神越於外，智慮蕩於內者，不能治形，神之所用者遠，則所遺者近。故「不出於戶以知天下，不窺於牖以知天道，其出彌遠，其知彌少。」此言精誠發於內，神氣動於天也。

老子曰：冬日之陽，夏日之陰，萬物歸之而莫之（所）〔使〕，極自然至精之感，弗召而來，不去而往，窈窈冥冥，不知所為者而功自成；待目而照見，待言而使命，其於治難矣。皋陶喑而為大理，天下無虐刑，何貴乎言者也；師曠瞽而為大宰，晉國無亂政，何貴乎見者也；不言之令，不視之見，聖人〔之〕所以為師也。民之化上，不從其言〔而〕從其所行，故人君好勇，弗使鬭爭而國家多難，其漸必有劫殺之亂矣；人君好色，弗使風議而國家昏亂，其積至於淫泆之難矣，故聖人精誠（別）〔形〕於內，好憎明於外，出言以副情，發號以明指。是故刑罰不足以移風，殺戮不足以禁姦，唯神化為貴，精至為神，精之所動，若春氣之生，秋氣之殺。故君（子）〔人〕者，猶射者也，於此毫末，於彼尋（丈）〔常〕矣！故理人者，慎其所以感之。

老子曰：縣法設賞而不能移風易俗者，誠心不抱也，故聽其音則知其風，觀其樂即知其俗，見其俗即知其化。夫抱真效誠者，感動天地，神（踰）〔諭〕方外，令行禁止，誠通其道而達其意，雖無一言，天下萬民、禽獸、鬼神與之變化。故太上神化，其次使不得為非，其下賞賢而罰暴。

老子曰：大道無為，無為即無有，無有者不居也，不居者即處無形，無形者不動，不動者無言也，無言者即靜而無聲，無形無聲者，視之不見，聽之不聞，是謂微妙，是謂至神，「緜緜若存」，「是謂天地之根。」道無形無聲，故聖人強為之形，以一字為名，天地之道。大以小為本，多以少為始，天子以天地為品，以萬物為資，功德至大，勢名至貴，二德之美與天地配，故不可不軌大道以為天下母。

老子曰：賑窮補急則名生，起利除害即功成，世無災害，雖聖無所施其德，上下和睦，雖賢無所立其功。故至人之治，含德抱道，推誠樂施，〔抱〕無窮之智，寢說而不言，天下莫之知貴其不言者，故「道可道，非常道也，名可名，非常名也。」著於竹帛，鏤於金石，可傳於人者，皆其粗也。三皇五帝三王，殊事而同心，異路而同歸，末世之學也，不知道之所（體一）〔一體〕，德之所總要，取成事之迹，跪坐而言之，雖博學多聞，不免於亂。

老子曰：心之精者，可以神化，而不可說道。聖人不降席而匡天下，情甚於呼，故同言而〔民〕信，信在言前也，同令而行，誠在令外也。聖人在上，民化如神，情以先之，動於上不應於下者，情令殊也。三月嬰兒未知利害，而慈母愛之（愈篤）〔諭焉〕者，情也，故言之用者變，變乎小哉，不言之用者變，變乎大哉。信、君子之言，忠、君子之意，忠信形於內，感動應乎外，賢聖之化也。

老子曰：子之死父〔也〕，臣之死君〔也〕，非出死以求名也，恩心藏於中而不（遺）〔違〕其難也。君子之憯怛非正為〔形〕也，自中出者也，亦察其所〔夜〕行，聖人不慚於景，君子慎其獨也，舍近期遠，塞矣。故聖人在上則民樂其治，在下則民慕其意，（忘）〔志〕不忘乎欲利人也。

老子曰：勇士一呼，三軍皆辟，其出之誠也；倡而不和，意而不載，中〔心〕必有不合者也。不下席而匡天下者，求諸己也，故說之所不至者，容貌至焉，容貌所不至者，感忽至焉，感乎心發而成形，精之至者可以形接，不可以照期。

老子曰：言有宗，事有本，失其宗本，技能雖多，不如〔其〕寡（言）〔也〕。（害眾者）〔周鼎著〕倕而使斷其指，以明大巧之不可為也，故匠人智為，不以能以時，閉不知閉也，故必杜而後開。

老子曰：聖人之從事也，所由異路而同歸，存亡定傾若一，志不忘乎欲利人也。故秦楚燕魏之歌，異聲而皆樂，九夷八狄之哭，異聲而皆哀。夫歌者樂之徵，哭者哀之效也，愔於中，發於外，故在所以感之矣。聖人之心，日夜不忘乎欲利人，其澤之所及亦遠矣。

老子曰：人無為而治，有為也即傷。無為而治者，為無為，為者不能無為也，不能無為者，不能有為也。人無言而神，有言也即傷。無言而神者，載無（言）〔也〕，則傷有神之神者〔也〕。

文子曰：名可強立，功可強成。昔南榮趎恥聖道而獨亡於己，南見老子，受教一言，精神曉靈，屯閉條達，辛苦十日不食，如享太牢，是以明照海內，名立後世，智絡天地，察分秋毫，稱譽華語，至今不休，此〔所〕謂名可強立〔者〕也。故田者不強，囷倉不滿，官不厲，誠心不精，將相不強，功烈不成，王侯懈怠，後世無名。至人潛行，譬猶雷霆之藏也，隨時而舉事，因資而立功，進退無難，無所不通。夫至人精誠內形，德流四方，見天下有利也，喜而不忘，天下有害也，怵若有喪。「夫憂民之憂者，民亦憂其憂，樂民之樂者，民亦樂其樂，故憂以天下，樂以天下，然而不王者，未之有也。」「聖人之法，始於不可見，終於不可及，處於不傾之地，積於不盡之倉，載於不竭之府；出令如流水之源，使民於不爭之官，開必得之門，不為不可成，不求不可得，不處不可久，不行不可復。」大人行可說之政，而人莫不順其命，命順則從，小而致大，命逆則以善為害，以成為敗。夫所謂大丈夫者，內強而外明，內強如天地，外明如日月，天地無不覆載，日月無不照明。大人以善示人，不變其故，不易其常，天下聽令，如草從風，政失於春，歲星盈縮，不居其常；政失於夏，熒惑逆行；政失於秋，太白不當，出入無常；政失於冬，辰星不效其鄉，四時失政，鎮星搖蕩，日月見謫，五星悖亂，彗星出。春政不失禾黍滋，夏政不失雨降時，秋政不失民殷昌，冬政不失國家康寧。

﻿ 
九守


老子曰：天地未形，窈窈冥冥，混而為一，寂然清澄，重濁為地，精微為天，離而為四時，分而為陰陽，精氣為人，粗氣為蟲，剛柔相成，萬物乃生。精神本乎天，骨骸根於地，精神入其門，骨骸反其根，我尚何存，故聖人法天順地，不拘於俗，不誘於人，以天為父，以地為母，陰陽為綱，四時為紀，天靜以清，地定以寧，萬物逆之者死，順之者生，故靜漠者神明之宅，虛無者道之所居。夫精神者所受於天也，骨骸者所稟於地也，「道生一，一生二，二生三，三生萬物。萬物負陰而抱陽，沖氣以為和。」
老子曰：人受天地變化而生，一月而膏，二月而血脈，三月而肧，四月而胎，五月而筋，六月而骨，七月而成形，八月而動，九月而躁，十月而生。形骸已成，五藏乃分，肝主目，肺主鼻，脾主舌，腎主耳，膽主口，外為表，中為裏，頭圜法天，足方象地，天有四時、五行、九曜、三百六十日，人有四支、五藏、九竅、三百六十節。天有風雨寒暑，人有取與喜怒，膽為雲，肺為氣，脾為風，腎為雨，肝為雷，人與天地相類，而心為之主；耳目者日月也，血氣者風雨也，日月失行，薄蝕無光，風雨非時，毀折生災，五星失行，州國受其殃。天地之道，至閎以大，尚猶節其章光，（授）〔愛〕其神明，人之耳目何能久熏而不息〔乎〕？精神何能馳騁而不乏？是故聖人守內而不失外。夫血氣者人之華也，五藏者人之精也，血氣〔能〕專乎內而不外越，則胸腹充而嗜欲寡，嗜欲寡則耳目清而聽視聰達〔矣〕，聽視聰達謂之明；五藏能屬於心而無離，則氣意勝而行不僻，精神盛而氣不散〔矣〕，以聽無不聞，以視無不見，以為無不成，患禍無由入，邪氣不能襲；故所求多者所得少，所見大者所知小。夫孔竅者精神之戶牖，血氣者五藏之使候，故耳目淫於聲色，即五藏動搖而不定，血氣滔蕩而不休，精神馳騁而不守，禍福之至雖如丘山，無由識之矣，故聖人愛而不越。聖人誠使耳目精神玄達，無所誘慕，意氣無失清靜而少嗜欲，五藏便寧，精神內守形體而不越，即觀乎往世之外，來事之內，禍福之間可足見也，故「其出彌遠者，其知彌少。」以言精神不可使外淫也。故「五色亂目，使目不明，五音入耳，使耳不聰，五味亂口，使口生創，趨舍滑心，使行飛揚」，故嗜欲使人氣淫，好憎使人精勞，不疾去之，則志氣日耗。夫人所以不能終其天年者，以其生生之厚，夫唯無以生為者，即所以得長生，天地運而相通，萬物總而為一，能知一即無一之不知也，不能知一即無一之能知也。吾處〔於〕天下亦為一物，而物亦物也，物之與物，何以相物；欲生不可事也，憎死不可辭也，賤之不可憎也，貴之不可喜也，因其資而寧之，弗敢極也，弗敢極即至樂極矣。

守虛一

老子曰：所謂聖人者，因時而安其位，當時而樂其業，夫哀樂者德之衺也，好憎者心之累也，喜怒者道之過也；故其生也天行，其死也物化，靜即與陰合德，動即與陽同波。故心者形之主也，神者心之寶也，形勞而不休即蹶，精用而不已則竭，是以聖人遵之不敢越也。以無應有，必究其理，以虛受實，必窮其節，恬愉虛靜，以終其命，無所䟽，無所親，抱德煬和，以順於天，與道為際，與德為鄰，不為福始，不為禍先，死生無變於己，故曰至神。神則以求無不得也，以為無不成也。

守無二

老子曰：輕天下即神無累，細萬物則心不惑，齊生死則意不懾，同變化則（名）〔明〕不眩。夫至人倚不撓之柱，行無關之途，稟不竭之府，學不死之師，無往而不遂，無之而不通，屈伸俛仰，抱命不惑而宛轉，禍福利害，不足以患心。夫為義者可迫以仁，而不可劫以兵，可（正）〔止〕以義，不可縣以利；君子死義，不可以富貴留也，為義不可以死亡恐也，又況於無為者乎！無為者無累，無累之人，以天下為影柱。上觀至人之倫，深原道德之意，下考世俗之行，乃足以羞也；夫無以天下為者，學之建鼓也。

守平三

老子曰：尊勢厚利，人之所貪，比之身則賤，故聖人食足以充虛接氣，衣足以蓋形禦寒，適情辭餘，不貪得，不多積，清目不視，靜耳不聽，閉口不言，委心不慮，棄聰明，反太素，休精神，去知故，無好無憎，是謂大通。除穢去累，莫若未始出其宗，何為而不成。知養生之和者，即不可縣以利，通內外之符者，不可誘以勢，無外之外，至大，無內之內，至貴，能知大貴，何往不遂。

中易四

老子曰：古之為道者，理情性，治心術，養以和，持以適，樂道而忘賤，安德而忘貧。性有不欲，無欲而不得，心有不樂，無樂而不為，無益於性者不以累德，不便於生者不以滑和。不縱身肆意而席制，可以為天下儀，量腹而食，（制）〔度〕形而衣，容身而居，適情而行，餘天下而不有，委萬物而不利，豈為貧富貴賤失其性命哉！夫若然者，可謂能體道矣。

守清五

老子曰：人受氣於天者，耳目之於聲色也，鼻口之於香臭也，（飢）〔肌〕膚之於寒溫也，其情一也；或以死，或以生，或為君子，或為小人，所以為制者異也。神者智之淵也，神清即智明，智者心之府也，智公即心平；人莫鑑於流潦而鑑於澄水，以其清且靜也，故神清意平乃能形物之情，故用之者必假於不用也。夫鑑明者則塵垢不汙也，神清者嗜欲不誤也，故心有所至，神即（溉）〔慨〕然在之，反之於虛，則消躁藏息矣，此聖人之游也。故〔古之〕治天下者，必達性命之情而後可也。

守真六

老子曰：夫所謂聖人者，適情而已，量腹而食，度形而衣，節乎己而〔已〕，貪汙之心無由生也，故能有天下者，必無以天下為也，能有名譽者，必不以（越）〔趨〕行求之，誠達性命之情，仁義乃因附也。若夫神無所掩，心無所載，通洞條達，澹然無事，勢利不能誘，聲色不能淫，辯者不能說，智者不能動，勇者不能恐，此真人之游也。夫生生者不生，化化者不化，不達此道者，雖智統天地，明照日月，辯解連環，辭潤金石，猶無益於治天下也，故聖人不失所守。

守靜七

老子曰：靜漠恬澹，所以養生也，和愉虛無，所以據德也，外不亂內即性得其宜，靜不動和即德安其位，養生以經世，抱德以終年，可謂能體道矣。若然者，血脈無鬱滯，五藏無積氣，禍福不能矯滑，非譽不能塵垢，非有其世，孰能濟焉，有其才，不遇其時，身猶不能脫，又況無道乎；夫目察秋毫之末者，耳不聞雷霆之聲，耳調金玉之音者，目不見太山之形，故小有所志，則大有所忘。今萬物之來，擢拔吾性，攓取吾精，若泉源也，雖欲勿稟，其可得乎？今盆水若清之經日，乃見眉䀹，濁之不過一撓，即不能見方圓，人之精神難清而易濁，猶盆水也。

守法八

老子曰：上聖法天，其次尚賢，其下任臣，任臣者危亡之道也，尚賢者癡惑之原也，法天者治天地之道也，虛靜為主，虛無不受，靜無不持，知虛靜之道，乃能終始，故聖人以靜為治，以動為亂。故曰勿撓勿攖，萬物將自清，勿驚勿駭，萬物將自理，是謂天道。

守弱九

老子曰：天子公侯以天下一國為家，以萬物為畜，懷天下之大，有萬物之多，即氣實而志驕，大者用兵侵小，小者倨傲凌上，用心奢廣，譬猶飄風暴雨，不可長久。是以聖人以道鎮之，執一無為，而不損沖氣，見小守柔，退而勿有，法於江海。江海不為，故功名自化，弗強，故能成其王，為天下牝，故能神不死，自愛，故能成其貴。萬乘之勢，以萬物為功名，權任至重，不可自輕，自輕則功名不成。夫道，大以小而成，多以少為主，故聖人以道蒞天下，柔弱微妙者見小也，儉嗇損缺者見少也，見小故能成其大，見少故能成其美。天之道，抑高舉下，損有餘，補不足，江海處地之不足，故天下歸之奉之。故聖人卑謙，清靜辭讓者見下也，虛心無有者見不足也，見下故能致其高，見不足故能成其賢。矜者不立，奢者不長，強梁者死，滿溢者亡，飄風暴雨不終日，小谷不能須臾盈；飄風驟雨行強梁之氣，故不能久而滅，小谷處強梁之地，故不得不奪。是以聖人執雌牝，去驕奢，不敢行強梁之氣，執雌牝，故能立其雄牡，不敢驕奢，故能長久。

老子曰：天道極即反，盈即損，日月是也。故聖人日損而沖氣不敢自滿，日進以牝，功德不衰，天道然也，人之情性皆好高而惡下，好得而惡亡，好利而惡病，好尊而惡卑，好貴而惡賤，眾人為之，故不能成，執之，故不能得。是以聖人法天，弗為而成，弗執而得，與人同情而異道，故能長久。故三皇五帝有戒之器，命曰侑卮，其中則正，其滿則覆。夫物盛則衰，日中則移，月滿則虧，樂終而悲，是故聰明廣智守以愚，多聞博辯守以儉，武力勇毅守以畏，富貴廣大守以狹，德施天下守以讓，此五者先王所以守天下也。「服此道者不欲盈，是以能弊不新成。」

老子曰：聖人與陰俱閉，與陽俱開，能至於無樂也，即無不樂也，無不樂即至極樂矣。是以內樂外，不以外樂內，故有自樂也，即有至，貴乎天下。所以然者，因天下而為天下〔也〕。〔天下〕之要也，不在於彼而在於我，不在於人而在於身，身得則萬物備矣。故達於心術之論者，即嗜欲好憎外矣。是故無所喜，無所怒，無所樂，無所苦，萬物玄同，無是無非。故士有一定之論，女有不易之行，不待勢而尊，不須財而富，不須力而強，不利貨財，不貪世名，不以貴為安，不以賤為危，形神氣志各居其宜。夫形者生之舍也，氣者生之元也，神者生之制也，一失其位即（三）〔二〕者傷矣，故以神為主者形從而利，以形為主者神從而害。貪饕多欲之人，顛冥乎勢利，誘慕乎名位，幾以過人之知，位高於世，即精神日秏以遠，久淫而不還，形閉中拒，即無由入矣，是以時有盲忘自失之患。夫精神志氣者，靜而日充以壯，躁而日耗以老；是故聖人持養其神，和弱其氣，平夷其形，而與道浮沉；如此則萬物之化無不偶也，百事之變無不應也。

守樸

老子曰：所謂真人者，性合乎道也。故有而若無，實而若虛，治其內不治其外，明白太素，無為而復樸。體本抱神，以游天地之根，芒然仿佯塵垢之外，逍遙乎無事之業。機械智巧，不載於心，審於無假，不與物遷，見事之化，而守其宗。心意專於內，通達禍福於一，居不知所為，行不知所之。不學而知，弗視而見，弗為而成，弗治而辯，感而應，迫而動，不得已而往，如光之燿，如影之效，以道為循，有待而然，廓然而虛，清靜而無〔思慮〕，以千生為一化，以萬異為一宗。有精而不使，有神而不用，守大渾之樸，立至精之中，其寢不夢，其智不萌，其動無形，其靜無體，存而若亡，生而若死，出入無間，役使鬼神，精神之所以能登假于道者也。使精神暢達而不失於元，日夜無隙而與物為春，即是合而生時於心者也。故形有靡而神未嘗化，以不化應化，千變萬轉而未始有極。化者復歸於無形也，不化者與天地俱生也，故生生者未嘗生，其所生者即生，化化者未嘗化，其所化者即化，此真人之游也，純粹之道也。

﻿ 
符言


老子曰：道至高無上，至深無下，平乎準，直乎繩，圓乎規，方乎矩，包裹天地而無表裏，洞同覆（蓋）〔載〕而無所礙。是故體道者，不怒不喜，其坐無慮，寢而不夢，見物而名，事至而應。

老子曰：欲尸名者必〔為善〕，〔欲為善者必〕生事，事生即舍公而就私，倍道而任己，〔欲〕見譽而為善，立名而為賢，即治不順理而事不順時。治不順理則多責，事不順時即無功，妄為要中，功成不足塞責，事敗足以滅身。

老子曰：無為名尸，無為謀府，無為事任，無為智主。藏於無形，行於無怠，不為福先，不為禍始；始於無形，動於不得已，欲福先無禍，欲利先遠害。故（夫）〔無〕為而寧者，失其所〔以〕寧即危，（夫）〔無〕為〔而〕治者，失其所〔以〕治則亂，故「不欲碌碌如玉，落落如石。」其文好者皮必剝，其角美者身必殺，甘泉必竭，直木必伐，華榮之言後為愆，石有玉，傷其山，黔首之患，固在言前。

老子曰：時之行，動以從，不知道者福為禍。天為蓋，地為軫，善用道者終無盡；地為軫，天為蓋，善用道者終無害。陳彼五行必有勝，天之所覆無不稱，故「知不知，上，不知知，病也。」

老子曰：山生金，石生玉，反相剝；木生蟲，還自食；人生事，還自賊。夫好事者未嘗不中，爭利者未嘗不窮；善游者溺，善騎者墮，各以所好，反自為禍。得在時，不在爭，治在道，不在聖。土處下，不爭高，故安而不危；水流下，不爭疾，故去而不遲。「是以聖人無執故無失，無為故無敗。」

老子曰：一言不可窮也，二言天下宗也，三言諸侯雄也，四言天下雙也。貞信則不可窮，道德則天下宗，舉賢德，諸侯雄，惡少愛眾天下雙。

老子曰：人有三死，非命亡焉：飲食不節，簡賤其身，病共殺之；樂得無已，好求不止，刑共殺之；以寡犯眾，以弱凌強，兵共殺之。

老子曰：其施厚者其報美，其怨大者其禍深，薄施而厚望，畜怨而無患者，未之有也。察其所以往者，即知其所以來矣。

老子曰：原天命，治心術，理好憎，適情性，即治道通矣。原天命即不惑禍福，治心術即不妄喜怒，理好憎即不貪無用，適情性即欲不過節。不惑禍福即動靜順理，不妄喜怒即賞罰不阿，不貪無用即不以欲害性，欲不過節即養生知足，凡此四者，不求於外，不假於人，反己而得矣。

老子曰：不求可非之行，不憎人之非己〔也〕，修足譽之德，不求人之譽己〔也〕。不能使禍無至，信己之不迎也，不能使福必來，信己之不讓也。禍之至〔也〕非己之所生，故窮而不憂，福之來〔也〕非己之所成，故通而不矜，是故閑居而樂，無為而治。

老子曰：道者守其所已有，不求其所未得，求其所未得即所有者亡，循其所已有即所欲者至。治未固於不亂，而事為治者必危，行未免於無非，而急求名者必挫，故福莫大於無禍，利莫大於不喪。「故物或益之而損，損之而益。」夫道不可以勸就利者，而可以安神避害，故常無禍不常有福，常無罪不常有功。道曰芒芒昧昧，從天之威，與天同氣，無思慮也，無設儲也，來者不迎，去者不將，人雖東西南北，獨立中央。故處眾枉〔之中〕，不失其直，與天下並流，不離其域；不為（善）〔好〕，不避醜，遵天之道；不為始，不專己，循天之理；不豫謀，不棄時，與天為期；不求得，不辭福，從天之則；內無奇福，外無奇禍，故禍福不生，焉有人賊。故至德言同（路）〔略〕，事同（福）〔指〕，上下一心，無歧道旁見者，遣退之於衺，開道之於善，而民向方矣。

老子曰：為善即勸，為不善即觀，勸即生貴，觀即生患，故道不可以進而求名，可以退而修身。故聖人不以行求名，不以知求譽，治隨自然，己無所與。為者有不成，求者有不得，人有窮而道〔無〕不通，有智而無為與無智同功，有能而無事與無能同德，有智若無智，有能若無能，道理達而人才滅矣。人與道不兩明，人愛名即不用道，道勝人則名息，道息而名章即危亡。

老子曰：使信士分財，不如定分而探籌，何則？有心者之於平，不如無心者也。使廉士守財，不如閉戶而全封，以為有欲者之於廉，不如無欲者也。人舉其疵則怨，（監）〔鑑〕見其醜即（自）善〔鑑〕，人能接物而不與己〔焉〕，即免於累矣。

老子曰：凡事人者，非其寶幣，必以卑辭。幣單而欲不厭，卑體免辭，論說而交不結，約束誓盟，約定而反（先）〔無〕日，是以君子不外飾仁義，而內修道德。修其境內之事，盡其地方之廣，勸民守死，堅其城郭，上下一心，與之守社稷，即為（民）〔名〕者不伐無罪，為利者不攻難得，此必全之道，必利之理。

老子曰：聖人（不）勝（其）心，眾人（不）勝（其）欲，君子行正氣，小人行衺氣。內便於性，外合於義，循理而動，不繫於物者，正氣也；推於滋味，淫於聲色，發於喜怒，不顧後患者，衺氣也。衺與正相傷，欲與性相害，不可兩立，一起一廢，故聖人損欲以從性。目好色，耳好聲，鼻好香，口好味，合而說之，不離利害（嗜）〔者〕，欲也；耳目鼻口不知所（欲）〔取去〕，皆心為之制，各得其所，由此觀之，欲不可勝亦明矣。

老子曰：治身養性者，節寢處，適飲食，和喜怒，便動靜，內在己者得，而衺氣無由入。飾其外〔者〕傷其內，扶其情者害其神，見其文者蔽其真。夫須臾無忘其為賢者，必困其性，百步之中無忘其為容者，必累其形，故羽翼美者傷其（骸骨）〔骨骸〕，枝葉茂者害其根荄，能兩美者天下無之。

老子曰：天有明不憂民之晦也，地有財不憂民之貧也，至得道者若丘山，塊然不動，行者以為期，直己而足物，不為人賜，用之者亦不受其德，故安而能久。天地無與也，故無奪也，無德也，故無怨也。善怒者必多怨，善與者必善奪，唯隨天地之自然（而）〔唯〕能勝理。故譽見即毀隨之，善見即惡從之，利為害始，福為禍先，不求利即無禍，身以全為常，富貴其寄也。

老子曰：聖人無屈奇之服，詭異之行，服不雜，行不觀，通而不華，窮而不懾，榮而不顯，隱而不辱，異而不怪，同用無以名之，是謂大通。

老子曰：道者直己而待命，時之至不可迎而返也，時之去不可追而援也，故聖人不進而求，不退而讓。隨時三年，時去我走，去時三年，時在我後，無去無就，中立其所。天道無親，唯德是與。福之至非己之所求，故不伐其功，禍之來非己之所生，故不悔其行。中心其恬，不累於德，狗吠不驚，自信其情，誠無非分，故通道者不惑，知命者不憂。帝王之崩，藏骸於野，其祭也祀之於明堂，神貴於形也。故神制形則從，刑勝神則窮，聰明雖用，必反諸神，謂之大通。

老子曰：古之存己者，樂德而忘賤，故名不動志；樂道而忘貧，故利不動心。是以謙而能樂，靜而能澹。以數筭之壽，憂天下之亂，猶憂河水之涸，泣而益之也，故不憂天下之亂，而樂其身治者，可與言道矣。

老子曰：人有三怨：爵高者人妬之，官大者主惡之，祿厚者人怨之。夫爵益高者意益下，官益大者心益小，祿益厚者施益博，修此三者怨不作；「故貴以賤為本，高以下為基。」

老子曰：言者所以通己於人也，聞者所以通人於己也，既闇且聾，人道不通。故有闇聾之病者，莫知事通，豈獨形骸有闇聾哉！心亦有之。〔心之〕塞也，莫知所通，此闇聾之類也。夫道之為宗也，有形者皆生（也）〔焉〕，其為親也亦戚矣；饗穀食氣者皆壽焉，其為君也亦惠矣；諸智者學焉，其為師也亦明矣。人皆以無用害有用，故知不博而日不足，以博弈之日問道，聞見深矣，不聞不問，猶闇聾之比於人也。

老子曰：人之情心服於德，不服於力，德在與，不在求，是以聖人之欲貴於人者，先貴於人，欲尊於人者，先尊於人，欲勝人者，先自勝，欲卑人者，先自卑，故貴賤尊卑，道以制之。夫古之聖王以其言下人，以其身後人，即天下樂推而不厭，戴而不重，此德有餘而氣順也，故知與之為取，後之為先，即幾於道矣。

老子曰：德少而寵多者譏，才下而位高者危，無大功而有厚祿者微，故「物或益之而損，或損之而益。」眾人皆知利利，而不知病病，唯聖人知病之為利，利之為病。故再實之木其根必傷，多藏之家其後必殃，夫大利者反為害，天之道也。

老子曰：小人從事曰苟得，君子曰苟義。為善者，非求名者也，而名從之，名不與利期，而利歸之，所求者同，所（極）〔期〕者異，故動有益則（）〔損〕隨之。言無常是，行無常宜者，小人也；察於一事，通於一能者，中人也；兼覆而并有之，技能而才使之者，聖人也。

老子曰：生所假也，死所歸也，故世治即以義衛身，世亂即以身衛義，死之日，行之終也，故君子慎一用之而已矣。故生所受於天也，命所遭於時也，有其才不遇其世，天也，求之有道，得之在命。〔故〕君子能為善不能必（得其）〔其得〕福，不忍為非，而未〔能〕必〔其〕免（於）禍。故君子逢時即進，得之以義，何幸之有！不時而退，讓之以禮，何不幸之有！故雖處貧賤而猶不悔者，得其所貴也。

老子曰：人有順逆之氣生於心，心治則氣順，心亂則氣逆，心之治亂在於道，得道則心治，失道即心亂。心治即交讓，心亂即交爭，讓即有德，爭即生賊。有德即氣順，賊生即氣逆，氣順則自損以奉人，氣逆則損人以自奉，夫氣者可以道而制也。天之道，其猶響之報聲也，德積則福至，禍積則怨至。學敗於官茂，孝衰於妻子，患生於憂解，病甚於且瘉，故「慎終如始，則無敗事。」

老子曰：（舉）〔與〕枉與直，如何不得，（舉）〔與〕直與枉，勿與遂往，所謂同污而異泥者。

老子曰：聖人同死生，愚人亦同死生，聖人之同死生明於分理，愚人之同死生不知利害之所在，道縣天，物布地，和在人，人主不和即天氣不下，地氣不上，陰陽不調，風雨不時，人民疾飢。

老子曰：得萬人之兵，不如聞一言之當，得隨侯之珠，不如得事之所（田）〔由〕，得和氏之璧，不如得事之所適。天下雖大，好用兵者亡，國雖安，好戰者危，故「小國寡民，雖有什伯之器而勿用。」

老子曰：能成霸王者，必德勝者也，能勝敵者，必強者也。能強者，必用人力者也，能用人力者，必得人心者也，能得人心者，必自得者也，〔能〕自得者，必柔弱者也。（能）〔強〕勝不如己者，至於若己者而格，柔勝出於（若）己者，其（事）〔力〕不可度，故能以眾不勝成大勝者，唯聖人能之。

﻿ 
道德


文子問道。老子曰：學問不精，聽道不深。凡聽者，將以達智也，將以成行也，將以致功名也，不精不明，不深不達。故上學以神聽，中學以心聽，下學以耳聽；以耳聽者，學在皮膚，以心聽者，學在肌肉，以神聽者，學在骨髓。故聽之不深，即知之不明，知之不明，即不能盡其精，不能盡其精，即行之不成。凡聽之理，虛心清靜，損氣無盛，無思無慮，目無妄視，耳無苟聽，專精積蓄，內意盈并，既已得之，必固守之，必長久之。夫道者，原產有始，始於柔弱，成於剛強，始於短寡，成於眾長，十圍之木，始於把，百仞之臺，始於下，此天之道也。聖人法之，卑者所以自下也，退者所以自後也，儉者所以自小也，損者所以自少也，卑則尊，退則先，儉則廣，損則大，此天道所以成也。夫道者，德之元，天之根，福之門，萬物待之而生，待之而成，待之而寧。夫道，無為無形，內以修身，外以治人，功成事立，與天為鄰，無為而無不為，莫知其情，莫知其真，其中有信。天子有道則天下服，長有社稷，公侯有道則人民和睦，不失其國，士庶有道則全其身，保其親；強大有道，不戰而剋，小弱有道，不爭而得，舉事有道，功成得福，君臣有道即忠惠，父子有道即慈孝，士庶有道即相愛；故有道即和，無道即苛。由是觀之，道之於人，無所不宜也。

夫道者，小行之小得福，大行之大得福，盡行之天下服，服則懷之，故帝者，天下之適也，王者，天下之往也，天下不適不往，不可謂帝王。故帝王不得人不能成，得人失道亦不能守。夫失道者，奢泰驕佚，慢倨矜傲，見餘自顯自明，執雄堅強，作難結怨，為兵主，為亂首；小人行之，身受大殃，大人行之，國家滅亡，淺及其身，深及子孫。故罪莫大於無道，怨莫深於無德，天道然也。

老子曰：夫行道者，使人雖勇，刺之不入，雖巧，擊之不中，夫刺之不入，擊之不中，而猶辱也，未若使人雖勇不敢刺，雖巧不敢擊。夫不敢者，非無其意也，未若使人無其意，夫無其意者，未有愛利之心也，〔不〕若使天下丈夫女子，莫不懽然皆欲愛利之。若然者，無地而為君，無官而為長，天下莫不願安利之。

文子問德。老子曰：畜之養之，遂之長之，兼利無擇，與天地合，此之謂德。何謂仁？曰：為上不矜其功，為下不羞其病，於大不矜，於小不偷，兼愛無私，久而不衰，此之謂仁也。何謂義？曰：為上即輔弱，為下即守節，達不肆意，窮不易操，一度順理，不私枉撓，此之謂義也。何謂禮？曰：為上即恭嚴，為下即卑敬，退讓守柔，為天下雌，立於不敢，設於不能，此之謂禮也。故修其德則下從令，修其仁則下不爭，修其義即下平正，修其禮則下尊敬，四者既修，國家安寧。故物生者道也，長者德也，愛者仁也，正者義也，敬者禮也。不畜不養，不能遂長，不慈不愛，不能成遂，不正不匡，不能久長，不敬不寵，不能貴重。故德者民之所貴也，仁者民之所懷也，義者民之所畏也，禮者民之所敬也，此四者，文之順也，聖人之所以御萬物也。君子無德即下怨，無仁即下爭，無義即下暴，無禮即下亂，四經不立，謂之無道。無道不亡者，未之有也。

老子曰：至德之世，賈便於市，農樂於野，大夫安其職，處士修其道，人民樂其業；是以風雨不毀折，草木不夭死，河出圖，洛出書，及世之衰也，賦斂無度，殺戮無止，刑諫者，殺賢士，是以山崩川涸，蝡動不息，野無百蔬。故世治則愚者不得獨亂，世亂則賢者不能獨治。故聖人和愉寧靜，生也，志得道行，命也，故生遭命而後能行，命得時而後能明，必有其世而後有其人。

文子問聖智。老子曰：聞而知之，聖也，見而知之，智也。故聖人常聞禍福所生而擇其道，智者常見禍福成形而擇其行，聖人知天道吉凶，故知禍福所生；智者先見成形，故知禍福之門。聞未生聖也，先見成形智也，無聞見者，愚迷也。

老子曰：君好知，即（信）〔倍〕時而任己，棄數而用（惠）〔慮〕，物博智淺，以淺贍博，未之有〔能者〕也，獨任其智，失必多矣。好智，窮術也；好勇，危亡之道也。好與則無定分，上之分不定，即下之望無止，若多斂即與民為讎，少取而多與，其數無有，故好與，來怨之道也。由是觀之，財不足任，道術可因，明矣。

文子問曰：古之王者，以道蒞天下，為之柰何？老子曰：執一無為，因天地與之變化，「天下大器，不可執也，不可為也，為者敗之，執者失之。」執一者，見小也，見小故能成大也，無為者，守靜也，守靜故能為天下正。處大，滿而不溢，居高，貴而無驕，處大不溢，盈而不虧，居上不驕，高而不危。盈而不虧，所以長守富也，高而不危，所以長守貴也，富貴不離其身，祿及子孫，古之王道，期於此矣。

老子曰：民有道所同行，有法所同守，義不能相固，威不能相必，故立君以一之。君執一即治，無常即亂，君道者，非所以有為也，所以無為也，智者不以德為事，勇者不以力為暴，仁者不以位為惠，可謂一矣。一也者，無（適）〔敵〕之道也，萬物之本也。君數易法，國數易君，人以其位達其好憎，下之任懼不可勝理，故君失一，其亂甚於無君也，君必執一而後能群矣。

文子問曰：王道有幾？老子曰：一而已矣。文子曰：古有以道王者，有以兵王者，何其不一也？曰：以道王者德也，以兵王者亦德也。用兵有五：有義兵，有應兵，有忿兵，有貪兵，有驕兵；誅暴救弱謂之義，敵來加己不得已而用之謂之應，爭小故不勝其心謂之忿，利人土地，欲人財貨謂之貪，恃其國家之大，矜其人民之眾，欲見賢於敵國者謂之驕；義兵王，應兵勝，忿兵敗，貪兵死，驕兵滅，此天之道也。

老子曰：釋道而任智者危，棄數而用才者困，故守分循理，失之不憂，得之不喜。成者非所為也，得者非所求也，入者有受而無取，出者有授而無與，因春而生，因秋而殺，所生不德，所殺不怨，則幾於道矣。

文子問曰：王者得其懽心，為之柰何？老子曰：若江海即是也，「淡兮無味，用之不既」，先小而後大。「夫欲上人者，必以其言下之，欲先人者，必以其身後之」，天下必效其懽愛，進其仁義，而無苛氣，「居上而民不重，居前而眾不害，天下樂推而不厭」，雖絕國殊俗，蜎飛蝡動，莫不親愛，無之而不通，無往而不遂，「故為天下貴」。

老子曰：執一世之法籍，以非傳代之俗，譬猶膠柱調瑟。聖人者，應時權變，見形施宜，世異則事變，時移則俗易，論世立法，隨時舉事。上古之王，法度不同，非故相（返）〔反〕也，時務異也，是故不法其已成之法，而法其所以為法者，與化推移。聖人（法之）〔之法〕可觀也，其所以作法不可原也，其言可聽也，其所以言不可形也。三皇五帝輕天下，總萬物，齊死生，同變化，抱道推誠，以鏡萬物之情，上與道為友，下以化為人。今欲學其道，不得其清明，時君守其法籍，行其憲令，必不能以為治矣。

文子問政。老子曰：御之以道，養之以德，無示以賢，無加以力；損而執一，無處可利，無見可欲，「方而不割，廉而不劌」，無矜無伐。御之以道則民附，養之以德則民服，無示以賢則民足，無加以力則民樸。無示以賢者，儉也，無加以力，不敢也，下以聚之，賂以取之，儉以自全，不敢自安。不下即離散，弗養即背叛，示以賢即民爭，加以力即民怨。民離散即國勢衰，民背叛即上無威，人爭則輕為非，下怨其上即位危，四者誠修，正道幾矣。

老子曰：上言者下用也，下言者上用也，上言者常用也，下言者權用也，唯聖人為能知權。言而（不）〔必〕信，期而必當，天下之高行，直而證父，信而死女，孰能貴之。故聖人論事之曲直，與之屈伸，無常儀表，祝即名君，溺即捽父，勢使然也。夫權者，聖人所（以）獨見，夫先迕而後合者之謂權，先合而後迕者不知權，不知權者，善反醜矣。

文子問曰：夫子之言，非道德無以治天下也，上世之王，繼嗣因業，亦有無道，各沒其世而無禍敗者，何道以然？老子曰：自天子至于庶人，各自生活，然其活有厚薄，天下時有亡國破家，無道德之故也。有道德則夙夜不懈，戰戰兢兢，常恐危亡，無道德則縱欲怠惰，其亡無時。使桀紂修道行德，湯武雖賢，無所建其功也。夫道德者，所以相生養也，所以相畜長也，所以相親愛也，所以相敬貴也。夫聾蟲雖愚，不害其所愛，誠使天下之民皆懷仁愛之心，禍災何由生乎！夫無道而無禍害者，仁未絕，義未滅也；仁雖未絕，義雖未滅，諸侯已輕其上矣，諸侯輕上，則朝廷不恭，縱令不順；仁絕義滅，諸侯背叛，眾人力政，強者陵弱，大者侵小，民人以攻擊為業，災害生，禍亂作，其亡無日，何期無禍也。

老子曰：法煩刑峻即民生詐，上多事則下多態，求多即得寡，禁多則勝少。以事生事，又以事止事，譬猶揚火而欲使無焚也；以智生患，又以智備之，譬猶撓水而欲求其清也。

老子曰：人主好仁，即無功者賞，有罪者釋；好刑，即有功者廢，無罪者〔誅〕。及無好憎者，誅而無怨，施而不德，放準循繩，身無與事，若天若地，何不覆載。合而和之，君也，別而誅之，法也，民以受誅無所怨憾，謂之道德。

老子曰：天下是非無所定，世各是其所喜，而非其所惡。夫求是者，非求道理也，求合於己者也，去非者，非去衺也，去逆於心者也；今吾欲擇是而居之，擇非而去之，不知世之所謂是非者也。故「治大國若烹小鮮」，曰勿撓而已。夫趣合者，即言中而益親，身䟽而謀當，即見疑。今吾欲正身而待物，何知世之所從（規）〔窺〕我者乎，吾若與俗（遽）〔競〕走，猶逃雨也，無之而不濡。欲在於虛，則不能虛，若夫不為虛，而自虛者，此所欲而無不〔能〕致也。故通於道者如車軸，不運於己，而與轂致于千里，轉於無窮之原也。故聖人體道反至，不化以待化，動而無為也。

老子曰：夫亟戰而數勝者，則國必亡，亟戰則民罷，數勝則主驕，以驕主使罷民，而國不亡者寡矣。主驕則恣，恣則極物，民罷則怨，怨則極慮，上下俱極而不亡者，未之有也。故「功遂身退，天之道也。」

平王問文子曰：吾聞子得道於老聃，今賢人雖有道，而遭淫亂之世，以一人之權，而欲化久亂之民，其庸能乎？文子曰：夫道德者，匡衺以為正，振亂以為治，化淫敗以為樸，醇德復生，天下安寧，要在一人。人主者，民之師也，上者，下之儀也，上美之則下食之，上有道德即下有仁義，下有仁義即無淫亂之世矣。積德成王，積怨成亡，積石成山，積水成海，不積而能成者，未之有也。積道德者，天與之，地助之，鬼神輔之，鳳鳥翔其庭，麒麟游其郊，蛟龍宿其沼。故以道蒞天下，天下之德也，無道蒞天下，天下之賊也。以一人與天下為讎，雖欲長久，不可得也，堯舜以是昌，桀紂以是亡。平王曰：寡人敬聞命矣。

﻿ 
上德


老子曰：主者，國之心也，心治即百節皆安，心擾即百節皆亂，故其（身）〔心〕治者，支體相遺也，其國治者，君臣相忘也。老子學於常樅，見舌而〔知〕守柔，仰視屋樹，退而目川，觀影而知持後，故聖人虛無因循，常後而不先，譬若積薪燎，後者處上。

老子曰：鳴鐸以聲自毀，膏燭以明自煎，虎豹之文來射，猨狖之捷來格，故勇武以強梁死，辯士以智能困。〔能〕以智知，而未能以智不知，故勇於一能，察於一辭，可與曲說，未可與廣應。

老子曰：道以無有為體，視之不見其形，聽之不聞其聲，謂之幽冥。幽冥者，所以（論）〔喻〕道，而非道也。夫道者，內視而自反，故人不小覺，不大迷，不小慧，不大愚。莫鑑於流潦，而鑑於止水，以其內保之，止而不外蕩。月望日奪光，陰不可以（承）〔乘〕陽，日出星不見，不能與之爭光，末不可以強（為）〔于〕本，枝不可以大為榦，上重下輕，其覆必易。一淵不兩蛟，一雌不二雄，一即定，兩即爭。玉在山而草木潤，珠生淵而岸不枯，蚯蚓無筋骨之強、爪牙之利，上食晞堁，下飲黃泉，用心一也。清之為明，杯水可見眸子，濁之為害，河水不見太山，蘭芷不為莫服而不芳，舟浮江海不為莫乘而沉，君子行道不為莫知而止，性之有也。以清入濁必困辱，以濁入清必覆傾，天二氣即成虹，地二氣即泄藏，人二氣即生病，陰陽不能常，且冬且夏，月不知晝，日不知夜。川廣者魚大，山高者木脩，地廣者德厚，故魚不可以無餌釣，獸不可以空器召。山有猛獸，林木為之不斬，園有螫蟲，葵藿為之不采，國有賢臣，折衝千里；通於道者若車軸，轉於轂中，不運於己，與之致於千里，終而復始，轉於無窮之原也。故（舉）〔與〕枉與直，何如不得，（舉）〔與〕直與枉，勿與遂往。

有鳥將來，張羅而待之，得鳥者羅之一目，今為一目之羅，則無時得鳥，故事或不可前規，物或不可預慮，故聖人畜道〔以〕待時也。欲致魚者先通谷，欲來鳥者先樹木，水積而魚聚，木茂而鳥集；為魚得者，非挈而入淵也，為猨得者，非負而上木也，縱之所利而已。足所踐者淺，然待所不踐而後能行，心所知者褊，然待所不知而後能明。川竭而谷虛，丘夷而淵塞，唇亡而齒寒，河水深而壤在山。水靜則清，清則平，平即易，易即見物之形，形不可併，故可以為正。使葉落者，風搖之也，使水濁者，物撓之也，璧瑗之器，礛䃴之功也，鏌釾之斷割，砥礪之力也；䖟與驥致千里而不飛，無裹糧之資而不飢。狡兔得而獵犬烹，高鳥盡而良弓藏，名成功遂身退，天道然也。怒出於不怒，為出於不為，視於無有則得所見，聽於無聲即得所聞。飛鳥反鄉，兔走歸窟，狐死首丘，寒螿得木，各依其所生也。

水火相憎，鼎鬲在其間，五味以和；骨肉相愛也，讒人間之，父子相危。犬豕不擇器而食，愈肥其體，故近〔其〕死，鳳凰翔於千仞，莫之能致。椎固於枘，而不能自（㭬）〔椓〕，目見百步之外，而不能見其眥。因高為山即安而不危，因下為淵則魚鱉歸焉。溝池潦即溢，旱即枯，河海之源淵深而不竭，（聾）〔鱉〕無耳而目不可以蔽，精於明也；瞽無目而耳不可以蔽，精於聽也；混混之水濁，可以濯吾足乎？泠泠之水清，可以濯吾纓乎？䋤之為縞也，或為冠，或為𥿉，冠即戴（枝）〔攱〕之，𥿉即足蹍之。

金之勢勝木，一刃不能殘一林，土之勢勝水，一匊不能塞江河，水之勢勝火，一酌不能救一車之薪，冬有雷，夏有雹，寒暑不變其（即）〔節〕，霜雪麃麃，日出而流。傾易覆也，倚易軵也，幾易助也，溼易雨也，蘭芷以芳，不得見霜，蟾蜍辟兵，壽在五月之望。精泄者中易殘，華非其時者不可食。

舌之（於）〔與〕齒，孰先弊焉？繩之與矢，孰先折焉？使影曲者形也，使響濁者聲也。與死同病者，難為良醫，與亡國同道者，不可為忠謀。使倡吹（竿）〔竽〕，使工捻竅，雖中節，不可使決，君形亡焉。聾者不歌，無以自樂，盲者不觀，無以接物。步於林者，不得直道，行於險者，不得履繩，海內其所出，故能大。日〔月〕不並出，狐不二雄，神龍不匹，猛獸不群，鷙鳥不雙，蓋非橑不蔽日，輪非軸不追疾，橑輪未足恃也。張弓而射，非弦不能發，發矢之為射，十分之一。飢馬在廄，漠然無聲，投芻其旁，爭心乃生。三寸之管無當，天下不能滿，十石而有塞，百斗而足。循繩而斷即不過，縣衡而量即不差，縣古法以類，有時而遂，杖格之屬，有時而施，是而行之，謂之斷，非而行之，謂之亂。

農夫勞而君子養，愚者言而智者擇，見之明白，處之如玉石，見之黯（黣）〔晦〕，必留其謀。百星之明，不如一月之光，十牖畢開，不如一戶之明。蝮蛇不可為足，虎不可為翼。今有六尺之席，臥而越之，下才不難，立而踰之，上才不易，勢施異也。助祭者得嘗，救鬭者得傷，蔽於不祥之木，為雷霆所撲。日月欲明，浮雲蔽之，河水欲清，沙土穢之，叢蘭欲脩，秋風敗之，人性欲平，嗜欲害之，蒙塵而欲無眯，不可得潔。黃金龜紐，賢者以為佩，土壤布地，能者以為富，故與弱者金玉，不如與之尺素。轂虛而中立三十輻，各盡其力，使一輻獨入，眾輻皆棄，何近遠之能至。橘柚有鄉，萑葦有叢，獸同足者相從游，鳥同翼者相從翔。欲觀九州之地，足無千里之行，無政教之源，而欲為萬民上者，難矣！兇兇者獲，提提者射，故「大白若辱，廣德若不足。」

君子有酒，小人鞭缶，雖不可好，亦可以醜，人之性，便衣緜帛，或射之即被甲，為所不便，以得其便也。三十輻共一轂，各直一鑿，不得相入，猶人臣各守其職也。善用人者，若蚈之足，眾而不相害，若舌之與齒，堅柔相磨而不相敗。石生而堅，芷生而芳，少而有之，長而逾明。扶之與提，謝之與讓，得之與失，諾之與已，相去千里。再生者不穫，華太早者不須霜而落。汙其準，粉其顙，腐鼠在阼，燒熏於堂，入水而憎濡，懷臭而求芳，雖善者不能為工。冬冰可折，夏木可結，時難得而易失。木方盛，終日采之而復生，秋風下霜，一夕而零。質的張而矢射集，林木茂而斧斤入，非或召之也，形勢之所致。乳犬之噬虎，伏鷄之搏貍，恩之所加，不量其力。夫待利而登溺者，必將以利溺之矣，舟能浮能沉，愚者不（知）〔加〕足焉。驥驅之不進，引之不止，人君不以求道里。

水雖平，必有波，衡雖正，必有差，尺雖齊，必有危，非規矩不能定方圓，非準繩無以正曲直，用規矩者，亦有規矩之心。太山之高，倍而不見，秋毫之末，視之可察。竹木有火，不鑽不（熏）〔㸐〕，土中有水，不掘不出，矢之疾，不過二里，跬步不休，跛鱉千里，累凷不止，丘山從成。臨河欲魚，不若歸而織網。弓先調而後求勁，馬先順而後求良，人先信而後求能。巧冶不能消木，良匠不能斲冰，物有不可，如之何君子不留意。使人無渡河，可；使河無波，不可。無曰不辜，甑終不墮井矣。刺我行者，欲〔與〕我交，呰我貨者，欲〔與〕我市，行一棊不足以見知，彈一弦不足以為悲。今有一炭然，掇之爛指，相近也，萬石俱熏，去之十步而不死，同氣而異積也。有榮華者，必有愁悴，上有羅紈，下必有麻，木大者根瞿，山高者基扶。

老子曰：鼓不藏聲，故能有聲，鏡不沒形，故能有形；金石有聲，不動不鳴，管簫有音，不吹（無）〔不〕聲；是以聖人內藏，不為物唱，事來而制，物至而應。天行不已，終而復始，故能長久，輪（得）〔復〕其所轉，故能致遠，天行一不差，故無過矣。天氣下，地氣上，陰陽交通，萬物齊同，君子用事，小人消亡，天地之道也。天氣不下，地氣不上，陰陽不通，萬物不昌，小人得勢，君子消亡，五穀不植，道德內藏。天之道，裒多益寡，地之道，損高益下，鬼神之道，驕溢與下，人之道，多者不與，聖人之道，卑而莫能上也。天明日明，而後能照四方，君明臣明，域中乃安，域有四明，乃能長久，明其施明者，明其化也。天道為文，地道為理，一為之和，時為之使，以成萬物，命之曰道。大道坦坦，去身不遠，修之於身，其德乃真，修之於物，其德不絕。天覆萬物，施其德而養之，與而不取，故精神歸焉；與而不取者，上德也，是以有德。高莫高於天也，下莫下於澤也，天高澤下，聖人法之，尊卑有敘，天下定矣。地載萬物而長之，與而取之，故骨骸歸焉；與而取者，下德也，「下德不失德，是以無德。」地承天，故定寧，地定寧，萬物形，地廣厚，萬物聚，定寧無不載，廣厚無不容，地勢深厚，水泉入聚，地道方廣，故能久長，聖人法之，德無不容。

陰難陽，萬物昌，陽服陰，萬物湛，物昌無不贍也，物湛無不樂也，物樂則無不治矣。陰害物，陽自屈，陰進陽退，小人得勢，君子避害，天道然也。陽氣動，萬物緩而得其所，是以聖人順陽道，夫順物者，物亦順之，逆物者，物亦逆之，故不失物之情性。污澤盈，萬物節成，污澤枯，萬物節荂，故雨澤不行，天下荒亡。陽上而復下，故為萬物主，不長有，故能終而復始，終而復始，故能長久，能長久，故為天下母。陽氣蓄而後能施，陰氣積而後能化，未有不蓄積而（後）能化者也，故聖人慎所積。陽滅陰，萬物肥，陰滅陽，萬物衰，故王公尚陽道則萬物昌，尚陰道則天下亡。陽不下陰，萬物不成，君不下臣，德化不行，故君下臣則聰明，不下臣則闇聾。日出於地，萬物蕃息，王公居民上，以明道德，日入於地，萬物休息，小人居民上，萬物逃匿。雷之動也萬物啟，雨之潤也萬物解，大人施行，有似於此，陰陽之動有常節，大人之動不極物。雷動地，萬物緩，風搖樹，草木敗，大人去惡就善，民不遠徙，故民有去就也，去尤甚，就少愈。風不動，火不出，大人不言，小人無述，火之出也必待薪，大人之言必有信，有信而真，何往不成。河水深，壤在山，丘陵高，下入淵，陽氣盛，變為陰，陰氣盛，變為陽，故欲不可盈，樂不可極。忿無惡言，怒無作色，是謂計得。火上炎，水下流，聖人之道，以類相求。聖人偯陽，天下和同，偯陰，天下溺沉。

老子曰：積薄成厚，積卑成高，君子日汲汲以成煇，小人日快快以至辱，其消息也雖未能見，故見善如不及，宿不善如不祥。苟向善，雖過無怨，苟不向善，雖忠來惡，故怨人不如自怨，勉求諸人，不如求諸己。聲自召也，（類）〔貌〕自（求）〔示〕也，名自命也，人自官也，無非己者，操銳以刺，操刃以擊，何怨於人，故君子慎其微。萬物負陰而抱陽，沖氣以為和，和居中央，是以木實生於心，草實生於莢，卵胎生於中央，不卵不胎，生而須時。地平則水不流，輕重均則衡不傾，物之生化也，有感以然。

老子曰：山致其高而雲雨起焉，水致其深而蛟龍生焉，君子致其道而德澤流焉。夫有陰德者必有（陰）〔陽〕報，有隱行者必有昭名，樹黍者不穫稷，樹怨者無報德。

﻿ 
微明


老子曰：道可以弱，可以強，可以柔，可以剛，可以陰，可以陽，可以幽，可以明，可以包裹天地，可以應待無方。知之淺不知之深，知之外不知之內，知之粗不知之精，知之乃不知，不知乃知之，孰知知之為不知，不知之為知乎！夫道不可聞，聞而非也，道不可見，見而非也，道不可言，言而非也，孰知形之不形者乎！故「天下皆知善之為善也，斯不善矣！」「知者不言，言者不知。」

文子問曰：人可以微言乎？老子曰：何為不可。唯知言之謂〔者〕乎？夫知言之謂者，不以言言也。爭魚者濡，逐獸者趨，非樂之也，故至言去言，至為去為，淺知之人，所爭者末矣，「言有宗，事有君，夫唯無知，是以不吾知。」

文子問曰：為國亦有法乎？老子曰：今夫挽車者，前呼邪軤，後亦應之，此挽車勸力之歌也，雖鄭衛胡楚之音，不若此之義也。治國有禮，不在文辯。「法令滋章，盜賊多有。」

老子曰：道無正而可以為正，譬若山林〔無材〕而可以為材，材不及山林，山林不及雲雨，雲雨不及陰陽，陰陽不及和，和不及道。道者，「所謂無狀之狀，無物之象也」，無達其意，天地之間，可陶冶而變化也。

老子曰：聖人立教施政，必察其終始，見其造〔而〕（恩）〔思〕〔其功〕，故民知書即德衰，知數而仁衰，知券契而信衰，知機械而實衰。瑟不鳴而二十五弦各以其聲應，軸不運於己而三十輻各以其力旋，弦有緩急，然後能成曲，車有勞佚，然後能致遠，使有聲者，乃無聲〔者〕也，使有轉者，乃無轉〔者〕也。上下異道，易治即亂，位高而道大者從，事大而道小者凶。小德害義，小善害道，小辯害治，苛（悄）〔峭〕傷德。大正不險，故民易導，至治優游，故下不賊，至忠復素，故民無偽匿。

老子曰：相坐之法立，即百姓怨，減爵之令張，即功臣叛，故察於刀筆之迹者，不知治亂之本，習於行陣之事者，不知廟戰之權。聖人見福於重關之內，慮患於冥冥之外，愚者惑於小利而忘大害，故事有利於小而害於大，得於此而（忘）〔亡〕於彼。故仁莫大於愛人，智莫大於知人，愛人即無怨刑，知人即無亂政。

老子曰：江河之大，溢不過三日，飄風暴雨，日中不出須臾止。德無所積而不憂者，亡其及也，夫憂者所以昌也，喜者所以亡也，故善者，以弱為強，轉禍為福，「道沖而用之又不滿也。」

老子曰：清靜恬和，人之性也，儀表規矩，事之制也，知人之性即自養不悖，知事之制則其舉措不亂。發一號，散無（競）〔竟〕，總一管，謂之心；見本而知末，執一而應萬，謂之術；居知所以，行知所之，事知所乘，動知所止，謂之道。使人高賢偁譽己者，心之力也，使人卑下誹謗己者，心之過也，言出於口，不可禁於人，行發於近，不可禁於遠。事者難成易敗，名者難立易廢，凡人皆輕小害，易微事，以至於大患。夫禍之至也，人自生之，福之來也，人自成之，禍與福同門，利與害同鄰，自非至精，莫之能分，是故智慮者，禍福之門戶也，動靜者，利害之樞機也，不可不慎察也。

老子曰：人皆知治亂之機，而莫知全生之具，故聖人論世而為之事，推事而為之謀。聖人能陰能陽，能柔能剛，能弱能強，隨時動靜，因資而立功，睹物往而知其反，事一而察其變，化即為之象，運則為之應，是以終身行之無所困。故事或可言而不可行者，或可行而不可言者，或易為而難成者，或難成而易敗者。所謂可行而不可言者，取捨也，可言而不可行者，偽詐也，易為而難成者，事也，難成而易敗者，名也。此四者，聖人之所留心也，明者之所獨見也。

老子曰：道者敬小〔慎〕微，動不失時，百射重戒，禍乃不滋，計福不及，慮禍過之，同日被霜，蔽者不傷，愚者有備與智者同功。夫積愛成福，積憎成禍，人皆知救患，莫知使患無生，夫使患無生易，施於救患難。今人不務使患無生，而務施救於患，雖神人不能為謀。患禍之所由來，萬萬無方，聖人深居以避患，靜默以待時，小人不知禍福之門，動而陷於刑，雖曲為之備，不足以全身。故上士先避患而後就利，先遠辱而後求名，故聖人常從事於無形之外，而不留心於已成之內，是以禍患無由至，非譽不能塵垢。

老子曰：凡人之道，心欲小，志欲大，智欲圓，行欲方，能欲多，事欲少。所謂心小者，慮患未生，戒禍慎微，不敢縱其欲也。志大者，兼包萬國，一齊殊俗，是非輻輳，中為之轂也。智圓者，終始無端，方流四（遠）〔達〕，淵而不竭也。行方者，立直而不撓，素白而不汙，窮不易操，達不肆志也。能多者，文武備具，動靜中儀，舉措廢置，曲得其宜也。事少者，秉要以偶眾，執約以治廣，處靜以持躁也。故心小者，禁於微也；志大者，無不懷也；智圓者，無不知也；行方者，有不為也；能多者，無不治也；事少者，約所持也。故聖人之於善也，無小而不行，其於過也，無微而不改。行不用巫覡，而鬼神不敢先，可謂至貴矣，然而戰戰慄慄，日慎一日，是以無為而一之誠也。愚人之智，固已少矣，而所為之事又多，故動必窮。故以正教化，其勢易而必成，以衺教化，其勢難而必敗，舍其易而必成，從事於難而必敗，愚惑之所致。

老子曰：福之起也緜緜，禍之生也（紛紛）〔介介〕，禍福之數微而不可見，聖人見其始終，故不可不察。明主之賞罰，非以為己〔也〕，以為國也，適於己而無功於國者，不施賞焉，逆於己而便於國者，不加罰焉。故義載乎宜謂之君子，遺義之宜謂之小人。通智得而不勞，其次勞而不病，其下病而益勞。古之人味而不舍也，今之人舍而不味也。紂為象箸而箕子啼，魯以偶人葬而孔子歎，見其所始即知其所終。

老子曰：仁者人之所慕也，義者人之所高也，為人所慕，為人所高，或身死國亡者，不周於時也，故知仁義而不知世權者，不達於道也。五帝貴德，三王用義，五伯任力，今取帝王之道，〔而〕施五伯之世，非其道也。故善否同，非譽在俗，趨行等，逆順在時。知天之所為，知人之所行，即有以經於世矣；知天而不知人，即無以與俗交，知人而不知天，無以與道游。直志適情，即堅強賊之，以身役物，即陰陽食之。得道之人，外化而內不化，外化所以知人也，內不化所以全身也，故內有定一之操，而外能屈伸，與物推移，萬舉而不陷，所貴乎道者，貴其龍變也。守一節，推一行，雖以成滿猶不易，拘於小好而塞於大道。道者，寂寞以虛無，非有為於物也，不以有為於己也，是故舉事而順道者，非道者之所為，道之所施也。天地之所覆載，日月之所照明，陰陽之所煦，雨露之所潤，道德之所扶，皆同一和也。是故能戴大圓者履大方，鏡太清者視大明，立太平者處大堂，能游於冥冥者，與日月同光，無形而生於有形。是故真人託期於靈臺，而歸居於物之初，視於冥冥，聽於無聲，冥冥之中獨有曉焉，寂寞之中獨有照焉。其用之〔也〕乃不用，不用而後能用之也，其知之〔也〕乃不知，不知而後能知之也。道者，物之所道也，德者，生之所扶也，仁者，積恩之證也，義者，比於心而合於眾適者也。道滅而德興，德衰而仁義生，故上世道而不德，中世守德而不懷，下世繩繩而恐失仁義。故君子非義無以生，失義即失其所以生，小人非利無以活，失利則失其所以活，故君子懼失義，小人懼失利，觀其所懼，禍福異矣。

老子曰：事或欲利之，適足以害之，或欲害之，乃足以利之。夫病溫而強餐之熱，病渴而強飲之寒，此眾人之所養也，而良醫所以為病也。快於目，說於心，愚者之所利，有道者之所避。聖人者，先迕而後合，眾人先合而後迕，故禍福之門，利害之反，不可不察也。

老子曰：有功離仁義者即見疑，有罪有仁義者必見信，故仁義者，事之常順也，天下之尊爵也。雖謀得計當，慮患解圖國存，其事有離仁義者，其功必不遂也；言雖無中於策，其計無益於國，而心周於君，合於仁義者，身必存。故曰百言百計常不當者，不若舍趨而審仁義也。

老子曰：教本乎君子，小人被其澤，利本乎小人，君子享其功，使君子小人各得其宜，即通功易食而道達矣。人多欲即傷義，多憂即害智，故治國，樂所以存，虐國，樂所以亡。水下流而廣大，君下臣而聰明，君不與臣爭而治道通，故君、根本也，臣、枝葉也，根本不美而枝葉茂者，未之有也。

老子曰：慈父之愛子者，非求其報，不可內解於心；聖主之養民，非為己用也，性不能已也；及恃其力，賴其功勳而必窮，有以為即恩不接矣。故用眾人之所愛，即得眾人之力，舉眾人之所喜，即得眾人之心，故見其所始，即知其所終。

老子曰：人以義愛，黨以群強，是故德之所施者博，即威之所行者遠，義之所加者薄，即武之所制者小。

老子曰：以不義而得之，又不布施，患及其身，不能為人，又無以自為，可謂愚人，無以異於梟愛其子，故「持而盈之，不如其已，揣而銳之，不可長保。」德之中有道，道之中有德，其化不可極，陽中有陰，陰中有陽，萬事盡然，不可勝明。福至祥存，禍至祥先，見祥而不為善，即福不來，見不祥而行善，即禍不至，利與害同門，禍與福同鄰，非神聖莫之能分，故曰「禍兮福所倚，福兮禍所伏，孰知其極。」人之將疾也，必先甘魚肉之味，國之將亡也，必先惡忠臣之語，故疾之將死者，不可為良醫，國之將亡者，不可為忠謀。修之身，然後可以治民，居家理，然後可移於官長，故曰「修之身，其德乃真，修之家，其德乃餘，修之國，其德乃豐。」民之所以生活，衣與食也，事周於衣食則有功，不周於衣食則無功，事無功德不長。故隨時而不成，無更其刑，順時而不成，無更其理，時將復起，是謂道紀。帝王富其民，霸王富其地，危國富其吏，治國若不足，亡國囷倉虛，故曰「上無事而民自富，上無為而民自化。」起師十萬，日費千金，「師旅之後，必有凶年」，故「兵者不祥之器也，非君子之寶也。」「和大怨必有餘怨」，柰何其為不善也，古者親近不以言說，來遠不以言，使近者悅，遠者來。與民同欲即和，與民同守即固，與民同念者知，得民力者富，得民譽者顯，行有召寇，言有致禍，無先人言，後人而已。附耳之語，流聞千里，言之禍也，舌者機也，出言不當，駟馬不追。昔者中黃子曰：「天有五方，地有五行，聲有五音，物有五味，色有五章，人有五位，故天地之間有二十五人也。上五有神人、真人、道人、至人、聖人，次五有德人、賢人、智人、善人、辯人，中五有公人、忠人、信人、義人、禮人，次五有士人、工人、虞人、農人、商人，下五有眾人、奴人、愚人、肉人、小人。」上五之與下五，猶人之與牛馬也。聖人者，以目視，以耳聽，以口言，以足行。真人者，不視而明，不聽而聰，不行而從，不言而公。故聖人所以動天下者，真人未嘗過焉，賢人所以矯世俗者，聖人未嘗觀焉。所謂道者，無前無後，無左無右，萬物玄同，無是無非。

﻿ 
自然


老子曰：清虛者，天之明也，無為者，治之常也，去恩惠，舍聖智，外賢能，廢仁義，滅事故，棄佞辯，禁姦偽，即賢不肖者齊於道矣。靜即同，虛即通，至德無為，萬物皆容，虛靜之道，天長地久，神微周盈，於物無宰。十二月運行，周而復始，金木水火土，其勢相害，其道相待。故至寒傷物，無寒不可，至暑傷物，無暑不可，故可與不可皆可。是以大道無所不可，可在其理，見可不趨，見不可不去，可與不可，相為左右，相為表裏。凡事之要，必從一始，時為之紀，自古及今，未嘗變易，謂之天理。上執大明，下用其光，道生萬物，理於陰陽，化為四時，分為五行，各得其所，與時往來，法度有常，下及無能，上道不傾，群臣一意，天地之道無為而備，無求而得，「是以知其無為而有益也。」

老子曰：樸，至大者無形狀，道，至大者無度量，故天圜不中規，地方不中矩。往古來今謂之宙，四方上下謂之宇，道在其中而莫知其所，故見不遠者，不可與言大，〔其〕知不博者，不可與論至。夫稟道與物通者，無以相非，故三皇五帝法籍殊方，其得民心一也。若夫規矩勾繩，巧之具也，而非所以為巧也；故無絃雖師文不能成其曲，徒絃即不能獨悲，故絃、悲之具也，非所以為悲也；至於神和，游於心手之間，放意寫神，論變而形於絃者，父不能以教子，子亦不能受之於父，此不傳之道也。故（肅）〔蕭〕〔條〕者形之君也，而寂寞者音之主也。

老子曰：天地之道，以德為主，道為之命，物以自正。至微甚內，不以事貴，故不待功而立，不以位為尊，不待名而顯，不須禮而莊，不用兵而強。故道立而不教，明照而不察，道立而不教者，不奪人能也，明照而不察者，不害其事也。夫教道者，逆於德，害於物，故陰陽四時，金木水火土，同道而異理，萬物同情而異形。知者不相教，能者不相受，故聖人立法，以導民之心，各使自然，故生者無德也，死者無怨也。「天地不仁，以萬物為芻狗，聖人不仁，以百姓為芻狗。」夫慈愛仁義者，近狹之道也，狹者入大而迷，近者行遠而惑，聖人之道，入大不迷，行遠不惑，常虛自守，可以為極，是謂天德。

老子曰：聖人天覆地載，日月照臨，陰陽和，四時化，懷萬物而不同，無故無新，無踈無親，故能法天也。天不一時，地不一財，人不一事，故緒業多端，趨行多方。故用兵者，或輕或重，或貪或廉，四者相反，不可一〔無〕也，輕者欲發，重者欲止，貪者欲取，廉者不利非其有也。故勇者可令進鬭，不可令持堅，重者可令固守，不可令陵敵，貪者可令攻取，不可令分財，廉者可令守分，不可令進取，信者可令持約，不可令應變，五者，聖人兼用而材使之。夫天地不懷一物，陰陽不產一類，故海不讓水潦以成其大，山林不讓枉橈以成其崇，聖人不辭負薪之言以廣其名。夫守一隅而遺萬方，取一物而棄其餘，即所得者寡，而所治者淺矣。

老子曰：天之所覆，地之所載，日月之所照，形殊性異，各有所安；樂所以為樂者，乃所以為悲也，安所以為安者，乃所以為危也。故聖人養牧民也，使各便其性，安其居，處其宜，為其所能，周其所適，施其所宜，如此則萬物一齊，無由相過。天下之物，無貴無賤，因其所貴而貴之，物無不貴，因其所賤而賤之，物無不賤，故不尚賢者，言不放魚於木，不沉鳥於淵。昔堯之治天下也，舜為司徒，契為司馬，禹為司空，后稷為田疇，奚仲為工師，其導民也，水處者漁，林處者採，谷處者牧，陸處者田，地宜其事，事宜其械，械宜其材，皋澤織網，陵阪耕田，如是則民得以所有易所無，以所工易所拙，〔以所長易所短〕。是以離叛者寡，聽從者眾，若風之過蕭，忽然而感之，各以清濁應，物莫不就其所利，避其所害。是以鄰國相望，鷄狗之音相聞，而足迹不接於諸侯之境，車軌不結於千里之外，皆安其居也。故亂國若盛，治國若虛，亡國若不足，存國若有餘。虛者，非無人也，各守其職也；盛者，非多人也，皆徼於末也；有餘者，非多財也，欲節而事寡也；不足者，非無貨也，民鮮而費多也；故先王之法，非所作也，所因也，其禁誅，非所為也，所守也，上德之道也。

老子曰：以道治天下，非易人性也，因其所有而條暢之，故因即大，作即小。古之瀆水者，因水之流也，生稼者，因地之宜也，征伐者，因民之欲也，能因則無敵於天下矣。物必有自然而後人事有治也，故先王之制法〔也〕，因人之性而為之節文，無其性，不可使順教，有其性，無其資，不可使遵道。人之性有仁義之資，其非聖人為之法度，不可使向方，因其所惡以禁姦，故刑罰不用，威行如神，因其性即天下聽從，拂其性即法度張而不用。道德者，功名之本也，民之所懷也，民懷之則功名立。古之善為君者法江海，江海無為以成其大，窊下以成其廣，故能長久，「為天下谿谷，其德乃足」，無為故能取百川，不求故能得，不行故能至，「是以取天下而無事。」不自貴故富，「不自見故明，不自矜故長」，處不有之地，故為天下王，「不爭故莫能與之爭」，「終不為大故能成其大」，江海近於道，故能長久，與天地相保。王公修道，「功成不有」，不有即強固，強固而不以暴人，道深即德深，德深即功名遂成，「此謂玄德，深矣！遠矣！其與物反矣。」天下有始，莫知其理，唯聖人能知所以，非雄非雌，非牝非牡，生而不死，天地以成，陰陽以形，萬物以生。故陰之與陽，有圓有方，有短有長，有存有亡，道為之命，幽沉而無事，於心甚微，於道甚當，死生同理，萬物變化，合於一道。簡生忘死，何往不壽，去事與言，順無為也。守道周密，於物不宰。至微無形，天地之始，萬物同於道而殊於形，至微無物，故能周恤，至大無外，故為萬物蓋，至細無內，故為萬物貴。道以存生，德以安形，至道之度，去好去惡，無有知故，易意和心，無與道迕。夫天地專而為一，分而為二，反而合之，上下不失；專而為一，分而為五，反而合之，必中規矩。夫道至親不可䟽，至近不可遠，求之遠者，往而復反。

老子曰：帝者有名，莫知其情，帝者貴其德，王者尚其義，霸者通於理。聖人之道，於物無有，道狹然後任智，德薄然後任刑，明淺然後任察。任智者心中亂，任刑者上下怨，任察者不求善以事上即弊。是以聖人因天地以變化，其德乃天覆而地載，道之以時，其養乃厚，厚養即治，雖有神聖，夫何以易之。去心知，省刑罰，反清靜，物將自正。道之為君如尸，儼然玄默，而天下受其福，一人被之〔而〕不褒，萬人被之〔而〕不褊。是故重為惠，〔若〕重為暴，即道（迕）〔通〕矣。為惠者布施也，無功而厚賞，無勞而高爵，即守職者懈於官，而游居者亟於進矣。夫暴者妄誅，無罪而死亡，行道者而被刑，即修身者不勸善，而為衺行者輕犯上矣。故為惠者即生姦，為暴者即生亂，姦亂之俗，亡國之風也。故國有誅者而主無怒也，朝有賞者而君無與也，誅者不怨君，罪之當也，賞者不德上，功之（至）〔致〕也；民知誅賞之來，皆生於身，故務功修業，不受賜於人，是以朝廷蕪而無迹，田埜辟而無穢，故「太上下知有之。」王道者，處無為之事，行不言之教，清靜而不動，一定而不搖，因循任下，責成而不勞，謀無失策，舉無過事，言無文章，行無儀表，進退應時，動靜循理，美醜不好憎，賞罰不喜怒。名各自命，類各自以，事由自然，莫出於己；若欲（狹）〔規〕之，乃是離之，若欲飾之，乃是賊之。天氣為魂，地氣為魄，反之玄妙，各處其宅，守之勿失，上通太一，太一之精，通合於天。天道默默，無容無則，大不可極，深不可測，常與人化，智不能得，運轉無端，化（遂）〔育〕如神，虛無因循，常後而不先。其聽治也，虛心弱志，清明不闇，是故群臣輻湊並進，無愚智賢不肖，莫不盡其能，君得所以制臣，臣得所以事君，即治國之所以明矣。

老子曰：知而好問者聖，勇而好問者勝，乘眾人之智者即無不任也，用眾人之力者即無不勝也，用眾人之力者，烏獲不足恃也，乘眾人之勢者，天下不足用也。無權不可為之勢，而不循道理之數，雖神聖人不能以成功。故聖人舉事，未嘗不因其資而用之也，有一功者處一位，有一能者服一事，力勝其任，即舉者不重也，能稱其事，即為者不難也。聖人兼而用之，故「人無棄人，物無棄材。」

老子曰：所謂無為者，非謂其引之不來，推之不去，迫而不應，感而不動，堅滯而不流，捲握而不散，謂其私志不入公道，嗜欲不（挂）〔枉〕正術，循理而舉事，因資而立功，推自然之勢，曲故不得容，事成而身不伐，功成而名不有；若夫水用舟，沙用䦊，泥用輴，山用樏，夏瀆冬陂，因高為山，因下為池，〔此〕非吾所〔謂〕為也。聖人不恥身之賤，〔而〕惡道之不行也，不憂命之短，〔而〕憂百姓之窮也，故常虛而無為，抱素見樸，不與物（雜）〔殽〕。

老子曰：古之立帝王者，非以奉養其欲也，聖人踐位者，非以逸樂其身也，為天下之民，強凌弱，眾暴寡，詐者欺愚，勇者侵怯；又為其懷智不以相教，積財不以相分，故立天子以齊一之。為一人之明，不能徧照海內，故立三公九卿以輔翼之。為絕國殊俗，不得被澤，故立諸侯以教誨之。是以天地四時無不應也，官無隱事，國無遺利，所以衣寒食飢，養老弱，息勞倦，無不以也。神農形悴，堯瘦臞，舜黧黑，禹骿胝，伊尹負鼎而干湯，呂望鼓刀而入周，百里奚傳賣，管仲束縛，孔子無黔突，墨子無煖席，非以貪祿慕位，將欲起天下之利，除萬民之害也。自天子至於庶人，四體不勤，思慮不困，於事求贍者，未之聞也。

老子曰：所謂天子者，有天道以立天下也。立天下之道，執一以為保，反本無為，虛靜無有，忽怳無際，遠無所止，視之無形，聽之無聲，是謂大道之經。

老子曰：夫道者，體圓而法方，背陰而抱陽，左柔而右剛，履幽而戴明，變化無常，得之一原，以應無方，是謂神明。天圓而無端，故不得觀其形，地方而無涯，故莫能窺其門，天化（遂）〔育〕無形狀，地生長無計量。夫物有勝，唯道無勝，所以無勝者，以其無常形勢也，輪轉無窮，象日月之運行，若春秋之代謝，日月之晝夜，終而復始，明而復晦，制形而無形，故功可成，物物而不物，故勝而不屈。廟戰者帝，神化者王，廟戰者法天道，神化者明四時，修正於境內，而遠方懷德，制勝於未戰，而諸侯賓服也。古之得道者，靜而法天地，動而順日月，喜怒法四時。號令比雷霆，音氣不戾八風，詘申不變五度。因民之欲，乘民之力，為之去殘除害，夫同利者相死，同情者相成，同行者相助，循己而動，天下為鬭。故善用兵者，用其自為用，不能用兵者，用其為己用，用其自為用，天下莫不可用，〔用〕其為己用，無一人之可用也。

﻿ 
下德


老子曰：治身，太上養神，其次養形，神清意平，百節皆寧，養生之本也；肥肌膚，充腹腸，開嗜欲，養生之末也。治國，太上養化，其次正法，民交讓爭處卑，財利爭受少，事力爭就勞，日化上而遷善，不知其所以然，治之本也；利賞而勸善，畏刑而不敢為非，法令正於上，百姓服於下，治之末也。上世養本，而下世事末。

老子曰：欲治之主不世出，可與治之臣不萬一，以不世出求不萬一，此至治所以千歲不一（也）〔至〕。霸王之功不世立也，順其善意，防其衺心，與民同出一道，則民可善，風俗可美。所貴聖人者，非貴其隨罪而作刑也，貴其知亂之所生也。若開其銳端，而從之放僻淫泆，而棄之以法，隨之以刑，雖殘賊天下不能禁其姦矣。

老子曰：身處江湖之上，心在魏闕之下，即重生，重生即輕利矣。猶不能自勝，即從之，神無所害也；不能自勝，而強不從，是謂重傷，重傷之人，無壽類矣。故曰：「知和曰常，知常曰明，益生曰祥，心使氣曰強」，「是謂玄同」，「用其光，復歸其明。」

老子曰：天下莫易於為善，莫難於為不善。所謂為善易者，靜而無為，適情辭餘，無所誘惑，循性保真，無變於己，故曰為善易也。所謂為不善難者，篡弒驕淫，躁而多欲，非人之性也，故曰為不善難也。今之以為大患者，由無常厭度量生也，故利害之地，禍福之際，不可不察。聖人無欲也，無避也，事或欲之，適足以失之，事或避之，適足以就之，志有所欲，即忘其所為矣，是以聖人審動靜之變，適授與之度，理好憎之情，和喜怒之節。夫動靜得即患不侵也，授與適即罪不累也，理好憎即憂不近也，和喜怒即怨不犯矣。體道之人，不苟得，不讓禍，其有不棄，非其有不制，恒滿而不溢，常虛而易贍。故自當以道術度量，即食充虛，衣圉寒，足溫飽七尺之形，無道術度量，而以自要尊貴，即萬乘之勢不足以為快，天下之富不足以為樂，故聖人心平志易，精神內守，物不能惑。

老子曰：「勝人者有力，自勝者強。」能強者，必用人力者也，能用人力者，必得人心者也，能得人心者，必自得者也，未有得己而失人者也，未有得人而失己者也。故為治之本，務在安民，安民之本，在於足用，足用之本，在於不奪時，不奪時之本，在於省事，省事之本，在於節用，節用之本，在於去驕，去驕之本，在於虛無，故達生之情者，不務生之所無以為，達命之情者，不務知之所無柰何。目說五色，口惟滋味，耳淫五聲，七竅交爭，以害一性，日引衺欲竭其天和，身且不能治，柰治天下何！所謂得天下者，非謂其履勢位，稱尊號〔也〕，言其運天下〔之〕心，得天下〔之〕力也；有南面之名，無一人之譽，此失天下也；故桀紂不為王，湯武不為放。故天（下）〔子〕得道，守在四夷，天（下）〔子〕失道，守在諸侯；諸侯得道，守在四境，諸侯失道，守在左右。故曰無恃其不吾奪也，恃吾不可奪也，行可奪之道，而非篡弒之行，無益於持天下矣。

老子曰：善治國者，不變其故，不易其常。夫怒者逆德也，兵者凶器也，爭者人之所亂也，陰謀逆德，好用凶器，治人之亂，逆之至也。非禍人不能成禍，「不如剉其銳，解其紛，和其光，同其塵」。人之性情皆願賢己而疾不及人，願賢己則爭心生，疾不及人則怨爭生，怨爭生則心亂而氣逆，故古之聖王退爭怨，爭怨不生則心治而氣順。故曰「不尚賢，使民不爭。」

老子曰：治物者，不以物以和，治和者，不以和以人，治人者，不以人以君，治君者，不以君以欲，治欲者，不以欲以性，治性者，不以性以德，治德者，不以德以道。以道本之性，無衺穢，久湛於物即忘其本，而合於若性。衣食禮俗者，非人之性也，所受於外也，故人性欲平，嗜欲害之，唯有道者能遺物反己。有以自鑒，則不失物之情，無以自鑒，即動而惑營。夫縱欲失性，動未嘗正，以治生即失身，以治國即亂人，故不聞道者，無以反性。古者聖人能得諸己，故令行禁止。凡舉事者，必先平意清神，神清意平，物乃可正。聽失於非譽，目淫於彩色，而欲得事正即難矣，是以貴虛。故水激而波起，氣亂則（志）〔智〕昏，昏智不可以為正，波水不可以為平，故聖王執一，以理物之情性。夫一者，至貴無敵於天下，聖王託於無適，故為天下（命）〔令〕。

老子曰：陰陽陶冶萬物，皆乘一氣而生。上下離心，氣乃上蒸，君臣不和，五穀不登，春肅秋榮，冬雷夏霜，皆賊氣之所生也。天地之間，一人之身也，六合之內，一人之形也，故明於性者，天地不能脅也，審於符者，怪物不能惑也。聖人由近知遠，以萬異為一同，氣蒸乎天地，禮義廉恥不設，萬民不相侵暴虐，由在乎混冥之中也。廉恥陵遲，及至世之衰，用多而財寡，事力勞而養不足，民貧苦而忿爭生，是以貴仁。人鄙不齊，比周朋黨，各推其與，懷機械巧詐之心，是以貴義。男女群居，雜而無別，是以貴禮。性命之情，淫而相迫於不得已，即不和，是以貴樂。故仁義禮樂者，所以救殘也，非通治之道也。誠能使神明定於天下，而心反其初，即民性善，民性善即天（下）〔地〕陰陽從而包之，是以財足而人贍，貪鄙忿爭之心不得生焉。仁義不用，而道德定於天下，而民不淫於彩色，故德衰然後飾仁義，和失然後調聲，禮淫然後飾容。故知道德，然後知仁義不足行也，知仁義，然後知禮樂不足修也。

老子曰：清靜之治者，和順以寂寞，質真而素樸，閑靜而不躁，在內而合乎道，出外而同乎義；其言略而循理，其行說而順情，其心和而不偽，其事素而不飾；不謀所始，不議所終，安即留，激即行，通體乎天地，同精乎陰陽，一和乎四時，明朗乎日月，與（道）〔造〕化者為人，機巧詐偽莫載乎心。是以天覆以德，地載以樂，四時不失敘，風雨不為虐，日月清靜而揚光，五星不失其行，此清靜之所明也。

老子曰：治世之職易守也，其事易為也，其禮易行也，其責易償也。是以人不兼官，官不兼事，農士工商，鄉別州異，故農與農言藏，士與士言行，工與工言巧，商與商言數。是以士無遺行，工無苦窳，農無廢功，商無折貨，各安其性。異形殊類，易事而不悖，失業而賤，得志而貴。夫先知遠見之人，才之盛也，而治世不以責於民，博文強志，口辯辭給，人知之溢也，而明主不求於下；敖世賤物，不從流俗，士之伉行也，而治世不以為化民。故高不可及者，不以為人量，行不可逮者，不以為國俗，故人才不可專用，而度量道術可世傳也。故國法可與愚守也，而軍旅可以法同也，不待古之英雋，而人自足者，因其所有而（並）〔遂〕用之也。末世之法，高為量而罪不及也，重為任而罰不勝也，危為難而誅不敢也，民困於三責，即飾智而詐上，犯衺而行危，雖峻法嚴刑，不能禁其姦。獸窮即觸，鳥窮即啄，人窮即詐，此之謂也。

老子曰：雷霆之聲可以鍾鼓象也，風雨之變可以音律知也，大可睹者，可得而量也，明可見者，可得而蔽也，聲可聞者，可得而調也，色可詧者，可得而別也。夫至大，天地不能函也，至微，神明不能領也；及至建律曆，別五色，異清濁，味甘苦，即樸散而為器也。立仁義，修禮樂，即德遷而為偽矣。民飾智以驚愚，設詐以攻上，天下有能持之，而未能有治之者也。夫智能彌多，而德滋衰，是以至人淳樸而不散。老子曰：夫至人之治，虛無寂寞，不見可欲，心與神處，形與性調，靜而體得，動而理通，循自然之道，緣不得已矣。漠然無為而天下和，淡然無欲而民自樸，不忿爭而財足，施者不德，受者不讓，德（反）〔交〕歸焉，而莫之惠。不言之辯，不道之道，若或通焉，謂之天府。取焉而不損，酌焉而不竭，莫知其所由出，謂之搖光，搖光者，資糧萬物者也。

老子曰：天愛其精，地愛其平，人愛其情，天之精，日月星辰、雷霆風雨也，地之平，水火金木土也，人之情，思慮聰明喜怒也，故閉四關，（正）〔止〕五（道）〔遁〕，即與道淪。神明藏於無形，精氣反於真，目明而不以視，耳聰而不以聽，口當而不以言，心條通而不以思慮，委而不為，知而不（矝）〔矜〕，直性命之情，而知故不（可）〔得〕害。精存於目即其視明，存於耳即其聽聰，留於口即其言當，集於心即其慮通，故閉四關即終身無患，四支九竅，莫死莫生，是謂真人。地之生財，大本不過五行，聖人節五行，即治不荒。

老子曰：衡之於左右，無私輕重，故可以為平，繩之於內外，無私曲直，故（有）〔可〕以為正，人主之於法，無私好憎，故可以為令，德無所立，怨無所藏，是任道而（合）〔舍〕人心者也。故為治者，知不與焉，水戾破舟，木擊折軸，不怨木石而罪巧拙者，智不載也；故道有智則亂，德有心則險，心有眼則眩。夫權衡規矩，一定而不易，常一而不衺，方行而不留，一日形之，萬世傳之，無為之為也。一者無為也，百王用之，萬世傳之，為而不易也。

老子曰：人之言曰：國有亡主，世無亡道，人有窮而理無不通，故無為者，道之宗〔也〕。得道之宗，並應無窮也，故不因道理之數，而專己之能，其窮不遠也。夫人君不出戶而知天下者，因物以識物，因人以知人。

故（即）〔積〕力之所舉，即無不勝也，眾智之所為，即無不成也。千人之眾無絕糧，萬人之群無廢功，工無異伎，士無兼官，各守其職，不得相干，人得所宜，物得所安，是以器械不惡，職事不慢也。夫債少易償，職寡易守也，任輕易勸也，上操約少之分，下效易為之功，是以君臣不相厭也。

老子曰：帝者體太一，王者法陰陽，霸者則四時，君者用六律。體太一者，明〔於〕天地之情，通〔於〕道德之倫，聰明照於日月，精神通於萬物，動靜調於陰陽，喜怒和於四時，覆露皆道，並貺而無私，蜎飛蝡動，莫不仰德而生，德流方外，名聲傳於後世。法陰陽者，承天地之和，德與天地參，光明與日月並照，精神與鬼神齊靈，戴圓履方，抱表寢繩，內能治身，外得人心，發號施令，天下風從。則四時者，春生夏長，秋收冬藏，取與有節，出入有量，喜怒剛柔，不離其理，柔而不脆，剛而不壯，寬而不肆，肅而不悖，優柔委順，以養群類，其德含愚而容不肖，無所私愛也。用六律者，生之與殺也，賞之與罰也，與之與奪也，非此無道也，伐亂禁暴，興賢良，廢不肖，匡衺以為正，攘險以為平，矯枉以為直，明施舍、開塞之道，乘時因勢，以服役人心者也。帝者（不）體陰陽即侵，王者（不）法四時即削，霸者（不）用六律即辱，君者失準繩即廢，故小而行大即窮塞而不親，大而行小即狹隘而不容。

老子曰：地廣民眾，不足以為強，甲堅兵利，不可以恃勝，城高池深，不足以為固，嚴刑峻法，不足以為威。為存政者，雖小必存，為亡政者，雖大必亡。故善守者，無與禦，善戰者，無與鬭，乘時勢，因民欲，而取天下。故善為政者，積（有）〔其〕德，善用兵者，畜其怒，德積而民可用也，怒畜而威可立也。故文之所加者深，〔則〕權之所服者大，德之所施者博，〔則〕威之所制者廣，廣則我強而敵弱。善用兵者，先弱敵而後戰，故費不半而功十倍。千乘之國，行文德者王，萬乘之國，好用兵者亡，王兵先勝而後戰，敗兵先戰而後求勝，此不明於道也。

﻿ 
上仁


老子曰：君子之道，靜以修身，儉以養生。靜則下不擾，儉則民不怨，下擾則政亂，民怨則德薄，政亂賢者不為謀，德薄勇者不為鬭。亂主則不然，一日有天下之富，處一主之勢，竭百姓之力，以養耳目之欲，志專於宮室臺榭，溝池苑囿，猛獸珍怪；貧民飢餓，虎狼厭芻豢，百姓寒凍，宮室衣綺繡；故人主畜茲無用之物，而天下不安其性命矣。

老子曰：非淡漠無以明德，非寧靜無以致遠，非寬大無以制斷，以天下之目視，以天下之耳聽，以天下之智慮，以天下之力爭，故號令能下究，而臣情得上聞，百官修達，群臣輻湊。喜不以賞賜，怒不以誅罪，法令詧而不苛，耳目通而不闇，善否之情，日陳於前而不逆，故賢者盡其智，不肖者竭其力，近者安其性，遠者懷其德，得用人之道也。夫乘輿馬者，不勞而致千里，乘舟楫者，不游而濟江海。使言之而是，雖商夫芻蕘，猶不可棄也，言之而非，雖在人君卿相，猶不可用也，是非之處，不可以貴賤尊卑論也。其計可用，不羞其位，其言可行，不貴其辯；闇主則不然，群臣盡誠效忠者，稀不用其身也，而親習衺枉，賢者不能見，䟽遠卑賤，竭力盡忠者不能聞也。有言者，窮之以辭，有諫者，誅之以罪，如此而欲安海內、存萬方，其離聰明亦以遠矣。

老子曰：能尊生者，雖富貴不以養傷身，雖貧賤不以利累形。今受先祖之遺爵，必重〔失之〕，生之所由來久矣，而輕失之，豈不惑哉。故「貴以身治天下，則可以寄天下，愛以身為天下，乃可以託天下。」

文子（同）〔問〕治國之本。老子曰：本在於治身，未嘗聞身治而國亂，身亂而國治也。故曰：「修之身，其德迺真。」道之所以至妙者，父不能〔以〕教子，子亦不能受之於父，故「道可道，非常道，名可名，非常名也。」

文子問曰：何行而民親其上？老子曰：使之以時而敬慎之，如臨深淵，如履薄冰。天地之間，善即吾畜之，不善即吾讎也，昔者商夏之臣，反讎桀紂，而臣湯武，宿沙之民，自攻其君，而歸神農氏，故曰：「人之所畏，不可不畏也。」

老子曰：治大者，道不可以小，地廣者，制不可以狹，位高者，事不可以煩，民眾者，教不可以苛。事煩難理，法苛難行，求多難贍，寸而度之，至丈必差，銖而稱之，至石必過，石稱丈量，徑而寡失，大較易為智，曲辯難為慧。故無益於治，有益於亂者，聖人不為也，無益於用，有益於費者，智者不行也。故功不厭約，事不厭省，求不厭寡，功約易成，事省易治，求寡易贍，任於眾人則易。故小辯害義，小義破道，道小必不通，通必簡。河以逶迤故能遠，山以陵遲故能高，道以優游故能化。夫通於一伎，審於一事，察於一能，可〔以〕曲說，不可〔以〕廣應也。夫調音者，小弦（急）〔絚〕，大弦緩，立事者，賤者勞，貴者佚。道之言曰，芒芒昧昧，因天之威，與（天）〔元〕同氣。〔同氣〕者帝，同義者王，同功者霸，無一焉者亡。故不言而信，不施而仁，不怒而威，是以天心動化者也。施而仁，言而信，怒而威，是以精誠為之者也；施而不仁，言而不信，怒而不威，是以外貌為之者也。故有道以治之，法雖少，足以治，無道以治之，法雖眾，足以亂。

老子曰：鯨魚失水，則制於螻螘，人君舍其所守，而與臣爭事，則制於有司，以自為持位，守職者以聽從取容，臣下藏智而不用，反以事專其上。人君者，不任能而好自為，則智日困而自負責，數窮於下，則不能伸理，行墮於（仁）〔位〕，則不能持制，智不足以為治，（）〔威〕不足以為刑，即無以與天下交矣。喜怒形於心，嗜欲見於外，則守職者離正而阿上，有司（）〔枉〕法而從風，賞不當功，誅不應罪，即上下乖心，君臣相怨，百官煩亂而智不能解，非譽萌生而明不能照，非己之失而反自責，即人主愈勞，人臣愈佚，「是代大匠斲也，夫代大匠斲者，稀有不傷其手矣。」與馬逐走，筋絕不能及也，上車攝轡，馬使衡下，伯樂相之，王良御之，明主乘之，無御相之勞而致千里，善乘人之資也。人君之道，無為而有就也，有立而無好也；有為即議，有好即諛，議即可奪，諛即可誘。夫以建而制於人者，不能治國，故「善建者不拔」，言建之無形也，唯神化者，物莫能勝。中欲不出謂之扃，外衺不入謂之閉，中扃外閉，何事不節，外閉中扃，何事不成。故不用之，不為之，而有用之，而有為之，不伐之言，不奪之事，循名責實，〔官〕使自（有）司，以不知為道，以禁苛為主，如此則百官之事，各有所考。

老子曰：食者民之本也，民者國之基也，故人君者，上因天時，下盡地利，中用人力。是以群生遂長，萬物蕃植，春伐枯槁，夏收百果，秋蓄蔬食，冬取薪蒸，以為民資，生無乏用，死無傳尸。先王之法，不掩群而取镺𨱵，不涸澤而漁，不焚林而獵，豺未祭獸，罝罘不得通於野，獺未祭魚，𦉽罟不得入於水，鷹隼未擊，羅網不得張於谷，草木未落，斤斧不得入於山林，昆蟲未蟄，不得以火田，育孕不殺，鷇卵不探，魚不長尺不得取，犬豕不期年不得食，是故萬物之發生若蒸氣出，先王之所以應時修備，富國利民之道也，非目見而足行之也，欲利民不忘乎心，則民自備矣。

老子曰：古者，明君取下有節，自養有度，必計歲而收，量民積聚，知有餘不足之數，然後取奉，如此，即得承所受於天地，而不罹於飢寒之患。憯怛於民也，國有飢者，食不重味，民有寒者，冬不被裘，與民同苦樂，則天下無哀民。闇主即不然，取民不裁其力，求下不（重）〔量〕其積，男女不得耕織之業，以供上求，力勤財盡，有旦無暮，君臣相疾。且人之為生也，一人蹠耒而耕，不益十畝，中田之收不過四石，妻子老弱仰之而食，或時有災害之患，無以供上求，即人〔之〕（主）〔生〕愍（之）矣。貪主暴君，涸漁其下，以適無極之欲，則百姓不被天和、履地德矣。

老子曰：天地之氣，莫大於和，和者，陰陽調，日夜分，故萬物春分而生，秋分而成，生之與成，必得和之精。故積陰不生，積陽不化，陰陽交接，乃能成和。是以聖人之道，寬而慄，嚴而溫，柔而直，猛而仁。夫太剛則折，太柔則卷，道正在於剛柔之間。夫繩之為度也，可卷而懷之，引而伸之，可直而（布）〔晞〕之，長而不橫，短而不窮，直而不剛，故聖人體之。夫恩推即（偄）〔懦〕，（偄）〔懦〕即不威，嚴推即猛，猛即不和，愛推即縱，縱即不令，刑推即禍，禍即無親，是以貴和也。

老子曰：國之所以存者，得道也，所以亡者，理塞也，故聖人見化以觀其徵。德有昌衰，風為先萌，故得存道者，雖小必大，有亡徵者，雖成必敗。國之亡也，大不足恃，道之行也，小不可輕，故存在得道，不在於小，亡在失道，不在於大。故亂國之主，務於地廣，而不務於仁義，務在高位，而不務於道德，是捨其所以存，而造其所以亡也。若上亂三光之明，下失萬民之心，孰不能（承）〔奪〕，故審其〔在〕己者，不備諸人也。古之為君者，深行之謂之道德，淺行之謂之仁義，薄行之謂之禮智，此六者，國家之綱維也。深行之則厚得福，淺行之則薄得福，盡行之天下勝。古之修道德即正天下，修仁義即正一國，修禮智即正一鄉，德厚者大，德薄者小。故道不以雄武立，不以堅強勝，不以貪競得，立在於天下推己，勝在於天下自服，得在於天下與之，不在於自取，故雌牝即立，柔弱即勝，仁義即得，不爭即莫能與之爭，故道之在天下也，譬猶江海也。天之道，為者敗之，執者失之，夫欲名之大而求之爭之，吾見其不得已，雖執而得之，不留也。夫名不可求而得也，在天下與之，與之者歸之，天下所歸者，德也，故云：上德者天下歸之，上仁者海內歸之，上義者一國歸之，上禮者一鄉歸之，無此四者，民不歸也。不歸即用兵，用兵即危道也，故曰「兵者，不祥之器也，不得已而用之。」用之殺傷人，勝而勿美，故曰「死地，荊棘生焉，以悲哀泣之，以喪禮居之。」是以君子務道德，而不用重兵也。

文子問曰：仁義禮智何以為薄於道德也？老子曰：為仁者，必以哀樂論之，為義者，必以取與明之，四海之內，哀樂不能徧，竭府庫之貨財，不足以贍萬民，故知不如修道而行德，因天地之性，萬物自正而天下贍，仁義因附，「是以大丈夫居其厚，不居其薄。」夫禮者，實之文也，仁者，恩之效也，故禮因人情而制，不過其實，仁不溢恩，悲哀抱於情，送死稱於仁。夫養生不強人所不能及，不絕人所不能已，度量不失其適，非譽無由生矣，故制樂足以合懽，不出於和，明於生死之分，通於侈儉之適也。末世即不然，言與行相悖，情與貌相反，禮飾以煩，樂擾以淫，風俗濁於世，非譽萃于朝，故至人廢而不用也。〔人〕與驥逐走，即人不勝驥，託於車上，即驥不勝人，故善用道者，乘人之資以立功，以其所能，託其所不能也。主與之以時，民報之以財，主遇之以禮，民報之以死，故有危國無安君，有憂主無樂臣。德過其位者尊，祿過其德者凶，德貴無高，義取無多，不以德貴者，竊位也，不以義取者，盜財也。聖人安貧樂道，不以欲傷生，不以利累己，故不違義而妄取。古者無德不尊，無能不官，無功不賞，無罪不誅，其進人也以禮，退人也以義；小人之世，其進人也若（土）〔上〕之天，其退人也若內之淵；言古者以疾今也。相馬失之瘦，選士失之貧，豚肥充廚，骨骴不官。君子察實，無信讒言，君過而不諫，非忠臣也，諫而不聽，君不明也，民沉溺而不憂，非賢君也，故守節死難，人臣之職也，衣寒食飢，慈父之恩也。以大事小謂之變人，以小犯大謂之逆天，前雖（豋）〔登〕天，後必入淵，故鄉里以齒，老窮不遺，朝廷以爵，尊卑有差。夫崇貴者，謂其近君也，尊老者，謂其近親也，敬長者，謂其近兄（色）〔也〕。生而貴者驕，生而富者奢，故富貴不以明道自鑒，而能無為非者寡矣。學而不厭，所以治身也，教而不倦，所以治民也，有賢師良友，舍而為非者寡矣。知賢之謂智，愛賢之謂仁，尊賢之謂義，敬賢之謂禮，樂賢之謂樂。古之善為天下者，無為而無不為也，故為天下有容，能得其容，無為而有功，不得其容，動作必凶。為天下有容者，「豫兮其若冬涉川，猶兮其若畏四鄰，儼兮其若客，渙兮其若冰之液，敦兮其若樸，混兮其若濁，廣兮其若谷」，此謂天下之容也。豫兮其若冬涉川者，不敢行也，猶兮其若畏四鄰者，恐自傷也，儼兮其若客者，謹為恭敬也，渙兮其若冰之液者，不敢積藏也，敦兮其若樸者，不敢廉成也，混兮其若濁者，不敢清明也，廣兮其若谷者，不敢盛盈也。進不敢行者，退而不敢先也，恐自傷者，守柔弱不敢矜也，謹於恭敬者，自卑下尊敬人也，不敢積藏者，自損弊不敢堅也，不敢廉成者，自虧缺不敢全也，不敢清明者，處濁辱而不敢新鮮也，不敢盛盈者，見不足而不敢自賢也。夫道，退故能先，守柔弱故能矜，自卑下故能高人，自損弊故實堅，自虧缺故盛全，處濁辱故新鮮，見不足故能賢，道無為而無不為也。

﻿ 
上義


老子曰：凡學者，能明於天人之分，通於治亂之本，澄心清意以存之，見其終始。反於虛無，可謂達矣。治之本，仁義也，其末，法度也。人之所生者，本也，其所不生者，末也；本末，一體也，其兩愛之，性也；先本後末，謂之君子，先末後本，謂之小人。法之生也，以輔義，重法棄義，是貴其冠履而忘其首足也。仁義者，廣崇也，不益其厚而張其廣者毀，不廣其基而增其高者覆，故不大其棟，不能任重，任重莫若棟，任國莫若德。人主之有民，猶城之有基，木之有根，根深即本固，基厚即上安。故事不本於道德者，不可以為經，言不合於先王者，不可以為道，便說掇取，一行一功之術，非天下通道也。

老子曰：治人之道，其猶造父之御駟馬也，齊輯之乎轡衘，正度之乎胸膺，內得於中心，外合乎馬志，故能取道致遠，氣力有餘，進退還曲，莫不如意，誠得其術也。今夫權勢者，人主之車輿也，大臣者，人主之駟馬也，身不可離車輿之安，手不可失駟馬之心，故駟馬不調，造父不能以取道，君臣不和，聖人不能以為治也。執道以御之，中才可盡，明分以示之，姦衺可止，物至而觀其變，事來而應其化，近者不亂即遠者治矣，不用適然之（教）〔數〕，而得自然之道，萬舉而不失矣。

老子曰：凡為道者，塞衺隧，防未然，不貴其自是也，貴其不得為非也，故曰勿使可欲，無日不求，勿使可奪，無日不爭，如此則人欲釋，而公道行矣。有餘者止於度，不足者逮於用，故天下可一也。夫釋職事而聽非譽，棄功勞而用朋黨，即奇伎逃亡，守職不進，民俗亂於國，功臣爭於朝，故有道以御人，無道則制於人。

老子曰：治國有常而利民為本，政教有道而令行為右，苟利於民，不必法古，苟周於事，不必循俗。故聖人法與時變，禮與俗化，衣服器械，各便其用，法度制令，各因其宜，故變古未可非，而循俗未足多也。誦先王之書，不若聞其言，聞其言，不若得其所以言，得其所以言者，言不能言也，故「道可道，非常道也，名可名，非常名也。」故聖人所由曰道，猶金石也，一調不可更，事、猶琴瑟也，曲終改調。法制禮樂者，治之具也，非所以為治也，故曲士不可與言至道者，訊寤於俗而束於教也。

老子曰：天下幾有常法哉！當於世事，得於人理，順於天地，詳於鬼神，即可以正治矣。昔者三皇無制令而民從，五帝有制令而無刑罰，夏后氏不負言，殷人誓，周人盟。末世之衰也，忍垢而輕辱，貪得而寡羞，故法度制令者，論民俗而節緩急，器械者，因時變而制宜適。夫制於法者，不可與遠舉，拘禮之人，不可使應變，必有獨見之明，獨聞之聰，然後能擅道而行。夫知法之所由生者，即應時而變，不知治道之源者，雖循終亂；今為學者，循先襲業，握篇籍，守文法，欲以為治，猶持方枘而內圓鑿也，欲得宜適亦難矣。夫存危治亂，雖智不能，道先稱古，雖愚有餘，故不用之法，聖人不行也，不驗之言，明主不聽也。

文子問曰：法安所生？老子曰：法生於義，義生於眾適，眾適合乎人心，此治之要也。法非從天下也，非從地出也，發乎人間，反己自正。誠達其本，不亂於末，知其要，不惑於疑，有諸己，不非於人，無諸己，不責於〔人〕。所立（立）於下者不廢於上，禁於民者不行於身，故人主之制法也，以自為檢式，故禁勝於身，即令行於民。夫法者，天下之準繩也，人主之度量也，縣法者，法不法也，法定之後，中繩者賞，缺繩者誅，雖尊貴者不輕其賞，卑賤者不重其刑；犯法者，雖賢必誅，中度者，雖不肖無罪，是故公道行，而私欲塞。古之置有司也，所以禁民使不得恣也，其立君也，所以制有司使不專行也，法度道術，所以禁君使不得橫斷也。人莫得恣，即道勝而理得矣，故反於無為。無為者，非謂其不動也，言其〔莫〕從己出也。

老子曰：善賞者，費少而勸多，善罰者，刑省而姦禁，善與者，用約而為德，善取者，入多而無怨，故聖人因民之所喜以勸善，因民之所憎以禁姦，賞一人而天下趨之，罰一人而天下畏之，是以至賞不費，至刑不濫，聖人守約而治廣，此之謂也。

老子曰：臣道者，論是處當，為事先唱，守職明分，以立成功，故君臣異道即治，同道即亂，各得其宜，處（有）其當，即上下有以相使也。故枝不得大於榦，末不得強於本，言輕重大小有以相制也。夫得威勢者，所持甚少，所任甚大，所守甚約，所制甚廣；十圍之木，持千鈞之屋，所得勢也，五寸之關，能制開闔，所居要也。下必行之令，順之者利，逆之者害，天下莫不聽從者，順也，發號令行禁止者，以眾為勢也。義者，非能盡利於天下之民也，利一人而天下從之；暴者，非能盡害於海內也，害一人而天下叛之，故舉措廢置，不可不審也。

老子曰：屈寸而伸尺，小枉而大直，聖人為之；今人君之論臣也，不計其大功，總其略行，而求其小善，即失賢之道也；故人有厚德，無問其小節，人有大譽，無疵其小故。夫人情莫不有所短，成其大略是也，雖有小過，不足以為累也；成其大略非也，閭里之行，未足多也。故小謹者無成功，疵行者不容眾，體大者節䟽，度巨者譽遠，論臣之道也。

老子曰：自古及今，未有能全其行者也，故君子不責備於一人，「方而不割，廉而不劌，直而不肆」，博達而不訾，道德文武，不責備於人力，自修以道，而不責於人，易償也，自修以道，則無病矣，夫夏后氏之璜，不能無瑕，明月之珠，不能無穢，然天下寶之者，不以小惡妨大美。今志人之所短，忘人之所長，而欲求賢於天下，即難矣。眾人之見，位卑身賤，事之洿辱，而不知其大略，故論人之道，貴即觀其所舉，富即觀其所施，窮即觀其所不受，賤即觀其所不為，視其所處難，以知其所勇，動以喜樂，以觀其守，委以貨財，以觀其仁，振以恐懼，以觀其節，如此，則人情可得矣。

老子曰：屈者所以求伸也，枉者所以求直也，屈寸伸尺，小枉大直，君子為之，百川並流，不注海者不為谷，趨行殊方，不歸善者不為君子。善言貴乎可行，善行貴乎仁義，夫君子之過〔也〕，猶日月之蝕，不害於明，故智者不妄為，勇者不妄殺，擇是而為之，計禮而行之。故事成而功足恃也，身死而名足稱也，雖有智能，必以仁義為本而後立，智能並行，聖人一以仁義為準繩，中繩者謂之君子，不中繩者謂之小人。君子雖死亡，其名不滅，小人雖得勢，其罪不除。左手據天下之圖，而右手刎其喉，雖愚者不為，身貴於天下也。死君親之難者，視死如歸，義重於身也。故天下大利也，比之身即小，身（之）所重也，比之仁義即輕，此以仁義為準繩者也。

老子曰：道德之倫猶日月也，夷狄蠻貊不能易其指，趣舍同即非譽在俗，意行均即窮達在時，事周於世即功成，務合於時即名立。是故立功名之人，簡於世而謹於時，時之至也，間於容息。古之用兵者，非利土地而貪寶賂也，將以存亡平亂為民除害也，貪叨多欲之人，殘賊天下，萬民騷動，莫寧其所。有聖人勃然而起，討強暴，平亂世，為天下除害，以濁為清，以危為寧，故不得不中絕。赤帝為火災，故黃帝擒之，共工為水害，故顓頊誅之。教之以道，導之以德而不聽，即臨之以威武，臨之不從，則制之以兵革。殺無罪之民，養不義之主，害莫大焉；殫天下之財，贍一人之欲，禍莫深焉；肆一人之欲，而長海內之患，此天倫所不取也。所為立君者，以禁暴亂也，今乘萬民之力，反為殘賊，是以虎傅翼，何為不除。夫畜魚者，必去其猵獺，養禽獸者，必除其豺狼，又況牧民乎！是故兵革之所為起也。

老子曰：為國之道，上無苛令，官無煩治，士無偽行，工無淫巧，其事任而不擾，其器完而不飾。亂世即不然，為行者相揭以高，為禮者相（矝）〔矜〕以偽，車輿極於雕琢，器用邃於刻鏤，求貨者爭難得以為寶，詆文者逐煩撓以為急，事為偽辯，久稽而不決，無益於治，有益於亂，工為奇器，歷歲而後成，不周於用。夫神農之法曰：丈夫丁壯不耕，天下有受其飢者，婦人當年不織，天下有受其寒者。故身親耕，妻親織，以為天下先，其導民也，「不貴難得之貨」，不重無用之物。是故耕者不強，無以養生，織者不力，無以衣形，有餘不足，各歸其身，衣食饒裕，姦邪不生，安樂無事，天下和平，智者無所施其策，勇者無所措其威。

老子曰：霸王之道，以謀慮之，以策圖之，挾義而動，非以圖存也，將以存亡也。故聞敵國之君，有暴虐其民者，即舉兵而臨其境，責以不義，刺以過行。兵至其郊，令軍帥曰：無伐樹木，無掘墳墓，無敗五穀，無焚積聚，無捕民虜，無聚六畜；乃發號施令曰：其國之君，逆天地，侮鬼神，決獄不平，殺戮無罪，天之所誅，民之所讎也；兵之來也，以廢不義而受其德也，有敢逆天道，亂民之賊者，身死族滅，以家聽者祿以家，以里聽者賞以里，以鄉聽者侯以鄉。克其國不及其民，廢其君，易其政，尊其秀士，顯其賢良，振其孤寡，恤其貧窮，出其囹圄，賞其有功，百姓開戶而納之，漬米而儲之，唯患其不來也。義兵至於境，不戰而止，不義之兵，至於伏尸流血，相交以前。〔故〕為地戰者，不能成其王，為身求者，不能立其功，舉事以為人者，眾助之，以自為者，眾去之，眾之所助，雖弱必強，眾之所去，雖大必亡。

老子曰：上義者，治國家，理境內，行仁義，布德施惠，立正法，塞衺道，群臣親附，百姓和輯，上下一心，群臣同力，諸侯服其威，四方懷其德，修政廟堂之上，折衝千里之外，發號行令而天下響應，此其上也。地廣民眾，主賢將良，國富兵強，約束信，號令明，兩敵相當，未交兵接刃，而敵人奔亡，此其次也。知土地之宜，習險隘之利，明（苛政）〔奇正〕之變，察行陣之事，白刃合，流矢接，輿死扶傷，流血千里，暴骸滿野，〔此〕義之下也。兵之勝敗皆在於政，政勝其民，下附其上，即兵強，民勝其政，下叛其上，即兵弱。〔故德〕義足以懷天下之民，事業足以當天下之急，選舉足以得賢士之心，謀慮足以決輕〔重〕之權，此上義之道也。

老子曰：國之所以強者必死也，所以死者必義也，義之所以行者威也，是故令之以文，齊之以武，是謂必取；威義並行，是謂（之）〔必〕強。白刃交接，矢石若雨，而士爭先者，賞信而罰明也。上視下如子，下事上如父，上視下如弟，下事上如兄，〔上〕視下如子，必王四海，〔下〕視上如父，必正天下，上視下如弟，即不難為之死，下事上如兄，即不難為之亡，故父子兄弟之寇，不可與之鬭。是故義君內修其政，以積其德，外塞於邪，以明其勢，察其勞佚，以知飢飽，戰期有日，視死如歸，恩之加也。

﻿ 
上禮


老子曰：上古真人，呼吸陰陽，而群生莫不仰其德以和順，當此之時，莫不領理，隱密自成，純樸未散，而萬物大優。及世之衰也，至虙犧氏，昧昧懋懋，皆欲離其童蒙之心，而覺悟乎天地之間，其德煩而不一。及至神農、黃帝，覈領天下，紀綱四時，和調陰陽，於是萬民莫不竦身而思，戴（視）聽〔而視〕，故治而不能和。下至夏、殷之世，嗜欲連於物，聰明誘於外，性命失其真。施及周室，澆醇散樸，離道以為偽，險德以為行，知巧萌生，狙學以擬聖，華誕以脅眾，琢飾詩書，以賈名譽，各欲以行其智偽，以容於世，而失大宗之本，故世有喪性命，衰漸所由來久矣。是故至人之學也，欲反性於無，游心於虛；世俗之學，耀德攓性，內愁五藏，暴行越知，以譊名聲於世，此至人所不為也。耀德自見也，攓性絕生也，若夫至人定乎生死之（意）〔境〕，通乎榮辱之理，舉世而譽之不加勸，舉世而非之不加沮，得至道之要也。

老子曰：古者被髮而無卷領，以王天下，其德生而不殺，與而不奪，天下不非其服，同懷其德；當此之時，陰陽和平，萬物蕃息，飛鳥之巢，可俛而探也，走獸可係而從〔也〕。及其衰也，鳥獸蟲蛇，皆為人害，故鑄鐵鍜刃，以禦其難，夫民迫其難即求其便，因其患即造其備，各以其智，去其所害，就其所利，常故不可循，器械不可因，故先王之法度，有變易者也，故曰「名可名，非常名也。」五帝異道而德覆天下，三王殊事而名立後世，此因時而變者也。譬猶師曠之調五音也，所推移上下無常，尺寸以度，而靡不中者，故通於樂之情者能作，（音）〔言〕有本主於中，而知規矩鉤繩之所用者能治人，故先王之制，不宜即廢之，末世之事，善即著之。故聖人之制禮樂者，不制於禮樂，制物者，不制於物，制法者，不制於法，故曰「道可道，非常道也。」

老子曰：昔者聖王，仰取象於天，俛取度於地，中取法於人，調陰陽之氣，和四時之節，察陵陸水澤肥墽高下之宜，以立事生財，除飢寒之患，辟疾疢之災，中受人事，以制禮樂，行仁義之道，以治人倫。列金木水火土之性，以立父子之親而成家；聽五音清濁六律相生之數，以立君臣之義而成國；察四時孟仲季之敘，以立長幼之節而成官；列地而州之，分職而治之，立大學以教之，此治之綱紀也。得道即舉，失道即廢。夫物未嘗有張而不弛，成而不敗者也，唯聖人可成而不衰。聖人初作樂也，以歸神杜淫，反其天心；至其衰也，流而不反，淫而好色，（不顧正法），（流及後世），至於亡國；其作書也，以領理百事，愚者（不以）〔以不〕忘，智者以記事，及其衰也，為姦偽以解有罪，以殺不辜。其作囿也，以奉宗廟之具，簡士卒以戒不虞；及其衰也，馳騁弋獵以奪民時，以罷民力。其尚賢也，以平教化，正獄訟，賢者在位，能者在職，澤施於下，萬民懷德；及其衰也，朋黨比周，各推其所與，廢公趨私，外內相舉，姦人在位，賢者隱處。

天地之道，極則反，益則損，故聖人治弊而改制，事終而更為，其美在和，其失在權。聖人之道曰：非修禮義，廉恥不立，民無廉恥，不可以治，不知禮義，法不能正；非崇善廢醜，不嚮禮義，無法不可以為治，不知禮義，不可以行法；法能殺不孝者，不能使人孝，能刑盜者，不能使人廉。聖王在上，明好惡以示人，經非譽以導之，親賢而進之，賤不肖而退之，刑錯而不用，禮義修而任賢德也。故天下之高，以為三公，一州之高，以為九卿，一國之高，以為二十七大夫，一鄉之高，以為八十一元士。智過萬人謂之英，千人謂之雋，百人者謂之傑，十人者謂之豪。明於天地之道，通於人情之理，大足以容眾，惠足以懷遠，智足以知權，人英也。德足以教化，行足以隱義，信足以得眾，明足以照下，人雋也。行可以為儀表，智足以決嫌疑，信可以守約，廉可以使分財，作事可法，出言可道，人傑也。守職不廢，處義不比，見難不苟免，見利不苟得，人豪也。英雋豪傑，各以大小之材處其位，由本流末，以重制輕，上唱下和，四海之內，一心同歸，背貪鄙，嚮仁義，其於化民，若風之靡草。今使不肖臨賢，雖嚴刑不能禁其姦，小不能制大，弱不能使強，天地之性也。故聖人舉賢以立功，不肖之主舉其所與同，觀其所舉，治亂分矣，察其黨與，賢不肖可論也。

老子曰：為禮者，雕琢人性，矯拂其情，目雖欲之禁（其）〔以〕度，心雖樂之節以禮，趨翔周旋，屈節卑拜，肉凝而不食，酒澂而不飲，外束其形，內愁其意，鉗陰陽之和而迫性命之情，故終身為哀人。何則？不本其所以欲，而禁其所欲，不原其所以樂，而防其所樂，是猶（圜）〔圈〕獸不塞其垣，而禁其野心，決江河之流而雍之以手，故曰「開其兌，濟其事，終身不救。」夫禮者，遏情閉欲，以義自防，雖情心（𠳁）〔㖥〕噎，形性飢渴，以不得已自強，故莫能終其天年。禮者，非能使人勿欲也，而能止之，樂者，非能使人勿樂也，而能防之。夫使天下同畏刑而不敢盜竊，豈若使無有盜心哉！故知其無所用，雖貪者皆辭之，不知其無所用，廉者不能讓之。夫人之所以亡社稷，身死人手，為天下笑者，未嘗非欲也，知冬日之扇，夏日之裘，無用於己，則萬物變為塵垢矣！故揚湯止沸，沸乃益甚，知其本者，去火而已。

老子曰：循性而行謂之道，得其天性謂之德，性失然後貴仁，道失然後貴義，仁義立而道德廢，純樸散而禮樂飾，是非形而百姓眩，珠玉貴而天下爭。夫禮者，所以別尊卑貴賤也，義者，所以和君臣父子兄弟夫婦人道之際也。末世之禮，恭敬而交。為義者，布施而得，（尹）〔君〕臣以相非，骨肉以生怨也；故水積即生相食之蟲，土積即生自肉之（狩）〔獸〕，禮樂飾即生詐偽。末世之為治，不積於養生之具，澆天下之淳，散天下之樸，滑亂萬民，以清為濁，性命飛揚，皆亂以營，貞信爛熳，人失其性，法與義相背，行與利相反，貧富之相傾，人君之與（樸）〔僕〕虜，不足以論〔之〕。夫有餘則讓，不足則爭，讓則禮義生，爭則暴亂起，故多欲則事不省，求贍則爭不止，故世治則小人守正，而利不能誘也，世亂則君子為姦，而法不能禁也。

老子曰：衰世之主，鑽山石，挈金玉，摘硥蜃，銷銅鐵，而萬物不滋；刳胞焚郊，覆巢毀卵，鳳凰不翔，麒麟不游，搆木為臺，焚林而畋，竭澤而漁，積壤而丘處，掘地而井飲，濬川而為池，築城而為固，拘獸以為畜；則陰陽繆戾，四時失敘，雷霆毀折，雹霜為害，萬物焦夭，處於太半，草木夏枯，三川絕而不流。分山川溪谷，使有壤界，計人眾寡，使有分數，設機械險阻以為備，制服色，等異貴賤，差（殊）賢不（肖），行賞罰；則兵革起而忿爭生，虐殺不辜，誅罰無罪，於是興矣。

老子曰：世之將喪性命，猶陰氣之所起也，主闇昧而不明，道廢而不行，德滅而不揚，舉事戾於天，發號（令）逆四時，春秋縮（於）〔其〕和，天地除其德；人君處位而不安，大夫隱遁而不言，群臣準上意而（壞常）〔懷當〕，䟽骨肉而自容，衺人（謟）〔諂〕而陰謀，遽戴驕主而像其〔意〕，亂人以成其事；是故群臣乖而不親，骨肉䟽而不附，田無立苗，路無緩步，金積折廉，璧襲無（贏）〔蠃〕，殼龜無腹，蓍筮日施，天下不合而為一家，諸侯制法各異習俗。悖拔其根而棄其本，鑿五刑，為刻削，爭於錐刀之末，斬刈百姓，盡其大半，舉兵為難，攻城濫殺，覆高危安，大衝車，高重壘，除戰隊，使陣死路，犯嚴敵，百姓一反，名聲苟盛，兼國有地，伏尸數十萬，老弱飢寒而死者，不可勝計。自此之後，天下未嘗得安其性命，樂其習俗也。賢聖勃然而起，持以道德，輔以仁義，近者進其智，遠者懷其德，天下混而為一，子孫相代，輔佐〔有能〕；黜讒佞之端，息末辯之說，除刻削之法，去煩苛之事，屏流言之迹，塞朋黨之門，消智能，循大常，隳肢體，黜聰明，大通混溟，萬物各復歸其根。夫聖人非能生時，時至而不失也，是以不得中絕。

老子曰：酆水之深十仞而不受塵垢，金（石）〔鐵〕在中，形見於外，非不深且清也，魚鱉蛟龍莫之歸也。石上不生五穀，禿山不游麋鹿，無所蔭庇也。故為政以苛為察，以切為明，以刻下為忠，以計多為功，如此者，譬猶廣革也，大即大〔矣〕，裂之道也，「其政悶悶，其民淳淳，其政察察，其民缺缺。」

老子曰：「以正治國，以奇用兵。」先為不可勝之政，而後求勝於敵，以未治而攻人之亂，是猶以火應火，以水應水也。同莫足以相治，故以異為奇。（奇）靜為躁奇，治為亂奇，飽為飢奇，逸為勞〔奇〕。奇正之相應，若水火金木之相（伐）〔代〕也，何往而不勝。故德均即眾者勝寡，力敵則智者制愚，智同即有數者禽無數。