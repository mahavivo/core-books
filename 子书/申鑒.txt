申鑒


東漢 荀悅


政體第一

夫道之本，仁義而已矣。五典以經之，群籍以緯之，詠之歌之，弦之舞之。前鑒既明，後復申之。故古之聖王，其於仁義也，申重而已。篤序無彊，謂之《申鑒》。 聖漢統天，惟宗時亮。其功格宇宙，粵有虎臣亂政，時亦惟荒圯湮，茲洪軌儀，鑒于三代之典，王允迪厥德，功業有尚。天道在爾，惟帝茂止，陟降膚止，萬國康止。允出茲，斯行遠矣。 立天之道，曰陰與陽；立地之道，曰柔與剛；立人之道，曰仁與義。陰陽以統其精氣，剛柔以品其群形，仁義以經其事業，是為道也。故凡政之大經，法教而已。教者，陽之化也；法者，陰之符也。仁也者，慈此者也；義也者，宜此者也；禮也者，履此者也；信也者，守此者也；智也者，知此者也。 是故好惡以章之，喜怒以涖之，哀樂以恤之。若乃二端不愆，五德不離，六節不悖，則三才允序，五事交備，百工惟釐，庶績咸熙。 天作道，皇作極，臣作輔，民作基。惟先哲王之政，一曰承天，二曰正身，三曰任賢，四曰恤民，五曰明制，六曰立業。承天惟允，正身惟常，任賢惟固，恤民惟勤，明制惟典，立業惟敦，是謂政體也。

致治之術，先屏四患，乃崇五政。一曰偽，二曰私，三曰放，四曰奢。偽亂俗，私壞法，放越軌，奢敗制，四者不除，則政末由行矣。俗亂則道荒，雖天地不得保其性矣；法壞則世傾，雖人主不得守其度矣；軌越則禮亡，雖聖人不得全其道矣；制敗則欲肆，雖四表不能充其求矣。是謂四患。 興農桑以養其生，審好惡以正其俗，宣文教以章其化，立武備以秉其威，明賞罰以統其法。是謂五政。 民不畏死，不可懼以罪，民不樂生，不可觀以善，雖使禼布五教，咎繇作士，政不行焉。故在上者，先豐民財以定其志。帝耕籍田，后桑蠶宮，國無遊民，野無荒業，財不虛用，力不妄加，以周民事，是謂養生。 君子之所以動天地、應神明、正萬物，而成王治者，必本乎真實而已。故在上者審則儀道以定好惡，善惡要於功罪，毀譽效於準驗，聽言責事，舉名察實，無或詐偽以蕩眾心。故事無不覈，物無不切，善無不顯，惡無不彰，俗無姦怪，民無淫風。百姓上下睹利害之存乎己也，故肅恭其心，慎脩其行，內不忒惑，外無異望，慮其暏去徼倖，無罪過不憂懼，請謁無所聽，財賂無所用，則民志平矣。是謂正俗。 君子以情用，小人以刑用，榮辱者，賞罰之精華也。故禮教榮辱以加君子，化其情也；桎梏鞭扑以加小人，治其刑也。君子不犯辱，況於刑乎？小人不忌刑，況於辱乎？若夫中人之倫，則刑禮兼焉。教化之廢，推中人而墜於小人之域；教化之行，引中人而納於君子之塗，是謂章化。 小人之情，緩則驕，驕則恣，恣則急，急則怨，怨則畔，危則謀亂，安則思欲，非威強無以懲之。故在上者，必有武備，以戒不虞，以遏寇虐，安居則寄之內政，有事則用之軍旅，是謂秉威。 賞罰，政之柄也。明賞必罰，審信慎令。賞以勸善，罰以懲惡。人主不妄賞，非徒愛其財也，賞妄行則善不勸矣；不妄罰，非徒慎其刑也，罰妄行則惡不懲矣。賞不勸，謂之止善；罰不懲，謂之縱惡。在上者能不止下為善，不縱下為惡，則國治矣。是謂統法。 四患既蠲，五政既立，行之以誠，守之以固，簡而不怠，䟽而不失，無為為之，使自施之，無事事之，使自交之，不肅而治，垂拱揖遜而海內平矣，是謂為政之方也。

惟六則以立道經。一曰中，二曰和，三曰正，四曰公，五曰誠，六曰通。以天道作中，以地道作和，以仁德作正，以事物作公，以身極作誠，以變數作通。是謂道實。

惟恤十難以任賢能。一曰不知，二曰不進，三曰不任，四曰不終，五曰以小怨棄大德，六曰以小過黜大功，七曰以小失掩大美，八曰以奸訐傷忠正，九曰以邪說亂正度，十曰以讒嫉廢賢能。是謂十難。十難不除，則賢臣不用；用臣不賢，則國非其國也。

惟察九風以定國常。一曰治，二曰衰，三曰弱，四曰乖，五曰亂，六曰荒，七曰叛，八曰危，九曰亡。君臣親而有禮，百僚和而不同，讓而不爭，勤而不怨，無事惟職是司，此治國之風也。禮俗不一，位職不重，小臣讒疾，庶人作議，此衰國之風也。君好讓，臣好逸，士好遊，民好流，此弱國之風也。君臣爭名，朝廷爭功，士大夫爭名，庶人爭利，此乖國之風也。上多欲，下多端，法不定，政多門，此亂國之風也。以侈為博，以伉為高，以濫為通，遵禮謂之劬，守法謂之固，此荒國之風也。以苛為密，以利為公，以割下為能，以附上為忠，此叛國之風也。上下相䟽，內外相蒙，小臣爭寵，大臣爭權，此危國之風也。上不訪，下不諫，婦言用，私政行，此亡國之風也。故上必察乎國風也。

惟慎庶獄以昭人情。天地之大德曰生，萬物之大極曰死，死者不可以生，刑者不可以復。故先王之刑也，官師以成之，棘槐以斷之，情訊以寬之，朝市以共之，矜哀以恤之，刑斯斷，樂不舉，慎之至也。刑哉刑哉，其慎矣夫。
	
惟稽五赦，以綏民中。一曰原心，二曰明德，三曰勸功，四曰襃化，五曰權計。凡先王之攸赦，必是族也，非是族焉，刑茲無赦。

天子有四時，朝以聽政，晝以訪問，夕以脩令，夜以安身。上有師傅，下有讌臣，大有講業，小則咨詢，不拒直辭，不恥下問，公私不愆，外內不二，是謂有交。
	
問明於治者其統近，萬物之本在身，天下之本在家，治亂之本在左右，內正立而四表定矣。

問通於道者其守約。有一言而可常行者，恕也；有一行而可常履者，正也。恕者，仁之術也；正者，義之要也。至哉，此謂道根，萬化存焉爾。是謂不思而得，不為而成，執之胸心之間，而功覆天下也。
	
自天子達於庶人，好惡哀樂，其脩一也，豐約勞佚，各有其制。上足以備禮，下足以備樂，夫是謂大道。天下國家一體也，君為元首，臣為股肱，民為手足。下有憂民，則上不盡樂；下有饑民，則上不備膳；下有寒民，則上不具服。徒跣而垂旒，非禮也。故足寒傷心，民寒傷國。
	
問君以至美之道道民，民以至美之物養君，君降其惠，民升其功，此無往不復，相報之義也。故太平備物，非極欲也；物損禮闕，非謙約也：其數云爾。

問人主有公賦無私求，有公用無私費，有公役無私使，有公賜無私惠，有公怒無私怨。私求則下煩而無度，是謂傷清；私費則官耗而無限，是謂傷制；私使則民撓擾而無節，是謂傷義；私惠則下虛望而無準，是謂傷正；私怨則下疑懼而不安，是謂傷德。
	
問善治民者，治其性也。或曰：「冶金而流，去火則剛，激水而升，舍之則降，惡乎治？」曰：「不去其火則常流，激而不止則常升。」故大冶之爐，可使無剛，踊水之機，可使無降。善立教者若茲，則終身治矣。故凡器可使與顏、冉同趨。投百金於前，白刃加其身，雖巨跖弗敢掇也。善立法者若茲，則終身不掇矣。故跖可使與伯夷同功。
	
問民由水也。濟大川者，太上乘舟，其次泅。泅者勞而危，乘舟者逸而安，虛入水則必溺矢。以知能治民者，泅也；以道德治民者，舟也。縱民之情謂之亂，絕民之情謂之荒。曰：「然則如之何？」曰：「為之限，使勿越也；為之地，亦勿越。」故水可使不濫，不可使無流。善禁者，先禁其身而後人；不善禁者，先禁人而後身。善禁之至於不禁，令亦如之。若乃肆情於身而繩欲於眾，行詐於官而矜實於民，求己之所有餘，奪下之所不足，捨己之所易，責人之所難，怨之本也。謂理之源斯絕矣。自上御下，猶夫釣者焉，隱於手應於鉤，則可以得魚。自近御遠，猶夫御馬焉，和於手而調於銜，則可以使馬。故至道之要，不於身非道也。暏孺子之驅雞也，而見御民之方。孺子驅雞者，急則驚，緩則滯；方其北也，遽要之則折而過南；方其南也，遽要之則折而過北。迫則飛，踈則放，志閑則比之，流緩而不安則食之；不驅之驅，驅之至者也。志安則循路而入門。
	
太上不空市，其次不偷竊，其次不掠奪。上以功惠綏民，下以財力奉上，是以上下相與。空市則民不與，民不與，則為巧詐而取之，謂之偷竊。偷竊則民備之，備之而不得，則暴迫而取之，謂之掠奪。民必交爭，則禍亂矣。
	
或曰：「聖王以天下為樂？」曰：「否。聖王以天下為憂，天下以聖王為樂。凡主以天下為樂，天下以凡主為憂。聖王屈己以申天下之樂，凡主申己以屈天下之憂。申天下之樂，故樂亦報之；屈天下之憂，故憂亦及之：天下之道也。」
	
治世所貴乎位者三，一曰達道於天下，二曰達惠於民，三曰達德於身。衰世所貴乎位者三，一曰以貴高人，二曰以富奉身，三曰以報肆心。治世之位，真位也；衰世之位，則生災矣。苟高人，則必損之災也；苟奉身，則必遺之災也；苟肆心，則必否之災也。

治世之臣，所貴乎順者三，一曰心順，二曰職順，三曰道順。治世之順真順也；衰世之順，生逆也。體苟順則逆節，亂苟順則逆忠，事苟順則逆道。高下失序則位輕，班級不固則位輕，祿薄卑寵則位輕，官職屢改則位輕，遷轉煩瀆則位輕，黜陟不明則位輕，待臣不以禮則位輕。夫位輕而政重者，未之有也。聖人之大寶曰位，輕則喪吾寶也。
	
好惡之不行，其俗尚矣。嘉守節而輕狹陋，疾威福而尊權右，賤求欲而崇克濟，貴求己而榮華譽，萬物類是已。夫心與言，言與事，參相應也。好惡毀譽賞罰，參相福也。六者有失，則實亂矣。守實者益榮，求己者益達，處幽者益明，然後民知本也。


時事第二


最凡有二十一首，其初二首，尚知貴敦也。其二首有申重可舉者，十有九事。一曰明考試；二曰公卿不拘為郡，二千石不拘為縣；三曰置上武之官；四曰議州牧；五曰生刑而死者，但加肉刑；六曰德刑井用；七曰避仇有科；八曰議祿：九曰議專地；十曰議錢貨；十一曰約祀舉重；十二曰天人之應；十三曰月正聽朝；十四曰崇內教；十五曰備博士；十六曰至德要道；十七曰禁數赦令；十八曰正尚主之制；十九曰複內外注記者。

盤庚遷殷，革奢即約，化而裁之，與時消息；眾寡盈虛，不常厥道，尚知貴敦，古今之法也。民寡則用易足，土廣則物易生，事簡則業易定。厭亂則思治，創難則思靜。

或曰：“三皇民至敦也，其治至清也，天性乎？”曰：“皇民敦，秦民弊，時也；山民朴，市民玩，處也；桀、紂不易民而亂，湯、武不易民而治，政也。皇民寡，寡斯敦，皇治純，純斯清，奚惟性？不求無益之物，不蓄難得之貨，節華麗之飾，退利進之路，則民俗清矣。簡小忌，去淫祀，絕奇怪，則妖偽息矣。致精誠，求諸已，正大事，則神明應矣。放邪說，去淫智，抑百家，崇聖典，則道義定矣。去浮華，舉功實，絕末伎，同本務，則事業修矣。

誰毀誰譽，譽其有試者，萬事之概量也。目茲舉者試其事，處斯職者考其績，賞罰失實，以惡反之，人焉怖哉？語曰：“盜蹠不能盜田尺寸。”寸不可盜，況尺乎？夫事驗，必若土田之張於野也，則為私者寡矣。若亂之墜於澳也，則可信者解矣。故有事考功，有言考用，動則考行、靜則考守。

公卿不為郡，二千石不為縣，未是也。小能其職以極登千大，故下位競，大撓其任以墜於下，故上位慎。其鼎覆刑焉，何憚於降？若夫千里之任，不能充於郡，而縣邑之功廢，惜矣哉。不以過職絀則勿降，所以優賢也，以過職絀則降，所以懲愆也。

孝武皇帝以四夷未賓，寇賊奸宄，初置武功賞官，以寵戰士。若今依此科而崇其制，置尚武之官，以司馬兵法選位，秩比博士，講司馬之典，簡蒐狩之事，掌軍功爵賞，小統於五校，大統于太尉，既周時務，禮亦宜之，周之末葉，兵革繁矣，莫亂于秦，民不荒殮。今國家忘戰日久，每寇難之作，民瘁幾盡。“不教民戰，是謂棄之。”信矣。

或問曰：“州牧，刺史，監察御史，三制孰優？”曰：“時制而已。”曰：“天下不既定其牧乎？”曰：“古諸侯建國家，世位權柄存焉，於是置諸侯之賢者以牧，總其紀綱而已，不統其政，不禦其民。今郡縣無常，權輕不固，而州牧秉其權重，勢異于古，非所以強幹弱枝也，而無益治民之實，監察御史斯可也。若權時之宜，則異論也。

肉刑古也。或曰：“複之乎？”曰：“古者人民盛焉，今也至寡，整眾以威，撫寡以寬，道也。複刑非務必也，生刑而極死者，複之可也。自古肉刑之除也，斬右趾者死也，惟複肉刑，是謂生死而息民。

問德刑並用，常典也，或先或後，時宜，刑教不行，勢極也。教初必簡，刑始必略，事漸也，教化之隆，莫不興行，然後責備；刑法之定，莫不避罪，然後求密。未可以備，謂之虛教，未可以密，謂之峻刑。虛教傷化，峻刑害民，君子弗由也。設必違之教，不量民力之未能，是招民於惡也，故謂之傷化；設必犯之法，不度民情之不堪，是陷民於罪也，故謂之害民。莫不興行，則一毫之善，可得而勸也，然後教備；莫不避罪，則纖介之惡，可得而禁也，然後刑密。

或問復仇。“古義也。”曰：“縱復仇可乎？”曰：“不可，”曰：“然則如之何？”曰：“有縱有禁，有生有殺，制之以義，斷之以法，是謂義法並立。”曰：“何謂也？”“依古復仇之科，使父仇避諸異州千里，兄弟之仇，避諸異郡五百里，從父從兄弟之仇，避諸異縣百里；弗避而報者無罪，避而報之，殺。犯王禁者罪也，復仇者義也，以義報罪。從王制，順也；犯制，逆也，以義順生殺之。凡以公命行止者，不為弗避。

或問祿。曰：“古之祿也備，漢之祿也輕。大祿必稱位，一物不稱，非制也。公祿貶則私利生，私利祿則廉者匱而貪者豐也。夫豐貪生私，匱廉貶公，是亂也。先王重之。”曰：“祿可增乎？”曰：“民家財愆，增之宜矣。”或曰：“今祿如何？”曰：“時匱也，祿依食，食依民，參相澹。必也正貪祿，省閑冗，與時消息，昭惠恤下，損益以度可也。”

諸侯不專封富人，民田逾限，富過公侯，是自封也。大夫不專地，人賣買由已，是專地也。或曰：“複井田與？”曰：“否。專地非古也，井田非今也。”“然則如之何。”曰：“耕而勿有，以俟制度可也。”

或問貨。曰：“五銖之制宜矣。”曰：“今廢，如之何？”曰：“海內既平，行之而已。”曰：“錢散矣。京畿虛矣，其勢必積于遠方，若果行之，則彼以無用之錢，市吾有用之物，是匱近而豐遠也。”曰：“事勢有不得，官之所急者穀也，牛馬之禁，不得出百里之外，若其他物，彼以其錢，取之左，用之於右，貿遷有無，周而通之，海內一家，何患焉？”曰：“錢寡矣。”曰，“錢寡民易矣，若錢既通而不周於用，然後官鑄而補之。”或曰：“收民之藏錢者，輸之官，牧遠輸之京師，然後行之。”曰：“事枉而難實者，欺慢必眾，奸偽必作，爭訟必繁，刑殺必深，籲嗟紛擾之聲，章乎天下矣，非所以撫遺民，成緝熙也。”曰：“然則收而積之與？”曰：“通市其可也。”

或曰：“改鑄四銖。”曰：“難矣。”或曰：“遂廢之。”曰：“錢實便於事用，民樂行之，禁之難。今開難令以絕便事，禁民所樂，不茂矣。”曰：“起而行之，錢不可，如之何？”曰：“尚之廢之，弗得已，何憂焉？”

聖王先成民而後致力於神，民事未定，郡祀有闕，不為尤矣。必也舉其重而祀之，望祀五嶽四瀆，其神之祀，縣有舊常，若今郡祀之，而其祀禮物，從鮮可也。禮重本，示民不偷，且昭典物，其備物以豐年，日月之災降異，非舊也。

天人之應，所由來漸矣。故履霜堅冰，非一時也，仲尼之禱，非一朝也。且日食行事，或稠或曠，一年二交，非其常也。《洪範傳》雲：六沴作見。若是王都未見之，無聞焉耳，官修其方，而先王之禮，保章視祲，安宅敘降，必書雲物，為備故也。太史上事無隱焉，勿寢可也。

天子南面聽天下，向明而治，蓋取諸《離》，天之道也。月正聽朝，國家之大事也。宜正其儀，以明舊典。

古有掌陰陽之禮之官，以教後宮，掌婦學之法，婦德婦言婦功，各率其屬，而以時禦序于王，先王禮也。宜崇其教，以先內政，覽列圖，誦列傳，遵典行。內史執其彤管，記善書過，考行黜陟，以章好惡。男女正位乎內外，正家而天下定矣。故二儀立而大業成，君子之道，匪闕終日，造次必於是。

備博士，廣太學，而祀孔子焉，禮也。仲尼作經，本一而已，古今文不同，而皆自謂真本經；古今先師，義一而已，異家別說不同，而皆自謂古今。仲尼邈而靡質，昔先師歿而無聞，將誰使折之者。秦之滅學也，書藏於屋壁，義絕於朝野，逮至漢興，收摭散滯，固已無全學矣，文有磨滅，言有楚夏，出有先後，或學者先意有所借定，後進相友彌以滋蔓。故一源十流，天水違行，而訟者紛如也。執不俱是，比而論之，必有可參者焉。

或曰：“至德要道約爾，典籍甚富，如而博之以求約也？”“語有之曰：‘有鳥將來，張羅待之。’得鳥者一目也，今為一目之羅，無時得鳥矣。道雖要也，非博無以通矣。博其方，約其說。”

赦令，權也。或曰，“有制乎。”曰：“權無制，制其義，不制其事，巽以行權，義制也。權者反經，無事也。”問其象。曰：“《無妄》之災，《大過》凶，其象矣。不得已而行之，禁其屢也。”曰：“絕之乎？”曰：“權曰宜，弗之絕也。”

尚主之制非古也。釐辟二女，陶唐之典；《歸妹》元吉，帝乙之訓；王姬歸齊，宗周之禮。以陰乘陽違天，以婦淩夫違人。違天不祥，違人不義。

古者天子諸侯，有事必告於廟。朝有二史，左史記言，右史記動；動為《春秋》，言為《尚書》；君舉必記，臧否成敗，無不存焉。下及士庶，等各有異，鹹在載籍，或欲顯而不得，或欲隱而名章，得失一朝，而榮辱千載，善人勸焉，淫人懼焉。故先王重之，以嗣賞罰，以輔法教，宜於令者，官以其方，各重其，盡則集之于尚書，若史官，使掌其典。事不書詭，常為善惡則書，言行足以為法式則書，立功事則書，兵戎動眾則書，四夷朝獻則書，皇后、貴人、太子拜立則書，公主、大臣拜免則書，福淫禍亂則書，祥瑞災異則書。先帝故事有起居住，日用動靜之節必書焉。宜複其式，內史掌之，以紀內事。


俗嫌第三


或問卜筮。曰：“德斯益，否斯損。”曰：“何謂也？”“吉而濟，凶而救之謂益；吉而恃，凶而怠之謂損。”

或問曰時群忌。曰：“此天地之數也，非吉凶所生也，東方主生，死者不鮮；西方主殺，生者不寡；南方火也，居之不焦；北方水也，蹈之不沈。故甲子昧爽，殷滅周興；咸陽之地，秦亡漢隆。”

或問五三之位周應也，龍虎之會晉祥也。曰：“官府設陳，富貴者值之；布衣寓焉，不符其爵也，獄犴若居，有罪者觸之；貞良入焉，不受其罰也。”或曰：“然則日月可廢歟？”曰：“否。曰元辰，先王所用也，人承天地，故動靜順焉。順其陰陽，順其日辰，順其度數。內有順實，外有順文，文實順，理也，休征之符，自然應也。故盜泉、朝歌，孔、墨不由，惡其名者，順其心也。苟無其實，徽福於忌，斯成難也。”

或曰：“祈請者誠以接神，自然應也。故精以底之，犧牲玉帛，以昭祈請，吉朔以通之。禮雲禮雲，玉帛雲乎哉？請雲析雲，酒膳雲乎哉？非其禮則或愆，非其請則不應。”

或問祈請可否。曰：“氣物應感則可，性命自然則否。”

或問：“避疾厄，有諸？”曰，“夫疾厄，何為者也？非神則身。身不可避，神不可逃；可避非身，可逃非神也。持身隨天，萬里不逸，譬諸孺子掩目巨夫之掖，而曰逃可乎？”

或問人形有相。曰：“蓋有之焉。夫神氣形容之相包也，自然矣。貳之於行，參之于時，相成也，亦參相敗也。其數眾矣，其變多矣，亦有上中下品雲爾。”

或問神仙之術。曰：“誕哉！未之也已矣。聖人弗學，非惡生也。終始，運也，短長，數也。運數非人力之為也。”曰：“亦有仙人乎？”曰：“僬僥桂莽，產於異俗，就有仙人，亦殊類矣。”

或問：”有數百歲人乎？”曰：“力稱烏獲，捷言羌、亥，勇斯賁、育，聖雲仲尼，壽稱彭祖，物有俊傑，不可誣也。”

或問：“凡壽者必有道，非習之功。”曰：“夫惟壽，則惟能用道，惟能用道，則性壽矣。苟非其性也，修之不至也。學必至聖，可以盡性，壽必用道，所以盡命。”

或曰：“人有變化而仙者，信乎？”曰：“未之前聞也。然則異也，非仙也。男化為女者有矣，死人複生者有矣，夫豈人之性哉？氣數不存焉。”

或問曰：“有養性乎？”曰：“養性秉中和，守之以生而已。愛親、愛德、愛力、愛神，之謂嗇，否則不宜，過則不澹。故君子節宣其氣，勿使有所壅閉滯底。昏亂百度則生疾，故喜怒哀樂思慮必得其中，所以養神也；寒暄盈虛消息必得其中，所以養神也。善治氣者，由禹之治水也。若夫導引蓄氣，曆藏內視，過則失中，可以治疾，皆養性之非聖術也。夫屈者以乎申也，蓄者以乎虛也，內者以乎外也。氣宜宣而遏之，體宜調而矯之，神宜平而抑之，必有失和者矣。夫善養性者無常術，得其和而已矣。鄰臍二寸謂之關，關者所以關藏呼吸之氣，以稟受四氣也。故氣長者以關息，氣短者其息稍升，其脈稍促，其神稍越，至於以肩息而氣舒，其神稍專，至於以關息而氣衍矣。故道者，常致氣于關，是謂要術。凡陽氣生養，陰氣消殺，和喜之徒，其氣陽也，故養性者，崇其陽而絀其陰。陽極則亢，陰結則凝，亢則有悔，凝則有凶。夫物不能為春，天春而生，人則不然，存吾春而已矣。藥者療也，所以治疾也，無疾則勿藥可也。肉不勝食氣，況於藥乎？寒斯熱，熱則致滯陰，藥之用也，唯適其宜，則不為害，若已氣平也，則必有傷。唯針火亦如之。故養性者，不多服也，唯在乎節之而已矣。”

或問：“仁者壽，何謂也？”曰：“仁者內不傷性，外不傷物，上不違天，下不違人，處正居中，形神以和，故咎征不至，而休嘉集之，壽之木也。”曰：“顏、冉何？”曰：“命也，麥不終夏，花不濟春，如和氣何？雖雲其短，長亦在其中矣。”

或問黃白之儔。曰，“傅毅論之當也。燔埴為瓦則可，爍瓦為銅則不可，以自然驗於不然，詭哉！敵犬羊之肉以造馬牛，不幾矣，不其然歟？”

世稱緯書，仲尼之作也，臣悅叔父故司空爽辨之，蓋發其偽也。有起于中興之前，終張之徒之作乎？或曰：“雜。”曰：“以己雜仲尼乎？以仲尼雜己乎？若彼者，以仲尼雜己而已。然則可謂八十一首，非仲尼之作矣。”或曰：“燔諸？”曰：“仲尼之作則否，有取焉則可，曷其燔？在上者不受虛言，不聽浮術，不采華名，不興偽事；言必有用，術必有典，名必有實，事必有功。”


雜言上第四


或問曰：“君子曷敦夫學？”曰：“生而知之者寡矣，學而知之者眾矣，悠悠之民，泄泄之士，明明之治，汶汶之亂，皆學廢興之由，敦之不亦宜乎？”

君子有三鑒，世人，鑒鏡；前惟訓，人惟賢，鏡惟明。夏、商之衰，不鑒於禹、湯也；周、秦之弊，不鑒於民下也；側弁垢顏，不鑒於明鏡也，故君子惟鑒之務。若夫側景之鏡，亡鑒矣。

或問：“致治之要，君乎？”曰：“兩立哉，非天地不生物，非君臣不成治，首之者天地也，統之者君臣也哉。先王之道致訓焉，故亡斯須之間而違道矣。昔有上致聖由教戒，因輔弼，欽順四鄰。故檢柙之臣，不虛於側；禮度之典，不曠於目；先哲之言，不輟於身；非義之道，不宣於心，是邪僻之氣，末由入也，□有間□，必有入之者矣。是故僻志萌則僻事作，僻事作則正塞，正塞則公正亦末由人也矣。不任不愛謂之公，惟公是從謂之明。齊桓公中材也，未能成功業，由有異焉者矣。妾媵盈宮，非無愛幸也；群臣盈朝，非無親近也，然外則管仲射己，衛姬色衰，非愛也，任之也。然後知非賢不可任，非智不可從也，夫此之舉宏矣哉。膏肓純白，二豎不生，茲謂心寧，省闥清淨，嬖孽不生，茲謂政平。夫膏肓近心而處阨，針之不遠，藥之不中，攻之不可，二豎藏焉，是謂篤患。故治身治國者，唯是之畏。”

或曰：“愛民如子，仁之至乎？”曰：“未也。”曰：“愛民如身，仁之至乎？”曰：“未也。湯禱桑林，邾遷于繹，景祠於旱，可謂愛民矣。”曰：“何重民而輕身也？”曰：“人主承天命以養民者也，民存則社稷存，民亡則社稷亡，故重民者，所以重社稷而承天命也。”

或曰：“孟軻稱人皆可以為堯舜，其信矣？”曰：“人非下愚，則皆可以為堯舜矣。寫堯舜之貌，同堯舜之姓則否；服堯之制，行堯之道則可矣。行之于前，則古之堯舜也；行之於後，則今之堯舜也。”或曰：“人皆可以為桀紂乎？”曰，“行桀紂之事，是桀紂也。堯舜桀紂之事，常並存於世，唯人所用而已。楊朱哭歧路，所通逼者然也。夫歧路烏足悲哉？中反焉。若夫縣度之厄素，舉足而已矣。損益之符，微而顯也。趙獲二城，臨饋而憂。陶朱既富，室妾悲號：此知益為損之為益者也。屈伸之數，隱而昭也。有仍之困，複夏之萌也；鼎雉之異，興殷之符也；邵宮之難，隆周之應也；會稽之柄，霸越之基也；子之之亂，強燕之征也：此知伸為屈之為伸者也。”

人主之患，常立於二難之間，在上而國家不治，難也；治國家則必勤身苦思，矯情以從道，難也。有難之難，暗主取之；無難之難，明主居之。大臣之患，常立於二罪之間，在職而不盡忠直之道，罪也；盡忠直之道，則必矯上拂下，罪也。有罪之罪，邪臣由之；無罪之罪，忠臣置之。人臣之義，不曰“吾君能也，不我須也，言無補也”，而不盡忠；不曰“吾君不能矣，不我識也，言無益也”，而不盡忠。必竭其誠，明其道，盡其義，斯已而已矣，不已則奉身以退，臣道也。故君臣有異無乖，有怨無憾，有屈無辱。人臣有三罪，一曰導非，二曰阿失，三曰屍寵。以非引上謂之導，從上之非謂之阿，見非不言謂之屍。導臣誅，阿臣刑，屍臣絀。進忠有三術：一曰防，二曰救，三曰戒。先其未然謂之防，發而止之謂之救，行而責之謂之戒。防為上，救次之，戒為下。下不鉗口，上不塞耳，則可有聞矣。有鉗之鉗，猶可解也；無鉗之鉗，難矣哉！有塞之塞，猶可除也，無塞之塞，其甚矣夫！

或曰：“在上有屈乎？”曰：“在上者以義申，以義屈。高祖雖能申威于秦、項，而屈于商山四公；光武能申於莽，而屈於強項令；明帝能申令於天下，而屈于鐘離尚書。若秦二世之申欲，而非笑唐虞，若定陶傅太后之申意，而怨于鄭，是謂不屈；不然，則趙氏不亡，而秦無愆尤。故人主以義申，以義屈也。喜如春陽，怒如秋霜，威如雷霆之震，惠若雨露之降，沛然孰能禦也。”

或曰難行。曰：“若高祖聽戍卒不懷居，遷萬乘不俟終日；孝文帝不愛千里馬；慎夫人衣不曳地；光武手不持珠玉，可謂難矣。抑情絕欲，不如是，能成功業者鮮矣。人臣若金日磾，以子私謾而殺之；丙吉之不伐；蘇武之執節，可謂難矣。”

或問厲志。曰：“若殷高宗能葺其德，樂瞑眩以瘳疾；衛武箴戒於朝；勾踐懸膽于坐，厲矣哉。”

寵妻愛妾，幸矣；其為災也，深矣。“災與幸，同乎？”曰：“得則慶，否則災。戚氏不幸不入豕，趙昭儀不幸不失命，栗姬不幸不廢，鉤乙不幸不憂殤，非災而何？若慎夫人之知，班婕妤之賢，明德皇后之德，邵矣哉！”

為世憂樂者，君子之志也；不為世憂樂者，小人之志也。太平之世，事閑而民樂遍焉。

使{遽}者揖讓百拜，非禮也；憂者弦歌鼓瑟，非樂也。禮者，敬而已矣；樂者，和而已矣。匹夫匹婦，處畎畝之中，必禮樂存焉爾。

違上順道，謂之忠臣；違道順上，謂之諛臣。忠所以為上也，諛所以自為也；忠臣安于心，諛臣安於身。故在上者，必察乎違順，審乎所為，慎乎所安。廣川王弗察，故殺其臣；楚恭王察之而遲，故有遺言；齊宜王具察之矣，故賞鑒者。

或問：人君人臣之戒。曰：“莫匪戒也。”請問其要。曰：“君戒專欲，臣戒專利。”

患之甚也。城專譯而獻珍，非寶也；腹心之人，匍匐而獻善，寶之至矣。故明王慎內守，除外寇而重內寶。”

雲從于龍，風從於虎，鳳儀於韶，麟集于孔，應也。出於此，應於彼，善則祥，祥則福；否則眚，眚則咎，故君子應之。

君子食和羹以平其氣，聽和聲以平其志，納和言以平其政，履和行以平其德。夫酸鹹甘苦不同，嘉味以濟謂之和羹；宮商角徽不同，嘉音以章謂之和聲；臧否損益不同，中正以訓謂之和言；趨舍動靜不同，雅度以平謂之和行。人之言曰：“唯其言而莫予違也”，則幾于喪國焉。孔子曰：”君子和而不同。”晏子亦云：“以水濟水，誰能食之；琴瑟一聲，誰能聽之。”《詩》云：“亦有和羹，既戒且平。奏假無言，時靡有爭。”此之謂也。



雜言下第五


衣裳，服者不昧于塵塗，愛也。衣裳愛焉，而不愛其容止，外矣；容止愛焉，而不愛其言行，未矣；言行愛焉，而不愛其明，淺矣。故君子本神為貴，神和德平而道通，是為保真。人之所以立德者三：一曰貞，二曰達，三曰志。貞以為質，達以行之，志以成之，君子哉。必不得已也，守一於茲，貞其主也。人之所以立檢者四：誠其心，正其志，實其事，定其分。心誠則神明應之，況于萬民乎？志正則天地順之，況於萬物乎？事實則功立，分定則不淫。曰：“才之實也，行可為才不可也？”曰：“古之所以謂才也本，今之所謂才也未也。然則以行之貴也，無失其才，而才有失。先民有言，適楚而北轅者，曰：‘吾馬良，用多，御善。’此三者益侈，其去楚亦遠矣。遵路而騁，應方而動，君子有行，行必至矣。”

或問：“聖人所以為貴者，才乎？”曰：“合而用之，以才為貴；分而行之，以行為貴。舜、禹之才而不為邪，甚於□矣。舜、禹之仁，雖亡其才，不失為良人哉。”

或問：“進諫受諫孰難？”曰：“後之進諫難也，以受之難故也。若受諫不難，則進諫斯易矣。”

或問：“知人自知孰難？”曰：“自知者，求諸內而近者也；知人者，求諸外面遠者也，知人難哉。若極其數也，明，有內以識，有外以暗；或有內以隱，有外以顯。然則知人自知，人則可以自知，未可以知人也。急哉，用己者不為異則異矣。君子所惡乎異者三：好生事也，好生奇也，好變常也。好主事，則多端而動眾；好生奇，則離道而惑俗；好變常，則輕法而亂度。故名不貴苟傳，行不貴苟難。權為茂矣，其幾不若經；辯為美矣，其理不若絀；文為顯矣，其中不若樸；博為盛矣，其正不若約。莫不為道，知道之體，大之至也；莫不為妙，知神之幾，妙之至也；莫不為正，和□之□，正之至也。故君子必存乎三至，弗至，斯有守無諄焉。”

或問守。曰：“聖典而已矣，若夫百家者，是謂無守。莫不為言，要其至矣：莫不為德，元其奧矣；莫不為道，聖人其宏矣。聖人之道，其中道乎？是為九達。”

或曰：“辭達而已矣。聖人以文其隩也有五：曰元、曰妙、曰包、曰要、曰文。幽深謂之元，理微謂之妙，數博謂之包，辭約謂之要，章成謂之文，聖人之文，成此五者，故曰不得己。”

君子樂夭知命故不憂，審物明辨故不惑，定心致公故不懼。若乃所憂懼則有之，憂己不能成天性也，懼己惑之，憂不能免，天命無惑焉。

或問性命。曰：“生之謂性也，形伸是也，所認立生終生者之謂命也，吉凶是也。夫生我之制，性命存焉爾，君子循其性以輔其命，休斯承，否斯守，無務焉，無怨焉。好寵者乘天命以驕，好惡者違天命以濫，故驕則奉之不成，濫則守之不終，好以取怠，惡以取甚，務以取福，惡以成禍，斯惑矣。”

或問天命人事。曰：“有三品焉，上下不移，其中則人事存焉爾。命相近也，事相遠也，則吉凶殊也。故曰：窮理盡性以至於命，孟子稱性善；荀卿稱性惡；公孫子曰：‘性無善惡’；揚雄曰：‘人之性善惡渾’；劉向曰：‘性情相應，性不獨善，情不獨惡。’”曰：“問其理。”曰：“性善則無四凶；性惡則無三仁人；無善惡，文王之教一也，則無周公、管、蔡；性善情惡，是桀紂無性，而堯舜無情也；性善惡皆渾，是上智懷惠，而下愚挾善也。理也未究也，惟向言為然。”

或曰：“仁義性也，好惡情也，仁義常善而好惡或有惡，故有情惡也。”曰：“不然，好惡者，性之取捨也，實見於外，故謂之情爾，必本乎性矣。仁義者，善之誠者也，何嫌其常善；好惡者，善惡未有所分也，何怪其有惡。凡言神者，莫近於氣，有氣斯有形，有神斯有好惡喜怒之情矣。故人有情，由氣之有形也。善有自黑，神有善惡，形與白黑偕，情與善惡偕。故氣黑非形之咎，情惡非情之罪也。”

或曰：“人之於利，見而好之，能以仁義為節者，是性割其情也。性少情多，性不能割其情，則情獨行為惡矣。”曰：“不然。是善惡有多少也，非情也。有人如此，嗜酒嗜肉，肉勝則食焉，酒勝則飲焉，此二者相與爭，勝者行矣。非情欲得酒，性欲得肉也。有人於此，好利好義，義勝則義取焉，利勝則利取焉，此二者相與爭，勝者行矣，非情欲得利，性欲得義也。其可兼者，則兼取之，其不可兼者，則只取重焉，若苟只好而已，雖可兼取矣，若二好均平，無分輕重，則一俯一仰，乍進乍退。”

或曰：“請折於經。”曰：“《易》稱‘乾道變化，各正性命，’是言萬物各有性也。‘觀其所感，而天地萬物之情可見矣。’是言情者，應感而動者也，昆蟲草木，皆有性焉，不盡善也；天地聖人，皆稱情焉，不主惡也。又曰：‘《爻》、《彖》以情言，’亦如之。凡情意心志者，皆性動之別名也。‘情見乎辭’，是稱情也；‘言不盡意’，是稱意也；‘中心好之’，是稱心也：‘以制其志’，是稱志也，惟所宜，各稱其名而已，情何主惡之有？故曰：‘必也正名’。”

或曰：“善惡皆性也，則法教何施？”曰：“性雖善，待教而成，性雖惡，待法而消。唯上智下愚不移，其次善惡交爭，於是教扶其善，法抑其惡，得施之九品，從教者半，畏刑者四分之三，其不移大數，九分之一也。一分之中，又有微移者矣。然則法教之於化民也，幾盡之矣。及法教之失也，其為亂亦如之。”

或曰：“法教得則治，法教失則亂，若無得無失，縱民之請，則治亂其中乎？”曰：“凡陽性升，陰性降，升難而降易。善，陽也，惡，陰也，故善難而惡易。縱民之情，使自由之，則降於下者多矣。”曰：“中焉在？”曰：“法教不純，有得有失，則治亂其中矣，純德無慝，其上善也；伏而不動，其次也；動而不行，行而不遠，遠而能複，又其次也；其下者，遠而不近也，凡此，皆人性也。制之者則心也，動而抑之，行而止之，與上同性也。行而弗止，遠而弗近，與下同終也。”

君子嘉仁而不責惠，尊禮而不責意，貴德而不責怨，其責也先己，而行也先人。淫惠、曲怠，私怨，此三者，實枉貞道，亂大德，然成敗得失，莫匪由之，救病不給，其竟奚暇于道德哉？此之謂末俗。故君子有常交，曰義也，有常誓，曰信也。交而後親，誓而後故，狹矣。太上不異古今，其次不異海內，同天下之志者，其盛德乎？大人之志，不可見也，浩然而同於道；眾人之志，不可掩也，察然而流於俗。同於道，故不與俗浮沉。

或曰：“修行者，不為人恥諸神明，其至也乎？”曰：“未也。有恥者本也；恥諸神明，其次也；恥諸人，外矣。夫唯外，則慝積於內矣。故君子審乎自恥。”

或曰：“恥者，其志者乎？”曰，“未也。夫志者，自然由人，何恥之有？赴谷必墜，失水必溺，人見之也；赴阱必陷，失道必沉，人不見之也，不察之。故君子慎乎所不察。不聞大論則志不宏，不聽至言則心不固。思唐虞於上世，瞻仲尼於中古，而知大小道者之足羞也；想伯夷于首陽，省四皓于商山，而知夫穢志者之足恥也；存張騫於西極，念蘇武於朔垂，而知懷閭室者之足鄙也。推斯類也，無所不至矣。德比于上，欲比於下。德比于上，故知恥；欲比于下，故知足。恥而知之，則聖賢其可幾；知足而已，則固陋其可安也。賢聖斯幾，況其為慝乎？固陋斯安，況其為侈乎？是謂有檢。純乎純哉，其上也，其次得概而已矣。莫匪概也，得其概，苟無邪，斯可矣。君子四省其身，怒不亂德，喜不□義也。”