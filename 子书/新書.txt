賈誼新書


賈誼新書卷一


《過秦上》

秦孝公據崤函之固，擁雍州之地，君臣固守，以窺周室。有席卷天下，包舉宇內，囊括四海之意，并吞八荒之心。當是時也，商君佐之，內立法度，務耕織，脩守戰之具；外連衡而鬭諸侯。於是秦人拱手而取西河之外。
孝公既沒，惠文、武、昭、襄蒙故業，因遺策，南取漢中，西舉巴蜀，東割膏腴之地，北收要害之郡。諸侯恐懼，會盟而謀弱秦。不愛珍器重寶肥饒之地，以致天下之士。合從締交，相（舉）〔與〕為一。當此之時，齊有孟嘗，趙有平原，楚有春申，魏有信陵：此四君者，皆明智而忠信，寬厚而愛人，尊賢而重士。約從離衡，兼韓、魏、燕、趙、宋、衛、中山之眾。於是六國之士有甯越、徐尚、蘇秦、杜赫之屬為之謀，齊明、周最、陳軫、召滑、樓緩、翟景、蘇厲、樂毅之徒通其意，吳起、孫臏、帶佗、倪良、王廖、田忌、廉頗、趙奢之屬制其兵。嘗以十倍之地，百萬之師，仰關而攻秦。秦人開關延敵，九國之師逡巡〔遁逃〕而不敢進。秦無亡矢遺鏃之費，而天下〔諸侯固〕已困矣。於是從散約敗，爭割地而賂秦。秦有餘力而制其弊，追亡逐北，伏（師）〔尸〕百萬，流血漂櫓，因利乘便，宰割天下，分裂山河，（疆）〔彊〕國請服，弱國入朝。
施及孝文王、莊襄王，享國之日淺，國家無事。
及至始皇，奮六世之餘烈，振長策而御㝢內，吞二周而亡諸侯，履至尊而制六合，執敲朴而鞭笞天下，威振四海。南取（北）〔百〕越之地，以為桂林、象郡，百越之君俛首係頸，委命下吏。乃使蒙恬北築長城而守藩籬，卻匈奴七百餘里，胡人不敢南下而牧馬，士不敢彎弓而報怨。於是廢先王之道，焚百家之言，以愚黔首。墮名城，殺豪傑，收天下之兵聚之咸陽，銷鋒鏑，鑄以為金人十二，以弱天下之民。然後踐華為城，因河為（地）〔池〕，據億丈之高，臨不測之淵以為固。良將勁弩而守要害之處，信臣精卒，陳利兵而誰何。天下已定，始皇之心，自以為關中之固，金城千里，子孫帝王萬世之業也。
始皇既沒，餘威震於殊俗。然陳涉甕牖繩樞之子，氓隸之人，而遷徙之徒也，才（不能）〔能不〕及中人，非有仲尼、墨翟之賢，陶朱、猗頓之富。躡足行伍之間，而俛起阡陌之中，率疲弊之卒，將數百之眾，轉而攻秦。斬木為兵，揭（干）〔竿〕為旗，天下雲合嚮應，贏糧而景從，山東豪俊並起而亡秦族矣。且夫天下非小弱也；雍州之地、崤函之固，自若也。陳涉之位，非尊於齊、楚、燕、趙、韓、魏、宋、衛、中山之君也；鉏耰棘矜，非銛於鉤戟長鎩也；適戍之眾，非亢〔於〕九國之師也；深謀遠慮、行軍用兵之道，非及鄉時之士也。然而成敗異變，功業相反，何也？試使山東之國與陳涉度長挈大，比權量力，則不可同年而語矣。然秦以區區之地，致萬乘之勢，序八州而朝同列，百有餘年矣。然後以六合為家，殽函為宮。一夫作難而七廟墮，身死人手，為天下笑者，何也？仁義不施，〔而〕攻守之勢異也。

《過秦下》

秦滅周祀，并海內，兼諸侯，南面稱帝，以四海養天下之士，斐然嚮風，若是〔者〕何也？曰：近古而無王者久矣。周室卑微，五霸既滅，令不行於天下，是以諸侯力勁，強凌弱，眾暴寡，兵革不休，士民罷弊。今秦南面而王天下，是上有天子也。即元元之民冀得安其性命，莫不虛心而仰上。當此之時，專威定功，安危之本在於此矣。
秦王懷貪鄙之心，行自奮之智，不信功臣，不親士民，廢王道而立私愛，焚文書而酷刑法，先詐力而後仁義，以暴虐為天下始。夫并兼者高詐力，安危者貴順權，以此言之，取與攻守不同術也。秦雖離戰國而王天下，其道不易，其政不改，是以其所以取之也。孤獨而有之，故其亡可立而待也。借使秦王論上世之事，並殷周之迹，以制御其政，後雖有淫驕之主，猶未有傾危之患也。故三王之建天下，名號顯美，功業長久。
今秦二世立，天下莫不引領而觀其亡。夫寒者利短褐而飢者甘糟糠，天下囂囂，新主之資也。此言勞民之易為仁也。嚮使二世有庸主之行，而任忠賢，臣主一心而憂海內之患，縞素而正先帝之過，裂地分民以封功臣之後，建國立君以禮天下，虛囹圄而免刑戮，去收帑污穢之罪，使各反其鄉里，發倉廩，散財幣，以賑孤獨窮困之士，輕賦少事，以佐百姓之急，約法省刑以持其後，使天下之人皆得自新，更節（循）〔修〕行，各慎其身，塞萬民之望，而以盛德與天下息矣。即四海之內，皆歡然各自安樂其處，唯恐有變，雖有狡害之民，無離上之心，則不軌之臣無以飾其智，而暴亂之奸彌矣。二世不行此術，而重〔之〕以無道，壞宗廟，與民更始，作阿房之宮，繁刑嚴誅，吏治刻深，賞罰不當，賦（飲）〔斂〕無度，天下多事，吏不能紀，百姓困窮而主不收䘏。然後奸偽並起，而上下相遁，蒙罪者眾，刑僇相望於道，而天下苦之。自群鄉以下至於眾庶，人懷自危之心，親處窮苦之實，咸不安其位，故易動也。是以陳涉不用湯武之賢，不藉公侯之尊，奮〔臂〕於大澤而天下（嚮）〔響〕應者，其民危也。故先王者，見終始之變，知存亡之由，是以牧之以道，務在安之而已矣。下雖有逆行之臣，必無響應之助。故曰「安民可與行義，而危民易與為非」，此之謂也。貴為天子，富有四海，身在於戮者，正之非也。是二世之過也。
秦〔并〕兼諸侯山東三十餘郡，循津關，據嶮塞，繕甲兵而守之。然陳涉率散亂之眾數百，奮臂大呼，不用弓戟之兵，鉏耰白梃，望屋而食，橫行天下。秦人阻嶮不守，關梁不閉，長戟不刺，彊弩不射。楚、沛深入，戰於鴻門，曾無藩籬之難。於是山東〔大擾〕，諸侯並起，豪俊相立。秦使章邯將而東征，章邯因其三軍之眾要市於外，以謀其上。群臣之不相信，可見於此矣。子嬰立而遂不悟，借使子嬰有庸主之材，而僅得中佐，山東雖亂，三秦之地可全而有，宗廟之祠宜未絕也。
秦地被山帶河以為固，四塞之國也。自繆公以來，至於秦王，二十餘君，常為諸侯雄。此豈世賢哉？其勢居然也。且天下嘗（昔日）同心并力攻秦矣。當此之世，賢智并列，良將行其師，賢相通其謀，然困於阻險而不能進，秦乃延入戰而為之開關，百萬之徒逃北而遂壞然困於阻險而不能進者，豈勇力智慧不足哉？形不利，勢不便〔也〕。秦雖小邑，伐并大城，守險塞而軍，高壘毋戰，閉關據阨，荷戟而守之。諸侯起於匹夫，以利會，非有素王之行也。其交未親，其民未附，名曰亡秦，其實利之也。彼見秦阻之難犯〔也〕，必退陣。（案）〔安〕士息民，以待其弊，承解誅罷，以令國君，不患不得意於海內。貴為天子，富有四海，而身為禽者，其捄敗非也。
秦王足己而不問，遂過而不變。二世受之，因而不改，暴虐以重禍。子嬰孤立無親，危弱無輔。三主之惑，終身不悟，亡，不亦宜乎？當此時也，世非無深謀遠慮知化之士也，然所以不敢盡忠拂過者，秦俗多忌諱之禁也，忠言未卒於口而身糜沒矣。故使天下之士，傾耳而聽，重足而立，闔口而不言。是以三主失道，而忠臣不諫、智士不謀也，天下已亂，奸臣不上聞，豈不悲哉！先王知壅蔽之傷國也，故置公卿大夫士，以飾法設刑，而天下治。其彊也，禁暴誅亂而天下服；其弱也，五霸征而諸侯從；其削也，內守外附而社稷存。故秦之盛也，繁法嚴刑而天下震；及其衰也，百姓怨〔望〕而海內叛矣。故周王序得其道，〔而〕千餘載不絕。秦本末並失，故不能長〔久〕。由是觀之，安危之統相去遠矣。鄙諺曰：「前事之不忘，後〔事〕之師也。」是以君子為國，觀之上古，驗之當世，參之人事，察盛衰之理，審權勢之宜，去就有序，變化應時，故曠日長久而社稷安矣。

《宗首》

今或親弟謀為東（弟）〔帝〕，親兄之子西向而擊，今吳又見告矣。天子春秋鼎盛，行義未過，德澤有加焉，猶尚若此，況莫大諸侯，權勢十此者乎？然而天下少安者何也？大國之王幼在懷衽，漢〔之〕所置傅相方握其事。數年之後，諸侯〔之〕王大抵皆冠，血氣方剛，漢之所置傅歸休而不肯住，漢〔之〕所置相稱病而賜罷，彼自丞尉以上（徧）〔偏〕置其私人，如此，有異淮南、濟北之為耶！此時而乃欲為治安，雖堯舜不能。臣故曰：時且過矣，上弗蚤圖，疑且歲間所不欲焉。
黃帝曰：「日中必（）〔熭〕，操刀必割。」今令此道順而全安，甚易，弗肯早為，已乃墮骨肉之屬而抗剄之，豈有異秦之季世乎？且謂天何權不甚奇而數制人，豈可得也？夫以天子之位，用天子之力，乘今之時，因天之助，（常）〔尚〕憚以危為安，以亂為治，假設陛下（君）〔居〕齊桓之處，將不合諸侯〔而〕匡天下乎？至此則陛下誤甚矣，時且失矣，心竊踊躍離今春難為已，天傾時傾足力傾，能孰視而弗肯理以傾時之失，豈不靡哉？可以良天下而稱，特以為此籍也。竊為陛下痛之甚，在上幸少留計焉。

《數寧》

臣竊惟事勢，可痛惜者一，可為流涕者二，可為長大息者六，若其它倍理而傷道者，難徧以䟽舉。進言者皆曰：「天下已安矣。」臣獨曰：「未安。」或者曰：「天下已治矣。」臣獨曰：「未治。」恐逆意觸死罪，雖然，誠不安，誠不治，故不敢顧身，敢不昧死以聞。夫曰天下安且治者，非至愚無知，固諛者耳；皆非事實知治亂之體者也。夫抱火措之積薪之下而寢其上，火未及然，因謂之安，偷安者也；方今之勢，何以異此！夫本末舛逆，首尾橫決，國制搶攘，非〔甚〕有紀也，胡可謂治！陛下何不一令以數日之間，令臣得熟數之於前，因陳治安之策，陛下試擇焉，何甚傷哉？
射獵之娛與安危之機，孰急也？臣聞之，自禹以下五百歲而湯起，自湯已下五百餘年而武王起，故聖王之起，大以五百為紀。自武王已下過五百歲矣，聖王不起何怪矣！及秦始皇帝，似是而卒非也，終於無狀。及今天下集於陛下，臣觀寬大知通，臣竊曰：是以操亂業，握危勢，若今之賢也，明通以足，天紀又當，天宜請陛下為之矣，然又未也者，又將誰須也。使為治勞知慮，苦身體，乏馳騁、鍾鼓之樂，勿為可也。樂與今同耳，因加以常安，四望無患，因諸侯附親軌道，致忠而信上耳。因上不疑其臣，無族罪，兵革不動，民長保首領耳。因德窮至遠，近者匈奴，遠者四荒，苟人迹之所能及，皆鄉風慕義，樂為臣子耳。因天下富足，資財有餘，人及十年之食耳。因民素朴，順而樂從令耳。因官事甚約，獄訟盜賊可令（）〔尠〕有耳。大數既得，則天下順治，海內之氣，清和咸理，則萬生遂茂。晏子曰：「唯以政順乎（為）神〔為〕可以益壽。」髮子曰：「至治之極，父無死子，兄無死弟，塗無繈緥之葬，各以其順終。」穀食之法，固百以（是）〔足〕，則至尊之壽輕百年耳。古者五帝皆踰百歲。以此言信之，因王為明帝，股肱為明臣，名譽之美，垂〔於〕無窮耳。《禮》祖有功〔而〕宗有德，始取天下為功，始治天下為德，因觀成之廟，為天下太宗，承太祖與天下，漢長無極耳。因卑不疑尊，賤不踰貴，尊卑貴賤，明若白黑，則天下之眾不疑眩耳。因經紀本於天地，政法倚於四時，後世無變故，無易常，襲迹而長久耳。臣竊以為建久安之勢，成長治之業，以承祖廟，以奉六親，至孝也；以宰天下，以治群生，神民咸億，社稷久享，至仁也；立經陳紀，輕重周得，後可以為萬世法程，後雖有愚幼不肖之嗣，猶得蒙業而安，至明也。壽並五帝，澤施至遠，於陛下何損哉？以陛下之明通，因使少知治體者得佐下風，致此治非有難也，陛下何不一為之，及其〔具〕可素陳於前，願幸無忽（一夫者）。臣謹稽之天地，驗之往古，案之當時之務，日夜念此至熟也，獨太息悲憤，非時敢忽也。雖使禹舜〔復〕生，而為陛下〔計〕，何以易此。為之有數，必萬全無傷。臣敢以寸斷，陛下幸試召大臣有識者使計之，有能以為不便天子、不利天下者，臣請死。

《藩傷》

夫樹國必審相疑之勢，下數被其殃，上數爽其憂，凶飢數動，彼必將有怪者生焉。禍之所（雜）〔罹〕，豈可預知？故甚非所以安主上，非所以活大臣者也，甚非所以全愛子者也。既已令之為藩臣矣，為人臣下矣，而厚其力，重其權，使有驕心而難服從也，何異於善砥鏌釾而（子）〔予〕射子，自禍必矣。愛之固使飽（梁）〔粱〕肉之味，玩金石之聲，臣民之眾，土地之博，足以奉養宿衛其身；然而權力不足以徼幸，勢不足以行逆，故無驕心，無邪行，奉法畏令，聽從必順，長生安樂，而無上下相疑之禍；活大臣，全愛子，孰精於此？且藩國與制，力非獨少也，制令：其有子以國其子，未有子者建分以須之，子生而立，其身而子，夫將何失？於實無喪而葆國無患，子孫世世與漢相須，〔皆如〕長沙，可以久矣，所謂生死而肉白骨，何以厚此？

《藩彊》

竊迹前事，大（扺）〔抵〕彊者先反。淮陰王楚最彊，則最先反；韓王信倚胡，則又反；貫高因趙資，則又反；陳豨兵精彊，則又反；彭越用梁，則又反；黥布用淮南，則又反；盧綰國北最弱，則最後反。長沙乃纔二萬五千戶耳，力不足以行逆，則（少攻）〔功少〕而最完，（執）〔勢〕䟽而最忠，全骨肉時，長沙無故者，非獨性異人也，其形勢然（矣）〔也〕。曩令樊、酈、絳、灌據〔數〕十城而王，今雖以殘亡可也；令韓信、黥布、彭越之倫〔列〕為徹侯而居，雖至今存可也。然則天下〔之〕大計可知已。欲諸王〔之〕皆忠附，則莫若令如長沙〔王〕；欲〔臣子之〕勿令菹醢，則莫若令如樊、酈、絳、灌；欲天下之治安、天子之無憂，莫（如）〔若〕眾建諸侯而少其力。力少則易使以義，國小則無邪心。若與臣下相殘，與骨肉相飲茹，天下雖危無傷也，則莫如循今之故而勿變。以前觀之，其國最大者，反最先。

《大都》

昔楚靈王問范無宇曰：「我欲大城陳、蔡、葉與不羹，賦車各千乘焉，亦足以當晉矣，又加之以楚，諸侯其來朝乎！」范無宇曰：「不可。臣聞大都疑國，大臣疑主，亂之（謀）〔媒〕也。都疑則交爭，臣疑則並令，禍之深者也。今大城陳、蔡、葉與不羹，或不充，不足以威晉；若充之以資財，實之以重祿之臣，是輕本而重末也。臣聞尾大不掉，末大必（拆）〔折〕，此豈不施威諸侯之心哉？然終為楚國大患者，必此四城也。」靈王弗聽，果城陳、蔡、葉與不羹，實之以兵車，充之以大臣，是歲也，諸侯果朝。居數年，陳、蔡、葉與不羹，或奉公子棄疾內作難，楚國云亂，王遂死於乾溪（于）〔芋〕〔尹〕守亥之井，為計若此，豈不痛也哉。悲夫！本細末大，弛必至心，時乎時乎，可痛惜者此也。天下之勢，方病大尰，一脛之大幾如要，一指之大幾如股。臣聞尾大不掉，末大必折，惡病也，平居不可屈信，一二指搐，身固無聊也。失今弗治，必為錮疾，後雖有扁鵲，弗能為已。悲夫！枝拱苟大，弛必至心，此所以竊為陛下患也。病非徒尰也，又苦（䟝）〔𨂂〕盭，元王之子，帝之從弟也；今之王者，從弟之子也。惠王〔之子〕，親兄之子也；今之王者，兄子之子也，親者或無分地以安天下，䟽者或專大權以偪天子，臣故曰非徒病尰也，又苦（䟝）〔𨂂〕盭也。可痛哭者，此病是也。

《等齊》

諸侯王所在之宮衛，織履蹲夷，以皇帝在所宮法論之，郎中謁者受（臈）〔謁〕取告，以官皇帝之法（子）〔予〕之；事諸侯王或不廉潔平端，以事皇帝之法罪之，曰一用漢〔法〕，事諸侯王乃事皇帝也，（誰）是則（侯）〔諸〕侯（之）王乃（將）〔埒〕至尊也。然則天子之與諸侯，臣之與（一）〔下〕，宜撰然齊等若是乎，天子之相，號為丞相，黃金之印；〔諸侯之相〕，〔號為丞相〕，〔黃金之印〕，而尊無異等，秩加二千石之上，天子列卿秩二千石，諸侯列卿秩二千石，則臣已同矣。人主登臣而尊，今臣既同，則法惡得不齊。天子衛御，號為大僕，銀印、秩二千石；諸侯之御，號曰大僕，銀印、秩二千石；則御已齊矣，御既已齊，則車飾〔具〕惡得不齊。天子親，號云太后；諸侯親，號云太后；天子妃，號曰后；諸侯妃，號曰后。然則諸侯何損而天子何加焉，妻既已同，則夫何以異？天子宮門曰司馬，闌入者為城旦；諸侯宮門曰司馬，闌入者為城旦；殿門俱為殿門，闌入之罪亦俱棄市。宮墻門衛同名，其嚴一等，罪已鈞矣。天子之言曰令，令甲令乙是也；諸侯之言曰令，〔令〕儀（之）〔令〕言是也。天子卑號皆稱陛下，諸侯卑號〔皆〕稱陛下，天子車曰乘輿，諸侯車曰乘輿，乘輿等也。衣被次齊貢死經緯也，苟工巧而志欲之，唯冒上軼主次也，然則所謂主者安居，臣者安在。人之情不異面目，狀貌同類，貴賤之別，非（人）天根着於形容也，所持以別貴賤、明尊卑者，等級、勢力、衣服、號令也，亂且不息，滑曼無紀，天（桂）〔性〕則同，人事無別。然則所謂臣主（主）者，非有相臨之具、尊卑之經也，（持）〔特〕面形而（膚）〔異〕之耳，近習乎（書近）〔形〕貌，然後能識，則䟽遠無所放，眾庶無以期，則下惡能不疑其上，君臣同倫（異服），異等同服，則上惡能不眩於其下，孔子曰：「長民者衣服不二，從容有常，以齊其民，〔則民〕德一。」《詩》云：「彼都人士，狐裘黃裳，行歸于周，萬民之望。」孔子曰：「為上可望而知也，為下可類而志也，則君不疑於其臣，而臣不惑於其君，而此之不行，沐瀆無界，可謂長大息者此也。」

《服疑》

衣服疑者是謂爭先，厚澤疑者是謂爭賞，（卿）權力疑者是謂爭彊，等級無限是謂爭尊。彼人者近則冀幸，疑則比爭。是以等級分明，則下不得疑；權力絕尤，則臣無冀志。故天子之於其下也，加五等已往，則〔以〕為臣（例），臣之於下也，加五等以往，則以為僕，僕（則）亦臣禮也。然稱僕不敢稱臣者，尊天子、避嫌疑也。制服之道，取至適至和以予民，至美至神進之帝，奇服文章，以等上下而差貴賤。是以高下異，則名號異，則權（刀）〔力〕異，則事勢異，則旗章異，則符瑞異，則禮寵異，則秩祿異，則冠履異，則衣帶異，則環佩異，則車馬異，則妻妾異，則澤厚異，則宮室異，則床席異，則器皿異，則飲食異，則祭祀異，則死喪異，故高則此品周高，下則此品周下，加人者品此臨之，埤人者品此承之，遷則品此者進，絀則品此者損，貴周（豊）〔豐〕，賤周謙，貴賤有級，服位有等，等級既設，各處其檢，人循其度，擅退則讓，上僭則誅，建法以習之，設官以牧之，是以天下見其服而知貴賤，望其章而知其勢，（季）〔使〕人定其心，各著其目，故眾多而天下不眩，傳遠而天下識（祇）〔祗〕，卑尊已著？上下已分，則人倫法矣。於是主之與臣，若日之與星，（以）臣不幾可以疑主，賤不及可以冒貴，下不凌等則上位尊，臣不踰級則主位安，謹守倫紀則亂無由生。

《益壤》

陛下即不為千載之治安，知今之勢，豈過一傳哉，諸侯猶且人恣而不制也，至其相與，（持）〔特〕（之）以縱橫之約相親耳，漢法令不可得行矣，猶且槀立而服彊也。今淮陽之比大諸侯，過黑子之比於面耳，豈足以為楚御哉？而陛下所恃以為藩捍者，以代淮陽耳，代（比）〔北〕邊與彊匈奴為鄰，自見矣，唯皇太子之所恃者亦以之二國耳，今淮陽之所有，適足以餌大國耳，方今制在陛下，制國命子，適足以餌大國，豈可謂工哉！人主之行異布衣。布衣者，飾小行，競小廉，以自託於鄉黨邑里；人主者，天下安社稷固不耳。故（皇）〔黃〕帝者，炎帝之兄也。炎帝無道，黃帝伐之涿鹿之野，血流漂杵，誅炎帝而兼其地，天下乃治。高皇帝瓜分天下以王功臣。反者如蝟毛而起，高皇帝以為不可，剽去不義諸侯〔而〕空其國。擇良日，立諸（侯）〔子〕洛陽上東門之外，諸子畢王，而天下乃安。故大人者，不怵小廉，不牽小行，故立大便以成大功。
今淮南地遠者或數千里，越〔兩〕諸侯而縣屬於漢。其吏民繇役往來長安者，自悉而補，中道衣敝，錢用諸費稱此，其苦屬漢而欲得王，其苦之甚矣，其欲有卒也類良有，所至逋走而歸諸侯〔者〕殆不少矣。此終非可久以為（秦）〔奉〕地也。陛下豈如蚤便其勢，且令他人守郡，豈如令子？臣之愚計，願陛下舉淮南之地以益淮陽，梁即有後患，割淮陽北邊二三列城與東郡，以益梁；即無後患，代可徙而都睢陽。梁起〔於〕新（鄭）〔郪〕以北著之河，淮陽包陳以南（捷）〔揵〕之江，則大諸侯之有異心者，破膽而不敢謀。今所恃者，代淮陽二國耳，皇太子亦恃之。如臣計，梁足以捍齊、趙，淮陽足以禁吳、楚，則陛下高枕而臥，終無山東之憂矣。臣竊以為此二世之利也。若使淮南久縣屬漢，特以恣奸人耳。惟陛下幸少留意。省。臣昧死以聞。臣誼竊昧死願得伏前陳施，下臣誼所以為治安，陛下幸以少須臾之間，聽以驗之於事，未有妨損也。臣闇主智，問其臣而不自造事，故為人臣得畢盡其愚忠，惟陛下財幸。今陛下將不意之人與之積眾之財，此非有子胥白公之報於廣都之中者，即疑有轉諸荊軻起兩柱之間，其策安便哉？此所謂假賊兵為虎翼者矣，願陛下少留意計之。


賈誼新書卷二


《權重》

諸侯勢足以專制，力足以行逆，雖令冠處女，勿謂無敢。勢不足以專制，力不足以行逆，雖生夏育，有仇讎之怨，猶之無傷也。然天下當今恬然者，〔適〕遇諸侯之俱少也，後不至數歲，諸侯皆冠，陛下且見之矣。豈不苦哉？力當能為而不為，畜亂宿禍，高拱而憂，其紛也且也甚，可謂不知且不仁。夫秦自逆，日夜深惟，苦心竭力，危在存亡，以除六國之憂，今陛下力制天下，頤指而如意，而故稱六國之禍，難以言知矣。苟身常無意，但為禍，未在所制也，亂媒日長，孰視而不定，萬年之後，傳之老母弱子，使曹勃不能制，可謂仁乎？

《五美》

海內之勢如身之使臂，臂之使指，莫不（從制）〔制從〕，諸侯之君，敢自殺不敢反志，知必菹醢耳。不敢有異心，輻湊並進而歸命天子，天下無可以徼倖之權，無起禍召亂之業，雖在細民，且知其安，故天下咸知陛下之明。割地定制，齊為若干國，趙、楚為若干國，制既各有理矣，於是齊悼惠王之〔子孫〕，〔王之〕分地盡而正，趙幽王、楚元王之子孫，亦各以次受其祖之分地，燕、吳、淮南、佗國皆然。其分地眾而子孫少者，建以為國，空而置之，須其子孫生者，舉使君之。諸侯之地其（制）〔削〕頗入漢者，為（從）〔徙〕其侯國及封其子孫於彼也，所以數償之；故一寸之地，一人之眾，天子無所利焉，誠以定治而已，故天下咸知陛下之廉。（經）〔地〕制一定，宗室子孫（慮莫）〔莫慮〕不王，制定之後，下無倍（背）〔畔〕之心，上無誅伐之志，上下懽親，諸侯順附，故天下咸知陛下之仁。地制一定，則帝道還明而臣心還正，法立而不犯，令行而不逆，貫高、利幾之謀不生，機奇、啟章之計不萌，細民鄉善，大臣致順，上使然也。故天下咸知陛下之義，地制一定，臥赤子天下之上而安，植遺腹，朝委裘，而天下不亂，社稷長安，宗廟久尊，傳之後世，不知其所窮。故當時大治，後世誦聖。一動而五美附，陛下誰憚而久不為此五美。

《制不定》

炎帝者，黃帝同父母弟也，各有天下之半，黃帝行道而炎帝不聽，故戰涿鹿之野，血流漂杵。夫地制不得，自黃帝而以困，以高皇帝之明聖威武也，既撫天下，即天子之位，而大臣為逆者乃幾十發，以帝之勢身勞於兵間，紛然幾無天下者數矣，淮陰侯、韓王信、陳豨、彭越、黥布、及盧綰，皆功臣也，所嘗愛信也，所愛化而為仇，所信反而為寇，可不怪也；地理蚤定，豈有此變？陛下即位以來，濟北一反，淮南為逆，今吳有見告，皆其薄者也，莫大諸侯澹然而未有故者，天下非有固安之術也，特賴其尚幼倫煨之數也。且異姓負彊而動者，漢已幸而勝之矣，又不易其所以然。同姓襲是迹（者）而處，骨肉相動，又既有徵矣，其勢盡又復然。殃禍之反，未知所移，長此安窮，明帝尚不能以安，後世柰何！
屠牛坦一朝解十二牛，而芒刃不頓者，所排擊，所剝割，皆（象）〔眾〕理〔解〕也。然至〔於〕髖髀之所，非斤則斧矣。〔夫〕仁義恩厚者，此人主之芒刃也；〔權勢法制者〕，〔此人主之斤斧也〕。勢已定，權已（定）足矣，乃以仁義恩厚因而澤之，故德布而天下有慕志。今諸侯王皆眾髖髀也，釋斤斧之制，而欲嬰以芒刃，臣以為刃不折則缺耳，胡不用之淮南、濟北？勢不可也。

《審微》

善不可謂小而無益，不善不可謂小而無傷，非以〔小〕善為一足以利天下，小不善（一）為一足以亂國家也。當夫（經）〔輕〕始而傲微，則其流（而令）〔必至〕於大亂〔也〕，是故子民者謹焉。彼人也，登高則望，臨深則窺，人之性非窺且望也，勢使然也。夫事有逐姦，勢有召禍，老聃曰：「為之於未有，治之於未亂。」管仲曰：「備患於未形，上也。」語曰：「（𤒰𤒰）〔焰焰〕弗滅，炎炎柰何？萌芽不伐，且折斧柯。」智禁於微，次也。事之適亂，如地形之惑人也，機漸而往，俄而東西易面，人不自知也。故墨子見衢路而哭之，悲一跬而繆千里也。
昔者衛侯〔入〕朝於周，周行問其名，〔對〕曰：「衛侯辟（彊）〔疆〕」，周行還之，曰：「啟（彊）〔疆〕辟（彊）〔疆〕，天子之號也；諸侯弗得用！」衛侯更其名曰𤎶，然后受之。故善守上下之陛者，雖空名弗使踰焉。
古者周禮，天子葬用隧，諸〔侯〕縣下，周襄王出逃伯鬭，晉文公率師誅賊，定周國之亂，復襄王之位，於是襄王賞以南陽之地，文公辭南陽，即死得以隧下，襄王弗聽，曰：「周國雖微，未之或代也，天子用隧，伯父用隧，是二天子也；以地為少，餘請益之。」文公乃退。禮、天子之樂宮縣，諸侯之樂軒縣，大夫直縣，士有琴瑟，叔〔孫〕于奚者、衛之大夫也，曲縣者、衛君之樂體也，繁纓者、君之駕飾也。齊人攻衛，叔〔孫〕于奚率師逆之，大敗齊師，衛於是賞以溫，叔孫于奚辭溫，而請曲縣、繁纓以朝，衛君許之，孔子聞之曰：「惜乎！不如多與之邑，夫樂者、所以載國，國者、所以載君，彼樂亡而禮從之，禮亡而政從之，政亡而國從之，國亡而君從之，惜乎！不如多與之邑。」
宓子治亶父，於是齊人攻魯，道亶父，始，父老請曰：「麥已熟矣，今迫齊寇，民人出自艾傅郭者歸，可以益食，且不資寇。」三請，宓子弗聽，俄而麥畢還乎齊寇，季孫聞之，怒，使人讓宓子曰：「豈不可哀哉！民乎！寒耕（熟）〔熱〕耘，曾弗得食也，弗知猶可，聞或以告，而夫子弗聽。」宓子蹴然曰：「今年無麥，明年可樹，〔令〕不耕者得獲，是樂有寇也。且一歲之麥，於魯不加彊，喪之不加弱，令民有自取之心，其創必數年不息。」季孫聞之，慚，曰：「使（宂）〔穴〕可入，吾豈忍見宓子哉！」故明者之感奸由也蚤，其除亂謀也遠，故邪不前達。

《階級》

人主之尊辟無異堂階，陛九級者，堂高大幾六尺矣，若堂無陛級者，堂高（治）〔殆〕不過（天）〔尺〕矣。天子如堂，群臣如陛，眾庶如地，此其辟也。故陛九級上，廉遠地，則堂高；陛亡級，廉近地，則堂卑。高者難攀，卑者易陵，理勢然也。故古者聖王制為列等，內有公卿大夫士，外有公侯伯子男，然後有官師小吏，施及庶人，等級分明，而天子加焉，故其尊不可及也。鄙諺曰：「欲投鼠而忌器。」此善喻也。鼠近於器，尚憚而弗投，恐傷〔其〕器也，況乎貴大臣之近於主帝乎！廉恥禮節以治君子，故有賜死而無僇辱。是以係（縳）〔縛〕榜笞髡刖黥劓之罪不及士大夫，以其離主上不遠也。禮、不敢齒君之路馬，蹴其芻者有罪；見君之几杖則起，遭君之乘輿則下，入正門則趨；君之寵臣雖或有過，刑僇〔之辠〕不加其身〔者〕，尊君之勢也。此則所以為主上豫遠不敬也，所以體貌群臣而厲其節也。今自王侯三公之貴，皆天子之所改容而禮之也，古天子之所謂伯父、伯舅也，〔而〕令與眾庶徒隸同黥劓髡（則）〔刖〕笞傌棄市之法，然則堂下不亡陛乎？被僇辱者不太迫乎？廉恥不行也，大臣無乃握重權、大官而有徒隸無恥之心乎？夫望夷之事，二世見當以重法者，投鼠而不忌器之習也。
臣聞之曰，履雖鮮弗以加枕，冠雖弊弗以苴履。夫嘗以在貴寵之位，天子改容而嘗體貌之矣，吏民嘗俯伏以敬畏之矣，今而有過，（今）〔令〕廢之可也，退之可也，賜之死可也，〔滅之可也〕；若夫束（縳）〔縛〕之，係絏之，輸之司空，編之徒官，司寇牢正，徒長小吏，罵詈而榜笞之，殆非所以令眾庶（之）見也。夫卑賤者習知尊貴者之事，一旦吾亦乃可以加〔此〕也，非所以習天下也，非尊尊貴貴之化也。夫天子之所嘗敬，眾庶之所嘗寵，死而死（爾）〔耳〕，賤人安宜得〔如〕此而頓辱之哉！
豫讓事中行之君，智伯伐中行滅之，豫讓移事智伯。及趙滅智伯，豫讓釁面變容，吸炭變聲，必報襄子，五起而弗中。襄子一夕而五易臥，人（間）〔問〕豫讓，讓曰：「中行眾人〔畜我〕，〔我故眾人〕事之；智伯國士遇我，〔我〕故（為之）國士（用）〔報之〕。」故此一豫讓也，反君事讎，行若狗彘，已而折節致忠，行出乎烈士，人主使然也。故人主遇其大臣如遇犬馬，彼將犬馬自（如）〔為〕也；如遇官徒，彼將官徒自為也。頑頓無恥，（斷苟）〔奊詬〕無節，廉恥不立，則且不（目）〔自〕好，苟若而可，〔故〕見利則逝，見便則奪。主上有敗，則因而推之矣；主上有患，則吾苟免而已，立而觀之耳；有便吾身者，則欺賣而利之耳。人主將何便於此？群下至眾，而主〔上〕至少也，所託財器職業者率於群下也。但無恥，但苟安，則主〔上〕（罷）〔最〕病。故古者禮不及庶人，刑不至君子，所以厲寵臣之節也。古者大臣有坐不廉而廢者，不謂（曰）不廉，曰「簠簋不飾」；坐（穢污）〔污穢〕姑婦姊姨母男女無別者，不謂污穢，曰「帷（箔）〔薄〕不修」；坐罷軟不勝任〔者〕，〔不謂罷軟〕，曰「下官不職」。故貴大臣定有其罪矣，猶未斥然（至）〔正〕以呼之也，尚遷就而為之諱也。故其在大譴大何之域者，聞譴何則白冠（釐）〔氂〕纓，盤水加劍，造請室而請其罪耳，上弗使執（縳）〔縛〕係引而行也。其〔有〕中罪者，聞命而自弛，上不使人頸盭而加也。其有大罪者，聞令則北面再拜，跪而自裁，上不使人捽抑而刑〔之〕也，〔曰〕：「子大夫自有過耳！吾遇子有禮矣。」遇之有禮，故群臣自憙；厲以廉恥，故人務節行。上設廉恥禮義以遇其臣，而群臣不以節行而報其上者，即非人類也。故化成俗定，則為人臣者主醜亡身，國醜亡家，公醜忘私，（刑）〔利〕不苟就，害不苟去，唯義所在。主上之化〔也〕，故父兄之臣誠死〔宗廟〕，〔法度之臣誠死社稷〕，〔輔翼之臣誠死〕君上，守衛捍敵之臣誠死（誠）〔城〕郭封境。故曰聖人有金城者，（此）〔比〕物（比）〔此〕志也。彼且為我死，故吾得與之俱生；彼且為我亡，故吾得與之俱存；夫將為我危，故吾得與之皆安。顧行而忘利，守節而服義，故可以託不御之權，可以託五尺之孤。此厲廉恥行禮義之所致也，主上何喪焉！此之不為，而顧彼之〔久〕行，故曰可為長太息者〔此〕也。

﻿
賈誼新書卷三


《俗激》

大臣之俗，特以牘書不報，小期會不答耳，以為大故。以為大故不可矣，天下之大指，舉之而激，俗流失，世壞敗矣，因恬〔而〕弗知怪，大故也。加刀筆之吏，務在筐箱，而不知大體，陛下又弗自憂，故如〔此〕哉！夫邪俗日長，民相然席於無廉醜，行義非循也。豈且為人子背其父，為人臣因忠於主哉！豈為人弟欺其兄，為人下因信其上哉！陛下雖有權柄事業，將（所）〔何〕寄之。管子曰：「四維，一曰禮，二曰義，三曰廉，四曰恥。四維不張，國乃滅亡」云。使管子愚無識人也則可，使管子而少知治體，則是豈（不可）〔可不〕為寒心〔哉〕！今世以侈靡相競，而上無制度，棄禮義，捐廉醜，日甚，可為月異而歲不同矣。逐利乎不耳，慮念非顧行也，今其甚者（到）〔剄〕〔大〕父矣，（財）〔賊〕大母矣，踝嫗矣，刺兄矣，盜者慮探柱〔下〕之金，剟寢戶之簾，搴兩廟之器，白晝大都之中剽吏而奪之金。矯偽者出幾十萬石粟，賦六百餘萬錢，乘傳而行郡諸侯，此靡無行義之（先）〔尤〕至者（已）〔也〕。其餘猖蹶而趨之者，乃豕羊驅而往，是類管子謂四維不張者也與！竊為陛下惜之，以臣之意，吏慮不動於耳目，以為是（特）適然耳。夫遺風易俗，使天下移心而向道，類非俗吏之所能為也。陛下又不自憂，竊為陛下惜之。
夫立君臣，等上下，使父子有禮，六親有紀，此非天〔之所為〕，〔人之〕所設也。夫人之所設，弗為〔不立〕，〔不〕持（此）則僵，不（循）〔修〕則壞。秦滅四維〔而〕不張，故君臣乖而相攘，上下亂賤而無差，父子六親殃僇而失其宜，奸人並起，萬民離叛，凡十三歲，而社稷為墟。今（而）四維猶未備也，故奸人冀幸，而眾下疑惑矣。豈如今〔定〕經制，令主主臣臣，上下有差，父子六親各得其宜，奸人無所冀幸，群眾信上而不疑惑哉！此業一定，世世常安，而後有所持循矣。若夫經制不定，是猶渡江河無維（揖）〔楫〕，中流而遇風波也，船必覆敗矣。悲夫！備不豫具之也，可不察乎！

《時變》

秦國失理，天下大敗；眾揜寡，知欺愚，勇劫懼，壯凌衰，功擊奮者為賢貴人，善突盜者為忻諸侯，設謟而相輹，飾設而相紹者為知，天下亂至矣。是以大賢起之，威振海內，德從天下。曩之為秦者，今轉而為漢矣。今有何如？進取之時去矣，并兼之勢過矣，胡以孝弟循順為？善書而為吏耳！胡以行義禮節為？家富而出官耳！驕恥偏而為祭尊，黥劓者攘臂而為祭政，行為狗彘也。苟家富財足，隱机（旴）〔盱〕視而為天子耳！唯告罪昆弟，欺突伯父，逆於父母乎！然錢（則）〔財〕多也，衣服循也，我何妨為世之基公？唯愛季母妻公之接女乎，車馬嚴也，走犬良也，矯（誙）〔誣〕而家美，盜賊而財多，何傷？欲交，吾擇貴寵者而交之；欲勢，擇吏權者而使之；取婦嫁子，非有權勢，吾不與婚姻；非貴有戚，不與兄弟；非富大家，不與出入，因何也？今俗侈靡，以出相驕，出倫踰等，以富過其事相競，今世貴空爵而賤良，俗靡而尊奸，富民不為奸而貧，為里（母）〔罵〕也，廉吏釋官而歸，為邑笑，居官敢行奸而富，為賢吏，家處者犯法為利，為材士，故兄勸其弟，父勸其子，則俗之邪至於此矣。
商君（違）〔遺〕禮義，棄倫理，并心於進取，行之二歲，秦俗日敗。秦人有子，家富子壯則出分，家貧子壯則出贅。假父耰鉏杖篲耳！慮有德色矣。母取瓢椀、箕帚，慮立訊語，抱哺其子，與公併踞；婦姑不相說，則反脣而睨。其慈子嗜利，而輕簡父母也。念罪非有倫理也，亦不同禽獸〔者〕僅焉耳！然猶并心而赴時者，曰功成而敗義耳！蹶六國，兼天下。〔功成〕求得矣！然〔終〕不知反廉恥之節，仁義之厚。〔信〕并兼之法，遂進取之業，凡十三歲而社稷為墟，不知守成之數，得之〔之〕術也。悲夫！帝者養士進取遺禮。

《瑰瑋》

天下有瑰政於此，予民而民愈貧，衣民而民愈寒，使民樂而民愈苦，使民知而民愈不知（不知）避縣網，甚可瑰也。今有瑋術於此，奪民而民益富也，不衣民而民益煖，苦民而民益樂，使民愈愚而民愈不（羅）〔罹〕縣網。陛下無意少聽其數乎？夫雕文刻鏤，周用之物繁多，纖微苦（瓢）〔窳〕之器，日變而起，民棄完堅而務雕鏤纖巧，以相競高，作之宜一日，今十日不輕能成，用一歲，今半歲而弊，作之廢日挾功，用之易弊，不耕而多食農人之食，是天下之所以困貧而不足也。故以末予民，民大貧；以本予民，民大富。黼黻文繡纂組害女工，且夫百人作之，不能衣一人，方且萬里不輕能具天下之力，勢安得不寒。世之俗侈相耀，人慕其所不如，悚迫於俗，願其所未至，以相競高，而上非有制度也。今唯刑餘鬻妾下賤，衣服得過諸侯，擬天子，是使天下公得冒主，而夫人務侈也。冒主務侈，則天下寒而衣服不足矣。故以文繡衣民，而民愈寒，以褫民，民必煖而有餘布帛之饒矣。夫奇巧末技商販遊食之民，形佚樂而心縣愆，志苟得而行淫侈，則用不足而蓄積少矣。即遇凶旱，必先困窮迫身，則苦飢甚焉！今敺民而歸之農，皆（者）〔著〕於本，則天下各食於力，末技游食之民轉而緣南畝，則民安性勸業，而無縣愆之心，無苟得之志，行恭儉蓄積，而人樂其所矣，故曰苦民而民益樂（中）〔也〕。世淫侈矣，飾知（乃）〔巧〕以相詐利者為知士，敢犯法禁昧大奸者為識理，故邪人務而日（形）〔起〕，奸詐繁而不可止，罪人積下眾多而無時已。君臣相（胃）〔冒〕，上下無辨，此生於無制度也。今去淫侈之俗，行節儉之術，使車輿有度，衣服器械各有制數，制數已定，故君臣絕尤，而上下分明矣。擅（遏）〔退〕則讓，上（位）僭者誅，故淫侈不得生，知（功）〔巧〕詐謀無為起，奸邪盜賊自為止，則民離罪遠矣。知巧〔詐〕謀不起，所謂愚，故曰使愚而民愈不（羅）〔罹〕縣網。此四者，使君臣相冒，上下無別，天下困貧，奸詐盜賊並起，罪人蓄積無已者也，故不可不急速救也。

《孽產子》

民賣產子，得為之繡衣編經履，偏諸緣，入之閑中，是古者天子后之服也，后之所以廟而不以燕〔者〕也，而眾庶〔人〕得以衣孽妾。白縠之表，薄紈之裏，緁以偏諸，美者黼繡，是古者天子之服也，今貴富人大賈者喪資若兄弟，〔嘉會〕召客者得以被墻。古者以天奉一帝一后而節適，今貴人大賈屋壁得為帝服，賈婦優倡下賤產子得為后飾，然而天下不屈者，殆未有也。且主帝之身自衣皁綈，而靡賈侈貴，墻〔屋〕得被〔文〕繡；帝以衣其賤后，以緣其領，〔庶人〕孽妾以緣其履：此臣之所謂踳也。且試觀事理，夫百人作之不能衣一人也，欲天下之無寒，胡可得也？一人耕之，十人聚而食〔之〕，〔欲天下亡〕飢，〔不可得也〕。〔飢寒切於民之肌〕膚，欲其無為奸邪盜賊，不可得也。國已素屈矣，奸邪盜賊特須時爾，歲適不為，如雲而起耳，若夫不為，見室滿，胡可勝撫也？夫錞此而有安上者，殆未有也。今也平居則無茈施，不敬而素寬，有故必困，然而獻計者類曰「無動為大」耳。夫無動而可以振天下之敗者，何等也？曰：為大夫治可也。若為大亂，豈若其小。悲夫！俗至〔大〕不敬也，至無等也，至冒其上也，進計者猶曰「無為」，可為長（大）〔太〕息者此也。

《銅布》

銅布於下，為天下菑，何以言之？銅布於下，則民鑄錢者，大（扺）〔抵〕必雜石鈆鐵焉。黥罪日繁，此一禍也。銅布於下，偽錢無止，錢用不信，民愈相疑，此二禍也。銅布於下，采銅者棄其田疇，家鑄者損其農事，穀不為則鄰於飢，此三禍也。故不禁鑄錢，則錢常亂，黥罪日積，是陷阱也。且農事不為，有疑為菑，故民鑄錢不可不禁。上禁鑄錢，必以死罪，鑄錢者禁，則錢必還重，錢重則盜鑄錢者起，則死罪又復積矣，銅使之然也。故銅布於下，其〔為〕禍博矣。
今博禍可除，〔而〕七福可致〔也〕，何謂七福？上收銅勿令布下，則民不鑄錢，黥罪不積，一。銅不布下，則偽錢不繁，民不相疑，二。銅不布下，不得采銅，不得鑄錢，則民反〔於〕耕田矣，三。銅不布下，畢歸於上，〔上〕挾銅積以御輕重，錢輕則以術歛之，錢重則以術散之，〔貨物必平〕，則錢必治矣，四。挾銅之積以鑄兵器，以假貴臣，小大多少，各有制度，以別貴賤，以差上下，則等級明矣，五。挾銅之積以臨萬貨，以調盈虛，以收畸羡，則官必富〔實〕而末民困矣，六。挾銅之積制吾棄財，以與匈奴逐爭其民，則敵必懷矣，此謂之七福。故善為天下者，因禍而為福，轉敗而為功。今顧退七福而行博禍，可謂（太長）〔長太〕息，此其一也。

《壹通》

所為建武（開）〔關〕函谷、臨晉關者，大（扺）〔抵〕為備山東諸侯也。天下之制在陛下，今大諸侯多其力，因建關而備之，若秦時之備六國也，豈若定地勢使無可備之患，因行兼愛無私之道，罷關一通，而下無以區區獨有關中者，所（謂）〔為〕禁游宦諸侯，及無得出焉關者，豈不曰諸侯得重則權益重，其國眾車騎則力益多，故明為之法，無資諸侯。於臣之計，䟽山東孽諸侯，不令似一家者，其精於此矣。豈若一定地制，令諸侯之民，人騎二馬不足以為患，益以萬夫不足以為害。今不定大理，數起禁，不服人心，害兼覆之義，不便。天子都長安，而以淮南東南邊為奉地，彌道數千，不輕致輸，郡或乃越諸侯而有免侯之地，於遠方調均發徵，又且必同，大國包小國為境，小國闊大國而為都，小大駮躒，遠近無衰，天子諸侯封畔之無經也，至無狀也。以藩國資彊敵，以列侯餌纂夫，至不得也。陛下柰何久不正此。

《屬遠》

古者天子地方千里，中之而為都，輸將繇使，其遠者不在五百里而〔至〕，公侯地百里，中之而為都，輸將繇使，遠者不在五十里而至，輸將者不苦其（繇）〔勞〕，繇使者不傷其費，故遠方人安其居，士民皆有驩樂其土，此天下之所能長久也。反秦而不然，秦不能分尺寸之地，欲盡自有之耳，輸將起（上海）〔海上〕而來，一錢之（賤）〔賦〕耳，十錢之費，弗輕能致也。上之所得者甚少，而民毒苦之甚深，故陳勝一動而天下不振。今漢越兩諸侯之中分，而乃以廬江之為奉地，雖秦之遠邊，過此不遠矣。令此不輸將不奉主，非奉地義也，尚安用此而久縣其心哉？若令此如奉地之義，是復秦之迹也。竊以為不便，夫淮南窳民貧鄉也，繇使長安者，自悉以補，行中道而衣行勝，已羸弊矣。彊提荷弊衣而至，慮非假（貨）〔貸〕自（諸）〔詣〕，非有以所聞也。履蹻不數易（至）〔不〕足以至，錢用之費稱此，苦甚！竊以所聞縣令丞相歸休者，慮非甚彊也，不見得從者，夫行數千里絕諸侯之地，而縣屬漢，其勢終不可久，漢往者家號泣而送之，其來繇使者家號泣而遣之，俱不相欲也。甚若屬漢而欲王，類至甚也，逋遁而歸諸侯者，類不少矣。陛下不（知）〔如〕蚤定，毋以資奸人。

《親䟽危亂》

陛下有所不為矣，臣將不敢不畢陳事制。假設令天下如曩也，淮陰侯尚王楚，黥布王淮南，彭越王梁，韓信王韓，張敖王趙，貫高為相，盧綰王燕，陳豨在代，令〔此〕六七諸公皆無恙，案其國而居，當是時〔而〕陛下即天子之位，試能自安乎哉？臣有以知陛下之不能也。天下殽亂，高皇帝與諸（侯）〔公〕併肩而起，非有側室之勢以豫席之也。諸公率幸者，乃得為中涓，其次僅得為舍人。高皇帝南面稱帝，諸公皆為臣，材之不逮至遠也。高皇帝五年，〔以明聖威武〕即天子之位，割膏腴之地，以王有功之臣，多者百餘城，少者乃三四十縣，德至渥也。然其後十年之間，反者九起，幾危天下者五六。陛下之與諸公也，非親角材而臣之也，又非身親封王之也，自高皇帝不能以是一歲為安，陛下獨安能以是自安也。然尚有可諉者，曰䟽，臣請試言其親者。假令齊悼惠王王齊，元王王楚，中山王王趙，幽王王淮陽，共王王梁，靈王王燕，厲王王淮南，六七貴人皆無恙，各案其國而居，當是時，陛下即天子之位，能為治乎？臣又竊知陛下之不能也。諸侯王雖名為人臣，實皆有布衣昆弟之心，慮無不帝制而天子自為者。擅爵人，赦死罪，甚者或戴黃屋，漢法非立，漢令非行也。雖離道如淮南王者，令之安肯聽，召之焉可致〔乎〕！幸而〔來〕至，法安可得加！動一親戚，天下環視而起，天下安可得制也，陛下之臣雖有悍如馮敬者，適啟其口，匕首已陷於胸矣。陛下雖賢，誰與領諸侯？此所謂親也者。故䟽〔者〕必危，親〔者〕必亂，陛下之因今以為治安，柰何知其必且危亂也？然且吟𪘆而堅控守之，為何如制？以𦇺相懸，臣能令知亂如今利百金。

《憂民》

王者之法，民三年耕而餘一年之食，九年而餘三年之食，三十歲而民有十年之蓄。故禹水八年，湯旱七年，甚也野無青草，而民無飢色，道無乞人。歲復之後，猶禁陳耕，古之為天下，誠有具也。王者之法，國無九年之蓄，謂之不足。無六年之蓄，謂之急。無三年之蓄，曰國非其國也。今漢興三十年矣，而天下愈屈，食至寡也，陛下不省邪？未穫耳。富人不貸，貧民且飢，（天）〔失〕時不收，請賣爵鬻子，既或聞耳〔矣〕，曩頃不雨，令人寒心，一雨爾，慮若更生，天下無蓄若此甚極也！其在王法謂之何？必須困至乃慮，窮至乃圖，不亦晚乎！竊伏念之與使人悲，然則所謂國無人者，何謂也？有天下而欲其安者，豈〔不在〕於陛下者哉！上弗自憂，將以誰偷，五歲小康，十歲一凶，三十歲而一大康，蓋曰大數也。自人人相食至於今，若干年矣，即不幸有方二三〔千〕里之旱，天下何以相救？卒然邊境有〔急〕，數十〔百〕萬〔之〕眾聚，天下將何以饋之矣？兵旱相（承）〔乘〕，民填溝壑，剽盜攻擊者興繼而起，中國失救，外敵必駭，一日而（乃）〔及〕，此之（以）〔必〕然。且用事之人，未必此省，為人上省弗（目）〔自〕憂，魄然事困，乃驚而督下曰：「此天也，可柰何？事既無如憂之何？」及方今始秋，時可善為，陛下少間，可使臣議從丞相御史計之，臣義詔所自用秩二千石上，雖幸使義計，勿厚䟽，殆無傷也，有時矣。

《解縣》

天下之勢方倒縣，竊願陛下省之也。凡天子者，天下之首也，何也？上也。蠻夷者，天下之足也，何也？下也。蠻夷徵令，是主上之操也；天子共貢，是臣下之禮也。足反居上，首顧居下，是倒縣之勢也。天下倒縣〔如此〕，莫之能解，猶為國有人乎？非特倒縣而已也，又（慮）〔類〕躄，且病痱。夫躄者一面病，痱者一方痛。今西為上流，東為下流，故隴西為上，東海為下，則北境一倒也，西郡北郡，雖有長爵不輕得復，五尺以上不輕得息，苦甚矣！中地左戍，延行數千里，糧食餽饟至難也！斥候者望烽燧而不敢臥，將吏戍者或〔被〕介（胸）〔冑〕而睡，而匈奴欺侮侵掠，未知息時於焉。〔望〕信威廣德難，臣故曰：一方病矣。醫能治之，而上弗肯使也，天下倒縣甚苦矣！竊為陛下惜之，進諫者類以為是困不可解也，無具甚矣。陛下肯幸聽臣之計，請陛下舉中國之禍而從之匈奴，中國乘其歲而富強，匈奴伏其辜而殘（已）〔亡〕，係單于之頸而制其命，伏中行說而笞其背，舉匈奴之眾唯上之令。殺之乎！生之乎！次也。陛下威憚大信，德義廣遠，據天下而必固，稱高號（所誠）〔誠所〕宜，俛視中國，仰望四夷，莫不如志矣。然後退齋三日，以報高廟，令天下無愚智男女皆曰：「皇帝果大聖也。」胡忍以陛下之明，承天下之資，而久為戎人欺傲若此，可謂國無人矣。

《威不信》

古之正義，東西南北，苟舟車之所達，人迹之所至，莫不率服，而後云天子，德厚焉，澤湛焉，而後稱帝，又加美焉，而後稱皇。今稱號甚美，而實不出長城，彼非特不服也，又大不敬，邊長不寧，中長不靜，譬如伏虎，見便必動，將何時已。昔高帝起布衣而服九州，今陛下杖九州而不行於匈奴，竊為陛下不足，且事勢有甚逆者焉，其義尤要。天子者，天下之首也，何也？上也。蠻夷者，天下之足也，何也？下也。蠻夷徵令，是主上〔之〕操也。天子共貢，是臣下之禮也。足反居上，首顧居下，是倒植之勢也。天下之勢倒植矣，莫之能理，猶為國有人乎，德可遠施。威可遠加，舟車所至，可使如志，而特捫然數百里〔外〕，而威令不信，可為流涕者此也。

﻿
賈誼新書卷四


《匈奴》

竊料匈奴控弦大率六萬騎，五口而出介卒一人，五六三十，此即戶口三十萬耳，未及漢千石大縣也，而敢歲言侵盜，屢欲亢禮，妨害帝義，甚非道也。陛下何不使能者一試理此，將為陛下以耀蟬之術振之，為此立一官，置一吏，以主匈奴。誠能此者，雖以千石居之可也。陛下肯聽其事，計設令中國日治，匈奴日危，大國大富，匈奴適亡，（吒）〔叱〕犬馬行，理勢然也，將必以匈奴之眾，為漢臣民。制之令千家而為一國，列處之塞外，自隴西延（安）至遼東，各有分地以衛邊，使備月氏灌窳之變，皆屬之其置郡，然後罷戎休邊，民天下之兵，帝之威德，內行外信，四荒悅服，則愚臣之志快矣。不然，帝威不遂，心與嘿嘿，竊聞匈奴當今遂羸，此其示武昧利之時也，而建隆義渠東胡諸國，又頗來降，以臣之愚，匈奴〔且〕動，疑將一材而出奇，厚贄以責漢，不大興不已，旁午走急數十萬之眾，積於北方，天下安得食而饋之？臨事而重困，則難為工矣。陛下何不蚤圖，建國者曰：「匈奴不敬，辭言不順，負其眾庶，時為寇盜，撓邊境，擾中國，數行不義，為我狡猾，為此柰何？」對曰：「臣聞（彌）〔彊〕國戰智，王者戰義，帝者戰德，故湯祝網而漢陰降，舜舞（于）〔干〕羽而三苗服，今漢帝中國也，宜以厚德懷服四夷，舉明義博示遠方，則舟車之所至，人迹之所及，莫不為畜，又（且）孰敢㤋然不承帝意。（陛下）〔臣〕為（臣）〔陛下〕建三表，設五餌，以此與單于爭其民，則下匈奴猶振槁也。夫無道之人，何宜敢捍此其久，陛下肯幸用臣之計，臣且以事勢諭天子之言：使匈奴大眾之信陛下也，為通言耳，必行而弗易，夢中（詐）〔許〕人，覺且不背其信，陛下已諾，若日出之灼灼，故聞君一言，雖有微遠，其志不疑。仇讎之人，其心不殆，若此則信諭矣，所孤莫不行矣，一表。臣又且以事勢諭陛下之愛：令匈奴之自視也，苟胡面而我狀者，其自以為見愛於天子也，猶若子之遌慈母也，若此則愛諭矣，一表。臣又且諭陛下之好：令胡人之自視也，苟其（校）〔技〕之所長，與其所（二）〔工〕，一可〔以〕當天子之意，若此則好諭矣，一表。愛人之狀，好人之技，仁道，信為大操，帝義也。愛好有實，已諾可期，十死一生，彼必將至，此謂三表。凡（尚）〔賞〕於國，此不可以均，賞均則國窾，而（尚）〔賞〕薄不足以動人，故善賞者踔之，駮轢之，從而時厚之，令視之足見也，誦之足語也，乃可傾一國之心。陛下幸聽臣之計，則臣有餘財，匈奴之來者，家長已上固必衣繡，家少者必衣文錦，將為銀車五乘，大雕畫之，駕四馬，載綠蓋，從數騎，御驂乘，且雖單于之出入也，不輕都此矣，令匈奴降者，時時得此而賜之耳。一國聞之者、見之者，希心而相告，人〔人〕冀幸，以為吾至亦可以得此，將以壞其目，一餌。匈奴之使至者，若大降者也，大眾之所聚也，上必有所召賜食焉，飯物故四五盛，美胾𣎧炙肉，具醯醢，方數尺於前，令一人坐此，胡人（觀欲）〔欲觀〕者，固百數在旁，得賜者之喜也，且笑且飯，味皆所嗜而所未嘗得也，令來者時時得此而饗之耳，一國聞之者、見之者，垂（洟）〔㵪〕而相告，人（徐）〔悇〕憛其所自，以吾至亦將得此，將以此壞其口，一餌。降者之傑也，若使者至也，上必使人有所召客焉，令得召其知識，胡人之欲觀者勿禁，令婦人（傳）〔傅〕白墨黑，繡衣而侍其堂者二（十）三十人，或薄或揜，為其胡戲以相飯，上使樂府幸假之但樂，吹簫鼓鞀，倒挈面者更進，舞者、（踰）〔蹈〕者時作，少間擊鼓，舞其偶人，（莫）〔昔〕時乃為戎樂，攜手胥彊上客之後，婦人先後扶侍之者固十餘人，令使者降者時或得此而樂之耳，一國聞之者、見之者，希（旴）〔盱〕相告，人人忣忣唯恐其後來至也，將以此壞其耳，一餌。凡降者陛下之所召幸，若所以約致也，陛下必（有）時有所富，必令（北）〔此〕有高堂邃宇，善廚處，大囷京，廄有編馬，庫有陣車，奴婢諸嬰兒畜生具，令此時大具召胡、客饗胡使，上幸令官助之具、假之樂，令此其居處樂虞囷京之畜，畜皆過其故王，慮出其單于或，時時賜此而為家耳。匈奴一國傾心而冀，人人忣忣惟恐其後來至也，將以此壞其腹，一餌。於來降者，上必時時而有所召幸，拊循而後得入官，夫胡大人難親也，若上於（故）〔胡〕嬰兒，（召）〔及〕貴人子好可愛者，上必召幸大數十人，為此繡衣好（閼）〔閑〕，且出則從，〔居〕則更侍，上即饗胡人也，大（穀）〔觳〕抵也，客胡使也，功士、武士固近侍傍，胡嬰兒得近侍側，（故）〔胡〕貴人更進得佐酒前，上乃幸自御此薄，使付酒錢，時人偶之，為間則出繡衣，具帶服賓餘，時以賜之，上即幸（柎）〔拊〕胡嬰兒，擣遒之，戲弄之，乃授炙幸自啗之，出好衣閑且自為（𩕆）〔贛〕之，上起胡嬰兒或前或後，胡貴人既得奉酒，出則服衣佩綬，貴人而立於胡，令數人得此而居耳，一國聞者、見者，希（旴）〔盱〕而欲，人人忣忣惟恐其後來至也，將以此壞其心，一餌。故牽其耳，牽其目，牽其口，牽其腹，四者已牽，又引其心，安得不來，下胡抑抎也，此謂五餌。若夫大變之應，大約以權決塞，因宜而行，不可豫形，尊翁主，重相室，多其長吏，眾門大夫，皆謀士也，必足之財且用，吾人且用其尊，觀其限，窺其謀，中外符節適𦃪拘也，夫或人且安得久悍若此，故三表已諭，五餌既明，則匈奴之中乖而相疑矣。使單于寢不聊寐，飯失其口，（裨）〔揮〕劍挾弓，而蹲穹廬之隅，左視右視，以為盡仇也，彼其群臣，雖欲毋走，若虎在後，眾欲無來，恐或軒之，此謂勢然，其貴人之見單于，猶迕虎狼也，其南面而歸漢也，猶弱子之慕慈母也，其眾人之見將吏，猶噩（迀）〔迕〕仇讎也，南鄉而欲走漢，猶水流下也，將軍單于無臣之使，無民之守，夫惡得不係頸稽顙，請歸陛下之義哉？此謂戰德。彼匈奴見略，且引眾而遠去，連此有數，夫關市者，固匈奴所犯滑而深求也，願上遣使厚與之和，以不得已許之大市，使者反，因於要險之所，多為鑿開，眾而延之，關吏卒使足以自守，大每一關屠沽者、賣飯食者、羹臛（膹炙）〔炙膹〕者，每物各一二百人，則胡人著於長城下矣，是王將彊北之必攻其王矣。以匈奴之飢，飯羹啗膹炙，喗多飯酒，此則亡竭可立待也。賜大而愈飢，財盡而愈困，漢者所希心而慕也，則匈奴貴矣，以其千人至者，顯其二三，以其萬人至者，顯其十餘人。夫顯榮者，招民之機也，故遠期五歲，近期三年之內，匈奴亡矣，此謂德勝。」〔或〕曰：「建三表，明五餌，盛資翁主，禽敵國而后止，費至多也，惡得財用而足之？」對曰：「請（吾）〔無〕敢費御府（誅）〔銖〕金尺帛，然而臣有餘資。」問曰：「何以？」對曰：「國有二族，方亂天下，甚於匈奴（為之）〔之為〕邊患也，使上下踳逆，天下窾貧，盜賊罪人，蓄積無已，此二族為（宗）〔祟〕也。上去二族，弗使亂國，天下治富矣。臣賜二族，使（崇）〔祟〕匈奴，過足言者。」或曰：「天子（不怵）〔下臨〕，人民悹之。」曰：「苟或非天子民，尚豈天子也。《詩》曰：『普天之下，莫非王土。率土之濱，莫非王臣。』王者，天子也。苟舟車之所至，人迹之所及，雖蠻貊戎狄，孰非天子之所（作也）〔哉〕？而慉渠頗率天子之民，以不聽天子，則慉渠大罪也。今天子自為懷其民，天子之理也。豈（有怵）〔下臨〕人之民哉！」

《勢卑》

匈奴侵甚侮甚，遇天子至不敬也，為天下患至無已也。以漢而歲致金絮繒綵，是入貢職於蠻夷也，顧為（戍）〔戎〕人為諸侯也。勢既卑辱，而（𥠁）〔禍〕且不息，長此何窮？陛下胡忍以帝皇之號持居此賓，〔臣〕竊料匈奴之眾，不過漢一千石大縣，以天下之大，而困於一縣之（正）〔眾〕，甚竊為執事〔者〕羞之。陛下有意，胡不使臣一試理此。夫胡人於古小諸侯之所銍權而服也，奚宜敢悍若此。以臣為屬〔國〕之官以主匈奴，因幸行臣之計，半歲之內，休屠飯失其口矣。少假之間，休屠繫頸以草，膝行頓顙，請歸陛下之義，唯上財幸，而後復罷履屬國之官，臣賜歸伏田廬，不復洿末廷，則忠臣之志快矣。今不獦猛敵而獦田彘，不（博）〔搏〕反寇而（摶）〔搏〕蓄（莧）〔菟〕，所獦得毋小，所（摶）〔搏〕得毋〔不〕急乎？繁細虞〔而〕不圖大患，非所以為安〔也〕。

《淮難》

一。竊恐陛下接王淮南〔諸〕子，曾不與如臣者孰計之也。淮南王來入赴千乘之君，陛下為頓顙謝罪皇太后之前，淮南王曾不（醮）〔誚〕讓，敷留之罪無加身者，舍人橫制等室之門，陛下追而赦之，吏曾不〔得〕捕，王人於天子國橫行不辜而無譴，乃賜美人多載黃金而歸，侯邑之在其國者，畢（從）〔徙〕之佗所，陛下於淮南〔王〕，不可謂薄矣。然而淮南王天子之法，咫蹂促而弗用也。皇帝之令，咫批傾而不行，天下孰不知？天子選功臣有職者以為之相吏，王堇不踏蹴而逐耳，無不稱病而走者，天下〔孰〕弗知？日接持怨言以誹謗陛下之為，皇太后之餽賜逆（聊）〔拒〕而不受，天子使者奉詔而弗得見，僵臥以發詔書，天下孰不知？聚罪人奇狡少年，通棧奇之徒，啟章之等，而謀為東帝。天下孰弗知？淮南王罪已明，陛下〔幸而〕赦其死罪，解之金道以為之神，其人自病死，陛下何負天下大指？孰能以王之死為不當，陛下無負也！如是，咫淮南王罪人之身也，淮南（王）〔子〕、罪人之子也，奉尊罪人之子，適足以負謗於天下耳！無解細於前事，且（也）〔世〕人不〔以〕肉為心則已，若以肉為心，人之〔心〕可知也。今淮南子少壯，聞父辱（壯）〔狀〕，是立咫（焉）泣洽（矜）〔衿〕，臥咫泣交項，腸至腰肘如繆維耳！豈能須臾忘〔其父〕哉？是而不如是，非人也。陛下制天下之命，而淮南王至如此極，其子舍陛下而更安所歸其怨爾！特曰勢未便，事未發，（舍）〔含〕亂而不敢言，若誠其心，豈能忘陛下哉？白公勝所為父報仇者，報大父與諸伯父、叔〔父〕也。令尹子西、司馬子綦，皆親群父也，無不盡傷。昔者白公之為亂也，非欲取國（伐）〔代〕主也，為發憤快志爾！故欲（皆首）〔剡手〕以衝仇人之匈，固為要俱（糜）〔靡〕而已耳！固非冀生也。今淮南（王）〔土〕雖小，黥布〔嘗〕用之（耳）〔矣〕！漢存特幸耳！夫擅仇〔人〕足以危漢之資，於策安便？雖割而為四，四子一心未異也。豫讓為智伯報趙襄子，五起而不取者，無他，資力少也。子胥之報楚也，有吳之眾也。白公成亂也，有白公之眾也。闔閭〔富〕，故（然）〔能〕使鱄諸刺吳王僚。燕太子丹富，故（然）〔能〕使荊軻殺秦王政。今陛下將尊不億之人，予之眾，積之財，此非有白公、子胥之報於廣都之中者，即疑有鱄諸、荊軻起兩柱之間。其策安便哉？此所謂假賊兵為虎翼者也。願陛下〔少〕留意計之。

《無蓄》

禹有十年之蓄，故免九年之水。湯有十年之積，故勝七歲之旱。夫蓄積者，天下之大命也。苟粟多而財有餘，何饗而不濟？以攻則取，以守則固，以戰則勝，懷柔附遠，何招而不至？管子曰：「倉廩實，知禮節。衣食足，知榮辱。」民非足也，而可治之者，自古及今，未之嘗聞。古〔之〕人曰：「一夫不耕，或為之飢；一婦不織，或為之寒。」生之有時，而用之無度，則物力必屈。古之為天下者，至〔孅至〕悉也，故其蓄積足恃。今背本而以末，食者甚眾，是天下〔之〕大殘〔也〕。從生之害者甚盛，是天下之大賊也。汰流淫佚侈靡之俗，日〔日〕以長，是天下之大（崇）〔祟〕也。殘賊公行，莫之或止；大命〔將〕（貶）〔泛〕敗，莫之振救。何計者也？事情安所取？生之者甚少而靡之者甚眾，天下之勢何以不危？漢之為漢幾四十歲矣，公私之積猶可哀痛也，故失時不雨，民且狼顧矣；歲惡不入，請賣〔爵〕鬻子，既或聞耳矣！安有為天下阽危〔者〕若此而上不驚者！世（有之）〔之有〕飢荒，天下之常〔行〕也，禹、湯被之矣。即不幸有方二三千里之旱，國何以相恤？卒然邊境有急，數十（日）百萬之眾聚，國何以餽之矣？兵旱相乘，天下大屈，〔有〕勇力（聚者）〔者聚〕徒而橫擊，罷矣。夫（嬴）〔羸〕老易子孫而齩其骨。（故）〔政〕法未必通也，遠方之〔能〕疑者並舉而爭起矣。為人上者，乃試而圖之，豈將有及乎？可以為富安天下，而直以為此廩廩也？竊為陛下惜之！王制曰：國無九年之蓄，謂之不足。無六年之蓄，謂之急。無三年之蓄，國非其國也。其王制若此之迫也，陛下柰何不使吏計所以為？此可以流涕者，又是也。

《鑄錢》

（遷）〔迺〕者竊聞吏復鑄錢者，民人抵罪，多者一縣百數，中者十數，家屬知識，及吏之所疑，繫囚榜笞及犇走者，類甚不少，僕未之得驗，然其刑必然，抵禍罪者固乃始耳，此無息時，事甚不少，於上大不便，願陛下幸無忽。法使天下公得顧租鑄〔銅錫為〕錢，〔敢雜以鉛鐵為它巧者〕，〔其罪黥〕。〔然〕鑄錢之情，非殽鈆鐵及石雜銅〔為巧〕也，〔則〕不可得（嬴）〔贏〕；而殽之甚微，又易為，無異鹽羹之易，而其利甚厚。張法雖公鑄金賜，而鑄者情必奸偽也，名曰顧租公鑄，法也。而實皆黥罪也。有法若此，上將何賴焉？夫事有召禍而法有起奸，今令細民〔人〕操造弊之勢，各隱（親）〔屏〕其家而（公）鑄作，因欲禁其（大）〔厚〕利微（聊）〔姦〕，雖黥罪日報，其勢不止，民理然也。夫白着以請之，則吏隨而揜之，為民設阱，孰積於是！上弗蚤圖之，民勢且盡矣。曩禁鑄錢，死罪積下；今公鑄錢，黥罪積下。雖少異乎，未甚也。民方陷溺，上（弗且）〔且弗〕救乎！且世民用錢，縣異而郡不同，或用輕錢，百加若干，輕小異行；或用重錢，平稱不受。法錢不立，將使天下操權族而吏急而壹之乎？則吏煩苛而民弗任，且力不能而勢不可施，縱而弗苛乎？則郡縣異而〔市〕肆不同。小大異（同）〔用〕，錢文大亂。夫苟非其術，則何饗而可哉！夫農事〔棄捐〕不為，而采銅〔者〕日（煩）〔蕃〕，釋其耒耨，冶鎔鑪炭，奸錢日繁，正錢日亡，善人怵而為奸邪，愿民陷而之刑僇，黥罪繁積，吏民且日鬭矣。少益於今，〔刑戮〕將甚不祥，柰何而忽！國知患〔此〕，吏（必議）〔議必〕曰禁之。〔禁之〕不得其術，其傷必大，何以圉之？令禁鑄錢，〔則〕錢必還重，四錢之粟，必還二錢耳。重則〔其利深〕，盜鑄錢如雲而起，則棄市之罪又不足以禁矣。姦〔數〕不勝而（禁法）〔法禁〕數潰，難言已，大事也。久亂而弗蚤振，恐不稱陛下之明。凡治不得應天地，星辰有動，非小故也，或累王德。陛下不可以怠，方今始伏，望可善圖也。

﻿
賈誼新書卷五


《傅職》

或稱春秋，而為之聳善而抑惡〔焉〕，以革勸其心。教之禮，使知上下之則宣。或為之稱詩，而廣道顯德，以馴明其志。教之樂，以䟽其穢而填其浮氣。教之語，使明於上世，而知先王之務明德於民也。教之故（設）〔記〕，使知廢興者而戒懼焉。教知任術，使能紀萬官之職任，而知治化之儀。教之訓典，使知族類䟽戚，而隱比馴焉，此所謂學太子以聖人之德者也。或明惠施以道之忠，明長復以道之信，明度量以道之義，明等級以道之禮，明恭儉以道之孝，明敬戒以道之事，明慈愛以道之仁，明僩雅以道之文，明除害以道之武，明精直以道之伐，明正德以道之賞，明齊肅以道之教，此所謂教太子也。左右前後，莫非賢人以輔相之，威儀以（光）〔先〕後之，攝體貌以左右之，制義行以宣翼之，章恭敬以監行之，勤勞以勸之，孝順以內之，敦篤以固之，忠信以發之，德言以揚之，此所謂順者也。此傅人之道也，非賢者不能行。天子不諭於先聖人之德，不知君國畜民之道，不見禮義之正，不察應事之理，不博古之典傳，不僩於威儀之數，詩書禮樂無經，天子學業之不法，凡此其屬太師之任也。古者齊太公職之，天子不（姻）〔恩〕於親戚，不惠於庶民，無禮於大臣，不中於刑獄，無經於百官，不哀於喪，不敬於祭，不直於戎事，不信於諸侯，不誠於賞罰，不厚於德，不彊於〔行〕，賜予侈於左右近臣，（𠫤）〔郄〕授於䟽遠卑賤，不能而懲忿忘欲，大行大禮，大義大道，不從太師之教，凡此其屬太傅之任也。古者魯周公職之，天子處位不端，受業不敬，教誨諷誦詩書禮樂之不經不法不古。言語不序，音聲不中律，將學趨讓進退，即席不以禮，登降揖讓無容，視（贍）〔瞻〕俯仰，周旋無節，妄咳唾數顧，趨行〔不〕得，色不比順，隱琴肆瑟，凡此其屬太保之任〔也〕。古者燕召公職之，天子燕業（及）〔反〕其學，左右之習詭其師，荅遠方諸侯，遇貴大人，不知大雅之辭，荅左右近臣，不知已諾之適，僩問問小誦之不博不習，凡此（之）〔其〕屬少師之任也。古者史佚職之，天子居處出入不以禮，衣服冠帶不以制，御器在側不以度，雜綵從美不以彰德，〔忿怒說喜不以義〕，〔賦與噍讓不以節〕，小行小禮，小義小道，凡此（之）〔其〕屬少傅之任也。天子居處燕私，安所易，樂而湛，夜漏屏人而數，飲酒而醉，食肉而飽，飽而彊食，饑而餒，暑而暍，寒而懦，寢而莫宥，坐而莫（恃）〔侍〕，行而莫先莫後，帝自為（閧）〔開〕〔門〕戶，自取玩好，自執器皿，亟顧還面，而器御之不舉不臧，折毀喪傷，凡此其屬少保之任也。干戚戈羽之舞，管籥琴瑟之會，號呼歌謠聲音不中律，燕樂雅頌，逆樂序，凡此其屬詔工之任也。不知（冐）〔日月〕之不時節，不知先王之諱與國之大忌，不知風雨雷電之（清）〔眚〕，凡此其屬太史之任也。

《保傅》

殷為天子，三十餘世而周受之；周為天子，三十餘世而秦受之；秦為天子，二世而亡。人性非甚相遠也，何殷周之君有道而長也，而秦無道之暴也，其故可知也。
古（者）之王者，太子初生，固舉以禮，使士負〔之〕。有司齊肅端冕，見之南郊，見于天也。過闕則下，過廟則趨，孝子之道也。故自為赤子，而教固以行矣。昔者周成王幼在襁褓之中，召公為太保，周公為太傅，太公為太師。保、保其身體，傅、傅之德義，師、（師）道之教訓，〔此〕三公之職也。於是為置三少，皆上大夫也。曰：少保、少傅、少師，是與（天）〔太〕子燕者也。故（咳唾）〔孩提〕〔有識〕，三公三少固明孝仁禮義以道習之〔也〕，逐去邪人，不使見惡行。於是皆選天下之端士，孝弟博聞有道術者，以衛翼之，使〔之〕與太子居處出入，故太子初生而見正事，聞正言，行正道，左右前後皆正人也，〔夫〕習與正人居之，〔不能毋正也〕，〔猶生長於齊〕，〔不能不齊言也〕；〔習與不正人居之〕，不能（無）〔毋〕不正也，猶生長〔於〕楚，（言）不能不楚言也，故擇其所嗜，必先受（素）〔業〕，乃得嘗之；擇其所樂，必先有習，乃（能）〔得〕為之。孔子曰：「少成若天性，習貫若自然。」是殷周之所以長有道也。
及太子少長，知好色，則入於學。學者、所學之官也。《學禮》曰：「帝入東學，上親而貴仁，則親䟽有序而恩相及矣；帝入南學，上齒而貴信，則長幼有差而民不誣矣；帝入西學，上賢而貴德，則（賢）〔聖〕智在位而功不遺矣；帝入北學，上貴而尊爵，則貴賤有等而下不踰矣；帝入太學，承師問道，退習而考於太傅，〔太傅〕罰其不則而匡其不及，則德智長〔而〕（理）〔治〕道得矣。此五學〔者〕既成於上，則百姓黎民化輯於下矣。」學成治就，是殷周〔之〕所以長有道也。及太子既冠，成人，免於保傅之嚴，則有司直之史，有（勸）〔徹〕膳之宰，（天）〔太〕子有過，史必書之，史之義不得〔不書過〕，〔不〕書過則死，〔過書〕而宰收其膳。〔夫膳〕宰之義，不得〔不收膳〕，〔不〕收膳即死。於是有進善之旌，有誹謗之木，有敢諫之鼓，瞽史誦詩，工誦箴諫，大夫進謀，士傳民語。習與智長，故切而不愧；化與心成，故中道若性。是殷周之所以長有道也。
三代之禮：天子春朝朝日，秋暮夕月，所以明有敬也；春秋入學，坐國老，執醬而親饋之，所以明有孝也；行以鸞和，步中《采薺》，趨中《肆夏》，所以明有度也；其於禽獸也，見其生不忍其死，聞其聲不嘗其肉，故遠庖廚，所以長恩，且明有仁也。
食以禮，收以樂，失度則史書之，工誦之，三公進而讀之，宰夫減其膳，是天子不得為非〔也〕。《明堂之位》曰：「篤仁而好學，多聞而道順。天子疑則問，應而不窮者，謂之道。道者、道天子以道者也。常立於前，是周公也。誠立而（敦）〔敢〕斷，輔善而相義者，謂之輔，輔者、輔天子之意者也。常立於左，是太公也。潔廉而切直，匡過而諫邪者，謂之拂。拂者、拂天子之過〔者〕也。常立於右，是召公也。博聞彊記，捷給而善對者，謂之承。承者、承天子之遺忘者也。常立於後者，是史佚也。」故成王中立〔而〕聽朝，則四聖維之，是以慮無失計，而舉無過事，殷周之所以長久者，其輔翼（天）〔太〕子有此具也。
及秦而不然，其俗固非貴辭讓也，所上者告訐也；固非貴禮（讓）〔義〕也，所上者刑罰也，使趙高傅胡亥而教之獄，所習者非斬劓人，則夷人之三族也。故今日即位〔而〕明日射人，忠諫者謂之誹謗，深為之計者謂之妖言，其視殺人若艾草菅然。豈胡亥之性惡哉？〔彼〕其所以（集）〔習〕道之者，非〔其〕（理）〔治〕故也。鄙諺曰：「不習為吏，而視已〔成〕事。」又曰：「前車覆，而後車戒。」
夫殷周之所以長久者，其已事可知也；然而不能從〔者〕，是不法聖智也。秦〔世〕之〔所以〕亟絕者，其（執）〔轍〕迹可見也；然而不避〔者〕，是〔前車覆而〕後車又〔將〕覆也。夫存亡之反，治亂之機，其要在是矣。
天下之命，縣於太子；太子之善，在於蚤〔諭〕教與選左右。心未濫而先諭教，則化易成也。夫開於道術，知義〔理〕之指，則教之功也。若其服習積貫，則左右而已矣。夫胡、越之人，生而同聲，嗜慾不異，及其長而成俗也，累數譯而不能相通，行有雖死而不相為者，則教習然也。臣故曰選左右、蚤諭教最急。夫教得而左右正，〔左右正則太子正〕矣，（天）〔太〕子正而天下定矣。《書》曰：「一人有慶，兆民賴之。」此時務也。

《連語》

紂，天子之後也，有天下而宜然，苟背道棄義，釋敬慎而行驕肆，則天下之人，其離之若崩，其背之也不約而若期。夫為人主者，誠柰何而不慎哉？紂將與武王戰，紂陳其卒，左臆右臆，鼓之不進，皆還其刃，顧以鄉紂也，紂走還於寢廟之上，身鬭而死，左右弗肯助也，紂之官衛與紂之軀，棄之玉門之外，民之觀者皆進蹴之，蹈其腹，蹶其腎，踐其肺，履其所，周武王乃使人帷而守之，民之觀者𢷘帷而入，提石之者猶未肯止，可悲也！夫（執）〔埶〕為民主，直（學）〔與〕民為仇，殃忿若此，夫民尚踐盤其軀，而況有其民政教乎！羞甚！臣竊聞之曰：「善不可謂小而無益，不善不可謂小而無傷。」（大）〔夫〕牛之為胎也，細若鼷鼠，紂損天下自象著始，故小惡大惡一類也。過敗雖小，皆紂之罪也。周諺曰：「前車覆而後車戒。」今前車已覆矣，而後車不知戒，不可不察也。梁嘗有疑獄，〔群臣〕半以為當罪，半以為不當〔罪〕，雖梁王亦疑。梁王曰：「陶之朱叟以布衣而富侔國，是必有奇智。」乃召朱公而問之曰：「梁有疑獄，〔獄〕吏半以為當罪，半以為不當〔罪〕，雖寡人亦疑，為吾決是，柰何？」朱公曰：「臣、鄙人也，不知當獄。〔雖〕然，臣〔之〕家有二白璧，其色相如也，其徑相如〔也〕，〔其澤相如也〕，然其價也，一者千金，一者五百金。」王曰：「徑與色澤皆相如也，一者千金，一者五百金，何也？」朱公曰：「側而視之，其一者厚倍之，是以千金。」王曰：「善。」故獄疑則從去，賞疑則從予，梁國〔大〕說。以臣義竊觀之，墻薄咫（尺）亟壞，繒薄咫亟裂，器薄咫亟毀，酒薄咫亟酸。夫薄而可以曠日持久者，殆未有也。故有國畜民施政教者，臣竊以為厚之而可耳。
抑臣又竊聞之曰：「有上主者，有中主者，有下主者，上主者可引而上，不可引而下；下主者可以引而下，不可引而上；中主者可引而上，可引而下。」故上主者，堯、舜是也。夏禹、羿、后稷與之為善則行，鯀驩兜欲引而為惡則誅，故可與為善，而不可與為惡。下主者，桀紂是也。（雖）〔推〕侈、惡來進與為惡則行，比干、龍逢欲引而為善則誅，故可與為惡，而不〔可〕與為善。所謂中主者，齊桓公是也。得管仲、隰朋，則九合諸侯，豎貂子牙，則餓死胡宮，蟲流而不得葬。故材性乃上主也，賢人必合，而不肖人必離，國家必治，無可憂者也。若材性下主也，邪人必合，賢正必遠，坐而須亡耳，又不可勝憂矣，故其可憂者，唯中主耳。又似練絲，染之藍則青，染之緇則黑，〔得善佐則存〕，無善佐則亡，此其不可不憂者耳。《詩》曰：「芃芃棫樸，薪之醮之。濟濟辟（士）〔王〕，左右趨之。」此言左右日以善趨也，故臣竊以為（諫）〔練〕左右急也。

《輔佐》

大相上承大義而啟治道，總百官之要，以調天〔下〕之宜，正身行，廣教化，脩禮樂，以美風俗，兼領而和一之，以合治安，故天下失宜，國家不治，則大相之任也。上執政職。
大拂秉義立誠，以翼上志，直議正辭，以持上行，批天下之患，匡諸侯之過，令或鬱而不通，臣或盭而不義，大拂之任也。中執政職。
大輔聞善則以獻，知善則以獻，明號令，正法則，（領）〔頒〕度量，論賢良，次官職，以時巡循，使百吏敬率其業，正經義不衷，賢不肖失序，大輔之任也。下執事職。
道行典知變化，以為規是非，明利害，掌僕及輿馬之度，羽旄旌旗之制，步驟徐疾之節，春夏秋冬馬之倫色，居車之容，登降之禮，見規宜諭，見過則譋，故職不率義，則道行之任也。
調訊典博聞，以掌駟乘，領時從，（此）〔比〕賢能，天子出則為（重）〔車〕右，坐立則為位，承聖帝之德，畜民之道，禮樂之正，應事之理，則職以箴。刑獄之衷，賞罰之誠，已諾之信，百官之經，喪祭之共，戎事之誡，身行之彊，則職以諗。遇大臣之敬，遇小臣之惠，坐立之端，言默之序，音聲之適，揖讓之容，俯仰之節，立事之色，則職以証。出入不從禮，衣服不從制，御器不以度，〔迎〕送非其章，忿說忘其義，取予失其節，安易而樂湛，則職以諫。故善不徹，過不聞，侍從不諫，則調訊之任也。
典方典容儀，以掌諸侯，遠方之君，譔之班爵列位軌（任）〔伍〕之約，朝覲宗遇會同享聘貢職之數，辨其民人之眾寡，政之治亂，率意道順，僻淫犯禁之差第，天子巡狩，則先循于其方，故或有功德而弗舉，或有淫僻犯禁而不知，典方之任也。
奉常典天，以掌宗廟社稷之祀，天神，地祇，人鬼。凡山川四望，國之諸祭，吉凶妖祥，占相之事序，禮樂喪紀，國之禮儀，畢居其宜，以識宗室，觀民風俗，審詩商命，禁邪言，息淫聲，於四時之交，有事於南郊，以報祈天明。故歷天（事）〔時〕不得，事鬼神不序，經禮儀人倫不正，奉常之任也。
祧師典春，以掌國之眾庶，四民之序，以禮義倫理，教訓人民，方春三月，緩施生遂，動作百物，是時有事于皇（考祖）〔祖皇〕考。
原闕

﻿
賈誼新書卷六


《禮》

昔周文王使太公望傅太子發，〔太子〕嗜鮑魚，而〔太〕公弗與。太公曰：「禮、鮑魚不登於俎，豈有非禮而可以養太子哉？」尋常之室，無奧剽之位，則父子不別；六尺之輿，無左右之義，則君臣不明。尋常之室，六尺之輿，處無禮，即上下踳逆，父子悖亂，而況其大者乎？故道德仁義，非禮不成；教訓正俗，非禮不備；分爭辯訟，非禮不決；君臣上下，父子兄弟，非禮不定；宦學事師，非禮不親；班朝治軍，莅官行法，非禮威嚴不行；禱祠祭祀，供給鬼神，非禮不誠不莊；是以君子恭敬撙節退讓以明禮。禮者，所以固國家，定社稷，使君無失其民者也。主〔主〕臣〔臣〕，禮之正也；威德在君，禮之分也；尊卑大小，強弱有位，禮之數也；禮、天子愛天下，諸侯愛境內，大夫愛官屬，士庶各愛其家，失愛不仁，過愛不義，故禮者，所以守尊卑之經、彊弱之稱者也。禮、天子適諸侯之宮，諸侯不敢自阼階，〔阼階〕者、主之階也。天子適諸侯，諸侯不敢有宮，不敢為主人禮也。君惠臣忠，父慈子孝，兄愛弟敬，夫和妻柔，姑慈婦聽，禮之至也。君惠則不屬，臣忠則不貳，父慈則教，子孝則恊，兄愛則友，弟敬則順，夫和則義，妻柔則正，姑慈則從，婦聽則婉，禮之質也。禮者、臣下所以承其上也。故《詩》云：「一發五豝，吁嗟乎騶虞。」騶者、天子之囿也，虞者、囿之司獸者也，天子佐輿十乘，以明貴也；二牲而食，以優飽也；虞人翼五豝以待一發，所以復中也。人臣於（是）〔其〕所尊敬，不敢以節待，敬之至也。甚尊其主，敬慎其所掌職，而志厚盡矣，作此詩者，以其事深見良臣〔順上之志也〕。〔良臣〕順（下）〔上〕之志（也）者，可（以）〔謂〕義矣。故其嘆之也長，曰「于嗟乎！」雖古之善為人臣者，亦若此而已。禮者、所以節義而沒不還。故饗飲之禮，先爵於卑賤而后貴者始（差）〔羞〕，殽膳下浹，而樂（入）〔人〕始奏，觴不下徧，君不（賞差）〔嘗羞〕，殽不下浹，上不舉樂，故禮者、所以恤下也。由余曰：「乾肉不腐，則左右親；苞苴時有，筐篚時至，則群臣附；官無蔚藏，腌陳時發，則載其上。」《詩》曰：「投我以木瓜，報之以瓊琚，匪報也，永以為好也。」上少投之，則下以軀償矣。弗敢謂報，願長以為好。古之蓄其下者，其施報如此。
國無九年之蓄，謂之不足，無六年之蓄，謂之急；無三年之蓄，國非其國也。民三年耕，必餘一年之食，九年，而餘三年之食，三十歲相通，而〔有〕十年之積，雖有凶旱水溢，民無飢饉。然後天子備味而食，日舉以樂，諸侯食珍不失。鍾鼓之縣，可使樂也。〔樂也〕者、上下同之。故禮，國有飢（入）〔人〕，人主不飱；國有凍（入）〔人〕，人主不裘。報囚之日，人主不舉樂；歲凶穀不登，臺扉〔不塗〕，榭徹（于）〔干〕侯，馬不食穀，馳道不除，食減膳，饗祭有闕。故禮者，自行之義，養民之道也，受計之禮，主所親拜者二；聞生民之數則拜之，〔聞登穀則拜之〕。《詩》曰：「君子樂胥，受天子祐。」胥者、相也，祐、大福也。夫憂民之憂者，民必憂其憂；樂民之樂者，民亦樂其樂；與士民若此者，受天之福矣。禮、聖王之於禽獸也，見其生不忍見其死，聞其聲不嘗其肉，隱弗忍也。故遠庖廚，仁之至也，不合圍，不掩群，不射宿，不涸澤，豺不祭獸，不田獵，獺不祭魚，不設網罟；鷹隼不鷙，（睢）〔眭〕而不逮，不出植羅，草木不零落，斧斤不入（出）〔山〕林，昆蟲不蟄，不以火田；不麛，不卵，不刳胎，不〔殀〕夭，魚肉不入廟門，鳥獸不成毫毛不登庖廚。取之有時，用之有節，則物（莫）〔蕃〕多，湯曰：「昔蛛蝥作罟，不高順，不用命者，寧丁我網，其憚害物也如是。」《詩》曰：「王在靈囿，麀鹿攸伏，麀鹿濯濯，白鳥皜皜，王在靈沼，於仞魚躍。」言德至也，聖主所（以）在，魚鱉禽獸猶得其所，況於人民乎？故仁人行其禮，則天下安而（方理）〔萬里〕得矣。逮至德渥澤洽，調和大暢，則天清（徹）〔澈〕，地富熅，物時熟，民心不挾詐賊，氣脈淳化，攫齧（摶拏）〔搏擊〕之獸鮮，毒蠚猛蚄之（䖝）〔蟲〕密，毒山不蕃，草木少薄矣，鑠乎大仁之化也。

《容經》

志有四興；朝廷之志，淵然清以嚴；祭祀之志，諭然思以和；軍旅之志，（惟）〔怫〕然慍然精以厲；喪紀之志，漻然㵞然憂以湫。四志形中，四色發外，維如。志色之（淫）〔經〕。
容有四起，朝廷之容，師師然翼翼然整以敬；祭祀之容，遂遂然粥粥然敬以婉；軍旅之容，湢然肅然固以猛；喪紀之容，怮然懾然若不還。容（淫）〔經〕。
視有四則：朝廷之視，端流平衡；祭祀之視，視如有將；軍旅之視，固植虎張；喪紀之視，下流垂網。（是淫）〔視經〕。
言有四術：言敬以〔和〕，朝廷之言也；文言有序，祭祀之言也；屏氣折聲，軍旅之言也；言若不足，喪紀之言也。〔言經〕。
固頤正視，平肩正背，臂如抱鼓，足間二寸，端面攝纓，端股整足，體不搖肘曰經立；因以〔微〕磬曰共立，因以磬哲曰肅立，因以垂佩曰（早）〔卑〕立。立容。
坐以經立之〔容〕：胻不差而足不跌，視平（衛）〔衡〕曰經坐；微俯視尊者之膝曰共坐；仰首視不出尋常之內曰肅坐；廢首（伭）〔低〕肘曰卑坐。坐容。
行以微磬之容：臂不搖掉，肩不上下，身似不則，從然而任。行容。
趨以微磬之容：飄然翼然，肩狀若流，足如射箭。趨容。
旋以微磬之容：其始動也，穆如驚倏，其固復也，旄如濯絲。跘旋之容。
跪以微磬之容：揄右而下，進左而起，手有抑揚，各尊其紀。跪容。
拜以磬折之容：吉事上左，凶事上右，隨前以舉，項衡以下，寧遠無遲，背項之狀，如屋之玄。拜容。
拜而未起。伏容。
坐乘以經坐之容：手撫式，視五旅，欲無顧，顧不過轂，小禮動，中禮式，大禮下。坐車之容。
立乘以經立之容：右持綏而左臂詘，存劍之緯，欲〔無〕顧，顧不過轂，小禮據，中禮式，大禮下。立車之容。
禮：介〔者〕不拜，兵車不式，不顧不言，反抑式以應武容也。兵車之容。
若夫立而（技）〔跂〕，坐而蹁，體怠懈，志驕傲，（䟃）〔趮〕視數顧，容色不比，動靜不以度，妄咳唾，疾言嗟，氣不順，皆禁也。
古者年九歲入就小學，（蹍）〔履〕小節焉，業小道焉。束髮〔而〕就大學；（蹍）〔履〕大節焉，業大道焉。是以邪放非辟，無因入之焉。諺曰：「君子重襲，小人無由入。正人十倍，邪辟無由來。」古之人其謹於所近乎！《詩》曰：「芃芃棫樸，薪之槱之。濟濟辟王，左右趨之。」此言左右日以善趨也。
古者聖王居有法則，動有文章，位執戒輔，鳴玉以行，〔鳴玉者〕、佩玉也，上有雙珩，下有雙璜、衝（耳）〔牙〕，（捍）〔玭〕珠以（細）〔納〕其間，琚瑀以（顇）〔雜〕之，行以《采薺》，趨以《肆夏》，步〔環〕中規，折〔還〕中矩，登車，則馬行而鸞鳴，鸞鳴而和應，聲曰和，〔和〕則敬，故《詩》曰：「和（鳴）〔鸞〕噰噰，萬福攸同。」言動以紀度，則萬福之所聚也。故曰：明君在位可畏，施舍可愛，進退可度，周旋可則，容貌可觀，作事可法，德行可象，聲氣可樂，動作有文，言語有章，以承其上，以接其等，以臨其下，以畜其民，故為之上者敬而信之，等者親而重之，下者畏而愛之，民者肅而樂之，是以上下和恊，而士民順一，故能宗揖其國，以藩衛天子，而行義足法。夫有威而可畏謂之威，有儀而可象謂之文，富不可為量，多不可為數，故《詩》曰：「威儀棣棣，不可選也。」棣棣、富也，不可選、眾也；言接君臣、上下、父子、兄弟、內外，大小品事之各有容志也。
子贛由其家來，謁於孔子。孔子正顏舉杖磬折而立，曰：「子之大親毋乃不寧乎？」敢杖而立，曰：「子之兄弟亦得無恙乎？」曳杖倍下〔而〕行，曰：「妻子家中得毋病乎？」故身之倨〔佝〕，兩手之高下，顏色聲氣，各有宜稱，所以明尊卑、別踈戚也。
子路見孔子之背，磬折舉（哀）〔褎〕，曰：「唯由也見。」孔子聞之，曰：「由也，何以遺亡也？」故過猶不及，有餘猶不足也。
語曰：「（沉）〔審〕乎明王，執中履衡，言秉中適而據乎宜，故威勝德則淳，德勝威則施，威之與德，交若繆（纏）〔纆〕，且畏且懷，君道正矣。質勝文則野，文勝質則史。文質彬彬，然後君子。」
龍也者、人主之辟也。亢龍往而不返，故《易》曰：「有悔。」悔者、凶也；潛龍入而不能出，故曰：「勿用。」勿用者、不可也；龍之神也，其惟（茲）〔蜚〕龍乎？能與細細，能與巨巨，能與高高，能與下下，吾故曰：龍變無常，能幽能章。故聖人者，在小不寶，在大不宨，狎而不能作，習而不能順，姚不惛，卒不妄，饒裕不（嬴）〔贏〕，迫不自喪，明是審非，察中居宜，此之謂有威儀。
古之為路輿也，蓋圜以象天，二十八（撩）〔橑〕以象列宿，軫方以象地，三十（幅）〔輻〕以象月，故仰則觀天文，俯則察地理，前視則覩鸞和之聲，〔側聽則觀〕四時之運，（顇），此輿教之道也。
人主大淺則知闇，太博則業厭，二者異〔失〕同敗，其傷必至，故師（傳）〔傅〕之道，既美其施，又慎其齊，〔時蚤晚〕，適疾徐，任多少，造而勿趣，稍而勿苦，省其所省，而堪其所堪，故力不勞而身大盛，此聖人之化也。

《春秋》

楚惠王食寒葅而得蛭，因遂吞之，腹有疾而不能食，令尹入問曰：「王安得此疾〔也〕？」王曰：「我食寒葅而得蛭，念譴之而不行其罪乎？是法廢而威不立也，非所〔以使國〕聞〔之〕也；譴而行其誅〔乎〕？則庖宰監食者，法皆當死，心又弗忍也。故吾恐蛭之見也，〔因〕遂吞之。」令尹避席再拜而賀曰：「臣聞皇天無親，惟德是輔。王有仁德，天之所奉也，病不為傷。」是昔也，惠王之後而蛭出，故其久病心腹之積皆愈。故天之視聽，不可謂不察〔也〕。
衛懿公喜鶴，鶴有飾以文繡〔而乘軒者〕，賦歛繁多而不顧其民，貴優而輕大臣，群臣或諫則面叱之。及翟伐衛，寇挾城（蝶）〔堞〕矣，衛君垂淚而拜其臣民曰：「寇迫矣，士民其勉之！」士民曰：「君亦使君之貴優，將君之愛鶴，以為君戰矣！我儕棄人也，安能守戰！」乃潰門而出走。翟寇遂入，衛君奔死，遂喪其國，故賢主者，不以草木禽獸，妨害人民，進忠正而遠邪偽，故民順附而臣下為用。今釋人民而愛鳥獸，遠忠道而貴優笑，反甚矣！人主之為人主也，舉錯而不僨者，杖賢也。今倍其所主而棄其所杖，其僨仆也，不亦宜乎！語曰：「禍出者禍反，惡人者人亦惡之。」管子曰：「不行其野，不違其馬。」此違其馬者也。
鄒穆公有令，食鳧鴈者必以粃，毋敢以粟。於是倉毋粃而求易於民，二石粟〔而〕得一石粃，吏以請曰：「粃食鴈，為無費也，今求粃於民，二石粟而易一石粃，以粃食鴈，則費甚矣，請以粟食之。」公曰：「去。非而所知也！夫百姓（喣）〔餉〕牛而耕，曝背而耘，苦勤而不敢墮者，豈為鳥獸也哉？粟米、人之上食也，柰何其以養鳥也？且汝知小計而不知大會。周諺曰：『囊漏貯中。』而獨弗聞與？夫君者、民之父母也，取倉之粟，移之於民，此非吾〔之〕粟乎？鳥苟食鄒之粃，不害鄒之粟而已。粟之在倉，與其在民，於吾何擇？」鄒民聞之，皆知其私積之〔與〕公家為一體也。
楚王欲淫鄒君，乃遺之技樂美女四人，穆公朝觀而夕畢，以妻死事之孤，故婦人年弗稱者弗蓄，節於身而弗眾也。王輿不衣皮帛，御馬不食禾菽，無淫僻之事，無驕燕之行，食不眾味，衣不雜采，自刻以廣民，親賢以定國，親民如（予）〔子〕，鄒國之治，路不拾遺，臣下順從，若手之投心〔也〕，是故以鄒子之細，魯、衛不敢輕，齊、楚不能脅。鄒穆公死，鄒之百姓，若失慈父，行哭三月，四境之鄰於（雛）〔鄒〕者，士民鄉方而道哭，抱手而憂行；酤家不讎其酒，屠者罷列而歸，傲童不謳歌，舂築者不相杵，婦女（抶）〔抉〕珠瑱，（大）〔丈〕夫釋玦靬，琴瑟無音，朞年而後始復。故愛出者愛反，福往者福來，《易》曰：「鳴鶴在陰，其子和之。」其此之謂乎？故曰：「天子有道，守在四夷。諸侯有道，守在四鄰。」
宋康王〔之〕時，有爵生鸇於城之陬。使史占之，曰：「小而生大，必伯於天下。」康王大喜。於是滅滕、伐諸侯，取淮〔北〕之地，乃愈自信，欲霸之亟成。故射天笞地，伐社稷而焚之，曰：「威〔嚴〕服天地鬼神。」罵國老之諫者，為無頭之（棺）〔冠〕，以視有勇。剖傴〔者〕之背，斮朝涉之脛，國人大駭。齊王聞而伐之，民散，城不守。王乃逃於郳侯之館，遂得〔病〕而死。故見祥而為不可，祥反為（福）〔禍〕。
晉文公出畋，前驅還白，前有大蛇，高若堤，橫道而處。文公曰：「還車而歸。」其御曰：「臣聞祥則迎之，見妖則凌之。今前有妖，請以從吾者攻之。」文公曰：「不可。吾聞之曰：天子夢惡則脩道，諸侯夢惡則脩政，大夫夢惡則脩官，庶人夢惡則脩身，若是，則禍不至〔矣〕。今我有失行，而天招以夭我，〔我〕若攻之，是逆天命也。」乃歸。齊（伯）〔宿〕而請於廟曰：「孤實不佞，不能尊道，吾罪一；執政不賢，左右不良，吾罪〔二〕；飭政不謹，民人不信，吾罪三；本務不脩，以咎百姓，吾罪四；齊肅不莊，粢盛不潔，吾罪五；請興賢遂能，而章德行善，以道百姓，毋復前過。」乃退而脩政，居三日，而夢天誅大蛇，曰：「爾何敢當明君之路。」文公覺，使人視之，蛇已魚爛矣，文公大說，信其道而行之不解。遂至於伯。故曰：見妖而迎以德，妖反為福也。
楚懷王心矜好高，人無道而欲有伯王之號，鑄金以象諸侯人君，令大國之王，編而先馬，梁王御，宋王驂乘，周、召、畢、陳、滕、薛、衛、中山之君，皆象使隨而趨，諸侯聞之，以為不宜，故興師而伐之，楚王見士民為用之不勸也，乃徵役萬人，且掘國人之墓。國人聞之振動，晝旅而夜亂，齊人襲之，楚師乃潰，懷王逃適秦，克尹殺之西河，為天下笑，此好矜不讓之罪也，不亦羞乎！齊桓公之始伯也，翟人伐燕，桓公為燕北伐翟，乃至於孤竹，反而（燕君使）〔使燕君〕復召公之職，桓公歸，燕君送桓公，入齊地百六十六里。桓公問於管仲曰：「禮，諸侯相送，固出境乎？」管仲曰：「非天子不出境。」桓公曰：「然則燕君畏而失禮也。寡人恐後世之以寡人能存燕而朝之也。」乃下車而令燕君還車，乃（剖）〔割〕燕君所至〔之地〕而與之，遂溝以為境而後去。諸侯聞桓公之義，口不言而心皆服矣。故九合諸侯，莫不樂德，扶興天子，莫不勸從，誠退讓，人孰弗戴也？
二世胡亥之為公子，昆弟數人，詔置酒饗群臣，召諸子賜食先罷。胡亥下陛，視群臣陳履狀善者，因行（殘）〔踐〕敗而去。諸侯聞之，莫不大息。及二世即位，皆知天下之棄〔之〕也。
孫叔敖之為嬰兒也，出遊而還，憂而不食，其母問其故，泣而對曰：「今日吾見兩頭蛇，恐去死無日矣。」其母曰：「今蛇安在？」曰：「吾聞見兩頭蛇者死，吾恐他人又見，吾已〔殺而〕（理）〔埋〕之也。」其母曰：「無憂，汝不死。吾聞之，有陰德者，天報以福。」人聞之，皆諭其能仁也。及〔長〕，為〔楚〕令尹，未治而國人信之。

﻿
賈誼新書卷七


《先醒》

懷王問於賈君曰：「人之謂知道者〔為〕先生，何也？」賈君對曰：「此博號也。大者在人主，中者在卿大夫，下者在布衣之士，乃其正名，非為先生也，為先醒也。彼世主不學道理，則嘿然惛於得失，不知治亂存亡之所由，（然忳忳）〔忳忳然〕〔其〕猶醉也，而賢主者學問不倦，好道不厭，惠然獨先迺學道理矣，故未治也知所以治，未亂也知所以亂，未安也知所以安，未危也知所以危，故昭然先寤乎所以存亡矣，故曰先醒，辟猶俱醉而獨先發也，故世主有先醒者，有後醒者，〔有不醒者〕。昔楚莊王即位，自靜三年，以講得失，乃退辟邪而進忠正，能者任事而後在高位，內領國政，辟草而施教，百（教）〔姓〕富，民恆一，路不拾遺，國無獄訟，當是時也，周室壞微，天子失制矣。宋鄭無道，欺昧諸侯，莊王圍宋伐鄭，鄭伯肉袒牽羊，奉簪而獻國，莊王曰：『古之伐者，亂則整之，服則舍之，非利之也。』遂弗受，乃與晉人戰於兩棠，大克晉人，會諸侯於漢陽，申天子之辟禁，而諸侯說服。
「〔昔楚〕莊王〔與晉人戰〕，〔大克〕，歸過申侯之邑，申侯進飯，日中而王不食，申侯請罪曰：『臣齋而具食甚潔，日中而不飯，臣敢請罪。』莊王喟然嘆曰：『非子之罪也，吾聞之曰：「其君賢君也，而又有師者王；其君中君也，而〔又〕有師者伯；其君下君也，而群臣又莫若〔君〕者亡。」今我下君也，而群臣又莫若不穀，〔不穀〕恐亡有也。吾聞之：世不絕〔聖〕，〔國不絕〕賢，天下有賢而我獨不得，若吾生者，何以食為！』故莊王戰服大國，義從諸侯，戚然憂恐，聖智〔不〕在〔乎〕身，而自（錯）〔惜〕不肖，思得賢佐，日中忘飯，可謂明君矣。〔此之〕謂先寤所以存亡，此先醒〔者〕也。
「昔〔者〕宋昭公出亡至于境，喟然嘆曰：『嗚呼！吾知所以存亡，〔吾〕被服而立，侍御者數百人，無不曰「吾君麗」者〔也〕。〔吾發言動事〕，〔朝臣數百人〕，〔無不曰吾君聖者也〕。〔吾〕外內不聞吾過，吾是以至此，吾困宜矣。』於是革心易行，衣苴布，食𧰢餕，晝學道而夕講之，〔不出〕二年〔而〕美聞〔於宋〕，宋人車徒迎而復位，卒為賢君，謚為昭公，既亡矣，而乃寤，所以存〔亡〕，此後醒者也。
「昔者虢君驕恣自伐，謟諛親貴，諫臣詰逐，政治踳亂，國人不服，晉師伐之，虢人不守，虢君出走，至於澤中，曰：『吾渴而欲飲。』其御乃進清酒，〔曰〕：『吾飢而欲食。』御進腶脯（梁）〔粱〕糗，虢君喜曰：『何給也？』御曰：『〔臣〕儲之久矣。』〔曰〕：『何故儲之？』對曰：『為君〔之〕出亡而道飢渴也。』君曰：『〔子〕知寡人亡邪？』對曰：『知之。』曰：『知之，何以不諫？』對曰：『君好謟諛而惡至言，臣願諫，恐先虢亡。』虢君作色而怒，御謝曰：『臣之言過也。』為間，君曰：『吾之〔所以〕亡者，誠何也？』其御曰：『君弗知耶？君之所以亡者，以大賢也。』虢君曰：『賢人之所以存也，乃亡，何也？』對曰：『天下之君皆不肖，夫疾吾君之獨賢也，故亡。』虢君喜，據式而笑曰：『嗟！賢固若是苦耶？』遂徒行而於山中居，飢倦，枕御膝而臥，御以塊自逃行而去，君遂餓死，為禽獸食。此已亡矣，猶不悟所〔以〕存亡，此不醒者也。故先醒者，當時而伯；後醒者，三年而復；不醒者，枕土而死，為虎狼食。嗚呼！戒之哉！」

《耳痺》

竊聞之曰：目見正而口言枉則害，陽言吉錯之民而凶則敗；倍道則死，障光敗晦；無神而逆人，則天必敗其事。故昔者楚平王有臣曰伍子胥，王殺其父而無罪，奔走而之吳，（王）曰：「父死而不死，則非父之子也；死而非補，則過計也；與吾死而不（萌）〔一明〕，不若舉天地以成名。」於是紆身而不，適闔閭，治味以求親，闔閭（甚）〔見〕而安之，說其謀，果其舉，反其德，用而任吳國之政也，民保命而不失，歲時熟而不凶，五官公而不私，上下調而無尤，天下服而御，四境靜而無虞。然後忿心發怒，出凶言，陰必死提邦以伐楚，五戰而五勝，伏尸數十萬，城郢之門，執高兵，傷五（臟）〔藏〕之實，毀十龍之鍾，撻平王之墓。昭王失國而奔，妻生虜而入吳，故楚平王懷陰賊，殺無罪，殃既至此矣。子胥發鬱冒忿，輔闔閭而行大虐，還十五年，闔閭沒而夫差即位，乃與越人戰江上，棲之會稽，越王之窮，至乎喫山草，飲腑水，易子而食，於是履甓戴璧，號唫告毋罪，呼皇天，使大夫種行成於吳王，吳王將許，子胥曰：「不可。越國之俗，勤勞而不慍，好亂勝而無禮，谿徼而輕絕，俗好詛而倍盟，放此類者，鳥獸之儕徒，狐狸之醜類也。生之為患，殺之無咎，請無與成。」大夫種拊心嘷啼，沬泣而言信，割白馬而為犧，指九天而為證，請婦人為妾，（大）〔丈〕夫為臣，百世名寶，因間官為積，孤身為關內諸侯，世為忠臣。吳王不忍，縮師與成，還謀而伐齊，子胥進爭不聽，忠言不用。越既得成，稱善累德，以求民心，於是上帝降禍，絕吳命乎直江，君臣乖而不調，置社稷而分裂，（客）〔容〕臺（握）〔榭〕而掩敗，則犬群嘷而入淵，彘（衡）〔銜〕菹而適奧，燕雀剖而（蚖）〔𧈭〕蛇生，食菹而蛭（日）〔□〕，浴清水而遇蠆，伍子胥見事之不可為也，何籠而自投水，（自抶）〔目抉〕而（珥）〔望〕東門，身鴟夷而浮江，懷賊行虐，深報而殃不辜，禍至乎身矣。越於是果逆謀負約，襲（邦）剉夫差，兼吳而拊（闔閭），事濟功成，范蠡負石而蹈五湖，大夫種（䋢）〔繫〕領謝室，渠如處車裂回泉。自此之後，勾踐不樂，憂悲荐至，內崩而死，故天之誅伐不可為，廣虛幽間，攸遠無人，雖重襲石中而居，其必知之乎。若順誅伐順理而當辜，殺三軍而無咎，誅殺不當辜，殺一匹夫，其罪聞皇天，故曰：天之處高，其聽卑，其牧芒，其視察，故凡自行不可不謹慎也。

《諭誠》

湯見設網者四面張，〔其〕祝曰：「自天下者，自地出者，自四方至者，皆（羅）〔罹〕我網。」湯曰：「嘻！盡之矣，非桀其孰能如此。」令去三面舍一面，而教（祝之）〔之祝〕曰：「蛛蝥作網，今之〔人〕脩緒，欲左者左，欲右者右，欲高者高，欲下者下，吾請受其犯命者。」士民聞之，曰：「湯（德之）〔之德〕及於禽獸矣，而況我乎。」於是下親其上。
楚昭王當房而立，愀然有寒色，曰：「寡人朝飢饉時，酒二𨠚，重裘而立，猶憯然有寒氣，將柰我元元之百姓何？」是日也，出府之裘以衣寒者，出倉之粟以賑飢者。居二年，闔閭襲郢，昭王奔隋，諸當房之賜者，請還（至）〔致〕死（之）〔於〕寇，闔閭一夕而（十）〔五〕徙臥，不能賴楚，曳師而去，昭王乃復，當房之德也。
昔楚昭王與吳人戰，楚軍敗，昭王走，屨決背而行失之，行三十步，復旋取屨，及至於隋，左右問曰：「王何曾惜一踦屨乎？」昭王曰：「楚國雖（貪）〔貧〕，豈愛一踦屨哉？思與偕反也。」自是之後，楚國之俗，無相棄者。
文王晝臥，夢人登城而呼己曰：「我東北陬之槁骨也，速以王禮葬我。」文王曰：「諾。」覺，召吏視之，信有焉。文王曰：「速以人君〔禮〕葬之。」吏曰：「此無主矣，請以五大夫。」文王曰：「吾夢中已許之矣，柰何其倍之也。」士民聞之曰：「我君不以夢之故（不）〔而〕倍槁骨，況於生人乎？」於是下信其上。
豫讓事中行之君，智伯滅中行氏，豫讓徙事智伯，及趙襄子破智伯，豫讓劑面而變容，吞炭而為啞，乞其妻所而妻弗識，乃伏刺襄子，（正）〔五〕起而弗中，襄子患之，食不甘味，一夕而三易臥，見不全身，人謂豫讓曰：「子不死中行而反事其讎，何無（可）恥之甚也！今必碎身（縻）〔糜〕軀以為智伯，何其與前異也？」豫讓曰：「我事中行之君，與帷而衣之，與關而枕之，夫眾人畜我，我故眾人事之，及智伯，分吾〔以〕（服衣）〔衣服〕，餡吾以鼎實，舉被而為禮，是以國士遇我，我故國士報之。〔故曰〕：『〔士為知己者死〕，〔女為悅己者容〕。』〔非宂言也〕，〔故在主而已〕。」


《退讓》

〔梁〕大〔夫有宋就者〕，〔為邊縣令〕，〔與楚鄰界〕。〔梁之邊亭與楚之邊亭皆種瓜〕，〔各有數〕，〔梁之邊亭劬力而數灌其瓜〕，〔瓜美〕；〔楚人窳而希灌其瓜〕，〔瓜惡〕；〔楚令因以梁瓜之美〕，〔怒其亭瓜之惡也〕，〔楚亭人惡梁亭之賢己〕，〔因往夜竊搔梁亭之瓜〕，〔皆有死焦者矣〕，〔梁亭覺之〕，〔因請其尉〕，〔亦欲竊往報搔楚亭之瓜〕，〔尉以請宋就〕，〔宋就曰〕：「〔惡〕，〔是何可〕？〔是講怨召禍之道也〕。〔人惡亦惡〕，〔何褊之甚也〕！〔若我教子〕，〔必每莫令人往〕，〔竊為楚亭夜善灌其瓜〕，〔勿令知也〕。」〔於是〕，〔梁亭乃每暮夜竊灌楚亭之瓜〕，〔楚亭旦而行瓜〕，〔則又皆已灌矣〕。〔其瓜日以美〕，〔楚亭怪而察之〕，〔則乃梁亭也〕。〔楚令聞之大悅〕，〔具以聞楚王〕。〔楚王聞之〕，〔惄然愧以志自惽也〕，〔告吏曰〕：「〔微搔瓜得無有他罪乎〕？」〔說梁之陰讓也〕，〔乃謝以重幣〕，〔而請交於梁王〕。〔楚王時則稱說梁王以為信〕，〔故梁、楚之驩由宋就始〕，〔語曰〕：「〔轉敗而為功〕，〔因禍而為福〕。」〔老子曰〕：「〔報怨以德〕。」〔此之謂也〕。〔夫人既不善〕，〔胡足效哉〕？
〔翟王使使至楚〕，〔楚王欲誇使者以章華之臺〕，〔臺甚高〕，〔三休乃至其上〕，〔楚王曰〕：「〔翟國亦有此臺乎〕？」使者曰：「否。翟、窶國也；惡見此臺也。翟王之自為室也，堂高三尺，壤陛三絫，茆茨弗剪，采（掾）〔椽〕弗刮，且翟〔王〕猶以作之者大苦，居之〔者〕大佚，翟國惡見此臺也。」楚王媿〔焉〕。

《君道》

紂作梏數千，睨諸侯之不（謟）〔諂〕己者，杖而梏之，文王桎梏〔囚〕于（姜）〔羑〕里，七年而後得免。及武王克殷，既定，令殷之民投撤桎梏而流之於河，民輸梏者，以手撤之，弗敢墜也，跪之入水，弗敢投也。曰：「昔者文王（鬻）〔獄〕常擁此。」故愛思文王，猶敬其梏，況（乎）〔于〕其法教乎？《詩》曰：「濟濟多士，文王以寧。」言輔翼賢正，則身必已安也。又曰：「弗識弗知，順帝之則。」言士民說其德義，則效而象之也。文王志之所在，意之所欲，百姓不愛其死，不憚其勞，從之如集，《詩》曰：「經始靈臺，庶民攻之。不日成之，經始勿亟，庶民子來。」文王有志為臺，令近規之，民聞之者麇裹而至，問業而作之，日日以眾，故弗趨而疾，弗期而成，命其臺曰「靈臺」，命其囿曰「靈囿」，謂其沼曰「靈沼」，愛敬之至也。《詩》曰：「王在靈囿，麀鹿攸伏。麀鹿濯濯，白鳥皜皜。王在靈沼，於仞魚躍。」文王之澤，下被禽獸，洽于魚鱉，〔故禽獸魚鱉〕咸若攸樂，而況士民乎？《詩》曰：「愷悌君子，民之父母。」言聖王之德也。《易》曰：「鳴鶴在陰，其子和之。」言士民之報也。《書》曰：「大道亶亶，其去身不遠。」人皆有之，舜獨以之，（去）〔夫〕射而不中者，不求之（銘）〔鵠〕，而反脩之於己，君國子民者，反求之己，而君道備矣。

﻿
賈誼新書卷八


《官人》

王者官人有六等：一曰師，二曰友，三曰大臣，四曰左右，五曰侍御，六曰厮役；知足以為源泉，行足以為表儀，問焉則應，求焉則得，入人之家，足以重人之家；入人之國，足以重人之國者，謂之師。
知足以為礲礪，行足以為輔助，仁足以訪議，明於進賢，敢於退不肖，內相匡正，外相揚美，謂之友。
知足以謀國事，行足以為民率，仁足以合上下之驩，國有法則退而守之，君有難則進而死之，職之所守，君不（得不）〔以〕阿私託者，大臣也。
脩身正行，不怍於鄉曲，道語談說，不怍於朝廷，智能不困於事業，服一介之使，能合兩君之驩，執戟居前，能舉君之失過，不難以死持之者，左右也。
不貪於財，不淫於色，事君不敢有二心，居君旁不敢泄君之謀，君有失過，雖不能正諫以其死持之，憔悴有憂色，不勸聽從者，侍御也。
柔色傴僂，唯諛之行，唯言之聽，以睚眥之間事君者，厮役也。
故與師為國者帝，與友為國者王，與大臣為國者伯，與左右為國者彊，與侍御為國者若存若亡，與厮役為國者，亡可立〔而〕待也。取師之禮，黜位而朝之；取友之禮，以身先焉；取大臣之禮，〔以〕皮幣先焉；取左右之禮，使使者先焉；取侍御之禮，以令至焉；取厮役之禮，以令召矣。師至〔則〕清朝而侍，小事不進；友至則清殿而侍，（樂聲）〔聲樂〕技藝之人不竝見；大臣奏事，則〔徘〕優侏儒逃隱，聲樂技藝之人不竝奏；左右在側，聲樂不見；（持）〔侍〕御者在側，子女不雜處；故君樂雅樂，則友、大臣可以侍；君樂燕樂，則左右、侍御者可以侍。君開北房從薰服（乏）〔之〕樂，則厮役從清（門）〔晨〕（治聽）〔聽治〕，罷朝而論議，從容澤燕，夕時開北房從薰服之樂，是以聽治論議，從容澤燕，矜莊皆殊序，然後（而）帝王之業可得而行也。

《勸學》

謂門人學者：「舜何人也？我何人也？」夫啟耳目，載心意，從立移徙，與我同性，而舜獨有賢聖之名，明君子之實，而我曾無鄰里之問、寬徇之智者，獨何與？然則舜僶俛而加志，我儃僈而弗省耳！（天）〔夫〕以西施之美而蒙不潔，則過之者莫不睨而掩鼻，（當）〔嘗〕試傅白黱黑，榆鋏陂，雜（芒）〔芷〕若，䖟虱視，益口笑，佳（能）〔態〕佻志，從容為說焉，則雖王公大人，孰能無悇憛養心，而巔一視之，今以二三子材，而蒙愚惑之智，予恐過之有掩鼻之容也。昔者南榮（跌）〔跦〕，醜聖道之忘乎己，故步涉山川，（蚠買）〔坌冒〕楚棘，彌道千餘百（合）〔舍〕重繭而不敢久息，既（過）〔遇〕老聃，噩若慈父，鴈行避景，夔立蛇進，而後敢問。見教一高言，若飢十日而得大牢焉，是達若天地，行生後世。今夫子之達，佚乎老聃，而諸子之材，不避榮（跌）〔跦〕，而無千里之遠、重繭之患，親與巨賢連席而坐，對膝相視，從容談語，無問不應，是（夫）〔天〕降大命以達吾德也。吾聞之曰：時難得而易失也，學者勉之乎！天祿不重。

《道術》

曰：「數聞道之名矣，而未知其實也，請問道者何謂也？」對曰：「道者、所道接物也。其本者謂之虛，其末者謂之術。虛者、言其精微也，平素而無設諸也；術也者，所以從制物也，動靜之數也，凡此皆道也。」曰：「請問虛之接物何如？」對曰：「鏡義而居，無執不臧，美惡畢至，各得其當，衡虛無私，平靜而處，輕重畢懸，各得其所。明主者，南面（正而）〔而正〕，清虛而靜，令名自命，物自定，如鑑之應，如衡之稱，有舋和之，有端隨之，物鞠其極，而以當施之。此虛之接物也。」
曰：「請問術之接物何如？」對曰：「人主仁而境內（知）〔和〕矣，故其士民莫弗親也；人主義而境內理矣，故〔其〕士民莫弗順也；人主有禮而境內肅矣，故其士民莫弗敬也；人主有信而境內貞矣，故其士民莫弗信（矣）〔也〕；人主公而境內服矣，故〔其〕士民莫弗戴也；人主法而境內軌矣，則其士民莫弗輔也。舉賢則民化善，使能則官職治，英俊在位則主尊，羽翼勝任則民顯，操德而固則威立，教順〔而〕（則必）〔必則〕令行，周聽則不蔽，稽驗則不惶，明好惡則民心化，密事端則人主神。術者、接物之隊，凡權重者必謹於事，令行（則）〔者〕必謹於言，則過敗鮮矣。此術之接物之道也（者），其為原無屈，其應變無極，故聖人尊之。夫道之詳，不可勝（術）〔述〕也。」
曰：「請問品善之（体）〔體〕何如？」對曰：「親愛利子謂之慈，反慈為嚚；子愛利親謂之孝，反孝為孽；愛利出中謂之忠，反忠為倍；心省恤人謂之惠，反惠為（囚）〔困〕；兄敬愛弟謂之友，反友為𤼻；弟〔敬〕愛兄謂之悌，反悌為敖；接遇慎容謂之恭，反恭為媟；接遇肅正謂之敬，反敬為慢；言行抱〔一〕謂之貞，反貞為偽；期果言當謂之信，反信為慢；衷理不辟謂之端，反端為趽；據當不傾謂之平，反平為險；行善決（菀）〔衷〕謂之清，反清為（）〔濁〕；辭利刻謙謂之廉，反廉為貪；兼覆無私謂之公，反公為私；方直不曲謂之正，反正為邪；以人自觀謂之度，反度為妄；以己量人謂之恕，反恕為荒；惻隱憐人謂之慈，反慈為忍；厚志隱行謂之潔，反潔為汰；施行得理謂之德，反德為怨；放理潔靜謂之行，反行為污；功遂自卻謂之退，反退為（戟）〔伐〕；厚人自薄謂之讓，反讓為冒；心兼愛人謂之仁，反仁為戾；行充其宜謂之義，反義為懜；剛柔得（道）〔適〕謂之和，反和為乖；合得密周謂之調，反調為盭；褢優賢不逮謂之寬，反寬為阨；（色）〔包〕眾容易謂之裕，反裕為褊；欣𢣤可安謂之熅，反熅為鷙；安柔不苛謂之良，反良為齧；緣法循理謂之軌，反軌為易；襲（當）〔常〕緣道謂之道，反道為辟；廣䡊自歛謂之儉，反儉為侈；費弗過適謂之節，反節為靡；𤱎䬶勉善謂之慎，反慎為怠；忠惡勿道謂之戒，反戒為傲；深知禍福謂之知，反知為愚；亟見窕察謂之慧，反慧為童；動有文體謂之禮，反禮為濫；容服有義謂之儀，反儀為詭；行歸而過謂之順，反順為逆；動靜攝次謂之比，反比為錯；容志審道謂之僩，反僩為野；辭令就得謂之雅，反雅為陋；論物明辯謂之辯，反辯為訥；纖微皆審謂之察，反察為旄；誠動可畏謂之威，反威為圂；臨制不犯謂之嚴，反嚴為𨌑；仁義脩立謂之任，反任為欺；伏義誠必謂之節，反節為罷；持節不恐謂之勇，反勇為怯；信理遂惔謂之敢，反敢為揜；志操精果謂之誠，反誠為殆；克行遂節謂之必，反必為怛；凡此品也，善之體也，所謂道也。故守道者謂之士，樂道者謂之君子，〔知道者謂之明〕，行道者謂之賢，且明且賢，此謂聖人。」

《六術》

德有六理：何謂六理？道、德、性、神、明、命。此六者，德之理也，六理無，不生也，已生而六理存乎所生之內，是以陰陽〔天〕地，人盡以六理為內度，內度成業，故謂之六法；六法藏內，變流而外遂，外遂六術，故謂之六行；是以陰陽各有六月之節，而天地有六合之事，人有仁義禮智聖之行，行和則樂，與樂則六，此之謂六行。陰陽天地之動也，不失六行，故能合六法。人謹脩六行，則亦可以合六法矣。然而人雖有六行，細微難識，唯先王能審之，凡人弗能自志，是故必待先王之教，乃知所從事。是以先王為天下設教，因人所有，以之〔為〕訓，道人之情，以之為真，是故內〔本〕六法，外體六行，以與《書》、《詩》、《易》、《春秋》、《禮》、《樂》六者之術，以為大義，謂之六藝。令人緣之以自脩，脩成則得六行矣。六行不正，反合六法，藝之所以六者，法六法而體六行故也，故曰：六則備矣。六者非獨為六藝本也，他事亦皆以六為度，聲音之道以六為首，以陰陽之節為度，是故一歲十二月，分而為陰陽，陰陽各六月，是以聲音之器十二鍾，鍾當一月，其六鍾陰聲，六鍾陽聲，聲之術律是而出，故謂之六律。六律和五聲之調，以發陰陽天地人之清聲，而內合〔六行〕六法之道，是故五聲宮、商、角、徵、羽，唱和相應而調和，調和而成理謂之音，聲五也，必六而備，故曰聲與音六，夫律之者，象測之也，所測者六，故曰六律。人之戚屬，以六為法，人有六親，六親始曰父；父有二子，二子為昆弟；昆弟又有子，子（為）從父而（為）昆弟，（故為從父從父父昆弟），故為從父昆弟；從父昆弟又有子，子從祖而昆弟，故為從祖昆弟；從祖昆弟又有子，（子從祖昆弟），（故為從祖昆弟），（從祖又有）；子從曾祖而昆弟，故為〔從〕曾祖昆弟；曾祖昆弟又有子，子為族兄弟，備於六，此之謂六親。親之始於一人，世世別離，分為六親，親戚非六，則失本末之度，是故六為制而止矣。六親有次，不可相踰，相踰則宗族擾亂，不能相親，是故先王設為昭穆三廟，以禁其亂。何謂三廟？上室為昭，中室為穆，下室為孫嗣令子，各有其次，上下更居。三廟以別，親踈有制，喪服稱親踈以為重輕，親者重，踈者輕，故復有麤衰、齊衰、大紅、細紅、緦麻，備六，各服其所當服，夫服則有殊，此先（生）〔王〕之所以禁亂也。數度之道，以六為法，數加於少而度出於居，數度之始，始於微細，有形之物，莫細於毫，是故立一毫以為度始，十毫為髮，十髮為釐，十釐為分，十分為寸，十寸為尺，備於六，故先王以為天下事用也。事之以六為法者，不可勝數也，此所言六（尺），以效事之盡以六為度者謂六理，可謂陰陽之〔六〕節，可謂天地〔之〕六〔法〕，可謂人之六行。

《道德說》

德有六理，何謂六理？曰：道、德、性、神、明、命。此六者，德之理也。諸生者，皆生於德之所生，而能（人象）〔象人〕德者獨玉也，（寫）〔𤉢〕德體六理，盡（於見）〔見於〕玉也，各有狀，是故以玉效德之六理；澤者、鑑也，謂之道；腒如竊膏之理謂之德；湛而潤厚而膠謂之性；康若濼流謂之神；光輝謂之明；礐乎堅哉謂之命；此之謂六理。鑑生空竅，而通之以道。（理）〔德〕生理，通之以六德之畢離狀，六得者，德之有六理，理離狀也；性生氣而通之以曉，（曉）神生變而通之以化，〔明〕生識而通之以知，命生形而通之以定。德有六美，何謂六美？（有德）、有道、有仁、有義、有忠、〔有信〕、有密。此六者，德之美也。道者、德之本也，仁者、德之出也，（美）〔義〕者、德之理也，忠者、德之厚也，信者、德之固也，密者、德之高也。六（德）〔理〕六美，德之所以生陰陽、天地、人與萬物也，固為所生〔者〕法（記）〔也〕。故曰：道此之謂道，德此之謂德，行此之謂行。所謂行此者，德也；是故著此竹帛謂之書；《書》者、此之著者也，《詩》者、此之志者也，《易》者、此之占者也，《春秋》者、此之紀者也，《禮》者、此之體者也，《樂》者、此之樂者也；祭祀鬼神，為此福者也；博學辯議，為此辭者也。
道者無形，平和而神，道物有載物者，畢以順理和適行，故物有清而澤，澤者、鑑也；（監）〔鑑〕以道之神。（）〔模〕貫物形，通達空竅，奉一出入為先，故謂之鑑。鑑者、所以能也；見者、目也。道德施物精微而為目，是故物之始形也，分先而為目，目成也形乃從，是以人及有因之在氣，莫精於目，目清而潤澤若濡，無毳穢雜焉，故能見也。由此觀之，目足以明道德之潤澤矣，故曰澤者，鑑也；生空竅，通之以道。德者、離無而之有，故潤則倨然濁而始形矣，故六理發焉，六理所以為變而生也，所生有理然，則物得潤以生，故謂潤德。德者、變及物理之所出也；未變者，道之頌也；道冰（疑）而〔為德〕，〔神載於德〕；〔德者、道之澤也〕。〔道雖神必載於德〕，〔而頌乃有所因〕，〔以發動變化而為〕變，變及諸生之理，皆道之化也。各有條理以載於德，德受道之化，而發之各不同狀，德潤，故曰：如膏，謂之德，德生理，通之以六德之畢（雖）〔離〕狀。
性者、道德造物，物有形，而道德之神專而為一氣，明其潤益厚矣。濁而膠相連，在物之中，為物莫生，氣皆集焉，故謂之性。性、神氣之所會也；性立，則神氣曉曉然發而通行於外矣，與外物之感相應，故曰：潤厚而膠謂之性。性生氣，通之以曉。
神者、道德神氣發於性也；康若樂流，不可物效也。變化無所不為，物理及諸變之起，皆神之所化也，故曰：〔康〕若樂流謂之神，理生變，通（以之）〔之以〕化。
明者、神氣在內則無光而為知，明則有輝於外矣。外內通一，則為得失，事理是非，皆職於知，故曰：光輝謂之明，明生識，通之以知。
命者、物皆得道德之施以生，則澤潤性氣神明及形體之位分數度，各有極量指奏矣。此皆所受其道德，非以嗜欲取捨然也，其受此具也，礐然有定矣，不可得辭也，故曰命。命者不得毋生，生則有形，形而道德性（形）神明（命）因載於物形，故礐堅謂之命，命生形，通之以定。
物所道始謂之道，所得以生謂之德，德之有也，以道為本，故曰：道者、德之本也。
德生物又養物，則物安利矣。安利物者，（行仁）〔仁行〕也；仁行出於德，故曰：仁者、德之出也。
德生理，理立則有宜，適之謂義，義者、理也；故曰：義者、德之理也。
德生物，又養長之而弗離也，得以安利，德之遇物也忠厚，故曰：忠者、德之厚也。
德之忠厚也，信固而不易，此德之常也，故曰：信者、德之固也。
德生於道而有理，守理則合於道，與道理密而弗離也，故能（物畜）〔畜物〕養〔物〕，（養）〔物〕（其）〔莫〕不仰恃德，此德之高，〔故曰〕：〔密者、德之高也〕。〔道〕而勿失，則有道矣；得而守之，則有德矣；行而無休，則行成矣；故曰：道此（謂之）〔之謂〕道，〔德此之謂德〕，行此（謂之）〔之謂〕行，諸此言者，盡德變，變世者，理也。
《書》者、著德之理於竹帛，而陳之令人觀焉，以著所從事，故曰：《書》者、此之著者也。
《詩》者、志德之理，而明其指，今人緣之以自成也，故曰：《詩》者、此之志者也。
《易》者、察人之精德之理（而）與弗循，而占其吉凶，故曰：《易》者、此之占者也。
《春秋》者、守往事之合德之理（之）與不，合而紀其成敗，以為來事師法，故曰：《春秋》者、此之紀者也。
《禮》者、體德理而為之節文成人事，故曰：《禮》者、此之體者也。
《樂》者，《書》、《詩》、《易》、《春秋》、《禮》五者之道備，則合於德矣，合則讙然大樂矣，故曰：《樂》者、此之謂樂者也。
人能脩德之理，則安利之謂福，莫不慕福，弗能必得，而人心以為鬼神能與於利害，是故（其）〔具〕犧牲、俎豆、粢盛，齊戒而祭鬼神，欲以佐成福，故曰：祭祀鬼神為此福者也。
德之理盡施於人，其在人也，內而難見，是以先王舉德之頌，而為辭語，以明其理，陳之天下，令人觀焉，垂（人）之後世，辯議以審察之，以轉（於）〔相〕告，是故弟子隨師而問，（受）（傳）〔博〕學以達其知，而明其辭以立其誠，（議）〔故〕曰：（傳）〔博〕學辯議，為此辭者也。
德畢施物，物雖有（知）〔之〕，微細難識，夫玉者、真德（舄）〔𤉢〕也。六理在（六）〔玉〕，明而易見也，是以舉玉以諭，物之所（愛）〔受〕於德者，與玉一體也。

﻿
賈誼新書卷九


《大政上》

聞之於政也，民無不為本也；國以為本，君以為本，吏以為本，故國以民為安危，君以（為民）〔民為〕威侮，吏以民為貴賤，此之謂民無不為本也。聞之於政也，民無不為命也；國以為命，君以為命，吏以為命，故國以民為存亡，君以民為（肓）〔盲〕明，吏以民為賢不肖，此之謂民無不為命也。聞之於政也，民無不為功也，故國以為功，君以為功，吏以為功，國以（為）民為興壞，君以民為強弱，吏以民為能不能，此之謂民無不為功也。聞之於政（曰）〔也〕，民無不為力也，故國以為力，君以為力，吏以為力。故夫戰之勝也，民欲勝也，攻之得也，民欲得也，守之存也，民欲存也，故率（吏）民而守，而民不欲存，則莫能以存矣。故率民而攻，民不欲得，則莫能以得矣。故率民而戰，民不欲勝，則莫能以勝矣。故其民之為其上也，接敵而喜，進而不可止，敵人必駭，戰由此勝也。夫民之於其上也，接而懼，必走去，戰由此敗也。故夫菑與（細）〔福〕也，非粹在天也，又在士民也。嗚呼！戒之戒之！夫士民之志，不可不要也。嗚呼！戒之〔戒之〕！行之善也，粹以為福已矣。嗚呼！戒之戒之！行之惡也，粹以為菑已矣。故受天之福者，天不攻焉，被天之菑，則亦毋怨天矣，行自為取之也。知善而弗行，謂之不明；知惡而弗改，必受天殃。天有常福，必與有德；天有常菑，必與奪民時。故夫民者，至賤而不可簡也，至愚而不可欺也。故自古〔而〕至於今，與民為仇者，有遲有速，而民必勝之。知善而弗行，謂之狂；知惡而不改，謂之惑；故（狂夫）〔夫狂〕與惑者，聖王之戒也，而君子之愧也。嗚呼！戒之戒之！豈其以狂與惑者自為分。明君而君子乎，聞善而行之如爭，聞惡而改之如讎，然後禍菑可離，然後保福也，戒之戒之！誅賞之慎焉。故與其殺不辜也，寧失於有罪也，故夫罪也者，疑則附之去已。夫功也者，疑則附之與已；則此無有毋罪而見誅，毋有有功而無賞者矣，戒之哉！戒之哉！誅賞之慎焉。故古之立刑也，以禁不肖，以起怠惰之民也，是以一罪疑則弗遂誅也，故不肖得改也；故一功疑則必弗倍也，故愚民可勸也。是以上有仁譽，而下有治名，疑罪從去，仁也；疑功從予，信也；戒之哉！戒之哉！慎其下，故誅而不忌，賞而不曲，不反民之罪而重之，不滅民之功而棄之，故上為非，則諫而止之，以道紀之；下為非，則矜而恕之，道而赦〔之〕，柔而假之。故雖有不肖民，化而則之，故雖昔者之帝王，其所貴其臣者，如此而已矣。人臣之道，思善則獻之於上，聞善則獻之於上，知善則獻之於上。夫民者，唯君者有之，為人臣者（功）〔助〕君理之。故夫為人臣者，以富樂民為功，以貧苦民為罪；故君以知賢為明，吏以愛民為忠；故臣忠則君明，此之謂聖王。故官有假而德無假，位有卑而義無卑，故位下而義高者，雖卑，貴也；位高而義下者，雖貴，必窮；嗚呼！戒之哉！〔戒之哉〕！行道不能，窮困及之，（失）〔夫〕一出而不可反者，言也；一見而不可揜者，行也；故夫言與行者，知愚之表也，賢不肖之別也。故是以知者慎言慎行，以為身福；愚者易言易行，以為身菑。故君子言必可行也，然後〔言之〕；〔行必可言也〕，〔然後〕行之。嗚呼！戒之哉！戒之哉！行之者在身，命之者在人，此福、菑之本也。道〔也〕者、福之本〔也〕，祥〔也〕者、福之榮也；無道者，必失福之本；不祥者，必失福之榮〔矣〕；故行而不緣道者，其言〔也〕必不顧義矣。故紂自謂天王也，〔而〕桀自謂天子也，已滅之後，民以相罵也，以此觀之，則位不足以為尊，而號不足以為榮矣。故君子之貴也，士民貴之，故謂之貴也。故君子之富也，士民樂之，故謂之富也。故君子之貴也，與民以福，故士民貴之。故君子之富也，與民以財，故士民樂之。故君子富貴也，至於子孫而衰，則士民皆曰：「何君子之道衰也數也！」不肖暴者，禍及其身，則士民皆曰：「何天誅之遲也？」夫民者、萬世之本也，不可欺。凡居於上位者，簡士苦民者是謂愚，敬士〔愛〕民者是謂智，夫愚智者士民命之也。故夫民者大族也，民不可不畏也，故夫民者多力而不可適也，嗚呼！戒之哉！〔戒之哉〕！與民為敵者，民必（慎）〔勝〕之。
君能為善，則吏必能為善矣；吏能為善，則民必能為善矣。故民之不善也，吏之罪也；吏之不善也，君之過也。嗚呼！戒之！戒之！故夫士民者，率之以道，然後士民道也；率之以義，然後士民義也；率之以忠，然後士民忠也；率之以信，然後士民信也；故為人君者，其出令也其如聲，士民學之其如響，曲折而從君，其如景矣。嗚呼！戒之哉！戒之哉！君鄉善於此，則（失）〔佚佚〕然恊，民皆鄉善於彼矣，猶景之象形也。君為惡於此，則啍啍然恊，民皆為惡於彼矣，猶響之應聲也。故是以聖王而君子乎，執事而臨民者日戒慎一日，則士民亦日戒慎一日矣，以道先民也。道者、聖王之行也，文者、聖王之辭也；恭敬者、聖王之容也，忠信者、聖王之教也。〔夫〕聖人也者、賢智之師也，仁義者、明君之性也；故堯、舜、禹、湯之治天下也，所謂明君也，士民樂之，皆即位百年然後崩，士民猶以為大數也。桀紂所謂暴亂之君也，士民苦之，皆即位〔數〕十年而滅，士民猶以為大久也。故夫諸侯者，士民皆愛之，則國必興矣；故士民皆苦之，則國必亡矣；故夫士民者、國家之所樹，而諸侯之本也，不可輕也。嗚呼！輕本不祥，實為身殃，戒之哉！戒之哉！

《大政下》

易使喜難使怒者宜為君，識人之功而忘人之罪者宜為貴；故曰：刑罰不可以慈民，簡泄不可以得士。故欲以刑罰慈民，辟其猶以鞭狎狗也，雖久弗親矣；故欲以簡泄得士，辟其猶以弧怵鳥也，雖久弗得矣；〔故〕夫士者，弗敬則弗至；故夫民者，弗愛則弗附；故欲求士必〔至〕、〔民必〕附，惟恭與敬、忠與信，古今毋易矣。渚澤有枯木，而國無枯士矣；故有不能求士之君，而無不可得之士；故有不能治民之吏，而無不可〔治〕之民；故君明而吏賢矣，吏賢而民治矣；故見其民而知其吏，見其吏而知其君矣；故君功見於選吏，吏功見於治民；故勸之其上者，
（猶）〔由〕其下而上睹矣，此道之謂也。故治國家者，行道之謂，國家必寧；信道而以偽，國家必空；故政不可不慎也，而吏不可不選也，而道不可離也，嗚呼！戒之哉！離道而災至矣。
無世而無聖，或不得知也；無國而無士，或弗能得也；故世未嘗無聖也，而聖不得聖王則弗起也；國未嘗無士也，不得君子則弗助也；聖明則士闇飾矣。故聖王在上位，則〔賢〕士百里而有一人，則猶無有也；故王者衰，則士沒矣，故暴亂〔在〕（位上）〔上位〕，則〔賢士〕千里而有一人，則猶比肩也；故國者有不幸而無明君，君明也；則國無不幸而無賢士矣。故自古而至於今，澤有無（永）〔水〕，〔而〕國無無士，故士易得而難求也，易致而難留也，故求士而不以道，周徧境內，不能得一人焉；故求士而以道，則國中多有之，此之謂「士易得而難求」也。故待士而以敬，則士必居矣；待士而不以道，則士必去矣；此之謂「士易致而難留」也。王者有易政而無易國，有易吏而無易民，故因是國也而為安，因是民也而為治；故湯以桀之亂〔民〕為治，武王以紂之（比）〔北〕卒為彊；故民之治亂在於吏，國之安危在於政。故是以明君之於政也慎之，於吏也選之，然後國興也。故君能為善，則吏必能為善矣；〔吏能為善〕，則民必能為善矣。故民之不善也，失之者吏也；故民之善者，吏之功也；故吏之不善也，失之者君也；故吏之善者，君之功也。是故君明而吏賢，吏賢而民治矣。故苟上好之，其下必化之，此道之政也。夫民之為言也暝也，萌之為言也（肓）〔盲〕也，故惟上之所扶而以之，民無不化也。故曰：「民萌。」民萌哉！直言其意而為之名也。夫民者、賢不肖之材也；賢不肖皆具焉，故賢人得焉，不肖（者）〔人〕伏焉，技能輸焉，忠臣飭焉。故民者積愚也，故夫民者雖愚也，明上選吏焉，必使民與焉，故士民譽之，則明上察之，見歸而譽之；故士民苦之，〔則〕明上察之，見非而與之。故王者取吏不忘，必使民唱，然後和之。故夫民者、吏之程也，察吏於民，然後隨之。夫民〔者〕、至卑也，使之取吏焉，必取（而）〔所〕愛焉，故十人愛之有歸，則十人之吏也；百人愛之有歸，則百人之吏也；千人愛之有歸，則千人之吏也；萬人愛之有歸，則萬人之吏也；故萬人之吏，選卿相焉。夫民者、諸侯之本也，教者、政之本也，道者、教之本也；有道然後教也，有教然後政治也，政治然後民勸之，民勸之然後國（豊）〔豐〕富也；故國（豊）〔豐〕且富，然後君樂也。忠、臣之功也；臣之忠者，君之明也；臣忠君明，此之謂政之綱也。故國也者行之綱，然後國臧也，故君之信在於所信，所信不信，雖欲論信也，終身不信矣，故所信不可不慎也。事君之道，不過於事父，故不肖者之事父也，不可以事君；事長之道，不過於事兄，故不肖者之事兄也，不可以事長；使下之道，不過於使弟，故不肖者之使弟也，不可以使下；交接之道，不過於為身，故不肖者之為身也，不可以接友；慈民之道，不過於愛其子，故不肖者之愛其子，不可以慈民；居官之道，不過於居家，故不肖者之於家也，（故）不可以居官。夫道者、行之於父，則行之於君（也）〔矣〕；行之於兄，則行之於長矣；行之於弟，則行之於下矣；行之於身，則行之於友矣；行之於子，則行之於民矣；行之於家，則行之於官矣；故士則未仕而能以試矣，聖王選舉也，以為表也，（言）〔問〕之然後知其（問）〔言〕，謀焉然後知其極，任之以事，然後知其信，故古聖王君子不素距人，以此為明察也。國之治政，在諸侯大夫士；察之理，在其與徒；君必擇其臣，而〔臣〕必擇其所與，故察明者賢乎人之辭，不出於室，而無不見也。察明者乘人不出其官，而無所不入也，故王者居於中國，不出其國而明於天下之政，何也？則賢人之辭也，不離其位，而境內親之者，謂之人為之行之也。故愛人之道，言之者謂之其府；故愛人之道，行之者謂之其禮。故忠諸侯者，無以易敬士也；忠君子者，無以易愛民也；諸侯不得士，則不能興矣，故君子不得民，而不能稱矣。故士能言道而弗能行者謂之器，能行道而弗〔能〕言者謂之用，能言而能行之者謂之實，故君子訊其器，任其用，乘其實，而治安興矣。嗚呼！人耳人耳！諸侯即位享國，社稷血食，而政有命，國無君也。官有政長，而民有所（政）屬，而政有命，國無吏也。官駕百乘，而食食千人，政有命，國無人也。何也？君之為言也，考也；故君者、道之所出也；賢人不舉，而不肖人不出，此君無道也，故政謂此國無君也。（故）吏之為言理也。故吏也者，理之所出也；上為非而不敢諫，下為善而不知勸，此吏無理也，故政謂此國無吏也。官駕百乘，而食食千人，近側者不足以問諫，而由朝假不足以考度，故政謂此國無人也。嗚呼！悲哉！君者、群也，無人誰據，無據必蹶，政謂此國素亡也。

《脩政語上》

黃帝曰：「道若川谷之水，其出無已，其行無止；故服人而不為仇，分人而不譐者，（惟其）〔其惟〕道矣；故播之於天下而不忘者，其惟道矣。」是以道高比於天，道明比於日，道安比於山；故言之者見謂（之）智，學之者見謂賢，守之者見謂信，樂之者見謂仁，行之者見謂聖人。故惟道不可竊也，不可以為虛也。故黃帝職道義，經天地，紀人倫，序萬物，以信與仁為天下先，然後濟東海入江，內取綠圖，而濟積石，涉流沙，登於崑崙，於是還居中國，以平天下，天下太平，唯躬道而已。
帝顓頊曰：「至道不可過也，至義不可易也。」是故以後者復迹也，故上緣黃帝之道而行之，學黃帝之道而賞之，加〔而〕弗損，天下亦平也。
顓頊曰：「功莫美於去惡而為善，罪莫大於去善而為惡。」故非吾善善而已（矣）〔也〕，善緣善也；非惡惡而已也，惡緣惡也；吾日慎一日，其此已也。
帝嚳曰：「〔緣〕道者之辭而與為〔道〕已，緣巧者之事而學為巧已，行仁者之操而與為仁也。」故節仁之器以脩其（財）〔躬〕，而身專其美矣。故士緣黃帝之道而明之，學帝顓頊之道而行之，而天下亦平矣。
帝嚳曰：「德莫高於博愛人，而政莫高於博利人。」故政莫大於信，治莫大於仁，吾慎此而已矣。
帝堯曰：「吾存心於先古，加志於窮民，痛萬姓之罹罪，憂眾生之不遂也。」故一民或飢，〔則〕曰：「此我飢之也。」一民或寒，〔則〕曰：「此我寒之也。」一民有罪，〔則〕曰：「此我陷之也。」仁行而義立，德博而化富，故不賞而民勸，不罰而民治，先恕而後行，是故德音遠也。是故堯教化及雕題蜀越，撫交趾，身涉流沙，地封獨山，西見王母，訓及大夏渠叟，北中幽都，及狗國與人身而鳥面，及焦僥，好賢而隱不（還）〔逮〕，而彊於行而菑於志，率以仁而恕，至此而已矣。
帝舜曰：「吾盡吾敬以事吾上，故見謂忠焉；吾盡吾敬以接吾敵，故見謂信焉；吾盡吾敬以使吾下，故見謂仁焉。」是以見愛親於天下之民，而〔見〕歸樂於天下之民，而見貴信於天下之君，故吾詳取之以敬也，〔吾得之以敬也〕。故欲明道而諭教，唯以敬者為忠必服之。
大禹之治天下也，諸侯萬人，而禹一皆知其體，故大禹豈能一見而知之也？豈能一聞而識之也？諸侯朝會而禹親報之，故是以禹一皆知其國也；其士月朝而禹親見之，故是以禹一皆知其體也；然且大禹其猶大恐，諸侯會，則問於諸侯曰：「諸侯以寡人為驕乎？」朔日士朝，則問於士曰：「諸侯大夫以寡人為汰乎？其聞寡人之汰耶？而不以語寡人者，此教寡人〔之〕殘道也！滅天下之教也！故寡人之所怨於人者，莫大於此也。」
大禹曰：「民無食也，則我弗能使也；功成而不利於民，〔則〕我弗能勸也。」故鬟河而導之九牧，鑿江而導之九路，（澄）〔釃〕五湖而定東海，民〔亦〕勞矣，〔然〕而弗〔怨〕苦者，功成而利〔歸〕於民也。禹嘗晝不暇食，夜不暇寢矣，方是時也，憂務故也，故禹與（民士）〔士民〕同務，故不自言其信，而信諭矣，故治天下，以信為之也。
湯曰：「學聖王之道者，譬其如日〔焉〕；靜思而獨居，譬其若火。」夫〔人〕舍學聖〔王〕之道，而靜居獨思，譬其若去日之明於庭，而就火之光於室也，然可以小見而不可以大知。是故明君而君子，貴尚學道而賤下獨思也。故諸君得賢而舉之，得賢而與之，譬其若登山乎；得不肖而舉之，得不肖而與之，譬其若下淵乎。故登山而望，其何不臨而何不見，凌遲而入淵，其孰不陷溺，是以明君慎其舉，而君子慎〔其〕與，然後（細）〔福〕可必（細）〔歸〕，菑可必去矣。
湯曰：「藥食〔先〕嘗於卑，然後至於貴；藥言〔先〕獻於貴，然後聞於卑。」故藥食嘗於卑，然後至於貴，教也；藥言獻於貴，然後聞於卑，道也。故使人味食，然後食者，其得味也多；使人味言，然後聞者，其得言也少。故以是明上之於言也，必自也聽之，必自也擇之，必自也聚之，必自也藏之，必自也行之。故道以數取之為明，以數行之為章，以數施之萬（姓）〔物〕為藏，是故求道者不以目而以心，取道〔者〕不以手而以耳，致道者以言，入道者以忠，積道者以信，樹道者以人。故人主有欲治安之心，而無治安之政者，雖欲治顯榮也，弗得矣。故治安不可以虛成也，顯榮不可以虛得也，故明君敬士察吏愛民以參其極，非此者，則四美不附矣。

《脩政語下》

周文王問於粥子曰：「敢問君子將入其職，則（於其）〔其於〕民也何如？」粥子對曰：「唯。疑。請以上世之政詔於君王，政曰：君子將入其職，則其於民也，旭旭然如日之始出也。」周文王曰：「受命矣。」曰：「君子既入其職，則其於民也何若？」對曰：「君子既入其職，則其於民也，暯暯然如日之正中。」周文王曰：「受命矣。」曰：「君子既去其職，則其於（氏）〔民〕也何若？」對曰：「君子既去其職，則其於民也，暗暗然如日之已入也，故君子將入而旭旭者，義先聞也；既入而暯暯者，民保其福也；既去而暗暗者，民失其教也。」周文王曰：「受命矣。」
周武王問於粥子曰：「寡人願守而必存，攻而必得，戰而必勝，則吾為此柰何？」粥子〔對〕曰：「唯攻守而勝乎同器，而和與嚴其備也。故曰：和可以守，而嚴可以守，而嚴不若和之固也；和可以攻，而嚴可以攻，而嚴不若和之德也；和可以戰，而嚴可以戰，而嚴不若和之勝也，則唯由和而可也。故諸侯發政施令，政平於人者，謂之文政矣；諸侯接士而使吏，禮恭於人者，謂之文禮矣；諸侯聽獄斷（治）刑，仁於〔人者〕，〔謂之文誅矣〕。〔故三文行於政〕，〔立於〕治，陳於行，其由此守而不存，攻而不得，戰而不勝者，自古而至于今，自天地之辟也未之嘗聞也。今也，君王欲守而必存，攻而必得，戰而必勝，則唯由此也為可也。」周武王曰：「受命矣。」
周武王問於王子旦曰：「敢問治有必成而戰有必勝乎？而攻有必得、守有必存乎？」王子旦對曰：「有。政曰：諸侯政平於內而威於外矣，君子行脩於身而信於輿人矣，治民民治，而榮於名矣，故諸侯凡有治心者，必脩之以道而與之以敬，然後能以成也。凡有戰心者，必脩之以政而興之以義，然後能（之）以勝也；凡有攻（之）〔心〕者，必結之以約而（論）〔諭〕之以信，然後能以得也；凡有守心者，必固之以和而（論）〔諭〕之以愛，然後能有有也。」周武王曰：「受命矣。」師尚父曰：「吾聞之於政也，曰：天下壙壙，一人有之。萬民藂藂，一人理之。故天下者，非一家之有也，有道者之有也；故夫天下者，唯有道者理之，唯有道者紀之，唯有道者使之，唯有道者宜處而久之；故夫天下者、難得而易失也，難常而易忘也；故守天下者，非以道則弗得而長也；故夫道者、萬世之寶也。」周武王曰：「受命矣。」
周成王年（六）〔二十〕歲即位享國，親以其身見於粥子之家而問焉，曰：「昔者先王與帝脩道而道脩，寡人之望也，亦願以教，敢問興國之道柰何？」粥子對曰：「唯。疑。請以上世之政詔於君王，政曰：興國之道，君思善則行之，君聞善則行之，君知善則行之，位敬而常之，行信而長之，則興國之道也。」周成王曰：「受命矣。」
周成王曰：「敢問於道之要柰何？」粥子對曰：「唯。疑。請以上世之政詔於君王，〔政〕曰：為人下者敬而肅，為人上者恭而仁，為人君者敬士愛民，以終其身，此道之要也。」周成王曰：「受命矣。」
周成王曰：「敢問治國之道若何？」粥子曰：「唯。疑。請以上世之政詔於君王，政曰：治國之道，上忠於主，而中敬其士，而下愛其民；故上忠其主者，非以道義則無以入忠也；而中敬其士，不以禮節無以諭敬也；下愛其民，非以忠信則無以喻愛也；故忠信行於民，而禮節諭於士，道義入於上，則治國之道也。雖治天下者，由此而已。」周成王曰：「受命矣。」
周成王曰：「寡人聞之：有上人者，有下人者，有賢人者，有不肖人者，有智人者，有愚人者。敢問上下之人何以為異？」粥子對曰：「唯。疑。請以上世之政詔於君王，政曰：凡人者，若賤若貴，若幼若老，聞道志而藏之，知道善而行之，上人矣；聞道而弗取藏也，知道而弗取行也，則謂之下人也。故夫行者善則謂之賢人矣，行者惡則謂〔之〕不肖矣；故夫言者善則謂之智矣，言者不善則謂之愚矣。故智愚之人有其辭矣，賢不肖之人別其行矣，上下之人等其志矣。」周成王曰：「受命矣。」
周成王曰：「寡人聞之：聖王在上位，使民富且壽云，若夫富則可為也，若夫壽則不在天乎？」粥子曰：「唯。疑。請以上世之政詔於君王，政曰：聖王在上位，則天下不死軍兵之事，故諸侯不私相攻，而民不私相鬭鬩，不私相煞也，故聖王在上位，則民免於一死，而得一生矣；聖王在上位，則（臣）〔君〕積於道，而吏積於德，而民積於用力，故婦〔人〕為其所衣，丈夫為其所食，則民無凍餒矣；聖王在上，則民免於二死，而得二生矣；聖王在上，則君積於仁，而吏積於愛，而民積於順，則刑罰廢矣，而民無夭遏之誅，故聖王在上，則民免於三死，〔而〕得三生矣；（故）聖王在上，則使民有時，而用之有節，則民無厲疾；故聖王在上，則民免於四死，〔而〕得四生矣；故聖（人）〔王〕在上，則使盈境內〔興〕賢良以禁邪惡，故賢人必用而不肖人不作，則（已）〔民〕得其命矣。故夫富且壽者，聖王之功也。」周成王曰：「受命矣。」

﻿
賈誼新書卷十


原闕

《禮容語下》

魯叔孫昭聘于宋，宋元公與之燕，飲酒，樂，昭子右坐，歌終而語，因相泣也。樂祁曰：「過哉君！非哀所也。」已而告人曰：「今茲君與叔孫其皆死乎！吾聞之：『哀樂而（哀樂）〔樂哀〕，皆喪心也。』心之精爽，是謂魂魄。魂魄已失，何以能久？且吾聞之，主民者不可以媮，媮必死。今君與叔孫其語皆媮，死日不遠矣！」居六月，宋元公薨，間一月，叔孫婼卒。
晉叔向聘于周，發幣〔於〕大夫及單靖公，靖公享之，儉而敬，賓禮贈賄同，是禮而從，享燕無私，送不過郊，語說《昊天有成命》。既而叔向告人曰：「吾聞之曰：一姓不再興，今周有單子以為臣，周其復興乎？昔史佚有言曰：動（其）莫若敬，居莫若儉，德莫若讓，事莫若資，今單子〔之貺我〕，〔禮也〕，皆有焉。夫宮室不崇，器無（䖝）〔蟲〕鏤，儉也；身恭除潔，外內肅給，敬也；燕好享賜，雖歡不踰等，讓也；賓之禮事，稱上而差，資也。若是而加之以無私，重之以不侈，能辟怨矣。居儉動敬，禮讓事資，而能辟怨，以為卿佐，其有不興乎？夫《〔昊〕天有成命》，《頌》之盛德也。其詩曰：『昊天有成命，二后受之，成王不敢康，夙夜基命宥謐。』謐者、寧也、億也，命者、制令也，基者、經也、勢也。夙、早也，康、安也，后、王〔也〕。二后、文王、武王，成王者、武王之子、文王之孫也。文王有大德而功未就，武王有大功而治未成，及成王承嗣，仁以臨民，故稱昊天焉；不敢怠安，蚤興夜寐，以繼文王之業，布文陳紀，經制度，設犧牲，使四海之內，懿然葆德，各遵其道，故曰〔有成〕。承順武王之功，奉揚武王之德。九州之民，四荒之國，歌謠文武之烈，絫九譯而請朝，致貢職以供祀，故曰二后受之。方是時也，天地調和，神民順億，鬼不厲（崇）〔祟〕，民不謗怨，故曰宥謐。成王質仁聖哲，能明其先，能承其親，不敢惰懈，以安天下，以敬民人。今單子美說其志也，以佐王室，吾故曰：周其復興乎？」故周平王既崩以後，周室稍稍衰弱不墜，當單子之佐政也，天子加尊，周室加興。
晉之三卿，郄錡、郄犨、郄至，從晉厲公會諸侯于加陵。周單襄（王）〔公〕在會，晉厲公視遠步高，郄錡見單子，其語犯。郄犨見，其語（訐）〔訏〕。郄至見，其語伐。齊國佐見，其語盡。單襄公告魯成公曰：「晉將有亂，其君與三郄其當之乎！」魯侯曰：「寡人固晉而彊其君，今君曰：『將有亂』，敢問天道〔乎〕？（人意）〔意人〕故也？」對曰：「吾非諸史也，焉知天道？吾見晉君之容，而聽三郄之語矣，殆必有禍矣。〔夫〕君子目以正體，足以從之，是以觀〔其〕容而知其心〔矣〕。今晉侯視遠而足高，目不在體，而足不步目，其心必異矣。（体）〔體〕目不相從，何以能久？夫合諸侯，民之大事也，於是〔乎〕觀存亡之徵焉。故國將有福，其君〔在會〕，步言視聽，必皆得適順善，則可以知德矣。視遠，（曰）〔日〕絕其義；足高，（曰）〔日〕棄其德；言爽，（曰）〔日〕反其信；聽淫，（曰）〔日〕離其名。〔夫〕目以處義，足以踐德，口以庇信，耳以聽名者矣，故不可不慎也。偏亡者有（免）〔咎〕，既亡則國從之。今晉侯無一可焉，吾是以云。夫郄氏、晉侯之寵人也，是族在晉，有三卿五大夫，貴矣！亦可以戒懼矣！今郄伯之語犯，郄叔（訐）〔訏〕，郄季伐，犯則凌人，（訐）〔訏〕則（無）〔誣〕人，伐則揜人。有是寵也，而益之以三怨，其誰能忍之！齊國武子亦將有禍。齊、亂國也。立於淫亂之朝，而好盡言以暴人過，怨之本也。惟善人能受盡言，今齊既亂，其能善乎？」居二年，晉殺三卿。明年，厲公弒於東門。是歲也，齊人果殺國武子。《詩》曰：「敬之敬之，天惟顯思，命不易哉。毋曰高高在上，陟降厥（止）〔士〕，日監在茲，惟予小子，不聰敬止，日就月將，學有緝熙于光明，佛時仔肩，視我顯德行。」故弗順弗敬，天下（必）〔不〕定，（志）〔忘〕敬而怠，人必乘之。嗚呼！戒之哉！

《胎教》

《易》曰：「正其本而萬物理，失之毫釐，差以千里。」故君子慎始〔也〕。《春秋》之元，《詩》之《關雎》、《禮》之《冠》、《婚》，《易》之《乾》、《坤》，皆慎始敬終云爾。素〔誠繁〕成。謹為子孫婚妻嫁女，必擇孝悌世世有行義者。如是，則其子孫慈孝，不敢淫暴，黨無不善，三族輔之。故〔曰〕：鳳凰生而有仁義之意，虎狼生而有貪戾之心，兩者不等，各有其母。嗚呼！戒之哉！無養乳虎，將傷天下。故〔曰〕素成。胎教之道，書之玉版，藏之金櫃，置之宗廟，以為後世戒。
《青史氏之記》曰：古者胎教之道，王后有身十月，而就蔞室。太師持銅而御戶左，太宰持斗而御戶右，太卜〔持〕蓍龜而御堂下。諸官皆以其職御於門內，比〔及〕三月者，王后所求（音聲）〔聲音〕非禮樂，則太師撫樂而稱不習。所求滋味者非正味，則太宰荷斗而不敢煎調，而曰：「不敢以侍王太子。」太子生而（立）〔泣〕，太師吹銅曰：「聲中某〔律〕。」太宰曰：「滋味上某。」太卜曰：「命云某。」然後為王太子懸弧之禮義。東方之弧以梧，梧者、東方之草，春木也；其牲以雞，雞者、東方之牲也。南方之弧以柳，柳者、南方之草，夏木也；其牲以狗，狗者、南方之牲也。中央之弧以桑，桑者、中央之木也；其牲以牛，牛者、中央之牲也。西方之弧以棘，棘者、西方之草也，秋木也；其牲以羊，羊者、西方之牲也。北方之弧以棗，棗者、北方之草，冬木也；其牲以彘，彘者、北方之牲也。五弧五分矢，東方射東方，南方射南方，中央射中央，西方射西方，北方射北方，皆三射，其四弧具，其餘各二分矢，懸諸國四通門之左；中央之弧亦具，餘二分矢，懸諸社稷門之左；然後卜王太子名，上毋取〔於〕天，下毋取於（土）〔地〕，〔中〕毋取於名山通谷，毋悖於鄉俗，是故君子〔名〕難知〔而〕易諱也。〔此所以〕養（隱）〔恩〕之道也。
正之禮者，王太子無羞臣，領臣之子也，故謂領臣之子也。身朝王者妻朝后，之子朝王太子，是謂臣之子也，此正禮胎教也。
周（妃后）〔后妃〕妊成王於身，立而不跛，坐而不（𧪘）〔差〕，獨處〔而〕不倨，雖怒〔而〕不（罵）〔詈〕，胎教之謂也。成王生，仁者養之，孝〔者〕繈之，四賢傍之。成王有智，而選太公為師，周公為傅，〔此〕前有與計，而後有與慮也，是以封於泰山而禪梁父，朝諸侯〔而〕一天下。由此觀之，（主）〔立〕左右不可不練也。
昔〔者〕禹以夏王，而桀以夏亡；湯以殷王，而紂以殷亡；闔閭以吳戰勝無敵，而夫差以之見禽於越；文公以晉伯，而厲公以見殺於匠麗之宮；威王以齊彊於天下，而簡公以（殺）〔弒〕於檀臺；穆公以秦顯名尊號，而二世以劫於望夷之宮；其所〔以〕君王〔者〕同而功迹不等者，所任異也。故成王處襁褓之中朝諸侯，周公用事也；〔武〕靈王五十而弒於沙丘，任李兌也。齊桓公得管仲，九合諸侯，一匡天下，稱為義主。失管仲，任豎刁、〔易牙〕，而身死不葬，為天下笑。一人之身榮辱具施焉者，在所任也。故魏有公子無忌，而削地復〔得〕；趙任藺相如，而秦兵不敢出；安陵任周瞻，而國獨立；楚有申包胥，而昭王反復；齊有（陳）〔田〕單，襄王得其國。由此觀之，無賢佐俊士〔而〕能成功立〔名〕，〔安危〕繼絕者，未之有也。
是以國不務大而務得民心，佐不務多而務得賢者，得民心〔者〕而民往之，得賢者而賢者歸之。文王請除炮（烙）〔格〕之刑而殷民（徙）〔從〕，湯去張網者之三面而二垂至，越王不遺久處而吳人服，以其所為順於人也。故同聲則處異而相應，意合則未見而相親，賢者立於本朝，而天下之〔豪〕士相率而趨之，何以知其然也？管仲〔者〕、桓公之讎也。鮑叔以為賢於〔己而進之〕桓公，七十言〔而〕說乃聽，遂使桓公除仇讎之心，而委之國政焉。桓公垂拱無事而朝諸侯，鮑叔之力也。管仲之所以〔北〕走桓公而無自危之心者，同聲於鮑叔也。
衛靈公之時，蘧伯玉賢而不用，彌子瑕不肖而任事。史鰌（忠）〔患〕之，數言蘧伯玉〔賢〕而不聽，病且死，謂其子曰：「我即死，治喪於北堂。吾生不能進蘧伯玉而退彌子瑕，〔是〕不能正君也。生不能正君者，死不當成禮。死（不）〔而〕置屍於北堂，於（禮）〔我〕足矣。」靈公往弔，問其故，其子以父言聞，靈公戚然易容而寤矣。立召蘧伯玉而進之，召彌子瑕而退之，徙喪於堂，成禮而後去，衛國已治，史鰌之力也。夫生〔則欲〕進賢而退不肖，死且未止，又以屍諫，可謂忠〔而〕不衰矣。
紂殺王子比干，而箕子被髮而（𦍕）〔佯〕狂，陳靈公殺泄冶，而鄧元去陳以（疾徙）〔族從〕，自是之後，殷并於周，陳亡於楚，以其殺比干與泄冶而失箕子與鄧元也。燕昭王得郭隗，而鄒衍、樂毅自齊、魏至，於是舉兵〔而〕攻齊，棲閔王於莒。燕度地計眾不與齊均也，然而所以能信意至於此者，由得士故也。故無常安之國，無宜治之民，得賢者顯昌，失賢者危亡，自古及今，未有不然者也。
〔明〕鑑〔者〕、所以照形也，往古〔者〕、所以知今也。夫知惡古之所以危亡，不務襲迹〔於〕其所〔以〕安存，則未有以異（何異）〔於〕卻走而求及〔於〕前人也。太公知之，故國微子〔之〕後，而封比干之墓。夫聖人之於聖者之死，尚如此其厚也，況當世〔而生〕存者乎！其弗可失矣。

《立後義》

古之聖帝將立世子，則帝自朝服升自阼階上，西鄉於妃；妃抱世子自房出，東鄉，太史奉書西上堂，當兩階之間，北面立，曰：「世子（召）〔名〕曰某」者參，（聖）帝（壇）執禮〔稱〕辭，命世子曰：「度（大）〔太〕祖（大）〔太〕宗與社稷於子」者參，其命〔也〕，妃曰：「不敢」者再，於三命，曰：「謹受命。」拜而退。太史以告太祝，太祝以告太祖太宗與社稷，太史出，以〔告〕太宰，太宰以告州伯，〔州伯〕命藏之州府，凡諸貴已下，至於百姓男女，無敢與世子同〔名〕者，以此防民，百姓猶有爭為君者，夫執明則民定，而出於一道，故人皆爭為宰相，而不姦為世子，非宰相尊而世子卑也，不可以智求，不可以力爭也。今以為知子莫如父，故疾死置後者，恣父之所以，（此）〔比〕使親戚不相親，兄弟不相愛，亂天下之紀，使天下之俗，失（開）〔明〕尊敬而不讓，其道莫經於此，疾（此）〔死〕致後（復）以（驕）〔嫡〕長子，如此則親戚相愛也，兄弟不爭。此天下之至義也。民之不爭，亦惟學王（官）〔宮〕國君室也。
殷湯放桀，武王伐紂，此天下之所同聞也；為人臣而放其君，為人下而弒其上，天下之至逆也；而所以〔長〕有天下者，以〔其〕為天下開利除害，以義繼之也。故聲名稱於天下，而傳於後世，〔以其後世之〕隱其惡而揚其德美，立其功烈而傳之於久遠，故天下皆稱聖帝至治，其道之下，當天下之散亂，以強凌弱，眾暴寡，智治愚，士卒罷弊，死於甲兵，老弱騷動，不得治產業，以天下之無天子也。高皇帝起於布衣而兼有天下，臣萬方諸侯，為天下辟。興利除害，寢天下之兵，天下之至德也，而天下莫能明高皇帝之德美，定功烈，而施之於後世也，故天下猶行弊世德與其功烈風俗也。夫帝王者，莫不相時而立儀，度務而制事，以馴其時也，欲變古易常者，不死（不）〔必〕亡，此聖人之所制也，惡民更之，故拘為（古）〔書〕，使結之也，所以聞於後世也。