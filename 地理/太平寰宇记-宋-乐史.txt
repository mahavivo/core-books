太平寰宇记     (宋)乐史撰

钦定《四库全书》提要
《太平寰宇记》一百九十三卷，宋乐史撰。史有《广卓异记》，已著录。史字正子，官太常博士、直史馆，事迹具《宋史•文苑传》 。宋太宗时，始平闽越，并北汉，史因合舆图所隶，考寻始末，条分件系，以成此书。始于东京，迄于四裔。然是时幽、妫、营、檀等十六州晋所割以赂辽者，实未入版图 ，史乃因贾耽《十道志》、李吉甫《元和郡县志》之旧，概列其名。盖太宗置封桩库，冀复燕、云，终身未尝少置。史亦预探其志，载之于篇，非无所因而漫録也。史进书序，讥贾耽、李吉甫为漏阙，故其书采摭繁富，惟取赅博，于列朝人物一一并登。至于题咏、古迹，若张祜《金山诗》之类，亦皆并録。后来方志必列人物、艺文者，其体皆本于史。盖地理之书记载，至是书而始详，体例亦至是而大变。然史书虽卷帙浩博，而考据特为精核，要不得以末流冗杂追咎滥觞之源矣。原本二百卷，诸家藏本并多残缺，惟浙江汪氏进本所阙，自一百十三卷至一百十九卷，仅佚七卷，又每卷末附校正一页，不知何人所作，辨析颇详，较诸本最为精善，今据以着録。《文献通考》作《太平寰宇志》，此本标题实作《太平寰宇记》，诸书所引，名亦两歧。今考史进书原序亦作“记”字，则《通考》为传写之误，不足据也。
乾隆四十六年十二月恭校上，总纂官臣纪昀、臣陆锡熊、臣孙士毅，总校官臣陆费墀。 



太平寰宇记（乐史）自序
臣闻四海同风，九州岛共贯，若非圣人握机蹈杼，织成天下，何以逮此？自唐之季，率土纒兵，裂水界山，窥王盗帝 ，至于五代，环五十年，虽奄有中原，而未家六合，不有所废，其何以兴？祖龙为炎汉之梯，独夫启成周之路。皇天骏命，开我宋朝。太祖以握斗步天，扫荆蛮而干吴、蜀；陛下以呵雷叱电，荡闽越而縳并汾。自是五帝之封区，三皇之文轨，重归正朔，不亦盛乎！有以见皇王之道全，开辟之功大。其如图籍之府未修，郡县之书罔备，何以颂万国之一君，表千年之一圣？眷言阙典，过在史官 。虽则贾躭有《十道述》，元和有《郡国志》，不独编修太简，抑且朝代不同，加以从梁至周，郡国割据，更名易地，暮四朝三。臣今沿波讨源，穷本知末，不量浅学，撰成《太平寰宇记》二百卷，并目录二卷，自河南周于海外，至若贾躭之漏落，吉甫之阙遗，此尽收焉。万里山河，四方险阻，攻守利害，沿袭根源，伸纸未穷，森然在目，不下堂而知五土，不出户而覩万邦，图籍机权，莫先于此。臣职居馆殿，志在坤舆，辄撰此书，冀闻天听，诚惭浅畧，仰冒宸严。谨上。

太平寰宇记卷一

河南道一
开封府一
开封府。今理开封、浚仪二县。《禹贡》为兖、豫二州之域，星分房宿。在春秋时为郑地，战国时为魏都。《史记》云：“魏惠王自安邑徙都大梁。”即今西面浚仪县故城是也。后秦始皇二十二年，攻魏。因引河水灌城而拔之，即以为三川郡地。汉祖起沛，郦生说曰：“陈留为天下冲，四通五达之郊，无名山大川之阻。”即此谓也。后定天下，为陈留郡之浚仪县。至文帝，封皇子武为梁王，都大梁。后以其地卑湿，东徙睢阳，即今宋州也。晋武改为陈留国。东魏，孝静帝废国为梁州，分为陈留、开封二郡。北齐，废开封，并入陈留郡。至后周，改梁州为汴州。以城临汴水，因以为名。隋初，州如故。大业初，州废，又为郡。二年，废郡，以其地并入荥阳、颍川、济阴、东莱等四郡。有通济渠，卽炀帝所开，以通江淮漕运，经中而过。唐武德四年，平王世充，置汴州总管府，管汴、洧、杞、陈四州。汴州领浚仪、新里、小黄、开封、封丘等五县。七年，改为都督府。废开封、小黄、新里三县，入浚仪县。复以废杞州之雍丘、陈留、营州之中牟、洧州之尉氏来属。龙朔二年，以中牟隶郑州。延和元年，复置开封县。天宝元年，改汴州为陈留郡。干元元年，复为汴州，建中时，筑罗城。梁开平元年，升为东京，置开封府。后唐同光元年，复为汴州，以宣武军为额。晋天福三年，又升为东京，置开封府。汉、周至皇朝并因之。
元领县六，今十六：
开封；浚仪；封丘；陈留；尉氏；雍丘；襄邑；宋州割到。考城；曹州割到。阳武；郑州割到。中牟；郑州割到。太康；陈州割到。长垣；滑州割到。酸枣；滑州割到。扶沟；许州割到。鄢陵；许州割到。东明。新置。
府境：
东西三百里，南北三百五十里 。
四至八到：
西至西京四百二十里。西至长安一千二百五十里。东至宋州三百里。西至郑州一百四十里。南至蔡州五百里。北至滑州二百二十里。南至宋州三百一十八里。又东南至陈州三百一十里。西南至许州二百十五里。东北至曹州二百二十里。西北至孟州三百五十里。
户：唐开元领县六，户八万二千一百。皇朝管县一十六，户：主九万一千二百三十二；客八万八千三百九十九。
风俗：
《汉书》：“河南之气，厥性安舒。”今汴地，涉郑、卫之境，梁、魏之墟，人多髦俊，好儒术，杂以游豫。有魏公子之遗风，难动以非，易感以义。
姓氏:
陈留郡五姓：防；谢；何；虞；蔡。
人物：
  阮咸，籍兄子。阮修，咸从子。谢鲲，字幼舆，阳夏人。帝重其风节，问方庾亮何如，对曰：“一丘一壑自谓过之。”庾亮，鄢陵人，官太尉督军，平苏峻乱。 庾翼，亮弟，工书法。谢尚，鲲子。少时，鲲尝携之送客。或曰：“此儿一坐，颜子也。”尚曰：“坐无尼父，焉别颜回。” 谢安，鲲从子。谢奕，安兄。阮孝绪，尉氏人，鄱阳王尝命驾造访，凿垣而遁 。江伟；江式；唐刘仁轨，尉氏人，与子侄三人并授上柱国。州党荣之，号所居为乐城乡三柱里。
土产:
绢；绵；谷子；红花；麻黄；酸枣。
开封县。旧二十乡，今八乡八坊。本汉县，属河南郡。今县西十五里，开封故城，是汉理所。后魏天平元年，于此置开封郡。高齐天保七年，郡与县俱废。隋开皇六年，复置，属郑州。唐武德四年，自郑州来属。贞观元年，并入浚仪。延和元年，又析浚仪。于州城内别置今县，管东界。   
逢泽，在县东北十四里，今名蓬池。《史记》：“秦孝公二十年，使公子少官率师会诸侯逢泽。”又为卫国之匡地。唐天宝六年，改为福源池。    夷门，《史记》：“大梁城有十二门，东曰夷门。隠士侯嬴，年七十，家贫，为夷门门吏。魏公子无忌厚遗之，不受。”吹台，在县南五里。《陈留风俗传》：“县有苍颉、师旷城，其城上有列仙吹台，梁孝王亦增筑焉。”朱梁开平二年，改繁台为讲武台,此即吹台也。其后有繁氏居其侧，里人乃以姓呼之。   沙海在县西北十二里。《战国策》曰：“齐欲发卒取周九鼎，颜率说曰：‘夫梁之君臣欲得九鼎，谋于沙海之上，为日久矣。’”卽谓此也。至隋文疏凿旧迹，引汴水注之，习舟师，以伐陈。陈平之后，立碑其侧，以纪功德焉。今无水。    蓼堤，在县东北六里，高六尺，广四丈。梁孝王都大梁，以其地卑湿，徙睢阳，乃筑此堤。至宋州三百里。  蔡水，在县南。   梁沟，始皇二十二年，王贲引水攻大梁是此。  通济渠，在县南三里。隋大业元年，以汴水迂曲，回复稍难，自大梁城西南凿渠引汴水入，号通济渠。    开封故城，在县西十五里。郑庄公所筑。《陈留风俗传》曰：“阮简为开封令，有劫贼，外白甚急，简方围棋，长啸曰：局上有劫亦甚急。”    高阳故城。     甘城，即秦大史甘公所居之地。因星文说张耳，令背项羽，依高祖，即于此城。   信陵亭，在城内，临河，当相国寺前，即魏公子无忌胜概之地。   琵琶沟，在县南十一里，西从中牟县界流入通济渠。隋炀帝欲幸江都，自大梁城西南凿渠引汴水入，即蒗荡音宕渠也。《旧图经》云：“形似琵琶，故名。 ”  仓垣城，在县东北二十里。《水经》云：“济水东经仓垣城。”《舆地志》曰：“仓垣城，南临汴水，西北有苍颉坟，城有列仙台。”    棘城，在县西南三十里。《左传》云：“晋荀吴涉自棘津。”   新里县故城，在县东三十里。隋高祖开皇十六年，分浚仪县置，因新里为名。炀帝大业二年废。唐武德四年，复置。贞观元年，又废。    苍颉墓，在县东北二十里。《舆地志》云：“苍垣城西北有苍颉冢。”  樊于期墓，在县南一十三里。《史记》云：“樊于期逃秦罪，入燕。燕荆轲谓之曰：‘须君首可以谋秦王。于是自杀，函封送秦。’”魏人葬于此。   张仪墓，在县东北七里。《史记》云：“仪，魏人，相秦一十年。”卒葬于此。俗以坟形似砚，因名砚子台。与张耳墓南北相对，因谓张耳墓为南砚台，此为北砚台。   张耳墓，在县东七里。《汉书》：“耳，大梁人。高祖布衣时尝从耳游，后破赵有功，受封。”卒，葬于此。    蔡伯喈墓，在县东北四十五里 。《后汉书》：“蔡邕，字伯喈，陈留圉人。汉灵帝时，坐收廷尉，死狱中。”葬于此。   荆轲墓，在县东四十里。《史记》云：“轲，卫人也。游燕，为丹入秦刺秦王，不中而死。”《旧图经》云：“招魂葬于此。”
浚仪县。旧二十五乡，今十二乡，八坊。汉武帝元年，废新里城而立。浚仪县属陈留郡。《舆地志》云：“夷门之下，新里之东，浚水之北，象而仪之，以为邑名。”后魏以县隶梁州。后周改梁州为汴县，亦隶焉。隋废汴，改属郑州。唐初置汴州县，复归焉。今居郭内。开封故城，即今为理之所也 。
寒泉陂，在县西十六里。《诗》云：“爰有寒泉，在浚之下，其水冬夏常冷，因曰寒泉。 ”  酺池，在县西北六里，古大梁城内。梁孝王作。     博浪城，在县西北三十里。《史记》：“张良报韩雠，伏处于博浪俟秦始皇。 ”  古浚仪城二：一在县东三十里，一在县北四里。    赤城，在县西南一十五里。《水经注》云：”蒗荡渠，东南径赤城至浚仪。”  信陵君墓，在县南十二里。《史记》：“魏公子无忌，昭王少子，安厘王弟，封为信陵君。”  侯嬴墓，在县南十二里。《史记》：”魏公子无忌，谋救赵。询于夷门监者，侯嬴为之谋，辞老不能往。公子行，嬴向北面，自刎而死。”遂葬于此。  段干木墓，在县西北二十里。《风俗传》云：”浚仪有段干木祠，能兴云致雨。”干木死西土，魏王迁都之日，子孙改葬于此。   陆云祠，在县东北三里。《晋书》：“陆云尝为浚仪令，民为立祠。”  青丘，亦曰玄池。女娀简狄浴于青丘之水，有玄鸟遗卵，吞之，生契。即此水也。  鸿池，即卫献公射鸿于此。  望京楼，城西门楼，本无名。唐文宗太和二年，节度使令狐陶重修。因登临赋诗曰：“夷门一镇五经秋，未得朝天未免愁。因上此楼望京国，便名楼作望京楼。”  
封丘县。北六十里，旧二十乡，今七乡。古封国之地。《左氏传》谓赐封父之繁弱是也。《鲁国都纪》云：“卫地之延乡，汉高祖与项籍战败，遇翟母免难之处。后以延乡为封丘县，以封翟母。”即此地也。隶陈留郡。后魏道武帝并入酸枣。宣武帝复置。隋开皇三年，隶汴。   黑山，在县北三里。《魏志》：“初平四年春，太祖军甄城。荆州牧刘表，断袁术粮道。术引军入陈留，屯封丘，黑山余贼佐之。”   黄池，在县西南七里，东西三里。按《春秋》：“哀公十三年，公会晋侯及吴子于黄池。吴晋争长。”杜预注云：“陈留、封丘县南，有黄亭，近济水。”   云响城，在县南一十里。按《史记》云：“吴、晋率诸侯会于黄池，莫不云集响应，共筑此城。”因以为名。   期城，在县西南七里。按《城冢记》云：“期城者，夏禹理水时所筑。”今呼为簸箕城。   废守节县，在县西北三十里。唐武德三年，李绩于酸枣县置梁州，乃分胙城、酸枣二县以属焉。于时东州未平，人思効节。县新创立，故以守节为名。至四年废。   封丘台，在县东五里。按《世本》：“东郡燕国侯伯儵子卒，葬此。遂于城内作地道。”   向子墓，亦名向子台。     桐牢亭，在县北三里。按《春秋》：“鲁成公会晋侯等同盟于虫牢。”杜预注云：“郑地陈留、封丘县北，有桐牢亭。”《襄公十八年传》云：“楚侵郑，东北至于虫牢而反。”《续汉记》云：“封丘有桐牢亭。”韦昭云：“古虫牢地也。”今俗谓之桐涡。    朱亥墓，在县西三十里。按《史记》：“秦攻赵，赵求救于魏。安厘王遣将晋鄙将兵救赵，惧秦不进。魏公子无忌使朱亥赍铁锤杀晋鄙而统其军，以救赵。”卒葬于此。    翟母墓，在县西南七里。按《陈留风俗传》云：“汉高祖与楚项羽战，败于延乡，有翟母者，免其难也。”    百里嵩墓，在县东七里。《后汉书》：“嵩，字景山，陈留封丘人。为徐州刺史时，旱，嵩乃传车廵部，所到属县，膏雨随车。”卒葬于此。   程征君墓，在县南四里。《魏书》：“程仲，字孔礼，陈留封丘人。有志行。明帝青龙三年，征，不就。景初二年、正始五年，征，又不就。晋武帝泰始二年，卒，封元乡亭侯。”
陈留县。东三十五里，旧二十五乡，今七乡。本古有莘城。《国语》谓之莘墟。《史记》云：“郑桓公友，以周衰，徙都于留。”即此地。后为陈所并，故曰陈留。秦始皇二十六年，置陈留县。汉为陈留郡，县隶焉。西晋末，郡县并废。后魏复置。隋废。唐武德四年，置县，隶杞州。贞观元年，州废，移隶汴州。其后因之。《魏书》谓四战之地是也。汉高祖兵败母死之处。    
阿谷水，在县北五十八里。《家语》曰：“孔子南游于楚，至阿谷之坠，使子贡奉觞从女子乞饮。”即此也。   小黄城，汉县名，属陈留故城。在今县东北三十三里，亦曰小黄园。   昭灵夫人陵庙，在县北三十七里。《风俗传》云：“沛公起兵，野战，丧皇妣于黄乡。天下平定，乃命使，以梓宫招魂幽野。有丹蛇在水，自洒濯入梓宫。其浴处仍有遗髪。今庙号昭灵焉。”   睢沟，在县东南五里。《舆地志》云：“汴水自荣阳受睢水，东至陈留、彭城，南入泗水，经县界入雍丘界。自后开通济渠，此渠废。今无水。”   汉武帝宫，在县罗城内。《风俗传》：“孝武帝元狩元年，置行宫，今废为仓。”   逍遥宫，在南县南六里余。隋大业六年置，今废。   陈陵，在县北二十里。按《城冢记》云：“大梁城东三十里，汴水北五里，有黄柏山陈元方祖父墓二十区，有碑存。”   故莘城，在县东北三十五里，古莘国。《国语》：“汤伐桀，桀与韦顾之君等拒汤于莘之墟，遂战于鸣条之野。”   老丘城，在县北四十五里。按《春秋传》云：“定公十五年，郑罕达败宋师于老丘。”杜预注云：“老丘，宋地。”   平丘城，在县北九十里。《陈留风俗传》云：“平丘城，卫灵公邑。”《春秋》昭公十三年：“公会刘子、晋侯等诸侯于平丘。”杜预注云：“平丘，在陈留长垣县西南。”  斗城，在县南三十五里。按《左传》襄公三十年：“子产葬伯有于斗城。”杜预注云：“斗城，郑地名。”     裘氏城，在县南六十里。《风俗传》云：“陈留有裘氏乡。”《城冢记》云：“秦时故县也。”   小陈留城，在县南三里。《晋太康地道记》云：“陈留，先有陈留县，以北有大城，故此号小陈留，县城今无城壁。”    牛首城，在县西南十一里。《左传》：“桓公十四年冬，宋人伐宋东郊，取牛首。”杜预注云：“东郊，郑郊。牛首，郑邑。”    小黄县，在县西南四十里。唐武德四年，大使任寰于此置县，以小黄为名。贞观中，省入陈留、浚仪二县。    石仓城，在县西南七十里。按郦善长注《水经》云：“八里沟，南经石仓城西。”《城冢记》：“郑庄公理开封东南，筑此城，积仓粟，因名盛仓城。盛与石音相似，故号石仓城。”   李寿九子墓，在县西南三里。《风俗传》云：“李寿，字长孟，为太守。九子并葬于此。”    陈司农墓，在县北二十八里。有碑篆文：“大司农陈群墓也。”   澹台子羽墓，在县南六十里。《风俗传》：“子羽冢，在陈留县裘氏乡 。”   张良城，在县东六十里。按《城冢记》云：“此城汉高祖为张良筑，亦名张良城。”良十三世孙德，为兖州刺史，袭封陈留侯，食小黄万户。至炀帝时，葬张城西南三百步。今呼为张光墓者是也。
尉氏县。南一百里，元十乡。本春秋郑大夫尉氏之邑，即狱官也。魏徙都于梁，遂属魏。秦始皇二年，置尉氏县。汉以县隶梁国。武帝分梁国，置陈留郡，因属焉。东魏隶开封郡。隋开皇三年，罢郡隶汴州。十六年，属洧州，州废入许。唐武德四年，复置洧州。贞观元年，州废，复归汴。即南阮所居之所。    三亭冈，在县西南三十里。《史记》：“秦昭王使谒者王稽于魏，夜与范睢言：‘先生待我于三亭之南’。”即此冈之南也。  长明沟，在县西南四十五里。源出许州长葛县界，与太沟合流。司马彪《郡国志》云：“苑陵县有白雁陂，引渎南流，谓之长明沟。”   笔沟，在县东北四十里，与康沟相合，端直如笔。   蓬池，在县北五里。按《述征记》云：“大梁西南九十里，尉氏有蓬池。”阮籍有诗云：“徘徊蓬池上，回首望大梁”，即此是也。   向城，在县西南四十里。《左传》：“襄公十一年，诸侯伐郑，会于北林，师于向。”杜预注云：“向城，在颍川长社县东北。”    莵氏城，在县西北四十里。按《左氏传》：“昭公五年，郑伯劳楚屈生于莵氏。”杜氏注云：“莵氏，郑地。”    鸡鸣城，在县西南三十里。按郦道元注《水经》：“魏惠王元年，韩懿侯会伐魏于皛泽陂，北对鸡鸣城。”    故锺城，在县西北三十里。按《续述征记》云：“锺城，魏太傅锺繇故里。”城南三里有锺繇碑。    蒋城，在县西五十里，其城以西半属新郑县界。《左传》：“僖公二十四年，凡蒋、、邢、茅、胙祭周公之胤也。”社预注云：“蒋在弋阳。”   废苑陵县城，在县南四十八里。按《续述征记》：“成皋东南一百三十里，有苑陵城，郑国之所都。”其城今见在郑州新郑县。唐武德四年，安抚使任环移苑陵于尉氏县界古山氏城置苑陵县，属洧州。贞观元年废。    废康阴县，在县东南四十里。唐武德四年，绥抚使任环于古亭城置县，在康沟南，因名。属洧州。贞观元年废。     废蔡陂县，在县西南六十里。隋开皇十六年，分长葛、许昌、鄢陵三县别置。大业二年废。      宿苍舒墓，在县东四十五里。按《孝子传》云：“苍舒，陈留尉氏人。少有至性。七岁遭饥荒，卖身为奴，以供父母。后起家为上党太守。”    杜元凯墓，在县西南五十里。晋封当阳县侯，累迁司徒。     阮籍墓，在县东四十里。籍，陈留尉氏人，即竹林七贤。有碑在。    阮籍台，在县东南二十步。籍每邀名贤，携酌长啸登此也。
雍丘县。东八十七里，旧二十八乡，今八乡。古雍国。黄帝之后，姞姓。殷汤封夏后于杞。周武王克殷，封夏后东楼公于杞，是为杞国。即此地也。汉为雍丘县，隶陈留郡。魏为雍丘国，封鄄城王植为雍丘王。又国废复为县，归陈留。晋不改。后魏于县置阳夏郡。隋开皇三年，郡废为县。至十七年，置杞州。大业三年，州罢。唐初，复置杞州。贞观元年，州废，县皆归汴。晋避讳改为杞。汉初复故 。  
圉城，在县南五十里。《左传》：“昭公五年，晋韩起如楚，送女还过郑，郑伯劳诸圉。”《风俗传》云：“旧陈地。苦楚之难，修干戈于境，以虞其患，故曰圉。”《舆地志》：“汉高祖使樊哙下之，为县，属宋州。”今故城存。   外黄城，《左传》谓：“惠公败宋师于黄。”杜注：“黄，宋邑，汉县，属陈留。以魏郡有内黄，此故加外焉。”今境内有山号黄柏山。故城在今县东六十里。《汉书》：“外黄县，即繁阳城。 六国时为魏地。赵亷颇攻取之，即此也。”    雍丘故城，今县城是也，春秋时杞国城也。杞为宋灭，城北临汴河。晋永嘉末，镇西将军祖逖为豫州刺史，理于此。累破石勒军，由是黄河以南皆为晋土，人皆感悦。逖卒，百姓立祠焉。  鸣雁亭，在县北四十里。《左氏传》：“卫侯伐郑至鸣雁。”杜注：“在雍丘鸣雁亭也。”    夏后祠，祠中有井，能兴云雨，祈祷甚应。   空桑城，在县西二十里。按《帝王世纪》云：“伊尹生于空桑。”此是伊尹生处 。  祺城，在县西北一十八里。按《陈留王袭封雍丘王表》云：“禹祠原在此城，汉光武迎其神，移在雍丘城内。植城于雍丘，作宫，请迁其神于旧馆。”其赞曰：“悬仰圣业，功济唐虞，微君之勤，吾其为鱼。”《尔雅》曰：“祺者，吉祥名 。”  妇姑城，在县东十里。按戴延之《西征记》云：“梁东百里，古有妇人寡居，养姑孝谨。乡人义之，为筑此城，故曰妇姑城。”后人音讹呼为妇固城。   肥阳城，在县东北二十里。按《城冢记》云：“禹治洪水时，在肥泽之阳所筑。”  高阳城，在县西二十九里。颛顼高阳氏，佐少昊有功，受封此邑。   范睢墓，在县北六十八里。《史记》：“睢，先事魏中大夫须贾。后入秦为相，号曰应侯。”卒葬于此 。   郦食其墓，在县西南二十八里。《汉书》：“食其，陈留高阳人。好读书。家贫，为里监门贤豪谓之狂生。后为齐所烹。”乃葬于此。《陈留王集》云：“植猎于高阳之下，过食其坟，倾以斗水束藻荐于座。 赞曰：‘野无巵酒，惟兹行潦；食无嘉肴，宴用苹藻。’”    郦商墓，在县西南二十八里。《汉书》：“商，食其之弟也。陈胜起兵，商乃聚少年，得数千人。属高祖，从征伐有功，封曲周侯。”葬于此。   白虎墓。王业，字子香，雍丘人。为荆州刺史。有惠化，卒于枝江。有白虎夹柩送归，因此号之。今子孙号为白虎王氏。
太平寰宇记卷二

河南道二  开封府二
襄邑县。东一百四十五里，依旧七乡。春秋时宋襄公地也。宋襄公葬焉，故曰襄陵。今墓在县西北隅。秦始皇以承一作东匡县卑湿，遂徙县于襄陵，改为襄邑县。汉以县隶陈留郡。宋移属谯郡。北齐，县废，入雍丘。隋置杞州于杞县，襄邑复属焉。大业三年，州废，县入梁郡。唐初，复置杞州。贞观元年，州废，县入宋州。自朱梁与晋，改属开封。   
服官，《汉地理志》：“襄邑有服官。”《故魏都赋》云：“锦绣襄邑。 ”  睢水，在县北三十里，西自雍丘界入宁陵。《水经注》云：“睢水出陈留县西蒗荡渠。”   古汴渠，在县北四十五里，西从雍丘入考城界。《史记》：“秦始皇二十二年，伐魏，引河灌大梁。”即此地也。又《宋书》：“高祖开此河以征姚泓。”   古匡城，在县西三十里。《地理志》云：“秦以承匡之地卑湿，故徙县于襄陵，其城遂废。昔仲尼游此城，匡人误围夫子，夫子由城东南角空而出，其迹犹存 。”   巢城，在县南二十里。《左传》：“哀公十一年冬，卫太叔疾奔宋。疾臣向魋及桓氏得罪卫庄公，复之使处巢。”    蛟龙池，在县北七十五里。《左传》：“郑大水，龙斗于时门之外洧渊。国人请禜焉，子产不许，曰：‘我斗，龙不我觌也；龙斗，我独何觌焉。我无求于龙，龙亦无求于我。’”即此也。《鼠怪搜神记》：“中山王周南，正始中为襄邑长。有鼠从穴出厅事上，语周南曰：‘尔以某月日死。’周南不应，鼠还穴。至期日，更冠帻绛衣，语周南曰：‘日中死。’复不应，鼠入穴。斯须复出，语如初。出入数转。日过中，鼠曰：‘尔不应我，复何道。’言讫颠蹶而死，即失衣冠，视之，乃常鼠也。”   宋襄公墓，在县城东北隅。
考城县。东一百五十里，旧十四乡，今七乡。古戴国地。《春秋》：“隠公十年，伐郑，取之。”后改名曰谷。秦灭六国，为淄县。汉隶梁国。后汉章帝东巡，改为考城，仍隶陈留郡。后魏为城安县，仍于县置北梁郡，隶南兖州。北齐，郡废，县归济阴郡。隋复为考城，移属宋州。唐初，于县置梁州。武德五年，州废，县入曹州。梁改为戴邑县。后唐复旧。自梁至晋、汉，属开封府。    
葵丘，在县东一里。《春秋》：“齐桓公会诸侯于葵丘。”杜预注云：“陈留外黄县东有葵丘。”   黄沟，在县西三十六里。《国语》云：“吴子会诸侯于黄池。”今陈留有外黄县古城，即黄沟是也。又《汉地理志》云：“考城有黄沟。”   北亳城，在县东北五十三里。自契至汤九迁，汤始居亳，与葛伯为邻。按：葛国今在宋州宁陵县界，去亳百里。《都城记》：“汤，居亳。”今济阴东南亳城是也。《十三州志》：“梁国有二亳，南亳在谷熟，北亳在蒙。汤会诸侯于景亳。”即蒙之北亳也。   簸箕城，在县北四十六里。按《城冢记》：“禹治水时所筑。”     龙门台，在县西南一十五里。按戴延之《西征记》云：“龙门，水名也。”台南渠岸有门与台下水相连。高齐时，于此置仓。至后周废。   黄霸墓 ，在县东北十里。汉《循良传》：“黄霸，字次公，淮阳人。”卒于此，有碑存。 
阳武县。西北七十五里，旧四乡，今八乡。春秋时棣城。楚伐陈，诸侯会于城棣。汉为阳武县，属河南郡。按《晋地道记》：“阳武、荥阳有博浪沙，张良为韩刺秦始皇处。”即此县地。按《郡国县记》云：“阳武县所理。晋废。后魏孝昌中复置。高齐又省。隋开皇六年，移理于黄池。”阳武，即今原武县是也。唐武德四年，于汉原武故城复置。阳武县，即今理也。朱梁与晋隶开封府。   
黄河，在县北二十五里。   莨宕渠，即汴河之别名。一名通济渠。   阳武故城，在县东南二十八里。高齐文宣天保七年，移理汴水南一里。今无遗址。隋开皇五年，复理此城。唐武德四年，又移理。汉原武故城，即今城是也。    博浪沙亭，在县东南五里，即张良为韩报仇击始皇之所。  南棣城、北棣城，二城并在县北十里。《左传》：“楚伐陈，诸侯会于城棣以救之。”北城也。    陈平墓，在县东三十里。户牖乡、陈相村兼有庙存。   黑阳山在县西七里
中牟县。西五十里，依旧五乡。春秋时郑邑，又属赵。《史记》：“赵献侯自耿徙此。又襄子时，佛肸以中牟叛，置鼎于庭下，不与己者烹之。田英、将褰裳赴鼎是此也。”汉为中牟县，隶河南郡。后汉至魏所属不改。宋隶荥阳。后魏太武眞君八年，省。景明元年，复置。东魏静帝天平初，于此置广武郡。后周武帝保定五年，郡中牟，并移于今县西三十里圃田城置。隋避讳改为内牟。开皇十六年，于中牟旧城置郏城县。十八年，又于圃田城中为圃田县，以界内泽为名。大业二年，废郏城县，又移圃田县于中牟城置。唐武德初，复改为中牟。贞观元年，隶汴州。龙朔二年，又隶郑州。按《郡国县道记》云：“春秋所说中牟在赵地，非此也。”后汉和帝时，鲁恭为中牟宰，有善政，即此县。朱梁与晋隶开封。  
中牟台，在县北十二里。一名官渡台，又名曹公台，故基在河南，是为官渡城，即曹公与袁绍相持于此。   箜篌城，在县东南二十里。昔师延造箜篌，以悦灵公。   圃田泽，一名原圃，在县西北七里。其泽东西五十里，南北二十六里。西限长城，东极官渡。上承郑州、管城县界曹家陂。又益西流为二十四陂：小鹄、大鹄、小渐、大渐、小灰、大灰之类是也。   佛肸墓，有二：一在县南一里，一在县北一里。    潘岳庙，在县北十里。   鲁恭台，在县城内。
太康县。东南二百一十里，旧五乡，今八乡。夏后氏太康所筑城。汉为阳夏县，隶淮阳国。隋开皇七年，改阳夏县为太康，取古太康之名，隶淮阳郡。十五年，复置阳夏郡，县废。十八年，改为匡城县。大业十三年，李密举兵于此，遂废。唐初，复置，隶淮阳郡。朱梁与晋属开封府。昔济北戴封，字平仲，为令。苦旱，积薪自焚，火起，雨澍。   
蔡水，西北自尉氏县界流入。  涡水首受蔡水，东流经县北 。  县理城，即汉阳夏县城，夏后氏太康所筑。   扶乐城，在县西北四十里。《地里志》云：“扶乐，属陈国。”隋开皇六年，分太康置大扶县。郦善长注《水经》云：“即扶乐古城也。”    牛头城，在县西五十里。按《隋淮阳郡图》云：“牛头城在扶乐西二十里。”《水经注》云：“沙水又东南经牛首亭一作城是也 。”  南拒台，在县南二十里。北拒台，在县北二十里。《汉书》：“汉王追项羽至阳夏南止军。”今此南北二台相去一里，是楚汉相拒之处。    何曾墓，在县西北二十里。《晋书》：“曾，字颖考，陈国阳夏人也。”
长垣县。东北一百里，旧二十七乡，今七乡。本汉长垣县地。隋开皇十六年，于妇姑城置匡城县，隶滑州，以县南有古匡城为名。孔子所畏之所。又《春秋》：“遂次于匡。”即此地也。又名蒲邑。《家语》云：“仲由为蒲宰，人为立祠焉。”子路随夫子于此问津，即蒲邑之津也。朱梁与晋割属开封。至皇朝为长垣县。   长罗县城，在县东北四十里。《汉书》：“宣帝封常惠为长罗侯。”至光武时国绝，并入长垣县，后谓之长罗亭。长垣城，在县东北二十五里。《地理志》：“秦灭魏以为长垣县”，又“武帝立兖州于滑台，置长垣县。”隋开皇九年，隶杞州。唐初，复置。至贞观八年，废。    
匡邑城，在县西南十里。《春秋》：“僖公十五年，诸侯盟于牡丘，遂次于匡。”杜预注云：“匡，卫地，在陈留长垣县西南。”《论语》云：“子畏于匡”，盖此邑也。   訾楼城，在县西北十六里。《左传》：“邢狄伐卫，卫侯师于訾楼。”杜预注云：“訾楼，卫邑。”《陈留风俗传》云：“长垣西北有訾楼是也。”   蒲城，在县东北十里。《春秋》云：“齐侯、卫侯胥命于蒲。”杜预云：“蒲，卫地，在陈留长垣县西南。”《家语》云：“子路治蒲三年，孔子过之，三称仲由之善。”即此也。今城内有子路祠。   龙城，在县东南二十里，昔夏桀臣龙逢所居，因以为名。今城东有关龙逢墓，墓侧有祠。 漆城，在县西二十里。《左传》云：“宁武子与卫人盟于宛濮。”杜预注云：“陈留长垣县西南有宛亭，近濮水。”《竹书纪年》云：“邯郸伐卫取漆者也。 ”  故鹤城，在县南十七里。《左传》云：“狄人伐卫。卫懿公好鹤，鹤有乘轩者。国人曰：‘鹤实有禄位，余焉能战。’”此即养鹤城也。又《城冢记》云：“昔夏累养鹤于此。”遂号鹤城。   卫灵公祠，在县东北二十七里，长垣城内。   蘧伯玉祠，在县东七里，祠在墓侧。
酸枣县。西北百里，旧三十三乡，今六乡。汉《地理志》云：“秦拔魏，置酸枣县。汉因之，以属陈留郡。”《故风俗通》谓：“豫章以树称郡。酸枣以棘名邦，盖以地多棘而立名也。”今有故城。六国时韩王所理。今县东北有延津、袁绍渡处。津南立壁，以拒曹公。绍将淳于琼，宿鸟巢，为曹所袭破之，即此地也。魏、晋不改。后魏，并入小黄，又复置，隶东郡。北齐，并入南燕县，即今胙城也。隋开皇三年，徙南燕，析置酸枣县，入汴州，又属滑州。大业三年，隶荥阳郡。唐初，复还滑州。朱梁、晋、汉隶开封府。  
土山，在县东南二里。《旧记》云：“酸枣县北有土山。”   古酸枣城，在县西南十五里。按《韩世家》：“哀侯即位，灭郑，遂都酸枣。”旧宫余址犹存。又《城冢记》：“韩襄子所筑。” 废酸枣县，在县北十五里。后魏孝文太和十八年置。    韩王台二，并在县南一十六里。按孙楚《韩王台赋》云：“酸枣县门外，左右有两故台。”访古老，云：“韩王听政之观也。”   望气台，在县西南十五里。《舆地志》云：“酸枣县西有韩王望气台。”   冰井，在县西南二十里，韩襄王藏冰之所。    金堤，在县西南二十三里。从阳武县东北五十八里入县西南界，入滑州灵昌县界。按《汉书.沟洫志》：“汉兴三十有九年，孝文时，河决酸枣，东渍金堤。”   聂政冢，在县西北二十里。为严仲子报仇者，有祠存。  张平墓，在县南十五里。良之父也。    七女冢，《郡国志》云：“昔卢氏居此，无男，惟有七女。父亡，家有宝物，相让不取。因投水中，不沉。”七女皆葬于此。    汝池，在县东南十五里。《尔雅》：“沮洳也，其地下湿，水潦沮洳。”后人音讹呼为汝沟。
扶沟县。南一百八十里，旧六乡，今十一乡。汉县，属淮阳国。《陈留风俗传》云：“小扶亭，有洧水之沟，因以名县。”后汉，属陈留郡。魏，隶许昌郡。唐武德四年，置北陈州，县属焉。是年，置洧州，县又属焉。洧州，今尉氏也。贞观元年，州废，县归许州。朱梁与晋，割入开封。 
祈耶山，在天宝乡刁陵村郑庄公庙侧，去县二十里。   洧水，在县西北二十二里。    古扶沟城，在县东北二十里。    四角冢，在县西南三十五里角冢村。故老所传。     新汲故城，汉县名，今在县西。《左传》云：“公会尹武公、单襄公及诸侯伐郑，自戏童至于曲洧。”杜注：“今新汲县，治曲洧城。”《汉志》：“以河内有汲，故加新字。”   桐丘城，《左传•庄公二十八年》：“楚子元伐郑，郑人将奔桐丘。”杜注：“许昌县东北有桐丘城是也。”   白亭，《陈留风俗传》云：“扶沟县有帛乡、帛亭。”《舆地志》：“鄢陵，楚之边邑。平王封太子建之子胜白，公因居焉。”    雕陵亭，庄子谓：“游乎雕陵之樊，覩一异鹊”，是此地也。
鄢陵县。东一百五十里，旧八乡今七乡。春秋时郑邑。隠公元年，郑伯克段于鄢。是也。汉为鄢陵县，隶颍川郡。魏、晋因之。后魏，移属许昌郡。北齐，县废，以其地入许昌县。隋开皇初，郡废。七年复置，鄢陵属许昌。至十六年，又于县置洧州，县隶焉。大业二年，州废，县归许州。朱梁与晋，割属开封。    洧水，在县西二十二里。从许昌县界东南流，散漫。    潩水，在县西南四十里。从临颖界入，东南出扶沟县界 。    古鄢陵城，在县西北一十八里。    太丘城，在县东百步。汉陈寔为太丘长。   故陶城，在县南五十里。《传》云：“晋陶侃征杜弢所筑也 。”    陈太丘庙，在县西十里。   魏燕王台，魏文帝封弟燕王宇于鄢陵，居此城，筑台于城中。今呼为燕王台。
东明县。东九十里，六乡。卽府界静戎镇之地。寻为东明镇。镇西南去陈留县八十里，在东昏城之东。至皇朝建隆四年七月，于本镇城置县，仍以东明为名 。    仪城，在县西北二十里。《论语》云：“仪封人请见。”郑注云：“仪盖卫邑也。”   东昏故城，在今县西，本汉县。王莽曰：“东明即阳武之户牖乡，陈平之故里也 。”  新祠城，在县西北二十里。《城冢记》：“新祠者，吴王孙休相虞翻。至晋伐孙皓时，怜翻忠节，少牢以祭，筑城亭上因以名之。”    虞翻墓，在县西北二十里。《城冢记》：“新祠城南有太尉虞翻墓 。 ”  陈伯先墓，在县西三十里。《城冢记》：“汉宣帝时，中郎将、济阳侯荆州刺史伯先，即陈平之子孙也。”   虞延墓，在县西北二十里。《后汉书》：“延，字子大，陈留东昏人也。初生，其上有物，如一匹练升天。占者以为吉。及长，长八尺六寸，腰十围。迁洛阳令，官至司徒。”葬于此。又《地理志》云：“延，初为封丘督邮。光武东廵，延对俎豆之义。帝善之。”   五丈河，在县南十二里。从陈留界入冤句音够界 。    豹陵山，在县东南二十里。《皇览古冢记》云：“兰阳城西有土山，名豹陵。”


太平寰宇记卷三

河南道三  西京一
河南府
河南府古洛州，今理河南、洛阳二县。《禹贡》豫州之域，星分柳宿，为周之始都。按《博物志》云：周在中枢，三河之分，风云所起，四险之国也。昔，周武王克殷还，顾瞻河洛而叹曰：“我南望三途，北望岳鄙，顾瞻有河，粤瞻伊雒，毋远天室，遂定鼎郏鄏，以为东都。”《周书》又曰：“周公将主政，乃作大邑，南系于洛水，北因于郏山，以为天下之大凑也。”皇甫谧《帝王世纪》云：“周公相成王，以丰、镐偏在西方，职贡不均，乃使召公卜居涧水东、瀍水之阳，以即中土，而为洛邑，而为成周王都，今苑内王城是也。”又按《孝经援神契》云：“八方之广，周洛为中，于是遂筑新邑，营定九鼎，以为王之东都。”又云：“成王营洛邑，建明堂，朝诸侯，复还丰、镐。”故《书序》曰：“成王既黜殷命，返归在丰，周公往营之，后始迁殷顽民居之，河南府东故洛城是也。”自成王后十世，幽王为犬戎所杀，其子平王居洛邑，所谓新邑也。平王后十三叶，敬王避王子朝之乱，东居成周，成周城小不受王都，故壊翟泉而广焉。敬王后十一叶，赧王又徙居于西周，即王城，今苑城内是也。皇甫谧《帝王世记》云：“赧王尽献其邑三十六于秦，秦昭襄王纳其献，立为三川郡，初理洛阳，后徙荥阳。”自平王东迁至赧王，凡二十叶而周氏灭矣。《汉书•地理志》云：“初，洛邑与宗周通封畿，东西长而南北短，短长相覆为千里，至襄王以河内赐晋文公，又为诸侯所侵，故其地分小 。”徐广《注史记》云：“周王畿凡七县：河南、洛阳、谷城、平阴、偃师、巩、缑氏是也。”楚汉之初，立韩公子成为韩王，其地属韩。汉元年，项羽立楚将瑕丘公申阳为河南王，都洛阳；二年，阳降汉，汉于其地置河南郡，领县二十二，理洛阳。汉高祖五年，即位定陶，自洛阳徙都长安。后汉建武元年，幸南宫，遂定都焉，至五年，改河南郡为河南尹，领二十一县，属司隶校尉。献帝即位，关东兵起，相国董卓遂逼迁西都长安，尽烧洛阳宫庙。曹子建诗云：“步登北芒坂，遥望洛阳山，洛阳何寂寞，宫室尽烧焚。”后卓死，又都焉，至建安元年，曹操进兵诣京师，帝遂南都于许。魏受禅，都洛阳，陈留王奂合河南等五郡置司州，《十三州志》云：“京师之州，司隶校尉掌焉，故曰司州。”晋受禅，又都洛阳，司州不改。永嘉五年，刘曜、王弥入京师，于是司州没胡，刘聪以洛阳为荆州。石季龙又改为司州。建武元年，分司州之河南等七郡为洛州。东晋永和五年，桓元子入洛阳，复置河南郡属司州。苻坚使王猛克洛阳，改司州为豫州。后秦不改。宋武帝入洛，更置东垣、西垣二县，仍于虎牢置司州。后魏神{上鹿下加｝三年，遣将安颉攻洛阳，拔之，复为洛州；太和十七年，又改洛州为司州；十九年，改河南郡为河南尹；魏武帝自洛阳迁都长安是为西魏；魏孝静帝自洛阳徙都邺，是为东魏。按《郡国县道记》云：“魏天平元年，又改司州为洛州，改河南尹为河南郡。”西魏大统三年，复改洛阳为司州，仍置牧司州，寻陷入高齐，司州不改，又移河南郡于渑池县大坞城置，寻又改司州为洛州，河南郡惟领宜迁一县。后周建德六年，平邺之后，于洛阳置洛州总管，仍省东魏及高齐两河南郡，改宜迁为河南县，仍废河阳总管。隋初，仍旧置总管，二年，废总管，置河南道行台省，并罢洛阳郡置洛州，以郡旧领县属焉。大业元年，炀帝命仆射杨素等营构宫室，大业二年，遂成新都而徙居之，今洛阳是也。其宫北据邙山，南值伊阙之口，洛水贯都，有河汉之象，东去故城一十八里。初，炀帝尝登邙山，观伊阙，顾曰：“此非龙门耶，自古何因不建都于此？”仆射苏威对曰：“自古非不知，以俟陛下。”帝大悦，遂定议建都焉。其宫室、台殿，宇文恺所创也，恺巧思絶伦，因此制造颇穷奢丽，前代都邑莫之与比。仍以洛州移入新都，废州在宫城南，又改为豫州，置牧。三年，罢州为河南郡，仍置尹。四年，改东京为东都。十二年炀帝幸江都，留越王侗内守。十四年，炀帝崩，立越王侗于洛，复置洛州。侗寻为王世充所害，充改洛州为司州。唐武德四年，讨平王世充，复为洛州，置总管府领洛、郑、熊、谷、嵩、管、伊、汝、鲁九州岛。洛州领河南、洛阳、偃师、巩、阳城、缑氏、嵩阳、陆浑、伊阙九县。其年，罢总管府置陜东道大行台。九年，罢行台，置洛州都督府，领洛、懐、郑、汝四州，权于府置尚书省。贞观元年，割谷州之新安来属。七年，又割谷州之寿安来属。八年，移理所于河南县之宣范坊。十八年，废都督府，省缑氏、嵩阳二县。显庆二年，置东都，官员一凖雍州。是岁，废谷州，以福昌、永宁、长水、沔池四县，懐州之河阳、济源、温、王屋，郑州之杞水来属。龙朔二年，又以许州之阳翟，郑州之密县，绛州之垣县来属。干封元年，以垣县隶绛州。咸亨四年，又置柏崖、大基二县。其年，省柏崖县。上元二年，复置缑氏县。永淳元年，复置嵩阳县。光宅元年，改东都为神都。垂拱四年，置永昌县。载初元年，置武临县。天授元年，置武泰县，寻废，仍改郑州之荥阳为武泰来属。三年，置来庭县。神龙元年，改神都复为东都，废永昌、来庭二县，改武泰为荥阳，迁郑州。先天元年，置伊阙县。开元元年，改洛州为河南府。二十二年，置河阴县。天宝元年，改东都为东京。朱梁开平初，都汴州，废西京为雍州，仍改东京为西京。后唐同光元年，复为东都。晋高祖天福三年，又都汴州，此为西京。自汉、周至于宋皆因之。
元领县二十六，今十八：
河南、洛阳、登封缺、寿安缺、伊阙缺、永宁缺、长水缺、新安缺、福昌缺、伊阳、巩县、密县、渑池、缑氏、颍阳、王屋、河清、偃师。
六县割出：
阳翟、入许州。河阴、已下五县入孟州。河阳、温县、济源、汜水。
二县废：
陆浑、并入伊阳。告成。并入登封。
府境：
东西三百四十里，南北三百四十里。
四至八到：
东至东京四百二十里，西至长安八百六十里，东至郑州二百七十里，南至汝州一百八十里，西至陜州二百五十里，北至泽州二百八十里，东南至许州三百二十里，西南至虢州四百六十五里，西北至绛州五百里，东北至懐州一百四十里。
户：
唐开元领县二十六，户，十九万四千七百四十六；皇朝领县一十八，主，四万二千八百一十八，客，三万九千一百三十九。
风俗：
《周礼•职方氏》：“河南曰豫州，豫者逸也，言常安逸也。”李巡云：“豫者，舒也，言禀中和之气，性理安舒。”又《汉书•地理志》：“周人巧伪趋利，贵财贱气，高富下贫，喜为商贾。”《九州岛记》云：“洛阳转毂百数。”贾耽《郡国志》云：“无所不至。”
姓氏：
河南郡九姓：贺、丘、褚、祝、兰、窦、南宫、穆、独孤。
人物：
许由。字武仲，登封人。申伯。洛阳人，《诗》：“惟岳降神，生甫及申。”即申伯也。仲山甫。洛阳人，《诗》：“保兹天子，生仲山甫。”又：“衮职有阙，仲山甫补之。”苏秦。洛阳人，读《阴符经》欲睡，引锥刺股，后游赵，说六国，受相印。贾谊，洛阳人，迁大中大夫，出为长沙王傅。司马迁。剧孟。洛阳人，以侠显，文帝时，吴、楚告变，周亚夫乘传至洛，得孟，喜曰：“吴楚举大事而不求剧孟，吾知其无能为已。”卜式。河南人，拜缑氏令，赐爵关内侯。郭贺。字乔卿，洛阳人。杜密。字周甫,登封人,北海相.罢归,每谒守令,多所陈托,与李膺同坐党事.吴雄。字季高，河南人，宫廷尉。少贫，死，丧事促办，葬人所不封之地，不卜日，术者皆言其后必灭，而子祈、孙恭并三世为廷尉。胡昭。居陆浑山，躬耕力学，闾里严事之时，孙狼作乱，至陆浑，相戒曰：胡居士贤者，不得犯其境。合邑赖昭以安。韩擒虎。平陈有功，进上柱国。疾笃时，有人诣其家曰：“我欲见阎罗王。”虎闻之，曰：“生为上柱国，死作阎罗王，足矣。”长孙无忌。洛阳人，佐太宗定天下，与褚遂良同受顾命。贾曾。洛阳人，为秘书郎，掌制诰。于志宁。河南人。张说。字道济，策贤良第一，封燕国公，其先范阳人，代居河东，又徙家为河南之洛阳人。贾至。曾子。玄宗传位，至撰册，帝曰：“两朝盛典，出卿父子，可谓继美乎。元德秀。字紫芝，河南人，少孤，事母孝。尝隐居陆浑山中，无墙垣扃钥，岁饥或不爨，以弹琴自娱。房管每谓：“见紫芝眉宇，使人名利之心都尽。”房管。字次律，洛阳人。长才博学，风度修整，与韦见素同平章事。武元衡。缑氏人。韦应物。河南人，性高洁，能诗，为苏州刺史，多惠政，世号韦苏州。元稹。字微之，河南人，官拜御史，长于诗，与白居易齐名，世称“元白”。毕諴。字存之，偃师人，燃薪夜读达旦，官学士，进大司马。萧昕。贾餗。河南人。裴休。济源人。曹确。河南人。
土产：
桑白皮、桔梗、玄参、丹参、旋覆花、大戟、白蜡、半夏、芫花、峭粉，以上并入贡。赋：绫绢。《九州岛记》云：“金门之竹，可以为笙管。”金门，山名，在福昌县。
河南县：旧四十乡，今四乡五十坊。《汉书•地理志》：“河南，故郏鄏地。”郏，山名；鄏，邑名。今邑西南之地，谓之郏鄏中。按，周平王避犬戎乱，自宗周徙居于此，历十三世至敬王，乃迁都成周，即此也。秦灭汉，为县，属河南郡。后汉亦为河南县。晋及后魏皆理于今苑城东北隅。后周大象二年，移于故洛城西。隋大业二年，又移于今洛城内寛政坊，即今理所也，寻，又改洛阳为豫州。三年，罢州为河南郡，县属不改。唐永昌元年，改为合宫县，至神龙元年，复旧。二年十一月，又改为合宫县，至唐隆元年，仍旧为河南县。   洛水，在县北四里。   伊水，在县东南十八里。    瀍水，在县西北六十里。《禹贡》曰：“伊﹑洛﹑瀍﹑涧，既入于河。”孔安国注云：“瀍水出河南北山。”《水经》云：“瀍水出河南谷城县北山，今验水西从新安界东入县界。”  天津桥：在县北四里，隋炀帝大业元年初，造北桥以架洛水，用大缆维舟，皆以铁锁钩连之，南北夹路对起四楼，若日月表胜之象 。然洛水溢浮，桥橔辄壊，唐贞观十四年，更令石工累方石为脚。《尔雅》：“箕斗之间，天汉之津梁。”故取名焉。    中桥：唐咸通三年造，累石为脚，如天津之制。    通济渠：在县南三里，隋大业元年，分洛水西北名千步碛渠，又东北流入洛水谓之洛。    金谷：郭缘生《述征记》云：“金谷，谷也，地有金水，自太白原南流经此谷，晋卫尉石崇因即川阜而造为园馆。”崇《金谷诗序》云：“余以元康六年从太仆卿出为征虏将军，有别庐在河南县界金谷。涧中，有清泉﹑茂树﹑众果﹑竹柏﹑药物备具，又水碓、鱼池焉，时与诸贤登高临下，列坐水湄，遂各赋诗，感性命之不永，惧凋落之无期云。”    芒山：一名邙山，在县北十里，一名平遥山 ，亦郏山之别名也，都城所枕,又有光武陵。魏明帝欲平北邙山，令登台便观见孟津。廷尉辛毗谏曰：“天地之性，高高、下下，今而反之，既非其理。若九河盛溢，洪水为害，丘陵皆夷，何以御之？帝乃止。”又杨佺期《洛城记》云：“北山连岸，修亘四百余里，实古今东洛九原之地也。”又戴延之《西征记》云：“邙山西岸东垣，亘阜相属，其下有张母祠，即永嘉中此母有神术能愈病，故元帝渡江时延圣火于丹阳，即此母。”今祠存。伊尹、苏秦、张仪、扁鹊、田横、刘寛、杨修、孔融、吴后主、蜀后主、张华、嵇康、石崇、何宴、陆倕、阮籍、羊祜，皆有冢在此山后。汉梁鸿登芒山，作《五噫之歌》曰：“陟彼北芒兮，噫；顾览帝京兮，噫；宫室崔嵬兮，噫；人之劬劳兮，噫；辽辽未央兮，噫。”   周山：今在苑中，当县之西也，《皇览》云：“河南城内有周山，一名小亭山。”《周地记》云：“周山下有周谷，本周之采地也。”   谷城山：瀍水所出。    太白原：其原芒山之异阜也，在县西北六十八里。《舆地志》云：“金水始自太白原东南，经金谷，即此原也。”  佩印山：《左氏传》：“晋、赵诸陵并在此山上。”即芒山之别阜也 。    阙塞山：《左氏传》：“晋赵鞅纳王使女寛，守阙塞。”伏虔谓南山伊阙是也。杜预注：“洛阳西南伊阙口也，俗名龙门。”     孝水：《山海经》谓：“廆山，俞随之水出于其阴，北流注于谷水。”《水经注》云：“世谓之孝水，在河南城西十余里。”故潘安仁《西征赋》云：“澡孝水而濯缨，嘉美名之在兹。”    月陂：洛水自苑内上阳宫南弥漫东注，当宇文恺版筑之时，因筑斜堤，束令东北流，当水冲作堰九所，形如偃月，谓之月陂。    千金堰：戴延之《西征记》云：“金、瀍、谷三水合处有千金堨，即魏陈留王所立，引水东灌，民今赖之。”又《九州岛要记》云：“洛阳千金堨傍有九龙祠。”    蒙汜池：《魏书》云：“明帝于宫西凿蒙汜池以通御沟，义取日入蒙泛以为名。”    琼花池：《洛阳宫殿簿》云：“西宫临章殿有琼花池。”    皋门桥：谷水上有皋门桥，即晋惠帝所造，故潘岳《西征赋》云：“秣马皋门。”    铜井：陆机《洛阳记》云：“宫墙西有二铜井。”    甘城：《左传》谓：“甘昭公有宠于惠后。”杜预注云：“河南县西南有甘水，昭公王子带食邑于甘。”故《汉书郡国志》云：“河南有甘城。”    故谷城：在县西北，古谷城即周所置，在谷水之东岸，西晋省并入河南，故有城存；北齐天保中，常山王演使裨将严略增筑以拒周，俗亦谓之严城，后周拒齐，又筑。孝水城，亦在今县西北 ，隋大业二年，又于此置青城宫，北隔苑城与榆林店相对。  苌弘祠：《郡国志》云：“周人，无辜见杀。” 今洛中有祠存，谓撞钟祠是也，即后人讹尔。  白君祠：《郡国志》：“瀍水西南有白仲吕墓。”前有祠堂，石碑题曰：“真人白君之表。”即晋永宁二年志之。  许由庙：在邑界，石虎《郡国志》云： “在洛阳西，秦末尝鸣，应三十里。”今人铁钉钉两足，兼截双耳。 金埒：在北邙山下。按刘义庆《世说》：“王济字武子，被谪，移第于此，时人多地贵，济好走马，因布钱为埒以示之，故号为金埒。”  鸿都门：洛阳北宫门也。 百尺楼：在金镛城内，有百尺楼。  棠棣碑：在县西四里修行寺东街，永徽初，贾敦实、弟敦宝前后为洛州长史，并有惠政，百姓立二碑于此，时人号为棠棣碑。白居易影堂：在县南二十里，唐会昌元年置。玉泉山：在县东南四十里，山内有玉泉寺。唐明宗五庙：在县西北六里福善坊。晋朝五庙：在县西北八里恭安坊。天福八年，置汉朝七庙，在县西北八里旌善坊。周朝六庙：在县西南三里彰善坊，建隆元年置。唐李靖庙：在县西七里旌善坊。
洛阳县旧三十乡今三乡四十三坊。本成周之地。 镐京为西都，王城为东都。敬王后，王城为西周，成周为东周。至秦襄王以为洛阳县，属三川。自汉以后，县恒属河南。 故太史公云：“留滞周南。”即今邑也。”朱超石《与兄书》曰：“洛下道路本好，青槐荫映可爱。”隋炀帝迁都，自今县东三十里移于今德懋坊西南隅，有故城存。唐垂拱四年七月，析置永昌县。长安二年六月，废永昌。神龙二年冬，改洛阳为永昌县。唐隆元年，复为洛阳县。皇朝移于小清化坊。  洛水：在县西南三里，西自苑内上阳之南弥漫东流，宇文恺筑斜堤，束令东北流，当水冲凑堰九所，形如偃月，谓之月陂，今虽渐壊，尚有存者。  北邙山：在县北二里。  委栗山：在县东南三十里，魏明帝景初元年十月，营洛阳委栗山为园丘，今形制犹在。  大石山：一名万安山，在县西南四十五里，《九州岛要记》云：“晋惠帝于此山请雨七日，大霖。”魏孝文帝测之，高二百丈；魏武《乐府》有《南篇》云：“南上大石山。”即此山也。  大谷：在县东五里，《后汉书》云：“孙坚进军大谷，距洛九十里。”张衡《东京赋》曰：“盟津达其后，大谷通其前。”陈留王《洛神赋》云：“经通大谷。” 潘安仁《闲居赋张公》：“张公大谷之梨。”皆谓此。  翟泉：《左传》曰：“王子虎会诸侯之大夫于翟泉。”今城中大仓西南池水是也。晋永嘉元年，有苍鸟起步广里，地陷，竟有刘曜纂逼之辱。又《帝王纪》云：“景王葬于翟泉。”今东阳门内有大街，北有大仓，中有景王陵，西南望步广里，北眺翟泉，二处相距远近略均之也。又戴延之《南征记》云：“太子宫东有翟泉，今干无水。”  洛子神：《郡国志》：“后魏虎贲中郎将洛子渊者，洛阳人，镇防彭城，因同营人樊元宝归，附书至洛下，云宅在灵台南。元宝至，忽见一老翁云：‘是吾儿书。’引入屋宇，显敞饮食非常。久之，送元宝出，唯见高崖对水，方知是洛水之神，因立祠，迄今人祀以祈水旱。”  玉井：《魏略》云：“明帝引谷水过九龙祠前，为玉井绮栏。”又《洛阳记》云：“璇华宫有玉井，皆以白玉垒饬是也 。”  阮曲：《水经注》云：“谷水又东南转，曲而东注，谓之阮曲。”盖嗣宗所居之地。  七里涧：陆机《洛阳记》云：“城东有桥，以跨七里涧。”  九观：陆机《洛阳记》云：“临商、陵云等八观在宫之西，唯絶顶一观在东，是号曰九观。”  平阴故城：汉为县，废城在今县北五十里是。按此城东有平州，谓之河阴川城，北枕黄河，西抵邙山北趾。曹魏文帝改平阴。后魏移县理于故洛城西皇女台侧。隋开皇三年，又移县于寿安县东北二十五里严明城是也。大业元年，废入洛阳。  峻阳陵：晋武帝陵。汉明、章二帝陵：明帝在今县西北，章帝在今县东南。  白社里：在故城建春门东，即董威辇旧居之地。回洛仓：隋大业三年十二月置回洛仓，去洛阳县七里。仓城周十里，开三百窖，米百万斛。至十三年，李密叛，频攻，此仓多为洛阳人所据。后竟为密陷，还复夺得。后运米入洛阳，终为乱兵所掠。  宣武场：魏明帝斗猛兽处。  铜駞街：陆机《洛阳记》云：“汉铸铜駞二枚在宫南四会道，夹路相对。”俗语曰：“金马门外聚羣贤，铜駞陌上集少年。”言人物之盛也。《风土记》云：“石季龙取之向邺。”  三市：《洛阳记》云：“大市，名金市，在大城西；南市，在大城南；马市，在大城东。”按金市在临商观西，兑为金故曰金市。马市在东，旧置丞焉。又郦道元《注水经》云：“马市，即嵇康为司马昭所害之处。”  苏秦宅：《郡国志》云：“在利仁里，后为魏尚书高显业宅，每夜显业见赤光，于光处掘得金百斤，铭曰苏秦金，显业因为之造寺。”  董卓宅：《郡国志》云：“在永和里，掘地取得金玉、宝玩，后魏邢蛮掘得丹沙及钱，铭曰董太师之物，后梦卓索，蛮恡不还，经年无病而卒。”  石崇宅：有緑珠楼，今谓之狄泉是也。  夕阳亭：晋贾充出镇长安，百僚饯送，自旦及暮，故曰夕阳亭。  故洛阳城：在县东二十里。按《洛阳记》：“洛阳城，东西七里，南北九里，城内宫殿、台观、府藏、寺舍，晋魏之代凡有一万一千二百一十九门。”自永嘉之乱，刘曜入洛阳，元帝渡江，官署、里闾，鞠为茂草。至后魏孝文帝幸洛阳，巡故宫，遂咏《黍离》之诗，群臣侍从无不感怆。又至隋炀帝，因校猎，登北邙山，观伊阙，顾谓侍臣曰：“得非龙门耶，自古何不建都于此”侍臣苏威对曰：“以俟陛下耳。”遂定议都焉，因诏杨素营之，大业九年成，徙都之。 其宫北据邙山，南值伊阙，以洛水贯都，有天汉之象。其宫室、台殿皆宇文恺所造，巧思营布，前代郡邑莫之比焉。  十二门：陆机《洛阳记》云：“洛阳十二门，［南］北九里 ，城内宫殿、台观有合闼，左右出入城内皆三道，公卿、尚书从中道，凡人左右出入，不得相逢，夹道中植榆柳以荫行人；又《晋书》曰：“洛阳御道筑墙高丈余。”又云：“洛阳十二门皆有双阙。”石桥，桥跨阳渠水。又按《舆地志》：“洛阳城外四面有阳渠水，即周公所置。”池上源注函谷，东流注城西北角，仍分流绕城至建春门外合流，折东流注于池是也。  上东门：洛阳东面门也，在寅地，晋改为建春门；《东观汉记》云：“郅恽为上东门侯，光武夜还，恽不纳。”又《后汉书》：“袁绍横刀揖董卓曰：‘天下健者，岂惟董公乎’？乃悬节于上东门而去。”又汉公卿饯二疏于上东门；汉《旧仪》云：“册皇子为诸侯王皆于上东门中，以东门在卯故也。”《晋书》：“十二门东面最北曰东上门。”后又改为东阳门，即阮籍诗‘步出上东门’也；又《晋书》：“王衍见石勒倚啸于上东门，徐使召之，已去。”  开阳门：南面有四门，东曰开阳，在己上；应劭《汉官仪》曰：“此门始成，未有名，夜有一柱飞来在楼上，后琅邪开阳县上言：‘南门一柱忽然飞去，莫知所在’，光武使视，则是也，遂刊记年日月，因以名门。上有九子母像，国家常往祈焉。次西，汉曰平城门，在丙上，晋改曰平昌门，郊祀法驾由此门。次西，汉曰小苑门，在午上，晋改曰宣阳门，门内有冰井，故《述征记》曰：“冰井在凌云台北，故藏冰处也。”又云：“移门即宣阳也。”按薛综《注东京赋》曰：“移门，冰室门也。”冰室门及门榭皆屈邪行，依城池为道也；华延隽《洛阳记》云：“即汉之宫门。”次西，汉曰津门，在未上，洛阳水浮桥下。按《后汉书》：陈宣为諌议大夫，建武十年洛水泛长至津门，门司欲筑堤遏水，先止之曰：“王尊正已，水絶其足，朝廷中兴，必不入矣。”水果退。  广阳门：西面有三门，在申上。《述征记》云：“广阳门西南有刘曜垒、试弩棚，西北有斗鸡台、射雉观。”又按《河南十二县境簿》云：“茧观在广阳门。”次北，汉曰雍门，在酉上，晋改曰西明门。又次北，曰上西门，在戌上，晋改曰阊阖门。按《汉官仪》云：“上西门所以不纯白者，汉家厄于戌，故以丹漆镂之。”  夏门：北面有二门，其西汉曰夏门，晋改为大夏门，正在亥上，《魏略》云：“董卓烧南、北二宫，魏武帝更为夏门，内立北宫；至明帝，又造三层楼，高十丈。”陆机《与弟书》曰：“大夏门有三层楼，高百尺。”又按《晋宫阙簿》云：“宣武观在大夏门内东北上，故云‘南望天渊池，北瞩宣武场’是也。”次东者，汉曰谷门，晋改为广莫门，正在丑上。  九龙祠：在履顺坊。按《东郡记》：“后魏孝文迁都洛阳，修千金堨，渠成而水不流，常见有龙扼之，水不得下，于是祭之，龙退而水行。”  王戎墓：在殖业坊，高四丈。《故老传》云：“隋大业迁都之始，人为酒窖，得铭云：‘晋司徒尚书令安丰元侯王君之墓铭。’”  裴楷墓：在修义坊十字街北，有碑存。  高贵卿公陵：在县西北三十里屈涧之滨。            

(《太平寰宇记》卷四原阙)

太平寰宇记卷五

河南道五
西京三
伊阳县。南三百六十里，旧三乡，今四乡。本陆浑地,唐先天元年十二月，割陆浑县置伊阳县，在伊水之南，去伊水一里。女几庙：在县西三十里。鸣皋山：在县东三十里。鸣皋庙，则天立。石扇山：在县西三百里，有石如扇。龙驹涧：在县北十二里。王母涧：在县南六里。蛮王城：在县南五十里。新罗王子陵：在县东北七十里，高二百尺。元鲁山墓：有碑见存，在县北二十五里，李华文、李阳冰篆额，颜真卿书，鲁山有德行，呼为四絶碑。汤泉：在县南一百三十里，即四眼泉。
巩县。东南三十里，旧四乡今三乡。郭缘生《述征记》云：“巩县，周之巩伯邑。”《春秋左氏传》：“晋师克巩，逐王子朝。”杜预注云：“周地，河南巩县也。”《史记》：“周显王二年，西周惠公封少子班于巩，以奉王，号东周。”皇甫谧曰：“以王城为东周，以巩为西周。”其子武公为秦所灭，秦庄襄王元年，韩献成皋、巩，秦界至大梁；汉以为县，属河南郡；晋、宋不改；李密自颍川率羣盗十余万袭破洛口仓，因据巩县，仍筑城，断洛川，包南北山，周回三十里，屯营其中，后为王世充所破；县本与成皋中分洛水，西则巩，东则成皋，后魏始并焉。黄河西自偃师县界流入，河于此有五社渡，又为五社津，后汉朱鲔遣贾强从五社津渡是也。天渡山：在县南六十里。潘岳《家风诗》所云天凌岩，谓此也。侯山：在县南二十五里，卢元明《嵩山记》云：“汉有王彦者隠于此，景帝累征不出，遂就而封侯，山因为名。”后学道得成，至今指所住为王彦崖。九山：在县西南五十五里，《水经注》：“桐涧水流经九山东。”仲长统云：“昔密有卜成者，身游九山之上，放心不拘之乡。”谓此山也，山际有九山庙碑，晋永康二年立，文云：九山府君太华元子之称也。岑原丘：在县西南三十五里，《水经注》云：“巩县北有山临河，谓之岑原，河下有穴，谓之巩穴，言山潜通淮济，北达于河。直穴有渚，谓之鲔渚，成公子安《大河赋》云：“鳣鳢王鲔暮春来游。”即此也。洛汭：洛水入河之处，《水经注》云：“洛水东流经洛汭，北对琅邪渚，入于河，谓之洛口，清浊异流，皦焉殊别，亦名什谷。”《史记》：“张仪说秦王下兵三川，塞什谷之口。”是此也。一云巩县鄩谷，皆是也。京相璠曰：“今巩洛渡北有鄩谷水，东入洛，谓之下鄩，故有上鄩、下鄩，亦谓之北鄩，于是有南鄩、北鄩之称也。明溪水：《左传•昭公二十二年》：“晋军于溪泉。”杜预注云：“巩县有明溪泉。”又《水经注》云：“明洛泉，今俗谓之五道泉。”小平县城：汉县，废城在今县西北，有河津曰小平津，即城之隅也。周王庙：在县界。巩王庙：在县西二十里孝义镇西山上。大刀山神庙：在县北八里。青龙山：在县西南十里。安陵与、永昌陵：并在县西南四十里。岐王坟：在县西南四十里。万山：在县西南六十里。
密县。东南二百里，元九乡。古密国也， 亦郐国之地，《左传》僖公二年：“诸侯伐郑，围新密。”汉为县，属河南郡；后汉卓茂理此，今县东南三十里古密城，即汉理所，兼有茂祠尚存；晋太始二年，分河南置阳翟郡，以密县属焉；高齐文宣移理于今县东四十里故密县城为理；后周属荥州；隋属郑州，大业十二年，又移于今理，即古法桥堡城； 唐武德三年于此置密州，四年废以县属郑州，隶河南府。《尔雅》曰：“山如堂者曰密，因以为名。”方山：《山海经》云：“浮戏之山，汜水出焉。”《水经注》云：“汜水出浮戏山，世谓之方山也。”大騩山：在县东南五十里，《水经注》云：“大騩山即具茨山也，黄帝登具茨之山升于洪堤之上，受《神芝图》于黄盖童子，即是山也。”庄子谓之具茨之山，潩水出于此。马岭山：在县南十五里，洧水源出于此山，故洧水在县西南流，合汜水入河。郐水：《水经注》云：“浍水出郐城西北鸡络坞下，东南流，世亦谓之郐水。”沥滴泉：《水经注》云：“沥滴泉出密县深溪之侧，悬水散注，故世以沥滴称。”承云水：《水经注》云：“出承云山，二源双导，世谓之东、西承云。”
渑池县。西一百五十里，旧三乡，今四乡。即古地名,秦、赵所会之地；汉为县，属弘农郡，今县西十三里即秦赵所会，城犹存，汉为县，理于此城西三里，今无基迹。高帝八年，复沔池中乡民，景帝二年初城，徙万家为县；莽曰陜亭，《周地图记》云：“魏贾逵为令时县理蠡城。”又按《郡国县道记》云：“汉沔池城与沔池水源南北相对。” 曹魏移于福昌县西六十五里蠡城；后魏初犹属弘农郡，大统十一年，又移于今县理十三里故沔池县为理，改属河南郡；周改属同轨郡；隋大业元年，又移于县东二十五里新安驿置，属熊州，十二年，复移理大坞城；唐贞观三年，自大坞城移于今理，兼立谷州；后周废为县，今属洛沔池。《史记》：“张仪说赵王曰：‘莫如与秦王遇于沔池，面相见，请按兵无攻。’于是赵惠王、秦昭王相会沔池。秦王饮酒酣曰：‘寡人窃闻赵王好音，请奏瑟。’赵王鼓瑟,秦御史书：‘某年月日，秦王与赵王会饮，令赵王鼓瑟。’蔺相如前曰：‘赵王窃闻秦王善为秦声，请奉盆缶。’秦王怒，不许，相如前进缶，因跪请，秦王不肯击，相如曰：‘五步之内，相如请得以颈血溅大王。’左右欲刃相如，相如张目斥之，秦王不怿，为一击缶，相如顾赵御史书曰：‘某年月日，秦王为赵王撃缶。’秦羣臣请以赵十五城为秦王寿，相如亦请以秦咸阳为赵王寿。秦王竟酒，终不能加胜于赵，赵亦设兵以待秦，秦不敢动。谷水：在县南二百步。俱利城：秦、赵二君会处，今县西有俱利城，亦名秦赵城，东城在县西十三里，西城在县十四里。《水经注》：“谷水东经秦、赵二城。”《南续汉书》曰：“赤眉从沔池自利阳欲赴宜阳。”是此地，今俗谓之俱利城，于秦、赵各据一城，秦王撃缶、赵王鼓瑟，俱称有利，名之。千秋亭：在县东二十里，潘岳丧子之处。《西征赋》云：“夭赤子于新安，坎路侧而葬之。亭有千秋之号，人无七旬之期。”又有水曰千秋涧。天坛山：在县东北十八里，高五百丈，四絶如坛，后魏孝文帝西巡至此，祀天坛神。广阳山：在县东北二十里，亦名渑池山。柏王山：在县东北一百二十里。 大媚山：在县东北一百三十里。谷山：在县南八十步。马蹄泉：在县界。五户祠：在县北一百二十里。禹庙：在县西二十里。周桓王陵：在县东北一百二十里。
缑氏县。东南六十里，旧三乡，今二乡。古滑国也，《春秋》云：“滑伯同盟于幽。”“郑人入滑”皆此也，秦灭之，后属晋，汉以为县。《舆地志》云：“因山以名县。”汉属河南；莽曰中亭，至宋犹属河南。按此前缑氏县在今县东南二十五里缑氏故城，后魏太和十七年省并入洛阳；东魏天平元年复以洛阳城中置缑氏县；后建德六年又自洛阳城移于今县北七里钩锁故垒置；开皇四年又移于今县北十里洛阳故郡城；大业元年复移于今县东南十里置，十年又移县据公路涧西慿岸；唐贞观十八年省。上元二年又置，今回向南近孝敬陵西置，属洛阳不改。洛水：西自洛阳界流入。缑氏山：在县东南二十里。《列仙传》云：“王子晋见桓良曰：‘告我家七月七日待我缑氏山头。’果乘白鹤驻山颠望之，不得到，拱手谢时人而去。”山上有石室饮鹤池。按卢氏《嵩山记》云：“覆釜堆，亦名赴父堆，即缑岭也。”玉女山:在县东南三十五里。轘辕山：在县东南四十六里，《左传》谓：“栾盈过周，王使候出轘辕。”杜注：关名也。按轘辕道十二曲，今置关焉。又按薛综《注东京赋》云:“轘辕道坂十二曲，道将去复还，故曰轘辕，汉河南尹何进所置八关，此其一也。”  半石山：在县南十五里。按《山海经》云：“半石之山，其上有草焉，生而秀，其高丈余，赤茎赤华而不实，其名嘉荣，服之者不畏雷霆。”  景山：在县东北八里，曹子建《洛神赋》云：“经通谷陵景山。”即此也。  鄂岭坡：在县东南三十七里，《晋八王故事》云：“范阳王保于鄂坡，后于其上置关。”即此地也。  黄马坂：在县西北十里，戴氏《西征记》云：“次前至黄马坂，去计索渚十里。”即此地也。  半马涧：按卢元明《嵩山记》云：“人或云半马涧为百里涧，亦曰拜马涧。”《古老传》：“王子晋得仙而马还，国人思之不见，乃拜其马于此也。”上接佛光谷，下彻公路涧。  灵星坞：一名延寿城，卢氏《嵩山记》云：“此坞有道士浮丘公接太子晋登仙之所也。”  袁绍固：一名袁绍坞，在县西南十五里，四周絶涧，甚险。《宋武北征记》云：“少室山西有袁绍固，容十万人，一夫守险，千人莫当。”  柏谷坞：戴延之《西征记》云：“坞在川南，因原为坞，高数丈，在县东，姚洸部将赵元所守，为檀王所破。”坞西有二寺，亦在原上。入谷数百步又有二佛，精巧美貌，有牛舂、马簸、水碓之利。  古缑氏县城：在县西北六里。  钩鏁垒：在今县北七里，按《宋书》：“武帝西征，营军于柏谷坞西。” 即此垒也，有三垒相连如锁，因以为名。  公路垒：公路涧也，在县西南三里，有垒，以袁术字公路而称。  少林寺：后魏孝文太和十九年立，西域沙门号跋陁，有道业，深为高祖所敬信，故制于少室山阴，立少林寺以居之，供给衣食。  曹城：在县东十里，曹操与袁术相拒，筑城于此。  古滑城：在县东一十八里，城东角有招提寺。  唐昭宗陵：在县东北五里。  百生墓：在县东十里，《后汉书•独行传》云：“周畅字伯持，性仁慈，为河东尹。永初二年夏旱，久祷无应，畅因收葬洛阳傍客死骸骨万余人于洛阳北，应时澍雨，岁乃登今墓，有千数皆相类，对列成行，在洛城之东，而北近洛水，即周畅之遗址也，今号百生墓。  芝田乡：在县北。  启母少姨庙：在县东门外。  王仙君庙：在县东八十里。 百工神庙：在县南八里冈上。  九江娘子庙：在县南八十里。  王子乔坛：在县东五里。  则天行宫：在县北十里。  仙鹤观：在县东三里。  贺兰溪：在县南八里。  双泉：在县南十里。  恭陵、唐孝敬陵：在县东北五里。古仄城：在县西北八里。 凤凤台：在县东三十里佛光谷内。  武三思冢：在县西南十五里。
颍阳县。东北九十里，元二乡。本夏之纶国， 《竹书纪年》云 “楚及秦伐郑，围纶氏”是也。汉置县，属颍川；后魏太和十三年，于纶氏城置颍阳县，属河内郡；后周省入堙阳县；隋开皇六年改为武林县，十八年改为纶氏，大业元年改为嵩阳。唐贞观十七年废，咸亨四年入河南、洛阳、伊阙、嵩阳等县，又置武林县；开元十五年九月改为颍阳县。  大苦山：《山海经》云：“其阳狂水出焉，水多三足龟，食之无大疾，可以已肿。”  箕山：连亘郡界。  阳干山：在县东二十五里，按《说文》云：“颍水出阳干山。”  八风溪：溪水南流合三交水，北岸有沙细润可以澡濯， 隋代常进后宫，杂以香药，以当豆屑，号曰玉女沙。”  三交水：按《水经注》：“三交水石上菖蒲一寸九节为药最妙，服久化仙。”  古武林亭：按《水经注》云：“湮水西南流，经武林亭。”  倚箔山：在县北十五里，望之如立箔山西北，崖下有钟乳，隋时充贡。太谷口：在县西北三十五里，孙坚停兵太谷，距洛阳九十里，即此谷。  太谷故关：在县西北四十五里，何进八关，此其一也。  一斗泉：在县西南十五里，汲与不汲，常有一斗。  勾龙本庙：在县北一十三里。   醴泉：在县西四十步， 源出岳庙下。七姑冢：在县西三十里。蛮王冢：在县南二十里。
王屋县。西北一百里，旧二乡，今三乡。本周畿内地，召公之邑，平王东迁亦为采地，今县西有康公祠。六国属魏；汉为河东郡垣县地；后魏皇兴四年于此分置长平县，属邵州；北齐置懐州；后周武成元年州废，改为王屋县，因县北十里山为名，仍于县理置王屋郡，天和六年又于郡理立西懐州，建德六年州省，又为王屋郡；隋开皇三年罢郡，以县属邵州，大业三年省，以县入河内郡；唐武德元年改为邵伯县，后建都河洛，显庆二年复为王屋，隶河南。  王屋山：在县北十五里，《尚书》：“底柱析城，至于王屋山。”在县北十五里，在河东垣县之北，《古今地名》云：“王屋山，状如垣形，故以名县。”《列子》：“太行、王屋二山，方七百里，高万仞，本在冀州之南，河阳之北。北山愚公者，年且九十，面山而居，惩山北之塞，叩石垦壤，箕畚运于渤海之尾，操蛇之神闻其不已也，告之于帝，帝感其诚，命夸娥氏负二山，一厝朔东，一厝雍南。”《神仙传》：“甘始，太原人，善行气，不食，服天门冬，疗病不用针灸，在人间三百岁，乃入王屋山。”《茅君内传》云：“王屋山之洞，周回万里，名曰小有清灵之天。”  清灵洞：有垂簪峰。  天坛山：此山高登之，可以望海。  阳台观：在县西北八十里。  灵都观：在县东三十里。  齐子岭：在县东十二里，即宇文周与齐分境之所也。  黄河：在县南五十里。 野王城：光武时寇恂所筑。  石室：在县西南七十里，有石室，即夫子昔与门徒讲论之所，临大河，水势湍急，至此室五里之间，寂无水声，似有听讲之意。  邵原：在县西南四十里，即康公之采地也。  析城山：在县西北六十里，峰四面其形如城，有南门焉，故曰析城。  中条山：魏王泰《地志》云：“在县西北九十里，东接王屋山，西入绛州垣县界。”  邵康公庙：在县西十五里，《舆地志》云：“垣县邵康公之邑。”《春秋注》云：“邵康公周太保召公奭也。”
河清县。北六十里，元三乡。本《左氏》所谓晋阴地。汉为平阴县，属河南郡；按《郡国县道记》云：“唐武德二年，黄君汉镇柏崖，遂于柏崖东置大基县，八年省，先天元年，以讳改名河清县，贞观中县界黄河清，因以为名，后废，至咸通中，考功郎中王本立奏再置，复隶河南府，大顺元年，因干戈毁壊，移在柏崖隙地权置。”皇朝开宝元年，移在白波。  河阴故城：在县东南三十五里，《地理记》云:“即汉平阴县。”《左传》云：“晋师在平阴。”杜预注云：“今河阴县也。”宋东垣县：在县西南二十五里，《地理记》云：“东垣县属宋河南郡。”  柏崖城：在县西三里，临黄河，侯景所筑，唐高祖武德二年，滑州人黄君汉以城归，乃属懐州，四年，移懐州于河内县，干元中，太尉李光弼重修，以拒史思明。  冉耕墓：在县东南一十七里，孔子弟子也。后汉灵帝陵：在县东南三十里，高一十二丈。  晋景帝陵：在县南三十里，高六丈四尺。汤王庙：在县南三十里。柏崖庙：在县西北三十二里。  尧庙：在县西南八十五里。  后汉光武庙：在县东南七里。  猫儿山：在县西十里。  吉水：在县西南六十里。 滽水在县西南六十里 。  金谷水：在县西南六十里。  迷仙崖：在县五十里。  歇鹤台：在县西北三十里，王子晋、浮丘公游王屋，歇鹤于此。小郎水：在县西四里。
偃师县。东北七十里，元三乡。本汉旧县，帝喾及汤、盘庚并都之，商有三亳，成汤居南亳，即此也。至盘庚，又自河北移理于亳，殷商从此改号曰殷，故殷有天下，此为新都。故城在本县西十里，周武王伐纣回，息偃戎师，遂名偃师。周为畿内之邑，秦属三川，汉属河南，即今县理是也，晋并入洛阳，隋开皇十六年复置。  北邙山：在县北二里。  首阳山：在县西北二十五里，阮籍诗云：“步出上东门，北望首阳岑，下有采薇士，上有嘉树林。”山上今有夷齐祠。按后魏正光元年夏，首阳山晚有虹饮于溪，樵人杨万见之，良久化为一美女，乃窃告蒲津戍将宇文显，显取之进明帝，容貌姝美，掩于六宫。或问之，云：“我天女也，暂降人间。”帝欲逼幸，其色甚难，乃令左右拥抱，作异声如钟，复化为虹，经天而去，后帝寻崩。  魏文帝庙：在县西北一十八里。魏文帝陵：在首阳山南。  杜预墓：在首阳山南。  干脯山：《九州岛要记》云：“周敬王于此曝干脯，因以为名。”  覆舟山：《九州岛要记》云：“昔，卢世明登嵩岳，望覆舟如蚁蛭，黄河如带。”又陶季述《京邦记》云：“周回二十里，下有林，号曰水苑是也。”  尸乡：刘澄之《永初山川记》云：“尸乡有石室，有仇生者居焉。”又云：“祝鸡翁者，洛阳人，居尸乡山下，养鸡百余年。”  盟津：在县西北三十一里，河东经小平县，俗谓之小平津，河南岸有钩陈垒河，于斯有盟津之目，昔武王伐纣，诸侯不期而会者八百，故曰盟津，亦曰富平津。  废北陂义堂路：此古大驿路，唐天宝七年四月，河南尹韦济奏于偃师县东山下开驿路通孝义桥，故此路废矣。  曲洛：《穆天子传》曰：“天子东游于黄泽，宿于曲洛，今县东洛北有曲河驿，以洛水之曲为名，洛经其南。”《续齐谐记》云：晋武帝问尚书郎挚虞曰：‘三日曲水，其义何指’？答曰：‘汉章帝时，平原徐肇以三月初生三女，至三日俱亡，一村以为怪，乃携之水滨盥洗，遂因水以流觞，曲水之义起于此’，帝曰：‘若如所谈，便非好事’，尚书郎束晢曰：‘挚虞小生，不足以知此。昔召公成洛邑，因流水以泛酒，故逸《诗》云：羽觞随波。又秦昭王三日置酒河曲，见有金人出，奉水心剑曰：令君制有西夏。及秦霸诸侯，乃因此处立为曲水祠，二汉相缘，皆为盛集。’帝曰：‘善。’赐金五十斤，左迁虞为阳城令。  洛洞：刘义庆《幽明録》曰：“洛下有洞。昔有妇人推其夫下崖，乃得一穴，行百余里，觉所践如尘，啖之，裹以为粮。行至交州，以问张华，华云：‘洛洞，仙人所处，在县东南。’”  汤王庙：在县东三百四十八步。  汤王陵坑：在县东北山上八里。   汤王圣母庙：在县西三里。  舜王庙：在县西北二十里。  周王庙：在县西二十五里。   薄妃庙：在县西一十五里。  伊尹墓：在县西北五里。  比干墓：在县西北一十五里。   田横墓：在县西十里。  王弼墓：在县南三里。  锺繇墓：在县东八里。   启母少姨行庙：在县西南二十五里。   杜预墓：在县西北山上二十里。   割乳冢：在县西二十五里。          

太平寰宇记卷六

河南道六
陜州
陜州，陜郡，今理陜县，《禹贡》为冀、豫二州之域。郡夹河，河南诸县则豫州域，河北则冀州。在周即二伯分陜，是亦为虢国之地。春秋时谓北虢上阳城，即今平陆县是也。又有焦国，故七国时，为魏地。《史记》“魏襄王六年取我焦”是也，后属韩。秦属三川，汉为弘农郡之陜县，自是至晋因之。后魏太和十一年置陜州及恒农郡于此，十八年又罢。孝武永熙中再置，大统三年又罢。后周明帝又置，武帝改弘农为崤郡，州如故，兼屯兵于此，备北齐。隋初郡废而州存，大业初又废州，以其地并入河南郡，仍置弘农宫于此，以备巡幸。义宁元年又改为弘农郡，领陜、崤、桃林、长水四县，二年省崤县。唐武德元年改为陜州总管府，管陜、鼎、熊、函、谷五州，仍割长水属虢州，其年复立崤县。二年复割崤县属函州，三年又置南韩州、嵩州，并属陜府。四年东都平，割熊、谷、嵩三州属洛州总管，其年罢洛州总管，复以熊、谷、嵩三州来属，仍省南韩州入洛州。八年废函州，以崤县来属。贞观元年罢都督府，又以芮州 、芮城河北二县来属。十四年改崤县为硖石县。大足元年割绛州之夏县来属，寻却还绛州。天寳元年改为陜郡，置军。至德二年十月收两京，干元元年复为陜州。因割蒲州之解安邑、绛州之夏县来属，仍改安邑为虞邑。广德元年十月，吐番犯京师，车驾幸陜州，乃以陜为大都督府。天佑初，昭宗迁都洛阳，驻跸陜州，改为兴德府，为次畿赤。哀帝即位，省，复为大都督府，皇朝为保平军节度。
元领县六，今八：
陜县、芮城、平陆、灵宝、硖石、夏县、阌乡、虢州割到。湖城。虢州割到。
州境：
东西二百七十一里，南北二百六十五里
四至八到：
东至东京七百二里，东至西京三百五十里，南至长安四百六十九里，东至河南府永寜县一百一十六里，西至华州华阴县界二百二十五里，南至虢州玉城县一百四十里，北至绛州二百二十里，西南至虢州九十三里，东南至河南府永寜县界一百六十里，东北至解州闻喜县二百四十里，西北至绛州二百二十里，又西北至河中府二百四十五里。
户：
唐开元户四万七千三百二十二。皇朝户：主一万二千五百四十四，客四千八百九十九。
风俗：
《汉书•地理志》：“韩地也，子男之国。虢 为大，恃势与险，崇侈贪冒。”
人物：
傅说，宫之奇，段干木，皆陜人。焦先，唐上官仪，陕州人，相高宗。姚崇，硖石人，为开元之名相，侄孙誾为城父令，与张巡同守睢阳，官尚书郎。
土产：
柏子仁，贡；瓜蒌根，贡；絁，绢，麝香，蕤仁，石胆。
陜县，旧六乡，今五乡。本汉县，属弘农郡。后魏初改为陜中县，属弘农不改，至太和中，立郡于此。女几山，《九州岛要记》云：“富禄县有女，几年八十，居陈留沽酒，得道，飞升于此山，因名之。”金门有竹，可以为律管。温汤，在县南一十六里，后周太守元楷掘井得泉极热，遂修为浴水。黄河，自灵宝界流入，《后汉书》曰：“献帝归至陜，议者欲令天子浮河东下，太尉杨彪曰：‘臣，弘农人，从此以东有三十六滩，非万乘所当从也。’乃止。”《周地图记》曰：“城西北角河水中涌沸方数十丈，声闻数里，俗云：石季龙载铜翁仲所没处，水虽涨灭，翁仲头髻长与水齐，晋刘裕军至，髻忽没，至今不复出。”《史记》云：“秦始皇铸金人十二。”董卓毁其九为钱，其在者三。魏明帝欲徙于洛阳，重不可胜，至灞水西停之。石虎取置邺宫，至苻坚，又徙长安，其一未至而苻氏乱，百姓推置陜北河中，于是，翁仲灭矣。槖水，即鲁水也，隋文帝遣苏威引槖水西北入城，百姓至今赖之，呼为利人渠。又按《唐史》云：“武德元年，陜东道行台金部郎中长孙操自郡东又引水入城，以代井给，百姓赖之，与上渠俱利于民。”曹阳墟，俗名七里涧，在县西四十五里，《后汉书》：“献帝东迁，李傕、郭汜等追乘，舆战于弘农东涧。天子幸曹阳墟次田中，是此地也，今涧为曹阳涧，魏武帝改为好阳涧。故虢、焦二城，《左传》谓：“虞、虢、焦、滑、霍、杨、韩、魏，皆姬姓。”此二城为晋所灭，故城在今县东北百步。曲沃，《左传•文公十三年》：“晋侯使詹嘉、处瑕以守桃林之塞。”《水经注》云：“晋侯以曲沃之官守之，故有曲沃之名。”大阳故关，在县西北四里，后周大象元年置，即茅津也，一名大阳津 。《后汉书》谓“献帝北渡大阳津” ，是此处。河上公庙，在州西五里，唐神龙二年皇帝亲谒，朝廷有麟迹见。墨池，《后汉书》云：“张芝，字伯英，少好书，所居池水尽黑 ，迄今尚有遗迹。”邵伯祠，在县东三里，唐大历七年重置。虢山，在县西三里，《史记》云：“魏文侯二十六年，虢山崩，壅河。”注云：“在陜。”晋灵公台，在县西南三十二里，《左传》：“晋灵公不君，厚敛，雕墙，登台弹人。”即此也，俗号女台，高五十余尺。望仙台，在县西南十三里，汉文帝亲谒河上公，公既上升，故筑此台以望祭之。州理城，即古之虢国城。《西征记》：“陜县，周、召分职处”，城南依山原、北临黄河，悬水百余仞，临之者皆悚栗。太原仓，在县西南四里，隋开皇二年置，以其北临焦水、西倚大河、地势高平，故谓之太原，周回六里。徽伯故垒，在县南二里，高欢使李徽伯戍陜，周太祖攻之，徽伯筑垒于此，拒太祖。大阳桥 ，在县东三里，唐贞观十一年太宗东巡，遣右武候将军丘行恭营造。
芮城县，西北九十三里，旧六乡今二乡。古魏国附庸邑，今县西二十里有芮城，《史记》：“芮国在冯翊界。”鲁桓公三年芮伯万为母姜氏所逐，遂居于魏，为晋所灭，今芮城是也。今县北五里有魏城，即毕万所封，汉以其地为河北县，属河东郡。姚秦于此置河北郡。后魏太和十一年自此移郡于大阳城 。后周明帝二年自县东十里移安戎县，于此置，寻改为芮城县，因古芮城为名。唐武德二年于此置芮州，贞观元年州废，县隶陜焉。浢水 ，《水经注》云：“河北县有浢水、浢泽，其水南入于河，河水故有浢津之名。”《穆天子传》云：“天子自冥軨，次于浢水之阳，丁亥，入于南郑。”陈平祠，在县东北二里，平葬中条山，蒲阴县城西门也，八世孙汉魏郡太守陈康于此分居，乃立祖庙，今宗族祭祀。陈平北庙，在县北一十五里，按碑文云：“二十六世孙陈处静以唐武德四年徙故墓，自南迁北。”此庙有碑二，古柏森然。太公祠，在县东南吕坡二十五里，周太师封于齐，三十君吕德仁晋泰始元年出为河北郡太守，今县北有河北故城，至后秦弘始十六年陇西太守吕凭创基立庙，有二碑见在。芮王庙，在县西二十里古芮城内，周司徒封于芮，为附庸之国也。梁开平初感梦于天庭，再立祠庙。中条山，在北十五里，高八里。自河中府东至当州灵宝县界，次入平陆县，南望太华，北瞻壶口，此山薄狭而延袤，故谓之中条，亦曰薄山。至王屋，又至太行，入于海。薄山，在县北十里，按《山海经》云：“蒲山之首曰甘枣之山，共水出焉，西流注于河。”《穆天子传》曰：“登薄山、冥軨之际”，此乃起自薄坂，又名首阳山，逦迤连延，东至太行入海，南北狭薄谓之薄山。《史记•封禅书》云：“自华以西名山七，薄山即其一也。”方山，一名雷首山，在县西北二十七里。按《地理志》云：“河中府有地方名阴崖。”《注》云：“方山在其南”，即此。按《尚书•禹贡》：“壶口、雷首至于太华”，雷首即此山也。与二华争高，峰峦巉崒。龙泉水，在县北七里，《水经注》云：“古魏城内有龙泉，南流出城，源阔五寸、深一寸。”古芮城，在县西二十里，按《泰誓》注云：“周自虞芮质厥成，诸侯并附，芮伯作旅。”《巢命》注云：“芮伯，周同姓，圻内之国，为卿大夫。”《左传注》云：“芮国在冯翊，临晋县也”。古魏城，县北五里。按《左氏传》曰：“霍、杨、韩、魏，皆姬姓”，又《毛诗•国风》云：“纠纠葛屦，可以履霜；掺掺女手，可以缝裳。”刺魏地狭隘，人多机巧，其君俭啬而褊急，卖圃之菜，食园之桃，以理国人焉，省赋税、尚车甲。北瞰汾水、东临晋境。至鲁闵公元年，为晋献公所灭。晋作二军，毕万为右，灭魏，遂以赐之。卜偃曰：“毕万之后必大。”万，盈数；魏，大名也。三卿分晋，万之子孙复为魏国，后为强秦所逼，东迁于梁。魏有公子无忌，用侯嬴之计，使朱亥袖锤杀晋鄙而夺其军，北救赵。后，秦伐魏，信陵君自赵率五国之兵大破秦军，退至函谷。至始皇二十二年，灭其国以为郡县。其城周回八里，年代绵远，遗址犹存。毕万墓，在县东北一十三里，按《地理志》云：“魏城东五里，有魏之始祖墓，高一丈。”段干木墓，在县东北一十五里，按《史记》：“魏文侯过段干木之庐，必式卒，葬故魏城东。”坟高三丈，有祠存。唐贞观十年勅禁樵采。郄芮墓，在县西三里，按《左传•僖公二年》：“四月，晋侯潜会秦伯于王城，瑕甥郄芮焚公宫，不获公，乃如河上，秦伯诱而杀之。”葬于此，子缺服丧营坟三年。初，臼季使过冀，见芮之子缺耨，其妻馌之，相敬如宾。与之归，言诸晋文公曰：“能敬必有德，德以治民，君请用之。”公曰：“其父有罪，可乎？。”对曰：“舜之罪也，殛鲧；其举也，兴禹。《诗》云：‘采葑采菲，无以下体。’君取节焉可也。”文公乃命缺为下军大夫，复与之冀，还其父故邑，今晋州冀氏县是也。
平陆县，北五十里，旧十二乡今五乡，本汉大阳县地，属河东郡。后汉改为河北县地，属亦不改。后魏太和十一年，自今芮城县界故魏城移河北郡理 。周武帝天和二年省大阳县，仍自故魏城移河北县于郡理。隋开皇三年罢郡，以县属陜州。唐天宝元年，陜州太守李齐物凿三门山，路所通深，便于漕运，于所开渎中得古铧鉏，甚大，上有古篆‘平陆’二字，由是其年二月改为平陆焉。吴山，俗谓虞坂，自上及下，七山相徙，在县北五十里。《汉•地理志》：“大阳县西有吴山。”即吴坂也。楚客谓春申君曰：“昔骐骥驾盐车上吴坂，迁延负辕而不能进，遇伯乐解而骤之，于是俯而喷 、仰而鸣，以伯乐之知己也。今仆居轭之日久矣，君独无意使仆为君长鸣乎？”闲原，《诗》云：“虞芮质厥成，文王蹶厥生。”毛苌注云：“虞芮之君相与争田久而不平，乃相谓曰：“西伯仁人，盍往质焉。”及境，见行让路，耕让畔，咸相谓曰：“我等小人，不可以履君子之庭。”乃相让所争之地以为闲田而返，天下闻之，归周者十余国 。原在县西六十里，东西七里、南北十三里。颠軨坂，今谓之軨桥，在县北四十里，即《左氏》“冀为不道，入自颠軨”。黄河，去县二百步。傅说祠，在县东北二十里，《尚书》：“高宗梦得说，使百工营求诸野，得之傅岩。”注云：“傅氏之岩，在虞、虢之界。”《水经注》云：“沙涧水北出虞山，东南径传岩。”今穴在隠窟，即水西悬崖，去水一丈立祠焉。咸亨二年诏修傅说祠，以少牢致祭。沙涧，在县东三十里。《水经注》云：“沙涧水北出虞山，东南径傅岩，歴傅说隠室，俗名圣人窟。’故虞城，在县东北六十里，按《地理志》：“吴山有城。”《左传》：“晋荀息请以屈产之乘与垂棘之璧假道于虞，以伐虢。”即此城也。鄍城，在县东北二十里，《左传•僖公二年》：“晋荀息曰：‘冀为不道，入自颠軨，伐鄍三门。’”《杜注》云：“河东大阳县有颠軨坂。”又注云：“冀伐虞至鄍，鄍，虞邑也，其城周回四里。”瑟瑟窟，在县西北四十里。
灵宝县，西四十里，旧八乡，今三乡，本秦桃林县。汉为弘农县地，按汉县在今县西南二十里函谷故关城是也。隋开皇十六年，于今所置桃林县，属陜州，取古桃林塞为名。唐开元末，其地得天寳灵符，因改元天宝，兼改此县为灵宝焉。门水，俗名鸿胪涧。柏谷水，亦名壑涧，《水经》云：“河水又东，合柏谷水。”《注》云：“水出弘农县南石堤山。”桃林塞，《山海经》云：“夸父之山，其北有林，名曰桃林。广员三百仞，中多马湖 。水出焉，北流注于河。其中多珚玉，造父于此得骅骝、緑耳之乘，来献穆王。”《尚书》谓：“放牛桃林之野。”《左传》谓：“守桃林之塞。”其地则一 ，自县以西至潼关皆是也。《三秦记》：“桃林塞在长安东四百里，若有军马经过，好行则牧华山，休息林下，恶行则决河漫延，马不得过矣。”曹阳城，在县东南十四里，陈涉使周文西入秦，秦使章邯击破之，杀文于曹阳城，即此。后曹公改为好阳。晋王斜路，即《汉书•地理志》:“函谷关路也。”西接湖城县，东至此县界六十一里，已废。开皇九年晋王自扬州回复由此路，因名晋王斜路，至今不絶。黄河，在县西北五里。古函谷关，在县南十里一百六十步，秦之旧关也。孟尝君田文被逐，夜半关闭，下客为鸡鸣而得出之处也。汉高帝入武关，居灞上，闭函谷关不纳项王，亚父怒烧关门。又汉楼船将军杨仆立大功，耻为关外民，请以家僮七百人助筑关城，武帝意好广阔，遂东移于新安，以其故关为弘农县也。《地理志》云：“弘农，故秦函谷关也。”崔浩注云：“东自淆山，西至潼津，通名函谷，号曰天险，所谓秦得百二。”戴延之《西征记》云；“旧函谷关带函道。”《汉书•训纂》：“道形如函也。”郦善长《水经注》云：“门水北径弘农县故城东。城即故函谷关校尉旧治处，终军弃繻之所。”老子西入关，尹喜望气于此也。王元说隗嚣，请以一丸泥东封关，亦此处也。《三秦记》云：“函谷关去长安四百里，日入则闭，鸡鸣则开，秦法也。”又晋《地道记》云：“汉弘农本函谷关，有桃林也。”潘岳《西征赋》云：“蹑函谷之重阻。”即此关也。其城北带河、南依山，周巡五里余四十步，高二丈。唐天宝元年，于尹真人旧宅所掘得灵宝符，遂立灵宝县于此。稠桑泽，在县西十八里。按《山海经》云：“桃林，地方三百里。”此泽即古之桃林也。《春秋》云：“虢公败戎于桑田。”杜预注云：“桑田，虢地，在弘农陜县东北。”盖此也。细腰源，在州南七十九里，东西阔三里，南北长十里，当中五十步。《俗传》云：“中心狭细，如束索之腰，故名。”尹喜台，在县南十二里。关龙逢坟，在县南七里，《城冢记》云：“关龙逢葬在龟头原左胁，高三丈。”唐太宗东巡致祭，开元十三年立碑，舍人吴巩之词。杨骏五公墓，在县东南十五里，《晋阳秋》云：“惠帝永平元年杀太傅杨骏并父及子孙五人，故吏潘岳等收葬之。”
硖石县，东南五十里，旧六乡今三乡。本汉陜县地，属弘农郡。周《地图记》：“后魏太和十一年，分陜县东界于冶垆置崤县，在冶之郊，属弘农，取崤山为名。隋初改为硖石县，大业二年废入陜县。唐义宁元年再置崤县，理硖石坞，二年省，武德元年再立，三年移理畅桥故镇，贞观八年移于安阳城，十四年移于硖石坞西，即今县是也。皇朝干德五年，割河南府永宁县胡郭一村属焉。底柱山，俗名三门，在县东北五十里黄河中，《禹贡》：“导河积石，至于龙门，东至于底柱。”注云；“河水分流，包山而过山，见水中若柱然也。”又以禹理洪水，山陵当水者破之，以通河，三穿既决，河出其间，有似门，故俗号三门。汉成帝鸿嘉四年杨焉上言：“底柱之隘。可镌广之。”上乃令镌之，才没水中，不能复去，而令水益湍怒，为害弥甚。隋开皇三年，遣仓部侍郎韦瓒自蒲陜以东募人能于洛阳运米四十石由底柱之险达于常平者，免其征戍。唐贞观十二年太宗东巡，临幸于此，今有魏征所勒碑铭在。绣岭宫，在县东三里。硖石水，县东二十里，水出上岭，西经硖石山，因名，与槖水合流。二陵，在县东北四十六里。《春秋》云：“崤有二陵焉，南陵，夏后皋之墓；北陵，文王避风雨之所。崤在弘农渑池县西北，道在三崤之间，两山相嵚，文王避风雨，古道犹存，其地原属河南永宁县，干德五年割属当县。虢城，在县西三十六里。《左传•僖公五年》：“晋侯围上阳。”杜注云：“上阳，虢国都，在弘农陜县东南。”《地理志》：“陜县，故虢国。”北虢在大阳，东虢在荥阳，西虢在雍州，今陜县东即北虢也。安阳城，在县西四十里。《汉书》：“上官桀侯封之国。”潘岳《西征赋》曰：“我徂安阳，言涉陜郛。”唐贞观八年，以崤县在此城内置，十四年移治向南，改名硖石县，城今废。神雀台，在县北四十五里，石壕镇东路北，唐天宝二年赤雀翔于台上，因名。台高五十尺，周半里。莘源，在县西一十五里，《左传•庄公三十二年》：“有神降于莘。”杜预注云：“莘，虢地。”废陜芮县，在县南四十里，废入硖石县。
夏县，北九十九里，旧十一乡今七乡。本汉安邑故地。魏孝文太和元年析安邑县置夏县，以夏禹所都之地为名，属河东郡。后周建德七年移于此地。义宁初属虞州，贞观十七年力隶绛州，干元三年属陜州，巫咸山，一名覆奥山，《水经注》云：“盐水西北流，经巫咸山北。”《山海经》云：“巫咸国在女丑北，右手操青蛇，左手操赤蛇，在登葆山，羣巫所从上下也。”又引《大荒西经》云：“大荒之中有灵山、巫咸，巫即巫盻、巫彭、巫姑、巫真、巫礼、巫砥、巫谢、巫罗，十巫从此升降，百药爰在。”又引郭景纯云：“羣巫上下灵山采药，往来也。”盖神巫所游，故山得名。夏宫，夏静《与洛下人书》云：“安邑，禹旧宫，有石殿、金户、丹庭、紫宫，俗人名为骊姬。”故房今无基址。夏禹台，在县西北十五里土地。《十三州志》云：“禹娶涂山氏女，思本国，筑台以望。”今城南门台基犹存。夏静《与洛下人书》云：“安邑涂山氏台，谓之青台，上有禹祠。”巫咸祠，在县东五里巫咸山下，即商臣也。中条山，在县界东西百二十里。皇川，在县东南五十五里中条山内，耆旧相传夏后避暑离宫之所。涑川，在县北四十里，从闻喜县界接河中猗氏县，东北有青原，南拒安邑，沃野弥望一百余里。《左传•成公十三年》：“晋侯使吕相絶秦曰：伐我涑川。”古安邑城，在县西北一十五里，按《地理志》云：“夏禹自平阳迁都安邑，后徙晋阳。”又皇甫谧云：“禹受禅，都平阳迁安邑也。”
阌乡县，西一百七十里，旧五乡，今二乡。本汉湖县，属京兆尹，因津以名邑焉，又为戾园之地，有思子台、太子园陵存焉。周明帝二年，于湖城故地置阌乡郡。隋开皇三年废，十六年自湖城故城移于今理，仍改为阌乡县。唐贞观元年，移鼎州于此，八年，州废为县，复属虢。皇朝太平兴国二年，割阌乡、湖城二县属陕州。秦山，一名秦岭山，在县南五十里。《山海经》云：“华山之首，有钱来之山。”又西四十五里有松果山，又西六十里有大华山，郭氏注云：“即西岳华阴山也。”又按夸父山，其北有桃林，郭注：“桃林，今弘农湖县阌乡南谷中是也。”黄河，在县北三里。阌乡津，去县三十里，即旧风陵关。蒲城，子路为孔子问津之所。黄卷坂，即潼关路，《述征记》云：“河自关东北流，水侧有长坂，谓之黄卷坂是也。”按坂在县西北二十五里，潘岳《西征赋》云：“黄卷以济潼。”谓此古道为车辙所辗成。玉涧水，《水经》云：“河水又东北，玉涧水注之。”注云：“水南出玉溪北，流径皇天原。”女娲墓，自秦汉以来皆系祀典。唐干元二年，虢州刺史王奇光奏所部阌乡界女娲墓于天宝末失其所在，今月一日夜，河上侧近忽闻风雷声，晓见墓踊出，上有双柳树，下有巨石，其柳各高丈余。戻太子陵，在县南一十六里，高一百五十尺。思子宫故城，在县东北二十五里，汉武思戾太子所筑。泉鸠水 ，一名全节水，戾太子亡匿处。宋武七营，宋高祖武帝征姚泓于长安，其将檀道济、王镇恶，滨河带险，大小七营在县西沿河。赫连氏京观，在县西北二十三里，俗号平吴墓，赫连勃勃使太原公昌引兵攻宋将朱龄石于潼关，克之，乃筑台以表武功也。
湖城县，西九十里，旧六乡，今二乡。汉县，属京兆尹。旧曰：“胡，建元元年更为湖。”即今县西北二里古胡城也。按《郊祀志》：“黄帝以首山之铜，铸鼎于荆山之下。”后名其地为鼎湖，即此邑。后魏改为湖城县。隋开皇十六年废，义宁元年于古上阳宫再立，干元三年二月改为天平县，八年移于上阳宫，东南一里，即今理，大历四年复为湖城县。荆山，在县南，出美玉，即黄帝铸鼎之所，故有鼎湖之称，即此城。扬堆，形若聚栗，故人称为扬堆。凤林泉，后汉辛缮字公文隠居华阴，有大鸟鸡首、燕颔、鱼尾、蛇颈、五色而多青，栖于门之槐上，因名凤林泉。周天子祠，《郡国县道记》 ：“周天子故祠在县西南十里。”即《汉志》注有二祠存。夸父山，在县东南三十五里。九龙庙，在县南十九里，庙有九泉，大小相类，深浅无异，其色清澈，毛发可鉴，若逢亢旱，祈祷此庙，应若影响。

虢州
虢州，弘农郡，今理弘农县。《禹贡》：“当雍、豫二州之境。”春秋为虢国地。按《帝王世纪》云：“故虢有三焉，周兴封虢仲于西虢，此其地也；封虢叔于东虢，即今成皋也；今陜郡平陆县是北虢；此谓三虢焉。”《春秋》鲁僖公二年为晋所灭，即荀息请以屈产之乘 、垂棘之璧 ，假道于虞以伐虢者也 ，虢亡 ，地入晋。七国时，为秦、韩之疆。秦并天下，为三川郡，后立河南、南阳二郡。《汉•地理志》：“元鼎四年，丞相论广关中地，又楼船将军杨仆耻为关外民，于是徙关于新安。割秦河南、南阳二郡之西境于故函谷，置弘农郡并弘农县。”义取弘大农桑为名，以属司隶。后魏避献文讳改恒农郡，至太和十一年移郡理陜城，永熙三年分恒农西界，又为西恒农郡。后周明帝废西郡并入元郡，仍改恒农为弘农。隋开皇三年废郡，以所领县并属陜，大业二年废陜州，又以弘农县复立郡，即理于今州西古城，其年冬又移郡于鸿胪川，即今郡理也，义宁元年改为凤林郡，其年又于卢氏县置虢郡。唐武德元年改虢郡为虢州，仍改凤林郡为鼎州，乃自弘农移理阌乡县，贞观八年废鼎州，自卢氏县移虢州于今理，属河南道。开元初，以巡按所便，属河东道。天宝元年改为弘农郡，干元元年复为虢州，令仍属河东道。后汉刘昆为太守，初多虎灾，月余皆负子过河而去。
元领县六，今四：
恒农、卢氏、玉城、朱阳。
二县割出：
阌乡、湖城。并入陜州。
州境：
东南一百六十里、南北一百一十四里。
四至八到：
东至东京七百六十里，东至西京四百五十五里，西北至长安四百三十里，南至邓州七百里，西至华州二百三十五里，北至绛州三百四十里，东北至陜州一百三里，东南至汝州五百一十里，西南至商州三百七十里，西北至潼关一百三十里，自潼关至华州一百二十里，又至河中府一百八十三里。
户：
唐开元户一万七千七百四十三，皇朝管户：主四千四百七十三，客四千六百七十九。
风俗：同陜州。
姓氏：
恒农郡五姓：杨、刘、强、晋、奚。
人物：
董过，弘农人，尝云读书百遍 ，其义自见，为大司农。王浚，弘农人，为晋龙骧将军，平吴。唐宋之问。弘农人。
土产：
方纹绫、贡。花纱、绢、梨、枣、砚瓦、麝香、蜜、黄丹。
恒农县，旧八乡，今四乡。本秦桃林县地。汉武帝置弘农县于秦故函谷关衙山岭下，注云：“函谷者，谓道形如函。”孙卿子谓秦有松柏之塞，即此地也。隋大业二年省弘农县，三年，复于今湖城县西南一里上阳宫南置，寻移县就郡理，其年又以郡同移于鸿胪川，即今县理是也。唐显庆元年改为恒 ，开元初复为弘。后汉公沙穆为令，初多虫灾害稼，穆以身祷一夕，虫为暴雨所毙，岁成大稔。皇朝建隆三年，改为恒农，避庙讳。衙山岭，在县西南三十五里，《汉•地理志》；“弘农县，衙山岭下，谷烛水所出。”鹿蹄山，《九州岛要记》云：“弘农县有鹿山，山中石上有自然鹿迹，非人功所为。”石堤山，在县西南一十七里，《水经注》云：“柏谷水出弘农县南石堤山下，有石堤祠焉，西连华山。”伏犊山，在县西南二十八里，东接崤函，西连仙掌。扇子山，《九州岛要记》云：“山石壁中分，其形似扇，故名之。”黄河，在县西十五里。鸿胪川，一名鸿胪涧，一名门水，在县西一里，西南自朱阳县界入，溉田四百余顷。《水经注》云：“即《山海经》所谓阳华之山，门水出焉者也，又东北历硖，谓之鸿关水，东有城，即关亭也。”柏谷亭，汉文帝微时常游于此，按《九州岛要记》云：“杨震宅在柏谷亭。”柏人驿，汉高祖获贯高之所。杨震宅，按《后汉书》：“震四世五公为关西大儒，即郡人也，号为关西孔子。”王浚冢，仕晋，平吴有功，卒葬于此，而冢尚存。
朱阳县，西南七十里，旧五乡，今四乡。本汉卢氏县地，按《十三州记》 ：“卢氏有朱阳山，因别立县。”后魏太和十四年，蛮人樊磨背梁归魏，魏于今卢氏县南一百五十里立朱阳郡，以樊磨为太守，孝昌二年省郡，大统二年又立，属东义州，仍于理所置朱阳以属焉。后周保定二年省郡，大象二年，移县于今卢氏县西南鄢渠谷中。隋开皇四年，移理洛水北，大业二年移于芹池川，即今县也。皇朝干德六年并入恒农县，太平兴国七年再置。地肺山，山下有神祠 ，即肺祠也。柏谷，古有白石先生隠此山得仙，今有遗迹尚多焉。鸿胪水，经县南百五十步。
卢氏县，东南一百六十六里，依旧二乡，汉县，属弘农郡。后属虢，今不改。《郡国县道记》云：“县则西虢之别邑。”按《遁甲开山图》云：“卢氏山宜五谷，可以避水灾，因山以名县。”后魏大统中，于此立东义州。隋开皇三年改为虢州，大业三年废州，义宁元年又置虢郡。武德元年改为虢州，贞观八年州移理弘农，此为属也。熊耳山，按《汉书•地理志》云；“卢氏县熊耳山，伊水出，东北入雒。”在今县南五十里。按《遁甲开山图》云：“熊耳山有金匮石室，夏禹藏图书之所。”《尚书》：“导洛自熊耳。”孔安国曰：“在宜阳之西，乃樊崇积甲之所。”是知有两熊耳山，以其两峰相对似熊耳故也。洛水，经县南，兜鍪山，自商州洛南界逦迤向县西，却入朱阳山，去县一百四十里，山形似兜鍪。朱阳山，自兜鍪山逦迤向县西，南经县界入西石门山，去县百里，出檀木为弓材。西石门山，自朱阳逦迤向县西界入熊耳山，去县十里，山形似门。
玉城县，东南六十里，旧五乡今三乡，本卢氏县地。后魏正始二年分卢氏地于今县，东南十五里立石城县，属安乐郡。废帝元年改石城为玉城县，以隶虢，因荆山之石有玉而美，故以名之。后周天和六年废，义寜元年于今县西北一百五十步再置，因后魏旧名，贞观八年移于今理。五阳水，在县西十五里，北流与关方水合。鹿蹄山，在县西南二里。


太平寰宇记卷七

河南道七
许州
许州，颍川郡，今理长社县。《禹贡》：“豫州之域。”星分房、宿二度。周为许国，《左氏传》：“许，太岳之后。”说者谓炎帝之裔。周武王伐纣封于此，又徙于叶。鲁昭公九年又迁于夷，今亳州城父县是也。至十三年，又自夷迁居于叶。十八年又迁于白羽。定公六年为郑所灭，自后复立为郑附庸邑。周末为晋地，三卿分晋，其地入韩。七国时为韩、魏二国之境。秦并为颍川郡，理阳翟。二汉为颍川之许县。后汉末，曹操迎献帝自洛都于许，文帝虽云都洛，其宫室、武库多在许州，即今许昌县也。又西魏大统十三年，诏遣河南行台大都督王思政进据颍川，东魏遣将清河王高岳率众十万攻思政，思政不与战，岳造高堰引洧水以攻之，十五年城陷，水自东北入城，思政为岳所执，即今长葛县之长社故城也。北齐高澄于此改立南郑州。周大定元年改为许州，治长社焉，隋初不改，大业初州废，又为颍川郡。唐武德四年平王世充，改为许州，领长社、长葛、许昌、繁昌、黄台、溵强、临颍七县，贞观七年废黄台、繁昌、溵强三县，以洧州之扶沟、鄢陵；汝州之襄城；嵩州之阳翟；北澧之叶县来属。十三年改置都督府，管许、唐、陈、颍四州，而许州领长社、长葛、许昌、鄢陵、扶沟、临颍、襄城、阳翟、叶九县。十六年罢都督府。显庆二年割阳翟属洛州，开元四年割叶、襄城置仙州，二十六年仙州废，以叶、襄城、阳翟来属，其年又以叶、襄城属汝州。二十八年又以襄城来属，是岁又以叶属汝州。天宝元年改为颍川郡。干元元年复为许州，长庆三年废溵州，为郾城县来属。本忠武军节度，梁开平二年改为匡国军，唐同光元年复旧，皇朝因之。
元领县八，今七：
长社、长葛、临颍、许昌、阳翟、郾城、舞阳。
一县割出：
鄢陵。入开封府。
州境：
东西一百五十五里，西北二百五里。
四至八到：
东北至东京二百一十五里，西北至西京三百三十里，西至长安一千二百六十里，东至陈州二百八十里，正南微东至蔡州三百二十里，北至郑州一百八十里，西南至汝州一百八十里，东南至陈州三百二十四里，西北至河南府三百三十里。
户：
唐开元户一万九千七百一十七，皇朝户：主二万九千五百四十六，客二万一千九百九十。
风俗：
颍川本有夏之国，夏人尚忠，其弊鄙朴，有申、韩之余烈，高仕宦，好文法，人以贪恡争讼为俗焉。汉韩延寿、黄霸继为郡守，先之以敬让，化以笃厚，风教大行。
姓氏
颍川郡八姓：陈、荀、锺、许、库、于、鲜于、鲜。
人物：
贾山，长社人，汉孝文时言治乱之道。韩棱，颍川舞阳人，窦宪威权震天下，尚书以下议欲拜之，称万岁，棱正色曰：“礼无为臣称万岁之制。”议者皆惭。荀淑，颍川颍阴人，季膺师之，有子八人，谓之八龙。彧，淑之孙，二十九为尚书令。锺皓，长社人。陈寔，许人。李膺，襄城人，客造如登龙门。辛毗，颍川阳翟人，魏文帝欲徙冀州十万户实河南，毗入谏，帝起，毗引其裾。繁休伯，颍川人，文才机捷。锺会，颍川长社人，太傅繇之小子也，改虞松表五字，司马景王曰：“真王佐才也。”庾峻，鄢陵人，长安有大狱不决，峻为侍御史，断之。枣据，长社人。褚彦回。阳翟人。
土产：
绢、蔍心布、干柿、黄明胶。

长社县，旧十乡，今五乡。汉旧县也，属颍川郡，始因社中树暴长，故县名长社县，盖郑长葛之地。《春秋•隠公五年》：“宋人伐郑，围长葛。”即此也。隋文帝废郡，以县属汴州，大业三年改为颍川县。唐武德四年复为长社，改为许州。望烟山：无峰岫，高岳围王思政于此，置烽燧，因有望烟之号。南、北玉山：高岳、慕容绍宗围颍川，筑此两山窥望城中。高阳里，在州城西门内道南荀氏家，传荀淑有子八人皆贤，其地旧称西豪里。颍阴令范康曰：“昔高阳氏有才子八人，荀公亦有才子八人。”乃改西豪为高阳里。时同郡人陈寔为太丘长，奕叶贤德往诣荀门，陈君使、元方为御，季方从后，孙子长文尚幼，抱之于膝，君使、叔慈、应门、慈明行酒，自余六龙侍侧，孙文若犹小，坐之于懐，言语三日，德星为之聚。太史奏曰：“五百里内有贤人集，故德星为之聚。”因名其曰德星乡，今郡城西南故宅是也。犬城，郑公孙射犬城。长箱城，东魏行台清河王高岳率众围西魏将王思政，因筑此城，以车箱为楼，因名长箱城。故陶城，东晋陶侃征杜詜，于此屯军，因筑此城，在今县西南。故鲁城，《左传》：“郑伯请以泰山之祊易许田而祀周公。”即此城也。狼沟，《左传》所谓“楚子师于狼渊”也。灵泉，《九州岛要记》云：“许昌灵井亦曰灵泉，今石砌方正，水旱民必祷焉。”张骞冢，汉武帝使寻河源，封博望侯，今郡有冢存。颍水，在县西南三十里。《地理志》：“阳干山，颍水所出，东至下蔡入淮。”德星亭，在县西北一里，《汉杂事》云：“陈太丘父子相聚之处。”晁错墓，在县东北二里。错，颍川人，汉御史大夫，请削诸侯地者，郡有冢存。斗鸡亭，在县东北五里，唐开成中亷使杜誴筑。荀爽兄弟八冢，在县东北七里。爽本颍川人，今地名荀村，里名高阳，神道碑存。灌夫冢，在县北三里，为汉将军。《颍川记》云：“颍水出，灌氏宁；颍水浊，灌氏族。”无何，颍水色变，果为族灭。七星井，各方七步，俗云：‘汲一井，则余井水皆动。’五井在县东北二里，二井在县正北二里。瀷水经县西，俗谓之勅水，源出大騩。大騩山，唐和元八年，雨水摧其山而出，流荡居人，溺死者千余人。
长葛县，北六十里，旧二乡今九乡，古郑邑也。《春秋》谓：“宋人伐郑，围长葛。”俗亦呼为长井城 ，汉为县，属颍川。沙水，《尔雅》云：“濄为洵，颍为沙，汝为濆，即此水也。”东偏城，在县东北五里。《左传》：“齐、郑伐许，许庄公奔卫，齐以许与郑，郑伯使许大夫百里奉许叔以居许东偏，又使郑大夫公孙获处许西偏。”今有东、西两城。故颍国城，在县西一里，颍侯之国也。盖春秋时长葛之地，宋人伐郑，围长葛，即此也。县理长箱城，东魏武定五年清河王岳率众围西魏将王思政于颍川，因筑此城，初以车箱为楼，因名长箱城。隋开皇六年，乃于此立县。长社故城，在县西一里，西魏大统十三年诏遣河南行台大都督王思政进据颍川，东魏遣将清河王岳率众十万围颍川，思政不与战，岳造堰，引洧水以灌城，十五年，颍川城陷，水自东北入城，思政为岳所执，即此城也。锺繇台，在县西十里。魏东武亭侯锺繇学书台在繇故宅中，今台址尚存，又有锺繇冢。陈寔冢，在县西三十五里，汉太丘长之冢也。《陈氏家传》云：“纪堪以下八十六墓三十六碑，并在长葛县陉山之阳。”又有庙存。
临颍县，东南六十里，旧七乡。汉县，属颍川郡。今县在临颍皋上，颍水东岸 ，俗谓之临颍皋，其实冈阜也。隋大业四年，自故城移于今理，开皇三年罢郡，以县属许州。唐建中二年属溵州，贞观二年州废，依前，属许州。临颍皋，东西长五十里，即龙脾冈也。《嵩高山记》：“嵩山东南三百里有龙脾，其地沃壤可居。”即此也。今临颍县理在此冈上。颍水，西北自长社县界流入。繁昌城，《魏志》：“文帝行至曲蠡，乃为坛，于繁阳受禅，改元曰黄初，以颍阴之繁昌亭为繁昌县。”坛前有二碑：一是百官劝进，一是受禅碑，并锺繇书于后。其碑六字生金，论者以为司马金行，故曹氏六世也。青陵台，《水经注》云：“颍水东南流，经青陵亭北。”白台，按《水经注》云：“繁昌县城内有三台。”此其一也。鲖阳城，在县西南四十里，古鲖阳县也。在鲖水之阳，故曰鲖阳城。大陵城，即郑地也，在县东三十里，即陈蕃为亭长所辱处。豢龙城，在县西四十里，即今豢龙氏之邑也。昔董父实甚好龙，能求其耆欲以饮食之，龙多归之，舜赐氏曰豢龙。豢，养也。及夏孔甲扰于上帝，帝赐之乘龙 ，雌雄各一。有刘累学扰龙于豢龙氏，以事孔甲。夏后赐氏曰御龙。今汝州鲁山县即御龙氏邑。又汝州有大龙山，并刘累养龙之处。尚书台，（即）魏文帝受禅 ，有黄鸟衔丹书集于尚书台，即此也。
许昌县，东北五十五里，旧五乡，今四乡。其地姜姓，四岳之后，太叔所封。为楚所灭，后以为许县，属颍川郡。又《魏略》曰：“后汉建安元年魏太祖迎献帝，都于许。”即谓此邑也。魏文帝即位，改许县曰许昌县，按今县南四十里许昌故城是也。《宋志》无许昌县，天平元年复置。高齐文宣帝省鄢陵入许昌。隋文帝又于鄢陵县置洧州，以县属焉，大业二年废洧州，以县属许州。初，魏武既破黄巾，经略四方，而苦军食不足，羽林监颍川枣祗建置屯田，于是以任峻为典农中郎将，募人屯田许下，即今许昌县也。得谷百万斛，郡国列置官田 ，数年之间，所在仓储盈积。许昌宫，在许昌故城中，杨修作《许昌宫赋》，即此宫也。鲁城，在县南四十里。《左传》：“郑伯请以泰山之祊易许田而祀周公。”即此城也。刚城，《史记》：“秦昭王五十二年拜燕人蔡泽为相，因封刚城君。”是此也。景福殿，在许昌故城内西南隅也，魏明帝所造，赀费直八百余万。既成，命朝士为赋。永始台，《魏略》云：“黄初五年，文帝东征，留郭后于永始台，霖雨百余日，城楼多壊，有司请移止。后曰：‘昔楚昭王出游，贞姜留渐台，江水至，使者迎而无符，不去，卒没。今帝在远，未有急而便移止，未可也。’”何晏《景福殿赋》曰：“镇以崇台，实曰永始。复道重阁，猖狂是俟。”洧水，在县北二十步。《地理志》：“阳城山，洧水所出，东南至长平入颍，过郡三，行五百里。”《诗》曰：“溱与洧方涣涣兮。”即此也。让王台，在县南三十里。汉献帝禅位于魏王，帝为山阳公，往都山阳浊鹿城，百官送于此台。唐先天元年，因让王台立魏文庙。五女冢，在县南二十里。曹操杀皇后伏氏并姊妺四人，葬于此。颍大夫庙，在县西北一十里，即颍考叔庙，隋大业九年重建。
阳翟县，西北九十里，依旧四乡。即禹之都。春秋时为郑之栎邑。汉为县，属颍川郡。又云“韩分晋，得南阳及颍川，秦灭韩，置颍川郡于阳翟县，颍川郡地有阳关聚”是也。晋属河南郡。隋初隶许州，又分许洛之地，以置嵩州，复以阳翟县属嵩州。炀帝三年罢嵩州，割隶襄城郡。唐武德初又立嵩州，复隶之，贞观三年省州，以阳翟隶许州，龙朔二年割入河南府，今属许州。具茨山，在县北十里。禹山，《后魏书•地形志》云：“阳翟有禹山祠“。偃月山，《洛阳记》：“山形似偃月，因以名之。”三封山，《水经注》云：“颍水故渎，东南经三封山北。”谓此山也。荆山，《洛阳记》云：“荆山出玉，齐武帝于此采玉。”其下即汉颍川郡地。杏山，《洛阳记》云：“仙人刘根隠于此山。”康城，《洛阳记》云：“夏少康故邑也。”《注水经》云：“颍水又东，历康城。”南魏明帝封尚书仆射魏臻为康乡侯，此即臻所封之地。上棘城，《左传》谓：“楚师伐郑城上棘，遂涉颍。”是此也。雍城，《左传》谓：“楚蒍子冯率鋭师侵雍。”梁注云：“河南阳翟县东北有雍城是也。”黄台，在县东北四里。东魏天平二年曾于此置黄台县，属阳翟郡，隋废。钧台，《左传》曰：“夏启有钧台之享。”注云：“河南阳翟县南有钧台陂。”《水经注》云：“连山亦曰启筮亭，享神于大陵之上。”即钧台也。晋《地道记》：“钧台下有陂，俗谓之钧台陂。”凤凰楼，在县西南一里。汉黄霸为颍川太守，凤凰集，嘉禾生，霸乃起楼于郡中，今基址存。七女冈，在县东北三十里。下有七女泉，流至长葛入洧。许由台，在县东一十五里颍水上。巢父台，在县东一十六里颍水上，即巢父饮牛处。
郾城县，东南一百二十里，旧六乡今四乡。本七国时魏之下邑，《史记》：“楚昭阳伐卫取郾。”汉为县，隶颍川郡，光武谓贾复曰：“郾最大，宛次之。”复曰：“臣请击郾。”光武执复手曰：“执金吾击郾，吾复何忧。”即此城也。宋元嘉二年将军刘缅说曰：“城有百年之福，若北朝保之，未可敌也。”遂遣将军殷孝祖焚其仓粮。北齐天保七年，于今县置临颍郡，隋开皇三年，郡、县并废，五年，又于废郡城中置郾城县，隶许州。唐武德四年于县置道州，贞观元年州废，以县属豫州。其后还许州。元和十二年勅淮西，贼中百姓穷困，相率归顺，其数甚多，宜于许、汝行营侧近置行郾城县，韩弘计议拣择穏便处置。其年十一月以今郾城县为溵州，仍以上蔡、西平、遂平三县隶焉，是年十二月勅溵州，宜隶许州。至长庆元年五月废溵州，复为郾城县，依前隶许州，其先割属溵州所管上蔡、西平、遂平等三县，仍还蔡州，寻又以郾城复来属。大溵水，在县南一里，上承汝水，自襄城至岐额城分流，南为汝水，北为溵水。又有小溵水，在县北三十里。故郾城，楚昭阳伐魏取郾。《汉书•地理志》云：“魏南有郾，召陵之固也。”召陵故城，在县东四十五里。汉为召陵县，隶汝南郡。隋废。春秋楚屈完来盟于师，盟于于陵。棠溪，《史记》：“苏秦说韩曰：‘韩卒之剑戟，出于棠溪。’”今西平县西界有棠溪村是也。征羌城，在县东南七十五里，本秦安陵门。后汉建武十一年来歙征西羌有功，故名以封之。蔡河，在县东南五里。唐王冢，在县南二十五里，吴王阖闾夫概冢也，夫概奔楚，封之于唐陵。又《地理志》云：“封为棠溪氏。”隋仁寿中置庙。葛伯城，在县北三十里，周回四里。《汤誓》云：“葛伯仇饷，初征自葛。”即此也。故司州城，在县西南五里，宋文帝改汝州郡为司州，即此也。后魏太武收河南地，至献文改为豫州。隋开皇中自此城移入悬瓠，大业二年改为蔡州，俗呼为盗跖城，未详其义。
舞阳县，西南一百八十里，旧二乡，今四乡。本汉旧县，隶颍川郡，在舞水之阳，因以名县。汉封樊哙，魏封司马宣王，皆为舞阳侯，自汉至晋不改，宋省，其后因之。唐开元四年，复于故城置，隶许州。鐡冶，在县西南三十里。舞水，在县北六十里，汉樊哙受封于此。滍水，在县北四十五里。《汉书•地理志》云：“鲁阳县有鲁山,古鲁县御龙氏所迁。”《水经》云：“滍水出鲁阳县西，东北过定陵，入于汝。”《地理》云：“定陵城在今县北六十里。”《后汉书》：“光武破王寻于昆阳，士卒争赴溺死，滍水为不流。”即此。

太平寰宇记卷八

河南道八
汝州
汝州 临汝郡，今理梁县。《禹贡》豫州之域。春秋时为周王畿，亦戎蛮子之邑，后为郑、楚二国之境焉。即《左传》谓：“楚袭梁及霍”是也。又按《十三州志》云：“梁即周南鄙邑也。”按《郡国县道记》云：“梁县西南十五里，有古梁国城存。韩分晋，得颍川之父城，东接汝南，西接弘农，皆韩分。”战国时，梁属魏。秦置三十六郡，属三川郡。在汉为河南郡之梁县地。后汉因之。魏晋为河南、舞阳二郡之地。又《后魏地形志》：“梁县属汝北郡。”后周属南襄城郡。隋开皇三年罢郡，四年，自陆浑县界移伊州置于此，以伊水所经为名。寻，又移伊州于今陆浑县东北置。炀帝初，改为汝州，以汝水为名。三年，州废，以其地入襄城、颍川二郡。唐武德四年，平王世充，改为伊州，领承休、梁、郏城三县。贞观元年，以废鲁州鲁山县来属。其年，省梁县，仍改承休为梁县。八年，改伊州为汝州，领梁、郏城、鲁山三县。证圣元年，置武兴县。先天元年，置临汝县。开元二十六年，以仙州之叶县来属。天宝元年，以许州之襄城来属，仍改为临汝郡。干元元年，复为汝州。梁开平四年，改为防御州。
元领县七，今六：
梁县、叶县、郏城、鲁山、龙兴、襄城。
一县废：
临汝。并入梁县。
【州境】
东西二百一十里，南北二百四十里。
【四至八到】
东北至东京四百里西；北自至伊阙县路至西京一百七十里；西至长安九百八十里；东至许州一百八十里；南至邓州四百九十里；北至登封县一百一十里；东南至蔡州四百五十里；西南至邓州四百七十五里；又西南至虢州七百里；东北至伊关县八十里。
【户】
唐开元：户二万六千五十三。皇朝管户：主九千五百三十五；客一万四千五百七十五。
【风俗】
《汉书•地理志》云：“古韩地，土狭而俭，其俗崇侈。”
【人物】
冯异。字公孙，颍川父城人，为光武将军。诸将论功，常独屏树下，号为大树将军。臧宫。字君翁，颍川郏人，从光武征战。樊英。字季齐，南阳鲁阳人。顺帝召至京师，不以礼屈。李膺。颍川襄城人。唐马燧 汝州郏城人，功成，封北平郡王。周允元。汝州安城人，则天朝为侍郎。侍宴，各述诗书，善言。允元曰：“耻君不如尧舜。”则天赏之。
【土产】
绢、絁、鹿脯、蜜、蜡。
梁县。旧五乡，今二乡。汉旧县。战国时谓之南梁，以别大梁、少梁也。汉理在汝水之南，俗谓之治城。隔汝水与注城相对，其注城南面已为汝水所毁。后魏于此置治城县。高齐省入今梁县。隋大业二年，改为承休县，属汝州，取汉旧承休城为名。贞观元年，复为梁县。
【明皋山】即放皋山也，一名狼皋山，在县南六十里。《水经注》云：“汝水自狼皋山东出峡，谓之汝阨。”【霍阳山】俗谓现山，在县西南七十里。《左传•哀公四年》谓：“楚为一昔之期，而袭梁及霍。”按《杜注》即此山。汉立霍阳县，因山以为名，今有故城俗谓张侯城是也。【鱼齿山】连接县界。《左传》谓：“楚师侵郑，涉于鱼齿之下。”即此处也。【黄城山】一名苦菜山，沮溺耦耕即其处也。【汝水】在县南三里。《水经》云：“汝水出河南梁县勉乡。”【温汤】在县西四十里。《水经注》云：“温水数源，扬波于川左泉上。”华宇连阴，茨甍交拒，方塘石沼，错落其闲。颐道之士，多归之。其水东南流，注广城泽水。唐圣历三年正月，则天驾幸。今有碑石，断折。【广城泽】在县西四十里。后汉安帝永初元年，以广城游猎地假与贫人。二年，邓太后临朝，邓隲兄弟辅政，以为文德可兴，武功可废，请寝搜狩之礼。于是马融作《广城颂》，以讽云大汉之初基也。揆厥灵囿营于南郊，右矕三涂，左枕嵩岳，面据衡阴，背箕王屋，浸以波溠，演以荥洛，金山石林殷起乎其中，神泉侧出，丹水涅池，怪石浮磬，焜耀于其陂，是此泽也。隋大业中，置马牧焉。亦名黄陂，有灌溉之利，至今百姓赖之。【注城】《续汉书•郡国志》云：“河南县有注城。”即此也。【广成城】《九州岛要记》云：“广成子为黄帝师，始居此城，后于崆峒山成道。”今此城犹有庙像存焉。【崆峒山】在县西南四十里，有广成子庙，即黄帝问道于广成子之所也。按唐开元二年，汝州刺史充本州岛防御使，卢贞立碑。其略云：“《尔雅》曰：‘北戴斗极为崆峒，其地絶远，华夏之君所不至。’禹迹之内，山名崆峒者有三焉：其一在临洮，秦筑长城之所起也。其一在安定。二山高大，可取财用，彼人亦各于其处为广成子立庙。而庄生述黄帝问道崆峒，遂言游襄城，登具茨，访大騩，皆与此山接壤。则临洮、安定非问道之所明矣。”《仙经》叙三十六洞，五岳不在其列，是知灵迹所存，不在山之小大也。此山之下有洞焉，其户上出。耆旧相传云：“洞中白犬往往外游，故号山冢为玉狗峰。昔之守宰以为神居閟絜，惧樵牧者亵弄，因积土封之。今升践其顶，响连于下甚深远云耳。”【汝北故城】即高齐置汝北郡城。在县南，亦名王坞城，以备周寇也。【承休故城】在今郡东，即后汉光武封姬常为承休公，以主周祀，即此城是也。【阳人聚】在州西。即秦灭东周，徙其君于此城是也。亦孙坚大破董卓军于此地。【蛮中聚】即戎蛮子国。在今郡西南，俗谓“麻城”是也。【流杯池】在城南三十里。唐则天尝与侍郎姚元崇、苏颋、武三思、薛耀等，游宴赋诗。李峤为序。今有碑石存焉。
叶县。西南二百里，旧七乡，今三乡。古应侯之国，后为楚地。秦为父城县，属南阳郡。按《左氏传》谓：“许迁于叶。”又《左传》：“楚白公之乱，叶公帅国人攻白公，白公奔山而缢，叶公遂老于邑焉。”汉明帝时，尚书郎王乔为令于此邑。按《唐国史》云：“武德二年，于此置叶州。五年废，县属许州。贞观八年，又置鲁州，九年废。开元四年，析唐、许二州之属邑，又置仙州。至二十一年十二月，勅以仙州频丧长吏，欲废之，令公卿议其可否。中书侍郎崔沔议曰：‘仙州四面去余州界虽近，若据州城而言，则亦悬远。土地饶沃，户口稀疏，逃亡所归，颇成泉薮。旧多劫盗，兼有宿宵，所以往来患之。置州镇压，今兴役已毕，主司粗定，累年成规一朝废省，前功尽弃，后弊方深。今废州则生患，置州则称烦，所以武德以来 ，迭为废置，足明利害不专一涂。至于田畴涝损，则与许蔡何殊？宁为王卑 ，独当废省。若以州管新户，驿长难得合宜。况唐、许州界路僻，户多均出傍州，非无成例。州以镇俗，官以理人，所在皆然，岂惮其费。然自创置，未盈十年，州将员寮屡卒于位。虽天道性命圣人罕言，而共理分忧，朝寄尤切。视死亡而不惜，何以得其欢心？计不自安，政必茍且，下承斯弊，为伤必多。变而通之，则可永久。州东新置舞阳县 ，即汉樊哙旧国。哙，丰沛故人，又高祖之娅，惟勋惟旧，且亲且贤，亦既受封，必称吉土，保全良吏，庶在兹邦。又南接白羊川口，村聚幽僻，妖讹宿宵，此为根柢，自置县来，十减八九。今若移州镇之，便可杜絶。其仙州望且未废，至今年十月，移向舞阳县置，改为樊州。刺史司马铨，颇闻守法公勤，望稍加慰劳，使其悦以成务，庶有益于公家。’至二十六年十月废，大历三年三月，又勅置，仍割汝之襄城属仙州，析叶县南界新置仙鳬县，仍定为中县。又割许州之舞阳县，蔡州之西平县，唐州之方城县，并属仙州。至五年二月竟废，县亦仍旧各归所属。”【叶公】《龙家语》：“叶公好龙，窗、壁图画龙形。真龙为之降，叶公见而丧其魄。”【王乔鳬】《风俗通》：“孝明帝时，尚书郎王乔迁叶令 ，每月朔望，常诣台朝。帝怪其来数而无车骑，密令太史候望。言其临至，尝有双鳬从东南来。于是候鳬至，举罗张之，但得一只舄。诏使尚方验视，则四年中所赐尚书官履也。每当朝时，也门下鼓不击自鸣，闻于京师。”【方城山】《左传•僖公四年》：“楚大夫屈完对齐侯曰：‘楚国方城以为城。’”即此也。【黄成山】《圣贤冢墓记》云：“南阳叶县方城邑，西有黄成山。”即长沮桀溺耦耕处。下有东流水，即子路问津之所。【滍水】后汉光武破王邑，会大雷风，屋瓦皆飞，雨下如澍，滍水盛溢，士卒溺水死以万数，水为不流。【父城】后汉冯异此地人也。异始为郡掾，监五县，为王莽拒汉。世祖攻父城不下，异出行属县，为汉兵所执。异曰：“一夫之用，不足为强弱。有老母在城中，愿归，据五城以効功报德。”及世祖为司隶校尉，道经父城，异即开门出迎世祖，即此城也。【舞阳城】樊哙所封为舞阳侯是也。隋复为县，后省。开元四年，复置县。按：《贞元十道録》云：“属许昌。”至元和十三年正月，陈许观察使李光颜奏：“许州舞阳县，为逆贼吴元济攻毁，请移县，权置于吴城镇。”从之。后废，故此有城存焉。【昆阳城】即光武所破莽将王邑、王寻于此也。在今县北二十五里。【古冢】在县东，俗云王乔葬处。【叶公庙】在县东北三里。唐开元二十一年，仙州刺史张景洪建，古冢在庙后。
郏城县。西北九十里，旧五乡，今二乡。《左传》：“楚令尹子瑕城郏。叔孙昭子曰：‘楚不在诸侯矣，其仅自完者也。’”后入晋。三卿分晋，其地属韩。汉为郏县，隶颍川郡。晋隶襄城郡。后魏隶南阳郡。北齐省。隋移辅城县于今县西北五里，隶汝州。大业四年，改辅城县为郏城县，移就今理，其后因之。
【白龙山】在县南三十里尹村。【故父城】在县东南四十里。故殷时，应国也。《左传》：“楚城城父，使太子建居之。”【郏府台】在县东北二十五里。【薄姬冢】在县东北四十里。【贾复城】一名通雅城。《水经注》云：“柏水经贾复城北，复南。”击郾所筑。【汝水】在县西七里。
鲁山县。南一百五十里，旧三乡，今二乡。本汉鲁阳县地。《左传》：“陶唐氏既衰，其后有刘累学扰龙，以事孔甲。龙一雌死，潜醢以食夏后，夏后享之，既而使求之。惧而迁于鲁县。”即鲁阳是也。隋末，王世充据有巩洛，于此立鲁州。唐武德四年，世充平，州废。后为县，入伊州。贞观八年，改伊州为汝州。【尧山】俗名大陌山。《水经注》云：“尧孙刘累迁此，故立尧祠于西山焉。”今山亦号大龙山，因扰龙见称。【滍水】《左传》：“晋阳处父侵蔡，楚子上救之，与晋师夹泜而军。”是此处也。又光武破王寻于昆阳，士卒塞于滍水是也。【烧车水】亦光武烧王寻辎重于水滨，因以名之。【皇女汤】《水经注》：“温泉水出北山阜。七泉齐发，炎热沸腾。”奇毒疴疾，浴効，然无能澡。其冲漂救痒者，咸去汤十许步别池 ，然后可入汤。侧有石铭曰：“皇女汤，可治万病，亦可熟米。”【波水】马融《广成颂》曰：“浸以波溠”是也。【鲁阳关】《淮南子》云：“鲁阳公与韩战酣，日暮，援戈而撝之，日为之反三舍。”即此地也。汉改为关，曰鲁阳。今有水，俗名三雅水。南自邓州向城县，流入关是也。【故应城】《左传》：“邘、晋、应、韩，武之穆也。”注：“应国在襄城父城县西南。”《韩诗外传》：“周成王与弟戏，以桐叶为珪，曰：‘吾以此封汝。’周公曰：‘天子无戏言。’王应时而封，曰应侯。”今应乡即此城也。【绕角城】在今县东南。《左传》谓：“晋师遁于绕角。”即此也。【犫故城】汉县也，在今县东南存焉。【平皋故城】后周于此置三鸦镇，在县西南十九里，亦曰平高城，以御寇。后高齐又移于县东北十七里，置改为鲁城，以御后周。二城皆此邑地也。【鲁阳公墓】在露山东北五里，去县二十五里。墓碑上有“鲁阳公墓”四字存焉。【琴台】在县故子城东南墙上，广二百步，即唐开元中，县令元德秀为令，弹琴于此。【三鸦镇】在县西南十九里，后周筑以御高齐，一名平高城。【三鸦路】在县西南七十里，接邓州、南阳县界。
龙兴县。东南九十里，旧三乡，今二乡。本汉郏县地。唐证圣元年，勅割郏城东南之地，于此置武兴县。神龙元年废县，改为中兴县。其年，又改为龙兴县，仍隶汝州。
【鱼齿山】在县东南三十里。【汝水】在县西北四十里。【滍水】在县东南二十八里。【豢龙城】在县东南五十里。【废临汝县】在州西六十里，本汉梁县地。唐先天元年十二月割置，于今县西南二十里紫逻川置，以邑城南临汝水兼郡名，为邑之称。至贞元八年，刺史陆长源以旧县荒残，因移于东北李城驿侧近，当大路。周显德三年，废入梁县，其地为镇。【洛阳界碑】在旧临汝县西八十里。【歇马山】在旧县东南六十里。【汝水】在县南二里。
襄城县。南一百四十里，旧五乡，今四乡。即周之襄城也，楚灵王所筑。《水经注》云：“昔楚平王大城城父以居太子建。京相璠曰：‘周襄王居之，因名襄城’。”汉为县，隶颍川郡。唐武德元年，于此置汝州，领襄城、汝坟、期城三城。贞观九年，废汝州及汝坟、期城二县，以襄城属许州。开元四年，属仙州。二十六年，还属许州。其年，改属汝州。今县理即废汝州，古襄城也。
【汜水】《左传•僖公二十四年》：“王出适郑，处于汜。”注：“郑南汜。”【龙城】《魏志》云：“明帝青龙元年，龙见摩陂井。帝幸观焉，仍改摩陂为龙陂。”是此地。【古不羹城】在县西南。《史记》谓：“陈、蔡二国不羹”是也。【百尺堤】后汉明帝永平十年筑。毎雨水不时，兖、豫之人多被水害，以此堤免之。【圣泉】在县西南七里，出首山上。

校 勘
汝州总序 
贞观元年，以废鲁州鲁山县来属。按：《新唐书•地理志》及《唐会要》，废鲁州皆在贞观九年。又今记叶县下所叙亦同此。云：“贞观元年，以废鲁州鲁山县来属。其年，省梁县。”盖仍《旧唐书•地理志》之误也，筜叙于八年改汝州之下。
天宝元年，以许州之襄城县来属 。按：《新唐书•地理志》及《唐会要》襄城县皆以天宝七载来属。今云 “天宝元年”，盖从《旧唐书•地理志》也。


太平寰宇记卷九

滑州
滑州。 灵昌郡，今理白马县。《禹贡》兖州之域，星分角宿一度。春秋时为卫国。《左传》云：“狄入卫，卫立戴公以庐于曹。”注云：“曹，卫下邑。”《西征记》云：“白马城者，古卫之曹邑。”戴公东渡河处。曹邑，卫文公自曹邑迁于楚丘，今卫南县也。至成公，又迁于帝丘，今濮阳县也。战国时属魏。秦拔魏二十城，置东郡，是为东郡地，二汉亦然。至魏黄初七年，封寿春王彪为白马王，移于韦城北五里。晋初，为陈留、濮阳二国。十六国慕容德自邺徙都此，为燕。宋武帝平河南于此，置兖州，仍置东郡以为边镇。领郡六，理于此。自东晋末，宋武尽得河南之北境，守在此。至宋末，属后魏。孝文迁都于洛，废兖州，以东郡属司州。后周建德六年，改为杞州。隋开皇中，改为滑州，取滑台为名。炀帝初，又为郡，而州废。唐武德四年，平王世充，复立滑州。领白马、卫南、韦城、匡城、灵昌、长垣、胙城、黎阳八县 。八年，废长垣县入匡城 ，以废梁州之酸枣县来属。天宝元年，改为灵昌郡。干元元年，复为滑州。本义成军节度。光启二年，改为宣义军，避梁祖讳。后唐同光元年，复为义成军。皇朝避御名，改为武成军。
元领县八， 今四：
白马、韦城、胙城、灵河。
四县割出：
酸枣、入开封府。匡城、同上。卫南、入澶州。黎阳。建通利军。
【州境】
东西三百一作十九里，南北一百五十七里。
【四至八到】
南至东京二百二十里；西南至西京一百五十八里；西南至长安一千四百四十里；东至濮州二百二十里；西至卫州一百一十六里；北至卫州一百六十五里；东南至曹州二百一十五里；西南至郑州二百八十四里；西北至卫州一百三十二里；东北取黎阳路至相州一百三十里。
【户】
唐开元：户五万三千六百二十七。皇朝管户：主一万一千九百四十六；客一千五百九十六。
【风俗】
《汉书》：“卫地有桑间濮上之阻，男女亦亟聚会，声色生焉。周末有子路夏育民，人慕之。故其俗刚武，尚气力 。”
【姓氏】
白马郡三姓：费、成公、上官。
谯郡九姓：殷、周、袁、应、和、荆、梅、齐、汝。
【人物】
赵咨。东郡燕人，拜东海相。过荥阳，令曹暠弃印绶，追至东海，谒咨。成公绥。东郡白马人。闲黙自守，不求闻达。张华重其文，以为絶伦。唐崔日用。滑州灵昌人，相玄宗。卢懐慎。同上。
【土产】
方文绫、旧贡。绢、绵、花纱。
白马县。旧十四乡，今五乡。本卫之曹邑，汉以为县，属东郡。以地有白马山，因为县名。隋开皇三年属汴州，九年属杞州，十六年改杞州为滑州，县又属焉。
【白马山】在县东北三十四里。《开山图》云：“有白马羣行山上，悲鸣则河决，驰走则山崩。”津与县盖取此山为名。【黄河】去外城十二步。【州城】即古滑台城。城有三重，又有都城，周二十里。相传云：“卫灵公所筑小城。”昔滑氏为垒，后人增以为城。甚高峻坚险，临河亦有台。慕容超时，宋公遣征虏将军王仲德攻取之。即魏武破袁绍，斩文丑于北岸者。【逯音录。明垒】即石勒之将所筑。逯明，名姓，因称垒字。今遗址尚存。【滑台】按：《水经注》云：“河水右经滑台城北。”小城外大城，高昌所筑，苻坚乱后，丁零、翟、辽、据之。小城内，辽弗毁漆林犹存。又《周书》：“滑台贮粟以拟。”【白马津】《述征记》云：“登滑台城西北望，太行山白鹿岩、王莽领冠于众山表也。”【金堤】汉文帝时河决，东溃金堤，即此。【山阳故城】魏兖州刺史山阳公所筑，城因人以立名。【故訾娄城】卫侯师于訾娄，即此城也。【河侯祠】在县南一里。汉王尊为太守。河水壊金堤，尊沉白马，使巫祝，请以身代填金堤，以止水。水至，吏士叩头救止，尊立不动，水稍却。后人因立河侯祠。【苍野冢】卫之贤大夫也。【子路冢】在邑内。【八角井】在州子城外北濠下，即唐贞观元年，节度使贾耽所凿。公自为记云：“滑城控白马之津，迩斥卤之溢，里居者井无良焉。宰夫、司庖，汲用自远，人则劳止，心曷以宁。乃相土宜，视水脉，因便道，求美泉，得之于城壕之右，斗成八隅，合为一甃云云。”【贾魏公庙】在北七里。【仁风楼】在州子城北，即晋东郡太守袁宏，奉扬仁风之所也。
韦城县。东南六十里，旧二十乡，今七乡。古殷伯豕韦之地也。《左氏传》云：“穆叔如晋，范宣子问焉，曰：‘昔匄之祖在商，为豕韦氏’。”故汉韦贤传诗曰：“肃肃我祖，国自豕韦。”《国都记》：“豕韦氏，彭姓之国，祝融之后。陆终第三子翦，封于彭。”隋置县于韦氏之国，故曰韦城。【豢龙井】在县古城内，市之东南，即豢龙氏豢龙之所。有《古石记》云：“在右直父工日日丁下八十一口。”其义莫考，今存。【京观】在县北二百步。汉翟义为东郡太守，起兵为王莽所灭，因有此京观，俗呼髑髅台。【平阳城】在县西二十里。《左传•哀公十六年》：“卫侯饮孔悝酒于平阳。”杜注：“东郡燕县东北有平阳亭是也。”【师延丘】在县东南二十里。《史记》：“师延纣之乐师，武王杀师延于濮水，收葬于此。”
胙城县。西南九十里，旧二十四乡，今五乡。本古之胙国。《左传》：“凡、蒋、邢、茅、胙、祭，周公之胤也。”又为古之燕国，《左传》：“卫人以燕师伐郑”是也。汉为南燕县。在后，慕容德都之，复号东燕县。隋开皇三年，废东郡为县，属汴州。十八年，文帝因览奏状，见东燕县名，因曰：“今天下一统，何东燕之有？”遂改为胙城，属滑州。唐武德二年，于此置胙州，领胙城，又置南燕县。四年废州，胙城属滑州。【石丘】在县东北三十里。俗传：“汉成帝时，星陨之石也。”【濮水】在县南一里，西南自酸枣县界流入。
灵河县。西南七十里，旧十六乡，今五乡。本汉南燕县地，今胙城是也。隋开皇十六年，分东燕、酸枣二县置灵昌县，取灵昌津以为名。后唐同光元年，改为灵河，避国讳也。【赤眉故城】在县东二十四里，汉末赤眉贼帅樊崇筑。【延津】即灵昌津也，在县东北二十五里。初，石勒伐刘曜至河渚，不得渡，时流澌下，因风结冰，济讫冰泮。勒自以为得天助，故号灵昌津。又《左传》：“郑太叔收贰以为己邑，至于廪延。”又曹公北救刘延至延津，皆此津。【灵昌湖】湖周十里，人获菰蒲之利。【尧祠】在县西南五十里，刘盆子所立。唐寳历年中，节度使李听祈雨有应，重修。白敏中撰记，今存。【黄河】在县西十里。【废金堤关】在县西南五十三里。汉文帝时，河决酸枣县，东溃金堤。大业二年置关，十三年废。

郑州
郑州。荥阳郡，今理管城县。《禹贡》为豫州之域，星分氐宿。古轩辕所都之地，高辛氏火正祝融之墟。周初封管叔于此，故《周礼》注云：“寿星为郑州之分，实豫州之北境也。”《国语》：“郑桓公为平王司徒，问于史伯，寄帑与贿于虢郐十邑。”注云：“十邑，谓虢、郐、鄢、蔽、补、丹、依、田柔、历、莘也。”此即莘地。后郑为韩所灭，韩徙都之，其东境又属魏。秦并天下，属三川郡。汉属河南郡。后汉至魏因之。晋泰始二年，分河南郡地置荥阳郡，理古荥阳城。宋初如之，至武帝，又立司州刺史，理虎牢，领河南、荥阳、弘农三郡。后魏武帝置东弘农郡，寻罢之。文帝又改司州为北豫州，所领如之。东魏天平元年，分荥县置成皋郡，理今之汜水。又移荥阳，理大索城，即今之荥阳县也，属北豫州。寻又分此为广武郡，理中牟，置东中郎将府以总之。高齐天保七年，废成皋郡入荥阳郡，亦属北豫州。后周初，改北豫州为荥州，取荥泽为州之名，领郡如故。隋开皇三年罢郡，改荥州为郑州。十六年，于管城县分置管州。炀帝二年，废郑州，仍改管州为郑州。三年，废郑州复为荥阳郡。唐武德四年，平王世充，置郑州于武牢，领汜水、荥阳、成皋、密、荥泽五县。其年，又于管城县置管州，领管城、须水、圃田、清池四县。贞观元年，废管州及须水、清池二县，以废管州之阳武、新郑、管城、圃田四县来属。七年，自武牢移郑州理所于管城。
元领县七， 今五：
管城、荥泽、原武、新郑、荥阳。
二县割出：
阳武、入开封府。中牟。入开封府。
【州境】
东西八十五里，南北一百九十五里。
【四至八到】
东至东京一百四十里；西至西京二百八十里；西至长安一千一百四十里；南至许州二百八十里；北至懐州获嘉县八十里，即至黄河中流为界，共九十里；东南至开封府尉氏县一百三十里；西南至河南府密县一百七里；西北至懐州一百五十六里；东北至滑州二百八十四里。
【户】
唐开元：户六万四千六百一十九。皇朝户：主一万七百三十七；客六千五百三十八。
【风俗】与滑州同。
【姓氏】
荥阳郡四姓：郑、毛、潘、阳。
【人物】
颍考叔、烛之武、子产、陈平、张苍、潘岳、潘尼。皆郑人。唐娄师德。原武人。韦思谦 阳武人，子承庆嗣立。郑愔。荥阳人，年十七进士及第。中宗朝弘文馆学士。李日知。郑人。郑珣瑜 荥泽人。
【土产】
梨、麻黄、凤融席 。尤佳，旧贡。
管城县。依旧四乡。本周管叔之国。杜预《释例》：“管国在荥阳京县东北管城。”自汉至隋，皆为中牟县。开皇十六年，于此置管城县，属管州。大业二年，改管州为郑州，县又属焉。
【牵渠】《魏书》：“牵招字子经，为广武太守。郡中井多咸苦，人远汲，往复七里。招乃望势凿源开渠，注入城中，人赖之。号曰牵渠。”【郑水】一名不家水，源出梅山。《水经注》云：“不家沟水出京县东南梅山北溪，东北流经管城西，俗谓之管水。”又东北分为二水，一水东北流注入黄雀沟，即今之黄池。【青水唐】《开元十道志》云：“荥阳有青水，中有鱼，皆青也。”【梅山】在县西南三十里。春秋时，楚蒍子冯率师侵费、滑右回梅山，即此山也。【圃田泽】在县东三里。【武强城】在县东三十一里。曹参击项羽，攻武强，即此城。【祭城】在县东北十五里。【邲城】在县东六里。晋荀林父率师与楚子战于邲，即此城。【李氏陂】在县东南四里。后魏孝文帝以此陂赐仆射李冲，故俗呼为仆射陂。周回十八里。【莘城】《国语》谓：“史伯对郑桓公：虢郐有十邑。”莘其一也。又云：“前莘后河，右洛左济。”韦昭曰：“莘，国也，十邑，谓虢、郐、鄢、蔽、补、丹、依、田柔、历、莘也。”【故市城】在今县西北三十里。汉为县，后汉省。徐晃击袁绍军于此。【望母台】郑庄公与母誓之，后悔，因筑台以望之。【周世宗庆陵】在邑界。
荥泽县。西六十里，旧二乡，今四乡。本《尚书》谓：“济水溢为荥之地。”按：古者济水出河北，截河南流而为荥泽。自王莽末，济水但入河，不复过河南。
【荣渎水】受河水有石门，谓之荣口石门也。按：今县西南十七里。【荥阳县故城】在平原上，索水经其东，即汉高祖为项羽所围处。秦立三川郡，自洛阳曾移理于此。晋于此置荥阳郡。后魏太和中，移县理于大索城，即今荥阳县是也。隋开皇四年始分荥县地，于此置广武县，属郑州，广武因山为名。仁寿元年，又改为荥泽县焉。【荥泽】在县北四里。《后汉书》云：“显宗东巡泰山，至荥泽。有飞鸟翔集，因命虎贲王吉射之，鸟上下其声。吉曰：‘鸟哑哑，引弓射之，洞左腋，陛下寿万岁，臣为二千石。’既而射鸟，中之，赐钱二百万。”至今荥泽亭堡之间，犹多画鸟，即遗事也。【广武涧】在县西二十里。《西征记》云：“三皇山上有二城，东曰东广武，西曰西广武，相去二百余步。”汴河水从涧中东南流，今无水。今城东有高坛，即项羽坐太公于上，以示汉军处。一曰鸿沟。【衡雍】《左氏传•僖公二十八年》：“晋文公败楚于城濮，还至衡雍，作王宫于践土。”今王宫城在县西北四十五里。今故城内西北隅有践土台，盟诸侯于践土即此也。【敖山】在县西十五里。春秋时，晋师救郑在敖、鄗之间。二山名。《宋武北征记》曰：“敖山，秦时筑仓于山上，汉高祖亦因敖山筑甬道，下汴水。”即此地也。【敖仓城】在县西十五里，北临汴水，南带三皇山。殷仲丁迁于嚣，《诗》曰：“搏兽于敖。”皆此地。秦置城以屯粟。《汉书》曰：“郦生说高祖曰：‘东据敖仓’。”即此也。【金堤】在县西北二十二里。汉孝文时，河决酸枣，溃金堤，东郡太守兴卒塞之。孝成时，王尊为东郡守，又加修筑。至明帝永平十二年，诏乐浪人王景筑堤。起自荥阳，东至千乘海口千余里。防遏冲要，疏决壅积，十里一水门。至顺帝阳嘉中，自汴口以东，缘河积石为堰，通淮，名曰金堤。【桑梓苑】《洛阳记》云：“广武城西四里有桑梓苑。”
原武县。西九十里，旧一乡，今四乡。汉县，属河南郡。后魏属荥阳郡。东魏改至广武，县又属焉。高齐天保七年，郡县并废。隋开皇十六年，自今县西故原武城移于阳池故城，置原陵县，属郑州，则今理也。唐初，改陵为武，以复汉名，县理古阳池城。按《竹书纪年》曰：“梁惠王十五年，遣将龙贾筑阳池以备秦。”即此也。隋开皇十六年，于此理县。
【故卷城】汉为县。按《郡国县道记》云：“即《左传》‘晋文公败楚师，甲午至衡雍’ ，今故卷城是也。”北齐天保七年省县，而城在今县西北七里。曹大家《东征赋》云：“历荥阳而过卷。”是此。其故城周回约十里，又城西三十余里有王宫城，即践土所名。【黄河】在县北二十里。
新郑县。西南九十里，旧二乡，今四乡。昔黄帝都于有熊，即其地。又为祝融之墟，于周为郑武公之国。按《国语》：“郑桓公问于史伯曰：‘王室多故，余惧及焉，其何所可以逃死？’曰：‘其济、洛、河、颍之间乎？虢郐为大，骄贪背君。君以成周之众，奉辞伐罪，无不克矣！若前莘后河，右洛左济，主芣騩而食溱洧，修典刑以守之，惟是可以少固。’又曰：‘唯谢、郏之间。’言在谢之北，郏之南。谢在南阳。后为韩地。哀侯灭郑，韩自平阳又徙都之。秦并天下，其地为颍川郡。汉以为新郑县，属河南郡。晋省，宋复立，隶荥阳郡。东魏行薹侯景于此县屯军。北齐省。随文十六年，又置，迄今为新郑之理焉。
【函陵】在县北十三里。《左传•僖公三十年》：“晋侯、秦伯围郑。晋，军函陵。秦，军汜南。”即此处。【陉山】在县西三十里。《史记》云：“齐桓公侵楚至陉山，山上有子产墓，墓垒石为方坟。东有庙，皆东向。”即杜元凯所言者：郭璞注《尔雅》云：“连山中断绝曰陉。”【溱、洧二水。】溱水在县北，洧水在县南。《左传•襄公元年》：“晋帅诸侯之师伐郑，入其郛，败其徒，兵于洧上。”又按《韩诗外传》：“郑国俗以二月桃花水下时，会于溱洧之上，以自祓除也。故《诗》谓‘溱与洧方涣涣兮’。”今洧水经县之北过。【潩水】《水经》云：“潩水源出密县。”【古郐城】在县东北三十五里。《毛诗谱》云：“郐者，祝融之墟。祝融氏，名黎。其后妘姓，处其地。”【苑陵故城】在县东北三十里，苑陵故城是也。汉县。晋末省。后魏于故城东北五里改置苑陵县，隋大业末省县。【窟室】《左传》：“郑伯有为窟室而饮酒。朝者曰：‘公焉在？’其人曰：‘吾公在壑谷。’”《杜注》云：“壑谷，窟室也。”【子产庙】子产，郑大夫，犹存庙在陉山上 。【纪信冢】信以身绐楚，解汉祖之围。羽怒，烧之，高祖使葬于此，故冢存。【万岁亭】后汉荀彧封万岁亭侯于此。【周太祖嵩陵】在邑界自然山下。
荥阳县。西六十里，旧三乡，今四乡。即汉荥阳之地。 唐初，废郑州之荥阳，于荥西立武泰县，属洛州。亦曾移此额于今郡西北五十里古荥阳城安置 。按荥阳城即古大索亭也，东虢之地。《左传》“晋韩起如楚送女，郑子皮劳诸索氏”是也。京县有大索亭者，今县所理，即大索城是也。又县东北四里，有小索城存，即六国时二索也。又京城，太叔邑，即在县正东郡城也。秦置敖仓。《史记》：“楚汉战于京、索间，郦生说高祖据敖仓之粟。”是此。汉为县，属河南郡。晋泰始二年，分河南郡立荥阳郡，取名于荥泽也。后魏太和十七年，荥阳自汉故理移于今所。唐天授二年七月，分荥阳之地置武泰县，割入洛州。寻省，改荥阳为武泰。神龙元年二月，复为荥阳县，以隶郑州。 
【灵源山】按：《神境记》云：“荥阳县西有灵源山，其间生灵芝、石菌。其岩顶有石髓、紫菊，往往人闻有长啸之声。”【兰岩山】《神境记》云：“荥阳县西有兰岩山，峭拔千丈，常有双鹄不絶往来。传云：‘昔有夫妇隠此山数百年，化为此鹄。忽一旦，一鹄为人所害，其一鹄岁常哀鸣至今，响动岩谷，莫知年数。’”【岩渚山】一名小陉山，俗名周山。在县南三十五里，索水所出。《山海经》所谓：“小陉之山，器难之水出焉。”旧传：“器难之水，即索水也。”【鸿沟】在县西，即楚汉分界之所。【殷渠】晋殷褒，字符祚。为荥阳令时，多雨。褒乃课穿渠入河，疏道原隰，因致丰年。时人号为殷渠。今尚存。【京水】在县东二十二里。《水经注》云：“黄水发源京县黄堆山，东南流，亦名祝龙泉。泉势沸涌，状似鼎汤，世谓之京水也。”【索水】在县南三十五里。《水经注》云：“索水出京县西南嵩渚山，与东关水同源分流，即古旃然水也。”《左传》谓：“楚伐郑，次旃然。”即此水名。《汉书》云：“京、索之间，亦楚汉战鬬之所。”【京城】在县东南二十里。春秋姜氏为叔段请京。又《郑诗》曰：“叔出于京。”汉以为县，后魏省。
校 勘 
滑州 灵河县 
【延津】 按：《晋书》载记《石勒传》及《太平御览》所载《异苑》事皆谓：“将济河而冰泮，舟檝无闿 。”今《记》云：“冰结得济。”与二书所载小异。

太平寰宇记卷十

河南道十
陈州
陈州。淮阳郡，今理宛丘县。昔庖牺氏所都，曰太昊之墟。《禹贡》为豫州之域，星分心宿二度。周初为陈国，武王封舜后胡公妫满于此，以奉舜祀，以备三恪。至春秋时，为楚灵王所灭，乃县之。后五年，复立陈惠公。后五十六年，楚惠王复灭陈，而其地尽为楚所有。又楚襄王自郢徙于此，谓西楚是也。战国时，为楚、魏二国之地。秦灭楚，改为颍川郡。汉为淮阳国之地。后汉如之。晋为汝南郡、梁国二境，兼置豫州，领郡国十，理于此。后魏得之，又立为陈郡。至天平二年，以淮南内附于此，置北扬州，理项城，以居新附之户。高齐天保二年，以百姓守信，不附侯景，改北扬州为信州。隋开皇十六年，于宛丘县更立陈州。炀帝初州废，又为淮阳郡。唐武德元年，平房宪伯，改为陈州，领宛丘、箕城、扶乐、大康、新平五县。贞观元年，废新平、箕城、扶乐三县，三年，复以沈州之项城、溵水二县来属。沈州即今颍州沈丘县。长寿元年，置武城县。证圣元年，置光武县。天保元年改为淮阳郡。干元元年复为陈州。晋天福六年升为防御州。开运二年升为镇安军。汉天福十二年降为刺史州。周广顺元年又升为防御州，二年复为镇安军节度。皇朝因之。
元领县六，今五：宛丘、项城、商水、南顿、西华。一县割出：太康。入开封府。
【州境】 东西一百三十里，南北一百四十五里。
【四至八到】 西北至东京二百四十五里，西至西京七百里，西至长安一千五百里，东至亳州二百五十五里 ，南至蔡州平兴县二百五十四里 ，西至许州二百八十里，北至雍丘二百二十三里，东南至颍州三百里，西南至蔡州二百一十里，西北至开封府三百一十里，东北至宋州二百二十五里。
【户】 唐开元，户，五万二千六百九十七。皇朝，户，主一万一千八百六十三，客一万一千四十八。
【风俗】 《书序》曰：“古者伏羲氏之王天下也，始画八卦，造书契，由是文籍生焉。”故文字之兴，起于陈州也。于是，风俗旧多儒学。周武王克商，封舜后于陈州，为胡公配以长女，妇人尊贵，好祭祀，其俗事巫。故《诗》曰：“坎其击鼓，宛丘之下。”
【人物】  逢滑。子张。姓颛孙，名师。郑当时。黄霸。袁涣。何曾。谢向。王隠。陈郡人，撰《晋书》八十卷。袁宏。殷仲文。俱陈郡人。谢瞻。谢灵运。谢惠连。皆陈郡阳夏人。袁淑。阳夏人。谢庄。
【土产】 丝、绵、绫、绢。
宛丘县。旧七乡，今二乡。本汉陈县。春秋时，楚灭陈，县之。秦、汉仍为陈县。汉属淮阳国。后汉属陈国。晋属梁国。宋属南梁郡。高齐文宣帝省陈郡，仍移项县理于此。隋文帝立陈州，改项县为宛丘县。陈州，州城枕蔡水，周回三十里。洧水，西自许州鄢陵县界流入。蔡水，自西北流入，经县东一里。州理城，楚襄王所筑，即古陈国也。庖牺氏、神农氏并都于此。及楚顷襄王，为秦所伐，失鄢、郢，徙都于此，为秦所灭。宛丘，在县南三里，高二丈。《尔雅》云：“陈有宛丘。”《诗•陈风》云：“子之汤兮，宛丘之上兮。”清丘，在县东北五十里，高二丈五尺。《古老传》云：“汉淮阳王，常登此丘游望，闻汉中有清丘，故遥取为名。”砚丘，在县东南四十里，高五丈。《古老传》云：“楚王灭陈于此，宴会军士，遂名燕丘。”后人语讹为砚丘。 固陵，在县西北三十里，高一丈二尺。按《史记》，项羽南走固陵。即此陵也。今俗呼为谷陵。辰陵亭，在县西南四十里。《春秋》云：“楚子、陈侯、郑伯盟于辰陵。”杜预注云：“陈地，颍川长平县东南有辰亭。”陈佗沟，在县北一十里，上从安仁沟出入县郭。《古老传》云：“陈公子佗开，所以灌溉也。”《毛诗•墓门》刺陈佗，无良师傅也：“墓门有棘，斧以斯之；夫也不良，国人知之。”五梁沟，按《图经》云，西南十里从西华县界，洧水出，东流入谷水。《古老传》云：“此沟，有五桥渡因名焉。”《水经注》云：“洧水，南经长平县故城西，又南分为二水。支水，东出谓之五梁沟，南出谓之鸡笼水。”故水会处有笼口之名。淮阳城，《晋地道记》：“陈城西南角有淮阳城，汉淮阳国城也。”谷水，《水经注》云：“上承涝陂，南暨荦城，皆为陂也。陂水东流谓之谷水，东经涝城北，又东流入于沙水。”新平城，在县东北二十五里。《汉书•地理志》：“淮阳国，有新平县。隋开皇十六年，分亳州武平县于此置临蔡县。大业二年废。唐武德元年，复置新平县，八年，省入宛丘。博阳城，在县西南四十里。《汉书•地理志》：“汝南郡有博阳县。”应劭曰：“侯国也，王莽曰乐家，汉丙吉所封之邑。”南阳城，在县东三十里。后魏太和三年，于此置南阳、武定等县，七年废。陈侯弩台，在县南一里。《后汉书》：“陈敬王曾孙宠，善弩射，十发十中，中皆同。黄巾贼起，宠有强弩数千张，出军都亭，国人素闻王善射，不敢反叛。故百姓归之。”开元九年，移孔子庙于台上。偶台，在县西北二十五里。二台相对，各高二丈。《古老传》云：“淮阳王城伎乐之处，一云偶仙台，一云舞伎台也。”贮粮台，在县南二十里。《古老传》云：“□伐陈于此，筑台以贮粮，北临蔡水，下通江淮之利。”汤井，在州南门。《古老传》云：“殷汤大旱，人民众穿此井。”鸣井，在县东三里。以物投之，即如钟声。双女陵，在县西南十三里。《古老传》云：“陈侯之女，厉妫之陵也。”《春秋传•隠公三年》：“卫庄公娶于陈，曰厉妫，生孝伯，早死，其娣戴妫生桓公。”又按《诗•邶风•燕》，燕庄姜送归妾也。注云：“庄姜无子，戴妫生桓。而州吁弑之，二妫同死。”因葬于此陵。八卦坛，在县北一里。即伏羲于蔡水得龟，因画八卦之坛。旧有长史张齐贤文，后刺史李邕除旧文，撰新文刊之。光武庙，在县西南一里。《后汉书》：“南顿令钦，生光武，登位，幸南顿县舍，置酒会赐吏人，复田租一岁。父老言：‘皇考居此日久，愿赐复十年。’帝曰：‘天下重器，尝恐不任，日复一日，安敢远期十岁。’吏人又言：‘陛下实惜之，何言谦也。’帝大笑，复增一岁。光武崩，民为立庙。”东门池，在县城东北角。水至清而不秏，亦不生草木。《诗•陈风》：“东门之池，可以沤麻。”即此也。
项城县。东南七十里，依旧四乡。汉项县，古项子国。春秋齐师灭项。楚襄王徙都陈，以项为别都，按此城即楚筑。在汉属河南郡。晋属陈国。隋文帝改项县加城字，属陈州，十六年分置沈州。唐贞观中，废沈州，却属陈州。晋时童謡云：“坚不过项。”即此也。武丘，本名丘头，在县东南四十里。《魏志》：“王凌密计废立，司马宣王乘水道讨凌，大兵掩至，凌自知势穷，至丘头，面縳水次。”即此丘也。又司马宣王于此克定毌丘俭 ，乃更立武丘，以显武功也。秦丘，在县西南四十七里。《古老传》云：“秦王苻坚，将兵南征，驻于此丘，故名秦丘。”丘侧有故城，名为秦丹城，亦名秦王城。东晋孝武帝时，秦将苻融攻陷寿春，苻坚舍大兵，轻骑赴之。时有謡曰：“坚不过项。”坚出令曰：“敢言吾至寿春者，拔其舌。”众谏不从，坚遂败。项国城，在县东北一里。《古老传》云：“故项子国，春秋齐人灭项，即此城。”互乡城，在县城北一里。《古老传》云：“互乡之地。”《论语》云：“互乡难与言，童子见，门人惑。”即此也。公路台，在县东四里。按《隋淮阳郡旧图》云：“公路台，东有袁术庙。”按术身死无后，不合有庙，盖术生平立先人之庙。封观墓，在县西十里。《汉书》云：“观有志节，当举孝亷，以兄位未达，耻先受之。遂称风哑，不言火起烧屋，观徐行，出避之，忍而不言。后数年，兄得举，称旨而仕于郡。”死葬于此。贾逵碑，在县东南二里。词云：“贾讳逵，字安道，河东襄陵人也，迁豫州刺史，魏明帝太和二年卒。梁国刘举等为刻石立碑。《史记》上有二字生金。”《魏志》云 ：“明帝青龙中，帝东征，乘辇入逵祠。诏曰：昨过项，见贾逵碑像，念之怆然！古人有言：‘患名之不立，不患年之不长。’逵存有忠勋，没而见思，可谓死而不朽者矣。布告天下，以劝将来。”百尺堰，在县东北三十五里。《水经注》云：“蔡水，东南经陈县，谓之百尺沟。又南分为二水，注于颍，次有大堰，即古之百尺堰也。司马宣王讨王凌，陈军于百尺堰，即此也。”宜禄城，《汉书•地理志》：“宜禄县属汝南郡，莽曰赏都亭 。”
商水县。西南八十里，旧十乡，今四乡。汉汝阳县地，属汝南郡。隋开皇三年废郡，仍以汝阳县入陈州，十六年改为溵水县，以县界溵水为名。懐丘，在县西二十里。《史记》云：“吴王阖闾与子胥败楚。是年，惠公卒，子怀公柳立，怀公卒于吴。”《左传》：“怀公不从吴，卒，葬在陈。”枣丘，在县东北三十里。隋《陈州图经》曰：“其原丘塘，多生枣棘。”因以名焉。溵水，从西华县南来，经县西四里，过颍水。驿马沟，在县西南十三里。《古老传》云：“楚相孙叔敖，截汝坟之水以作塘。下有柘塘陂九百顷，遂乃凿此沟，其湍急如驿马，其水发孙塘，屈曲六十里入颍水 。” 灌溉城，在县东北二十里。隋《陈州图经》云：“邓艾所筑也。”《魏志》，邓艾为典农时，于陈、项以东至寿春，开广漕渠，溉良田，筑此城。扶苏城，在县西南三十五里。《史记》云：“陈涉起兵，自称公子扶苏，从人望也。”盖涉筑此城。隋越王侗，皇泰元年又于此置扶苏县。唐武德五年废。颍岐渡夹河月城，在县东北三十里。贞元元年，刺史曲环筑，以备李希烈之乱。章华台，在县西北三里。《左传•昭公七年》：“楚子成章华之台，愿与诸侯落之。”杜预注云：“宫室始成，祭之为落台。”今在华容城内，是灵王所筑。《春秋后语》：“楚襄王二十年，为秦将白起所逼，北保于陈，更筑此台。”干溪台，在县北三里。《左传》：“楚师次于干溪。”注：“在谯国城父县南。”又按《陆贾新语》：“楚灵王即位，起章华之台为干溪之馆，作干溪之台，五百仞之高，欲登浮云窥天。”丛台，在县北二十五里。按《史记》云丛台在邯郸城，说者以为赵丛台。此台盖楚襄王所筑也，非赵之丛台，名同事异。按郎尉之《陈州旧图》云：“楚王游观弋钓地，或税驾于此，往往有嘉禾丛生，因以为名也。”西华城，《汉书•地理志》云：“西华县，属汝南郡。”济北戴封，字平仲，为西华令，遇天大旱，慨理政无感，乃积柴坐其上以自焚，火起而大雨暴至，远近叹服。
南顿县。南七十里，旧五乡，今四乡。本汉旧县地，属汝南郡。古顿子国，后逼于陈，南徙，故号南顿。其城楚令尹子玉所筑。后汉世祖父钦尝为此县令，故号曰南顿君。汉光武生在此县中 。刘宋为南顿郡 。东魏于此置和城县。北齐省郡废县入和城。隋复为南顿县，属陈州。唐武德六年省入项城。证圣元年，以县有光武乡，名符武氏，遂于此置光武县。中宗复为南顿。高阳丘，在县南四十里。应阳，南顿人，兄弟俱有名，自比高阳氏才子，故号高阳丘也。颍水，在县西北三十里。小汝水，在县西南四十里。颍阴城，在县西三十里。按阚骃《十三州志》：“故顿子城，在颍水之南，故谓之颍阴城。”柏冢，在县南二十里。《古老传》云：“应奉冢，多生柏。”因以为名。光武台，在县北四十里。按隋《淮阳旧郡图》云：“汉光武十九年，幸南顿。”因置此台兼立庙。
西华县。西八十里，旧十乡，今四乡。本汉长平县，属汝南郡。唐武德八年为基城县。贞观元年，省入宛丘县。长寿元年，又置为武城县。神龙元年，改为基城县。景云元年，改为西华县。宜阳山，在县东北五里，高五丈，翟王河出焉。夏亭城，在县西南三十里。按《陈诗•株林》，刺灵公也：“胡为乎株林，从夏南。”注云：“夏南，夏征舒也。”今此城北五里，有株林，即夏氏邑，一名华亭。柳城，在县西二十里。《古老传》云：“女娲氏之都，本名娲城。魏邓艾营稻陂，时柳舒为陂长，后人因为柳城。”隋文帝开皇元年，于此置柳城县，隋末废。阎仓城，在县东北三十里。《左传》云：“宋华向之乱，公子成、公孙忌奔郑，其徒与华氏战于鬼阎。”杜预注云：“颍川长平县西北有阎亭。”隋《淮阳图》云：“阎仓城，在扶沟县西南五十里。”城在今故长平县西北。凉马台，在县西三十里。相传陈灵公凉马台，东南去陈灵公陵五百七十步。集粮城，在县西十里。魏使邓艾营田，筑之贮粮，故名。


【校勘】
陈州
西华县。总序。
唐武德八年为基城，按《今记》及《唐会要》皆云武德八年改为基城县。而《新唐书•地理志》云：“武德元年改为箕城县。”所书之年既异，基箕字亦不同。又《今记•陈州总序》，亦作箕城。皆未知孰是。










太平寰宇记卷十一

河南道十一
蔡州     颍州
蔡州
蔡州。汝南郡，今理汝阳县。《禹贡》豫州也。春秋时，沈、蔡二国之地。后为楚、魏二国之境。历降为晋、宋、陈、魏、曹、卫、鲁、楚八国之地。后又为韩、魏之地。秦兼天下，以其地为三川郡。汉改三川为汝南郡。后汉、魏、晋如之。宋文帝于此立司州，领郡四，以为重镇，使孝武守之。元嘉二十七年，后魏太武帝率兵攻围汝南，太守陈宪守拒四十余日，积尸与城齐，不拔而退。《地形志》云：“谓之悬瓠城，亦名悬壶城。”又《水经注》云：“汝水周城，形如悬瓠。”故取名焉。始自魏太和中，幸悬瓠，平南王肃起层楼于城隅，下际水湄，降眺栗渚，殊为佳观。故《宋书》亦云“悬瓠为戍以防郄陂”是也。皇兴二年改为豫州。东魏置行台，侯景为悬瓠都督，举十三州入梁。后周置总管府，寻改为舒州，以地势平舒为名。后又改为豫州，其后又改洛州为豫州。又以此为溱州，取城南溱水为名，其后又改为蔡州，以古国名之也。俄置汝南郡。隋初移入悬瓠，即今州城是也。大业二年废郡，复为蔡州。唐武德四年，平王世充置豫州总管府，管豫、道、舆、息、舒五州。豫州领汝阳、平舆、真阳、吴房、上蔡五县。七年改为都督府，废舆、道、舒、息四州。贞观元年罢都督府，废平舆、上蔡二县，复以道州之堰城，息州之新息，郎州之郎山，舒州之褒信、新蔡五县来属。天授二年，又改平舆、西平二县。开元四年以西平属仙州。二十六年省仙州，复以西平来属。天宝元年改为汝南郡。干元元年复为豫州。宝应元年避代宗庙讳，改为蔡州。汉初升为防御州。皇朝因之。昔宋檀和之为刺史，出猎猛兽，伏而不起，亦不伤人。
元领县十：汝阳、上蔡、平舆、西平、遂平、郎山、真阳、新息、褒信、新蔡。
【州境】 东西二百九十里，南北二百四十里。
【四至八到】 北至东京四百七十里，西北至西京六百二十里，西北至长安一千四百三十里，东至颍州四百四十里 ，南至申州二百六十八里，西至唐州二百七十里，北至海州三百二十里，东南至光州淮水中流为界二百六十五里 ，西南至唐州桐柏县一百八十里，西北至汝州襄城县二百八十里，东北至陈州二百六十四里。
【户】 唐开元，户，五万一千二百一十。皇朝，户，主一万八千三百九十七，客二万九千五百六十。
【风俗】 《汉书》：“角、亢、氐之分，东接汝南，皆韩地。其俗夸奢，尚气力，好商贾、渔猎，难制御。”今其俗，人性清和，乡闾孝友，男务垦辟，女修织纴。
【人物】 李斯。上蔡人。戴凭。汝南人，为侍中与百官说经书，夺席五十余重，时谓之解经不穷戴侍中。袁安。汝阳人，五世孙绍，字本初。蔡顺。薛包。并汝南人。黄叔度。南顿人。陈藩。汝南平舆人。应奉。汝南南顿人，读书五行并下。应阳。汝南人。许劭。字子将，汝南平舆人，评曹操曰：“清平之奸贼，乱世之英雄。”吕蒙。汝阳人，鲁肃代周瑜，之陆口，蒙曰：“君与关帅为邻，将何以备不虞？羽，熊虎将也。”因示肃五筴，肃乃越席而起，曰：“吾不知卿才略。”至是，遂拜蒙母，结友。吕范。汝南人，刘备诣京，见孙权，范密语请留之。后权讨关帅，谓范曰：“早从卿言，无此劳也。”和峤。汝南人。干宝。新蔡人，撰《搜神记》三十卷示刘惔，惔曰：“卿可谓鬼之董狐。”唐源。干曜。西平人，为相。
【土产】 旧贡：龟甲、双距绫、四窠云花鸂鷘绫。今贡：龙凤蚊幮、泽兰、茱萸、蝱虫、木蛭、已上二物各二两。蓍草、生石斛。
汝阳县。旧九乡，今八乡。本汉县，属汝南郡。晋属汝南国。宋属汝阳郡。隋开皇十三年罢郡，属豫州。十七年改汝阳为溵水，属陈州。今界内有大溵水之名。其年，又于上蔡县东北别置汝阳县，属豫州。即今县是也。悬瓠城，亦名悬壶城。《水经注》云 ：“汝水屈曲，形若悬瓠。”故城取名。其上西北隅，魏高祖以太和中幸悬瓠，平南王肃起高堞于小城，建层楼于隅阿，下际水湄，降眺栗渚，殊为佳观。《宋书》：“悬瓠为戍，以防郄陂。”其中城即悬瓠城也。鸿郄陂，在县东十里。《汉书》曰：“汝南旧有鸿郄大陂，郡以为饶。成帝时，关东数水，陂溢为害。翟方进为丞相，以为决去陂水，其地肥美，省堤防之费，遂奏罢之。及翟氏灭，乡里归恶，言方进请防下良田不得而奏罢陂。王莽时常枯旱，郡中追怨方进，童謡云：‘壊陂谁？翟子威。饭我豆食羮芋魁。反乎覆，陂当复，谁云者？两黄鹄。’”及建武中，太守邓晨使许阳为都水掾，令复鸿郄陂。阳曰：“昔成帝梦上天，天帝怒曰：‘何故壊我濯龙池？’”于是，乃因高下形势，起塘四百余里。数年乃得立郡，亦常熟。今废。黄溪水，水色纯黄，故以名之，在郡南。栗园，汝水湾中，有地数顷，有栗园。今谓之栗洲是也。平舆故城，在今县东，汝水南，旧沈子国地。《春秋》谓，蔡灭沈后，属楚为邑。平舆故城尚存。宜春城，汉置北宜春县于此，故城在今县西南，尚存。安城故城，汉为县，废城在今县东南，即汝水北，有二龙乡，有月旦里是也。四望城，在县东南。梁太清二年，羊鸦仁为魏所逼，粮运断絶，乃弃悬瓠，归义阳，仍留夏绍停四望城，防备邀道。汝南县城，唐贞元七年正月，割汝阳县汝水之南地置县。续元和十三年勅停，以地复归汝阳县 。戴凭宅，凭，后汉人，学通九经。荆将军庙，即六国荆卿也。昔羊角哀梦左伯桃与荆轲战，乃自刎以助伯桃。今轲冢犹存，庙像甚盛。
上蔡县。北五十五里，旧九乡，今三乡。古之蔡国。《左传》：“陈、蔡方睦于卫。”《史记》：“周武王克殷，封叔度于蔡，挟武庚作乱，周公杀管叔而放蔡叔，与车七乘。其子胡，改行，率德训善。周公闻之，举胡为鲁卿士，鲁国理。周公言成王，复封胡于蔡，是谓蔡仲。”即此地。汉为县，迄今不改。上蔡古城，在县西南十里。李斯墓，在县西二十里。李斯井，在县南二里。蔡冈，在县东十里，周五十里。汝水，在县西五十里。
平舆县。东四十五里，旧四乡，今三乡。古沈子国，今有沈亭存焉。汉为县，属汝南郡。高齐废。隋大业二年重置，十三年陷王世充，置舆州，管平舆一县。今新蔡县西九十里有故城，即隋之县也。唐武德中，属蔡州。贞观元年废。天授二年重置。汝水，在县西南四十三里。葛陂，在县东北四十里，费长房投杖成龙处。二龙泽，许劭、许虔俱有高名，汝南称平舆有二龙。张熹庙，熹仕汉，为平舆令，天久旱，熹躬为请雨，因焚身而雨澍，后人感德而庙存。石母台，在县西百五十步。葛仙公庙，在县东四十里。
西平县。西北一百二十里，依旧管四乡。本汉时旧县。春秋时，古柏子国之地。后汉末废。至后魏复焉，在郾南五十里，属汝南郡。高齐改属临颍郡。隋初改属道州。大业末又废之。武德初又置。贞观元年废。天授二年正月又置，寻废。开元初又置。后汉戴封为西平令时，旱，祷祀无应，封积薪坐其上以自焚，火起而雨降，远近称服。盖与陈州太康事同。棠溪：苏秦说韩王曰：“韩有剑戟出于棠溪。”即今县西界，有棠溪村是也。龙泉水，《烈士传》曰：“西平县有龙泉水，可以淬刀剑。”二十四陂，在县界，并魏典农邓艾所置也。故西平城，在县西七十里。九顶山、独树山，并在县南一百里。
遂平县。西北九十里，旧六乡，今四乡。古房子国，汉为吴房县，属汝南郡。孟康云：“本房子国，吴王阖闾弟夫概奔楚，楚封于此。为棠溪氏，以封吴。”故曰吴房。唐贞观元年废，八年又置。元和十二年。以吴元济叛。改为遂平县，仍移于文城栅南新城置，权隶唐州。寻复还蔡州。嵯峨山，在县西五十五里，从唐州慈丘县界东来。岞（窄音）岈山，在县西五十六里，从唐州慈丘县来。吴房故城，在县西南四十里。
朗山县。东南九十里，依旧六乡。汉安昌县，属汝南郡，张禹所封之邑也。至汉末，改为朗陵县，以界内朗陵山为名。后魏眞君二年，于朗陵故城复置安昌县，以隶初安郡。隋开皇三年，自朗陵故城移安昌县于今所，属豫州，十六年，仍改安昌又为朗山县。淮水，经县理南，去县百二十里。朗陵山，一名大朗山，在县北三十里。四望故城，在县东南七十里。后魏太和十一年，豫州刺史王肃于四望陂南筑之，以御梁。太清二年，豫州刺史羊鸦仁以二魏交逼，粮运断絶，乃弃悬瓠，归于义阳，上表曰：“臣辄率所部，缩还旧镇，留夏绍等停四望城防备。”即此城也。故道城，今在县西南，即古道国也。《春秋》云 “江、黄、道、柏”是也。朗陵故城，汉为县所治，在今西南三十五里。晋武帝封何曾为朗陵公，即此城也。
真阳县。南八十里，四乡。本汉慎阳县地，属汝南郡。梁为白狗堆戍于此。故后魏将尧雄曰：“白狗，梁之北面重镇。”即此。隋开皇十六年，改置真丘县。唐初改为真阳县，以在滇水之阳为名。淮水，经县南，去县八十里。滇（真音）水，出县西北二十里，注入淮。新阳故城，汉为县故城，在今县西南。白狗城，在县西南七十里。 
新息县。东南一百五十里，五乡。春秋息国，为楚所灭。汉为息县，属汝南郡。孟康曰：“其后东徙，故加新字。”后周宣政元年，于此置息州。隋大业二年州废，属豫州。唐武德四年，置息州。贞观初废之，复为县。淮水，自西流入，经县南，去县五里。汝水，自西流入，经县北，去县十八里。安阳故城，汉为县，即《左传》江国之地也。贾君祠，后汉贾彪，字伟节，与荀爽齐名。为新息长，初，县人例不养子，彪严其制，数年之闲，养子千数，佥曰：“贾父所长。”人思其德，故有祠焉。古息城，在县北三十里。息侯庙，在县西南十里。珉玉坑，在县西南十里，去息侯庙东南五步，其玉色洁白，堪为器物。隋朝官采，唐贞观中亦令民采取。其后为淮水所没。开元中淮水东移，其坑重出，其玉温润，倍胜昔时。玉梁渠，去县西北五十里，隋仁寿年修筑。唐开元中，县令薛务更加疏导，西岸通管陂十六，所利田三千余顷。  
褒信县。东南一百五十五里，旧四乡，今五乡 。本汉郾县之地。后汉光武分立褒信县。晋属汝阴。宋武北伐，改为苞信县。隋末，复为褒信县也。淮水，经县南，去县七十五里。汝水，经县东北，去县五十五里。白亭，《左氏传》：“楚太子建之子胜于吴 ，令尹子西召之，使处吴境，为白公。”杜注云：“白，楚县也。汝阴褒信县西南有白亭。”
新蔡县。东西一百八十里，六乡。古吕国也。《国语》：“当成周之时，南有荆蛮、申、吕。”周穆王时，有吕侯训夏赎刑。《史记》：“蔡叔二子，迁于新蔡。”《舆地志》，蔡平侯，自上蔡徙都于此。故曰新蔡。汉为县，属汝南郡。晋属汝阴郡。宋属新蔡郡。东魏孝静帝于此置蔡州。隋开皇十六年，于此置舒州，领广宁、舒县。仁寿二年，改县为汝北。大业二年，改为新蔡县，属蔡州。汉鲖阳故城，汉为县，属汝南郡。应劭曰：“城在鲖（纣音）水之阳。”葛陂，周围三十里。后汉，费长房，汝南人，为市掾，从壶公学道不成，思家辞归。壶公与一竹杖，曰：“骑此，任所之，则自至矣。既至，可以杖投葛陂中。” 长房乘杖，须臾归。自谓适经旬日，而已十余年矣。即以杖投陂中，顾乃成龙矣。后汉曾于此立葛陂县。琥珀丘，在县南三十里。汝水，经县南，去县二里。

颍州
颍州。汝阴郡，今理汝阴县。《禹贡》豫州之域。春秋时，胡子之国。战国时，属楚。秦灭楚为颍川郡。两汉为汝南郡之汝阴县也。魏于此立汝阴郡，司马宣王使邓艾屯田于此。后废为颍川郡地。后魏景明四年，于此置颍州，取颍水为名。高齐罢州置郡。隋初废郡。大业初废州置郡。唐武德四年，平王世充于汝阴县西北十里，置信州，领汝阴、清丘、永安、高唐、永乐等六县，六年改为颍州，移于今治，领高唐、永乐、永安三县。贞观元年，省清丘县，八年又以废涡州之下蔡县来属。天宝元年，改为汝阴郡。干元元年，复为颍州。长庆二年，以颍州隶郑滑节度使。汉初升为防御州。广顺二年复为团练州。
元领县五，今四：汝阴、沈丘、颍上、万寿。新置。一县割出：下蔡。置寿州。
【州境】 东西三百七十里，南北三百三十五里。
【四至八到】 北至东京六百五十里，西至西京九百二十里，西取陈州路至长安一千八百二十里，东至寿州二百五十八里，南至光州三百八十九里，西至蔡州四百里，北至亳州二百六十里，东南至寿州二百六十里，西南至蔡州褒信县二百二十五里，西北至陈州三百里，东北至徐州蕲县四百四十五里。
【户】 唐开元，户，二万八千一百七十九。皇朝，户，主一万五千七百一十五，客一万七千三百。
【风俗】同亳州。
【人物】 管夷吾。颍上人。应璩。汝阴人。
【土产】花官絁（音施），绵。已上贡。
汝阴县。旧二十六乡，今十乡。本汉旧县，属汝南郡。魏文帝黄初三年，属汝阴郡。后魏孝昌三年，于此置颍州。北齐以县属汝阴郡。开皇三年罢颍州。武德四年置信州，六年复为颍州，县皆属焉。寝丘，《史记》：“蒙恬伐楚之寝丘。”徐广注：“今固始县，楚寝丘也。”《续汉志》：“固始县有寝丘。”《吕氏春秋》：“楚孙叔敖戒其子：‘我死，王必封汝，无受利地。荆楚之闲有寝丘，其为地不利，可长有也。’其子从之。”楚功臣封二叶而灭，惟寝丘不夺。汉以为县。郪音妻丘，《史记》：“魏安厘王十一年，秦拔我郪丘。”颍水，西北自陈州项城县界流入，俯于城下。淮水，在颍上县西南。清丘城，在县东五十六里。隋大业九年筑，置清丘县。唐武德四年废。废信州城，在县西北十五里。隋大业十四年，郡城为贼房献伯所陷，其年，郡民姜子建率众于险处作栅。唐武德二年，授子建信州刺史，以栅近汝南褒信县，故名信州，四年复为颍州。贞观二年，移入汝阴旧城。胡城，在县西北二里。春秋时，胡子之国也。《春秋•昭公四年》：“楚子、胡子伐吴。”杜预注：“胡国，汝阴胡城是也。”女郎台，在县西北一里。古老云，昔胡子之女，嫁鲁昭侯为夫人，筑台以宾之，故俗谓之女郎台。台上有井。汝水，西南自蔡州新蔡县界流入，东南入淮。即巢父饮牛之所。细阳城，汉为县，属汝南郡。故城在今县西北四十里。故任城，在县北一里，陈将任蛮奴伐齐于颍水北岸，筑城以围汝阴。百尺堰，在县西北一百里，司马宣王讨王凌至百尺堰。即此。
沈丘县。西北一百二十六里，旧九乡，今四乡。汉以丘名立寝县，属汝南。《魏书》云：“王凌欲兴兵讨司马宣王。宣王觉，自往袭凌。凌败，惧，面缚丘头。”隋开皇三年，于此置沈州。唐初州废，以地并入汝阴县。神龙二年，又析汝阴置沈丘县，以隶信州，后废信州，仍旧还颍州焉 。沈丘，在县南一百步。《春秋》或作寝丘，因丘立县。武丘，在县东六十里，一名丘头。司马文王征诸葛诞屯兵于此，及陷寿春，斩诞。魏高贵乡公改为武丘。武阴城，在县东六十里。按《城冢记》云 ：“周武王祭南岳，回至汝水西，野宿于武丘，夜梦，云筑城在此，兼祭天地，可王七百年。遂城于武丘。”因名武阴。砖城，在县东北四十五里，司马宣王使邓艾于此置屯种稻，以备东南，筑城围、仓廪。小女水，在县北。
颍上县。东南一百七十里，旧十一乡，今三乡。本汉慎县地，属汝南郡。吴、魏之际，设关防，莫谨于此。隋大业二年，于今县南故郑城置颍上县，以地枕颍水上游为名，仍隶颍州焉。唐武德元年，移于今理。关洲，在县西南四十五里，《魏志》云：“司马景王征毌丘俭 ，使诸葛诞从安风津先至寿春。俭与弟秀藏水边草中，安风津人张属获之。”即此洲也。荆亭城，在县西南六十里。淮水，自西南汝阴县界流入，去县七十里，又东北入下蔡县界。颍水，西自汝阴县界流入，又东流入淮。慎县故城，在今县西北，与故甘城相近。故甘城，汉为县废城，在今县西北。
万寿县。北九十里，五乡。本汝阴县百尺镇也。国朝开宝六年十一月，分汝阴北五乡为万寿县，以万寿乡为名。高贵乡郭，在县南七里。古老云，魏高贵乡公所筑。

【校勘】
蔡州
西平县。总序。
后汉，戴封为西平令。
按《后汉书》，戴封为西华令。今非西平，然两邑皆汉汝南属县也。

太平寰宇记卷十二

河南道十二
宋州  亳州
宋州。睢阳郡，理宋城县。《禹贡》豫州之域，即高辛氏之子阏伯所居商丘，今州理是也。周为青州之域，武王封微子于宋，后为齐、楚、魏所灭，三分其地；魏得其梁、陈留，齐得其济阴、东平，楚得沛。按梁即今州地。秦并天下，改为砀郡，后改为梁国。汉文帝封子武为梁王。自汉至晋为梁国，属豫州。宋改为梁郡。隋于睢阳置宋州，大业三年又改为梁郡，隋乱陷贼。唐武德四年，平王世充，置宋州，领宋城、宁陵、柘城、谷熟、下邑、砀山、虞城七县；其年，以虞城属东虞州；五年，废东虞州，又以虞城来属。贞观元年，废杞州以襄邑县来属，仍省柘城县；十七年，以废戴州之单父、楚丘来属。永淳元年，又置柘城。天宝元年，改为睢阳郡。干元元年，复为宋州。自禄山乱，两河郡县多所陷没，惟张巡、许远、姚誾三人坚守睢阳。贼将尹子奇并力攻围，踰年不下。城中孤危粮竭 ，人相食殆尽。时贺兰进明、许叔冀屯军临淮，争权不协，不发援师。城竟为贼所陷，巡远等抗辞不屈 ，遂俱被害。然使贼锋挫衂，不至江淮，巡远之力也。开平初，升为防御州；三年，升为宣武军。后唐同光元年，改为归德军。至皇朝因之。
元领县十，今七：
宋城。楚丘。柘城。谷熟。下邑。虞城。宁陵。
三县割出：
襄邑。入开封府。砀山。入单州。单父。入单州。
州境：
东西二百二十五里，南北二百六十五里。
四至八到：
西至东京三百里，有通济渠，水陆并通。西至西京七百二十里。西至长安一千五百八十里。东至徐州西界二百一十里。南至亳州西界一百三十二里。西至东京襄邑县九十五里。北至单州一百八十里。东南至亳州谯县界一百八十里。西南至陈州二百八十里。西北至曹州二百八十里。东北至兖州四百一十七里。
户：
唐开元户：一十万三千。皇朝户：主二万一千二百五十，客二万四千二百。
风俗：
《汉书》云：“犹有先王遗风，重厚多君子，好稼穑，恶衣食，以致畜藏。”《太康地记》云：“豫州之分，其人得中和之气，性安舒，其俗阜，其人和。”今俗多寛慢。
姓氏：
梁国郡三姓：宋、张、乔。
人物：
宋襄公。即位，以公子目夷为仁，使为左师，以听政。庄周。 宋蒙人，不以祸福累心。为漆园吏，楚威王以千金币迎，周不应，钓于濮水。原子思。宋人，蓬户瓮牖，上漏下湿，三日一举火，十年不制衣，捉襟肘见，纳履踵决。子贡相卫，肥马轻裘见子思，曰：“先生何病也？”子思曰：“无财者谓之贫，学道而不能行谓之病，若宪，贫也，非病也。”韩安国。梁成安人，坐法，被狱吏辱之。乔玄。睢阳人。唐相魏元忠。宋城人。
土产：
漆。枲。绤。纻。绵。絁。縠。绢。
宋城县。元七乡。本宋国蒙县，以宋公及诸侯盟于蒙门而为县名。汉为睢阳，在睢水之阳，以为名，地属梁国。隋开皇十八年，改为宋城县。唐因之。州城。古阏伯之墟，契孙相土亦都于此，春秋为宋国都。汉梁孝王广睢阳城七十里，开汴河；后汴水经州城内。睢水在县南五里。《水经注》云：“睢、涣二水出浪渠。”《春秋•僖公十九年》：“宋襄公用鄫子于次睢。”杜预注曰：“睢水受汴，东经陈留、梁、谯、沛、彭城入泗。”睢水又东，经睢阳故城南，积而为蓬洪泽。汴河。在县北四十五里，自宁陵县界流入，东出虞城界。陨石水。在县北，一名漆沟。左氏谓：“陨石于宋五。”古老云：“此水有时渴涸，五石存焉。”有潭，即元坠处。 蒙泽。在县北三十五里。《左氏传》：“宋万杀闵公于蒙泽。”杜预注曰：“蒙泽，宋地。蒙，县也。”小蒙：古城，在县南十五里。六国时楚有蒙县，俗为小蒙城，即庄周之本邑。今复有大蒙城，在县北四十一里。后魏《地形志》：“北梁郡有北蒙县。”三王陵。在县西北四十五里。晋《北征记》云：“魏惠王徙都于此，号梁王，为眉间赤、任敬所杀；三人同葬，故谓三王陵。”修竹园。在县东南十里。《西京记》：“梁孝王好宫室园苑之乐，作睢华宫，筑兎园。园中有白灵山、落猿岩、栖龙岫；又有鴈鹜池，池中有鹤州鳬渚。”《水经》云：“睢水东南过竹圃。”又，鴈鹜池承龙睢沟水。清冷池。在县东北二里。梁孝王故宫有钓台，谓之清冷台。今号清冷池。张巡、许远、南霁云等庙：在州南七里。唐代宗大历二年勅曰：“顷者，国步艰难，妖星未落，中原板荡，四海横波。公等内总羸师，外临劲敌，析骸易子，曾未病诸，兵尽矢穷，乃其忧也。于戏！天未悔祸，人何以堪？宁甘杀身 ，不附凶党，信光扬于史册，可龟鉴于人伦。其立庙焉，以时祭祀。”箕子冢。在县北四十一里二十步，古蒙城内。《史记》：“箕子，纣之诸父。”晋《伏滔北征记》云：“望亳蒙间，成汤伊尹。”箕子之冢墓皆为丘墟。今蒙与北亳相去三十里。宋微子墓在县西南十二里。《史记》：“微子，纣之庶兄。”《周书》：“微子之命，王若曰猷，殷王元子，崇德象贤，建尔于上公，尹兹东夏。”桥玄墓。在县北十里。《后汉书》云：“乔玄，宋国睢阳人。”《魏志》：“曹操少不理行，季世之人不奇也，唯梁国桥玄异焉。”墓前碑云：“汉故太尉桥公之碑。”云玄字公祖。皇朝干德三年，勅改为太尉乔公庙也。《卢门春秋传》：“桓公十四年，宋人以诸侯伐郑报宋之战，以大宫之椽归为卢门之椽。”杜预注云：“卢门，宋国城门也。”
楚丘县。北七十里，旧八乡，今六乡。古之戎州，即已氏之邑城也 。《九州岛记》云：“已氏，本戎君之姓，盖昆吾之后，别居戎狄。”中周衰，入居中国，故有此已氏之邑焉。汉为已氏县，属梁国。魏于已氏县置北谯郡，后齐郡废。隋复为已氏县，又置戴州，县隶焉；大业初，废戴州，县属睢阳郡。唐平窦建德，复置戴州，以县为楚丘；贞观十七年，废戴州，县因隶宋焉。景山。在县北三十八里，高四丈。《毛诗》云：“望楚与堂，景山与京。”空冈。在县北三十里，高一丈。盖《毛诗》云“景山与京”也。堂水。在县北四十五里，从单州成武县入界，南行五里合泡沟。《毛诗》云“望楚与堂”也。安阳城。在县北三十八里。《城冢记》云：“汉高祖与项羽相守，筑此城。”古楚丘城。在县北三十里。《毛诗》云：“定之方中，作于楚宫，揆之以日，作于楚室。”《左传•隠公七年》：“戎伐凡伯于楚丘。”杜预注云：“楚丘，魏地。在济阴成武县西南也。”伊尹坟。在县西北十四里。按《书》云：“沃丁既葬伊尹于亳都。”《城冢记》云：“济阴界梁国有二亳，南亳，谷熟城；北亳，在蒙城西北，属睢阳郡。”今验坟西十里有亳城，在东京考城县界。晋伏滔《北征记》云：“望亳蒙间，成汤伊尹。”箕子之冢，今为丘墟也。
柘城县。西南八十里，旧十乡，今七乡。即古宋襄氏邑，春秋时之株野之地。《毛诗•陈风》云：“株林，刺灵公也。”《史记》谓“陈涉攻柘、谯，皆下之。”即此地也。汉为柘县，以邑有柘沟，以此名县。献帝封曹操为武平侯，兼食柘、长平、阳夏三县。晋县废。隋开皇十一年，复置，加城字。唐贞观元年，废入谷熟、宁陵二县。后以县人积年陈诉徭输路远，永淳元年十月，又置，隶宋焉。泓水。在县西北三十五里。《春秋•僖公二十二年》：“宋人及楚人战于泓。”大棘城。在县西北三十里。《左氏传•宣公二年》：“宋华元及郑公子归生战于大棘。”杜预注云：“在陈留襄邑县南也。”鄢城。在县北二十九里，汉县名，属陈留。王莽曰顺通，郑伯克段之地。始基城。在县东南十里。《谯内记》：“谯西北百余里有始基城。”晋豫州刺史祖逖、督护卫策所筑，始基于此，因为名焉。仇留城。在县北五十里。按《谯内记》：“陈川自始基城败后，遣将仇留伐焉，以逼豫州。祖逖遣卫策进戍谷水北面高丘以御仇留，故号仇留城。”夏姬墓。在县东北二百步。
谷熟县。东南四十里，依旧六乡。古谷地也。殷谓之南亳，亦尝都之，即春秋之谷丘。汉于此置薄县，隶山阳郡；又改为谷阳县，以谷丘之南有谷水也。后汉废熟城，合为谷熟县，属梁国。魏文帝废。后魏置谷阳郡。隋开皇十六年，复置谷熟县，隶宋州。唐武德二年，置南谷州；四年，废谷州，以谷熟县还宋州。谷丘在县南二百步。《春秋•桓公十二年》：“公会宋公、燕人，盟于谷丘。”杜预注云：“宋地也。”谷水。在县西南二百步，源从谷丘下，南入浪荡渠。乌城。在县西南二十里。太康《地理志》：“梁国有乌县。”亳城。在县西南三十五里。《春秋•庄公十二年》：“宋御说奔亳。”孟子云：“汤居亳，与葛伯为邻。”今宁陵县界有葛城，相去八十里。龙亢城。在县西南五十里。《春秋•隠公二年》：“莒人入向。”《注》云：“谯国龙亢县东南有向城也。”故高莘城。在县西南四十五里。《地理志》云：“梁国谷熟县西南有高辛城。”《帝系谱》：“帝喾，年十五，佐颛顼有功，封为诸侯，邑于高辛。”即此城也。
下邑县。东一百二十里，旧九乡，今八乡。战国时下邑地，或以为陈之株邑。《诗•株林》刺灵公，“驾我乘马，说于株野” 。《史记•陈涉》：“初，狥蕲以东攻，铚、鄼、苦、谯、柘皆下之。”即此也。秦汉为下邑县。王莽改为下洽，其后因之。至唐，后为下邑。今砀山县，即古下邑城也。后魏明帝孝昌二年，置砀郡于下邑，城移下邑县于此，即古之城界也。南蓼堤路。在县南五里，从谷熟界入八十里，东入永城界。《耆老传》云：“梁孝王以大梁卑湿，徙都睢阳，故筑此蓼堤。”《旧图经》云：“自汴州杞县入，至宋州城东，分为三道，中蓼堤、北蓼堤是也。”牛戍驿。在县西北五十里。隋炀帝大业元年，废。本梁孝王牧牛处也。故谯城。在县城北三十一里。昔祖逖屯淮阴 ，进据太丘城，遂克谯城而居之，谓此也。
虞城县。东北五十里，旧八乡，今七乡。古虞国也。舜禅禹，封长子商均于有虞。《左氏传》谓：“少康奔虞，后即为少康之邑焉。”汉为虞县，莽改为陈定亭，后汉献帝于此置萧县，隶沛国。晋复为虞城县。北齐废。隋又置。唐武德四年，以隋末贼乱，建为虞州；五年，州废；依旧为县还宋；景福二年，以砀山县为辉州，虞城隶焉。辉州废，今隶宋。故纶城。在县西三十五里。左氏谓“少康逃于有虞，虞君妻以二姚，而邑诸纶，有田一成，有众一旅”是也。黎丘。在县北二十里，高二丈。梁地黎丘有奇鬼，善斆人。黎丘之叟市醉夜归，鬼乃肖其子而扶之，困苦之醒，后谓其子，对曰：“非也。”明日复饮于市，醉而将归，其子复恐为所苦，乃亲迎之。叟误杀之。熟城。在县西四十里。阚骃《十三州志》云：“熟城，汉之县名。”平台。在县西南五十里。《春秋•襄公十七年》：“宋皇国父为宋平公筑台，妨于农收。子罕谏请俟农隙，公不许。”《史记》云：“梁孝王大治宫室，筑东苑，方三百余里，为复道，自宫连属于平台。”灵台。在县西南四十里。《左传•哀公二十五年》：“卫侯辄奔宋，为灵台与大夫饮酒焉。”崆峒亭。在县南五里。《春秋•哀公二十六年》：“宋景公游于空泽，卒于连中。”杜预云：“梁国虞县东南有地，名崆峒。”孟渚台。在县西北十里。《尔雅》云：“宋有孟渚。”郭璞曰：“薮泽名。”《春秋•僖公二十八年》：“楚子玉自为琼弁，玉缨未之服也，梦河神曰：‘余赐汝孟渚之麋。’”杜预云：“水草之交曰麋也。”今俗呼为湄台，盖陂中有台也。
宁陵县。西五十五里，旧八乡，今五乡。本宁城。古葛伯国于此。《帝王纪》曰：“汤居亳，葛伯为邻也。”六国时，属魏，安厘王封其弟无忌为信陵君，而邑于宁。魏咎尝封为宁陵君，亦此邑之地。高帝改为宁陵，封吕臣。和帝以宁陵属梁。今县北十五里有葛城，乃古葛伯所都城也。晋隶谯，又隶陈留。北齐以还宋。 沙隋城。在县西北七里。《左氏传•成公十六年》：“公会晋、齐、卫、宋、邾人于沙隋。”杜预注云：“宋地梁国宁陵县北有沙隋亭。”汋陵城。在县东南二十五里。《左传•成公十六年》：“郑子罕伐宋，宋将鉏乐惧，败诸汋陂，退合于夫渠，不儆，郑人覆之，败诸汋陵。”杜预注：“汋陂、夫渠、汋陵，皆宋地。”已吾城。在县西南三十里。《陈留风俗传》：“汉和帝永元二年，分已氏县之种于乡置已吾县 ，属陈留郡。”《魏书》：“曹公初起兵于已吾。”后魏《地形志》云：“已吾县属马头。”东期城。在县南三十里。西期城。在县北二十五里。贾子曰：“梁、楚边亭皆种瓜。梁数灌而美，楚稀灌而恶。楚乃夜灭梁瓜，梁边令乃窃灌楚瓜，瓜亦美。楚人怪而问之，及见，自谢以重币，而交于梁国。”故曰：期城今俗犹呼为瓜城也。甘露岭。在县北五里。隋开皇十三年，驾幸于岱，至此甘露降，因以名焉。故葛城。在县北十五里。古葛伯国以不祀为汤所灭。大棘故城。在县西北七十里。《左传》：“宋华元郑公子归生战于大棘。”又七国反，先击梁棘壁，即此城也。故柘城。在县南，郑伯克段于此也。始基故城。在县南九十里，晋豫州刺史祖逖督护卫策所筑。初，乞活魁遣陈川据陈留、浚仪，川遣将魏石于谷水南营；逖遣策等追战，大破之，因即立城留守。策曰：“吾从祖公北伐数年，功始基于此。”因以为名。仇留城。在县南六十五里。初，陈川自始基败，遣后将仇留伐鄢，以逼豫州；祖逖遣策进戍谷北高丘，以御仇留，故呼为仇留城。
亳州
亳州。谯郡，今理谯县。《禹贡》豫州之域。至周不改。春秋时，为东国之焦邑。六国时，属楚。在秦，为砀郡地。汉为谯县，属沛郡。后汉熹平五年，黄龙见谯。太史令单扬以为其国当有王者兴，不及十五年亦当复见，后如其言。及文帝即位，黄初元年，以先人旧都，又立为谯国，与长安、许昌、邺、洛阳号为五都。后魏置兖州，周武帝改为亳州。隋乱陷贼。唐武德四年，平王世充，复为亳州，领谯、城父、谷阳、鹿邑、酇五县；五年，置总管府，管谯、亳、宋、北荆、颍、沈六州；七年，改为都督府。贞观元年，罢都督府，亳州不改。天宝元年，改为谯郡。干元元年，复为亳州。开平二年，升为防御州。后唐为团练州。晋复为防御州。
元领县八，今七：
谯县。城父。蒙城。酇县。鹿邑。永城。真源。
一县割出：
临涣。入宿州。
州境：
东西二百六十七里。南北二百里。
四至八到：
西至东京四百八十六里。西至西京八百九十里。西至长安一千七百四十里。东至徐州五百里。正南微东至颍州径路二百六十里。西至陈州二百。西南至陈州二百九十二里。西北至泗州三百四十里。东北至徐州同上。
户：
唐开元户：七万七百三十二。皇朝户：主三万八百一十三，客二万六千二百九十七。
风俗：
与宋州同。
人物：
老子。苦县厉乡曲仁里人。许褚。谯人，长八尺余，腰大十围，一手逆曵牛尾，太祖封万岁亭侯。曹羲。沛国谯人，爽弟，父兄贵盛而独谦，撝书三篇，以讽爽。嵇康。谯国人。夏侯湛。谯国人，少与潘岳齐名。桓温。谯国人。戴逵。谯国人。总角时，以鸡卵溲白屑作郑玄碑。武陵王晞闻其能琴，使人召之。对使者破琴，曰：“戴安道不能为王门伶人。”唐朱敬则。亳州永城人，相则天。家代以孝义闻，门标六阀。奚陟。亳州人，不肯受翰林院学士。
土产：
丝。绵绫。绢。贡。
谯县。旧二十二乡，今十乡。汉县，属沛郡。莽曰廷城亭。后魏无谯县，有小黄县。隋开皇十年，废郡，县属亳。大业二年，改小黄为谯县。涡水：在县西三十八里，从眞源县东来。《魏文帝集》：“建安十九年，上至谯，予兄弟从上游观，经东园遵涡水，相佯高树之下，乃驻马，书鞭为临涡城。”谯郡城。古之谯国城也，后改为谯。魏武帝之乡里。《魏志》：“汉熹平五年，黄龙见谯。太史令单扬曰：‘其国后当有王者兴，不及五十年当复见。’内黄殷登黙记之 。至延康元年三月，黄龙见谯。登闻之，曰：‘单扬之言，其兹验乎？’”《魏书》：“文帝生于谯，上有青云如车盖终日。”魏文帝祠。在县东五里。初，魏武以议郎告病归乡里，筑室于此读书，秋冬弋猎以自娯。文帝以汉中平四年生于此宅。故梅城。在县南四十里。古梅伯国也。麦丘城。桓谭《新论》：“齐桓公行见麦丘人，问其年几何。答曰：‘八十三矣。’公曰：‘以子寿祝寡人乎？’答曰：‘使主君甚寿，金玉是贱，以人为宝。’”即此邑人也。大清宫。玄元旧宅，今有桧树、鹿迹存焉。夏侯湛墓。在县东北四里，晋为散骑常侍。独母冢。在县西三里。《古老传》云：“有惸独之母薛氏，无子，生自为坟，卒安葬焉。”昔楚平王筑谯城，而母赈其夫役，后各益土而大其坟。大飨碑。在魏文帝庙前。昔文帝延康元年幸谯，父老立碑于故宅。题云：“大飨之碑。”锺繇篆额，曹子建文，梁鹄书，时人称为三絶。岳牧《上考词石表》。唐开元二十六年，赵冬曦所建。其岁降十道采访使精择天下，岳牧政之，尤者二十二人。客有京来者，持圣札凡一十九字，词曰：‘文学资身、温良植操、勤于政理、恩被黎元，考中上。’”盖锡冬曦词也。乃勒之表端，昭示来叶。同勅三十一人，皆镌其次。
城父县。东西九十九里，八乡。春秋时，陈国之夷邑，亦曰城父。《左传》：“楚伐陈，取焦夷、陈邑也。”《左传•昭公九年》：“楚公子弃疾归许于夷，实城父也。”杜注：“此时改城父为夷。”汉为县，属沛郡。隋末，隶亳。唐末，避梁王讳，改为焦夷。后唐同光元年，复旧名。肥水。在县西。《水经注》：“肥水源出桑山县西北泽薮，东南流，左右翼佩数源，异出同归，盖涓脉所注耳。”有鲍溪水亦此。干溪水。在县南五里。《新序》云：“楚王起章华之台，为干溪之役。”又左氏谓：“楚灵王败于干溪。”即此地名。扶阳故城。在县东北三十六里。汉为县，属沛郡。宣帝封韦贤于此，谥曰节侯，又曰恩泽侯。表在萧，案邑，名扶阳。《地理志》云：“扶阳县属沛郡。”父水。在县东西四里，受漳水南流，经县入蒙。按《水经》云：“汝水支分东注。”药城。在县南七十二里。梁、陈之际以为县。唐高祖武德三年，药城县隶文州，四年州废，改为文城县，属亳州。伍奢冢。在县西南一里。《春秋•昭公十九年》：“楚平王处太子建于城父，伍奢傅之，后无罪而死，招魂以葬。”今有庙存。高陂。在县南五十六里，周回四十三里，多鱼、蚌、菱、芰之利。
蒙城县。东南一百四十里，旧六乡。本汉山桑县也，属沛郡。后汉改属汝南郡。魏属谯郡。后魏孝文帝于此置涡州，理山桑城。其地后入于梁，梁于此置西徐州。后复入魏，改为谯州，改谯县为涡阳县。隋初改涡阳为淝水县。唐武德四年，重立山桑县，属谯州。贞观十七年，废谯州，割属亳州。天宝元年，改为蒙城县，城北临涡水。后魏涡州城也。垂惠聚。汉为聚邑，废城在今县西北二十八里。北狼山、南狼山。在县北二十八里，山相对，故曰南、北。山桑县城。在县北三十七里。《舆地志》云：“山桑，汉旧县，属沛。”光武封王常为山桑侯，今城内有亭基陵阜。高峻《十三州记》曰：“山生于邑，其亭有桑，因为县名。”宋将檀道济为征西将军居此，因号曰檀公城。南蒙城、北蒙城。并在县北八十里，相去四十步，皆自后魏孝文太和七年筑之。至东魏武定六年置郡。齐天保七年废郡为蒙城。唐武德五年又置为郡，开元中废。
酇县。东北七十里，旧十六乡，今七乡。汉县，属沛郡。《古今地名》：“即酇亭是也。”《舆地志》云：“魏以酇县属谯郡。”汉封萧何为酇侯。《茂陵书》：“何封国在南阳。”姚察云：“两县同作酇字，南阳酇音赞，此沛酇音嵯。”班固《泗水亭高祖碑》云：“文昌四友，汉有萧何，序功第一，受封于酇。以韵而言，则非南阳酇也。”唐开元二年六月移于大梁南垣阳驿以置之。谯东：《魏略》云：“太祖于谯东十五里泽中筑起精舍，读书射猎，闭絶宾客，即谓之谯东。”建平故城。汉为废县，在今县西北，俗名马头城是也。太丘城。在县东北七十里。《地理志》云“敬丘”，后汉明帝更名太丘，陈实为长，是此城也。龙亢城。在县西南十五里。《春秋》杜预注：“谯国有龙亢县。”此城是也。棘城。在县东北十八里。《春秋•昭公四年》：“冬，吴伐楚，入棘栎麻。”杜预注云：“谯国酇县东北有棘亭。”即此亭是也。
鹿邑县。西一百一十七里，旧二十二乡，今七乡。汉郸县之地，属沛郡。后汉于今县东北一十五里置武平县。隋开皇三年废郡，县属亳州；十八年改为鹿邑县，取故鹿邑城焉。名城。在县西十三里，春秋时鸣鹿地也。瀖水。一名曲水，源从陈州宛丘县东北固一作涸。河出，至县界，入真源县。按《沟洫志》：“汉武帝元年，河水泛溢，上使汲黯疏决数十道瀖水。”即陈郡内旧引水渎也。鸣鹿台。在县城内。《春秋•成公十六年》：“晋知武子佐下军，以诸侯之师侵陈，至于鸣鹿。”即此台也。武平故城。在县东十八里。建安元年汉献帝以曹公为大将军，封武侯，以此城为封邑。
永城县。东北一百四十一里，十一乡。春秋芒县之地。后汉临睢县之境。晋为郸县之地。隋大业六年，于马甫城东北三里置永城，县属谯郡。唐武德五年，移县于马甫城。贞观十七年，罢谯州，以县隶亳州。砀山。在县北五十里，北去芒山八里。《地理志》：“砀山出文石。”汉高祖隠芒砀山泽间。应劭云：“芒砀今在临睢。”即永城县是也。砀属梁国，今砀山县是二县之界，有山泽之固，可以隠也。芒县故城。汉县废，城在今县北。太丘故城。汉县废，城在今县西北。陈仲弓为太丘长，卽此城也。永城故城。在县东北三里。随大业六年置永城县于此，十二年为贼房宪伯所破，因废；后移于马甫城置，卽今县。砀山故城。在县北五十三里。《水经》云：“砀陂水，东经砀山县故城北。”即此城也。费城在县西南二十五里，南临涣水。按《郡国志》云：“曹腾封酂费亭侯。”卽此城是也。《魏书》：“腾卽操祖也。”梁孝王墓。在县南五十里，高四丈，周回一里，砀山南岭上。按郭缘生述《经记》云：“梁孝王葬于砀山，凿山作岛，穿石为藏，行一里到藏内。”《曹操别传》云：“引兵入砀，伐梁孝王冢，破棺收金宝万斤。”
真源县。西南九十五里，旧十八乡，今八乡。即楚之苦县地。《史记》谓：“老子，苦县人也。”汉为县，属淮阳国。晋咸康三年，更名谷阳，盖谷水之阳，因以为名。隋初改为仙源，以老子所生之地为名。唐麟德三年，高宗幸濑乡，改谷源为真源县，以隶亳焉。老子祠。崔元山《濑乡记》：“老子祠，平生时教化学堂故基也。”汉桓帝命边韶为文，云：“老子伏羲时为郁华子，祝融时为广成子，黄帝时为大成子，颛顼时为赤精子，帝喾时为録回子，尧时为务成子，皆有像。”李母祠。《濑乡记》：“李母祠在老子祠北三里，祠门内右有圣母碑，东院内有九井。”《述征记》：“庙内九井，或云汲一井而八井动。”《舆地志》：“老子祠即老子所生旧宅。”老子者，道君也。三皇之始，乘白鹿下托于李母，练体易形，复命胞中七十二年，生于楚国。李母，星名也，在斗魁中。老子，星精也，为人黄色美目，面有寿征，黄额广耳，大目疎齿，方口厚唇，额有参子，达理日角月角，鼻有双柱，耳有三漏，足蹈三五，手把十文。十二圣师各有三法，凡三十六法。唐干封元年册李母为先天太后，因改祠为洞霄宫。大清宫。玄元旧宅，今有桧树、鹿迹存焉，宫前有阙，各高一丈七尺，魏黄初三年文帝所立。其阙有铭，是锺繇书，皆破缺，惟四字存焉。李母坟。在县东十三里。《水经注》云：“老子宫前有李母坟，东有碑，汉桓帝永兴元年谯县令长沙王阜所建。枯松。桓裴之《述征记》云：“老子宫前有双松，左阶之松久枯。隋炀帝大业十三年，忽从根上生一枝，耸干一丈三尺，枝叶青翠。唐武德二年更生一丛，直上五尺，横枝两层，枝叶相覆，异于常树。”濑水。在县东南十二里，于苦县界相县故城西南五里各水分流，入灵溪池，东入涡水。相县。在濑水东是也。灵溪池。在玄元宫北。宁平城。在县西北五十五里。按《汉书•地理志》：“宁陵县属淮阳。”晋东海王越自阳城率甲士四万东屯于项。永嘉五年薨，秘不发丧。石勒进兵追之，及宁平城，焚越尸于此。数万众敛手受害，尸积如山。王夷甫亦遇害。



太平寰宇记卷十三

河南道十三
郓州。曹州。广济军。郓州。
郓州。东平郡，今理须城县。《禹贡》兖州之域，星分奎、娄。春秋属宋地，即鲁附庸。须句国，太皥之后，风姓。《左氏传》曰：“公伐邾，取须句。”战国时属魏。秦兼天下，属砀郡，又为薛郡地。汉为东平国。又《地理志》曰：“东平，故梁国。”景帝中元六年 ，别为济东国；武帝元鼎元年，为大河郡；宣帝甘露二年为东平国。晋宋及后魏为东平郡。周大象二年于此置鲁州，寻废。隋开皇十六年，分兖州、万安置郓州，大业三年罢州为东平郡，理古须句城。唐武德五年平徐圆朗，于郓城置郓州，领郓城、须昌、宿城、巨野、乘丘五县，又以废寿州之寿张来属；其年，置总管府，管郓、濮、兖、戴、曹五州；七年，改为都督府。贞观元年，罢都督，仍以巨野属载州，又废宿城、乘丘二县；八年，郓以城下湿移治须昌。景龙元年，又置宿城。天寳元年，改为东平郡。干元元年，复为郓州。贞元三年，升为都督府。皇朝为天平军节度。
元领县十，今七：
须城。寿张。中都。平阴。东阿。卢县。阳谷。
二县割出：
巨野。入济州。郓城。入济州。
一县废：
东平。并入须城。
州境：
东西一百五十九里。南北二百三十五里。
四至八到：
西南至东京六百里。西至西京一千里。西南至长安一千八百里。东至兖州二百里。南至曹州二百三十里。北至博州一百七十里。东南至兖州一百三十五里。西南至濮州一百四十五里。东北至济州二百五十里。西北至渡河，取朝城县路至魏州二百三十里。
户：
唐开元户：三万三千三百八十七。皇朝户：主一万五千一百八，客二万七千七百二十四。
风俗：
地连邹、鲁，境分青、齐，硕学通儒，无絶今古，家尚质直，人多魁岸，不规商贾，肆力农桑，此亦风土之使然也。
姓氏：
东平郡四姓：万、吕、毕、康。
人物：
刘祯。字公干，东平人。马隆。平陆人，为武威太守，以磁石夹道，贼负铁不得过，以为神也。
土产：
阿胶。蛇床子。绵。官蛇。

须城县。旧四乡，今八乡。汉旧县，属东郡，故须句国。按前须昌县在今县东南三十里，须昌故城是也。隋改须昌为宿城县，更立须昌县于今理，属郓州。后唐改为须城县，避国讳也。梁山在县界。州理故须句城。《左传》：“任宿、须句、颛臾皆风姓。”《注》：“须句虽别国，有削弱不能自通，为鲁私属，如颛臾之比。”无盐故城。在县东三十六里，汉旧县，古宿国也。《列女传》：“无盐有丑女，名宿瘤。齐宣王善之，立为夫人。”即此县女也。清水石桥。在县西三里。隋仁寿元年造，石作幸巧，与赵州石桥相埒，长四百五十尺。郈乡亭。《左传》：“季子鬬鸡之所。”杜注：“郈，鲁地，东平无盐县东南有郈香亭。”桓公沟。晋永和中，将军毛穆之所凿。义熈十三年，王师济河，朱超石重开凿。《水经注》云：“桓温率众北入，掘通济渠。”今谓之桓河是也。刘公桥。在县东二十七里，宋武北伐至此造，故号之。柳舒故城。《左传》：“晋伐郑，齐陈子救之，及留舒去谷七里，谷人不知。”东平宪王陵，光武子苍也。明帝幸东平 ，感念苍，谓其诸子曰：“思其人，至其乡，其处存，其人亡。”伏生城。伏生所居，传《尚书》于太常掌故晁错，因号之。吕母垞。后汉东海吕母合众于此。东阿故城。汉东平国故城，在今县东。按《魏志》，程昱谓范令靳允曰：“曹使君智殆天授，君必固范，我守东阿，田单之功可立。”谓此也。阿井。东阿有大井，巨若轮，深七八丈。每岁取水煮胶入贡，《本草》重之。烽仓故城。宋武立烽堠于此，今有小城尚存。景子殿。东平宪王所起，有二殿，东西相向。东平思王墓。汉东平思王，宣帝之子；在国，思还京师；后葬其冢，松柏皆西靡。羊牧黄。初平叱石成羊之所，今石犹存。废东平县。汉县故城，在今郓州东南三十二里。隋于故城置宿城县，仍置须昌县于今所。唐贞观八年，州自郓城移于须昌县，后废宿城县。景云三年，以郡邑颇大，人物繁极；复分须昌置宿城县。贞元四年，改宿城为东平县，移就郭下。太和四年，改为天平县；六年七月，废天平县入须昌县。
寿张县。西南四十五里，依旧四乡。汉为寿良县，属东郡。故城在今县界。应劭曰：“光武叔父名良，故改为寿张县，属东平国。隋开皇三年，罢郡，县属济州；十六年，割属郓城。唐武德四年，属寿州；五年，废寿州，属郓州。寿州故城。在东南十五里。隋末，百姓筑为堡。唐武德四年于此置寿州。梁山。在县南三十五里。《汉书》云：“梁孝王北猎梁山，有献牛足上出背上，孝王恶之，寻病而薨。谷城山，在邑界。焦氏山。山北有汉司校尉鲁峻冢，前有石祠堂，中四壁皆青石隠起。自书契以来，忠臣、孝子、贞妇、孔子及弟子形象遍皆刻石记之。有磬石数枚，后为宰牧所取；鲁氏置诉，后坐免官。范城。《左氏传》曰：“范宣子对鲁大夫穆叔曰：‘昔句匄之祖，在周为唐杜氏，晋主夏盟为范氏。’”今城卽匄食邑于范，汉为县。左氏注云“范县西北有秦亭，卽庾子山云‘人有秦亭之哭’”是也。
中都县。东六十五里，依旧四乡。古中都之地。汉为东平陆，县属东平国，亦古之厥国。地今邑界有厥亭存。又按《史记》“鲁败齐于平陆”即此地。后汉并为须昌县地，据邑界有殷密古城，即古之中都国城也。自汉至隋或为平陆县，属兖州。唐天宝元年三月，改为中都县所隶不改。贞元十四年割入郓州。后自郓复隶兖州，寻又复归郓焉。古阚城。《皇览冢墓记》云：“郓州寿张县阚城中有蚩尤冢，支体异葬也。”故此亦有冢焉，常以十月有气如匹绛，自上属下，号曰蚩尤旗。今属济宁巨野。汶水。北去县二十四里。桓水。在县西八十里。晋桓温进军北次金乡，令凿巨野三百里，通舟连。自清水入河，以温所凿，故曰桓水，俗呼为桓河。
平阴县。东九十里，旧十三乡，今三乡。本肥城县，属泰山郡，古肥子国。隋开皇十四年，于今县西北二十八里置榆山县；大业二年，移于今理，改名平阴县，属济州，取界内平阴县城以为名。天宝十三载，废县，割隶郓州；太和六年七月废，以地并入东阿、卢二县。至开成二年七月，王源中奏：“境内阔远，东西一百二十里，南北近二百，无县邑以理居人、制御寇盗，请复平阴县。”从之。黄河：去县十里。陶山。在县东三十五里。《史记》曰：“范蠡浮海出齐，变姓名，自号鸱夷子。皮间行止于陶，因号陶朱公焉。巫山。一名孝堂山。《左传》曰：“齐侯登巫山以望晋师。”即此山。山上有石室，俗传云郭巨葬母之所，因名孝堂山。平阴城。在县东北三十五里。《左传•襄公十八年》：“晋侯沈玉济河，会于鲁济，寻湨梁之盟，同伐齐，齐侯御诸平阴。”今有故城在今县东南。长城。古城长首起县北。《竹书记年》云：“梁惠王二十年，齐筑防以为长城。”又《太山记》云：“太山西北有长城，缘河经太山千余里，至琅邪台入海。往往有璧门、邸阁四五处犹在。《史记•苏代说燕王》燕王曰“齐有长城巨防，足以为固”是也。鞍城。左氏谓“齐战于鞍城”在县东。故肥城。汉县，后省废。城在今县东南。左丘明墓。在县东南五十五里。

东阿县。西北四十五里，旧十五乡，今四乡。春秋时为齐之阿地也。汉为东阿县，今呼为祝阿县焉。魏武帝始封于此。晋属济北国。隋开皇中属济州。唐天宝十三年，济州废，县属郓州。《郡国志》：“其地出缯缣，故秦王服阿缟。”即此地也。鱼山。一名吾山。《汉书•沟洫志》：“武帝临河决，作《瓠子歌》曰：‘吾山平兮巨野溢，鱼怫郁兮道冬日。’”吾山即鱼山。《述征记》：“济北郡史延超，魏嘉平中，有神女成公智琼降之。超同室疑其有奸，以告监国。诘问超，具言之，智琼乃絶。后五年，超使将至洛西，到济北鱼山下陨上，遥望曲道头有车马似智琼，前到果是。同乘至洛，克复旧好。”太康中仍存。魏陈思王曹植尝登此山，有终焉之志，遂葬其西，亦其所封国也，周围十二里。谷城山。一名黄石。《汉书》：“黄石公出一编书授张良，曰：‘读是，则为王者师。后十三年见我济北谷城山下，黄石即我也。’”《浮山故老相传》云：“尧时大水，此山浮于水上。时有人缆船于岩石间，今犹有断铁锁存焉。”故谷城。在今县东，汉于此立县，后废，故城存焉。按《郡国志》云：“谷城，管仲私邑。其城内有夫子五冢存焉。”管仲井。《西征志》：“谷城南山有管仲井焉。”周首亭。《郡国志》云：“周首亭，即埋长狄荣如首于此。”即此地也。东阿故城。在县西二十里汉东阿县城，晋太康后省。《魏志》程昱谓范令靳允曰：“曹使君智殆天授，君必固范，我守东阿。”即此也。阳谷亭。在县东南四十二里。《左传》：“齐桓公会诸侯于阳谷县。”即此也。阿胶井。《水经注》：“大井在东阿，深七八丈，每岁取井水煮胶入贡，本草所谓阿胶也。”项羽墓。在县东二十七里。初。封鲁公。羽死，鲁犹为楚守。汉王示以羽首，鲁方降。乃以公礼葬羽于此。陈思王墓。在鱼山。
卢县。西北二十里，依旧六乡。汉旧县，属济北国。宋属济北郡。隋开皇三年，罢郡县，属济州；大业三年，复为济北郡。唐武德四年，讨平王世充，复为济州理。碻磝城。本秦东郡之茌平县地，其西临黄河，晋末为河水所毁。移河北博州界，事具博州。宋元嘉二十七年宁朔将军王玄谟前锋入于河，平碻磝，立戍守之；都督刘义恭以沙城不堪守，召玄谟毁城而迁。后又城之。后魏略得河南，八年，于此置济州。至唐天宝十三年，州为河所陷，废。碻磝津。在县北一里。后魏于此置关，名济州关。隋末废。刘公桥。架济水，在县南二十七里。宋高祖伐燕过此造桥，故呼为刘公桥。隋末废。贞观元年重造，长十二丈，阔一丈二尺。卢医。《史记》云：“扁鹊生卢。”故曰卢医。又卢水经是邑，县因是名也。临邑故城。在县东，即今谓之马防城是也。长城，经是邑。

阳谷县。西七十里，旧十五乡，今六乡。本汉须昌县地。按汉须昌在郓，今县界亦有须昌故城。隋开皇十六年于此置阳谷县，属济州，取县界故阳谷亭为名。唐天宝十三年，济州为河水陷没，以县属郓州。皇朝开宝六年，又河水冲破县城。至太平兴国四年，移于上巡镇，即今县理也。黄河。在县北十二里。故伏城。在县东南三里，盖伏生所居，因号之。

曹州
曹州。济阴郡，今理济阴县。《禹贡》豫州之域，星分氐、宿二度。《禹贡》曰：“荆、河惟豫州，导菏泽，被孟猪。”菏泽。在州东北九十里济阴县界，于周又为曹国之地。后属于宋。《左传》：“哀公八年，宋景公灭曹。”按曹国在州东北三十七里济阴县界，故定陶城是也。七国时，属齐。宋为齐、楚、魏所灭，三分其地，齐得其济阴、东平。汉为济阴之地，在济水之南，故以为名。景帝中六年，别为济阴国，宣帝甘露二年，更名定陶；哀帝更为济阴郡，属兖州。按此前济阴理在州东北四十七里定陶故城，宋移理城阳。按城阳，今濮州雷泽理是也。后魏于定陶城置西兖州，后又徙理在城，即今州理是也。仍移济阴郡理此郡，与州同理。周武帝宣政元年，改西兖州为曹州，取曹国为名也。隋大业三年，改为济阴郡。唐武德四年，平孟海公，复为曹州，领济阴、定陶、冤句、离狐、乘氏，并置蒙泽、晋阳等七县；其年，省晋阳；五年，以废梁州之考城来属。贞观元年，省定陶、蒙泽二县入济阴郡。干封二年，以废戴州之成武来属。天宝元年，改为济阴郡。干元元年，复为曹州。晋天福十二年，降为刺史州。周广顺二年，复升彰信军。皇朝因之。
元领县六，今四：
济阴。冤句。乘氏。南华。
二县割出：
考城。入开封府。 成武。入单州。
州境：
东西二百五十九里。南北二百五十九里。
四至八到：
西南至东京二百二十里。西至西京六百六十五里。西至长安一千五百二十五里。东至单州一百八十里，至广济军三十五里。南至宋州一百八十里。北至濮州一百八十里。东至宋州楚丘县八十里。西南至开封府考城县八十里。东北至济州巨野县一百四十里。西北至澶州卫南县一百八十二里。
户：
唐开元户：万四千三百。皇朝户：主一万九千三十六，客七千五百九十八。
风俗：
同宋州。
姓氏：
济阴郡五姓：蔡、丁、江、曹、易。
人物：
冉雍。曹州人。卞壶。曹州人，拜御史中丞。郄诜。济阴人。唐英公李绩。离狐人。
土产：
绢。贡。葶苈子。蛇床子。贡。犬。

济阴县。旧十五乡，今六乡。本汉定陶县之地，属济阴郡。自汉至周皆为定陶县之地。按定陶县在今县东北四十七里定陶故城是也。隋开皇六年，于此置济阴县，属曹州。曹南山。在县东二十里。《诗》所谓“荟兮蔚兮，南山朝隮”是此也。左冈。在县东北五里，冈阜连属，林木交映，以近左城，故以名焉。菏水。《水经》云：“菏水俗谓之五丈沟，亦名南济水，西自考城县界来，东经陶丘。”《尚书》所谓“东出于陶丘，北又东至于菏”。泛水。在县南，上承菏水。昔汉高祖既定天下，即帝位于定陶泛水之阳。张宴曰：“泛水在济阴界，取其泛爱弘大而润下也。”按今泛水东经县南，亦有高祖即位坛。据《叔孙通传》云：“高祖为皇帝，通于定陶就其仪。”即在济阴是也。菏泽。在县东北九十里定陶城东北。《禹贡》曰：“导菏泽，被孟猪。”注曰：“菏泽在胡陵，孟猪在菏东北，水流溢覆被之也。”州理中城，盖古之陶丘也，一名左城。《帝王世记》：“舜陶于河滨，即〈禹贡〉之陶丘。”今济阴定陶之西有陶丘是也。《尔雅》曰：“再成为陶丘。”成犹重也。左城。亦名之曰葬城，盖恭王之陵寝也。汉祖坛。在县东北二十里。汉高祖五年即位于定陶泛水之阳，故立坛。张晏谓：“泛，爱之泛也。”济堤。即济水之故堤也。《国都城记》曰：“自复通汴渠已来，旧济遂絶，今济阴定陶城南唯有济堤及枯河而已，皆无水。”三鬷亭。古国也，在县东北四十九里。《尚书》云：“汤伐桀，战于鸣条之野，夏师败绩，遂伐三鬷，俘厥宝玉。”《注》云：“三鬷，国名，桀走保之，今定陶也。”慎子墓。在县西南四里。慎子，慎到也，著书四十四篇。穰侯城。在县西北十七里，秦宣太后弟也封于穰，益封于陶，故葬于此。董昭墓。在县东二十里。昭，定陶人，为魏河南尹。尧沟：《九州岛记》云：“陶即尧国，昔帝尧于此所开沟也，因名之。”龙池。《九州岛要记》云：“春秋飂叔氏有裔子董父，好龙。舜遣养二龙于陶丘，是为豢龙氏。”今池在焉。贯城。即古贯国也，今名蒙泽城。《礼记•明堂位》曰：“崇鼎、贯鼎，天子之器。”亦左氏谓“齐、宋盟于贯”是也。伯乐冢。秦人，善相马者，葬于此。莘仲故城。在县东南三十里，盖古之莘国也。《夏本纪》曰：“昔鲧纳有莘氏女，生禹。”《帝王纪》：“伊尹居莘野，汤闻其贤，聘以为相。”即此城。

冤句县。西四十七里，旧十乡，今八乡。本汉旧县也。汉初属梁国，景帝时属济阴郡。后汉及晋同宋无冤句县。后魏复置，属郡不改。隋开皇三年罢郡，以县属曹州。煮枣故城。在县西北四十里。《史记》魏王谓张仪曰：“煮枣将叛，齐兵又进，为之奈何？”《汉书》：“樊哙攻煮枣，屠之。”济阳故城。在县五十里，汉济阳县地也。《五行志》：“宣帝七年，济阳地裂五丈。”又曰：“征昌邑王贺自定陶至济阳，求长鸣鸡、笻竹杖”即此处。《东观汉记》云：“光武以建平元年生于济阳县，光照一室。是岁，有嘉禾生，一茎九穗，大于凡禾，因名秀。”光武皇考为济阳令时生光武。袁绍故城。在县北十里，袁绍所筑，故名。大祢沟。一名冤水。《诗》曰：“出宿于济，饮饯于祢。”即此也。国客祠。在县西南五十三里。故老曰：“国客，济人也。庭种香草，有神蛾大茧之，异而立祠。”宁武子墓。在县东十五里。漆园城。在县北五十里。庄周为吏之所，旧置监，今漆园城北有庄周钓台。

乘氏县。北五十四里，旧八乡，今六乡。本汉旧县也，属济阳郡。后汉及晋不改。按前乘氏县在今巨野县西南五十七里乘氏故城是也。宋废。后魏太和十二年于今县置乘氏县，取汉乘氏县为名也。隋开皇三年，罢济阴郡，属曹州；大业末年废。唐武德四年重置，属曹州。大响故城。在县西北三里。故老云：“古之鄸城也。”后改名大响城。重丘故城。一名廪丘，在县东北三十一里。《左传•襄公十七年》曰：“卫孙蒯田于曹隧，饮马于重丘，毁瓶，重丘人因诟之。”即此也。句阳故城。在县北三十五里。《地理志》云：“句阳，句渎之丘也。”《春秋》：“隠公八年，宋公、卫侯遇于垂。”后汉《郡国志》云：“句阳有垂亭。”故桂城。《史记》：“齐威王以田忌为将，孙膑为师 ；与魏战于桂陵，大破魏师。”葭密城。《竹书纪年》：“幽公十三年，鲁季孙会晋文公于楚丘，取葭密，遂城之。”汉以为县。闵损墓。在城内。损，字子骞，鲁人也。

南华县。西北一百二十里，原七乡。本汉离狐县也，属东郡。莽曰瑞狐。《旧传》：“初，置县在濮水南，常为神狐所穿穴，遂移濮水北，故曰离狐。”后汉属济阴郡也。晋宋不改。按此前离狐在今县西北三十三里，离狐故城是也。后魏时移于今理，高齐及周属郡不改。隋开皇三年罢郡，属曹州。唐天宝元年改曰南华。濮水西自滑州韦城县界入，在县南五里又东入乘氏县界。昔殷纣使师延作靡靡之乐，武伐纣，师延自投濮水而死。谓此水也。
广济军
广济军。理定陶县。按《杂说》：“定陶即帝尧之所都也。”宋《永初山川记》：“尧先居唐，后居陶，故曰陶唐氏。”《十道志》云：“尧冢在曹州界。”又《杂说》：“范蠡相越，平吴，变姓名为朱公，居于陶，号陶朱公”即此。汉为定陶县，属济阴国；宣帝甘露二年更名定陶国，封皇子嚣为王，以处其地。晋为济阴郡。后魏置沛郡，后改为西兖州。后周改西兖州为曹州，定陶县属不改。隋大业十三年，大乱，为贼帅孟海公所陷，遂废。唐武德四年，割属戴州；其年，又隶曹州。贞观元年，省。唐三百年只为镇戍，至周广顺中，于定陶建廪庾，榷差鹾之利。皇朝干德元年，东疏菏水，漕转兵食于镇，置发运务。开宝元年，寻改为转运司。太平兴国二年，转运使和岘奏请升定陶镇为广济军；至四年，转运使张去华又奏请分曹、单、濮、济四州之境民置定陶县。
领县一：
定陶。
军境：
东西三十七里。南北四十里。
四至八到：
西至东京二百七十里。西至西京六百七十里。东至单州成武县六十五里。西至曹州济阴县二十五里。南至济阴县界二十四里。北至乘氏县五十二里。东南至成武县界三十六里。西南至乘氏县界三十二里。西南至济阴县界一十一里。东北至济州巨野县一百三十里。
户：
皇朝新割户：主五千四十八，客八百八。
风俗：
与曹州同。
人物：
魏相。字弱翁，济阴定陶人。为汉丞相。张驯。后汉人。子隽，定陶人，通《春秋》，与蔡邕共定六经，为丹阳太守，征拜尚书。
土产：
置军后，无所贡。

定陶县。五乡。汉县。贞观元年省。今军城是也。太平兴国五年，割曹、单、济、濮四州近军境人户置县，复古名也。定陶故城。今军城是也，西南一隅废。荆城。在县东北二十里。《旧经》云：“按《皇览冢墓记》：‘是战国时魏将龎涓与孙膑相持处。’”孟海城。在县东北三十里。隋贼帅孟海公陷曹州，筑此南、北二城。髣山庙。在县西北五里层阜之上。按髣山，古曹国葬地，连属十五里，髣髴似山，因名。自曹叔振铎至伯阳二十五代皆葬于此。汉高祖即位坛。在县南十里。曹南山。在县南二十里。独孤山。在县东北十九里。戚姬。定陶人。汉祖帝略地至定陶，获焉。孝子村。即孟昌宗，定陶人。母疾甚，割股以馈，母疾愈。本定陶古城，此号孝子村。汉定陶恭王废殿基。在县南一里古城内。三鬷亭。在县东北二十里。彭越台。在县东一里。

太平寰宇记卷十四
太平寰宇记卷十四

河南道十四
濮州、济州、单州、濮州

濮州，濮阳郡，今理鄄城县。《禹贡》兖州之域，古昆吾旧壤，颛顼遗墟，故曰帝丘，亦曰高丘。春秋时为卫地。春秋齐桓公会诸侯于鄄，注云：“鄄，卫地，今东郡鄄城也。”按：鄄城，即今理是也。战国时属齐，威王九年，赵伐我，取鄄，卫独有濮阳。秦灭濮阳，并天下，置三十六郡。今州即秦之东郡地，在汉为济阴郡之鄄城县。后汉献帝于此置兖州，晋分置濮阳郡，后改为濮阳国，封皇子允为王。后魏为濮阳郡。后周因之。隋开皇二年，以濮阳属东郡，以鄄城属郓州。十六年，于此置濮州。大业二年，废濮州，分入东郡、东平、济北三郡。唐武德四年，平王世充，复置濮州，领鄄城、廪城、雷泽、临濮、昆吾、濮阳、永定、安丘、长城九县。五年废安丘、长城二县，八年废昆吾、永定、廪城三县。贞观八年，割济州之范县来属。元宝元年，改为濮阳郡。干元元年复为濮州。
元领县五，今四：
鄄城、雷泽、临濮、范县。
一县割出：濮阳。入澶州。
州境：
东西二百二十五里，南北一百四十五里。
四至八到：
西南至东京三百一十二里，西南至西京七百九十五里，西南至长安一千六百五十五里，东至郓州一百八十里，南至曹州二百一十里，西至滑州二百一十五里，北隔黄河二十里，渡河至魏州一百六十里，东南至兖州三百六十九里，西北至相州三百三十三里，东至齐州二百四十八里。
户：
唐开元户，万七千七百八十三；皇朝户，主一万一千七百二十六，客四千二百八十三。
风俗：同郓州。
姓氏：
濮阳郡七姓：吴、徐、房、庆、黄、袁、扶。
人物：
蘧伯玉、史鳅、卜商、记然、隐海泽，与范蠡善。端木赐、汲黯、皆为濮阳人，前奏事，帝不冠不敢视。武帝尝曰：“甚矣，黯之也。古有社稷臣，黯近之矣。”吴质、鄄城人。吴隠之、濮阳鄄城人。为广州刺史，酌贪泉而饮。因为诗曰：“古人云，此水一歃懐千金，试使夷、齐饮，终当不易心。”唐杜暹、濮阳人，为相，五世同居。王元感。濮州人。
土产：
绵、绢。贡。
鄄城县，旧八乡。本汉旧县，属济阴郡。汉献帝于此置兖州。魏又自此移兖州，理东郡之廪丘。晋时属濮阳国。宋无鄄城。后魏重置，属濮阳郡。隋开皇三年，罢郡县，改属郓州。十六年，于此置濮州，以县属焉。大业二年废濮州，县属东平郡。唐武德四年重置濮州，县又隶焉。
黄河：西自濮阳县界流入，北去县二十一里，又东流入范县界。州理城在故鄄城中。魏文帝以临淄侯植为鄄城侯。晋武帝以皇子允为濮阳王，皆理于此。《述征记》曰：“魏武征徐州，陈宫说东郡太守张邈迎吕布，于时县悉叛，荀彧等保阿、鄄、范三县而已。”尧城：在县东北五里。偃朱城，在县西北十五里。新台：在县东北十七里，《诗》：“卫宣公纳伋之妻，作新台于河上而要之。”北去河四里。陈思王台，在县西二里。曹植为鄄城侯，因筑台于此。
临濮县，南六十里，旧五乡。本汉成阳县，地属济阴郡。按汉成阳县，今雷泽县是也。隋开皇十六年，分鄄城南界、雷泽西界置临濮县，属濮州。南临濮水，故以名焉。大业二年，废濮州县，亦废其地入雷泽、鄄城二县。唐武德四年，重置，属濮州。瓠子河，西北自濮阳界流入，北去县二十一里，又东流入雷泽县界。清丘，在县西三十五里，高五丈。《春秋》：“晋人、宋人、卫人、曹人，同盟于清丘。”杜预注云：“清丘，卫地，在今濮阳东南。”垂亭，《左传》：“宋公、卫侯，遇于垂。”
雷泽县，东南九十里，依旧五乡。本汉郕阳县也。古郕伯，姬姓之国。《史记》曰 ：“周武王封弟季戴于郕。”今县北三十里郕都故城是也。汉以为县，属济阴郡。晋南迁之后，济阴县移理于此。隋开皇十六年，于此置雷泽县，因县北雷夏泽以为名，属濮州。大业二年，省濮州，县属郓州。唐武德四年，重置濮州，县又属焉。历山，在县西北十六里。《史记》云：“舜耕山，耕者让畔。”郑玄云：“历山在河东。”应劭以为即雷泽之山。皇甫谧以为在济阳，与雷泽相次。三说不同，未详孰是。灉水、沮水：二源俱出县西北平地。《尚书》曰：“雷夏既泽，灉沮会同。”去县北十四里。雷夏泽在县北郭外，灉、沮二水会同此泽。《河图》曰：“大迹出雷泽，华胥履之而生伏羲。”《山海经》云：“雷泽有雷神，龙首人颊，鼓其腹则雷。”《史记》曰：“舜渔雷泽，渔者让泽。”郕都，故城在县北三十里，即郕伯初封之国也。《说苑》曰：“昔孔子游于太山，行于郕之野，见荣启期歌三乐。”即此城也。”姚城在县东十三里，《援神契》曰：“帝舜生于姚墟。”应劭曰：“姚墟与雷泽相近。”尧母庙：在县西南四里。《述征记》云：“郕阳城东南有尧母庆都之墓，上有祠庙，绕墓有池，池中有鱼，头间有印，谓之印颊鱼。”中山夫人庙，在县西五十步，夫人即尧之四妃也。尧陵：在县西三百里。自尧即位至永嘉三年，二千七百二十一年，记于碑。唐贞观十一年，有诏禁人刍牧，春秋奠酬。仲山甫墓：在县西北一里，墓前有祠堂石室，俨然若新。南、北濮水：《水经》云：“濮水又东，分为三渎。”昔师延为纣作靡靡之乐，纣灭延，投此水。卫灵公将至晋，闻而写之。廪丘，《左氏传》云：“齐乌余以廪丘奔晋，是此地。”汉置县，今有故城存，在县北。重璧台，《穆天子传》云：“天子游于河、济，盛君献女，天子为造重璧台，以处之。”
范县，东北六十里，旧六乡，今四乡。本汉旧县，属东郡。春秋时，晋大夫士会之邑。后汉同晋属东平郡。宋及后魏同。高齐废。隋开皇六年，又置范县，属济州。至十六年，改属濮州。大业二年，废濮州。唐武德二年，于此置范州，领范一县。五年，废范州，以县属济州。贞观八年，改属濮州。
故顾城，在县东南二十八里，夏之顾国也。《诗》曰：“韦、顾既伐，昆吾、夏桀。”注云：“三国党于桀，皆为汤所诛。”秦亭：《左氏传》曰：“鲁筑台于秦。”杜预注云“范县西北有秦亭”是也。闵子骞墓，在县东南二十里孟村，高一丈。左伯桃墓，在县东南五十里新安村，高一丈。

济州。
济州，济阳郡，今理鉅野县。《禹贡》兖州之域。春秋时，其地属齐，亦齐、卫二国之境。今郡理即碻磝城。按《地理志》云：“碻磝，古津也。”城名因字之。秦为东郡茌平县地。汉《地理志》云：“茌平属东郡，后亦属东郡及济北国。”宋元嘉七年，到彦之北伐，拔此城，后又失之，至二十七年，以王玄谟为宁朔将军，前锋入河北，拔之，因以固守于此，又置碻磝戍，或为济北郡。后魏太武八年，于此立济州，又为济北郡，其外城，即后魏正光中刺史刁宣所筑。按《郡国志》云：“后汉、魏置济州于单于城中，即石勒所耕处，闻鼓角之声，此其地也。”至周建德七年，筑第二重城，又置肥城郡。隋初，置济州。炀帝初，复为济北郡。唐武德四年，平王世充，改为济州，或为济阳郡，皆此。天宝十三年废，郡以所隶五县，并归郓州。至大历中，复立济州。唐末又废入郓州。周高祖广顺二年九月平兖州，回至鉅野，因诏于此复置济州，仍割兖州之任城、金乡、郓州之中都等县隶之。其年十二月，又割郓州郓城县隶之，中都却入郓州。
今领县四：
鉅野、郓州割到。郓城、同。金乡、兖州割到。任城。
州境：东西一百五里，南北一百五十五里。四至八到：西至东京四百五十里，西南至西京八百七十里，西南至长安一千七百二十里，东至兖州、邹县一百三十五里，西至濮州雷泽县八十五里，南至单州成武县一百一十里，北至郓州一百一十五里，东南至徐州丰县二百二十五里，西南至曹州一百五十里，东北至兖州一百三十五里，西北至濮州一百四十五里。
户：唐开元户在郓州，长庆户三万八千五百一十；皇朝户，主一万四千一百九十一，客二千八百四十三；孤、老、女户六千二百一十七。风俗：
同郓州。
人物：
程昱、东阿人，少时梦上泰山捧日，本名立，太祖加上日字为昱。冉耕、郓人。龚遂、字少卿，金乡人，汉宣帝诏为渤海太守，颇轻其形短年老，遂请得便宜行事，到郡，罢捕吏。贼闻风而散，劝民卖剑买牛，卖刀买犊。郡大治。范式、字巨卿，金乡人，与汝阳张劭善。临别，谓劭曰：“二年后当过拜尊人。”乃订期。至期，劭白母，杀鸡、炊黍候之，果至。后梦劭呼曰：“巨卿，吾以某日葬子，能相及否？”式奔赴之，丧已发，柩不肯前，母曰：“元伯岂有望耶？”式素车白马号泣而来。因执绋引柩，乃前，式留止冢旁，封植周围，始去。何休、字劭公，任城人，研练六经，世儒罕有及者。太傅陈藩辟参政事。藩败，坐锢，乃作《公羊》，墨守不窥门者十七年。郑均、字仲虞，任城人，兄为吏受金，均性洁，酷谏，后感动，俱着廉名。肃宗时，累辟不就，上东巡，幸其舍，敕赐尚书，食禄终身，号白衣尚书。江淹、字文通，济阳人，六岁能属诗，及长，爱奇异。尝梦得五色笔，由是文藻日新。后梦有人称郭璞素笔，还，遂无美句，时人谓之才尽。天监中，为金紫光禄大夫，卒。仲长统、鉅野人，拜尚书郎，愤时事，着昌言论。孙期、济阳人，家贫，牧豕泽中养母。郡举方正，賷羊酒请期，期驱豕入草莽不顾。郗鉴、金乡人，尝面折王敦不轨，举义兵讨苏峻，有社稷功，进太尉。魏苏、任城人，少育外家宁氏。方起宅，术者谓此宅当出贤甥。舒，盖宁氏甥也，尝赴钟毓辟，善射，发无不中，毓叹曰：“吾之不足以尽卿才，如此射矣。”后拜司徒。郗愔。鉴子。
土产：
同郓州，尤出荻蒹。
鉅野县，旧四乡，今五乡。汉旧县属山阳郡。后魏属任城郡。隋于此置麟州，寻废，县属戴州。唐贞观十七年，戴州废，属郓州。周高祖于此置济州。
清凉洞在金乡山北，深十余丈，内凿石作有四小阁。古老云：秦始皇避暑宫也。金山：《西征记》：“金乡山，有穿石为冢。”获麟堆：《春秋•鲁哀公十四年》：“西狩获麟。”注：“麟，仁兽，圣王之嘉瑞也。时无明王出，而遇获。”《传》曰：“西狩于大野，叔孙氏之车子鉏商获麟，以为不祥，以赐虞人。”鉅野泽，在县东五里，南北三百里，东西百余里，一名大野泽。《尔雅•十薮》：“鲁有大野，西狩获麟于此泽也。”蚩尤墓：在县东北九里，今山阳鉅野县有蚩尤肩髀冢，昔黄帝杀蚩尤于涿鹿之野，身体异处，故别葬焉。冢高三丈，四时民祭，多赤气直贯冲天，名曰蚩尤旗。
郓城县，北五十里，元四乡。《左传》：“晋人执季文子于苕丘，公还，待于郓。”即其地。汉、魏皆为寿张县地。后周置高平郡，后并入廪丘县。隋开皇四年，改为万安县。十六年，于此置郓州。十八年，改万安为郓城县。贞观八年，移郓州于须昌县，此复改为郓城，县属不改。黎丘：在县西四十五里，黎侯寓于卫。故黎臣讽卫侯诗曰：“胡为乎泥中？”盖恶其卑湿也。”青陵台，《郡国志》云：“宋王纳韩凭之妻，使凭运土筑青陵台，至今台迹依然。单父城，宓子贱为宰之地。韩凭冢，《搜神记》：“宋大夫韩凭取妻美，宋康王夺之，凭怨王，自杀；妻阴腐其衣，与王登台，自投台下，左右揽之，着手化为蝶。”又云：“凭与妻各葬相望，冢树自然交柯，有鸳鸯鸟栖其上，交颈悲鸣。”
任城县，东七十五里，旧七乡。古之任国，太皥之后，风姓也。汉县，属东平国。左氏谓：“任、宿、须、句，皆风姓也，实司太皥，与有济之祀故也。”《魏志》：“文帝封鄢陵侯，彰为任城王。”高齐天保七年，移高平郡于此，任城属焉。隋开皇三年，罢高平郡，县属兖州。承匡山，在县东南七十里 ，云女娲生处，今山下有女娲庙。桓公沟，出县理西四十里萌山下。《宋武北征记》：“桓宣武以太和四年率众平赵、魏，时遣冠军将军毛彪生凿此沟，因号桓公沟，于今四十九年矣，沟已填塞。公遣朱超石更凿通之。”女娲陵，在县东南三十九里。魏王粲墓，在县南五十二里。亢父城，汉为县，废城在今县南五十里。邾娄城，在县南二十里。《春秋•哀公六年：“城邾瑕。”杜注：“任城亢父县北邾娄城也，邾娄，语讹。”
金乡县，东南八十五里，旧八乡，今七乡。本汉东缗县，属山阳郡，即古缗国城。《陈留风俗传》云：“东缗者，古阳武户牖乡。”汉丞相陈平即此乡人也。后汉于今兖州任城县西南七十五里置金乡县，盖因穿山得金，故名之，属山阳郡。唐武德四年，于此置金州。五年，为戴州。贞观中，废戴州，县属兖州。桓元子，河东晋桓温字符子，领平北将军，徐、兖二州刺史，率弟南中郎冲、西中郎袁真，步骑五万，北伐慕容暐于邺，军次金乡。时亢旱，水道不通，乃凿鉅野三百余里，以通舟运，自清水入河。暐将慕容垂、傅末波等率众八万拒温，战于林渚，温击破之，遂至枋头，先使袁真伐谯、梁，开石门以通运。真讨谯、梁皆平之，而不能开石门，军粮竭尽。温焚烧舟，步退自东燕出仓垣，经陈留，凿井而饮，行七百余里，垂以八千骑追之，战于襄邑。温军败绩，死者三万人。温行役既久，又疾疠死者十四五，百姓怨咨，温名实顿减。昌邑故城，汉为县。高齐天保七年省，废城在今县北四十二里，又按《郡国志》云：“城内有铁柱，大五围，出地五六尺，曾有人掘之及泉，未见其本。其城中城周十余里，外城周三十余里。汉景帝三年，吴、楚、赵、胶西、济南、菑川、胶东七国俱反。天子命条侯周亚夫将三十六军，击吴、楚。亚夫至淮阳，问客邓都尉策安出？对曰：“莫若引兵东北，壁昌邑，以梁委吴将军，深沟高垒，径使兵絶淮泗口，塞吴馈道。吴、梁相敝，乃以全制其极，破吴必矣。”条侯从之。吴、楚以正月起，三月皆败，即此城也。司马城：在邑界。《郡国志》云：“城内有铁碑，云汉浮阳侯司马耀所封邑。”

单州
单州，今理单父县。本宋州之单父县。《续汉书》云：“单父，侯国也，属济阳郡。”后魏置北济阴郡。隋开皇六年废郡，遂单父县，属戴州。唐贞观十七年，废戴州县，入宋州。朱梁开平初，于单父县置辉州。后唐同光二年，改辉州为单州。
元领县四：
单父、宋州割到。砀山、同。成武、曹州割到。鱼台、兖州割到。
州境：
东西一百四十五里，南北八十五里。
四至八到：
西至东京三百五十里，西至西京七百七十里，西至长安一千六百八十里，东至徐州二百六十里，西至曹州一百三十里，南至亳州二百七十里，东南至宿州三百七十里，北至济州一百四十五里，东北至兖州二百七十里，西南至宋州一百五十里，西北至濮州二百五十里。
户：唐开元户，入宋州。皇朝管户，主一万九千四百四十三，客四千三百三十九。
风俗：同曹州。
土产：砀山县出枸杞、赋。紬、绢。
单父县，元十乡。古鲁邑，汉以为县，属山阳郡，即子贱为宰，身不下堂，弹琴而理。后汉以为侯国，属济阴郡。后魏置北济阴，理单父城。隋开皇六年，废郡，又置单父县，属济阴郡。十六年，于成武置戴州，县又属焉。大业二年，州废，县属曹州。唐武德五年，重置戴州，县又属焉。贞观十七年，废戴州，改属宋州。今隶单州。西防故城，在县北四十九里，汉为防，置兵戍于此，故城在今县北犹存。宓子贱庙，在县东南城外一里，唐大中九年置。汉平城，在县东四十里，高三丈。《汉书》：“吕后，单父人也，今平城南六十里，有吕后村。”琴台：在县北一里，高三丈，即子贱弹琴之所。子贱碑在县厅。巫马期碑，在县西一百步听讼台上。
砀山县，东南九十里，元十乡。汉砀县，属梁国。后汉不改。晋以其地并入下邑。宋复置砀县，属梁郡。后魏置［县］曰安阳 ，属砀郡。高齐文宣帝并废，以安阳县属彭城郡。隋开皇十八年，改安阳为砀山 。大业二年，改属宋州。砀，文石也，以其山出文石，故以为县名。梁升为辉州，仍以为赤县，又并入单父，移理于此。后唐同光二年，复旧。
故麻城，汉为麻乡，今故城在县西北。香城：《水经注》云：“砀陂中［有］香城 ，在四水之中。赵人有琴高者，善鼓琴，为康王舍人，行彭涓之术，浮游砀郡间。二百余年后，在砀水中取龙子，乘赤鲤鱼出入也。”
成武县，西北五十里，旧十五乡，今七乡。汉旧县，属山阳郡。莽曰“成安”。《续汉志》曰：“成武，属济阴郡。隋属戴州，州废，属曹州。今隶单州。
梁丘山，《左传》：“齐侯、宋公遇于梁丘。”杜注：“宋地高平昌邑县，西南有梁丘。”南、北两郜国，《都城记》：“文王庶子所封。”《左传》：“取郜大鼎于宋。戊申，纳于太庙。”杜注：“成武东南有郜城，宋邑也。”汉置郜城县于此，以北有郜城，故以此为南郜，实郜城县也。唐乐朋龟墓，在县西二十里路南一百步。
鱼台县，东北九十里，旧五乡。汉方与县。《汉书》谓“高祖取胡陵、方与”是也，属山阳郡。晋属高平国。高齐天宝七年废。隋开皇十六年，复置。唐宝应元年，改为鱼台县，以城北有鲁侯观鱼台，故以名县。元和四年八月，淄青李师道请移县，置于黄台市，从之。至十四年正月，权隶徐州，寻复隶兖州，今隶单州。
湖陵故城。秦、汉为县，今废，城在今县东南一里。湖陵，盖字偏傍误耳。菏水：即济水，一名五丈沟，西自金乡县界，流入去县十里，又东南流，合泗水。《水经》云：“济水又东，过方与县北，为菏水也。”泗水：东北自任城县界流入，经县东，与菏水合，又东，流入徐州沛县界。观鱼台：在县北十三里，高一丈五尺，周回一里。《左传》云：“公将如棠观鱼，臧僖伯諌曰：‘凡物不足以讲大事，其材不足以备器用，则君不举焉，君将纳民于轨物者也。不轨不物，谓之乱政乱政，亟行，所以败也。’”公遂往，陈鱼而观之，僖伯称疾不从，书曰：“公矢鱼于棠，非礼也。”注云：“今方与县，北有武唐亭、鲁侯观鱼台。”

太平寰宇记卷十五

河南道十五
徐州、利国监

徐州
徐州，彭城郡，今理彭城县。古大彭氏国，地则青、兖之域，星分房、宿四度。按《周礼》之九州岛，青州得沂山及沂、泗、淮三水，兖州得大野，无复徐州矣。今州，即宋之分也。《左氏传》谓：“郑、楚取宋彭城，是为宋邑。”六国时属楚。秦并天下，以彭城属泗水郡。项羽自号为西楚霸王，建都于此。汉改泗水为沛郡，又分沛郡立楚国，复置徐州。宣帝地节元年，更为彭城郡。后汉及晋，为彭城国。宋元嘉中，王玄谟上表，以六郡人民三十万户获安于东南，实以此为重镇。后陷。后魏复置徐州，兼立东南道行台。又《舆地记》云：“郡城由来非攻所能拔。”言其险固也。按《十道志》云：“自南北朝，彭城为要害之地。”隋凿御河已来，南控埇桥，以扼梁、泗，历古名镇，莫重于斯。后周立总管府，以大将王轨破陈军于吕梁桥，吴明彻悉虏其众。隋初，罢总管。大业三年，改为彭城郡。唐武德四年，平王世充，复置徐州总管府，管徐、邳、泗、鄫、沂、仁六州，徐州领彭城、萧、沛、丰、滕、符离、诸阳七县。贞观元年，废诸阳入符离。二年，省鄫、邳二州，仍以谯州来属。七年，以沂州入海州都督。八年，废仁州入谯州，其徐州都督管徐、泗、谯三州。十七年，罢都督府，以废谯州之蕲县来属。天宝元年，改徐州为彭城郡。干元元年，复为徐州，皇朝为武宁军节度。
元领县七，今五：
彭城、沛县、滕县、萧县、丰县。
二县割出：下邳、置淮阳军。宿迁入淮阳郡。
州境：
东西二百八十五里 ，南北二百二十五里。
四至八到：
西至东京七百里，西至西京一千二百二十里，西至长安二千八十里，东至海州三百六十一里，南至宿州一百四十里，西至宋州三百六十里，北至兖州三百里，东南至泗州四百六十里，西南至亳州三百九十里，西北至单州三百七十里，东北至沂州三百五十里。
户：唐开元户，四万六千七百；皇朝管户，主一万六千八百四十六，客一万七千五百八十。
风俗：
风俗好尚与邹鲁同，无林泽之饶，俗广义爱亲，趋礼乐，好敦行。《地理志》谓：“沛楚之言多楚音。”又云：“沛楚之朴直舒徐。”
姓氏：
彭城郡六姓：刘、袁、曹、到、徐、巢；沛郡三姓：朱、张、周；兰陵郡一姓：萧。
人物：萧何、丰人，相高祖，封酂侯。曹参、沛人，破秦佐汉，累封平阳侯。王陵、沛人，汉高微时兄事之，后以兵属高祖，封安国侯，力争吕后之立诸吕。季布、夏侯婴、叔孙通、周昌、樊哙、沛人，起自屠狗，后佐汉灭项，封舞阳侯。周勃、沛人，封绛侯。申屠嘉、梁人，拜丞相，封故安侯。刘韶、两龚、彭城亷里人，胜字君宾，舍字君倩，二人相友，并著名节，世号为楚两龚。周亚夫、勃次子，封条侯。韦孟、彭城人，为楚元王傅。丁宽、梁人，读《易》善悟，作《易说》。刘向、本名更生，彭城人，校书天禄阁，太乙燃藜。刘平、彭城人，奉母避乱，匿泽中，出求食，遇贼，将烹之。平乞归养乃就烹，果如期往。贼义之，得免。后帝诏征，特赐办装钱一万，官侍中。姜宏、彭城人，与二弟共被卧起，以孝友闻，桓帝命工图其像，征之不起。张昭、彭城人。丁仪，字正礼，沛人。宋有朱龄石、到彦之。唐刘禹锡字梦得，彭城人。刘知机。字子元，彭城人。着《史通》内外篇。
土产：
《禹贡》谓：“浮磬孤桐，蠙蛛暨鱼。”今蠙蛛已絶，浮磬时有，岁贡五色土各一斗。何首乌。
彭城县，旧十八乡，今六乡。古之大彭国地。楚懐王自旴眙徙都于此。后项羽徙懐王于郴，自都之。汉为县，属楚国，寻立徐州焉，有铁官。今为彭城县。按《彭门记》云：“殷之贤臣彭祖，颛顼之玄孙，至殷末，寿及七百六十七岁。”今墓犹存，故邑号大彭焉。
百里嵩祠：后汉百里嵩字景公，为徐州刺史，境内旱，嵩行部，甘雨随车，惟东海两县僻在山间，嵩不到，无雨，父老请嵩入界，即雨。至今有祠存焉。九里山：《玄中记》云：“彭城北有九里山，有穴潜通琅邪，又通王屋，俗呼为黄池穴。”《郡国志》云：“曾参井。”泗水，在县东十步。周显王四十三年，九鼎沦没于泗水。秦始皇时，鼎气浮于泗，始皇自以德合三代，大喜，使数千人没水求之，不获，谓之鼎伏。吕梁，在县东南五十七里。《左传》：“楚子辛侵宋吕、留。”杜注：“彭城，吕县也。”汉为吕县，宋武北征，改为寿张。又《十道志》云：“泗水、吕县积石为梁。”《庄子》云：“吕梁悬水三十仞，鱼鳖所不能过。”今则不然。又《陈书》曰：“将军吴明彻，以舟师伐破下邳，进屯吕梁，堰泗水灌徐州。周桓轨、达奚长儒率兵来援，轨取车轮数百连锁贯之，横断水路。然后募壮士，夜决堰，至明，陈兵始觉，溃乱争归，至连锁之处，生擒明彻。”定国山，在县东四里。东魏武定五年，慕容绍宗欲击梁贞阳侯萧明，营于此。州理城：唐贞观五年，筑其外城，即古大彭国。汉高帝定天下，以为楚国 ，封弟交为王。东晋封刘裕为宋公。至宋武帝，以皇子义康为彭城王，并都于此。后宋平北将军徐州刺史薛安都乃以城归魏也。竹邑：《续汉书•郡国志》云：“沛郡有竹邑县。”亷里：《汉书》：“龚胜居彭城之亷里。”戏马台：在县南三里。项羽筑戏马台于此。宋武北征至彭城，遣长史王虞等立第舍于项羽戏马台，作阁桥渡池 。重九日，公引宾佐登此台，会将佐百僚，赋诗以观志，作者百余人，独谢灵运诗最工，曰：“季秋边朔苦，旅鴈绕霜雪；凄凄阳卉腓，皎皎寒潭洁；良辰感圣心，云旗兴暮节；鸣笳戾朱宫，兰巵献诗哲；饯宴光有孚，和乐隆所缺云云。”宋于台上置寺。赭土山，在县北三十五里。《尚书•禹贡》：“徐州厥贡，惟土五色。”《汉书•郊祀志》云：“王莽使徐州岁贡五色土。”即此山也。彭城山，在县东北六十里，上有黄石公庙。《汉书》：“张良得圯上老父书曰：‘后十三年，济北谷城山黄石即我也。’”茱萸山，在县东北八十五里，俗传采药山。《魏•地形志》曰：“吕县有茱萸山，出茱萸、麦门冬。”《本草》云：“茱萸出东海承县。”此山昔隶承县。垞城，在县北三十里，北面临泗水。《舆地志》云：“垞城，古崇国，兖州人谓实中城曰垞。直加切。”城西南有崇侯虎庙。吕梁城，在县东五十里。按《左氏传》云：“楚子辛侵宋吕、留。”杜预注云：“吕、留二县，今属彭城郡。”城临泗水，高百四十尺，周十七里，此城东二里有三城，一在水南，一在水潭中，一在水北，并高齐所筑，立镇以防陈寇。寒山堰，在县东南一十八里，梁萧明伐魏，堰清水以灌彭城。吕布城，在县东南五十里，按《魏•地形志》：“吕布自下邳与曹操相持，筑城于此。”雍门城，在县东南五十里，按《桓谭新论》云：“雍门周弹琴见孟尝君。”石佛井，在县南四里石佛山顶，方一丈二尺，深三里，自然液水，虽雨旱无增减，或云饮之愈疾，时有云气出其中，去地七百余尺。王仲德墓，在县北四十一里。苻坚乱，兄弟同起兵关中，为慕容垂所攻，水暴至，不知所向，忽有白狼来，向仲德号，因从之渡，获免；又为丁零翟辽所败，单马南归，夜行丘泽，常有炬火引路；后为宋高祖佐命，位至徐州刺史，因立白狼祠于彭城祀之。桓魋墓，在县北二十七里，《水经》云：“泗水南经宋大夫桓魋冢，西枕泗水，凿石为冢。”郭缘生《述征记》：“椁隠镂金为龟龙麟凤之像，石门、扇石、墓堂犹存。”龚胜墓，在县东南三里。按前《汉书》：“龚胜，楚人，居彭城，王莽簒位，遣玺书安车奉迎，胜称疾不起，闭目十四日而死。”《魏•地形志》云：“彭城有龚胜墓，石碣犹存，至今禁刍牧。”樊哙墓，在县北五十九里。按《汉书》：“樊哙，沛人，封舞阳侯。”汉高祖庙，在县东南六里，临泗水。彭祖庙，魏神龟二年，刺史王延明移于子城东北楼下，俗呼楼为彭祖楼。
沛县，西一百十里，旧十六乡，今六乡。《郡国志》云：“古偪阳地，汉为县，属泗水郡。盖取《史记》：“齐景公畋于沛。”又许由隠于沛泽，皆其地，因立邑名。汉又改泗水为沛郡理，相承以此为小沛。魏分立谯郡，又以沛为王国。晋不改。宋为沛郡，改属徐州。隋又罢郡，县属仍旧。唐武德四年，天下平宁，复移沛邑于此，正汉邑名也。泗水西北流入，东去县五十步。泡水，在县西一百五十步，即丰水也。县理城，即秦沛县城。初，陈涉起兵。沛令欲以沛应之，乃令樊哙召高祖。沛令后悔，闭城拒守。高祖书帛，射城上曰：“诸侯并起，今屠沛。”父老乃杀沛令迎高祖，立为沛公。十二年，高祖破黔布，还过沛，谓沛父老曰：“游子悲故乡，吾虽都关中，万岁后，吾魂魄犹乐思沛，且朕自沛公以诛暴乱，其以沛为朕汤沐邑。”微山：在县东南，上有微子冢。山下有故沛城存焉。枌榆社：《汉书》曰：“高祖祷丰沛之枌榆社，即高祖之乡社名也。”沛宫：在县东南一里。《汉书》：“高祖置酒，宴乡中父老。”今在广戚城中。合乡故城，古互乡之地。按刘芳《徐州记》云：“古之互乡，盖孔子云难与言者。”泗水亭，在县东南一里。高祖昔为亭长，今有庙焉。留城，在县东南二里，昔张良遇高祖之处。后平天下，高祖欲封之。曰：“昔遇陛下于彭城东南留地，愿陛下封臣于此。”高祖许之，遂封留侯。今有张良庙存焉。歌风台，在县城东南一百八十步。古老传云：“汉祖征英布，还过沛，于此台歌曰：‘大风起兮，云飞扬。’因为名。”张良墓，在县东南六十里，有庙。仲虺庙：汤左相邑也。
滕县，北一百九十四里，旧十八乡，今四乡。古小邾之国。汉为蕃、昌虑二县地，属鲁国。应劭注云：“蕃县，即小邾国也，为鲁附庸，邑有邾国滥邑故城，在今县东南，即汉之昌虑县也。”隋开皇六年，于此置滕县，属徐州，取古滕国为名。
古滕：在县西南十四里滕城是也。桃山，即华莱山也。《郡国志》云：“一名义珠山，山上有井不可窥，窥者不盈年岁辄死，有鸟巢于井中，金喙黑色，见则大水。”雪山上有梵王太子庙。抱犊山，《抱朴子》：“出芝草。”奚公山，在县东南六十里。刘芳《徐州记》云：“奚仲造车处，上有轨辙见存。”《后魏书》：“薛县有奚仲庙。”滥城：在县东南五十九里。左氏谓：“邾黑肱以滥来奔”即此地。后汉建安中，鲁于此立昌虑郡。隋大业二年省，今名昌虑城是也。古薛城，汉为县，古城在今县东南五十里。《史记》云：“靖郭君田婴，齐威王少子，宣王弟，愍王封婴于薛。”即此邑也。又《郡国志》云：“薛城高厚无比，多英杰子弟，盖有孟尝君之遗风也。”公丘故城，在县东南十五里。夏侯婴初为滕令，故为滕公。按此时高祖未立郡县，故滕为秦县，至武帝改为公丘县，属沛郡。孟尝君冢，在县南五十里。《水经注》云：“孟尝君墓，结石为椁，制作甚丽。”今薛城南犹有迹也。奚仲墓，在县东南六十里古青丘村。
萧县，西北六十里，旧十七乡，今六乡。古之萧国，春秋时为宋邑，周以封子姓之国，别为附庸。《左传》谓“宋羣公子奔萧”是也。《汉书》：“旧为县，属沛郡。”北齐天保七年，改为承高县，隶彭城郡。隋开皇三年罢郡，属徐州，改为龙城县，寻复为萧县。
丁公山，在县东南三十里。楚汉相攻，高祖败，薛人丁固追之，即此也，号曰丁公山。缓舆山，在县东三十五里，宋高祖缓舆里人，盖因山为里名也。古汴河，在县南十步。杼秋城，在县西七十五里。《汉书•地理志》云：“杼秋属梁国。”阚骃《十三州记》：“杼秋，光武封刘般为杼秋侯，明帝以属沛。”龙城，在县东三十里。后魏属彭城郡。郦道元注《水经》云：“获水东经萧县，歴龙城。”是此。扶阳城，在县西南六十五里。汉丞相韦贤之后，世封于此。眢井，在县北二百步古萧城内。《左传》云：“楚庄王伐萧，萧溃还无社，与司马卯言隠于眢井中。”即此。红亭：《左传•昭公八年》“秋，搜于红”是也。注：“萧县西有红亭。”
丰县，西北一百四十里，旧十八乡，今六乡。战国时，其地属梁。汉高祖乃沛丰邑中阳里人，后得天下，沛为郡，丰为县。宋改隶济阴郡。北齐改郡为永昌，县仍隶焉。隋复属徐州。
丰西泽：即高祖斩白蛇之所。厌气台，在县城中。《汉书》：“秦皇以东南有天子气 ，故东游以厌之，因筑此台。”大泽，在县北六里，《前汉书》：“高祖母常息大泽，梦与神遇，是时雷电晦冥，太公往视，则见蛟龙于上，已而有脤，遂诞高祖，隆凖龙颜。”古宅：在城内，即高祖故宅也。丁公坟，在县东北六里，《前汉书》：“季布母弟，为项羽将，窘高祖于彭城，高祖急顾丁公曰：‘两贤岂相厄哉？’公遂缓追，及高祖得天下，公谒见，高祖徇众曰：‘丁公为项羽臣不忠，使项羽失天下。”遂斩之以励人臣，葬于此。’

利国监
利国监。本徐州之狄丘，冶务烹鐡之所，至皇朝，升为利国监，以董其事。


太平寰宇记卷十六
河南道十六
泗州
泗州 临淮郡，今理临淮县。  《禹贡》徐州之域，星分斗宿四度。周十二州，又为徐州之境。春秋时宋地，故曰：“宋人迁宿。”又在宿之封内也。七国时，齐之南境。秦为薛郡地。汉髙祖分薛郡立东海郡，又为东海郡地。元鼎四年，分东海郡别为泗水国，封常山宪王子商为王，领县三，都凌。又按：凌在今郡北二百四十里，当宿迁东南古凌城是也。至玄孙靖王时国絶。武帝末，分沛置临淮郡之厹音求犹县，即此邑。故有东海、沛、临淮三郡之地，皆今州界也。后汉以其地合下邳国，兼置徐州，领郡国五，理于此。晋置宿预县，属淮阳国。宋为南彭城、下邳二郡地。后魏亦为下邳郡，兼置东徐州。自晋至后魏，为宿预县不改。后魏末，又于此置东徐镇及宿预郡，后又为东徐州，又为东楚州。陈太建五年，改为安州。后周建德五年改为东楚州，兼立宿迁郡。大象二年改为泗州。隋改为下邳郡。唐武德四年平王世充，又为泗州，领宿预、徐城、淮阳三县。贞观元年省淮阳县入宿预，以废邳州之下邳、废涟州之涟水来属。八年，又以废仁州之虹县来属。总章元年，割海州之沭阳来属。咸亨五年以沭阳还海州。长安四年置临淮县。开元二十二年，河南道采访处置使嗣鲁王道坚奏移州就临淮，即今理也。天宝元年改为临淮郡。干元元年复为泗州。
元领县七，今三：临淮，盱珆，楚州割到。招信。濠州割到。  　
三县割出：涟水，为涟水军。宿迁，入淮阳军。下邳，入淮阳军 。　
一县废：徐城。并入临淮。
州境：
东西二百九十里，南北三百一十八里。
四至八到：　                                                           
西北至东京一千七十里，西北至西京一千四百七十里，西北至长安二千三百三十里，东至楚州二百二十里，        南至淮水一里与盱眙分界，西至濠州二百一十里，正北微东至海州五百四十里，东南至盱眙县以淮水分界，西南至濠州同上。东北至海州界海口四十里，西北至埇桥四百二十里，西北至沂州六百七十里。
户：
唐开元户：三万七千五百二十六。皇朝管户：主七千三百三十，客一万四千五百九十六。
风俗：
《汉书》:“鲁分野，其人好学、尚礼义、重亷耻。其俗俭啬爱财、趋商贾、好訾毁、多巧伪，然好学愈于他俗。”
姓氏：
下邳郡三姓：陈、祁、谷。
人物:
陈婴，盱眙人，东阳少年杀其令，欲立婴为王。婴母曰：“吾自为汝家妇，未闻汝先有贵者，今暴得大名，不祥。”婴乃止，封棠邑侯。鲁肃。　临淮人，家富。周瑜求粮，肃有米二囷，各三千斛，直指一囷与瑜。　 
土产：
绢 ，赀布，絁。

绢 ，赀布，絁。

临淮县：旧八乡，今六乡。本徐城县地，地当水口，为南北御要之所。长安四年分徐城地置。开元中移郡于此。　    
甓山  有祠，在县西五十里，居山顶。古老传云：“石大如斗，树无三尺直，木约高三丈。”隋大业十二年，赵征君于此读书，时人慕其德行，遂立祠。遇旱，州人祈祷。　　磬石山  《郡国志》云：“即《尚书》所谓‘泗濵浮磬’。”   　红蓝河  在县东十里，上有土桥，南入淮，其河上源有村，取红蓝河为名。故隋炀帝宫人种红蓝于此，以名焉。  　徐偃王庙  在旧徐城县北三十里故徐城内立庙。    挂剑台  在县旧徐城北三十里，古大徐城东北，临朱沛水，今无余址。   故徐城  一名大徐城，即古徐国也。在徐城县北三十里。《汉书•地理志》云：“故徐国也，其城周十二里。”又《郡国志》云：“薄薄城 ，即徐偃王权造。故曰薄薄城，今呼为故故城。”   呉城  亦名高平郡城。在旧徐城北三十里，东临废通济渠。旧经云：“太建六年，陈将吴明彻于此置高平郡。”隋开皇四年废。   沥桥城，梁戍城  在徐城县西南二十五里，南临沥水。旧经云：“梁天监二年筑，置戍，南临沥水桥，因以为名。”   南重冈城  亦隋重冈县城也，在旧徐城县西北九十里，通济渠南一里平地。隋大业八年移县于此置，十年筑城，隋末废。缘重冈山为名。   李千城  即后魏戍也，在徐城县西北三十里。后魏熙平元年李千于此城置戍，因名。  高冢城  魏义与郡城也，在徐城县西北七十里平地。旧经云：“梁以为兴安郡领高冢城，属东徐州，高齐初废。”  淮阳城  在徐城县东北一百五十里，西临泗水。晋义熙年中于此置淮阳郡。宋元嘉二十五年，封皇子彧为淮阳王。贞观二年废。 又按《郡国志》云：“淮阳县有抱月城，城抱淮泗之水，形势似月也。”   古屯城  在徐城县西南八十五里。陈太建五年，大将吴明彻于此置堰，断淮水以灌濠州，缘此筑城置兵防守。其城南北作隔，分为两城。淮南招义县界又有一城临水，南北相对，亦是同时筑，名为屯城。   马给事祠  在县东一里台子山上。按《魏国志》云：“名钧，字德衡。魏明帝时官至给事，有伎巧之妙，造指南车，转注百戏。后人慕其德，遂立祠焉。”   都梁宫  周回二里，在县西南十六里。大业元年炀帝立名，宫在都梁，东据林麓，西枕长淮，南望岩峰，北瞰城郭。其中宫殿三重，长廊周回。院之西又有七眼泉，涌合为一，流于东泉上，作流杯殿。又于宫西南淮侧造钓鱼台，临淮，高峰别造四望殿，其侧有曲河，以安龙舟大舸，枕向淮湄。萦带宫殿。至十年，为孟让贼于此置营，遂废。   义帝祠  在旴眙东一里台子山上。按《汉书》云：“秦二世二年初，立楚懐王都此。汉立庙。”   淮渎祠  在淮南岸斗山下。   淮涡神  在龟山之下。《淮阳记》按《古岳渎经》云：“禹治水，三至桐柏山，乃获淮涡水神，名曰无支祁，善应对言语，辨江淮之浅深，原隰之远近。形若狝猴，缩鼻高额，青躯白首，金目雪牙，颈伸百尺，力踰九象，搏击腾踔，疾奔轻利倐忽间，人视之不可久。禹授之童律，童律不能制。授之乌木田，乌木田不能制。授之庚辰，庚辰能制。颈鵄脾柏，木魅水灵，山妖石怪，奔号丛绕以千数。庚辰以戟逐之，遂颈锁大索，鼻穿金铃，徙淮泗阴，锁龟山之足，淮水乃安流注于海。后唐永泰初，李汤任楚州刺史，时有渔人夜钓于龟山之下。其钩为物所制，不复出。渔者健水，疾沈于底，可五十丈，见大铁锁盘绕山脚，寻不知极。渔人遂告汤，汤命渔人及能水者数十人，获其锁，力不能制，加以大牛五十头，锁乃振动，稍稍就岸。时天无风，惊波翻浪，观者大骇，缘之锁末，见一兽，状如青猿，白首长鬛，雪牙金爪，闯然出岸，高五丈许，蹲踞起伏若狝猴，但两目不能视，兀若昏醉。耳、目、口、鼻皆悉水流如泉，涎沫腥秽不可近。久乃引颈伸欠，双眸忽开，光彩若电，顾视人焉，欲发狂怒。观者疾走，兽亦徐徐引锁拽牛没于水去。时楚多名士，与汤相顾愕然，不知其由，兽竟不复见，迩来渔者时知锁所在。   韩信坛  在县东南七里，今有坛基见在，并地境南至颍水 ，北至榆城，东至海渠，西至淮泗。   云母山  出云母石，彭祖尝采服之。   漂母冡  在县北十里河北岸。邓艾庙  在白水陂上，去县南一百二十里。艾于此置屯田四十九所，其陂东西长三十五里，去县百里。   朱买臣墓  华陀墓  韩朋墓  三墓皆在邑界。 淮、泗、沭三水经邑界。   永泰湖  在县北五十里。大业三年开通济渠，塞断沥水，自尔成湖，因乡为名，出赤背鲫鱼，时人呼为朱衣鲋。    九山  在徐城县西北七十里，临淮。  废徐城县  在州西五十里，六乡。《汉志》：“徐县，故嬴姓国。”《都城记》云：“伯益之后。伯益有二子，大曰大亷，封鸣俗氏，秦其后也。小曰若水，别为费氏，居南裔为诸侯。至夏氏末，其君费昌去夏归商，佐汤伐桀有功，入为卿士，以其本国为畿内之采地。而汤更封费子之庶子于淮泗之间徐地，以奉伯益之祀，复命为伯，使主淮夷。至成王即位，封伯禽于鲁，徐子率淮泗之夷并叛。即《书序》云：“鲁公宅曲阜，徐夷并兴，东郊不开。”当是时，成王以徐戎之属，钖之山川，土田附庸。又曰：“保有鳬峄。 ”遂荒徐宅。至穆王末，徐君偃有德，好仁义，东夷之国归之者四十余国。穆王西巡，闻徐君威德日远，乘八骏之马，使造父御之，更遣楚师袭其不备，大破之，杀偃王。其子遂北徙彭城武原东山之下，百姓赴之者万数，因名其所依山曰徐山，即此地也。后为吴所灭，亦号大徐城。汉为县。至皇朝建隆二年，并入临淮县。　  睢陵  在县界。　徐君墓  季札挂剑之所。按《舆地志》云：“季札初使鲁，北过徐，徐君好其剑，不敢言。季札心知之，为使上国未还，及还，徐君已死，解剑悬于墓。从者曰：“尚谁与乎？”季子曰：“吾心许之，岂以死背吾心哉！”
旴眙县：淮河南，去州五里，依旧管十乡。本秦旧县地也。阮升之《南兖州记》云：“春秋时本善地道，鲁襄公五年会吴之处。”秦胡亥二年，项羽立楚懐王孙心为王，都于此。三年，徙都彭城。汉为县，又封江都易王子蒙之为盱眙侯。又按《舆地志》云：“盱眙，六国时楚邑。汉因为县，属临淮。王莽改曰武匡。后汉属下邳。晋初又属临淮郡。晋义熙中又置盱眙郡。宋文帝时后魏南侵，臧质守盱眙。魏师以数十万众攻围三旬不拔而退。又《宋书》云：“宋元嘉二十八年广陵徙理盱眙。三十年还旧扬州。”梁属兖州。后魏为盱眙戍。干明元年又为县，仍属淮州。后周又立盱眙郡，属扬州。隋开皇三年郡废为县。唐武德四年，以其地当水陆冲要，遂立为西楚州，领盱眙一县。八年废州，县属楚州。建中二年来属。 　都梁山  在县南一十六里。《广志》云：“都梁山生淮兰草，一名都梁香草，故以为名。”在楚州西南二百九里。又阮升之《记》云：“都梁山通锺离郡，广袤甚逺，出桔梗、芫花等药。”伏滔《北征记》云：“有都梁香草，因以为名。”　 斗山  在县西南，与都梁山相连枕，当淮水险峻，名曰斗山。　 东阳山  在县东七十五里，阮升之《记》云：“东阳山有池水，一名天井，冬夏水深五丈，今见在。又有故城，不详所置年代。　 台子山  在县东一里。按《宋书》云：“元嘉二十七年，宋将臧质屯兵盱眙城内以拒魏师，魏引军士造弩台以射城中，因以为名。”按： 台子山在楚州西南百九十四里。   长围山  在县北七里。按《宋书》云：“元嘉二十七年，宋文帝遣臧质拒魏武帝，遂于梁山筑长围城，楚造浮桥，絶水路。”即此山，又改为长围山。当在楚州西南一百八十里。 　盱眙山  在县东四十里。按阮升之《记》云：“其山形若马鞍，遂名马鞍山。”天宝中，改为盱眙山，在楚州西南二百三十里。  　赤栏浦  在县城南二里，上作赤栏桥，遂因名。其水浅曲，不通舟楫。 　鸣鹤塘  在县东十五里。其塘众鹤所集，尤多鸣唳，以为名。　 新开直河 在县城北六十步县郭内。其淮河决开至黄土冈。太极元年，勅使魏景倩奏开淮水向扬州。　  义帝祠  置在台子山上，去县东一里。按《汉书》：“秦二世初，天下大乱，项羽为盟长，立楚懐王孙心为义帝，都盱眙县。后羽迁义帝于彭城。”至晋义熙中，于此置盱眙郡。至东魏郡废，其城古老相传谓之皇城，盖义帝旧居也，今祠见存。　王彭父墓  在县东北一十七里。按《宋书》云：“王彭者，盱眙人也，少丧母，元嘉中又丧父。家贫，无以营葬，乡里各出夫力助作砖。砖须水而天旱，逺汲不周，彭号天自诉。一旦大雾，雾歇，砖灶前忽生泉水，葬事毕，水便自竭。”今墓存。　废臧质城  西近淮水。按《宋书》云：“元嘉二十七年，遣将臧质屯兵于盱眙县，筑城以拒魏师。”隋大业十年，孟让贼据都梁宫，其年，江都通守王世充修理此城，屯兵破贼。至唐武德六年，辅公祏江南作逆，徐州道副元帅任瓌与李绩等在此屯军，聚造器械。至七年，破辅公祏以定江南。军去之后，空废。　东阳故城  北至东阳山，周回十里，在县东七十五里。按《史记•项羽纪》注云：“东阳县本属临淮郡，汉明帝分属下邳，后复分属广陵。”又陈婴为东阳令史。又云：“楚汉之际，曾以为荆国，封刘贾为荆王。而东阳即此地也。”  　废鲁城  在县南三十里。按后魏《地形志》：“鲁县属淮阴。”隋初废。　 古营屯  在今县西北八十里，乃三国以来营屯之所。 都梁驿宫  在县东南十五里。隋开皇六年，炀帝在都梁山避暑，回向扬州，因此路置，向东一百一里入扬州高邮界。　
招信县：西五十一里，旧十三乡，今六乡。本汉淮陵县，属临淮郡。宋侨立济阴郡。《宋书》云：“泰始三年，以济阴流人寓于此土，遂分锺离东界置济阴郡。又立池南县，属徐州。”北齐河清三年，于城西二里又筑城，移州理，即今县城是也。隋开皇二年，以光德太子名昭，改为化明县。武德七年，复名招义县。至国朝建隆四年，割隶泗州，太平兴国元年，改为招信。　古奔精城  在县南六十里平地。古老相传云，是蛮奔精王所筑，未详年代。唐武德二年，刺史杨益置为睢陵县。至武德四年，刺史夏侯雄才废。 　古淮陵城  在县西北二十五里。《汉书•地理志》云：“汉为淮陵县。王莽改为淮陆，未详废置。”　 古济阴城  在县东二里。宋泰始二年筑，置济阴郡，北带长淮。河清三年，水溢淹倒，缘淮州郡多徙，此城遂废。至唐武德二年，土人杨益自据为化州刺史，未知所属，于此城内置济阴县。四年，归国。七年，废化州并县。  古公路城  在北六十里平地，城北带淮水。《后汉书•袁术传》云：“术字公路，献帝建安二年僭号九江。术率兵撃杀陈王宠。曹操征之，术闻大骇，乃渡江筑此城以自据。　 啄戈河  在县东二百步，其河阔四十丈。 　玉环山  在县西二十五里，又名女山。状如玉环，形势回旋。 　浮山  在县西七十里。下有石穴，每淮波泛溢，不能没其穴。


太平寰宇记卷十七
河南
宿州　　淮阳军　　涟水军　　
宿州

宿州：符离郡，今理符离县。徐州之域，为沛地。按《唐史》：“元和四年正月，以徐州符离之地南临汴河，有埇桥，为舳舻之会，襟带梁、宋，运漕所历，防虞是资 ，乃以符离、蕲县，并泗州之虹县三邑立宿州，取古宿国为名。九年，又割亳州之临涣属焉，遂为上州，仍属徐泗等州观察使。太和三年三月，徐泗观察使崔群奏：“顷以蔡孽未平，遂割三县并徐州兵一千四百人权置宿州，阨其奔轶。事关备御，非务便人。今寰宇无虞，封圻罢警，权创支郡，理合并除。其宿州请却废，三县各还本州岛。”勅依。至太和七年复置，仍移于埇桥置，即虹县之地。后复移理符离，即今郡理也。皇朝开宝元年，升为保静军节度。

元领县四：
符离，虹县，蕲县，临涣。
州境：
东西三百五里，南北三百一十一里。
四至八到：
西北至东京六百三十里，西北至西京一千二十里，西北至长安一千九百四十里，东至泗州三百三十五里，　西至亳州永城县一百五里，西至寿州寿春县二百五十里，北至徐州一百四十里，东南至濠州一百九十八里，东北至下邳县二百三十里，西南至濠州城父县二百九十九里，西北至徐州萧县一百一十里。
户：
唐开元户：具徐州。元和户：八千六百七十六。皇朝管户：主一十一万二千五百四十二，客一万四千六百九十三。
风俗：同徐州。  
：
：
桓荣，沛国龙亢人。桓典，荣孙献帝时封关内侯。桓彝，荣九世孙。　　赵孝，弟礼为贼所得，孝自缚云：“礼廋孝肥。”　　朱浮，沛国人。　　桓谭，沛国相人。 相县在符离西北，帝好谶，对曰：“臣不读谶书。”　　魏武，沛国谯人。　　刘伶，沛国人。　　刘恢，宿州人，善谈易，简文帝重之。　陈咸，相人，官至御使中丞。　　嵇康，　嵇绍，　嵇喜。俱谯人。
　土产：绢。贡。

符离县：旧二十乡，今十乡。　本秦旧县也。《汉书•陈渉传》云：“渉初起兵，有符离人朱鸡石。”然则汉前已有符离，故为秦县也。汉属沛郡，以县隶谯郡。晋武帝以为沛国，封献王，又为斛城县。高齐天保七年，复为符离县，移于古符离城内。《尔雅》：“莞：苻蓠。”以地多此草，故取名矣。隋大业二年，移于朝斛城。唐贞观元年，移于朝斛城西南七十里。 
竹邑城  元和四年于县置宿州，以县隶焉。　　定陶山   在县北四十里。《魏地形志》云：“济阳郡有定陶县在山下，因为名。”　　汴河  在县南百步。　　睢水  在县北二十里。《水经注》云：“睢水，出梁郡鄢县，经竹邑城。”是也。　新城  在县西北百三十里。北齐武平七年复置睢南郡于此。西北百步置符离县。隋开皇年间废。　　灵壁城  在县西北八十里。《汉书音义》云：“灵壁，故小城也。在彭城南。楚击汉军彭城。项羽以精兵三万出胡陵，至徐州萧县，于灵壁东睢水上大破汉军，睢水为之不流。”北陵城  在县东北一百八十里。《汉书•地理志》：“凌县，属泗水国。”《舆地志》：“有陵县。”《太康地志》云：“属下邳。”晋武帝以南有广陵，故曰北陵。　　闵子骞冡  在县东北九十里。　　相山碑  在县西北九十里相山南。按碑辞云：“晋武帝太康五年，县令有国诸侯祀界内山川 。时相山属沛国，令郭卿云：‘相山主应房心之星，能兴云雨。’会天旱，祈雨即应，乃建庙刻石，纪铭曰：‘巍巍相山，盘纡穹崇，上应房心，与天灵冲，兴云播雨，稼穑以丰。’”唐永徽元年立。

虹县：东南一百五十六里，旧十乡，今三乡。　汉县，属沛郡。按《舆地志》云：“尧封夏禹为夏伯，邑于此，即天子位，徙都阳翟。”汉为夏丘县，属沛国。北齐改为夏丘郡。后周大象中，改为晋陵郡。隋开皇三年，复为夏丘县，属仁州。唐武德四年，于故城县置虹县，属仁州。贞观八年，废仁州为虹县，以隶泗州。元和初，立宿州于此，后理符离。　
朱山  在县东北三十里。《魏地形志》：“潼县在朱山，即会稽朱买臣之旧里也。”　　潼水  在县西三百步。《水经注》云：“今潼水，自万安湖南流。”隋大业元年开汴河，塞潼水。　　故虹城  在县南一百里，汉虹县也。《汉书•地理志》：“虹属沛郡。”魏初，属汝阴郡。　　僮城   在县东北七十里，汉时僮县也。《地理志》云：“僮隶临淮郡。”后汉为侯国，永平元年，封沛献王之子嘉为僮侯。　　洨城   在县西南七十八里，即汉洨县也，属沛郡。垓下，洨县之聚落名。洨音绞。　　  潼都城    在县北百二十里，即汉取虑县，属临淮。《后汉书》：“楚王英都徐州，光武三十年，以临淮之取虑益楚国。”是也。　　垓下  在县西五十里。汉兵围项王于垓下，大败之。有庙，在县西五十里。　　  赤坎故城  在县西南一百九十五里。梁天监八年置赤坎戍。大同二年废戍，置仁州。唐武德四年废。　　  故相城   盖即相土所居，后因名之。宋共公自睢阳徙都此城。唐入符离县，今在县西北。　  　渚阳故城  隋置诸阳县，后废。　　  朝斛故城  隋符离县理。　  　广济渠   唐开元二十七年，河南采访使齐澣以江淮运漕，经淮水，波涛有沉溺之忧，遂开广济渠，下流自虹县至楚州淮阴县北十八里，合于淮。踰时毕功，水流峻急，行旅艰阻，旋又停废，却由旧河也。
　　
蕲县：南三十六里，旧十七乡，今五乡。本秦旧县，属沛郡。后汉属沛国，有大泽乡陈渉起兵于此，为狐鸣。宋于此置谯郡。齐以为北谯郡。后魏改蕲县为蕲城县。隋开皇三年，去城字，属仁州即今宿州蕲县是也。大业二年属徐州。八年属谯州。唐贞观十七年复还徐州。元和中，又于埇桥置立宿州。缘此邑北去徐州稍逺，因隶宿州。州废，复属徐州。至太和又立宿州，因又来属。　　
涣水  西自临涣县界流入。　　淮水  在县南二百里。　　涡水在县东百里。按：《汉书》：“涡水在扶沟首受浪荡渠。”魏文帝《临涡赋》云：“建安十八年至谯州，予兄弟拜坟墓，乘马游观，经东园涡水，乃驻马停鞭，作《临涡赋》。”即此也。　　蕲水  在县北四十里。《水经注》云：“蕲水受睢水，本经临涣县。”大业元年疏通济渠，东流至县界。　　龙亢故城  在县南八十里。《汉书•地理志》云：“龙亢县，属沛郡。”《舆地志》云：“魏武帝至龙亢县，士卒多叛。”即此地也。隋开皇六年废，隶蕲县。    谷阳城   在县东七十里。《汉书•地理志》：“谷阳县，属沛郡，应劭云：‘在谷水之阳’。后汉建武十三年，封岑彭为侯。唐显庆元年，移此城于今县置。　  艾子城  在县西十五里。按《魏地形志》：“蕲县有艾子城，周、齐以前于中置蕲县。隋开皇中属仁州。大业二年废仁州，县属彭城郡。唐贞观元年移州并县，就谷阳城置，遂废。　　葛城戍  在县南九十里。《后魏•地形志》：“葛山县属龙亢郡”。北齐天保七年，废入龙亢县。隋开皇六年为戍。十六年废。　　项羽墓  在县东七十里。汉高祖以鲁公礼葬于谷城。今济北谷城有项羽冡。此又有墓。按《汉纪》：“斩羽东城，楚悉定，独鲁不下，乃持羽头示其父兄，鲁乃降。故以鲁公礼葬羽于谷城。”羽《传》云：“阳喜等五人各分其一体。”岂此葬其体，谷城葬其头也？
临涣县：西南九十里，旧二十乡，今六乡。汉铚县地，属沛郡。《梁书》云：“普通六年北伐铚城，置临涣郡，以郡界临涣水为名，仍置下邑县以隶焉。后魏改置涣北县。北齐省临涣郡，改涣北县为临涣县，属谯郡。开皇三年废郡留县，改置谯州。唐神尧尝为谯州刺史。大业二年改属亳州。武德四年属谯州。贞观十七年废谯州，县隶亳州。太和元年隶宿州。　  嵇山  在县西北三十五里。《晋书》：“铚县有嵇山，嵇康本姓奚，会稽人，迁于铚，家于嵇山之侧，遂氏焉。”《水经注》云：“取嵇字以为姓，盖志其本也。”　　北平城  在县西南五十二里。《水经注》云：“山桑邑，俗谓之北平城。后汉王常封山桑侯，即此。”　　嵇康墓  在县西北三十五里，嵇山东一里。嵇康仕晋，至中散大夫。　　废龙山城  在县西四十五里。北齐武平四年置。隋开皇九年废入临涣县。　　古临涣县城在县西北三十五里。隋大业十年移县于此。唐贞观十一年遭水，移入铚城内。


淮阳军

淮阳军：理下邳县。本泗州下邳县也。皇朝太平兴国七年，移于县理，置淮阳军，仍割下邳、宿迁二县属焉。
今领县二：下邳，宿迁。　　　
军境：东西一百五十里，南北一百四十七里。
四至八到：
新置军，未有至东西京、长安里数。东至海州二百九里，西至徐州彭城县界六十里，南至宿州虹县界八十里，北至沂州临沂县二百三十里，东南至泗州临淮县三百五十里，西南至徐州符离县二百五十里，东北至海州沭阳县二百五十里，西北至沂州承县一百二十里。
户：
唐旧户：具泗州。皇朝户：主六千一百六十七，客一万二百二十二。
风俗：同泗州。
人物：于定国，　　 薛宣， 　　刘虞，皆郯人也。　　严延年，字次卿，下邳人，官御使，劾霍光擅废立，无人臣礼。朝廷惮之，迁河南守。锄恶过多，时号曰屠伯。　　陈登。字符龙，下邳人，许汜与刘先主共论人物。许曰：“元龙，湖海之士，豪气不除。”刘问故，许曰：“昔过下邳，见元龙无主客礼。自卧上床，使客卧下床。”刘曰：“如我，自当卧百尺楼上，卧君于地下，何但上下床之别。”　　
土产：菖蒲。一寸九节及十节，出偃武乡。

下邳县：旧十三乡，今七乡。本夏时邳国，后属薛。《春秋》云：“薛之祖奚仲迁于邳，韩信为楚王都此。魏武于此城擒吕布。”按《郡国志》云：“下邳城有白楼门，即曹公征吕布所登。”晋太康元年，自徐城移下邳国，理此。封安平王子晃为王，宋为下邳郡理此。《北征记》云：“中城，吕布所守也。南临白门楼。梁改下邳为归政，仍于此置武州。寻入后魏，明帝又改为东徐州，复归政为下邳县，置郡不改。后周改东徐州为邳州。隋开皇三年罢郡所领县，并属邳州。大业二年，省邳州，以县属泗州。唐武德四年，又置邳州。贞观元年，又省为县，即今理是也。皇朝建淮阳军，今县属焉。    
峄阳山  在县西六里。《禹贡》：“峄阳孤桐。”《西征记》：“下邳城西五里有葛山，《禹贡》所谓峄阳山也。”    沂水  经县北分为二水，一水于城北，西南入泗水。一水经城东，屈曲从县南亦注泗，谓之小沂水。《郡国志》：“沂水，今号为长利，池上有桥，即张良遇石公于圯上。南人谓桥为圯，即此桥也。”   古郯城  古郯子国在县东北百五十里。故郯子国城，仲尼学官名于郯子，即此地也。宋灭郯以为县，其故城周十余里，在沂、沭二水之间。后汉徐州刺史理此。高齐省。后周大象元年复置。贞观元年又省。   县理城  古邳国城也，魏武征吕布于下邳，决泗、沂水以灌其城，即此处。按下邳有三重大城，周十二里半，中城周四里，吕布所守也。魏武擒布于白门，即大城之门也。小城累砖，坚峻，周二里许。西南又有一小城，周三百七十步。征虏将军石崇所筑。    石鳖屯  晋穆帝升平初，荀羡为北部都尉，镇下邳，起屯田于东阳之石鳌，在临淮郡界，公私利之。北齐废帝干明中，尚书左丞苏珍之又议修石鳖等屯，岁收数十万石，自是淮南军防粮储充足矣。    武原故城   汉为县，今废，城在县北。    东海王故城   一名金城，后汉废太子疆于此城。    古良城   在今县北六十里。良城即春秋晋侯会吴子于良在此。汉为县，属东海郡。高齐天保七年省。    下相故城   项羽生处。东汉初平四年曹操攻徐州，屠男女数十万，泗水为之不流，即此城也。       取虑故城   在今县西南，汉属临淮郡。《十三州志》：“取，如星分觜 ，陬虑，若《公羊》邾娄之娄。顾野王云：‘取虑，读为秋闾。’”汉时汝南步游张少孤，四岁，母拾麦，为人所卖，游张后为取虑令。春月按行高平，至里头，有病妪，马便不前，自下马问讯，乃其母也。    北陵故城   《晋太康地记》云：“北陵县，属下邳。”    睢陵故城  汉县，废城在今县东南。    司马碑   伏滔《北征记》云：“下邳大城内有大司马碑，石声如磬。”  项羽井  《北征记》云：“下邳西南有石，崇四丈。碑云：‘项羽井在下相城也。’”  郯子庙   在古郯城。   泗水   西从彭城县界，正东流县城西南。    黄石公庙   在黄乡城东南一里。    刘纲祠   刚，下邳人。祠在县南一百步。旧云：“祠前有皂树，乃升仙之所。”旧《图经》云：“树高十丈。天宝元年，因大风折。至三年，枯树东南有根上再生，祠树俱废。”     孔望山   在郯城乡，传云：“孔子昔于此山登望。 ”  磬石山   在县西南八十里，即《禹贡》：“泗滨浮磬。”孔安国注云：“水中见石，可以为磬。”按泗水中无此石，其山在泗水之南四十里，今取磬石，上供乐府，其山出石。大小击之，其声清亮，与孔说不同。恐禹治水之时，水至此山矣。

宿迁县：东一百一十里，旧十四乡，今三乡。春秋时锺吾子之国，亦宿国所迁之地也。南附于宋，东逼于鲁，遂内迁其人，而更封其君也。    宿预城   在下邳县东南一百八十里，盖本宋宿迁处也。后吴灭为邑，汉为厹犹县，属临淮郡。晋安帝立宿预县。隋开皇三年属泗州。唐宝应元年，以犯代宗讳，改宿迁。    淮水  入县境，南与楚州山阳分中流为界。    山司峿  在今县西北十里司吾故城是也。即古锺吾子国。吴灭之。汉为县，后魏省。        泗口   晋明帝大宁中，兖州刺史刘遐自彭城退屯泗口，即此也。  故泗阳 汉为县，后汉县省，故城在今县东南八里魏阳故城是也。盖因魏文幸广陵，因而改名。  凌城 在今县东南五十里。汉县，属广陵。晋永嘉后省。故城存。   角城   在今县东南一百一十一里。《县道记》云：“旧理在淮之北，泗之西，亦谓之泗城，即晋安帝义熙中于此置淮阳郡，仍置角城县。”梁改为临清县。后魏改为角城县。高齐又改角城为文城县。周又改文城为临清县。隋开皇三年罢郡，乃省临清县。其城因而荒废。又按《郡国志》云：“晋安帝义熙中置此城。在今县东南，东临泗水，南近淮水。自晋至隋迄为重镇。    市丘城   《郡国志》云：“市丘城即古市丘侯来献鼎处。”    睢水  沭水   皆经县界。    鲁肃庙   在县东南一里。肃，临淮人，后为之立庙也。

涟水军

涟水军：理涟水县。本楚州涟水县也。皇朝太平兴国三年十二月，建为涟水军。
领县一：涟水。
军境：东西八十里，南北一百四十九里。
四至八到：新置军，未有至两京、长安里数，东至利奉村三十里，与楚州山阳分淮水中流为界，都至楚州一百三十里。西至郎石沟五十里，与宿迁分淮水中流为界，都至宿迁一百九十六里。南至淮二里，与楚州山阳县分淮水中流为界，两县相去九十二里，北至海州朐山县决水沟一百四十七里中流为界，至海州东门二百二十七里。西南至楚州山阳县六十一里，分淮水中流为界，东至大海一百四里。西北至竹墟村西一百七里，与海州沭阳县分界，又南至楚州淮阴县，分淮水中流为界，两县相去一百五十三里。 
户：
旧户：载楚州藉。皇朝管户：主一千一百八十三，客七千三百四十一。
 风俗：同楚州。
 人物：
王义芳。涟水人，负经术，补晋王参军，魏文贞公妻以女侄，辞。后文贞公卒，乃娶，人问其故，曰：“初避宰相，今感知己也。”
土产：淮白鱼，海鲻鱼。

涟水县：旧十四乡，今六乡。汉厹犹县地。按厹犹城，今宿预也。后汉为徐州之地。魏曰海安县。晋为宿预之境。宋泰始五年，于此置东海郡，仍于此城北三十里东海王城别置襄贲县以属焉。南界又置冀州，寄理于此，以为边镇防阨之所。后魏改东海郡为海安郡，仍分置东海、临海二县以隶焉。隋开皇三年废郡，以县属海州。五年，改襄贲为涟水县。因县界有涟水为名。唐武德四年置涟州，仍分置金城县。贞观元年废涟州，并省金城县，以涟水县属泗州。总章元年改属楚州。咸亨五年还泗州，自后又隶楚州，至皇朝建军。   
 大海  在县东北百四十里。《禹贡》：“海岱及淮惟徐州。”注云：“东至海，北至岱，南至淮也。”又云：“沿于江海，达于淮泗。”注云：“沿江入海，自海入淮，自淮入泗。”即此海也。    北涟水  西从海州沭阳县沭水分流，南入县界，在沭阳，名南涟水；北入县界，名北涟水；南流四十九里，与南涟水合流。     淮水   西南自宿迁县界流入。    硕灌河 在县西一百一十六里，与海州朐山县中分界。

太平寰宇记卷十八

太平寰宇记卷十八  宋 乐史撰  河南道 
十八 青州
青州，北海郡，今理益都县。古青州境，星分虚宿九度。当少皥时，有爽鸠氏，虞夏有季萴，汤时有逢公伯陵，殷末有蒲姑氏居之。蒲姑与四国作乱，周成王灭之，以封太公，所谓营丘。秦并天下，为齐郡地焉。汉置北海郡。后汉为北海、乐安二国，地又为青州理，所谓理广固。魏因之。晋为齐及乐安二国，亦为青州理所。永嘉末，陷石勒。苻氏平燕，复有其地；苻坚末，刺史苻朗以青州降晋。晋又于此置幽州，仍以辟闾浑为刺史，理于此。安帝初，以广陵已侨立南青州，故此为北青州。后又陷慕容垂，复为慕容德所据，建都于此，至慕容超。宋武帝北伐克之，以羊穆之为刺史，武帝后又省南青州，改北青州曰“青州”，仍以置东阳城，今州东城也。武帝末，又为青州，理临淄。后为魏所得，又置青州。后周及齐郡府创立，莫得详述。至隋初，郡废，复为青州。大业三年，罢州为北海郡。唐武德四年，海岱平，又置青州总管府，管青、潍、登、牟、莒、密、莱、乘八州，领益都、临朐、临淄、般阳、乐安、时水、安平等七县；七年，改总管为都督府；八年，省潍、牟、登、乘四州，以废潍州之北海，废乘州之千乘、寿光、博昌来属，省般阳、时水、安平等县。贞观元年，罢都督府。天宝元年，改为北海郡。干元元年，复为青州，后升平卢军节度。晋开运元年，降为防御州，以杨光远叛初平故也。天福十二年，复旧为平卢军节度，皇朝因之。
元领县七，今六：
益都、临淄、寿光、临朐、博兴、千乘。
一县割出：北海。入潍州。
【州境】东西二百七里，南北二百五十里。
【四至八到】东至东京一千一百三十里；西至西京一千五百五十里；西南至长安二千四百一十五里；东至莱州界二百一十六里；又东至密州三百三十二里；南至沂州四百五十二里；又南至密州三百四十五里；又南至淄州一百二十里；北至棣州二百四十八里；东南至密州三百三十三里；西南至淄州一百里；西北至棣州三百一十九里；东北至海州一百八十八里；又东北至莱州三百四十五里。
【户】唐开元户：五万五千一百三十一；皇朝管户：主二万二千五百四十九，客二万八千七百三十五。
【风俗】《舆地志》云：“夫齐东有即墨之饶，南有太山之固，悬隔千里，齐得十二焉。”《汉书》云：“太公以齐地负海，泻卤，少五谷，而人民寡，乃劝以女工之业，通鱼盐之利，而人物辐凑，故其俗弥侈，织作冰纨、绮绣纯丽之物。太公治齐，修道术，尊贤智，赏有功，故至今其士好经术，矜功名，舒缓阔达而足智；其失则奢夸，朋党，言与行谬，虚诈不情，言不可得其情也，急之则离散，缓之则放纵。南燕尚书潘聪曰：“青齐沃壤，号曰‘东秦。’土方二千，户余十万，四塞之固，负海之饶，所谓用武之国也。”《货殖传》云：“齐俗贱孥虏。”
【姓氏】乐安郡九姓：孙、任、高、薛、阎、仲、蒋、房、亢。千乘郡二姓：倪、庾。齐郡四姓：史、宁、左、梁。咸阳郡三姓：成、毌、益。
【人物】陈敬仲。晏婴。陈仲子。居于陵。田单。临淄人，复齐七十二城，封安平君。鲁仲连。临淄人，尝游赵，不肯帝秦，后齐欲爵之，逃海上，曰：“与其富贵而废黜，宁贫贱而肆志。”黔娄。临淄人，守道不屈，威王师事之。驺衍。临淄人，著书十余万言，燕昭王拥彗先驱，请为弟子。王蠾。临淄人，燕破齐，闻蠾贤，将封以万家，蠾固辞曰：“忠臣不事二姓。”遂经死。颜蠾。临淄人，隐士。田横。主父偃。临淄人，一岁四迁，拜齐相。儿宽。博兴人，家贫，赁作带经而锄，官御史大夫，以经术饬吏事。娄敬。公孙弘。薛方。临淄人，王莽以安车迎方，方谢曰：“尧舜在上，下有巢、由，愿守箕山之节。”遂杜门著书。管宁。临朐人，平居一木榻，积五十五年未尝箕踞，榻上当膝处皆穿，十征不起。邴原。北海朱虚人，与管宁、华歆为友。公孙度累聘不赴，叹曰：“邴君云中白鹤，非燕雀之网所能罗也！”左思。临淄人，博学群书，作《三都赋》。张华见而叹曰：“班、张之流也！”陆机欲作，弃笔不能加。任昉。博兴人。唐房玄龄。临淄人，与杜如晦并称贤相，卒谥文昭。
【土产】海鱼、盐、丝、绵、绢。今贡：猫儿、仙纹绫。《汉书》云：“齐俗织作冰纨、绮绣之物，号为冠带衣履天下。”《齐民要术》云：“青州有乐氏枣，长脆香细，多膏肥美，为天下第一。”《传》云：“燕乐毅破齐时，从燕赍枣于此种，故曰乐氏枣。”
益都县，旧十二乡，今六乡。本汉广县地。益都，亦汉侯国。魏于今寿光县南十里益都城置益都县，属齐国。宋至后魏，县并属齐郡。慕容德都广固，即此地也。北齐天保七年，移于都城之北门外，今县理也。
箕山。左思《齐都赋》云：“箕岭镇其左。”《水经》云：“箕山，无树木而圆峭。”又《郡国志》云：“纪侯冢，在箕山之阴。”《宋书》云：“焦恭祭冢，得玉硙焉。”神岳。左思《齐都赋》云：“则有神岳造天。”尧山。《三齐记》：“尧巡狩所登，故以为名。”伏琛《齐记》又云：“此山南有二水，名东、西丹水也。”又《述征记》：“太公冢，在尧山西。”峱山。《诗》云：“遭我乎峱之间兮。”凡山。《郡国志》云：“凡山，黄帝封泰山，禅凡山，合符得不死药，即此山。”地镜。州城南北远望有水 ，多倒影，故人谓之地镜。平卢河，河水与地平，故号平卢。少海。《韩子》云：“齐景公与晏子游于少海。”天齐。《汉书》谓：“祠天齐。”苏林注云：“当天中央，齐也。”渑水，一名阳水。《风俗通》云：“羸马不渡渑水。”言渑水之急也。稷门。刘向《别録》云：“齐有稷门，齐之城西门也，外有学堂，即齐宣王立学所也，故称为稷下之学。”又《莒子》：“如齐，盟于稷门。”又《史记》云：“谈说之士，会于稷下。”皆此地也。玄龟之野 。徐干《齐都赋》云 ：“齐国者，玄龟之精降为厥地。”棘下。《郡国志》云：“张逸问郑玄，云：“我先师，棘下生。”按：棘下，即齐城内地名耳。东阳城，即郡理东城是也，宋将沈文秀所守。广固城，在县西五里。晏谟《齐地记》云：“晋永嘉五年，东莱曹嶷为刺史，所筑有大涧甚广，因之为固，谓之‘广固城’ 。南燕慕容德议所都，尚书潘聪曰：‘青齐沃壤，号曰东秦。土方二千，户余十万 ，四塞之固，负海之饶，可谓用武之国。’广固者，曹嶷之所营，山川阻峻，为帝王之都，德从之。及宋武征慕容超于广固，城侧有五龙口，险阻难攻，兵力疲乏。河间人玄文说裕：‘昔赵攻曹嶷，望气者以为渑水带城，非可攻拔，若塞五龙口，城必当陷。石季龙从之，嶷请降。后五日大雨，震雷复开。后冉闵之乱，段龛被慕容恪攻围，数月不克，又塞五龙口，龛遂降。无几，又震开之。今旧基犹存，宜试修塞。’裕从之。超城中男女皆患脚，弱病者大半，超遂出奔，为裕所擒。”高士冢，汉高士逢萌避王莽乱，遂隠居，后汉累征不起。刘善眀宅。《南史》云：“刘善眀仕宋，为北海太守。元嘉中，青州饥荒，人相食。善明家有集粟 ，躬自饘粥，开仓以救乡里，比戸全济 ，百姓呼其家为续命田。”尧庙。《郡国志》云：“尧庙，在渑水侧。”
临淄县，西北四十里，旧七乡，今二乡。古临淄城，一名齐城，汉齐郡亦理此。《史记》云：“齐所以为齐，以天齐也。”项羽封田都为齐王，都于此。汉为县，齐郡理也。后汉为营陵县。晋复为临淄，高齐省。隋开皇十六年，移高阳县理此，改为临淄，复旧名。按《郡国志》云：“淄水，在县城南。渑水，在县城东，即易牙别二水之味于此。”县理古临淄城，汉齐郡亦理于此。苏秦说齐王曰：“临淄城中七万户，下户三男子，三七二十一万人。”又，燕王谓苏代曰：“吾闻清、济、浊河可以为固，长城巨防可以为塞。”《汉书》：“田肯曰：‘夫齐东有琅邪、即墨之饶，南有太山之固，持戟百万，悬隔千里之外，齐得十二焉，此东、西秦也，非子弟勿王。’汉之六年，封王子肥为齐王，尽得故齐地，人能齐言者悉随之。”
牛山，在县南二十五里。《韩诗外传》：“齐景公游于牛山之上，北望齐国，云：‘美哉！国乎？郁郁葱葱，使古而无死者，则寡人将何去此？’俯而泣下沾襟。国子、高子曰：‘然。臣赖君之赐，疎食恶衣可得而养也，驽马柴车可得而乘也，且犹不欲死，而况君乎？’又俯而泣。晏子笑曰：‘乐哉！今日晏婴之游也，见怪君一，谀臣二。使古无死者，则太公、丁公至今犹存，吾今方将披菜豆而立畎亩，惟农事之恤，何暇念死乎？’景公惭，乃引觞自罚。”愚公谷，在县西二十五里，本社山，一名愚公山，有愚公谷。按《说苑》曰：“齐桓公入社山，问老人愚谷，公曰：‘公仪状非愚而名愚，何也？’对曰：‘臣畜牸牛生犊子，以犊买驹，少年谓牛不能生马，遂持驹去，而不告，邻人谓臣曰愚，故为谷名。’管仲曰：‘此夷吾过也。使尧在上，咎繇为理，安有取人驹者乎？’”又《郡国志》云：“社山之西，愚公谷之东，有愚公冢存。”营丘，在县北百步外城中。《史记》：“太公封营丘。”《汉志》“营陵县，或曰营丘。”应劭云：“尚父所封，陵亦丘也。”铁山。崔琰《述征赋》云：“涉淄水，过相都，登铁山，望齐密。”即此山。鼎足山，桓公墓在焉。按：《郡国志》：“上有坟，是管仲陂。”又《述征记》云：“永嘉末，人发冢得珠襦玉匣。”唐贞观十一年诏致祭，禁樵采。”葵丘，在县西二十里。左氏云：“齐襄公使连称、管至父戍葵丘 。”杜注：“临淄县西地名也。”康浪水。按《三齐记》云：“宁戚叩牛角，歌曰：‘康浪之水白石粲，中有鲤鱼长尺半。”即此也。沫水。耿弇破张步于临淄，追至沫水，是也。圣水。《郡国志》云：“鹿皮公作转轮县阁，上峰饮此水而成仙。”一名阳水。画邑水 ，齐之邑名也。《史记》：“乐毅破齐，闻画邑人王蠋贤。”即此邑也。乌常泛。《续述征记》曰：“乌常泛，齐人谓湖为泛，中有台，皆生结蒲。云秦始皇游此，台结蒲系马于此。今蒲生为结 。”涓涓水。《隋图经》云：“在湖陆城东也，西南注泗。”或云吴王夫差伐齐，掘沟商鲁之间也。左右池。《郡国志》云：“齐桓公宫内有七市，即阎职与懿公游于池，今谓左右池是也。”天齐池，在县东十五里。《史记•封禅书》谓：“秦始皇游海上，祠名山大川及八神，求仙人羡门之属。八神，一曰天主，祠天齐。天齐渊水，居临淄南郊山下。”左思《齐都赋》云：“天齐之池，因名国也。”齐桓公冢。《隋图经》云：“在齐城南二十里鼎足山上，因山为坟，冢东有女水。”或云：“齐桓公女冢在其上，东北流至安平城南，伏流十五里，然后更流注北阳水也。”齐人谚曰：“世治则女水流，乱则女水竭。”慕容超在，广固干涸弥载；及灭溃 ，而急湍洪注到于今 。唐贞观十一年，诏致祭，禁二十步不得樵采。阴阳里。《郡国志》云：“在县东，有三冢焉，即诸葛亮〈梁甫吟〉云：‘步出齐城门 ，遥望阴阳里。里内有三坟，累累皆相似。借问谁家坟，田疆古冶子 。’”雍门。《郡国志》云：“雍门，齐门也。韩娥东至齐，乏粮，过雍门，鬻歌于市。”即此。梧台，亦名梧宫。《说苑》云“楚使适齐，齐襄王飨之梧宫台”是也，因有大梧树而建名。又《郡国志》云：“宋人得燕石之所。”雪宫，基在县东北六里，齐王见孟子于雪宫，即此也。管仲墓，在县东南二十三里。晏婴墓，在县东北三里。唐贞观中，禁十五步内不得樵采。邹衍墓，在邑界。
寿光县，东北七十里，旧七乡，今六乡。汉旧县，属北海郡，后改属乐安郡。宋无寿光县。隋开皇六年，于县北一里博昌故城置寿光县，属青州。
淄渑水，西自千乘县界流入，至此合流，去县四十里。《淮南子》云：“白公问微言：‘若水投水，如何？’孔子曰：‘淄渑合流。’易牙味而别之。”是此也。斟灌城，亦名东寿光。《左氏传》曰：“寒浞使其子过浇，灭斟灌。”纪城，古之纪侯之国，姜姓也。今废城在县南。剧南城，古纪国。《汉书》：“为剧县焉。”今城亦在县南。
临朐县，南四十里，旧四乡，今二乡。汉旧县，属齐郡，亦伯氏骈邑之地，因朐山名县。隋开皇六年，改为逢山县，属青州，取县西逢山为名。大业二年，又改为临朐。
灵山。《晏子春秋》：“齐大旱，景公问羣臣，曰：‘卜祟在高山广泽，寡人欲祀灵山，可乎？’晏子曰：‘灵山以石为身，以草木为毛髪；天久不雨，髪将焦枯，身将爇，犹不欲雨乎，祀之何益？’”逢山。《汉志》：“临朐有逢山。”《述征记》：“逢山有石鼓，齐地将乱，人击石鼓，必鸣闻数十里。”朐山，在县东七十里，因山建名。破车岘，在县东南三十五里，高七十丈，周回二十里，道经恶之 ，故云“破车岘”。都昌故城，汉县，废城在今县东北。东阳城，一名凡城。左氏曰：“晏弱城东阳以逼莱。”乃齐境上邑也。朱虚故城，汉为县，在今县东六十里古城是。后汉改属北海郡，孔融为黄巾贼所败，曾保此城。高齐天保七年省。故校城。《汉书》：“武帝封城阳顷王子云为侯。”即此地。《十三州志》云：“朱虚东十三里，有校亭县。”汉袚城，汉县，盖在今县九十里，当北海之西南界，其城并无遗址。临原。《汉书》：“武帝封菑川懿王子始昌为侯。”后汉省，并入朱虚，在今县之东，即辅唐县之北是其地。
博兴县，西北一百二十里，旧三乡，今四乡。汉县，属千乘郡。按《十三州志》云：“昌水其势平，故曰‘博昌’。”后汉改千乘郡为乐安国，博昌县仍属焉。晋、宋及魏，并同。高齐省，仍自今县东十二里乐陵故城移乐陵县理于此，属乐安郡。隋开皇三年，罢郡，乐陵县属青州；十六年，改为博昌。后唐讳昌，改为博兴。
济水，北去县百步，又东北流入海。海浦，在县东北二百八里济水入海之处，因谓水口为海浦。泲。《周礼》谓：“齐，川曰泲。”经此县界。贝丘聚，左氏谓：“齐侯田于贝丘。”在今县东南。乐安故城，汉乐安国故城，今县东南。蒲姑城，齐之旧都。殷末有蒲姑氏国此地，周初作乱，成王灭之。
千乘县，东北十八里，旧七乡，今三乡。汉旧县，属千乘郡，有铁官。后汉和帝永元七年，改千乘郡为乐安国，县仍属焉。隋废郡，属青州，仍移县于今所，即汉广饶县地。唐武德二年，于此置乘州；八年，州废，县仍旧属青州。
青丘，齐景公有马千驷，田于青丘，是此也。柏寝台。《韩子》曰：“景公与晏子游于少海柏寝之台而望其国，曰：‘美哉，堂堂乎！后代将孰有此？’晏子曰：‘其田氏乎？’公曰：‘寡人之国而田氏有之，奈何？’对曰：‘君欲夺之，则近贤远不肖，赈穷恤孤，虽十田氏，其如君何？’”淄水，南去县二十八里。

潍州

潍州，理北海郡。本青州北海县也。隋开皇十六年，于县置潍州。大业八年，因贼陷，俱废。唐武德二年，又于县置潍州，领北海、涟水、平寿、华池、城都、下密、东阳、寒水、訾亭、潍水、汶阳、胶东、营丘、华苑、昌安、都昌、城平等十七县。六年，惟留北海、营丘、下密三县，余十四县并废。八年，废潍州，仍省营丘、下密二县，以北海属青州。皇朝建隆三年，建为北海军，至干德三年，改为潍州，复旧名也。
今领县三：
北海、昌邑、昌乐。
【州境】东西一百九十一里，南北一百八十里。
【四至八到】西至东京一千三百二十里；西南至西京一千七百里；东至莱州胶水县一百六十六里；西至寿光县界三十五里；南至密州辅唐县七十三里；北至海一百二十里；东南至密州高密县界七十五里；西北至寿光县九十四里；东北至莱州掖县界二百二十里。
【户】皇朝管户：主一万一千二百八十八 ，客一万三百一十五。
【风俗】与青州同。
【土产】旧贡仙纹绫，今贡纻丝、素絁、乐氏枣、绢、绵。
北海县，旧九乡，今五乡。本汉平寿县，地属北海郡，后汉为北海国在此，北齐置北海郡，皆此地。隋开皇三年，罢郡，置下密县于废郡城中，属青州。十六年，又于此置潍州，取界内潍水为名。大业二年，州废，改下密县为北海县。节女山，在县西北三十五里。《郡国志》云：“北海县节女，当齐愍王伐楚，苏浑死焉，有五女终身不嫁，呼父魂葬于此山，因名。”阜山。按《齐记》云：“此山是地肺，可以免三灾。”溉源山，在州东南六十里，山形如塔，旧名塔山。《地理志》云：“覆甑山，溉水所出。”《水经》云：“溉水出塔山。”是山有二名。天寳六年，勅改为溉源山。霹雳山，在县南五十八里。古老相传其山曾出霹雳铁，本号“铁山”，天宝六载，勅改为霹雳山。小几山，在县西南七十里，山形曲如几形。又临朐县有几山，此山似之，故曰“小几山”。海水，在县东北一百二十里。《禹贡》：“海岱惟青州。”今按：“海东接莱州，西抵寿光县界。”潍水，南去县五十五里，即《禹贡》之潍、淄二水。《地理志》：“潍水出琅邪郡箕县，北至都昌入海。”昔韩信与龙且战于水上，信以万余囊沙壅水上流，明日夹水战，龙且泛水，信遂斩龙，且破楚兵二十万，即此水也，西有韩信祠，今存。胶水，在州东八十六里。《汉书》云：“邞县东，胶水所出。”《齐记》云：“胶水出琅邪五弩山。”《图经》云：“水色如胶，北流三百里入海。”汶水，在县东南六十里，源出沂水县小泰山，入县界合潍水入海。《汉书》云：“琅邪朱虚县东泰山，汶水所出。”《论语》云：“如有复我者，则吾必在汶上矣。”即此也 。废平寿县，在州西南三十里。《左传》注云：“平寿县者，商周故号。后魏皇兴三年置，以旧号为县名。北齐天保七年废。隋义宁二年，复置。武德四年废。废西下密县，在州西二里，隋开皇十六年，于北海县置潍州，移下密县于此置。至大业二年，废州，县并入北海县。废东下密县，在州东四十五里。隋开皇七年，分下密县东界为胶东县，属北海郡。唐武德九年废。废胶东县，在州东南八十里，后魏皇兴三年置 ，北齐天保七年废。废桑犊县，在州东南三十里。《汉书》云“北海桑犊县”即此。公孙弘坟，在州西二十里，高二丈三尺。《汉书》云：“公孙弘，菑州薛人也，为丞相，封平津侯。”葬于此，冢后有泉，号曰补生泉。徐干坟，在州东五十一里，俗呼为“博士冢。”《魏志》云：“徐干，北海剧人，卒，葬于此。”寒亭，在州东二十三里。《左传》云：“寒浞，伯明氏之后。”杜预云：“寒国，北海平寿县东寒亭也。此即寒浞，本国伯明氏之所立也。”斟亭。《左传》云：“寒浞使子浇灭斟灌及斟鄩氏。”杜注云：“北海平寿县东南有斟亭也。”《汉书》：“斟属北海。”班固以为故国禹后也。其亭在州东南五十里，此亭近斟，故曰“斟亭”。郑公乡。郑公康成，北海郡高密人也，北海相，孔融谓其所居乡为“郑公乡”，门为“通德门”。
昌邑县，东六十里，无乡，管三里。古都昌之地，即齐七十二城之一也。汉更昌邑县，魏、晋因之，后废，至皇朝建州后再立。
霍侯山，在县南四十里。《汉书》：“霍光为博陆侯。”封在北海，其山本名“陆山”，天宝六年，敕改为霍侯山。子骞阜，在县西北十里，上有闵子骞庙。伯牛阜，在县西北十二里。子游池，在县东南十五里。訾城，在县西北十五里。《左传》：“齐师迁纪、郱、鄑、郚。”杜注云：“北海郡都昌县，西有訾城，俗为瓦城。”都昌故城，齐顷公封逢丑父食采之邑。《春秋》云：“齐景公封晏子以都昌 ，辞而不受。”即此城也。汉、魏、晋为县，属北海郡，后废。今为昌邑县，逢丑父坟：在县南五里。
昌乐县，西五十五里，无乡，管三里。本夏邑，商以前故国，太公所封之处 。隋开皇六年，于营丘故城置营丘县，属潍州。大业八年，因贼陷，俱废。唐武德二年，又于北海县置潍州，复立营丘县；至九年，州县又废；至皇朝，析寿光县长寿乡营丘故县置安仁县，寻改为昌乐县。
方山，在县东南二十五里。晏谟《齐记》云：“剧城东南二十五里有方山，远望正方。”西丹水，在县西北五十七里，源出临朐县几山，入县界溉田。东丹水，在县西六十里，合西丹水。废剧县，在县西五十五里。《地理志》云：“剧，故纪地也。”汉置剧于纪城，后为县，属北海郡。《尔雅》云：“道开七逵，谓之剧骖。”郭璞注云：“北海剧县有此路。”鲁连云：“孟子，剧之辨者。”纪台，在县西六十里，剧城内，高九尺。《地理志》云：“剧县，昔纪侯所筑。”丛角山，在州东五十里，山有三峰，岌如丛角。古营丘城，太公所封之处。隋开皇六年，于故城置县，属潍州。唐武德二年，邑人汲嗣因贼率黎庶守之，权置纪州；四年，废，置营丘县；九年，县废。

太平寰宇记卷十九

  河南道  
十九 淄州

淄州，淄川郡，今理淄川县。《禹贡》青州之域，星分危、宿十四度。周之九州岛，为幽州之境。《职方氏》幽州，其浸淄，时州盖取淄水为名也。春秋战国时，属齐。秦置三十六郡，为齐郡之地。在汉，为济南郡之般阳县，属济南、乐安二国；寻又置临淄国于此。其城迄今一名临淄城，一名齐城。晋属乐安国。宋元嘉五年，于此置清河郡，仍于州理立贝丘县。后魏又为东清河郡。高齐天保七年，废清河郡，以贝丘属齐郡。开皇十六年，于今理改置淄州。大业二年，废淄州；三年，属齐州，又改为齐郡，隋乱，陷于寇贼。唐武德元年，重置淄州，领淄川、长白、莱芜三县；六年，废长白、莱芜二县；八年，又以废淄州之长山、高苑、蒲台三县来属。天宝元年，为淄川郡。干元元年，复为淄州。景龙元年，分高苑置济阳县，又并入高苑，又割蒲台隶之，后割隶棣州。
元领县五，今四：
淄川、长山、高苑、邹平。
一县废：
济阳。入高苑。
【州境】东西一百二十五里，南北一百八十二里。
【四至八到】西南至东京八百四十五里；西南至西京一千二百四十里；西南至长安三千二十五里；东至青州一百二十里；南至兖州三百七十里；西至徐州二百里 ；北渡河至棣州二百一十里；东南至沂州五百二十里；西北至齐州五百二十里；东北至青州一百里。
【户】唐开元户：四万二千七百三十七；皇朝户：主一万一千二百八十二，客一万八千七百七十。
【风俗】与青州同。
【姓氏】元无。
【人物】田何。淄川人，家贫，守道不仕，惠帝亲幸其庐受《易》，齐鲁之士多宗之。祢衡。淄川人，与孔融为忘形交，尝奏渔阳鼓，裸身辱操，又于江夏赋鹦鹉，援笔立就，后为黄祖所杀。
【土产】贡防风、长理石；出絁绢、麻布；赋绵、绢、米、粟 。
淄川县。旧十七乡，今五乡。本汉般阳县也，属济南郡，在般水之阳，故名。后汉属齐国。晋省。宋元嘉五年，于此置贝丘县，属清河郡。高齐废郡，县属齐州。隋开皇十六年，于此置淄州，贝丘县属焉；十八年，改贝丘为淄川县。大业二年，废淄州县，属齐州。唐武德元年，重置淄州县，仍隶之。
原山，在县东南七十里。《地理志》曰：“原山，淄水之所出也。”商山，在县北七十里，有铁矿，古今铸焉，亦出磁石。笼水，古名孝水。《舆地志》曰：“齐有孝妇颜文姜，事姑孝养，远道取水，不以寒暑易。心感得灵泉生于室内，文姜常以绢笼盖之，姑怪其须水即得，非意相供，值姜不在，私入姜室，去笼观之，水即喷涌，壊其居宅，故俗亦呼为笼水。”今按水之发源，去县五十里始，流经州西，去城一百五十步，有般水注之，又流入长山县界。般水，亦名左阜水，源出县东南龙山。般阳县在般水之阳，谓此水也。今按般水发源去县二十里，经县理南，去一百二十步，又西北流入笼水。州理城，本汉般阳县城也。《道书福地记》云：“般阳山，自生黍可食。”按此县界无般阳山，当谓般阳县界有此山也。与山，在县东北十里。《三齐略记》云：“郑玄刊注《诗》、《书》日，栖迟于此山，上有古井不竭，独生细草，叶形似薤，俗谓‘郑公书带草’。”康浪水，即宁戚叩角歌之处。淄水，源出县东南原山。《禹贡》：“潍、淄，其道。”郑注：“淄水，出泰山。”莱芜县。《淮南子》谓：“之水出沿山，盖原山别名。又田己对齐王曰：‘臣侍妾皆谓臣美，及臣鉴淄水，方知自丑。’”莱芜故城。按：“县，昔齐灵公灭莱，莱人播流于此地，邑落荒芜，故以莱芜为称。汉属太山郡。后汉范史云为莱芜长，清俭守节，百姓歌之曰：‘甑中生尘，范史云釜中生鱼。’范莱芜，谓此邑也 。”故反踪城。《齐记》云：“齐景公失马，寻踪遂失于此，故有反踪城。”又按：《舆地志》云：“魏明帝景初三年，以辽东新沓县吏民渡海来去，遂于此地置新沓县以居之 ，属齐郡也。”逢陵故城，在县四十里。《左传》曰：“齐大夫逢丑父与君易位，为晋师所获，晋人舍之，齐顷公获免，俗传此即丑父之城。”淳于髠墓，在县东六十七里。《史记》曰：“齐宣王好士，髠等谈说之士七千余人 ，并食上大夫禄。髠滑稽多智，时人号曰‘炙輠。’髠死，诸弟子三千人为缞绖。”长山县，西北六十二里，旧十八乡，今十九乡，本汉于陵县地也。按：“汉于陵县，在今县理南二十五里于陵故城是也。自汉至晋，恒为于陵县地不改。宋武帝于此侨立广川郡，又于郡理侨立武强县。高齐天保七年，改广川郡为平原郡。开皇三年，废平原郡，乃移武强县入废城中，属冀州 ；十六年，分置淄州，复以武强属焉；十八年，改武强为长山县，取今县西南三十五里长白山为名 ，属淄州。大业二年，废淄州县，隶齐州。武德元年，置邹州县，又属焉；八年，废邹州，依旧属淄州。长白山，在县西南四十里。按：《顾野王舆地志》云：“齐城西南百五十里有长白山，陈仲子夫妻所隠处。”济水，西自齐州章丘县界流入，在县西北三十五里。县理城，即宋广川郡理也。于陵故城，在县南二十五里，汉于陵县城也，属济南郡。《水经注》曰：“陈仲子，齐国人，兄禄万锺，仲子非而不食，避兄离母，家于于陵，即此地也。”高苑故城，在县北二十四里齐高苑县也。济南故城，古郡城在今县西北。十二芹沟 。《郡国记》云：“古十二芹沟水，即百脉水，亦曰合流水。”高苑县。北百一十里，旧十四乡，今二乡。按：《汉地理志》：“高苑县，属千乘郡。”后汉属乐安国。宋为高苑县 ，别于今县理西二里。如狄故城，置乐安县 ，属渤海郡，改属长乐郡。开皇三年，罢郡县属青州；十六年，隶淄州；十八年，改为会城县。大业三年，改为高苑县，取县东南高苑故城为名。隋末，陷贼。唐武德元年，重置属邹州；八年，废邹州，县属淄州。按：“县兼有汉千乘国地，济水西南自邹平县界流入，经县北七十步。”被阳故城，在县西南八十步，本汉旧县也。侯国属千乘郡。高齐，自如狄故城移长乐县理于此。南千乘故城，在县北二十五里。汉千乘郡，高帝置，领县十五，属青州。后汉和帝更名乐安郡，领县九。宋于此置乐安郡。隋开皇三年，移千乘县于广饶城，属青州，今青州县理是也。废济阳县，唐景龙元年析高苑置，以在济水之北故名县，寻废，还高苑，在州北九十四里也。
邹平县，西北一百二十里，旧十二乡，今四乡。本汉旧县，属济南郡，后汉及晋并不改。永嘉之乱，其县遂废。后魏地属临济县。按：“临济县，在今高苑县界如狄故城是也。”高齐天保七年，自今长山县界济南故城，移平原县于今理东南三十五里，汉梁邹故城地属焉，隶广川郡，周不改。隋开皇三年，自梁邹城移平原县入邹平城，属齐州，今理是也；十六年，改属淄州；十八年，改平原县为邹平县，复汉旧名也。大业二年，罢淄州县，属齐郡。唐武德元年，属邹州；八年，州废，县属谭州。贞观元年，谭州废，隶淄州。黄河，西北自齐州临济县东流入，经县西北，去县八十里。济水，西自齐州临济县界流入，南去县三十五里，又北入高苑县界。邹平故城，俗名赵台城，在县西南十五里。唐武德二年，筑置邹平县；八年，移于今理。

齐州

齐州，济南郡，今理历城县，亦兖州之域，星分危宿一度。春秋属齐，所谓：“晋平公伐齐，战于历下，因山以名地。”秦属齐郡。汉韩信伐齐至历下，即此也。文帝分齐郡立济南国，今州即济南国之历城县理所。景帝三年，为济南郡，理东平陵，属青州。晋永嘉末，自东平陵城移于历城，今州是也，后为石勒所据，慕容氏亦有其地。义熙五年，刘裕平之。宋元嘉九年，割青州西部于此侨立冀州。后魏改为齐州，兼置济南郡，盖齐之故地，因以为名 。隋开皇三年，废郡，复为州。炀帝初，为齐郡。唐武德元年，改为齐州，领历城、山茌、祝阿、源阳、临邑五县；二年，置总管府，管齐、邹、东泰、谭、淄、济六州；七年，改总管府为都督府。贞观元年，废都督府及谭州，仍省源阳县，又以废谭州平陵、临济、亭山、章丘四县来属；七年，又置都督府，管齐、青、淄、莱、密五州。天宝元年，改为临淄郡；五年，改为济南郡。干元二年 ，复为齐州。元和十五年，平卢节度奏：“所管五州共二十九县，内四县户口凋耗，计其本县税钱 ，自供官吏不足，今请权宜并省丰齐、山茌二县入长清县，全节县入历城县，亭山县入章丘县。” 
元领县十，今六：历城、临邑、临济、章丘、禹城、长清。
四县废：全节，并入历城。山茌，丰齐，均并入长清；亭山。并入章丘。
【州境】东西二百七十五里，南北二百四十五里。
【四至八到】西南至东京九百里；西南至西京一千二百四十五里；西南至长安二千一百八十里；东至淄州二百里；正南微西至兖州三百三十四里；西渡河至博州二百九十七里；北至德州二百四十里；北渡河至棣州三百五十三里东南至兖州四百四十五里；又东南至郓州二百四十里；西北至德州同上；东北至棣州二百四十里。
【户】唐开元户：四万九千一百五十七；皇朝户：主一万二千八百三，客一万九千三百一十五。
【风俗】同青州。按《十三州记》云：“济南教子倡优歌舞，骨腾肉飞 ，倾絶人目。”俗言“齐倡”，盖由此也。
【姓氏】济阴郡四姓：苗、董、卞、郄。
【人物】冯驩。齐人，为田文客，弹铗作歌。后为文收债于薛，焚券市义，尝曰：“三窟已就，君高枕无忧矣。”伏胜。齐人，秦博士。授晁错《尚书》，年老口呐，令幼女传言教错。终军。济南人，弱冠入关弃繻，后建节出关，吏争识曰：“此弃繻生也。”拜谏大夫，请受长缨，击南越王，致之阙下。世号“终童”。邹阳。齐人。牟长。左思齐。临淄人，作《三都赋》。张华见而叹曰：“班、张之流也。”又陆机欲作，弃笔不能加也。唐房玄龄，临淄人 。崔融，全节人。何彦，全节人。
【土产】绵、绢、丝、葛。今贡：防风、阳起石、白壃石。
历城县，旧一乡，今二乡。古齐历下城，对历山之下，韩信渡河破齐历下之师，即此也。汉为历城县，属济南国。晋隶济南郡。隋开皇三年，罢郡属齐州，城东有故谭国城焉。州理古历下城。《史记》：“晋平公伐齐，战于历下。”《汉书》：“郦食其说齐王、田广罢历下军，韩信自平原渡河，袭历下，因入临淄。”《述征记》：“历城到营城三十里，自城以东，水弥漫数十里；南则迫山，实为险固。”
历山，在县南五里。《水经注》云：“历山县南山上有舜祠，下有泉穴。”庙山，在县东南十里。按晏谟《三齐记》云：“县东南山，后人思舜之德，置庙于此。”华不注山，在县东北十五里。按《春秋•成公二年》：“鲁季孙行父帅师会晋郄克，及齐顷公战于鞌，齐师败绩，逐之，三周华不注。”即此也。《水经注》云：“华不注山，虎牙杰立，孤峰突起，青崖翠发，望同点黛。”又《舆地志》云：“一名金舆山。”奎山，在县西南十五里。按《三齐记》云：“县西有奎山公神，似猪头，戴珠殷。时有道士在县隠，野火四发，道士祈天，实时降雨。”今人遇旱，烧山乞雨多验。历水，在县东门外十步。按《三齐记》云 ：“历水，出历祠下，泉源竞发，与泺水同入鹊山湖。”孝感水，在县北门。按《三齐记》云：“其水平地涌出，为小渠，与四望湖合流入州，历诸廨署，西入泺水。”耆老传云：“昔有孝子事母，取水远，感此泉涌出，故名孝水。”天宝六年，勅改为孝感水。泺水，在县西南二百步。《春秋•桓公十八年》：“公会齐侯于泺。”杜预注云：“在齐州历城县西南。”《水经注》云：“俗谓娥英水，泉源有舜妃娥皇女英庙，又谓之罗姜祠。”麻水。《水经注》：“湖水引渎，上承东城，历祠下，泉源竞发，其水北流，经历城东，又北，引水为流杯池。”舜井，在县东一百步，舜所穿之井也。华泉。《左氏传》：“逢丑父使齐顷公下如华泉取饮。”又《续述征记》云：“历山有一井，无底，与此泉通也。”四望湖，在县西二百步，其水分流入县城，至街中与孝感水合流，入州城，西出，四泉合流。鲍城，在县东三十四里。《三齐记》云：“鲍叔牙所食邑也。”废全节县，在故东平陵西北十五里，春秋时谭国也，齐桓公灭谭为齐地。汉为东平陵县地。《地理志》云“即今县东南平陵城”是也。十六年，封悼惠王子辟光为济南王，都平陵，即此也。宋省东字。后魏又加东字。后周省。隋末，土人李满率乡人据堡，赡以家财。唐武德二年，满以城归，因于堡置谭州及平陵县，以满为总管。贞观元年，州废，县属齐州；至十七年，废平陵、章丘、亭山、历城等县，又以都督齐王据兖州反，土人李君求据县不从，县人房继伯等抗表闻奏，太宗勅曰：“齐州平陵县百姓，爰自隋末以至于今，常懐忠诚，不从寇乱，宜加优奬，以旌义烈，其县可依旧置。”乃改以全节为名，其后废入历城。
台城，在县北一十三里。按《汉书》：“平台，济南县也。汉高祖封功臣戴野为台侯 。”又《三齐记》云：“高唐县，西南四十里有台城，其间空废。”至魏孝昌三年，马日珍移郡入焉。高齐天保七年，改为济南郡，还入历城县，其城废。营城，在县西二十七里。按《汉书》云：“本始元年，赵充国以定策，封营平侯。”济南邑也。又《三齐记》云：“历城县东四十里有营城。”又《括地志》云：“隋开皇十六年，改置营城县。大业二年，省。唐武德二年，置营城县，属谭州；八年，省入平陵县，其城在平陵。”平陵城，在县东十五里。按《三齐记》：“高唐县西南三十里有平陵城，殷帝乙所都也。”东平陵县，属济南郡，宋改为平陵县。《十三郡志》云：“本东陵，后改为平陵。”谭城，在县东南一十五里。按《春秋•庄公十年》：“齐师灭谭，谭子奔莒。”杜预注云 ：“谭国，在济南平陵西南。”《水经注》云：“武原水，北径谭城，又北径平陵县故城西故陵城也，后乃加平，谭国也。”巨合城，在县东南三十三里 。《水经注》云：“巨合水，南出鸡山，西北径巨合故城西，耿弇之讨张步，守巨里，即此城也。”
禹城县，西北八十三里，旧一乡，今十乡。本春秋齐邑，谓祝柯，犹东阿也。古祝国，黄帝之后。按古东阿，齐为柯，汉为祝阿县，属平原郡。平原郡故城，在今丰齐县东北二里，宋属太原郡。隋开皇十六年，改属齐州。唐天宝元年，改为禹城县，以县西南三十里有废禹息故城为名，在今州西北八十五里。干元二年，逆党史思明侵河南，守将李铣于长清县界边家口决大河，东至县，因而沦溺，今理迁善村。
漯水。《竹书穆天子传》曰：“丁卯，天子东征，钓于漯水，以祭淑人；己巳，天子东征，食马于漯水之上。”野井亭。《郡国志》云：“即齐侯唁公于野井。”晏婴城，城内有井，水合胶，入药方。阿阳故城，汉县，在废禹城县西北五十五里阿阳故城是也，后汉省。其城隋开皇初，有人于城侧掘古冢，得铭云：“阿县令李君之墓。”龙頟，在废禹城县东南二十五里，有龙頟城，汉县，后汉省。周宣帝时，祝阿县曾理于此。齐河，在县西一百三十里，从长清县东北界分流，入废丰齐县界。黄河，在县南七十里，上从长清县来，东北入临邑县。古高唐城，在县南五十里。《春秋•襄公十九年》：“齐夙沙卫奔高唐以叛。”杜预注云：“高唐，在祝阿县西北，此则古为齐邑也。”《汉书•地理志》 ：“平原郡有高唐，则汉县也，即齐威王使肦子治高唐之地。”阚骃《十三州记》以为汉古县，在平原郡南五十里，宋置高唐县。瑗城，在县南一百里。按《春秋•鲁哀公十年》：“晋赵鞅伐齐，取犁及辕。”杜预注云：“犁，一名隰辕，即瑗地也。”济南郡禹城县西，瑗地也。《汉书•地理志》云：“平原郡有瑗县，后改为东顺县。”此乃王莽之东顺亭也。阿阳城，在县南七里。《地理志》云：“平原郡有阿阳县。”汉为侯国。其城先属平原郡，汉魏以下却改为阿阳县。高唐亭城，在县南一百里。按《魏地理志》：“禹城有高唐亭，在县南。”按《括地志》云：“禹城，在山茌县北，后魏移于济北。”此城是也。黄城，在县南一百里。《诗》云：“卫懿公为狄人所灭，东徙渡河，野处曹邑。”《春秋•闵公二年》：“冬，及狄人战于荧泽而败，宋桓公迎卫之遗民渡河，立戴公。”齐桓公攘戎狄而封之，就在河东，即曹邑也。源阳城，在县南一百里。隋末丧乱，县令桓孝才立墅于家侧，率宗亲共守，不属诸贼。唐武德初，大使崔同就筑城，奏授孝才为县令，城在源阳河侧，因以为名。武德六年废。废禹城，在县南八十里。干元二年，史思明作乱，侵凌县界义营，防遏将军李铣引师南奔，遂决黄河水隔师，因此河水散流，漂没城邑，百姓流散，其城遂废。
临邑县，北五十里，旧一乡，今五乡。本汉旧县，属东郡。晋属济北国。宋武帝孝建二年，立东魏郡，理台城，以临邑县属焉。隋开皇三年，罢郡县，属齐州。唐武德二年，属谭州。贞观元年，谭州废，县还齐州。隰阴县，汉县，今废城在县西十里，一谓黎丘。宋武帝平广固，遂移理于今临邑县西北五十里。北隰阴城，今县有北故城，汉城亦谓之南隰阴城。
古黄河，在县南二十里，上从禹城经县下，入临济县界。蓍城，在县东南五十里。古老相传：“地生神蓍草，每年贡四十九茎。”
章丘县，东北百二十里，旧二乡，今三乡。本汉阳丘县地，属济南郡。按古高唐即春秋时齐邑，在废禹城县西四十里高唐城。《史记》所谓：“齐威王使肦子守高唐，赵人不敢东渔于河。”即此城是也。高齐天保七年，移高唐于此，即古黄巾城也。隋开皇十八年，以博州亦有高唐县，改此为章丘县，因县东南章丘为名。唐武德二年，属谭州。贞观元年，废州，以县隶齐州。
章丘。《尔雅》曰：“上正曰章丘，齐为邑，即宁戚食邑于此。”女郎山。《郡国志》云：“山有祠焉。”《齐记》曰：“章侯有三女，溺死，葬于此。”长白山，在县东南三十里，高十五里。按晏谟《齐地记》云：“于陵西三里，有陈仲子夫妻隠处。”《述征记》云：“长白山，云雨长白。西南有大湖山，并有石室，又有漆盘，俗谓之尧时物。”龙盘山，在县南二十八里。按晏谟《齐地记》：“殷末周初，有神龙潜于此山，遂以为名。”两县中分，南属全节，北属章丘，上有神迹祠。《皇览》云：“是姜嫄所履处。”伏琛《齐记》：“宋济南太守萧承之立祠于山上，承之妻亦学履，产齐帝也。”鸡山，在县西十里。按晏谟《齐地记》：“卫国县南有鸡山。人云昔有神鸡，晨鸣于此，有人候之，获一石，洁白如玉，因以为名。”百脉水，在县北十步，阔三丈。按晏谟《齐记》云：“源出亭山县东界，水源方百步，百水之脉俱合流，因以名。西北入县界，屈曲六十里入济。”杨绪水，一名獭河，在县东十里，阔一丈。按《水经注》：“杨绪水，出逢陵故城西南二十里，径土鼓城东，又西北径章丘城，又径宁戚城西北，入于济水。”阳丘城，在县东南十里。按《前汉书•地理志》：“齐有阳丘县，文帝封齐悼惠王子安为阳丘侯。”今城南有阳丘，故以名。宁戚城，在县东北三十里。按郦道元《水经注》：“杨绪水，径宁戚城西。”又汉孝武皇帝元朔三年，封鲁共王子恬为宁阳侯，食济南邑，即此是也。乐盘山，在县南二十七里。《齐记》云：“县有乐盘城，即平陵王与章丘侯饯送处，因名。”东陵山，在县南二十八里，盗跖死处。陵南有盗跖墓，高一丈。阳货墓，在县西北一十里，高一丈。按春秋阳货，季氏家臣，定公九年自鲁奔齐、晋，适赵氏，不详死所，不知墓因何在此。平陵王墓，在县东北二里，高三丈。按《汉书》：“文帝十六年，封齐悼惠王子为齐孝王。”景帝三年，孝王与吴楚反，自杀，葬于此，墓在危山之顶。邹衍墓，在县东一十里，高一丈。临淄定公墓，在县西三十里，高三丈，在赵山之阳；公姓房，隋故司隶刺史，唐徐、泗、江、淮、浙五州刺史，追封临淄公，谥曰定，即故司空梁文父也，有碑，庶子安平公文 ，率更令欧阳公书。废亭山县，在州东南九十里，汉平陵县地。宋元嘉五年，于此置卫国县，属顿丘郡。隋开皇六年，改为亭山县，属齐州。唐元和十五年，以户口凋残，并入章丘。
长清县，东南八十里，旧一乡，今三乡。本汉卢县地，后魏孝明帝孝昌二年，自山茌故城移东太原郡于此。隋开皇五年，于此置镇；十四年，废置长清县，属齐州，因清水以为名；六年割隶济州。唐贞观十七年，废济州，以县入齐州。元和十五年，并山茌县入焉。
清水，西南去县十五里 ，自平阴县界流入。《水经注》云：“盟津河别流十里，与清水合，谓此也。”石窌，在卢城之东，去县三十五里。《左氏传》：“齐晋战于鞌，齐师败绩，齐侯自徐关入，见女子曰：‘君免乎？’曰：‘免。’‘鋭司徒免乎？’曰：‘免。’既而问之，鋭司徒之女，辟司徒之妻也。齐侯以其有礼，赐之石窌也。”黄河，北去县五十里。济水，北去县八十里，其山顶上有长城，北属长清县，南接鲁郡。隔马山，在县东南三十里。按《春秋》，鲁襄公十八年，晋师伐齐，齐侯御诸平阴，堑防门而守之广里。齐师惧，夜遁，夙沙卫连大车以塞隧而殿。殖绰、郭最曰：“子殿国师，齐之辱也！子姑先乎。”乃代之殿。卫怨二子，遂杀马于隘以塞道，欲使晋师得之，即此，后人呼为隔马山。四口关，在县西南五十里，后魏置。唐武德九年，废。湄沟泊，在县西南五十里，东南三十里 ，南北二十五里，水族于此生，数州人取给。废茌县 ，在县东四十里，汉之旧县也，属太山郡，隋废。唐武德九年，复置，在州西三十六里。又《魏志》：“黄龙见于此。”茌，即汉之茌县也。天宝元年八月，改为丰齐县。元和十五年，废入长清县。壬水，东南自历城县流入。祝阿县，故城在县东北四十五里。按《春秋》，鲁襄公十九年春正月，诸侯同盟于祝柯，即此也。卢城，在县南五十里，内有隔城。《春秋》：“鲁隠公三年冬，齐郑盟于石门，寻，卢之盟。”杜预注云：“卢盟在春秋前，莫知年代。”卢，即齐地，今济北卢县故城是也。故济北县城，在县西三十里。耆老相传云：“移于今县，改为长清。”废丰齐县城，在县东北四十里。唐宪宗元和十五年，隶入当县。燕昭王墓，在县南一十五里。按《史记•六国年表》云：“燕昭王三十年卒。”时不言葬处，今称墓于此。又按《春秋后语》云：“燕昭王使乐毅伐齐，下七十城，唯即墨与莒未拔。齐用田单计，燕败。”恐是燕军之墓，后人误传也。赵盾墓，在县东北六十五里。按《赵世家》云：“盾景公五年薨，谥曰宣。”葬于此。班超墓，在县东北二十五里。按《后汉列传》：“班超，字仲升，本平陵人也，立功西域，封定远侯，居边塞三十一岁。因其妺上书：‘愿生入玉门关。’乃得还。”卒，葬此。
临济县，东北一百二十里，旧二乡，今二乡 。本汉营县地，属济南郡。按《晋太康地志》云：“管叔后又封于此城，齐灭管，故其子孙仕齐。”唐武德元年，于此立邹州，后废州为临济县。
朝阳城，汉县名也。应劭云：“在朝水之阳，今县东四十里。”故乐安城，在县东北八十里。《汉书•地理志》注云：“更千乘郡为乐安国，即此是也。”马融冢，在县南一里一百七十步。融为郡太守，卒，葬于此。郦商冢，在县西南一百七十步。又云是终军冢也。赫胥氏墓，在县东故朝阳城内一里。伏生冢，在县朝阳城东五里。按《尚书序》：“济南伏生。”按《地理志》：“济南，郡。”即此是也。

太平寰宇记卷二十

河南道二十
登州 莱州
登州：东牟郡，今理蓬莱县。《禹贡》青州之域，古莱子之国。春秋齐侯灭莱，至汉为东莱郡。汉武帝封齐孝王子渫为牟平侯，此即渫之邑也。按牟平在今蓬莱县东南九十里牟平故城是也。后魏武定元年，分东莱县于黄县东一百步中郎故城置东牟郡。高齐天保七年，废东牟郡，自今昌阳县东五十三里长广故城，移长广郡理中郎城。隋开皇三年改为牟州，大业三年为郡，废州。唐武德四年又置州。后因文登县人不从贼党，遂于县理置登州。贞观元年，牟州及牟平县、登州俱废。麟德二年，析文登县地于东牟故城置牟平县。如意元年，又于牟平县置登州，领文登、牟平、黄三县。神龙三年，自牟平徙登州于蓬莱镇南一里，析黄县置蓬莱县于州理，即今登州所理也。天宝元年，为东牟郡，干元元年，复为登州。
元领县四：
蓬莱、文登、黄县、牟平。
州境：
东西四百九十五里，南北一百六十三里。
四至八到：
西南至东京一千九百五十里；西南至西京二千三百七十里；西南至长安三千里；东至文登县界大海四百九十里；南至莱州昌阳县二百一十里；西至大海四里，当中国往新罗、渤海大路；北至大海三里；东南至海州四百六十里；西南至莱州四百里；正北微东至海北岸都里镇五百三十里。
户：唐开元户，二万二百九十八；皇朝户，主一万五千四百五十六，客一万一千四百五十八。风俗：
同青州。
人物：淳于髠，黄县人。刘龙，东莱牟平人，迁会稽太守，有善政。太史慈，黄县人，北海相，孔融敬之。
土产：文蛤、牛黄、以上旧贡。水葱、音聪。席、今贡。纱布。
蓬莱县：依旧五乡。本汉黄县地，属东莱郡。昔汉武帝于此望海中蓬莱山，因筑城，以为名，在黄县东北五十里。唐贞观八年，于此置蓬莱镇。神龙三年，析黄县置蓬莱县，在镇南一里，即今登州所理是也。
羽山，在县南十五里。《尚书》云：“殛鲧于羽山。”孔安国注云：“其山在东齐海中，即此也。”九目山，在县东南七十里。按晏谟《齐记》云：“山有九窍 ，因名九目。”沙门岛，在县北海中五十里。之罘水，在县南十五里，源出羽山，与石门水合流入海。鲧城，在县南六十里。古老相传云是魏将田预领兵御吴将周贺筑之，盖近殛鲧之地，因名。乌湖戍，在县北海中二百六十里，置乌湖岛上。唐贞观二十年，为伐东夷，当要路，遂置为镇，至永徽元年，废。大谢戍，在县北海中三十里，周回百二十步，亦唐太宗征高丽时，与乌湖戍同时置。咸泉池，其泉咸，百姓取之为盐。牟平故城，汉为县，理于此，在县东南九十里故城是也。高齐天保七年，移于今黄县东七十三里马岭山南置，隋废，唐武德三年又置，贞观元年又废。
文登县：东南二百八十里，旧十二乡，今五乡，本汉牟平县地，按汉牟平县在今黄县东一百三十里，牟平故城是也。本属东莱郡。自汉迄魏 ，皆为牟平县地。高齐后主天统四年，分牟平置文登县，属长广郡，取县界文登山为名。隋开皇三年，废长广郡，文登属莱州。唐武德四年，于此置登州，领文登、观阳二县。六年，以观阳属牟州，又置清阳、廓定二县，属登州。贞观元年，废登州，又废清阳、廓定二县入文登县。神龙三年，徙登州于蓬莱镇，文登县又隶焉。
之罘山，在县西北百九十里。《史记》：“始皇二十九年，登之罘，刊石纪功。三十七年，又自琅邪使徐福采药。福言尝苦大鱼为患，于是连舟下海，登之罘山，射巨鱼，还自平原。”《郊祀志》云：“齐有八祠，之罘山为阳主。武帝太始三年，幸琅邪，礼日成山，登之罘山，称万岁。”《子虚赋》云“射乎之罘”是也。其山在海中，山东南海水中有垒石。俗传云武帝造桥，有两石铭仍在。山高九里，周回五十里。召石山，在县东八十五里。《三齐略记》云：“始皇造石桥渡海观日出处，有神人召石，下城阳一十三山石，遣东下，岌岌相随如行状，石去不驶，神人鞭之，皆见血。今验召石山之色，其下石色尽赤焉。铁官山，在县西百四十里。按此山去牟平县百里，铜铁之处犹存。汉置铁官。石桥海神，在县南六十里，县北百里，县东百八十里，三面俱至于海。县东北海中，有秦始皇石桥。伏琛《齐记》：“始皇造桥欲渡海观日出处，海神为之驱石竖柱。始皇感其惠，通敬于神，求与相见。神曰：‘我丑，莫图我形，当与帝会。’始皇从石桥入海四十里，与神相见，帝左右有巧者，潜以足画神形。神怒，曰：‘帝负约，可速去。’始皇转马，马之前脚犹立，后脚随崩，仅得登岸。”今验成山东入海道，可广二十步，时有竖石往往相望，似桥柱状。海中又有石桥柱二所，乍出乍入。俗云：“汉武帝所作也。”东牟故城，在县西北十里。汉东牟县地，属东莱郡。有铁官、盐官。高后六年，封齐悼惠王子兴居为侯，至宋省。通路：西北自黄县界，更经乌趣、石阜二山之间，又东经县理，东达于海。海东诸国朝贡，必由此道 。文登山，在县东二里。古老相传：“秦始皇东巡，召集文人登此山，论功颂德，因名。”鸺鹠山，在县东南二十里，此山常有鸺鹠栖止。石门山，在县东南八十里，山有二石耸立，高二丈，东西相去一丈，望之如门。五垒山，在县南五十里，其山南北成行，入海如垒焉。白鹿山，在县北四十里。唐神龙三年，白鹿复见，刺史毕元恺入进。鸡鸣岛，在县东北一百三十里。晏谟《齐记》云：“不夜城北有鸡鸣岛。”昌阳汤，在县西南四十里，周回十二步，南流入黑水。此县都有温汤七所。秦宫，在县东北百八十里。古老相传云秦始皇所造，东、南两面临海，南有七井水。望海台，在县东北一百八十里，古老相传，始皇在成山，垒石造此台望海 。伏琛《齐记》云：“始皇欲渡海，立此石标之为记 。”成山，《史记》：“始皇二十八年，行郡县，上泰山，乃并渤海以东，过黄腄，穷成山。”《郊祀志》：“齐有八祠，成山为日主。”斥山，《尔雅》：“东北之美者，有斥山之文皮焉。”昌山，按宋《永初山川记》云：“昌阳县有昌水。”《郡国志》云：“昌阳县有巨神岛，有祠，能兴云雨。崔琰避黄巾贼于此山。”不夜城，即春秋时莱子所置邑。以日出于东，故以“不夜”为名。汉县，属东莱，在今县东北八十里，有不夜故城，有成山祠。莽曰“夙夜”，后汉省并。昌阳故城东北五十里有鸡鸣岛，即海也。育犂，汉立县，后汉省并，入牟平，盖在今郡东南一百二十里港水侧近。以地良沃，故以育犂名邑。腄：音锤，汉县，省并牟平。按《汉志》注云：“东莱腄县有之罘山祠，并丹水所出，东北入海是也。”盖在今县西七十里清阳水侧近，与海畔之罘山相对。海牛岛，《郡国志》云：“不夜城北有海牛岛，无角，紫色，足似龟。长丈余，尾若鲇音黏鱼，性捷疾，见人则飞赴水，皮堪弓鞬，脂可燃灯。”海驴岛，岛上多海驴，常以八九月守此岛上乳产，皮毛可长二分，其皮水不能润，可以御雨。时有获者，可贵。
黄县：西南五十三里，旧十七乡，今三乡，古莱子国都于此。汉县，属东莱郡。莽曰意母。故城在今县东南二十五里，故黄城是也。高齐天保七年，移于今理。唐武德四年，属牟州。神龙三年，置登州，黄县割属焉。按《汉书》云：“秦欲伐匈奴，运粮，使天下飞刍挽粟，起于黄、腄、琅邪负海之郡，转输北河，率三十锺而致一石。”黄即今黄县，腄即今文登县，汉并属东莱郡。北河，朔方以北。六斛四斗曰锺。计道路所费，凡用百九十二斛，乃致一石。   
故黄城：在县东南二十五里，古莱子之国。《春秋传》云：“齐侯灭莱。”杜预注云：“今东莱，黄县是也。”大人故城 ，在县东北二十里。司马宣王伐辽东造此城。运粮船从此入今新罗、百济，往还常由于此。蓬莱镇，在县东北五十里。海渎祠，在县北二十四里大人城上。莱山：《封禅书》云:“莱山，在齐八祠为月主，一曰莱阴山。多仙圣所居。”九目山，连接县界。蹲狗山，在县西南二十里。山上有石如蹲狗。伏氏《记》云：“山极灵，刘宠微时途由此石，犬吠之，后为太尉。”大海，在县北三里，又县西至海四里，当中国往新罗、渤海大路由此。故徐乡城，汉县。成帝封胶东共王子炔音桂为侯，后汉省，其地即今邑界也，失其故城遗址。惤音贤汉县，在今县西南二十五里，有惤故城存。高齐天保七年，省入黄。中郎城，《郡国志》云：“石勒遣中郎将石同筑此城，以防海，故曰中郎城。”士乡城，《后汉书》云：“齐有士乡，越有君子里，谓此。”
牟平县：东二百里，旧十乡，今三乡，本汉县也，属东莱郡。有铁官、盐官。《王子侯表》云：“齐孝王子渫为牟平侯。”后汉属郡不改。晋属东莱国。在牟山之阳，其地夷坦，故曰牟平。高齐天保七年，自牟平故城移县于今黄县东北七十三里，改属长广郡。隋开皇三年，改长广郡为牟州，牟平仍属焉。大业二年，废牟州，属莱州。唐武德四年，又于中郎城置牟州，牟平属焉。贞观元年，州县俱废。麟德二年，析文登县于此重置牟平县，属登州。
卢山，在县东十八里，北与东牟县岘山相连。岘山上正北至海一百里，有望海台。岘山，在县东北二十里，与卢山相连，上有东牟侯祠。按晏谟《齐记》云：“卢山东北有东牟大岘山。”系马山，在县东四十里。古老相传：始皇游此山，揽草系马，至今山中草春生，并皆垂屈，若人系结之状，俗云系马础。大昆仑山，在县东南四十里。按《仙经》云：“姑余山，因麻姑曾于此山修道上升，有余址尚在，因以为名。”后代以姑余、昆仑声相类而俗名，又有小昆仑相连。两欹山，在县西南六十里，其山两峰欹侧相背为名。

莱州
莱州：东莱郡，今理掖县。《禹贡》青州之域。《禹贡》曰：“嵎夷既略，莱夷作牧。”注云：“嵎夷，地名。用功少曰略，莱夷，可放牧也，即莱子之国。”《左传》云：“齐人伐莱，莱人使正舆子赂夙沙卫以索马牛，皆百匹。齐师乃还，后齐复入莱，共公浮柔奔棠。晏弱围棠，灭之，迁莱子于郳，在国之东，故曰东莱。”按古莱子国在今黄县东南二十五里黄城是也。周之九州岛，又为幽州之境。《职方氏》：“幽州，其泽薮曰貕养。”按貕养泽在今昌阳县界。《史记》：“周武王封太公于营丘，莱侯闻之，遂与太公争营丘。”然则莱为殷时诸侯也。秦置三十六郡，为齐郡。汉高帝四年，韩信虏齐王广，分齐郡，因置东莱郡。领县十七，理掖县，属青州。后汉移理黄县。魏不改。晋武帝太康四年，徙辽东王蕤为东莱王，郡复理掖。宋时，郡改理曲城。后魏初，亦然。及皇兴四年，分青州置光州，取界内光水为名，领东莱郡，州与郡同理掖县。高齐及后周，不改。隋文帝罢郡，仍改光州为莱州。炀帝二年，罢州，复为东莱郡。唐武德初，改为莱州。天宝元年，改为东莱郡。干元元年，复为莱州。
元领县四：
掖县、莱阳、即墨、胶水。
州境：东西一百二十里；南北二百四十五里。
四至八到：西南至东京一千五百里；西南至西京一千九百里；西南至长安二千七百六十里；东至登州四百里；东北至登州同上；南至青州三百四十五里；正南微西至密州三百六十里；西至大海二十九里；北至海五十里；东南至海二百五十里；西南至青州界一百二十九里；西北至海二十一里。
户：
唐开元户，二万六千九百九十；皇朝户，主一万五千五百二十三，客一万六千五百八。
风俗：
土疏水阔，山高海深，人性刚强、志气缓慢，语声上，形容大，此水土之风也。
人物：
王吉，字子阳，即墨人，为昌邑尉，迁博士。少与贡禹善，世称王阳在位，贡禹弹冠。李忠，字仲都，东莱黄人。光武以为右大将军。刘岱，字公山，弟繇字正礼，所谓骋骐骥于千里。
土产：
牡砺、决明、海藻、绵、绢、麻布、茯苓、牛黄、贡。文蛤、贡。石器。贡。
掖县：旧十四乡，今五乡，本汉旧县也，属东莱郡。按掖水出县东南三十五里寒同山，故县取为名。后汉属郡不改。晋属东莱国。宋属东莱郡。隋开皇三年，罢郡，属莱州。望海台，秦始皇所造。沙丘城，纣所造，始皇崩处。胶东庸生宅，在县界。坠星石，在县东北七十里。海水，在县北五十二里。《水经注》云：“平度故县有土山，北眺巨海，杳冥无际。”轮井，在县东北十里石穴下。洞于泉口，如车轮，无雕琢之迹，自然而成，故号天井，能兴云雨，人多祈祭。海神祠，在县西北十七里。《地理志》云：“东莱郡有海神祠，谓此也。”掖水，在县东南二十五里，源出岗掖山。胶水，在县西南七十五里，北流经土山，西注于海。三山，在县北五十里，海之南岸。《史记•封禅书》云：“八祠，三山为阴主。”其祠见在此山。万里沙，《汉书•郊祀志》云：“武帝元封元年，大旱，祷万里沙。”又《封禅书》云：“天子既出，祷万里沙，还祀泰山。”按沙长三百里。据《史记》注“在县东北三十里，夹万岁水两岸”是也。成山，武帝太始三年，幸东海，作《朱雁之歌》，拜日于成山，还而下，恤鳏寡。又《齐记》云：“成山有牛岛，常以五月有海狸上岛产乳，逢人则化鱼入水。”当利故城，《汉志》注云：“有盐官。”在今莱州西南三十六里，有当利故城。高齐天保七年废。曲城故城，汉县。废城在今县东北六十里。晋改为曲城。大业二年废。武德四年复。六年又废。转鲋，左思《齐都赋》云：“转鲋朝舞，奇观可说。”又《晏子春秋》“景公谓曰：‘吾欲游转鲋朝舞，循海而南’”是也。燕台，在县东北二里，南燕慕容德以东莱掖城为青州理所筑。故临朐城，汉故城，在郡北二十三里，临朐故城是也。后汉省。《郡国县道记》云：“临朐有海神祠。”今故城北去海二十里，南去海神祠约五六里，与《汉志》注同。阳乐，汉县。后汉省并当利。按《十三州志》云：“在当利县东北二十里，盖在今莱州西南二十里内，是其地。”故阳石，汉县。成帝封胶东共王子庆为陵石侯。后汉省并当利。又《十三州志》云：“当利县东有陵石城，陵为阳字之误，盖在今县南，当利故城东，即其地也。”盏石，在县北五十七里，北临大海，有一盘石，方圆五步，上有污罇，状若盏石。古老相传云：“秦始皇于此凿盏，以盛酒醢，祈祭百神。”
莱阳县：西南百八十里，旧十三乡，今五乡。本汉昌阳县，属东莱郡。置在昌水之阳，故名昌阳。有盐官。后汉属郡不改。晋无昌阳县。按此前昌阳县理在文登县西南三十里，昌阳故城是也。顾野王曰：“晋惠帝元康八年，复立昌阳县，属长广郡，今理是也。”宋及后魏同。高齐文宣天保七年，废长广郡，复以昌阳县属东莱郡。隋开皇三年，罢郡，昌阳属莱州。按今县兼有汉长广、掖县、观阳、邹卢四县之地。后唐庄宗同光元年，避国讳改为莱阳县。
黄银坑，在县东一百四十里。隋开皇十六年，牟州刺史辛公义于此坑冶，铸得黄银，献之。大业末絶。贞观初，更沙汰得之。七子山，在县东南九十三里。山有八峰，大峰居中，七山在侧，俗谓之七子山，若大峰之子也。五龙山，在县南二十里。有水五道，于山下合流，穿入南海，俗以五龙为名。韭山，在县南二十里，周回三里，多蒮菜。《尔雅》云：“蒮，山韭也。”高丽山，在县西南九十里。司马懿讨辽东，于此置戍，以高丽为名。火山，在县北三十六里，高一里，山多赤石，其色如火，因以为名。废莱阳城，在县东南二十三里。隋大业中筑，属东莱郡。唐永徽元年，水淹破。挺城，在县南七里。《汉书•地理志》：“挺城，属胶东国，后隶入东莱郡。”奚养泽，《汉书•地理志》：“长广县西有奚养泽。”《周礼•职方》：“幽州之泽薮曰貕养。”故长广城，亦汉县，属琅邪郡。后汉改属东莱郡。高齐天保七年，因长广郡自胶东城入中郎城，复移长广县于胶东城，此城遂废。故城在今县东五十里，有莱王山祠，奚养泽在西也。
即墨县：东南二百三十里，旧八乡，今二乡。汉旧县，属胶东国。城临墨水，故曰即墨。在今胶水县东六十里田单败燕兵之处。隋开皇十六年，于古不其城东北二十七里置今县，所理城复古即墨为名，隶莱州。《史记》：“苏秦云：‘东有琅邪、即墨之饶。”天井山，在县东十三里，周回二里。顶上有一井，水味甘美，因号天井。阴山，在县东南八十里。上有石池，深三寸，旱不灭，雨不涨，冬夏清彻，曾无滓秽。池东石上有马蹄迹，又有五石人，广数围，高一丈。古老相传云：秦始皇幸琅邪，因至牢盛山望蓬莱。盖立马于此，又遣石人驱牢山不得，遂立于此。石人，诸山往往有之。中祠山，在县东南五里。《汉书》云：“不其山，有太乙、仙人祠九所，此其一也。”不其山，在县东南四十五里。《三齐记》云：“郑玄教授于不其山。山下有草大如薤，叶长一尺，余坚韧异常 。土人名曰‘康成书带’。”女姑山，在县西南三十八里，其山北旧有墓。古老相传云：“此为明堂。”《汉•地理志》：“不其，太乙、仙人祠九所及明堂，武帝所起。”不其城，西南有七神，号曰女姑，即此是也。”皋虞故城，在县东北五十里。《汉书》云：“元封元年，封胶东康王子建为皋虞侯。子孙相承六代，莽簒，改为盈庐。”田横岛，在县东北一百里。横众五百余人，皆死于此。岛四面环海，去岸二十五里，可居千余家。天室山，《汉书》云：“即墨县有天室山祠。”大劳山、小劳山，《郡国志》：“吴王夫差登之，得灵宝度人。”《经齐记》云：“泰山自言高，不如东海劳。昔郑康成领徒于此。”《神仙传》云：“乐子长好道，遇仙人，授以巨胜赤散方。仙人云：‘蛇服此药，化为龙；人服此药，老成童子。’长服之，年百八十，色如少女，入海登劳山，仙去。山高十五里，周八里，在县东南三十八里。海，在县东四十三里，又在县南百里。温汤，在县东北三十里。平地涌出，有三穴焉。风若西北来，汤极热，不可入。壮武故城，在县西六十里，古夷国。汉壮武县也。晋封张华为壮武侯，至宋省。沽水，《左氏》云：“聊摄以东，姑尤以西，其为人也，多矣。姑尤即齐界也。”不其城，汉县，属琅邪，在县西南三十七里古城是也。今约周十余里，后汉改属东莱郡，晋于此置长广郡，高齐天保七年省。《地理志》：“有太乙、仙人祠九所及明堂，皆武帝所起。”亦因山为名。古冢，《郡国志》云：“即墨城北有古冢，或发之，有黄牛，从埏门出，犯之即吼，不可动也。”夏侯皋墓，《郡国志》云：“昔徐诞弟子夏侯皋死，后有人遇皋，以手巾寄信于诞，诞视之，乃棺中物也。”
胶水县：东八十里，旧八乡，今三乡，本汉胶东国之地。按汉胶东国在今县东南六十里即墨故城是也。后汉省胶东国为县，属北海国，后魏属北海郡，高齐及周不改，开皇三年罢郡，属莱州，仁寿元年改为胶水县，取县西胶水为名。即墨故城，在今县东南六十里，古东夷之地。《史记》：“苏秦曰：齐有琅邪、即墨之饶。”即其处也。齐威王召即墨大夫，语之曰：“自子之居，即墨也。”毁言曰：“至然，吾使人视即墨，田野辟，民人给，官无留事，东方以宁，是子不事吾左右以求誉也。”愍王时，燕将乐毅伐齐下七十余城，唯莒、即墨不下。田单东保即墨。六年设奇策，破燕军，迎襄王于莒，尽复齐地，封单为安平君。《汉书》：汉高帝元年，“项羽徙齐王田市于即墨，为胶东王。田荣怒，杀市于即墨，自立为王，遂并三齐之地。汉胶东郡领八县，理即墨，此其城也。故平度城，汉县，在今县西北六十七里，平度故城，后汉省。有胶水经故城，又北流入大海。卢乡故城，汉县，故城在今县西北五十里。高齐天保七年省，并入胶东。大豁山，在县西北二十里。按伏琛《齐记》云：“卢乡城东南有豁口，故曰大豁口。”即此也。又有小豁山相连。嵖岈山，在县北三十里。其山形势嵖岈，因名。明堂山，在县东北四十八里。《齐记》曰：“卢乡城东三十里有明堂山，与巨青山连，出乌头、天雄。”墨山，在县东北六十里。石色如墨，又有墨水出焉。金泉山，在县东南四十里。其山出桔梗及防风。药石水，在县西北五十里。源出明堂山，合石渎河。胶水，在县西八十里。源出密州诸城县东卷山。按《山海经》：“胶水县东有故县，有胶水出焉，西流经掖县入海。”定渚渠，在县南七十里，西流入胶水。《汉书》：武帝征和四年正月，“行幸东莱，临大海。三月上，耕于巨定，即此。”乐毅城，在即墨城北。《史记》：“乐毅攻田单，筑此城。”宁戚冢，在县西六十里。《齐记》云：“东亭、西亭西北七十里有宁戚冢，因山为坟，俗呼为鸣角阜。”仙人台，在县东北五十里青山下。《列仙传》：“胶东公沙宿饮白鹤泉得仙，常游石台之上。”即此也。其台四絶，今不可登陟。
校勘
莱州
掖县 掖水 按县总叙，掖水所出及道里与掖水条下所载不同，未详其说。
 
太平寰宇记卷二十一


河南道二十一
兖州 莱芜监
兖州：鲁郡，今理瑕丘县。《禹贡》兖州之域，星分奎、娄，自奎五度，至胃六度，于辰在戌，历奎、娄、胃，为鲁之分野。春秋时为鲁国。《史记》：“武王即位，封周公子伯禽于曲阜，为鲁公。”六国时，属楚，秦灭楚，属秦，秦以鲁为薛郡。汉高祖更立鲁国，以封公主，又立泰山、山阳二郡。后汉改为任城国，以泰山、山阳郡地兼置兖州。晋改为鲁郡。宋武帝平河南，兖州治滑台。文帝元嘉十三年，治邹山，又寄治彭城。二十年省兖州，三十年立兖州于瑕丘。后魏宣武正始中，又置南兖州于谯城。孝明孝昌二年，又置西兖州于定陶城。北齐为任城郡。隋大业二年，改为鲁郡。唐武德五年，平徐圆朗置兖州，领任城、瑕丘、平陆、龚丘、曲阜、邹、泗水七县。贞观元年省曲阜，其年又省东泰州，以博城县来属。八年，复置曲阜。十四年，置都督府，管兖、泰、沂三州。十七年，以废戴州之金乡，方舆来属。长安四年，置莱芜县。天宝元年，改为鲁郡。干元元年，复为兖州。自唐末至汉，并为泰宁军节度。周广顺二年，降为防御州，以慕容彦超叛命仍平故也。今复为泰宁军节度使。
元领县十，今七：
瑕丘、曲阜、邹县、莱芜、龚丘、干封、泗水；
三县割出：
任城、入济州。金乡、入济州。鱼台。入单州。
州境：东西一百七十里；南北三百一十九里。
四至八到：西南至东京六百里；西南至西京一千里；西南至长安二千里；东至沂州三百八十五里；南至徐州三百九十六里；西至济州一百五十里；北至齐州三百三十里；西南至单州三百二十里；东南至徐州三百四十里；东北至淄州三百七十里；西北至郓州一百八十里。
户：唐开元户：六万七千三百九十七；皇朝管户：主一万二百一十一，客八千四十八。
风俗：
《汉书》云：“周封周公子伯禽为鲁侯，有圣人之敎化。”故孔子曰：“齐一变，至于鲁；鲁一变，至于道。”言近正也，俗既益薄。孔子悯王道将废，乃修《六经》以述唐虞三代之道，是以其人好学、尚礼义、重廉耻。周公遗化，销微孔氏，庠序衰壊。地狭人众，颇有桑麻之业，无林泽之饶。其俗俭啬爱财，趋商贾，好訾毁，多巧伪，其丧葬之礼，文备实寡，然而好学，犹愈于他俗。《货殖传》云：“鲁人俗俭啬，而丙氏尤甚，富至巨万，邹鲁以其故，多去文学而趋利。”
姓氏：
鲁国郡七姓：夏、孔、唐、车、颜、粟、宰；山阳郡三姓：巩、郄、蹇；□□郡五姓：胡、周、羊、曹、孙；平昌郡三姓：管、孟、牟；□□郡五姓：邵、隶、徐、史、钱。
人物：臧僖伯，臧哀伯，僖伯之子。臧文仲，僖伯曾孙。展禽，梓慎，众仲，至圣孔子，颜回，商瞿，字子木。孟轲，公仪休，相穆公。颜阖，秦巴西，孔光，邴吉，史丹，封武阳侯。韦贤，孟之后。朱家，朱云，王龚，檀敷，魏应，羊续，范式，字巨卿，山阳金乡人，陈平子病，谓妻曰：“吾闻山阳范巨卿，烈士也，可以托死。”孔融，刘表，山阳高平人，鲁恭王之后。高堂隆，王粲，羊祜，唐彬，郄隆，羊欣，孔淳之，檀超，后魏羊敦，已上并鲁人。羊侃，泰山梁父人，挽弓二十石，为侍中。唐徐洪，字彦伯，兖州瑕丘人。郄士美，高平金乡人，与颜真卿讨论，应对如流。
土产：《禹贡》：“漆丝织文。汶阳之筱，可以为笙。”金，贡。镜花绫，绢，绵，防风，紫石英，茯苓。
瑕丘县：旧十四乡，今四乡。《春秋》谓：“以邾子益来囚，诸负瑕。”杜注云：“鲁邑也。高平郡南、平阳县西北有瑕丘城。”汉立县，属山阳郡。今隶兖州。
洙水，东北去县二十二里。泗水，东自曲阜县界流入，合洙水。淮安王神通营，在瑕丘城中。唐武德五年平贼徐圆朗屯兵之处。尧祠，在县东南七里，洙水之西。杏坛乡，因夫子杏坛为名。樊县故城，汉县，废城在今县西南。按《郡国志》云：“卿士樊仲皮国也。”
曲阜县：东三十里，旧八乡，今三乡。春秋之鲁国，伯禽所都之地，古炎帝之墟。按《郡国志》云：“神农氏自陈徙都于此，昔大庭坡，故有大庭之库存焉。”汉为鲁县，魏为曲阜，委曲长七八里，故曰曲阜。
防山，在县东二十五里，高二里。按防，《礼记》：“孔子母合葬于防。”《史记》：“孔子父叔梁纥死，葬于防，在鲁城东。”女陵山，在县北二十六里。相传秦始皇东巡，女死，葬于此山，因名。今山顶墓陵存，其山多美石。九山，在县北三十里，其山有九峰，因以为名。崄水，在县北四十二里，源出九山，东南流入洙水，其溪涧崄隘。《左氏经》云：“桓公十二年，公会杞侯莒子盟于曲池。”注云：“鲁国文阳县北有曲水亭，今其水常流不絶。”《地理志》：“汉旧县也，王莽改为汶亭 。”达泉沟，在县东南十里，源出县东南平泽，西南流，合卜沙沟，共流数里，同入于沂。《左传•庄公三十二年》：“僖叔饮酖，归及达泉，一名连泉。”灵光殿，高一丈，在鲁城内，县西南二里，鲁恭王余所立。古鲁城，春秋之时鲁国都也。其城凡有十二门，东有二门。其北名上，东门今名始明门 。按《左传》定公八年，“公敛处父师成人自上东门入。”注云：“鲁东城之北门也。”又《国语》：“臧文仲、祭爰居于鲁东门之外。”皆此门也。古鲁城门，鲁城，伯禽邑也。西五门：第一曰鹿门，即臧孙纥斩鹿门关以出；第三曰稷门，即圉人荦能投盖于稷门。按《鲁国记》云：“古城凡有七门，东西有三门，最北者名莱门。”《左传》哀公六年，“公子阳生请于南郭，且于乘出莱门而告之。”故注云：“鲁郭门也。”次南第二门名曰石门，按《论语》：“子路宿于石门。”注云：“鲁城外门。”《吕氏春秋》云：“宋有桐门右师，鲁有石门归父。”即此门也。南面有一门，未详其名。北面有三门，最西者名子驹门。按《左传•文公十一年》：“获长狄侨如，埋其首于子驹之门。”注云：“子驹，鲁郭门。”次东二门无名。阙里，在县西南三里、鲁城东北，去洙水百余步。洙、泗二水，在县北五里，泗水东自泗水县流入，在县与洙水并流。南为泗水，北为洙水，二水之间，即夫子所居也。孔子家在故鲁城中归德门内阙里之中，背洙面泗，瞿相圃之东北也。后汉明帝东巡狩，幸焉。古邾城，无濠堑，在县东北四十里。邾，鲁之附庸国。《左传•哀公七年》：“鲁击柝，闻于洙。”注云：“言近也。邾人于北筑小城，以备鲁，故名邾城。古汶阳城，在县东北四十里。《左传•桓公十二年》：“盟于曲池。”注云：“鲁国汶阳县北有曲水亭。”又《舆地志》：“汉旧县。王莽改曰汶亭。”雩门，《左传》谓：“公子偃曰：‘宋师不整，可败也。’自雩门窃出，蒙皋比而先犯之，大败宋师于乘丘。”即此门也。泮宫二池，在县南二里泮宫台南。按《诗•鲁颂》颂僖公云：“思乐泮水，薄采其芹。鲁侯戾止，在泮饮酒。”奄中，《续汉书•郡国志》云：“古奄国。”《史记》云：“从郭出鲁奄中。”张茂先云：“即鲁之奄里。”穷桑，《郡国志》云：“少皥自穷桑登帝位。”按穷桑在鲁国之北，后徙曲阜。颛顼亦自穷桑徙帝丘。又干宝云：“征在生孔子于穷桑之地。”今名孔窦，在鲁南山之穴。伯禽墓，高四丈四尺，在县南七里。按《左传•定公四年》：“成王因商奄之民，命以伯禽，而封于少皥之墟。”注云：“少皥墟，在鲁城内。”《书序》云：“鲁侯伯禽宅，曲阜是也。”鲁文公冢，高五丈五尺，在县南九里。冢北有石人四，兽二。鲁共王墓，高一丈，在县南九里。《汉书》云：“共王余，景帝程姬之子，封之于鲁，谥曰共王。”孔子墓，高一丈二尺，在县西北三里。《史记》云：“孔子葬鲁城北泗上。弟子三年心丧毕，相诀而去，惟子贡庐于冢上，凡六年，弟子及鲁人从冢而家者，百有余室，因命曰孔里。”《皇览冢墓记》云：“孔子冢茔百亩，本无祠堂。茔中树以百数，皆异种，鲁人世世无能名其树者。”民传言：“孔子弟子，异国人，各持其方树来种之，茔中不生荆棘及刺人草。”今惟有柞树成林，更无异木。《论衡》云：“孔子当泗水而葬之，水为之却流。”伯鱼墓，在孔子墓东一十步。子思墓、颜回墓，在县东二十里防山下。孟轲墓，在县南四十里，原属邹县界。唐贞观八年，大使杜正伦置曲阜县，隶入曲阜。颜叔子墓，在县东南三十五里，亦名清陵坟。三良冢，《郡国志》：“即二桃、杀者。”《梁父吟》曰：“问是谁家冢，田疆古冶子。’”陈博达墓，在县西北二十里，前有石兽四、石碑一，云“齐郡刺史武平五年立”。宰我墓，在县西南二十里。《郡国志》：“宰我，鲁人为临淄大夫，与田常作乱，夷其族，孔子耻之。”庄公台，在鲁城内，县西北二里。按《左传•庄公三十二年》：“筑台临党氏，见孟任。”即此台也。昭公台，高二丈九尺，在庄公台西南五十步。《魏地形志》：“鲁有昭公台。”是也。东门襄仲台，周回四十步，高五丈，在县东三里鲁城内建春门南，故以姓氏为台之名。季武子台，高三丈五尺，在县东二百五十步。按《春秋左传•定公十二年》：“公山不狃，率费人袭鲁公。与三子入于季氏之宫，登武子之台。”是也。斗鸡台，二所，高一丈五尺，相去各四步，在高门内，县南三里。《左传•昭公二十五年》：“季郈之鸡鬬，季氏介其鸡。郈氏为之金距。”注云：“二家相近也。”孔子祠，一名阙里。汉高十二年，过鲁，以太牢祠之。在鲁城内，今县西南二里，即锺离意发悬瓮，张伯藏壁，皆此祠。累代修之不絶。《郡国志》云：“阙里，背洙面泗，有夫子床。前有石砚一枚，石作甚朴，云夫子生平所用物。”唐干封中，祀岳东回，驻辇亲祀于庙。开元中封王。两观台，各高一丈，在县东五十步。《左传•定公二年》：“雉门及两观灾。”杜注云：“阙也，孔子诛少正卯于两观之下。”寿丘，高三丈，在县东北六里。按皇甫谧《帝王世纪》云：“黄帝生于寿丘，长于姬水，居轩辕之丘。”《山海经》：“地在穷桑之际，西射之南。”《史记》：“舜作什器于寿丘。”大庭氏库，高二丈，在鲁城内，县东一百五十步。《春秋•昭公十八年》：“梓慎登大庭之库以望气，曰：‘宋、卫、陈、郑火。’”注云：“大庭氏，古国名也。”谯周云：“炎帝居大庭。”矍相圃，周回二里，高一丈，在鲁城内，县西南二里，孔子庙西南，孔子射所。陋巷，在县城西南二里，孔子庙北二百步。按《论语》云：“贤哉回也，一箪食、一瓢饮，在陋巷。人不堪其忧，回也不改其乐。”义妇宅，昔齐欲伐鲁，齐师至郊，见一妇人，抱一儿携一儿。军至，弃小者抱大者而去。军乃问：“何弃小抱大？”妇人曰：“大者，亡兄之子；小者，妾之所生。宁弃所生，亡父嗣不可絶也。”军义之，与食而去。军乃旋师，曰：“鲁有义妇者若此。”五父衢，在县东南二里。《左传》襄公十一年，“季武子将作三军盟，诸僖闳诅诸五父之衢。”杜注云：“五父衢，道名，在鲁国东南。”季桓子井，深八十八尺，在县中法集寺中。按《史记》：“季桓子穿井得土缶。”即此也。臧武仲井，深六十尺，在县东南一百步。按白褎《鲁记》云：“鹿门有两井，稍小于季桓子井，在鹿门西四里。一为季桓子所穿者。”舞雩坛，在沂水之南，当县南六里，临沂水。”《论语》云：“浴乎沂，风乎舞雩，咏而归。”又樊迟从游于舞雩之下，有坛墠，树木于下，可游焉。南郊圆丘，在县南七里。按《孝经》云：“昔者，周公郊祀后稷以配天。”《礼记•明堂位》曰：“成王封周公于曲阜，地方七百里，革车千乘，孟春之月，祀帝于郊。”周公得郊天，故有圆丘。
邹县：东南六十里，旧十四乡，今五乡。汉为驺县，属鲁国。莽曰驺亭，即邾峄山之地。曹姓，二十九世为楚所灭，因鲁缪公改邾作邹，县复以山为名。按《郡国志》云：“驺县，本邾娄之国。鲁缪公改为邹，即邾人获公胄悬于鱼门，是此邑。”
峄山，在县南二十里，亦名邹山。《史记》：“秦始皇东行郡县，上邹峄山，立石。与鲁诸儒议，刻石颂秦德。”鲁缪公改邾作邹，山从邑，故谓之邹山。峄阳犹多桐柏也。李斯所刻石岭名曰“书门”，始皇乘羊车登之，其路犹在。黄河：去邹山三百余里，晴明日望之，纔见。又《郡国志》云：“邹山，古之峄山也，有穴遥与洞庭通，其孔可以逃难。晋太尉郄鉴避胡贼于此。山下有大驿，名郄公驿。”鳬山，在县东南三十八里。《诗》曰：“保有鳬绎，遂荒徐宅。”邹城，叔梁纥所治之邑。汉为县，又曰南平、阳县，今废城存。邾国，黄帝后，陆终之胤，曹姓，封于邾，其后中絶。武王复之，故国城在今县东南，周回四里，上冠山峰，下瞩岩壑，穷邾国之胜景。一曰邾国有数处，今黄州亦是也。
莱芜县：东北二百六十里，旧八乡，今二乡。本汉县，属泰山郡。《后汉书》：“范史云为政之所。”按《水经注》云：“莱芜，昔齐灵公灭莱，莱人播流此谷，邑落芜没，故曰莱芜。”范史云曾为此县长，百姓歌其清俭。至晋废，后魏移古嬴县于此。唐贞观元年废，入博城县。至长安四年，又于废嬴县置莱芜县，取汉旧名，属兖州。元和十四年六月，兖海节度使曹华奏以县在山路三百余里，人戸絶少，官吏名数亦与大县不殊，虚置无所取，请并入干封县。诏从之。后复置。
韶山，在县西北二十里。其山产铁，汉置铁官，至今鼓铸不絶。汶水出此邑，即闵子骞所谓“则吾必在汶上矣”是也，西南流入沛。双石，《郡国志》云：“莱芜县南夹道有巨石，长二丈，双立，即汉昭帝时自立也。”
龚丘县：北五十里，旧八乡，今二乡。汉宁阳县，属泰山郡。后汉改为东平国。后魏移置平原县于宁阳县。城北十七里，今县是也。隋开皇十六年，以此县与德州平原县名同，遂改龚丘县焉。以东南二十里，有古龚丘城焉。
青石山，在县西三十里。后魏有青石山祠，即此也。其山都是一大石耳，发地桀立，高四十余丈，周回三里。有石池二所，东西行列，有类人功。冬夏澄清，初无耗溢，祈雨辄应，故古今祠之。故汶阳县，在县东北五十四里。其城侧，土田沃壤，故鲁号汶阳之田。成公二年，齐人归我汶阳之田是也。故刚城，汉为刚县，废城在今县东北。甑山，东魏张华原为兖州刺史。先是，州境有猛兽为暴，华原为令，州北七十里甑山中，忽有虎食猛兽都絶。时人称化感之至。
干封县：东北一百六十里，元二乡。本齐之博邑。《春秋》谓：“公会吴子伐齐。”即此也。延陵季子往齐，子死，葬于嬴博之间。至汉武帝封禅，分嬴、博二县立奉高县，以奉泰山之祀。后魏改博县为博平。隋开皇十七年，改博平为博城。唐干封元年，高宗封东岳，改为干封县，属兖州。泰山，一曰岱宗，在县西北三十里。尸子曰：“泰山中有神阿房阁三十六，天之一也。”社首山，在县西北二十六里。蒿里山，在县西北二十五里。徂莱山，亦曰尤莱山。《诗》曰：“徂莱之松。”后汉赤眉渠帅樊崇保守此山，自号尤莱三老。汶水，源出县东北原山，西南流经县理南，去县三里。五汶，《述征记》曰：“泰山郡水皆名曰汶。”今县凡有五汶，有北汶、嬴汶、牟汶、柴汶、浯汶，皆源别而流同。东岳庙，在县西北三十里泰山下。《郡国志》云：“庙前有柏树，武帝所种。赤眉贼斫一树，见血乃止，有岳令掌之。”唐开元十三年，玄宗登封泰山。登封之夕，凝氛昏晦，迅风激烈。皇帝出齐宫，露立以请，及明，清霁，旗常不摇。事毕至山下，日光重戴，明曜五色。千官称贺，其日大赦。以灵岳昭感，封泰山神为天齐王。梁父，古者封泰山禅梁父者，七十二君。玄宗开元十三年十二月，东封泰岳，因禅梁父焉。大夫松，始皇避雨处，今犹在。谢过城，有汶阳田。齐以此归鲁以谢过，故有城存。废梁父县，在县东南五十九里。隋开皇二年，移梁父县于此。唐武德七年，移入博城置，今废。废岱山县，在县东南四十里，依徂莱山。北齐于此置。隋开皇三年废，为奉高县，五年又改为岱山县。大业二年废，入博城县。
泗水县：东北一百一十里，旧十二乡，今四乡。《左传•成公十八年》：“晋侯使士鲂来乞师，仲孙蔑会晋侯、宋公同盟于虚朾音汀。”杜注：“虚朾，地阙。”学者旧传此地即虚朾也。汉为卞县之地。隋分汶阳县于此城置泗水县，属兖州。
尼丘山，在县南五十里。叔梁纥祷尼丘山，生孔子。龟山，在县东北七十五里。《诗》曰：“奄有龟蒙。”《春秋•定公十年》：“齐人来归龟阴之田。”《水经注》：“昔夫子伤政道之陵迟，故望山而懐操。今琴曲有《龟山操》是也。”泗水，源出县东陪尾山，源有泉四，四泉俱导，因以为名。盗泉，源出海东北高径山之阴。《淮南子》曰：“孔子不饮盗泉。”漏泽，在县东七十里。此泽漏穴有五，皆方丈余，深二丈已上。其泽每春夏积水，秋冬漏尽。将漏之时，居人知之不过三日，漏水都尽。以竹木作薄离围之，水族山积也。菟裘故城，在县北五十五里。鲁隐公曰：“使营菟裘，吾将老焉。”泮水，《诗》谓“泮宫”是也。汶阳故城，汉为县，今故城在县西。梁父故城，汉为县，故城在今县北。

莱芜监
莱芜监，在兖州、莱芜县之界，古冶铁之务也。管一十八冶，县、监不相统。
监境：东西一百一十五里，南北一百一十里。
四至八到：《图经》未有至东、西二京里数；西至干封县四十五里；南至泗水县四十里；东至沂州新泰县界七十里；北至齐州亭山县界七十里；西南至干封县界五十七里；东南至沂州新泰县界七十里；东北至淄州淄川县界八十里；西北至齐州歴山县界六十三里。
户：
今管户：主五百六十二，客一千八百八十九。
风俗：同兖州。
土产：
贡防风，出铁。
管铁坑三：
矿坑阜在监北五里；石坑阜在监一十里；甘土坑在监东南一十五里。
管一十八冶：
鲁北冶在监南一百步；铜务冶在监西一里余；杏山冶在监东五里；阜阳冶在监东六十里；万家冶在监东五里；安僊冶在监东南七里；汶阳冶在监东一十五里；道士冶在监西南七里；何家冶在监西二十九里；汶北冶在监西二十四里；鲁西冶在监西三十里；石门冶在监北三十五里；一作四十三里。新兴冶在监西南五十二里；鲁东冶在监西南五十三里；一作四十三里。汶城冶在监西五十五里；太叔冶在监西北五十二里；宜山冶在监西北五十二里；汶南冶在监西南七里。

校勘
兖州总序
秦以鲁为薛郡，汉高祖更立鲁国，以封公主。按西汉《地理志》，高后元年，以薛郡为鲁国。则以鲁封公主，恐出于高后。凡前言鲁元年，皆追书耳。今云高祖立鲁国，未详所本。又立泰山、山阳二郡，按西汉《地理志》，景帝分故梁国置山阳国，后为郡。泰山郡，高帝置。无分薛郡以立二郡之文。若以古伯禽之国言之，则泰山、山阳二郡兼有宋、齐、郑、卫之境，不专为旧鲁国。今《记》所书，未详所本。后汉改为任城国，按《后汉郡国志》，任城国乃分东平国之三城为之，与泰山、山阳二郡不相涉。今《记》所书，未知所本。以泰山、山阳郡地置兖州，按泰山、山阳，二汉皆属兖州，无更改。而鲁国则前汉属徐，光武改属豫州。今《记》所云，以泰山、山阳郡地兼置兖州，盖衍文也。后魏宣武正始中，又置南兖州于谯城，按《后魏地形志》：“南兖州，正光中置，治谯城。”正光乃孝明帝，今云宣武正始中，未详所据。又置西兖州于定陶城，北齐为任城郡。按《隋书•地理志》曲阜县注，今《记》当云北齐改鲁郡为任城郡，文义方畅。自汉以来，皆以州统郡。隋初始废郡为州。今《记》自汉而下，历记兖州废置，然置州之所，与今鲁郡多不相涉，似是《图经》概序兖州之详，今《记》因之，故州与郡颇杂揉耳。

太平寰宇记卷二十二

河南道二十二
海州
海州，东海郡，今理朐山县。《禹贡》徐州之域。《书》曰：“海岱及淮，惟徐州东至海、北至岱、南及淮。”虞、舜亦为徐州之境。周无徐州，并为青、兖。州则为青州之域。《周官•职方氏》：“青州浸曰沂、沭。”按沭在今沭阳县界，春秋鲁国之东界。《诗•鲁颂》：“太山岩岩，鲁邦所瞻。遂荒大东，至于海邦，淮夷来同。”海邦即今海州之地，七国时属楚，秦兼六国以为薛郡，后分为郯郡。汉为东海郡，后汉至晋改为东海国，后魏改东海为郯郡，高齐郡、县俱废。宋明帝失淮北地，于郁洲更置冀州。梁改东海郡为北海郡。武帝末年，大江以北并附于魏，武定七年，改青、冀二州为海州，移理于旧州南龙沮故城。隋开皇三年，自琅邪城移州于今理。大业三年，罢州为郡。唐武德四年，臧君相以郡归顺，复为海州，置总管府，领海、涟、环、东楚四州。海州领朐山、龙沮、新乐、曲阳、沭阳、厚丘、怀仁、利城、东海九县。六年，改新乐为祝其。七年，以东楚州属扬州，又以沂州来属。八年，废环州及龙沮、祝其、曲阳、厚丘、利城五县，仍以废环州之东海来属。九年，废涟州。贞观元年，罢都督府。天宝元年，改为东海郡。干元元年，复为海州。
元领县四：
朐山、东海、怀仁、沭阳。
州境：
东西一百九十八里，南北二百九十里。
四至八到：
西北至东京一千四百六十里；西北至西京一千八百八十五里；西北至长安二千七百四十五里；东至东海县水道九十里；南至泗州五百四十里，至扬州七百里；西至下邳县五百五里，至徐州五百六十里；北至密州三百八十四里；西南取沭阳、宿迁径至泗州五百里；东南至涟水军取官河水路三百四十里，陆路二百五十里；
东南至楚州四百一十里；西北至沂州二百七十里；东北至东海县界八十里。
户：
唐开元户：二万三千七百二十八。皇朝户：主六千八十八，客七千二百四十六。
风俗：同沂州。
姓氏：
东莞郡四姓：臧、关、一作阙。何、公孙。
人物：
萧望之、东海兰陵人。王肃、东海郯人，朗之子。缪斐、东海朐人也。其先楚元王大夫缪生避难居此。缪袭、鲍照、东海人，诗入《文选》。何无忌、东海郯人。桓玄曰：“何无忌，刘牢之甥，酷似其舅。”何承天、东海郯人。何逊、承天曾孙，八岁能诗。孟卿、东海人。以礼学传二戴。萧惠开、东海兰陵人。明识过人，常有三千沙门，一阅其名，退无所失。徐勉、东海郯人，六岁能属文，为吏部尚书。徐摛、梁朝为左卫率。鲍泉、东海人。撰《新仪》二十卷。徐弘敏、字有功，东海人。则天时，官至司刑卿。凡活者五百家。卢黄门曰：“当雷霆之振，能全仁恕，千载未见其俦。“尝据法廷诤。张文成赞曰：“蹑虎尾而莫惊，触龙鳞而不惧。凤峙鸱枭之内，直以全身；豹变豺狼之间，忠能远害。”吴通玄。海州人。与弟通微，德宗时同为翰林学士。
土产：
绫、绢、海味、盐、楚布、以其地当楚分，其布精好，故名。紫菜。产在郡东北五十里海畔石上，旧贡也。
朐山县，旧二乡，今四乡。本汉胊县也，属东海郡。秦始皇立石海上，以为秦东门阙。有铁官。后汉属东海国，晋不改。《宋志》无朐县。按此前朐县，今县西九十里故朐城是也。梁于今县北二里琅邪故城置招远县，属琅邪郡，后属魏，改为朐县，高齐不改。周武帝建德六年，改琅邪为朐山郡，改胊县为朐山县，取界内朐山为名也。隋开皇三年，废郡，县属海州。大业三年，以海州为东海郡，县仍属焉。
硕濩湖，在县南一百四十二里。《神异传》曰：“秦始皇时，童謡云：‘城门有血，城将陷没。’有一老母闻之，忧惧。每旦往窥城门，门传兵缚之。母言其故，门传兵乃杀犬以血涂门上，母往见血，便走。须臾，大水至，郡县皆陷。老母牵狗北走六十里至伊莱山，得免。”西南隅今仍有石屋，名为神母庙。庙前石上狗迹犹存。高齐天统中，此湖遂竭。西南隅有小城余址犹存，绕城古井有数十处，又有铜铁瓦器如廛肆之所，乃知县没非虚。龙沮故城：在县南六十里。锺离昧故城：在县南百里，项羽将锺离昧所筑，昧即此县人也。植石庙：在县北四里。《史记》曰：“始皇三十五年，立石东海上朐界中，以为秦东门。”今门石犹存，顷倒为数段，在庙北百许步。今尚可识其文，曰：“汉桓帝永寿元年，东海相任恭修理此庙。”卢石山：在县东南六十里。按《汉书》云：“韩信为楚王，都下邳。”又曰：“韩信镇于三卢。”石、伊、句等三山石色黑，因以为名。伊卢山，一名“大伊莱山。”在县南七十五里。按《史记》云：“项王亡将锺离昧家在伊卢。”徐广曰：“东海胊县。”又按《续郡国志》：“东海朐县有伊卢乡。”又云：“中卢卢石在东，句卢在西。”故云“中卢又名伊莱”者，卢、莱二字相近，流俗音讹尔，实伊卢也。句卢山：一名马鞍山，山在县西南一百二里，县在山东。《史记》所传，县有三卢之山，形勾曲状似马鞍。孔望山，在县西南一百六十里。《春秋□□□□》云：“此山与郯城相近。”当是孔子之郯问礼之时因登此山，遂以名之。”其山上有嵌石，其下方平，可坐十余人。山前石上有二盆，故老相传云“秦始皇洗头盆”。盆边发隐隐，并山上马迹犹存。蛎山，在县东南二百里。其山在海中，四面平坦，潮上半没，潮落方见。故其上多蛎，即螺蚌之类也。朐山，在县南二里。按《旧经》云：“秦始皇东巡至朐山界。”此时已有朐山之名。南堕星山，在县南六十里。古老相传云：“商时，星坠于此。”又有北坠星山，在县东五十里，并高一里。羽山，在县西北九十里。《汉志》：“东海郡祝其县，羽山在县南，鲧所殛处也。”羽潭，在县西九十里，去羽山一百步。一名“羽池”。《左传》云：“鲧化为黄熊，入于羽渊，渊东有羽山。池上多生细柳，野兽不敢践。”又《郡国志》云：“锺离昧城南有羽泉，亦殛鲧之处。其水恒清，牛羊不饮。”沭水，在县西一百四十里。按《水经注》云：“沭水出琅邪东莞县西北大弁山，流经沂州沂水县西南，入泗州下邳县。”永安堤，在县东二十里。唐开元十四年七月三日，海潮暴涨，百姓漂溺。刺史杜令昭课筑此堤。北接山，南环郭，连绵六七里。韩信堰，在县西十里，相传云：韩信为楚王时，以地洿下，遂立此堰。今为大路。废沂州城，在县西北百四十步。按《舆地志》云：“宋泰始三年，失旧沂州，至五年，于胊山东北侨置沂州，至泰豫元年，移胊县就沂州。后周建德六年，改沂州为胊州。隋开皇四年省。”今城基存。曲阳故城，汉县，故城在今郡西南一百一十里。后汉省，唐武德四年，复置，八年，又省。平曲故城，汉县，莽曰“端平”，即《汉书》以此封公孙浑邪之所，又宣帝封广陵厉王子曾为侯，后汉省。在今郡界。故朐城，汉为县，令废城在县西南。古卢王城，在县西九里。按《舆地志》云：“汉旧朐县，今海州是也。宋泰豫元年，移朐山县于废沂州。”又《梁典》云：“天监十年三月，盗杀朐山戍主刘晰，引虏徐州刺史卢昶，遣振远将军马仙琕讨之。卢昶自徐州以兵来援朐山，屯兵据此城，权假王号，自称卢王，因名卢王城。”古摩坡城，在县南。按《梁典》云：“天监十年，遣振远将军马仙琕来讨朐山，至十二月克之。卢昶挺身走，仙琕遣张惠绍追之。斩首十万，造此城。”牛栏村，《郡国志》云：“糜竺放牧之所。”今民祭犹呼糜堆。东安故城，在郡西八十三里，汉县，后汉省。糜竺冡，《郡国志》云：“刻石为人、马、禽兽之状，名之为鬼市。”
东海县，东水路九十里，依旧二乡。本秦末田横所保郁洲，亦曰郁洲，亦谓之四横岛，为贑榆县地。宋泰始三年，失淮北，于郁洲上侨立青州，即此地。仍于州北一里置东郡幷县焉，即今县，又改为北海，后入于魏。魏改青州为海州，仍移理龙沮城，复于此置临海镇，寻移东海入镇城，仍领广饶一县。后周建德四年，又增置东海县。隋开皇三年，废东海郡及东海县，因移广饶县于废郡界。仁寿元年，改广饶为东海县。唐武德四年，于此置环州，以水环绕为郡名，领东海、青山、石城、贑榆四县。八年，州废，仍废青山、石城、贑榆三县入东海县，移县于废州城即今理也。
谢禄山，在县城西一里。按《汉书》云：“王莽时，东海徐宣、谢禄等击王莽将田况，大破之。曾屯兵于山，因名。”苍梧山，在县东北二里。古老相传此山在海中，后飞至此。 栖云山，在县东北四十一里，即巨平山之东岭。按《州县记》：“梁国子祭酒明山宾父僧绍，当齐武帝时以国子博士征，不就，遁迹于此。此山高眇，故号栖云山。”朱紫山，在县北五十二里，山有红壁丹崖，自相辉映，远而望之若朱紫，因名。嘤游山，在县东北一百三里海中，去岸二十里 ，高二里。其山周回浮海中，羣鸟翔集，嘤嘤然，自相喧咶。西捍海堰，在县北三里，南接谢禄山，北至石城山，南北长六十三里，高五尺。隋开皇九年，县令张孝征造。东捍海堰，在县东北三里，西南接苍梧山，东北至巨平山，长三十九里。隋开皇十五年，县令元暧造。外足以捍海潮，内足以贮山水，大获浇溉。废艾不城，在县北二十四里，今古相传，田横避难，汉使艾不追横而筑。后晋移贑榆县于此。北齐天保元年，省。贑榆故城，在县东北五十里，青山之阴。故城犹存。《郡国县道记》云：“贑榆城在怀仁县东北三十一里，一名盐仓城。”后汉改属东海国，曹魏时省。晋太康中复立，寻又省。隋大业末，臧君相窃据海州，以先有贑榆县，遂筑此城，因取旧名，更置贑榆县。唐武德八年，省。吕母固，在县北三十七里巨平山南领上，高二里。按《后汉书》云 ：“琅邪海曲有吕母者，子为县吏，犯小罪，宰论杀之。母密聚客得数十百人，入海中，招纳亡命，众至数千，执县宰斩之，复还海中。保此为固，遂号吕母固。”田横固，在县东北六十一里小鬲山，孤峰特秀。三面壁立，俯临深溪，惟有东隅纔近人行，累石为城。《汉书》云：“齐王田广既死，田横代为王，与灌婴战于嬴下，横败。及汉定天下，横惧诛，与其徒属五百余人入海，居岛中。”此固即田横所营处也。谢禄庙，在县西一里谢禄山南岭上。本名海祠，后人改之，因名谢禄庙。尧庙：在县西北三里谢禄山上。州旧记：“宋泰始七年，刺史刘崇智称刘氏本承尧后，遂造此庙，以时飨祠。”由吾大夫庙，在县北四十里巨平山南。按州旧记，“有道士由吾道营，本沭阳人，精心好道，学穷秘箓，天意人事无不通。隋文帝时，特征之至都，拜谏议大夫。卒，因葬焉。”孝妇庙，在县北三十三里巨平村北。按《前汉书》：“孝妇少寡无子，养姑甚谨。其后，姑自缢死，姑女诬告吏：‘妇杀我母。’吏捕孝妇。孝妇辞不杀姑，吏验，治孝妇自诬，服其狱，上府。于公以为此妇养姑十余年，以孝闻，必不杀姑。太守不听，竟论杀孝妇。郡中枯旱三年，后太守至，于公曰：‘孝妇不当死，前太守强断之咎，当在是乎？’于是太守杀牛自祭孝妇冢，天立大雨，岁熟。因立祠焉。”大海，在县东二十八里。南接朐山县界，北接懐仁县界，西趣州往来所渡，广二十余里。今按：由此渡者，每年七月内不得渡，犯者多逢风沈溺，惟溺所犯之人，余人皆得免。必公事迫急，先祭请者，亦不为灾。《庄子》曰：“夫海，千里之远不足以举其大，千仞之高不足以极其深。禹之时，十年九潦，而水弗加益。汤之时，八年七旱，而崖不加损。”《玄中记》：“天下之至强者，东海之沃焦焉!”沃焦，山名也。在海东面，方三万里，海水灌之而即消。故水东南流而不盈也。县理城，在郁洲上。《山海经》云：“郁州在海中。”郁即郁。《水经注》云：“朐县东北海中有大洲，谓之郁州。”昔有道者，学徒十人，游于苍梧郁洲之上，数百年皆得至道。其山自苍梧徙至东海之上。今犹有南方草木生焉。故崔琰《述初赋》云：“郁洲者，故苍梧山也。”故老传言：此岛上人，皆先是糜家之棣。今有牛栏一村，旧有糜家庄，牧者犹祭之 ，呼曰糜郎。临祭之日，着犁鞾，执鞭耕。”又言：“初取妇者，必先见糜郎，否则为祟。”宋泰始三年，于岛南陲筑城置青州，即今县理城是也。二疏墓，疏广、疏受，东海兰陵人也。于定国墓，定国，东海郯人也。
怀仁县， 西北九十里，依旧二乡。本汉贑榆县地。按汉贑榆县东北三十里贑榆县旧城是也，无定属。梁于此置黄郭戍，后魏改置义塘郡，理黄郭城，领义塘、归义、怀仁等三县，并理今密州莒县界。隋开皇三年，废郡，移怀仁县理于此，改属海州。怀仁山，在县北四十里，其山无草木生。夹山，在县西三十八里。《左传》谓：“公会齐侯于夹谷。”注云：“齐地名。”剑水，在县西南八十五里，源从沂州临沂县界三山圭山，号弱马沟，东流入县界。尧水，在县西南七十里，源从沂州临沂县，东经县八十里入海。故祝其城，在县南四十二里平地。《太康志》云：“在郯东九十里。”《春秋•定公十年》：“公会齐侯于祝其。”实夹谷地，汉以为祝其县，宋省。怀仁故城，在县西二十三里。按《后魏地形志》云：“武定七年置，属义塘郡，郡县俱移就高密郡莒县界内置，在古辟阳城，后废为义塘镇。归义城，在县北二十五里。按后魏武定七年置县，属义塘郡，隋废。武陵郡城，在县南五十九里。按《后魏志》云：“武定七年置，为武陵郡，隋初废。”纪鄣城，在县东北七十五里，平地近海，周一里余。按《春秋•昭公十九年》：“齐师伐莒。”《传》曰：“莒子奔纪鄣。”即此地也。故利城，汉县故城，在今县西六十里。后汉献帝曾于此立郡，宋省。海曲，按《郡国县道记》云：“汉县，后割属琅邪郡。”《十三州志》云：“海曲在开阳东一百三十里。”盖在县西界，与临沂接境，汉故利城侧近是也。
沭阳县，西南一百六十里，仍三乡。本后汉厚丘县地，今县北四十五里厚丘故城是也。宋省。文帝元嘉四年，于此立僮县，属南彭城郡。梁武帝天监五年，复置僮阳郡，领僮县。至太清三年，地入魏。孝静帝改僮阳郡为沭阳，以在沭水之阳为名，仍于郡东置怀文县。周武帝建德七年，改怀文为沭阳县。隋开皇三年，废郡，移沭阳县入废郡城中，属海州，即今理。大业十三年，土人臧君相反，于沭阳县置沭州。唐武德四年，复为沭阳县，属海州。总章元年，隶泗州。按县地虽近海州，涂出陜泽，水陆艰险。春冬则水路干涸，秋夏则霖潦，陆路弥漫，百姓怨之。咸亨元年，又属海州。
韩山，在县东北五十里。按州旧记：“韩信为楚王讲武之所也。”建陵山，在县西北一百五里。按《汉书•地理志》：“东海有建陵，景帝封卫绾为侯，王莽改曰付亭。”其县缘此名。按山南北狭长，有陵阜，缘此名建陵。句卢山，在县东六十八里。硕濩湖，在县东八十里，与朐山、涟水三县分湖为界。沭水，在城东南七十里，引东流七十里入车路湖。《水经注》云：“沭水又南，经东海厚丘县。”梁天监二年三月，土人张高等五百余人相率开凿此溪，引水溉田二百余顷，俗名为“红花水”，东流入泗州涟水县界。厚丘城，在县北六十里。按《地理志》：“厚丘，汉旧县，在郯城东一百里。”宋省，并入襄贡县。阴平城，在县西北六十里。按《汉书•地理志》称阴平县属东海郡，成帝封楚孝王子回为阴平侯，又晋武帝封鲁芝，皆此城也。下城，在县南三里。《后魏地形志》称梁武帝置僮阳郡，领下城等县，后郡县皆废，今城犹存。
校勘
海州 总序
于鬰洲更置冀州
按《宋书州郡志》序篇云：“索虏南侵，青、冀、徐、兖并皆不守。”青、冀二州治赣榆之县详此，盖二州同治也。鬰洲即今东海县古赣榆地。今《记》既云“于鬰洲更置冀州”，又曰“武定七年，罢青、冀二州为海州”，则上文当脱青字。东海县序云：“宋于鬰洲侨立青州，魏改青州为海州。”言青而不及冀，盖互举或脱文耳。洲旧作州。
朐山县
庐石山、伊庐山
按《史记》、《汉书》，伊庐、中庐皆书作“庐。”而《后汉郡国志》作“卢”，《后魏地形志》：“琅琊郡海安县有芦石山。”又作“芦”，传写皆不一，今《记》所引“三山，石色黑，因以为名”，则义当为“卢”，未详其说。又中庐在襄阳，非东海之伊庐。颜师古言：“中卢岂遂合襄阳之中卢？”于此言之，或今朐山县之伊卢自有此名也。当考。
废沂州城
按：宋明帝时，淮北没寇，侨立徐州治钟离。泰豫元年，移治东海朐县。又后魏庄帝永安二年，以东泰山、琅邪二郡置北徐州，后周改为沂州。并见宋、魏、隋史志。详前后史志，自宋以前无沂州，今《记》云：“宋泰始三年，失旧沂州。五年于朐山东北侨置沂州。”“沂”字疑作“徐”。今《记》又云：“泰豫元年，移朐县就沂州。”按《宋志》，则泰豫元年，移侨立徐州治朐县，非移朐山县就沂州。今《记》又云：“后周建德六年，改沂州为朐州，隋开皇四年省。”按《隋志》：“琅邪郡旧置北徐州，后周改曰沂州。”又：“东海郡朐山县旧曰‘朐’，置琅琊郡，后周改县曰朐山，郡曰朐山。”详此，则后周改北徐州为沂州，改琅邪郡为朐山郡，非改沂州为朐州也。《隋志》亦无省朐州之文。按前后文意，皆是误以“徐”为“沂”，转更讹失。今《记》所引《舆地志》，未见此书，恐亦误。

太平寰宇记卷二十三

河南道二十三
沂州
沂州，琅邪郡，今理临沂县。《禹贡》徐州之域。星分奎宿六度。春秋时为齐地，秦兼天下，以其地置琅邪郡，因山为名也，汉因之。《地理志》云：“琅邪郡，秦置，高帝以属齐，高后七年，立营陵侯刘泽为琅邪王，文帝元年，徙泽为燕王，以琅邪归齐，更为郡，领县凡五十一。后汉以为琅邪国，以皇子京为琅邪王。前琅邪郡理在今密州诸城县是也。后汉领县十三，京徙都开阳，今临沂县界开阳故城是也。后益为十七县，六县在岘山北，十一县在岘山南也。晋武帝咸宁三年，改封东莞王伸为琅邪王，薨，子恭王观嗣，薨，子睿嗣。建武元年，睿为晋王，即位于江东，是为东晋元帝。于郡城东北隅置发干戍，以南军镇之。自永嘉之后，琅邪陷于胡寇，元帝于丹阳江乘县界别立南琅琊郡。至宋武，得河南地，寻又没于后魏。庄帝永安二年，置北徐州，琅邪郡属焉。周武帝宣政元年，改北徐州置沂州，以州城东临沂水，因以名之。大业三年，改为琅邪郡，十三年，乱离，郡为徐圆朗所破。唐武德四年，征徐圆朗，置沂州，领临沂、费、颛臾三县，又置兰山、临沭、昌乐三县，六年，省兰山、临沭、昌乐三县入临沂。贞观元年，省颛臾入费县，其年，省鄫州以承县来属。八年，又省莒州，以新泰、沂水二县来属。天宝元年，改为琅邪郡。干元元年复为沂州。
元领县五：
临沂、沂水、费县、承县、新泰。
州境：
东西三百里。南北三百七十五里
四至八到：
西至东京一千里。西至西京一千四百一十五里。西至长安二千二百七十五里。东南至海州二百三十里。西至兖州三百八十里。东南至泗州下邳县二百七十七里。北至青州四百五十里。西至徐州三百五十里。东北至密州三百七十里。西北至淄州五百三十里。
户：唐开元户：三万七千四百。皇朝管户：主一万五千九百二。
客二万六百九十七。
风俗：同密州。
姓氏：
琅邪郡六姓：王、颜、诸葛、惠、畅、符。
人物：
乐毅、匡衡、东海人。疏广、字仲翁，东海兰陵人。与兄子受俱为太子师傅，乞骸骨归，羣公祖送东都门。贡禹、字少翁，琅琊人，为光禄大夫。管仲、齐相，琅邪人。丞相诸葛亮、琅邪阳都人。 王祥、字休征，沂州人。事继母至孝，天下幸学推祥为三老，北面乞言。王衍、字夷甫，沂州人。王览、字符通，祥异母弟。母置酒鸩祥，览知，取酒去。后赐祥饭，览必先尝。王导、字茂弘，览孙。器识清远，出入将相。王彬、字世儒，览孙。王彪之、字叔武，导从子，谙江左旧事，缄之青箱，时谓王氏青箱学。王羲之、字逸少，导从子。王胡之、字修龄，沂州人。颜含、王惠、字令明，沂州人，官太宰。兄鉴好营田产，惠曰：“何用田为？”兄怒曰：“无田何由得食？”惠曰：“又何用食为？”王俭、字仲宝，临沂人。六世明德，为海内冠冕。拜右仆射，谥文宪。颜延之、字延年，含曾孙。嗜酒，不检细行。为光禄大夫，与谢灵运齐名。王僧达、临沂人。王素、往东阳，隐山中，闻蚿虫声，遂为《蚿赋》以自况。王融、字符长，僧达孙。王彧、沂州人。王简栖、撰《头陀寺碑》。王丘、琅琊人，为黄门侍郎。颜之推、颜师古、临沂人，以功进子爵。颜真卿、字清臣，师古五世孙，封鲁郡公，骂贼而死。颜杲卿。师古五世孙，摄常山太守。安禄山反，城陷，大骂贼而死。
土产
紫石英、贡。黄银、绵、绢。
临沂县，依旧三乡。本汉旧县也，属东海郡，东临沂水，因以为名。后汉改属琅邪国，晋属琅邪郡，后魏改属郯郡，高齐省。隋开皇十六年，于今县理东二十六里故郈城复置临沂县，属沂州。大业三年，改为琅邪郡，县仍属焉。唐武德四年，改郡为州，县仍旧隶。
羽山，在县东南一百一十里。《尚书》：“殛鲧于羽山。”注云：“羽山，东裔也。”《左传》云：“郑子产聘于晋。平公有疾，韩宣子逆客私焉，曰：‘寡君寝疾于今三月矣！并走羣望，有加而无瘳。今梦黄熊入于寝门，其何厉鬼也。’对曰：‘以君之明，子为大政，其何厉之有？昔尧殛鲧于羽山，其神化为黄熊以入于羽渊。实为夏郊三代祀之，晋为盟主，其或者未之祀也。’韩子祀夏郊，平公乃闲。”《地理志》曰：“羽山在东海祝其县南。”今按：山高四里，周回八里。山之东南与海州朐山县分界。沂水，东北自沂城县界流入，经县东，去县一里，又西南流，入下邳县界。温汤水，源出县东北汤阜下，三泉并导，各为一池，其沸如汤。州理城，后魏北徐州城也。庄帝永安二年，筑北徐州理之，周武帝改为沂州，至今不改。郈城，在县东三十六里。《左传》：“定公十年，叔孙州仇帅师围郈，郈，叔孙氏邑也。”隋开皇十六年，于此置临沂县。大业三年，移临沂县于州理，此城遂废。襄贲城，汉襄贲县也，属东海郡。后汉献帝封刘虞为襄贲侯，改属琅邪郡。汉即丘县城，在县理东南五十里，《春秋》之祝丘也，桓公五年，城祝丘是也。“祝与”即齐鲁之音也，其实一焉。汉为即丘县，属东海郡，至高齐省。汉开阳县城，在县北十五里，即春秋鄅国祝融之后郧姓也。昭公十八年，邾人入鄅。注曰：“今琅邪开阳县也。”《左传》又曰：“季孙斯、叔孙州仇，帅师城启阳。”即开阳也。汉以避景帝讳，改为开阳。后汉琅邪王京徙都开阳。《汉官仪》曰：“洛阳城南面东第一门，门始成。夜有一柱来，止楼上。开阳县上言南门一柱飞去。即此城门柱也。”王僧辩城，在县东北五十里。梁将王僧辩屯兵于此。永嘉故台，在县理西南二里。故老言：琅邪王睿永嘉中所筑。王导故居，在县东北三十八里，临沂故城南三里。导，字茂弘，琅邪临沂人，为元帝丞相，薨于江东，此盖其本宅也。鲧墓，在县东南百里。按《左传》：“鲧死，其神化为黄熊，入于羽渊。”未详得有墓否。晋王祥墓，在县东北五十里。祥，字休征，临沂人也。
沂水县，西北二百里，依旧二乡。本汉东筦县，即春秋莒鲁所争之郓邑也。文公十二年《左氏经》：“季孙行父帅师城诸及郓。”杜注：“郓，莒鲁所争者。”城阳姑幕县南有员亭，员即郓也，俗变其字耳。《十三州志》曰：“有东、南二郓，鲁昭公所居者为西郓，在兖州东平郡是也。莒与鲁所争为东郓，即此县是也。”后魏孝文帝于此置新泰县，隋开皇四年改为东安县，十六年又于古盖城别置东安县，而此改名沂水县。沂山，在县北百二十四里。《周礼》：“青州，其镇沂山。”《郊祀志》曰：“公玉带曰：‘黄帝时虽封泰山，然风后封鉅岐伯令，黄帝封东泰山，禅凡山，合符，然后不死。’天子既令设祠具，至东泰山。东泰山卑小，不称其声，乃令祠官礼之而不封焉。”即沂山也。山之东北四里，又有五坛，是宋武北伐南燕，于此立坛以祭五帝处。穆陵山，在县北一百九十里。《左传•僖公四年》：“管仲曰：‘昔召康公赐我先君履，南至于穆陵。”伏琛《齐记》曰：“昔赐履，南至于穆陵者，泰山南、龟山北穆陵山是也。”大岘山，在县北九十里。西接小泰山，连岗至歴城，山谷相属，东至海一千里。《宋书》：“高祖北伐慕容超，其大将公孙五楼说超：‘宜断据大岘，刈除粟苗，坚壁清野以待之。’超不从，曰：‘但当引令过岘，我以铁骑践之，不忧不破也，岂有预芟苗稼先自蹙弱耶？’高祖既入岘，举手指天曰：‘吾事济矣！’”伍缉之《从征记》曰：“大岘去半城八十里，直度山十五里，崖坎稍曲，石径幽危，四岳三涂不足过也。山高三里，周回四十二里。”雹山，在县西北二十八里。《大山记》曰：“雹山出紫石英，好者内朗外明，表里映彻，形若雹状，故名雹山。”今犹充贡。《苑记》曰：“爆山，出紫石英。”《魏地形志》：“发干县有山包山，今犹出紫石英，好者岁贡焉。”螳螂山，在县北百九十二里。《水经注》云：“螳螂水出鲁山。”今按：此山与大、小二鲁山连接，前则平野弥望，清流萦带，南面有穴若门，直入二十里，可容方驾，游之清旷，非复人境也。西与新泰县分界。沭水，出县西北沂山南。《职方氏》：“青州，其浸沂、沭。”在县北七十里，又东南入于泗水。”巨氵芈水亦名巨蔑水，源出县西北沂山。其水北流，经朱虚故城西。《宋书》曰：“高祖北伐慕容超，既入岘。临胊有巨蔑水，去城四十里。超告公孙五楼曰：‘急往据之，晋军得水则难击也。’于是宋前锋龙骧将军孟龙符奔往争之。即此水也。”县理城，本汉东莞县城也，南燕于此置。团城镇，去东安郡三十里，城圆，因名团城。隋开皇十六年，于此置沂水县。汉盖县城，在城西北八十里，本齐邑，汉以为县。景帝封王皇后兄信为盖侯。后汉属泰山郡。隋开皇十六年于此城置东安县，属莒州，后废入沂水县。古长城，在县北九十五里。东南起自宿州莒县界，西北二百五十里至淄州淄川县界。《史记》曰“齐有长城巨防以为塞”是也。魏曹嵩墓，在县南一百二十五里。《魏志》曰：“太祖父嵩避地琅邪，为徐州刺史陶谦所杀，遂葬于此。”
费县，西北九十里旧十而乡，今三乡。古费国也。《春秋•隠公元年传》曰：“费伯帅师城郎。”后为季氏之邑。《僖公元年传》曰：“公赐季友汶阳之田及费。”《论语》：“季氏使闵子骞为费宰。”至汉为费县，属东海郡。后汉为侯国，属泰山郡。晋属琅邪国，宋属琅邪郡。自汉费县移理祊城，后魏孝文帝太和二十年，又自祊城移费县理于今县城北四十里阳口山。隋开皇三年，复自阳口山移入祊城，今县理是也。自宋至隋皆属琅邪郡，大业十三年，为贼潘当所破，唐武德四年复置，属沂州。 蒙山，在县西北八十里。《高士传》：“老莱子隠居蒙山之阳，以莞葭为墙，蓬蒿为室，岐木为床，蓍艾为席，衣缊饮水，垦山播殖。著书十五篇，言道家之用。楚王亲驾至其门。王去，其妻戴畚挟薪而至，问车迹之多，答以楚王。妻曰：‘妾闻可食以酒食者，可随以鞭捶；可授以官禄者，可随以鈇钺。先生受人官禄，为人所制，妾不能为人所制也。’投畚而去。老莱追之，遂相从于江南。”刘芳《徐州记》曰：“后汉承宫躬稼于蒙山，其山高四十里，长六十九里。”今县北与新泰县分为此为界。东蒙山，在县西北七十五里，在蒙山之东，故曰东蒙。《论语》：“今夫颛臾，昔者先王以为东蒙主，是社稷之臣也。何以伐为？”漷水，源出县西南连青山下。《左氏•襄公十九年》：“取邾田自漷水。”今按：水发源自山下，东北流，又折而西南流，入徐州滕县界。县理中城，后魏太和二十年筑，以置费。周回二十里，外城即故祊城也。隐公八年，郑伯请释泰山之祀而祀周公，以泰山之祊易许田。注云：“祊，郑祀泰山之邑，在琅邪费县东南。”后移理薛固，周移阳口山南，隋又移入祊城。故费城，在县西北二十里，古费伯国也，后为季氏邑。故颛臾城，在县西北八十里。颛臾，风姓，伏羲之后。《论语》：“季氏将伐颛臾。”鲁附庸也。南城，在县南九十里。《史记》“齐威王使檀子守南城，则楚人不敢为寇”是也。武城，《左传•襄公十九年》：“城武城。”杜注：“泰山南武城是也。”南城山，《后汉书》：“郑玄，汉末遭黄巾之难，客于徐州。”今《孝经序》，郑氏所作，其序云：“仆避难于南城山，栖迟岩石之下，念昔先人余暇述夫子之志而注《孝经》。盖康成彻孙所作也。”今西上可二里许，有石室焉，周回五丈。俗云郑康成注《孝经》于此。
承县，西南一百八十五里，旧九乡，今四乡。本汉旧县，春秋时鄫国也。《地理志》：“承县属东海郡。”后汉不改，晋惠帝分东海之兰陵、承、戚、合乡、昌虑五县置兰陵郡，理承城。按：此前承县理今县西一里汉承县故城是也。开皇三年罢郡，承县属徐州。十六年置鄫州，以承县属焉。大业二年，省鄫州及承县，仍移兰陵置于废鄫州城中，属徐州。大业十三年，县为山贼左君衡所破。唐武德四年，又于此置鄫州。取隋旧名，又改兰陵县为承县。贞观六年，废鄫州，县属沂州。县西北有承水，因名。
    君山，一名抱犊山，在县北六十里。《述征记》云：“承县君山有抱犊固，壁立千仞，顶寛而有水。”此山去海三百里，天气澄清，宛然在目。山上有池，周回五丈，深可三四尺。春冬水旱未尝有减，若渐秽污则竭，洁诚祈请则生。上有精卢，毎有修定僧居焉。上有地顷余，昔有隐遁者抱一犊于其上垦种，故以名山。汉名楼山，魏号仙台，高九里，周回四十五里。鲁卿山，一名季山，在县东北七十里。季文子相三君，妾不衣帛，马不食粟。鲁人思其遗惠，为之立庙，山因名。承治水，出县西北六十里方山之东。王莽改承县为承治，故水有此名。西去县一里，又南流，入下邳县。县理城即隋鄫州城也。开皇十六年置，大业初废，武德四年重置，贞观中废。故鄫城，在县东八十里。《左传•僖公十四年》：“鄫子来朝。”注云：“琅邪鄫县也。”又《襄公六年》：“莒人灭鄫。”后属楚。汉为缯县，属东安郡，晋属琅邪国。隋开皇十六年，分承立鄫城县，属鄫州，大业省入兰陵县。唐武德又置鄫城县，贞观废。兰陵县城，在县东六十里。《史记》曰：“荀卿适楚，春申君以为兰陵令，因家焉。”《十三州志》云：“兰陵，故鲁之次室邑也。其后楚取之，改为兰陵县，汉因之。”《烈女传》云：“鲁次室女倚柱而叹曰：‘君老，太子幼。’诸女笑之。次室女曰：‘君老必愚，太子幼必悖。愚悖之间，其乱必生。’竟如其言。”次室即此也。偪阳城，《左传•襄公十年》：“公会诸侯于柤庄加反，晋遂灭偪阳。”杜注：“偪阳，妘姓之国。”今彭城傅阳县也，晋悼公灭之以与宋。楚宣王灭宋，改为傅阳，汉为傅阳县。郳城，鲁庄公五年，郳犂来来朝。附庸国也。楚荀卿墓，在县东六十二里。汉匡衡墓，在县西北四里。衡，字稚圭，东海承人也。 汉疏广墓，在县东四十里。广，字仲翁，东海兰陵人。汉疏受墓，在县东四十二里。萧望之墓，在县东五十里。刘灵墓，在县东北二十里。左丘明墓，在县东北七十里。王肃墓，在县东南二百里。
新泰县，西北二百六十三里，旧一乡，今三乡。春秋时鲁平阳邑也。宣公八年城平阳。注云：“今泰山有平阳县，汉为东平阳县，属泰山郡。”按河东有平阳县，故此为东也。后汉省，魏复立平阳，晋武帝太始中改为新泰县，属太山郡，后属东安郡。《记》云：“旧名平阳，太始中镇南将军羊祜此县人也，表改为新泰县，属泰山郡。”晋惠帝割属东安，宋因之，后魏属东泰山郡，周、齐不改。隋开皇四年属莒州，大业二年废莒州，以县属沂州，唐武德五年又属莒州，贞观八年省莒州，县属沂州。
蒙山，在县东南八十八里。《书》曰：“蒙、羽其艺。”《诗》曰：“奄有龟蒙？”皆谓此山也。已具费县。具山，在县东三十八里。嶅山，在县东十一里。《左传》曰：“桓公六年九月丁卯，子同生，公问名于申繻，对曰：‘名有五不。以山川，先君献、武废二山。”注：“具、敖也。献公名具，武公名敖，更以其乡名山是也。”艾山，一名临乐山，在县东北三十里，沂水之所出也。障山，在县东北八十里，山土之东侧有巨坑焉，东西十丈，南北五十丈，其中出硝石、石脑、炬火等石，居人常采为货。青沙岘，在县北十里。伍缉之《从征记》：“青沙岘，玄圃城十里，木皆栌杏，草多微糹木音木。”委粟山，伏琛《齐地记》曰：“委粟山，孤立如聚粟也。”


太平寰宇记卷二十四
  
河南道二十四•密州
密州 高密郡，今理诸城县。《禹贡》青州之域，星分娄宿一度，兼得徐州之地。《禹贡》：“青州，嵎夷既略，潍、淄其道，海滨广斥。”《注》曰：“嵎夷，地名。潍、淄二水复其故道，海滨复其斥卤也。”按今州居海之滨，又得嵎夷之地。潍水出今州壤莒县界之潍山，又《禹贡》“徐州惟土五色”，皆出莒县境姑暮故城，兼青、徐之地也。今州界于春秋时为莒、鲁之地，后为鲁所并。庄公二十九年，城诸及防。按：今州理即鲁之诸城也。战国时属齐，汉文帝十六年分齐立胶西国，都高密。宣帝更名高密国，后汉改为北海国，属青州。晋太康元年，立东莞郡，属徐州。后魏延昌中，复置高密郡。永安二年，分青州立胶州，以胶水为名也。隋开皇三年，罢郡，县属胶州。五年，改胶州为密州，取境中密水为名。大业三年，罢密州，改为高密郡。隋氏丧乱，陷于寇贼。唐武德五年，山东底定，改置密州，领诸城、安丘、高密三县。贞观八年，省莒州，以莒县来属。天宝元年，改为高密郡。干元元年，复为密州，皇朝为安化军节度。
元领县四：诸城、安丘、莒县、高密。
州境：东西三百六十一里，南北三百九十里。
四至八到：西至东京一千五百里，西至西京一千八百八十五里，西至长安二千七百四十五里，东至大海一百六十里，南至海州三百八十四里，西至沂州三百七十里，北至青州三百三十里，东南至海一百六十里，西南至沂州一百六十里，西北至青州一百六十里，东北至莱州三百四十五里。
户：唐开元户：二万八千二百九十二。皇朝户：主一万四千五十二，客二万二千二百一十六。
风俗：同青州。
人物：公冶长、郑崇、高密人。郑玄、臧荣绪、东莞莒人，号被褐先生。隠居京口，以宣尼庚子日生，其日陈五经拜之，括东西晋为一书。周泽、字樨都，安丘人。少习公羊、严氏《春秋》，教授生徒数百人。尝卧病斋宫，妻往问病，泽怒其犯斋禁，送狱。时语云：‘生平莫作太常妻，三百五十九日斋，一日不斋醉如泥。’盖泽累迁太常也。刘勰、字彦和，莒人。撰《文心雕龙》，沈约读而奇之。刘穆之。字逍冲，莒人。
土产：细布、牛黄、海蛤、出琅邪台，常以三月候海潮上下方采。已上并旧贡。絁布。
诸城县：旧十七乡，今六乡。本汉东武县，属琅邪郡。乐府章所谓《东武吟》者也。后汉属琅邪国，晋属东莞郡，后魏属高密郡，隋开皇三年罢郡，属胶州，五年改胶州为密州，县仍属焉，十八年改东武为诸城县，取县西三十里汉故诸县城为名。大业三年罢密州为高密郡，县仍属焉。
琅邪山，在县东南百四十里。《秦本纪》：“始皇二十六年，南登琅邪，大乐之，留三月，乃徙黔首三万戸琅邪台下，复十二岁。作琅邪台，立石刻颂秦德。”台基三层，层高三丈，在琅邪城东南十里，台下种众果树，上有始皇碑，碑上有六百字可识，余多剥落，李斯书。台上有神泉至灵，人污之，即立竭。汉武亦尝登之。四时祠。《水经注》：“琅邪台上有神庙，在齐八祠中。”《封禅书》曰：“八神，八曰四时主，祠琅邪。”《汉志》“琅邪有四时主祠”是也。胶山，一名五努山，胶水之所出。今郡东南九十里。徐山，《三齐记》：“始皇令术士徐福入海，求不死药于蓬莱方丈山，而福将童男女二千人于此山集会而去，因曰徐山。”大朱山，在州东南一百八十里，邻海岸上有秦长城，迹存。《郡国志》云：“晋永嘉末，陈仲举入此山石室中学道，因仙去。”柴阜：《齐记》云：“柴阜榛莽森然云。”柴阜，即邴原所葬之处。芦水，出县东南卢山，亦名久台水。《齐记》云：“东武城卢水侧有胜火木，方俗多为铤子，烧之成炭而不灰。”东方朔云“不灰之木”，即此也。胶水，《汉志注》云：“胶水东自东渡入海。”《水注经》云：“胶水出五努山，北经祝兹县故城。”古齐长城，在今县南四十里，东南至海，迤逦上大朱山，起尽州南界二百五十里，今古迹依约犹存。《史记》曰：“齐有清济、浊河，足以为固，长城、巨防，足以为塞。”秦琅邪郡，故城在今县东南一百六十里，古城是也。曹魏省并东武，后魏复置，高齐又省。按其城约周十余里，东枕大海。《吴越春秋》曰：“越王句践二十五年，从琅邪立观台，周回七里，以望东海，死士八千，戈船三百艘。居顷之，以听贤下士为名，使人于本客迎允常之丧，欲徙葬琅邪，允常冢中生风，沙石飞射，人不可近。越王曰：“先君是不欲移。”乃止。按《郡国县道记》云：“句践本理会稽，盖因会诸侯于河，权于此观望，经旬时，不应都此。”《吴越春秋》所说近于诞谬。秦黔陬故城，《左传》云 ：“僖公二十九年，介葛卢来朝。”即此地也。汉为县，废城在今县东北。按《郡国县道记》云：“黔陬，秦所置，在今郡东北一百一十里东陬故城是也，古介国也。”后自此移县于胶水，西去故城三十里，时人谓之东、西二城。其西黔城在州东北九十五里，高齐天保七年省。地志并修书人以西城为前汉县，东城为后汉县，盖误。汉诸城，汉旧县西南三十里，即春秋时鲁邑。故诸城：《左氏经》云：“季孙行父城诸及郓。”高齐天保十年省。横县，汉县，《汉志注》云：“故山，久台水所出，东南至东武入淮水。”即今芦水也。原出芦山，其故城在卢山之北，卢水之侧今无城址。海，在县东一百五十里，南接莒县，北接高密县界。百尺水：源出东南五努山之西麓。《水经注》曰：“高密县有密水也。”故有高密之名，然俗所谓百尺水者，盖密水也，东北经高密故城南十里，蓄以为塘，方二十余里，古所谓高密之南都也，溉田万顷，散流下注夷安泽。县理东南百三十里滨海，有卤泽九所，皆海潮侵荡，久成咸土，以土煮盐，多收其利。州理中城，后魏庄帝永安二年筑，以置胶州，隋开皇五年，改置密州，大业三年，改置高密郡，并理其中，外城，即汉东武县也。《齐道里记》曰：“东武县本有东武山，忽因三日昼昏，山移在会稽山阴。”县今犹有东武里。百尺陂，在县东南三十四里，中多菱、莲、雈、蒲、水族生焉，百姓取给。潍水故堰，在县东北四十六里，蓄以为塘，方二十余里，溉田万顷，陂水散流下注夷安泽，今堰存焉。介葛卢墓在县东北百里。公冶长墓，在县西北五十里。常山，晏氏《齐记》云：“祈雨常应，故曰常山。”
安丘县：西北一百二十里，依旧四乡。古根牟国城，汉为安丘县，属北海郡，后汉属北海国，有渠丘亭、故莒渠，丘公所居也。晋属东莞郡，宋属南平昌郡，后魏属胶州，高齐文宣帝天保七年省。隋开皇十六年，分昌安县于牟乡城，置牟山县，牟乡城即古根牟国是也。大业二年省昌安县，改牟山县为安丘县，取汉旧名。三年，移于汉平昌城内。唐武德六年移于今理，干元二年改为辅唐县。梁开平二年改为安丘县。后唐改为辅唐县。晋天福七年改为胶西县，避国讳今复为安丘县。
铁山：崔琰《述初赋》序云：“琰闻北郑征君者，名儒善训，遂往造焉。涉淄水歴杞焉，过杞郊之津，登铁山以望高密。”慈阜，晏氏《齐记》云：“营陵城南四十里有慈阜，魏奉常王修葬于此，俗以叔治之孝，故此丘以慈表称。”安昌城，今县外城是也。汉平昌故城：在县南六十里，《汉书》云：“文帝十六年以齐悼惠王子平昌侯卬为胶西王。”此即卬所封侯处，高齐省。郚城，今在县西南六十里，古郚城：即《春秋》所谓：“迁纪、郱、鄑、郚。”《注》云：“朱虚县东南郚城是也。”汉为郚县。后魏于此置平昌郡。高齐天保七年郡废，改为琅邪县。隋大业二年改郚城县，末年废。石泉故城，在今县西南六十里。汉为县，后汉省并入昌安，有潍水在故城西过。淳于故城，汉县废，城在今县东北高齐废。龙台城，《三齐略记》曰：“平昌城内有台高六丈，台上有井，井与荆水通，失物于井，或得于荆水，有神龙出入其中，故名龙台城。”缾，汉县，属琅邪。武帝封菑州靖王子成为侯，旧地理书皆失其所在。今县南界与郚城相近。成乡，汉县，后省。按《郡国县道记》云：“北海有成乡。”王莽改为石乐，此成乡，王莽改曰顺成，即明二成乡所理各别。旧地理书并不载所在。盖在今邑北界，与北海成乡犬牙相接。牟山，在县西南十三里，牟山县取名于此。刘山，在县西南六十里，上有垒。刘裕平燕之日，停车此山，因以为名焉。潍水，南自高密县界流入，去县二十里。汉安丘县城，在县西南十二里，即莒渠丘邑也。汉以为安丘县。浯水堰，《三齐略记》曰：“昔者，堰浯水南入荆水，灌田数万顷，今尚有余堰，而稻田畦畛存焉。”汉王章墓，在县西南六十里。章为京兆尹，劾奏大将军王凤下狱死。汉孙嵩墓，在县南四十里。《后汉书》：“嵩，字宾石。赵岐逃难，自匿姓名，卖饼北海市中。嵩见岐，察非常人，呼与共。岐惧失色。嵩曰：‘观子非卖饼者，不有重怨即亡命乎。我北海孙宾石，阖门百口，势能相救济。’遂以俱归。先入白母曰：“出行，乃得死友。’藏复壁中。”岐得出，荐嵩为青州刺史。魏管宁墓，在县西十二里。宁，字幼安，东莞朱虚人也。自黄初至青龙末，征命十至，舆服四锡，俱不应命。邴原墓，在县北五十里。原，朱虚人也。王修墓，在县西四十七里修。北海营陵人也。
莒县：西南一百九十里，元三乡。故莒子国也。《地理志》曰：“周武王封少昊之后嬴姓兹舆于莒。”始都计在今高密县东南四十里。春秋时徙于莒。隐公二年经书：“莒人入向。”注曰：“今城阳莒县也”至莒子朱，居渠丘，号渠丘公。成公八年，晋使申公巫臣如吴，假道于莒，与渠丘公立于池上。巫臣曰：“城已恶。”公曰：“僻陋在夷，其孰以我为虞？”巫臣曰：“勇夫重闭，况国乎。”九年冬十一月，楚子重自陈伐莒，围渠丘，城恶，众溃犇莒。戊申，楚入渠丘，楚又围莒城，亦恶。庚申，莒溃，楚遂入郓。注曰：“郓，莒邑也。”莒自初封，传三十世为楚简王所灭，后属齐。《史记》曰：“齐愍王为燕师所败，惟莒、即墨二城不下。” 汉为莒县，《地理志》：“莒县属城阳国。”汉文帝二年，封朱虚侯章为城阳王，都莒。魏明帝以为城阳郡，莒县属焉。而城阳郡徙理东武。晋太康十年，割莒县入东莞郡。惠帝自东莞移理莒城。《南燕録》曰：“慕容德以尚书潘聪为徐州刺史，镇莒城。又以垣遵为徐州刺史，亦理此。”宋武侵伐遵，举城降之，寻又属宋。后魏亦以莒县属东莞郡。高齐文宣帝罢东莞郡，以莒、东莞二县属东安郡。隋开皇三年废郡，莒县属莒州。大业三年罢莒州，以莒县属琅邪郡。唐武德五年重置莒州，县属焉。贞观八年废莒州，以县属密州。
潍山：在县东北三十八里，潍水源出此山。焦原：在县南三十六里，俗名横山。尸子曰：“莒有焦原者，广寻常五百步，临百仞之溪，莒国莫敢近者，莒勇士登焉。”《汉志》谓之峥嵘谷，俗曰青泥衖，两峡峻立如衖，故云。又《庄子》云：“伯昏瞀人登高山、履危石、临百仞之渊。”沭水：经县东三里，南流入临沂县界。潍水，源出县东北潍山，去县八十三里，东北流入诸县界。《禹贡》：“潍、淄其道。”《淮南子》云：“潍水出覆舟山，皆潍山之异名。”县理在莒国故城中三里，并悉崇峻，惟南开一门。子城方十二里，郭周四十余里。《尸子》曰：“莒君好鬼巫而国亡，无知之难。”小白奔焉，乐毅攻齐，守崄全国。《烈女传》曰：“齐人杞梁殖袭莒，战死。其妻将赴，道逄齐侯将吊之。妻曰：‘如殖死有罪，君何辱命焉？如殖无罪，有先人之敝庐在下。妾不得与郊吊，公旋车，吊诸室。”妻乃哭于城下，七日而城崩。故《琴操》曰：“殖死，妻援琴悲歌曰：‘乐莫乐兮新相知，悲莫悲兮生别离。哀哉皇天！’既而城为之隳。”即此城也。汉海曲县城，在县东北六十里，属琅邪郡。有盐官。《博物志》曰：“此地有东莒乡，东莒东太公望所出也。”袁宏《后汉记》曰：“琅邪吕母之子为县长所杀，乃沽酒，多买刀兵，少年随其所乏而与之。聚众数百人，母自号将军，攻县长，杀之以其首祭子墓，其后号曰赤眉。王莽末兵乱之兴，由此始也。今东海县有吕母固，即旧屯集之所。汉姑幕城，在县东北百六十里。故蒲姑氏之国。周成王时，蒲姑与四国作乱，周公灭之以封太公。汉以为县，属琅邪郡。姑幕县东有五色土，王者封建诸侯，随方授之。即《禹贡》“徐州厥贡，惟土五色”是也。按：今青州博昌县界亦有蒲姑城，未详孰是。故曹公城，在县南七十二里。昔魏太祖征陶谦，拔五城，略地东海，于此筑城。向城，春秋时向邑。故城在今县南七十五里。故高乡城，汉县。故城在今县东南七十三里。晋永嘉后废。灵门，按《郡国县道记》云：“在今县西南六十里，当沂水县东北一百里有巨平山，在山北浯水侧近。”即《汉志注》云：“灵门有壶山，浯水所出。其山一名巨平山，一名浯山，一名高原山。”浯水源出此山，东北至密州北流入潍，其故城今无址。箕，汉县。宣帝封城阳荒王子文为侯，即此邑。后汉省并东莞。据《郡国县道记》引《汉志》云：“潍水北至昌都入海。”又许慎《说文》、吕忱《字林》并云：“潍水出琅邪箕屋山入海。”又《水经注》云：“潍水出琅邪箕县东。”今按箕山在今县北八十里，箕县盖因山为名。今故城在县东北一百余里，其山在潍水之西是也。裨，《汉志注》云：“夜头水经裨南至海。”又《舆地志》云：“向水南至海。”夜头、向水，盖异名。旧地理书皆失其所在。其裨盖在今县南七十里故向城。高广，汉县。宣帝封城阳荒王子勋为侯，其地盖在今县南界，已无城迹。新山，汉县。《汉志注》云：“侯国，其地在今县界。”昆山，汉县。元帝封城阳荒王子光为侯，其地亦在今县界。析泉，汉县。元帝封城阳荒王子根为侯。《汉志注》云：“县有析泉水，北至莫入淮。”旧地理书并失其所在。盖今县东北分流，山之北有涓水源，其涓水即古析泉水也。大海，在县东八十里。
高密县：东北一百二十里，依旧二乡。汉旧县也。即春秋时晏平仲所食之邑。《地理志》高密故齐地。文帝十六年，分齐立胶西国，封齐悼惠王子卬为胶西王，都高密，盖取县界密水为名也。宣帝本始元年更名高密国。后汉以高密属北海郡。又世祖封邓禹为高密侯。宋孝武并入北海，后属高密郡。高齐文宣帝省高密县。隋开皇中，于今县东南二十里复置高密县，属密州。大业三年罢密州为高密郡，县仍属焉。
大海：在县东南六十里。潍水在县西南，自诸城县界流入。昔韩信与楚将龙且夹潍水而阵于此。信为万余囊，盛沙以遏潍水，引军击之。信伪退，且追北，信决水大至，且军半不得渡，遂斩龙且。水去县四十里，入北海县界。县理，汉夷县城之东南外城，即夷安城也。《史记》曰：“晏婴，齐之莱夷，潍人也。”汉以为夷安县，属高密国。故城在县西南四十里。隐公二年，纪子帛莒子盟于密 。注曰：“密，莒邑也，汉以为高密县。”龙且城，在县西南五十里。楚将龙且所筑也。郑玄墓，在县西北十里。玄，此县人也。《高士传》曰：“袁绍屯兵官渡，请玄随营，不得已，带病至魏郡元城，病笃，卒，葬于剧东，后以墓坏，归葬砺阜，郡守以下缞绖者千余人。”砺阜在高密城西北五十里。唐贞观十一年，诏去墓四十步禁樵采焉。胶水，在县东三十里。夷安泽，在县北二十里。东西百余里灌田万顷，民尤赖之，是多豪富。故柜城，汉县，后省，在今县西南二十里。故柜城俗亦谓之王城。有柜艾水，其水东入海，城因名。计斤城，今县东南四十里。即《左氏传》所谓介根城。莒始封于此，后徙于莒城。汉以为计斤县，属琅邪郡。有盐官。即今根城也。高阳故城，汉县。《汉书》成帝封淮阳宪王孙并为侯。今高密县西北三十四里有高阳故城是也。一名胶阳亭，盖汉之高阳县旧理。故稻城，《汉书》武帝封齐孝王子定为侯。旧地理志书皆失其所在。今县西南故潍水堰之侧。昔汉朝于此立堰造塘溉稻田数千顷，县因以为名。后汉省。万匹梁，《郡国志》高密县西有郑玄宅，亦曰郑城。玄后移葬于砺阜，墓侧有稻田十万顷，断水造鱼梁，岁收亿万，号万匹梁。废高阳县，在县西北四十三里，齐天保七年置，隋开皇十六年于东界为时水县，大业九年因贼破，今为高阳村。废胶西县，在县东二十里。隋开皇十六年置，大业九年因贼废。

太平寰宇记卷二十五
卷二十五
关西道一 •雍州一
雍州：京兆郡，今理长安、万年二县。《禹贡》雍州之域。舜置十二牧。雍其一也。周武王都酆、镐。平王东迁，以岐、酆之地赐秦襄公。至孝公，始都咸阳。秦兼天下，置内史以领关中。项籍灭秦，分其地为三。以章邯为雍王，都废丘。今兴平县。司马欣为塞王，都栎阳。今栎阳县。董翳为翟王，都高奴，今延州金明县。谓之三秦。高祖入关，定三秦，复并为内史。景帝分置左、右内史。武帝太初元年，改左内史为京兆尹左冯翊，右内史为右扶风，谓之三辅。其理俱在长安城中。又置司隶校尉以总之。光武都洛阳。以关中地置雍州。寻复立三辅。魏分河西为凉州。分陇右为秦州。三辅仍旧属司隶。晋初省司隶。复置雍州。愍帝之后，刘聪、石勒、苻健、姚苌相继窃据之。苌孙泓为刘裕所灭。东晋复置雍州及京兆郡。寻为赫连勃勃所破。遣子璝镇长安，号曰南  台。后魏太武破赫连昌，复于长安置雍州。孝武自洛阳迁都长安，改为京兆尹。隋开皇三年，自长安故城迁都龙首川，废京兆尹，又置雍州。炀帝改为京兆郡。领大兴、长安、新丰、渭南、郑、华阴、蓝田、鄠、盩厔、始平、武功、上宜、醴泉、泾阳、云阳、三原、宜君、同官、华原、富平、万年、高陵二十二县。唐武德元年，改为雍州。改大兴县为万年。万年县为栎阳。分栎阳置平陵。以渭南县属华州。分醴泉置温秀县。分云阳置石门县。二年，分万年置芷阳县。分蓝田置白鹿县。分泾阳、始平置咸阳县。分高陵置鹿苑县。改平陵为粟邑县。分醴泉置好畤县。分盩厔置终南县。三年，改白鹿为宁人县。分蓝田置玉山县。分始平置扶风县。仍分武功、好畤、盩厔、扶风四县置稷州。分温秀、石门二县置泉州。四年，改三原为池阳。五年，复以华州之渭南来属。六年，改池阳为华池县。七年，废芷阳入万年县。贞观元年，废鹿苑入高陵县。废宁人玉山入蓝田县。改云阳为池阳县。改华池为三原县。又废稷州。以武功、好畤、盩厔三县来属。八年，废粟邑入栎阳县。废终南入盩厔县。废云阳入池阳县。仍以池阳为云阳县。废上宜入岐州之岐阳县。十七年，罢宜州以华原、同官二县来属。二十年，又置宜君县。永徽二年，废宜君县。总章元年，置干封、明堂二县。咸亨元年，置美原县。文明元年，置奉天县。天授元年，改雍州为京兆郡。其年复旧。二年，分始平、武功、奉天、盩厔、好畤等县复置稷州。云阳、泾阳、醴泉、三原、富平、美原等县置宜州。大足元年罢，以鸿、宜、鼎、稷四州依旧为县。以始平等十七县还隶雍州长安。二年，废干封、明堂二县。景龙三年，以邠州之永寿，商州之安业二县来属。景云元年，复以永寿属邠州。安业隶商州。开元元年，改雍州为京兆府，复隋旧名。四年，改同州蒲城县为奉先县，仍隶京兆府。天寳元年，以京师为西京。七载，置真符县。十一载，废。朱梁开平元年，都汴，改此为佑国军府、为大安府。二年，改为永平军。后唐同光初，复为西京京兆府。晋天福中，改为晋昌军。汉干佑初，改为永兴军。其京兆府仍旧，皇朝因之。谨按汉五年高祖在洛阳，娄敬说曰：“陛下都洛阳，岂欲与周室比隆哉。周之都洛，以为此天下中丁仲切，四方纳贡，职道里均。有德则易以王，无德则易以亡。凡居此者，欲令务以德致人，不欲阻险令后世骄奢也。今陛下欲比隆成、康之时，为不侔矣。且夫秦地被山带河，四塞以为固，卒然有急，百万之众可具。因秦之故资、甚美膏腴之地，此所谓天府。陛下入关而都之。山东虽乱，秦故地可全而有也。夫与人斗，不搤其吭，而拊其背，未能全胜。今陛下入关而都，按秦之故地，此亦搤天下之吭而拊其背也。”高帝问羣臣，羣臣皆山东人，争言周王数百年，秦二世则亡，不如都周。高祖疑未能决。及留侯明言入关便，即日驾西，都关中。六年擒韩信，田肯贺高祖曰：“甚善，陛下得韩信，又治秦中。秦，形胜之国，带河阻山、持戟百万，秦得百二焉。地势便利，其以下兵于诸侯，譬犹居高屋之上建瓴水也。”自汉至唐，常为王者奥区。
元领县二十四，今十三：万年、长安、鄠县、蓝田、咸阳、醴泉、泾阳、栎阳、高陵、兴平、昭应、武功、干佑。
十一县割出：华原、富平、三原、云阳、同官、美原、已上六县并属耀州。奉天、好畤、已上二县属干州。奉先、入同州。渭南、入华州。盩厔。入凤翔。
州境：东西三百一十里，南北四百七十里。
四至八到：东至东京一千二百七十里，东至西京八百五十里，东至华州一百八十里，东南至商州二百六十里，南取库谷路至金州六百八十里，西南至洋州六百四十里，正西微北至凤翔府三百一十里，西北至邠州三百里，北至坊州三百五十里，正东微北至同州二百五十里。
户：唐开元领县二十三，户三十六万二千九百九。皇朝领县十三，户主三万四千四百五十，客二万六千二百七十六。
风俗：秦有四塞之固，汉高纳刘敬之言都之，因徙齐诸田，楚昭、屈、景，燕、赵、韩、魏之后豪族、名家于关中，强本弱末，以制天下，自是每因诸帝山陵则迁户立县，率以为常，故五方错杂，风俗不一。汉朝京辅称为难理。
姓氏：京兆郡八姓：韦、杜、扶、段、宋、田、黎、金。武功郡二姓：苏、韩。始平郡四姓：冯、龎、阴、宣。
人物：魏尚、兴平人拜云中守。苏武、京兆人。田千秋、咸阳人，拜相，封富民侯。袁盎、高陵人。张安世、字子孺，杜陵人，擢尚书令，封富平侯，父汤，子孙七叶官侍中、诸曹、散骑者数十人。曹敞、字幼孺，平陵人，游吴章门下。张仲蔚、平陵人，博学，善词赋，杜门自养，蓬蒿没三径。史丹、本鲁人，徙居杜陵。成帝时为左将军、咸阳侯，子男女二十人，九男为侍中、诸曹，亲近在左右，史氏凡四人，侯至卿大夫二千石者十余人。杨政、字子行，京兆人。从范升受《易》，谚曰：说经铿锵杨子行。陈遵、字孟公，杜陵人。为嘉威侯，嗜酒，每饮宾客，闭门，取客车辖投井中。龙述、字伯高，京兆人。马援戒子曰：伯高敦厚清谨，口无择言，愿汝曹效之也。第五伦、字伯鱼，京兆长陵人。历会稽、蜀郡太守，以清节着，擢司空。宋弘、字仲子，长安人。帝姐湖阳公主寡，属弘一日引见，帝令主坐屏风后，谓弘曰：“富易交，贵易妻，人情乎？”弘曰：“贫贱之交不可忘，糟糠之妻不下堂。”帝顾主曰：“事弗谐矣。”官大司空，封宣平侯，所入俸悉分赡九族；杜笃、平陵人。大司马关汉卒，光武诏诸儒作诔，笃于狱中具草上，帝奇之，得释。张千秋、安世长子，与霍光子禹并为中郎将，击乌桓。韩康、字伯休，霸陵人。隐姓名卖药长安，不二价，一女子曰：“是韩伯休耶？”遂迁入山中，桓帝以安车聘康，康佯诺，自乘柴车先行，亭长方修道，见康柴草，不知为韩征君，夺其牛，因中路逸去。宝武、字游平，茂陵人，融耳孙，李杜坐党事濒死，武抗疏出之，拜大将军，与太傅陈蕃谋诛宦侍曹节等，矫诏杀武，郭林宗哭之曰：“人之云亡，邦国殄瘁。”梁鸿、字伯鸳，平陵人。家贫力学，有清节，孟光慕而归之，乃共入吴，寓伯通庑下，光每馈食，举案齐眉。马援、字文渊，茂陵人。拜伏波将军，平交趾，封新息侯。郭伋：字细侯，茂陵人。历渔阳、颍川、并州太守，有善政；鲁恭、字仲康，平陵人，为中牟令，有三异：蝗不犯境，化及鸟兽，童子有仁心，累官司徒。苏纯、字桓公，平陵人，性高洁，击匈奴有功，封中陵侯。苏章、字孺文，纯孙，博学，举贤良。韦诞、字仲将，京兆人，少与兄康齐名，孔融遗康父书曰：“不意双珠，近出老蛤。”脂习、字符升，京兆人，少与孔融善，融被诛，莫敢收者，习独往哭之。杜预、字符凯，杜陵人，博学，号杜武库，平吴功，进爵当阳侯。韦詹、字敬远，杜陵人，文帝高其风节，赐号逍遥公，勅有司日给河东酒一升；杜如晦、京兆万年人，为相。颜师古：雍州万年人，齐黄门侍郎之推孙，为唐宏文馆学士；阎立本：万年人，官中书令。杜黄裳、长安人，入参大政，李师古严惮之。韩思复、长安人，迁襄州剌史。治行名天下，及卒，上手题其碑曰：唐忠孝韩长山之墓。李泌、长安人，拜相，封邺侯；杜佑、万年人，以太傅致仕，封岐国公。李勉、京兆人，德宗朝拜相。韦绶、万年人，翰林学士。柳公权、华原人。令狐绹、字子直，华原人，宣宗朝拜相。姚思亷、雍州万年人，为隋代王侍读，唐师至，思亷曰：“唐公举义，卿等不宜无礼。”众服其义，人谓之忠烈之士。苏世长、武功人。周武帝时，世长十余岁，上书言事。唐初拜諌议大夫，諌高祖畋猎。子良嗣，相则天。乐彦祎、雍州长安人，相则天。李昭德、长安人，王庆之请立武承嗣为皇太子，昭德便杖杀之。韦安石、万年人，陆元方谓之真宰相，子陟、斌俱宦逹。安金藏、长安人，剖腹明睿宗不反。韦见素、京兆万年人。苏瓌、京兆武功人，子颋为相。韩休、长安人，为相。第五琦、长安人，为相。崔沔、长安人，中书侍郎，子佑甫为相。牛僧孺、自隋以来，世居长安南下杜樊乡。韦处厚。京兆人，为相。
土产：隔纱、地骨皮、鞾毡、粲席、酸枣仁、已上贡。葛粉、藕粉、紫秆粟。
万年县：在宣阳坊，四十五乡，六十坊，今七乡。本汉旧县也。属左冯翊。在今栎阳二十五里栎阳故城是也。《周地图记》云：“后周明帝二年，分长安、霸城及姚兴所置山北三县地，始于长安城中置万年县，理八角街已东，属京兆尹，取旧汉县名也。天和三年，废山北县。建德二年，又省霸城、杜城二县，以三县地并入万年。隋开皇三年，迁都于龙首川，改万年为大兴县，属雍州，仍移于宣阳坊东南隅置大兴县。盖取文帝初封国号以名城及县也。唐武德元年九月，改大兴为万年县。至总章元年，析置明堂县，理永乐坊。至长安二年六月，废明堂县复入万年县。天寳七年，改为咸宁县。干元元年，复为万年县。按：县门楼即宇文恺所造，高宗末，太平公主出降薛绍，于此县纳婚席。初以县门隘窄，众欲毁之。高宗勅曰：万年县门屋宇文恺所造，制作多奇，不得毁拆 ，仍以别地开之可也。梁开平元年，改为大年县。后唐同光元年，复旧名。
终南山，在县南五十里，《禹贡》：“终南、惇物，至于鸟鼠。”孔安国注：“三山名，言相望也。”《诗》云：“终南何有？有条、有梅。”毛注云：“周之名山终南也。”《左传》：“荆山、终南，九州岛之险也。”杜注云：“终南在始平、武功县南。”皇甫谧《高士传》曰：“秦有东园公、夏黄公、绮里季、角里先生，时呼四皓，共入商洛，隐地肺山，以待天下定。及秦败，汉高帝重其节，四人乃深自匿终南山，不能屈之。”《汉东方朔传》：“夫南山，天下之阻也。其山出玉、石、金、银、铜、鐡、豫章、柘檀，异类之物，不可胜原。此百工所取给，万民所仰足也。”《子午谷风土记》：“王莽以皇后未有子，通子午道，从杜陵直抵终南山。”砚山，福地，《遁甲开山图》曰：“骊山之西川中有阜，曰风凉原，亦雍州之福地。”即此。水有二源，西川水出砚山之研盘谷是也。毕原，在县西南二十八里。《诗》谓：“终南何有？有纪有堂。”堂，毕道平如堂也。毕，终南山之道名。成王葬周公于毕是也。白鹿原：在县东二十里，亦谓之霸上，即汉文帝陵也。王仲宣诗：“南登霸陵岸，回首望长安。”即此也。长乐坡，在县东北十三里，即浐川之西岸也，旧名浐坂。隋文帝恶有反字，改为长乐坡焉，更始墓在此坡。少陵原，即汉鸿固原也，宣帝许后葬于此。高望堆，潘岳《西征赋》云：“慿高望之，阳隈是也”神皋，张平子《西京赋》云：“奥区神皋。”金城：《汉书》云：“关中金城千里，天府之国。”霸岸，在通化门东三十里，秦襄王葬于其坂，谓之霸上。其城即秦穆公所筑。汉为县，在今县东北二十三里，霸水东霸陵故城是也，东南至文帝陵十里。晋改为霸城。宇文周建德二年省，即此城也。又魏明帝徙秦铸金人至此，重不可胜，留之霸城，蓟子训与一老翁以手摩铜人曰：“适见铸此，已近五百年矣。”南陵，汉为县。在县东南二十四里白鹿原上。后汉省。《汉旧仪》云：“即文帝薄太后葬之所，亦谓南霸陵，因置县以奉陵寝。”杜陵，汉县。在今县东十五里。《汉志注》云：“古杜伯国也。”又《墨子》云：“周宣王杀其臣杜伯，汉宣帝以杜东原上为初陵。”更名杜县为杜陵，后魏改为杜城县，周建德二年省。金坞，在县北苑内。汉文帝庙，在金坞北大道南。樊川，一名后寛川，在县南三十五里，其地即杜陵之樊乡。汉高至栎阳，以将军樊哙灌废丘，功最，赐哙食邑于此，故曰樊川。洛女陂，在县十五里。《三辅旧事》云：“洛女冢南有洛陂，俗号曰洛女陂。”丰润陂，在县东北二十五里，周太祖名为中都陂，隋初为丰润陂，周回六里。皇子坡，在启夏门南三十里，陂北原上有秦皇子冢，因以名之。隋文改为永安坡，周回九里。御宿川，在县南三十七里，汉武帝为别宫离馆，禁御人不得往来游观、止宿其中，故曰御宿川。轵道，秦王子婴素车白马迎沛公处，今在东都通化门东北十六里，汉时有白蛾飞，自东都门经轵道入苑内。渭水，北去县五十里，西自长安县界流入霸水注之。霸水，东去县二十一里。浐水，荆溪、狗枷川二水之下流也。《封禅书》：“秦都咸阳，霸、浐、长水皆非大川，以近咸阳，尽得祠之。”沈水，《说文》曰：“潏水出杜陵，今名沈水，自南山皇子陂西北流入。”福水，即交水也。上承樊川、御宿诸水，出县南山石壁谷南三十里与直谷水合，即子午谷水。芙蓉园，隋文帝之离宫也。在敦化坊南，周回七十里，即庙院东坡下，中有凉堂，堂东临水亭，即曲江也。司马相如吊胡亥云：“临曲江之隑州。”乐游庙，即汉宣帝立庙于曲江之北，号曰乐游原，在升平坊。太极殿，戴延之《西征记》云：“苻秦筑宫于长安东，城中有太极殿，殿上有金井焉。”秦兽圏，在通化门东二十五里，《烈士传》云：“秦王召魏公子无忌，不行，使朱亥敬奉壁一双诣秦。秦王怒，使置亥于兽圏中，亥瞋目视兽，眦血溅兽面，兽不敢动。”即此。亦汉文问上林尉及冯媛当熊，皆此处 。青绮门，在城东南面，即东陵侯邵平秦末为布衣，种瓜于此门。废明堂县廨，在永乐坊。总章元年，分万年县置，其廨地本越王侑宅，置县后，县北有古冢十数，毎夜见冢上数人衣冠甚伟，似是贵者来入廨内，县令元逊、于大猷相继卒官，后县令于他视事。长安二年废，还入万年，后以其廨地赐驸马裴巽，以至毁拆尽矣。横桥，《三辅旧事》云：“秦造横桥，汉承秦制，桥广六丈南北三百八十步，置都水令以掌之，号为石柱桥，桥南属京兆，以北属扶风。”宣平门，长安南门也。潘岳《西征赋》云：“践宣平之清阈是此。”故庾子山云：“望宣平之贵里，言贵戚之里也。”张安世冢，在明德门南八里，俗呼为张车骑冢。马冢，滕公夏侯婴冢也。东临霸水，滕公乘马至此，马踣地悲鸣，因掘地得石椁，铭曰：“佳城鬰鬰，三千年见白日。吁嗟，滕公居此室。”公曰：“天也，吾死即安此乎！”冢在饮马桥南，故时人谓之马冢。霍光冢，在茂、平二陵间，霍光葬诏赐黄肠，即柏木心也。今人耕田时得柏木如壍形，谓之柏壍。汉宣帝庙，在县东南本陵北，去县十里。汉文帝庙，在县东本陵北，去县二十五里。汉光武庙，在县东南句家嘴，去县四十里。四皓庙，在县南终南山下，去县五十里。薄后陵，在县东南白鹿原上。杜如晦墓，在县南三十里大赵村。颜师古墓，在县南二十里三赵村。元载墓，在县南三十里大杨村。邴吉墓，在县南二十里三赵村。浑瑊墓，在县西南十五里西李村。王珪墓，在县南四十五里。
长安县：在长寿坊。旧五十九乡六十坊，今六乡。县即秦之地。汉高帝五年置。周文王作酆，今县西北灵台乡丰水上游是也。武王理镐，今昆明池北镐陂是也。至秦为县，始皇弟成蟜封为长安君，即此。楚懐王封项羽为长安侯，卢绾亦封之，属京兆尹。莽曰“常安”。潘岳《关中记》云：“长安地皆黑壤，赤城。”今赤如火、坚如石。父老皆传云：“凿龙首山土以为城。”按贾躭《郡国县道记》云：“长安县故城今谓之苑城，汉京兆府在故城内上冠里，其县理今失其所在。”长安盖古乡聚名，在渭水南，隔渭水北对秦咸阳宫，汉于其地筑未央宫，谓大城曰长安宫城，五年置县，以长安为名。歴后汉、魏、晋、苻、姚、后魏及周不改。隋开皇三年迁都，移于长寿坊西南隅。唐总章元年分置干封县，理懐真坊。长安二年废干封县，以地复归长安县。梁开平元年改为大安县。后唐同光三年复旧名。左冯翊，故秦内史职也。汉高二年更名河上郡，九年罢郡复为内史。景帝二年又分置左内史。武帝太初元年改名左冯翊，领县二十四，所理在故城长安城内太上皇庙西南，失其所在。右扶风，即秦内史职也。汉高二年，改为中地郡，九年罢，复为内史。武帝建元六年，分为右内史，太初元年，更名主爵都尉为右扶风，治内史右地，领县二十一，初理在长安故城。《三辅黄图》云：“在夕阴街北，后汉移理槐里。”其槐里一名大丘城。周衰，懿王自镐徙都之，秦更名废丘，章邯为雍王，守此城。汉高二年，章邯自杀，汉收其地，改为槐里。龙首山，在县北十里，长六十里。头入渭水，尾达樊川。秦时有黑龙从南山出，饮渭水，其行道因成土山。疏山为台殿，不假版筑，高出长安城。《西京赋》所云：“疏龙首以抗殿也”《三辅黄图》曰：“营未央宫，因龙首制前殿。”细柳原，在县西南三十三里，别是一细柳，非亚夫屯军之所。南山，即四皓所隠。《尚书》谓：“终南、惇物，至于鸟鼠。”言三山可相望也。余已解在上。武将山，按《长安记》云：“长安城西北有武将山，即前汉末辛孟所隠之处。”高阳原，渭水西自鄠县界流入。汉武建元三年，造便门桥以跨之，斯滮池之别名也。《诗》曰“滮池北流”是也。渭桥石人，《水经注》云：“秦始皇造渭桥铁镦，重不能胜，故刻石作力士孟贲等像祭之，镦乃可动。”今石人犹在邑界。滮水，亦谓圣女泉，又曰高都水，源出县西北，合渭水。《诗》所谓“滮池北流”是也。故汉百姓歌云：“五侯初起，曲阳最怒。坏决高都，连竟外杜。”即此水也。漕水，即沉水也。东自万年县界流入，亦谓潏水，亦谓高都水。汉末王氏五侯大修池沼，引高都水入城，即此水。野韭泽，即汉牛首池之地，在内苑西。《上林赋》谓：“濯鹢牛首。”在丰水西北是也。灞涘，即汉文帝陵也。在灞水之滨，故曰灞涘。八川，司马相如《上林赋》云：“荡荡乎八川。”谓灞、浐、泾、渭、丰、镐、潦、潏也。泾水，出薄洛山。 《左传•襄公十四年》：“诸侯伐秦，济泾而次，秦人毒泾上流，师人多死。”竹水，俗谓之大赤水，出媚加谷。太液池，在建章宫北。池周回十顷，中有采菱越女、鸣鹤之舟。又按《三辅旧事》云：“日出旸谷，浴于咸池，至虞泉即暮。”此即象之。曲江池，汉武帝所造，名为宜春苑。其水曲折，有似广陵之江，故名之。韦述《记》云：“汉为乐游苑于曲江池，乃世祖以校文之所在。芙蓉园、汉武帝庙在池侧。”又一说：唐玄宗明皇帝封张九龄于此，故号曰张曲江。后以秀士毎年登科第赐宴于此，皆不忘校文之义也。钓璜浦、黑龙津，皆渭水之岸也。浦，即太公钓玉璜之所，津，即秦时黑龙饮渭之处。昆明池，《汉武帝纪》：“元狩三年，减陇西、北地、上郡戍卒之半，发谪吏穿昆明池。”臣瓉曰：“《西南夷传》有越嶲、昆明国，有滇池方三百里。汉使求身毒国，而为昆明所闭。今欲伐之，故作昆明池象之，以习水战，在长安西南，周回四十里。”《食货志》又曰：“时越欲与汉用船战，遂乃大修昆明池也。”《庙记》云：“中有二石人，如牵牛织女。”《西京杂记》：“昆明池有戈船、楼船各数百艘。楼船上建楼橹，戈船上建戈矛。四角悉垂幡旌旄葆麾盖，照烛涯涘。《三辅故事》：“昆明池盖地三百二十顷，初穿得黑土。帝问东方朔，曰：“西域胡人知。”明帝时，有忆方朔言者，乃问胡人，曰：‘刦烧之余灰也。’池中有豫章台及石鲸。”《西京杂记》：“昆明池刻玉石为鱼，毎至雷雨，鱼常鸣吼，鬛尾皆动。代祭之以祈雨，往往有验。”《三秦记》：“昆池有台沼，名神池。云尧时池水停船此。池通白鹿原，有人钓鱼，纶絶而去，梦于武帝，求去其钩。明日戏于池，见大鱼衔钩，曰：‘岂非昨所梦乎？’去钩放之。间三日，帝复游池，池滨得明珠一双，帝曰：‘岂昔鱼之报乎？’”定昆池，唐神龙中，乐安公主恃宠请昆明池，中宗不与。主怒，自以家财别穿池，号曰定昆池。雁骛陂，地方六顷。承昆明池下流，在镐池北。沈约诗云：“东出千金堰，西临雁骛陂。”河池陂，亦承昆明而东注渭，一名女观陂。戏水，《水经注》云：“源出骊山。”灵沼，《诗》云：“王在灵沼，于牣鱼跃。”灵囿，即周文王苑名，《诗》云：“王在灵囿，麀鹿攸伏。”注云：“囿，所以养禽兽也。天子百里，诸侯四十里 。”灵囿，言灵道行于囿也。齐宣王曰：“文王之囿，方七十里是也。”昆明观，《三辅黄图》云：“上林苑中有昆明观，盖汉武帝所置。柏梁台，《庙记》云：“汉武帝造，在北阙。”《三秦记》：“柏梁台上有铜凤，亦名凤阙。玉堂，《汉书》：“建章宫有玉堂壁门。”栗园，汉御宿园地。清泠台，《水经注》云：“镐水北径清泠台。”鸣犊泉，按《三辅旧事》云：“昔有犊失母，哀鸣甚苦，地为发泉，若大旱祭之降雨。”永安渠，在大安坊西。隋开皇二年，引渠水西北流入城，经西市而入苑。清明渠，亦在大安坊。开皇初，引沈水西北流入城，经太社、尚食局、将作监、内侍省，而入宫城。龙首渠，一名浐水渠，在永嘉坊。隋开皇初，自东南龙首堰下支分，至长乐陂西北分为二渠入苑。凤凰陂，《太公金匮》云：“武王伐纣，至凤凰陂韈纟解，盖此也。丹水，在上林南。紫泉，在上林北。镐池，皇甫谧《帝王世记》云：“镐池，即周之故都也。”《庙记》云：“长安城西有镐池，在昆明池北，周匝二十一里，溉地三十三顷。”《史记》云：“秦始皇三十六年，使者从关东夜过华阴、平舒道，有人持璧遮使者曰：‘为吾遗镐池君。’因言曰：‘今年祖龙死。’使者问其故，忽不见，置其璧去。使者奉璧，具以闻。始皇默然良久，曰：‘山鬼固不过知一岁事也。’退言曰：‘祖龙者，人之先也。’使御府视璧，乃二十八年行渡江所沈璧也。”苏林云：“祖，始也，龙，人君象，谓始皇也。”下杜城，《左传》：“范宣子云：‘在周为唐杜氏，周宣王杀杜伯所筑。’”东有杜原城在下，故曰下杜。宣帝时，因原为陵而置县焉，更名曰下杜是也，在安僊门南七里。长安故城，在县西北十三里，自光化门向西趣北，乃汉高帝七年修长乐宫成，自栎阳徙都此，本秦离宫也。按惠帝元年正月城长安。三年春，发长安六百里内男女十四万六千人，三十日罢。六月，发徒隶二万人常役，至五年正月，复发十四万五千人，三十日乃罢。九月城成。城南为南斗形，城北为北斗形，周回六十五里。大兴城，即今城也。按《隋书》，开皇二年，以长安故城年代既久，宫宇朽蠧，谋欲迁都。仆射苏威、太师李穆并太史令庾季才等议，合于帝旨，遂以其年六月十八日诏规建置制。至三年三月十八日移入新都。其地即汉故城之东南，属杜县。周之京兆郡万年县界，南值子午谷，西北据渭水，东临浐、灞，西枕龙首原。仆射高颎总领其事。安平公宇文恺创制规模，将作大匠刘龙、巨鹿郡公贺娄子干等充使营建，谓之大兴城。以帝始封大兴公，因以为名。八街九陌，按《三辅旧事》云：“长安城中八街九陌。”汉丞相刘屈妻枭首华阳街，京兆尹张敞走马章台街，陈汤斩郅支王首悬藁街。《三辅黄图》有香室街、夕阴街、尚冠前街。张衡《西京赋》云：“观其城郭之制，则旁开三门，参涂夷庭，方轨十二，街衢相经。廛里端直，甍宇齐平。”是也。九市，《庙记》云：“长安市九所，各方二百六十六步。六市在道西，三市在道东，四里为一市。凡九市，致九州岛之人，在突门，夹横桥大道。”又曰：“旗亭楼在杜门大道南，又有当市楼。”张衡《西京赋》云：“廓开九市，通关带阓，旗亭五重，俯察百隧。”是也。又按《郡国志》云：“长安大侠万子夏居柳市，司马季主卜于东市，晁错斩于东市。西市在醴泉坊，隋曰利人市，因有西市署。”直市，按《三辅黄图》云：“直市在富平津西南十五里，即秦文公造物无二价，故以直市为名。”直城，按《三辅黄图》云：“南头第二门，名直城。”王莽改曰端路，今名直城路是也。犬丘城，《三辅决录》云：“汉平陵县犬丘城，一名槐里城，亦名废丘。”皇甫谧《帝王世纪》：“周懿王二年，王室大衰，自镐徙都，生非子，因居犬丘。”今槐里是也。老子陵，即《郡国志》云：“大陵西，俗谓之老子陵，非也。”汉戾园，汉戾太子史良娣葬于此，其地本秦白亭，在金城坊，后省。汉博望苑，武帝为太子时接宾客之所。在金城坊戾园东南。汉思后园，汉武帝卫皇后之陵园也。《汉书》：“卫后，字子夫，其家号曰卫氏，出平阳侯邑，子夫为平阳主讴者。武帝即位，子夫入宫，有宠，生戾太子，遂立为皇后。巫蛊事起，江充为奸，太子惧不能自明，遂与后同谋诛江充，发兵，兵败，太子走，后自杀。宣帝即位，改葬，置园邑于此。”在金城坊，即故城杜门外大道东。宣帝置倡优杂伎千人，以地为千人乡，即此处。上林苑，《汉书》云：“武帝建元三年，起上林苑，吾丘寿王所奏，东南至蓝田、宜春、鼎湖、御宿、昆吾，旁南山而西，至长杨、五柞，北绕黄山，濒渭而东。”《汉旧仪》云：“上林苑方三百里。”《汉宫殿疏》云：“方百四十里。”长乐宫，《关中记》云：“长乐宫本秦之兴乐宫也。周回二十里，汉太后常居之。”《长安记》云：“兴乐宫，秦始皇造。汉修饰之。宣帝元康四年，神雀五采以万数集长乐宫。五凤三年，鸾凤集长乐宫东阙中树上。”《三辅黄图》云：“长乐宫前殿，东西四十九丈七尺，两杼中二十五丈，深十二丈。”《关中记》又云：“长乐宫有长信、长秋、永寿、永宁四殿。”《三辅黄图》云：“长乐宫有鸿台，有临华殿，有温室殿。”未央宫，《汉书》曰：“高祖七年，萧何治未央宫，立东阙、北阙、前殿、武库、大仓，上见其壮丽，甚怒，曰：‘天下匈匈，劳苦数岁，成败未可知，是何治宫室过度也？’何曰：‘天下方未定，故可因以就宫室，天子以四海为家，非令壮丽无以重威，且令后世无以加也。’上说，自栎阳徙居，都之。”《三辅黄图》云：“未央有宣室、麒麟、金华、承明、武台、钩弋等殿。”《庙记》云：“未央宫有增城殿、昭阳殿。”《三辅黄图》云：“未央宫有白兽殿。”又云：“未央宫台殿三十二，有寿成殿、万岁、广明、椒房、清凉、永延、玉堂、寿安、平就、宣德、东明、飞雨、凤凰、通光、曲台、白虎等殿。”《庙记》云：“未央宫有延年殿、合欢殿、四车殿。”《三秦记》云：“未央宫有朱鸟堂、画室、非常室。”《关中记》云：“未央宫有天禄阁、麒麟阁，有司马门、金马门、青鎻门，玄武阙、苍龙阙，又有钩盾署、弄田。”桂宫，《庙记》云：“桂宫，汉武造。”《汉书》曰：“桂宫有紫房复道，通未央宫。”《关中记》云：“桂宫在未央宫北，周回十余里，中有光明殿，殿上有复道，从宫中西上城，西至建章宫、神明台、蓬山。”《三秦记》云：“未央宫渐台西有桂宫。宫中有明光殿，皆金玉珠玑为帘箔，处处明月珠，金戺玉阶，昼夜光明。”又云：“桂宫，一名甘泉，作迎风台以避暑。”《西京杂记》云：“武帝为七寳床、杂寳案、厕寳屏风、列寳帐，设于桂宫，时人谓为四寳宫。”《汉书》又曰：“北宫中有神君居寿宫，张羽旗设供，以礼神君。神君来则肃然风生，帷帐皆动。”又有明光宫、太子宫、甲观。《汉书》曰：“孝成皇帝，元帝太子也，母曰王皇后。元帝在太子宫生甲观画堂也。”建章宫，《汉书》曰：“武帝太初元年，柏梁殿灾。越巫勇谓帝曰：‘越俗有火灾，即复起屋必以大，用胜服之。’于是作建章宫，度为千门万户，前殿度高未央。其东则凤阙，高二十余丈；其西则商中数十里虎圈；其北治大池，渐台高二十余丈，名曰太液池；中有蓬莱方丈、瀛洲、壶梁，象海中神山、龟鱼之属；其南有玉堂、璧门、大鸟之属。立神明台，井干楼，高五十丈，辇道相属焉。”《三辅旧事》云：“建章宫，周回三十里，殿东别起凤阙，高二十五丈，乘高以望远。又于宫门北起圆阙，高二十五丈，上有铜凤凰，赤眉贼坏之。”《西京赋》云：“圆阙耸以造天，若双碣之相望。”是也。《庙记》云：“建章北阙门也。”又有凤凰阙，汉武帝造，高十七丈五尺。《长安记》云：“俗谓凤凰阙为真女楼。”《古歌辞》云：“长安城西有双阙，上有双铜雀，一鸣五谷生，再鸣五谷熟。”按：铜雀即铜凤凰也。《庙记》云：“建章宫有凤凰阙，一名别风阙。又云嶕峣阙。又有鼓簧宫也。”汉奉明园，汉宣帝悼考墓园也。皇考名进，武帝之孙，戾太子之子也，母曰史良娣，故号曰史皇孙。《汉书》曰：“戾太子败，皇孙及妃王夫人遇害，葬广明。”苏林注云：“苑名也。”又曰：“史皇孙位在广明郭北。”文颖注云：“位，冢位也。”又曰：“宣帝即位，谥考曰悼，母悼后。比诸侯王园，置奉邑三百家。以广明成乡为悼园，皆改葬焉。后八岁，尊号曰皇考，立庙，因园为寝，益奉园民，立奉明县。”潘岳《西征赋》曰：“兆惟奉明。”太和宫，在县南五十里终南山，唐武德八年造，贞观十年废，二十一年以时热，公卿重请修筑，于是使将作大匠阎立德缮理焉，改为翠微宫，今废为寺。周武王宫，即镐京也。在县西北十八里，自汉武穿昆明池于此，镐京遗址沦陷焉。秦阿房宫，在县西北十四里，殿东西五百步，南北五十丈，上可坐万人，下可建五丈旗。表南山以为阙，为复道，自阿房渡渭，属之咸阳。庭中可受十万人，仍置铜人十二于宫前。十五年始成，未暇择令名而乱，以在山阿之旁，故号曰阿房。蒲萄宫，汉哀帝元寿二年单于来朝，以太岁厌胜所在舍之。因起此宫在上林苑西。渐台，在长安故城中，未央宫西，王莽死于此。神明堂，在县西北二十里，长安故城西，上有承露盘。酒池，在长乐宫中。武帝作，以夸羌胡，饮以鐡杯，重不能举，皆抵牛饮。《西征赋》云：“酒池监于商辛，追覆车而不悟。”子午关，在县南百里。王莽通子午道，因置关也。樗里子墓，在县北长安故城中，秦惠王之弟也，卒，葬于此。初谓人曰：“后百岁，当有天子之宫夹我墓。”及汉兴，长乐宫在其东，未央宫在其西，武库正值其墓。二十四狱，《三辅黄图》云：“长安城中有二十四狱。”汉高祖庙，在县南班政坊四里，至皇朝开寳二年勅建修。周穆王陵，在县西南张恭村二十五里。李靖墓，在县西南大李村二十五里。贾躭墓，在县南二十里居安坊。

太平寰宇记卷二十六


关西道二
雍州二
鄠县 蓝田 咸阳 醴泉 泾阳 栎阳 高陵 

鄠县：西南六十五里，旧二十四乡，今五乡。本夏有扈国也。《书》序：“启与有扈战于甘之野。”即今县也。有扈乡，复有扈谷亭，又有甘亭是也。殷为崇国，文王伐崇，即此。秦改为鄠，汉属右扶风，自汉至隋，皆以鄠城置县，即今县北二里故鄠城是也。其城周四里，颓垣尚在，大业十年移于今所。鸡头山，在县东南三十一里，《十六国春秋》云：“伪赵主石生不能守长安，欲西上陇，士卒散尽，遂入鸡头山，为追兵所害。”即此也。牛首山，涝水出焉，而注于潏水，是多飞鱼状，似魽音甘，可疗痔疾。《山海经》云：“此山有鬼草，其叶如葵，其秀如禾，服之使人不忧。”五床山，《郊祀志》谓：“鄠有五床。”即此也。丰水，源出终南山，《书》谓：“丰水攸同。”即同于渭也。涝谷水：出终南涝谷，经县理西北，经萯音附阳宫，注于渭。檀谷水，长安渠水之上流也，源亦出终南檀谷中。太平谷水，一名林谷水，即清渠水之上流也，源亦出终南山。扈阳谷，一名扈水，今名马腹陂。《水经注》云：“扈水上承扈阳池。”萯阳宫，汉《地理志》：“鄠县有萯阳宫。”秦文所起，宣帝甘露二年冬幸之。龙台泽，一云观水也，在丰水西北，近渭。《上林赋》云“登龙台”是也。宜春宫，汉武帝所筑，今为苑名。甘亭，在县西五里。夏启伐有扈，誓师于甘之野，即此处也。《续汉书》云：“鄠县有甘亭。”《水经注》云：“亭在甘水之东。”八部泽，在县东南五里，周回五十里。故鄠城，在县北二里，夏之扈国也。锺官故城，一名灌钟城，在县东北二十五里。盖始皇收天下兵器，销为钟鐻，此或其处。马祖坛，在县东北三十二里龙台泽中。毎年太仆、太常四时祭焉，春祭马祖，夏祭马先 ，秋祭马社，冬祭马步。隋太平宫，在县东南三十一里，对太平谷，因名。隋甘泉宫，在县西南二十二里，对甘泉谷，因名。周酆宫，周文王宫也，在县东三十五里。《诗》云“既伐于崇，作邑于丰”是也。崇侯无道，文王伐之，命无杀人，无坏宫室，崇人闻之，如归父母，遂虏崇侯。酆邑、崇国在秦、晋之间。
蓝田县：东北八十里，旧二十二乡，今四乡。本秦之旧县也。《竹书纪年》云：“惠王命秦子向为蓝田君。”是此。汉《地理志》曰：“蓝田，本秦孝公置，山出美玉。”《周礼》曰：“玉之美者曰球，其次曰蓝田。”盖以县出美玉，故名蓝田。周闵帝割京兆之蓝田，又置玉山、白鹿等三县，置蓝田郡。至武帝省郡，复为蓝田县，属京兆，后遂因之。今县理即峣柳城也，俗亦谓之青泥城。桓温伐苻健，使将军薛珍击青泥城，破之，即其处也。蓝田山，古华胥氏陵在县西三十里，一名玉山，一名覆车山。郭缘生《述征记》云：“山形如覆车之像也。”按后魏《风土记》云，山巅方二里，仙圣游集之所。刘雄鸣学道于此，下有祠，甚严。亦灞水之源出于此，又西有尊卢氏陵，次北有女娲氏谷，则知此地是三皇旧居于此。篑山，在县东南二十五里，《汉书》谓沛公入峣关，踰篑山，即谓此也。倒虎山，一名元象山，在覆车山北。苻坚时，王子年始隐于东阳谷，后避石季龙之乱，徙于此。白鹿原，在县西北六里。按《三秦记》云：“周平王东迁之后，有白鹿游此原，以是得名。”则秦运之象也。晋桓温伐苻健、都护邓遐等奋击于白鹿原，即此地也。风凉原，按《水经》云：“研盘谷、若谷二水合于东，流经风凉原。”即谓此原也。蓝田关，即秦之峣关也。在县东南九十八里，《史记》：“秦将赵高将兵拒峣关也，沛公引兵攻峣关，踰篑山，击秦军，大败之。”周明帝武成元年，自峣关移置清泥故城侧，改曰清泥关。武帝建德二年改为蓝田关 。思乡城，在县东南三十二里。宋武帝征关中，筑城于此，南人思乡，因以为名。灞水，源出蓝田谷，古谓之滋水，秦穆公改焉，以霸盛征名，即秦岭水之下流，东南自商州上洛县界流入，又西北流，合浐水入渭。金谷水，东北流，至浐水，源出终南山之金谷。
咸阳县：北四十里，旧二十乡，今五乡。本周王季旧都也。秦孝公十二年，于渭北作咸阳，徙都之。按《三秦记》云：“咸阳，秦所都。”在九嵏山南，渭水北，山水俱阳，故名咸阳。胡亥时，阎乐为咸阳令。汉高元年，更名新城。七年，罢属长安。元鼎三年，置渭城县，属右扶风。按秦咸阳在今县东十五里咸阳故城是也。《汉书•地理志》：“渭城县，故咸阳地。”苻坚时，于今县东北长陵城置咸阳郡。后魏太和二十年，移咸阳郡于泾水北，今泾阳县也。隋开皇十一年，移咸阳于故咸阳城西北三里，即今县城也。按今县即秦之杜邮也，大业二年省。唐武德二年，权寄理鲍桥。三年，移就白起堡。六年，又移于便桥西北百步官路北，即今县。天授二年四月，武后以其母顺陵在其界，升为赤县。神龙元年十月，却为畿县。毕原，《左传》：“王使詹相伯辞于晋曰：‘我自夏以后稷，魏、骀、芮、岐、毕，吾西土也。’”又曰：“毕原、酆、郇，文之昭也。盖武王克商之后，以其地封文王子也。杜注：“毕国在长安西北。”《关中记》：“高陵北有毕原，原南北数十里，东西二三百里，无山川陂湖，井深五十丈，亦谓之毕陌。”秦谓池阳原，汉名长平坂，汉氏诸陵，并在其上。下又名石安原，即石勒置石安县之所。渭水，南去县三十里，西南自始平界流入，东与丰水会于矩山。旧有便门桥，即此处。咸阳故城，秦自孝公、惠文王、悼武王、昭襄王、庄襄王、孝文王、始皇帝、胡亥，并都咸阳，即此城也。汉以为渭城县。《史记•秦本纪》：“孝公十二年，作咸阳，筑冀关，徙都之。”《始皇本纪》：“二十六年，秦初并天下，收天下兵，聚之咸阳，铸以为锺鐻、金人十二，重各千石，置庭中。徙天下豪富于咸阳十二万户。诸庙及章台、上林，皆在渭南。秦毎破诸侯，写仿其宫室，作之咸阳北坂上，南临渭。自雍门以东至泾渭，殿屋复道，周阁相属，所得诸侯美人、钟鼓，以充之。”《汉书》：“邹阳上书云：秦倚曲台之宫。”应劭注云：始皇所理处，若汉之未央也。《三辅黄图》：“秦始皇兼天下，都咸阳，因北陵营殿，端门四达，以则紫宫，象帝居，渭水贯都以象天汉，横桥南渡以法牵牛。”《庙记》云：“北至九嵏、甘泉，南至长阳、五柞，东至河，西至汧、渭之交，东西八百里，南北四百里，杂宫、别观相属也。木衣绨绣，土被朱紫，宫人不移，乐不改悬，穷年忘归，犹不能遍。”《三辅旧事》云：“始皇表河以为秦东门，表汧以为秦西门。中外殿观百四十五。后宫列女万余人，妇人之气上冲于天。至胡亥时，天下苦秦。汉元年，秦王子婴降。项羽引兵西屠咸阳，杀子婴，烧秦宫室，火三月不灭。及汉兴，以为渭城县，属右扶风。按秦咸阳在今县东二十里，汉渭城县亦理于此。
长陵故城，在今县东北四十里。初，汉徙关东豪族以奉陵邑，长陵、茂陵各万户，其余五陵各五百户，皆属太常，不隶于郡。去高帝长陵三里。晋省，今废城存。故杜牧诗曰：“小市长陵住。”即此也。故渭城，在今县东北二十二里，渭水北，即秦之杜邮，白起死于此。其城周八里，秦自孝公至始皇皆都于此城。武帝元鼎三年，更名渭城，后汉省并，地入长安，故此城存。安陵故邑，周之程邑，汉为县，惠帝置。《周书》曰：“惟王季宅于程。”《孟子》曰：“文王卒于毕郢。”即此地也。《帝王代记》：“王季徙宅于程。”阳陵城，故弋阳地。景帝改为阳陵县，属冯翊。废城在县东北四十一里，东至景帝陵二里。曹魏省之。张敖冢，在安陵东三十里。冢上有五岳之象，今人谓之五角冢。平陵城，汉平陵县，属右扶风。在今县西北八十里故城是也。昭帝陵，在故县城北二里，魏黄初中，改为始平县，苻秦移县于茂陵故城，因而荒废。按《郡国记》云：“平陵故城与茂陵故城相去二里。”细柳仓，在县西南三十里，汉旧仓名。文帝六年，周亚夫屯军之所也。张楫云昆明池南，恐为疏远。棘门，在县东北一十八里，本秦阙门也。汉文帝使将军徐厉屯兵于棘门，谓此也。周氏陂，周回一十三里。汉太尉周勃家在陂，其子亚夫有功，遂赐此陂，故地以氏称之。杜邮亭，在县西南三十八里，白起自刎之处。秦兰池宫，在县东二十五里。秦磁石门，在县东南一十五里，东西有阁道，即阿房之北门也。累磁石以为之着鐡甲入者，磁石吸之，不得过，羌胡以为神。兰池陂，即秦之兰池也，在县东二十五里。初，始皇引渭水为长池，东西二百里，南北二十里，筑为蓬莱山，刻石为鲸鱼，长二百丈。始皇帝尝微行，遇盗于兰池，见窘。武士击杀盗，关中大索。中渭桥，在县东南二十里，本名横桥，架渭水上。始皇都咸阳，渭水贯都以象天汉，横桥南渡以象牵牛。渭水南有长乐宫，渭水北有咸阳宫，欲通二宫之间，故造此桥。汉末，董卓烧之，魏文帝更造，刘裕入关又毁之，后魏重造，贞观十年移于今所。便桥，在县西南一十里，架渭水上。武帝建元三年，初作便门桥，在长安北、茂陵东，去长安四十里。长安城西门曰便门，此桥与门对，因号便桥。白起祠，在县城中。周文王陵，在县北一十五里。周武王陵，在县北一十五里。周成王陵，在县西北二十里。周康王陵，在县北一十五里。汉长陵，高帝陵也，在县东三十里。安陵，汉惠帝陵也，在县东北二十里。霸陵，汉文帝陵也，在县东北二十五里。阳陵，汉景帝陵也，在县东四十里。平陵，汉昭帝陵也，在县东北一十三里。杜陵，汉宣帝陵也，在县西北二十二里。渭陵，汉元帝陵也，在县西北七里。延陵，汉成帝陵也，在县西北一十三里。义陵，汉哀帝陵也，在县北八里。康陵，汉平帝陵也，在县西北九里。太公冢，在县东北二十五里。周公墓，在县北十里。萧何墓，在县东北三十七里。张良墓，在县东北三十六里。曹参冢，在县北三十五里。纪信冢，在县北四十里。冯唐冢，在县东北七里。李左车冢，在县北一十五里。董贤冢，在县东北一十八里。蒙恬冢，在县东北二十里。鉏麑冢，在县东北三十里。尉迟敬德冢，在县东三十里。戚夫人冢，在县西一十五里。
醴泉县：西北一百二十里，旧十六乡，今六乡。本汉谷口县地，在九嵏山东、仲山西，当泾水出山之处，故谓之谷口。《沟洫志》云：“白渠首起谷口，尾入栎阳，注渭中。”袤二百里，溉田四千五百余顷。人得其饶，歌曰：“田于何所，池阳谷口。郑国在前，白渠起后。举臿为云，决渠为雨。泾水一石，其泥数斗。且溉且粪，长我禾黍。衣食京师，亿万之口。”即谓此也。后汉及晋，又为池阳县，魏改为宁夷县，隋开皇十八年，改为醴泉县，界有后周醴泉宫，因以为名。其城，即古仲桥城也。九嵏山，高六百五十丈，周回五十里。按《四夷郡国县道记》云：“九嵏山，东连仲山，西当流泾水出处，故谓之谷口。”承阳山，山有石泉所出，《三辅黄图》所谓浪水是也。谷口城，汉县城也，在今县东北四十里古城是也，属左冯翊。《沟洫志》云：“田于何所，池阳谷口。”即此城也。王莽改为谷喙，汉《郊祀志》云：“公孙卿言黄帝升僊于塞门。”《水经注》：“九嵏山东、仲山西，谓之谷口，即塞门也。”指谓此耳。今按云阳县谷池水所出，亦谓之谷口。唐太宗昭陵，在县西北九嵏山六十里，南有陪葬功臣房玄龄、李靖、李绩、魏征、高士亷、尉迟敬德、长孙无忌、萧瑀、虞世南、唐俭等，此不备述。唐肃宗建陵，在县东北一十八里武将山。唐太宗庙，皇朝建隆四年，勅立庙祭祀。
泾阳县：北二百里，旧十八乡，今六乡。本汉旧县，《史记》：“秦昭王弟封泾阳君。”是此地。《汉书•地理志》：“泾阳属安定郡。”按此前泾阳县在今渭州平凉县界泾阳故城是也。惠帝改池阳县，属左冯翊，故城在今县西北二里，以其地在池水之阳，故曰池阳。后魏废，于今县置咸阳郡，苻秦又置泾阳县，隋文帝罢郡，移泾阳县于咸阳郡，属雍州，即今县是也。石安原，在县南七里，高二十丈，东西三十八里，南入咸阳县界。泾水，西北自池阳县界流入，经县南七里，东南入高陵县界。《左传•襄公十四年》：“诸侯伐秦，济泾而次，秦人毒泾上流，师人多死。”龙泉陂，在县南三里，周回六里，多蒲鱼之利。太白渠，在县东北十里。中白渠，首受太白渠，东流入高陵县界。南白渠，首受中白渠，东南流，亦入高陵界。焦获薮，在县北，亦名瓠口。《史记•河渠书》：“韩水工郑国说秦孝公，令凿泾水，自中山西抵瓠口，郑、白二渠出焉。”《尔雅》十薮，谓周有焦获是也。溉田万顷，皆见《沟洫志》。长平观，在县东南九里。秦望夷宫，在县东南八里，北临泾水以望北夷，故名之。《史记》云：“秦二世三年，梦白虎啮其左骖马，杀之，心不乐，卜泾水为祟。二世乃斋于望夷宫，欲祠泾，沈白马。赵高乃使其壻阎乐杀胡亥于望夷宫。”长平坂，俗名睦城坂，在县西南五十里，东方朔《记》曰：“汉武上甘泉，至长平坂上驰道，有虫盘而伏地，赤如生肝状，头、目、口、鼻、耳、齿俱见。先驱旄头驰还以闻，方朔从在后，上使往视之。还对曰：‘怪也！’上曰：‘何谓？’对曰：‘秦始皇拘系无罪，幽杀无辜，众庶怨恨，愤气之所生也，是地必秦故狱处也。’诏丞相公孙弘按图，地果秦狱也。上曰：‘善，当何以去之？’朔曰：‘积忧者得酒而忘，寘酒其上必消糜。’以酒浇之，果消，上大笑曰：‘东方生，真先生！’赐帛百匹。自此之后，属车载酒。”
栎阳县：东北一百里，旧二十五乡，今四乡。秦旧县，秦献公自雍始都于此。汉高元年，项羽封司马欣为塞王，都此。高祖亦曾都之。七年，徙都长安。高祖既葬太上皇于万年陵，分栎阳城置万年县，以为陵邑，理栎阳，故栎阳城亦名万年城，后属左冯翊。后汉省栎阳入万年县，后魏太和中，又分置鄣县。宣武又分置广阳县。周明帝二年，省万年入广阳、高陵二县，更于长安城别置万年县，广阳仍属冯翊郡。隋开皇三年罢郡，广阳属雍州。唐武德元年，改为栎阳。元和十五年四月，并移隶奉先县，以奉景陵。《后汉书》曰：“周躬，字子宇，为栎阳令。有万良者，为父报仇，自械诣狱，躬谓良曰：‘见恶不报，非孝也。逃罪忘君，非忠也。今良忠孝已立。’遂解械而释之。”沮水，一名石川水，北自富平县界流入。《水经注》云：“沮水，东经万年故城，在泾、渭北，小河是也。”畦畤，《史记•封禅书》：“秦献公时，栎阳雨金，自以得金瑞，故作畦畤祠于栎阳，以祀白帝。”注云：“畦畤形如韭畦，各一土封也。”煮盐泽，在县南一十五里，泽多咸卤。苻秦时，于此煮盐，周回二十里。清水陂，在县西南十里，多水族之利焉。汉太上皇陵，《郡国县道记》云：“高帝葬太上皇于栎阳北原，因置万年县于栎阳大城内，以为奉陵邑。”其陵在东者，太上皇，在西者，即昭灵后陵也。大泽乡，元和初割属富平。万年乡，元和元年六月，勅割隶奉先县，以奉景陵。
高陵县：东北八十里，旧七乡，今五乡。本汉旧县，属左冯翊，秦孝公所置。魏文帝改为高陆县，属京兆。自此以前，其县在今县西南故城是也。后魏移于今所。隋大业二年，复为高陵县城，大业七年所筑。鹿苑原，《三辅黄图》曰：“安陵有果园鹿苑。”谓此也。鹿台祠，在鹿苑原上，百姓所祷，水旱有感，今号为龙台将军。后秦二主冢，在县东一十三里，即姚苌、姚兴也。龙跃宫，在县西十四里，唐高祖太武皇帝龙潜旧居也。武德六年，置龙跃宫。德宗改为修真观。翰林学士吴通微撰碑文，顺宗皇帝书。唐西平王李晟墓，在县东南一十里，裴度撰碑文，柳公权书。渭水，在县西南二十里。
校勘
  雍州二
  鄠县
  扈阳谷今名马腹陂，别本作马复。
  咸阳县
  霸陵杜陵，按《元和郡县志》，咸阳县俱载诸陵，无霸陵、杜陵，而《长安志》：霸陵、杜陵皆在万年县，今《记》万年亦巳有杜陵，盖误载于咸阳耳。

太平寰宇记卷二十七


关西道三
雍州三
兴平 昭应 武功 干佑 

兴平县：西九十里，旧二十乡，今六乡。本周犬丘之地也。按汉《地理志》：“周曰犬丘，秦曰废丘。”项羽封章邯为雍王，都于此。汉高帝改为槐里，今县北故城是也。武帝又割置茂陵县，以茂陵在此邑。昭帝又割其地置平陵县，以平陵之故也，属右扶风。魏黄初元年改为始平国，因原以建名，歴晋至苻坚，移于茂陵城。后魏永安元年，移于今县东北十五里。魏恭帝元年， 又移于县东北二十五里。大象二年，复移于今县东南一十五里文学城。隋大业九年，自文学城移于今所。唐景龙四年，车驾送金城公主至县，因改为金城县，置于马嵬故城，即姚苌时扶风王骈以数千人保马嵬故城，是此处也。至德二年，复为兴平县，寻又复为金城，今改为兴平。渭水，南去县二十九里。马牧泽，在县东南二十里，南北广四里，东西二十一里。百顷泽，在县西二十五里，周回一十六里，多蒲鱼之利。始平原，《三秦记》云：“长安城北有始平原，数百里，其人井汲巢居，井深可五十丈。”即此原。犬丘城，一名槐里城，一名废丘城，今在县东南一十里。秦仲之子庄公伐西戎，复其地，为西垂大夫，即此。周懿王所都，项羽封章邯为雍王，都废丘，亦此城。魏黄初元年，于故城置扶风郡。至晋泰始中，郡徙理郿，改此城为始平国，领槐里县。后魏真君七年，自此城徙槐里县于今县理西二十五里槐里故城，此城遂废。茂陵故城，在今县东北一十九里，汉武帝陵在槐里之茂乡，因以为名，守陵、溉树、扫除，凡五千人，至宣帝始为县，晋并入始平县，后魏曾于此置始平郡，领始平县。真君七年废郡，庄帝永安元年，又移于今县东北十五里始平故城，此城遂废。马嵬故城，一名马嵬坡，马嵬，姓名也，于此筑城以避难，未详何代人。唐天寳末年，玄宗西幸次马嵬驿，为禁军不发，杀杨妃于此，复有端正树存焉。刘禹钖《经马嵬坡》诗：“绿野扶风道，黄尘马嵬驿。路邉杨贵人，坟高三四尺。乃问里中儿，皆言幸蜀时，军中诛侫幸，天子舍妖姫。羣吏伏门屏，贵人牵帝衣。低徊转美目，风日为无晖。贵人饮金屑，倐忽蕣英暮。平生服杏丹，颜色真如故。属车尘已远，里巷来窥觑。共爱宿妆妍，君王畵眉处。履綦无复有，履组光未灭。不见岩畔人，空见凌波袜。邮童爱踪迹，私手解盘结。传看千万眼，缕絶香不歇。指环照骨明，首饰敌连城。将入咸阳市，犹得贾胡惊。”汉龙泉庙，在县东北二十四里，武帝庙号也。汉黄山宫，在县西南三十里，武帝微行，西至黄山宫，即此也。章邯台，在县东南一十里。汉公孙弘墓，在县东北一十八里。卫青墓，在县东北十九里，起冢象庐山。霍去病墓，在县东北一十九里，起冢象祁连山。李夫人陵，在县北一十六里，俗谓之英陵。李延年墓，在县东北一十八里。董仲舒墓，在县东北二十里。
昭应县：东五十八里，旧十八乡，今三乡。县即汉新丰之地，本骊戎国，晋献公伐骊戎是此地，秦灭之，为骊邑。汉高帝七年，以太上皇思彭城之丰，欲东归，于是高帝筑此以为新丰县，属京兆，今县东一十二里故城，即汉县之所。后汉灵帝末，移安定郡阴盘县寄理于此，今亦谓之阴盘城。后魏太和九年，自此移阴盘县于今昭应县东三十二里泠水西、戏水东，司马村故城也。其新丰县自阴盘县寄理之后，又移理于故城三十里，盖在零水侧。周闵帝元年，又徙于天寳废新丰县东南七里，隋大业六年，又移于天寳中废县所治。垂拱二年，以新丰县东南三十里有山踊出 ，因改为庆山县。天授二年，于县界零口置鸿州，取庆山、渭南两县十二乡，于郭下置鸿门县，以庆山、高陵、栎阳、渭南五县以隶焉。至久视元年，废州，并废鸿门县。神龙元年，复为新丰县。天寳初，玄宗每岁十月幸温汤，岁尽而归，以县去汤稍远，四年，废新丰改为会昌县，后以太宗昭陵之故，数有应征事，宰相称贺，至七载十二月，改为昭应。骊山，在县东南二里，即蓝田山也。温汤出于山下，其阳多寳玉，其阴多黄金，《三秦记》云：“始皇作阁道至骊山八十里，人行桥上，车行桥下。”今石柱犹存。山上立祠，名曰露台。浮胏山，《水经注》云：“盖骊山之别麓，而有异名也。”凤凰原，《后汉书》：“延光二年，凤凰集于新丰。”即此原也，亦骊山之别麓。佷音恒石，在县东一十里。初，秦始皇之葬，远采此石，将致之骊山，在此不复动。石高一丈八尺，周回一十八步。坑儒谷，在县东南五里。始皇以骊山温处，令人冬月种瓜，招天下儒者议之，各说不同，因发机陷之。唐玄宗改为旌儒乡，立旌儒庙，贾至为碑文。鸿门坂，《续汉书》：“沛公见项羽处，在县东七十里旧大道北下坂口。”按《关中记》，鸿门在始皇陵北十里新丰路。《汉书》云：“文帝登霸陵，指新丰路示慎夫人曰：‘此是北走邯郸道也。’”又亭尉呵李广处。温泉，在骊山之西北。按《三秦记》云：“入汤须以三牲祭之，不尔，即烂人肉。”《张衡赋》序云：“余适骊山，观温泉，浴神井，嘉洪泽之普施，乃为之赋。”今按泉有三，其一所，即有皇堂石井。周武帝天和四年，大冢宰宇文护所造，隋文帝列树松柏，唐开元十一年，置温泉宫于骊山，至天寳六年改为华清宫，始移于岳南，又造长生殿以祠神，玄帝岁常幸焉。杜牧《过华清宫三絶句》云：“长安回望绣成堆，山顶千门次第开。一骑红尘妃子笑，无人知是荔枝来。新丰緑树起黄埃，数骑渔阳探使回。霓裳一曲千峰上，舞破中原始下来。万国笙歌醉太平，倚天楼殿月分明。云中乱拍禄山舞，风过重峦下笑声。”戏水，在县东二十七里，《水经注》云：“泠水出浮胏山，戏水出骊山鸿谷，又北歴戏亭东。”即周章军西至戏，秦将张即拒破之，亦此地也。百丈水，即泠水之别名。历阴盘、新丰两原之间，北流注于渭。阴盘故城，汉旧县，属安定郡，后遇乱，徙于此，属京兆。后魏文帝太和九年，移此额于泠水西戏水东以城之，是此也。步昌亭，《三辅黄图》云：“成帝于霸陵北步昌亭起昌陵。”即武帝之废陵也。曲邮亭，张良追汉高祖处也。露台祠，即始皇祠也。按辛氏《三秦记》云：“骊山顶有始皇祠，不斋戒而往，即风雨迷道。”幽王城，一名幽王垒，《国语》：“幽王灭于戏。”《史记》：“幽王以申侯女为后，王爱褒氏之子伯服，为太子，申侯怒，乃与犬戎共攻幽王，杀之骊山之下，虏褒姒，取周赂而去。”潘岳《西征赋》云：“履犬戎之侵地，疾幽后之诡惑。举伪烽以沮众，淫嬖褒而纵匿。军败戏水之上，身死骊山之北。赫赫宗周，灭为亡国。”骊戎故城，在县东二十四里。殷周时，骊戎国地也。新丰故城，在县东一十八里，汉新丰县也。汉七年，高祖以太上皇思东归，于此置县，徙丰人以实之，故曰新丰，并移枌榆、旧社、街衢、栋宇，一如旧制。士女老幼，各知其室，虽鸡犬混放，亦识其家焉。周幽王陵，在县东北二十五里。秦始皇陵，在县东八里。始皇即位，治骊山陵，役徒七十万人。今按其陵高大，亦不足役七十万人。积年之功，盖以骊山水泉本北流者，皆陂障使东西流，又此山无石，取于渭北诸山，其费功力由此也。汉成帝陵，废昌邑王陵，已上二陵，俱在邑界。冯衍墓，后汉人，在县西四里。段太尉墓，在县西四十五里，即段秀实也。
武功县：西北一百四十里，旧十四乡，今四乡。汉旧县，古有邰国，尧封后稷之地。周平王东迁，以锡秦襄公。孝公作四十一县，斄、美阳、武功各其一也。斄与邰，音同字异，武功盖在渭水南，今郿县地是也。按旧县境有武功山，斜谷水亦曰武功水，故诸葛武侯《表》云：“遣孟琰据武功水。”又杜彦达云：“太白山，南连武功山。”是则县本以山水立名也。唐武德三年，分雍州之武功、好畤、盩厔、扶风四县于今理置稷州，因后稷所封为名。贞观元年，废州，以县属京兆。武后天授二年，又为稷州，以武功、奉天、始平、盩厔、好畤等五县属焉。至大足元年，废州县仍隶府。后唐同光中，割属凤翔。长兴元年，却复京兆。三畤原，在县西南二十里，高五十丈，西入扶风县界。敦物山，即华山之别名也。自华州华阴县东接潼关，连亘经于是邑。莫谷水，《水经注》云：“莫谷水，南经美阳县，与中亭川水相合。”雍水，俗名别水，亦曰围川水，西北自扶风界流入。斄城，一名武功城，在周，为邰国后稷所封之邑，汉为斄县也，在今县西南二十二里。后汉省，复自渭水南移武功县于斄故城，因谓之武功城。后魏孝文太和十一年，改武功为美阳县，仍于此置武功郡。周武天和四年，美阳还旧理。建德三年，省郡，别立武功县于中亭川，即今县理也。《晋地道记》云：“省斄以并郡，盖取斄之南境渭之南以并郡，非省县也。”唐武德三年，于此置稷州，贞观元年废。斜谷，其斜谷水出衙岭山北，至郿入渭。周城，一名美阳城。《汉志》：“美阳县西北中水乡，周太王所居邑，即此也。”《诗》云：“古公亶父，来朝走马，率西水浒，至于岐下。”又曰：“周原膴膴，堇荼如饴，爰契我龟，筑室于兹。”《帝王世纪》：“周太王避狄，循漆水，踰梁山，徙邑于岐山之阳。今扶风、美阳西北有岐阳城，旧周地也。”小槐里，李奇曰：“槐里之西城也。”东已有槐里城，以此城为小槐里。《魏志》：“太祖以阳阜为武都太守，以武都孤远，欲移之。人多恋土，然阜威信素着，前后徙入居京兆、扶风、天水界者万余户，于是徙郡于小槐里，百姓襁负随之。”此城也。六门堰，西魏文帝大统十三年，置六斗门节水，因名之。斄亭，后汉王忳音屯，除郿令，之官，至斄亭，亭长曰：“亭有鬼，数杀过客，不可宿也。”忳曰：“仁胜凶邪，德除不祥，何鬼之避？”即入亭止宿。夜中，闻有女子称冤之声，忳叱曰：“有何枉状，可前求理乎？”女子曰：“无衣，不敢进。”忳便投衣与之，女子乃前，诉曰：“妾夫为涪令之官，过宿此亭，亭长无状，枉杀妾家十余口，埋在楼下，悉盗取财货。”忳问亭长姓名，女子曰：“即今门下游徼者也。”忳曰：“汝何故数杀过客？”对曰：“妾不得白日自诉，毎夜陈冤，客辄眠，不见应，不胜感恚，故杀之。”忳曰：“当为尔理此冤，勿复杀良善也。”因解衣于地，忽然不见。明旦，召游徼诘问，惧伏罪，即收系，得同谋十余人，悉伏罪。遣吏送其丧归乡里，于是亭遂清安。美阳城，汉县，在今县西七里，南有周原。后魏太和十一年，移废县于古斄城中。后改武功为美阳县。周天和四年，武功复还旧理。建德三年，省此邑，今县余址殆尽。《汉书》注：“岐山在美阳西北。五泉渠，西自岐州扶风县界流入，经三畤原，隋文葬此原上。水入成国渠，合，亦有六堰门，西魏大统十三年，筑以节水。后稷祠，在县西南二十里。《郊祀志》：“周兴于邰邑，至今血食焉。”姜嫄祠，在县西南二十里。《关中记》：“姜嫄祠在邰城东。”隋文帝泰陵，在县西南二十里三畤原上。庆善宫，在县南一十八里，唐家旧宅，南临渭水。武德元年置宫，贞观六年，銮驾亲幸，宴羣臣，赋诗焉。苏许公墓，在县西一十里苏村，神道碑存。
干佑县：西南三百五十里，旧三乡，今四乡。本汉洵阳县地。唐通天元年，分丰阳县及招谕左绵等谷逃户，以置安业县。景龙三年，改属雍州。景云元年，复隶商州。干元三年，改为干元县，仍属京兆府。寻又归商州。汉干佑二年，又属京兆，便以年号名县。藴谷，在县西南七里。

太平寰宇记卷二十八

同州 沙苑监
同州：冯翊郡，今理冯翊县。《禹贡》雍州之域，春秋属秦，战国时为秦、魏二国之境。按汉史，自高陵以东皆魏地，始皇平天下，为内史地，项羽分为塞国，汉高帝初置河上郡，九年复罢，按其地即汉临晋县地。临晋，故大荔国，秦获之，更名临晋。景帝分左、右内史，此谓左内史，武帝改为左冯翊，后汉因之。魏除左字，但为冯翊郡。旧理在长安城太上皇庙西南，今失所在。按《魏略》云：“建安初，分冯翊为右内史，高陵东为左内史。”是也。晋因之。后魏兼置西华州。按《后汉书》云：“孝明帝分华山郡置武山郡。”西魏改华州为同州，以“漆沮既从，沣水攸同”，言二水至斯同流入渭，以城居其地，因为州之名，在冯翊县，而冯翊郡如故。按《郡国记》云：“同州所理城，即后魏永平三年刺史安定王元爕所筑，其东城，正光五年刺史穆弼筑，西与大城通，其外城，大统元年刺史王罴筑。自今奉先县东北五十里，李润镇分泰州置华州理于此，废帝三年，又改为同州，其同城，盖自后魏以后修筑，非汉之临晋县。《地志》以为汉临晋县，未详其事。盖后汉于此置临晋县，今取朝邑界故临晋城为名，晋改为大荔，后魏初复名临晋。孝文大和十一年，又改为华阴，至孝昌二年，以重名，又改为武乡县，仍属武乡郡，即摭实也。隋开皇初废郡，炀帝初，州废，复置冯翊郡。唐武德元年，改为同州，领冯翊、下邽、蒲城、朝邑、澄城、白水、合阳、韩城八县，三年，分朝邑置河滨县，分合阳置河西县，分澄城置长宁县，仍割河西、韩城、合阳三县于河西，置西韩州，九年，分冯翊置临沮县，贞观元年，省河滨、临沮二县，八年，省长宁县，废西韩州，以合阳、河西二县来属，垂拱元年，割下邽属华州。开元四年，割蒲城县属京兆府，天寳元年，改同州为冯翊郡，干元元年，复为同州，本匡国军节度，梁改为忠武军，一作定国军。后唐同光初复旧，周显德六年降为刺史，皇朝改为定国军节度。
元领县七，今八：   
冯翊、合阳、澄城、白水、韩城、胡邑、夏阳、蒲城。雍州割到。
州境：
东西一百八十五里，南北二百二十八里。
四至八到：
东至东京一千一百里。东至西京六百五十里。西至长安一百八十里。
东至河东郡八十一里。南至华州七十八里。西至华州下邽县八十九里。
北至鄜城县二百四十二里。东南至华州华阴县。阙。西南至京兆府二百七十里。西北至京兆府同官县九十里。东北至龙门县一百六十六里。
戸：
唐开元户：五万六千五百九十九。皇朝户：主二万二千六百七十六，客四千八百一十九，河东户一百九十五。、
风俗：
《汉书•地理志》云：“滨南山、近夏阳，人俗质木，不耻寇盗，性刚毅而好胜敌。”
姓氏：
冯翊郡五姓：郭、盖、雷、党、吉。
人物：
苍颉，姓侯冈氏，冯翊人，黄帝史官，造书契。严干，善《春秋公羊》，锺繇交好，与繇答难，干曰：“故吏为明公服耳，然《公羊》未肯也。”
土产：
皱文靴、今贡。蒲合、麝香、鹘、石熬饼、旧贡。草坐、白蒺藜。《本草》云：“防风生沙苑。”    
冯翊县：旧三十四乡，今十一乡。本汉临晋县，故大荔戎城，秦获之，更名戎国城，在今州东三十七里朝邑县界故王城是也，旧说：秦筑高垒以临晋国，故曰临晋。晋武帝改为大荔，后魏改为华阴，后以名重，改为武乡，隋大业三年，改为冯翊县。冯，辅也，翊，佐也，义取辅佐京师。渭、洛、河三水皆经郡界。九龙泉：在县东南八里，有九穴，同为一注，因名九龙，今谓之鹅鸭池。甘泉：出匮谷中，其水尤美，最堪造酒。商原：在州北三十五里。《水经注》云：“洛水南经商原西，俗谓许原也。洛水：自西北澄城县界流入，亦曰沮水。沙苑：一名沙阜，在县南十二里。郦道元《水经注》云：“洛水东经沙阜，东西八十里，南北三十里，俗名之沙苑，即西魏文帝大统三年，周太祖为相国，与高欢战于沙苑，大破之。其时太祖兵少，隠伏于沙草之中，以奇胜之，后于兵立之处，人栽一树以表其功。今树犹有存，仍于战处立忠武寺，今以其战处宜六畜，置沙苑监。兴德宫：在县南三十二里，唐义旗将趣京师，军次于忠武园，因置亭子，名兴德宫。属家令寺。苦泉，按梁氏《志》云：“在许原，地有苦泉，水味醎苦，羊饮之肥而肉美。”今于泉侧置羊牧，因相传为沙苑细肋羊。”谚云：“苦泉羊，洛水浆。”遗柳，西魏宇文泰败高欢于沙苑，泰矜功，令骑士种柳各一株，数及七千，至今沙苑最多柳焉。重泉城：《三秦记》云：“冯翊西北三十里有重泉城，即汉武帝为李夫人所筑。”龙首渠：《史记》云：“临晋人穿渠得龙首，故名龙首渠。”司马迁祠，代父谈毕《史记》者，昔居于郡，今有祠在焉。
合阳县：东北一百二十里，旧十六乡，今七乡。汉旧县，属左冯翊。《郡国志》云：“今县南二十里有城，即古莘国地也。散宜生为文王求有莘氏美女，以献纣，即此地。”按应劭注云：“在合水之阳。”诗《大雅•大明》篇云：“在洽之阳。”即此也。《水经注》云：“合阳城南有汉水，东流于河，与瓠首水相近。”《郡国县道记》云：“合阳城，魏文侯筑，今夏阳县南三里故城是也。”周武帝时属澄城郡。隋开皇十六年，自故城移县于今理，梁割隶河中府。后唐天成元年，复旧。刳首水：《左传》：“晋败秦师于令狐，至于瓠首。”杜注云：“令狐在河东，当与瓠首相接，瓠首坑在合阳也。”羁马城，《左传•文公十二年》：“秦伯伐晋，收羁马。”又《成公十三年》：“晋侯使吕相絶秦曰：‘翦我羁马。’”是此也。太姒庙，周文王娶有莘之女太姒，即邑人。今郡有文母祠，存祀典。故蒲城县：唐开元中改为奉先县，割入京兆府。
澄城县：北一百里，旧十七乡，今九乡。本汉征县之地。韦昭云：“征音惩，征澄同声，后人误为澄。《春秋•文公十年》；“秦伐晋，取北征。”即此城是也。后魏太平真君七年，分合阳县又于今县理置澄城郡。隋开皇三年，罢郡，以属同州。唐长庆四年，割隶奉先县，以奉先陵。梁割属河中府。后唐同光复旧。温泉：《水经注》云：“泉有三原，奇川鸿泻，西注于洛，亦曰帝喾温泉。又有甘泉水，出匮谷中，其水尤美，堪造酒，泉东至新里。《左传•僖公十八年》：“梁伯益其国而不能实也，命曰新里。”《左氏传》“僖公十八年秦取之”，即此也 。征城：在县西南二十二里，即《左氏•文公十年》“秦伐晋，取北征”是也。汉以为征县，属冯翊，今俗名避难堡。后汉省，晋复置，寻又省。新城：《左氏传•文公四年》：“晋侯伐秦，围阮新城。”即是此也。云门谷水：源出澄城县界。王官城：即秦邑名也。废城在县西北。又《成公十三年》：“晋侯使吕相絶秦，俘我王官，翦我羁马。”干坑：《汉书•沟洫志》云：“武帝时严熊上言：‘临晋人愿穿洛，以溉重泉以东万顷余田。’于是发卒万人穿渠，自征引洛水至商颜。”商颜今在冯翊县界，名曰龙首渠。按州西三十里有干坑，即龙首之尾。
白水县：西北一百二十里，旧十七乡，今七乡。按《史记》：“秦文公分清水为白水县。”即此地也，后废。在汉为粟邑县，粟邑故城在县西北二十八里。汉薛宣为左冯翊，以粟邑县小，僻在山中，其人谨朴，以频阳令薛恭换粟邑令尹赏，二县俱大理，又为汉衙县地。春秋时，秦、晋战于彭衙是也。后魏和平三年，分澄城郡于此置白水县及白水郡，南临白水，因以立名。永平三年，移郡于今县西南三十五里奉先县界。隋开皇三年罢郡，以县属同州。邑有会宾乡，唐长庆四年割隶奉先县，以奉先陵。沮水：按郦道元注《水经》云：“洛水东南，沮水入焉，故洛水亦名漆沮水。”盖其境东南谷多白土，因曰白水。柳谷水：《郡国县道记》云：“衙城侧有柳谷水，即彭衙水，南流至县理东北合洛水。”是也。姚谷：《魏书》云：“姚谷属白水。”粟邑城：汉县，在县西北二十八里，有故城存。又曰：粟邑县僻在山中，其人谨朴，薛宣为冯翊，以频阳令薛恭换粟邑令尹赏，二县俱大理。彭衙城：故地在今县东北六十里，有故城。《左氏》谓：“秦、晋战于衙彭。”即此也。后汉安帝以上郡避羌寇，寄理于此，因省衙县。晋惠帝再置，寻又省焉。
夏阳县：东北百三十里，旧十一乡，今六乡。古有莘国，汉合阳县地。按梁氏《十道志》云：“唐武德三年分合阳于此置河西县，以在河之西为名，又割同州之合阳、韩城二县于今理，置西韩州，取古韩国为名也，以河东有韩州，故此加西。贞观八年废西韩州，以县属同州。干元三年，改为夏阳县。”
瀵水：总名，发源黄河西岸平地。《尔雅》：“瀵，大，出尾下。”郭璞注：“河东汾阴县有水口如车轮，濆沸涌出，其深无限，名为瀵魁。”冯翊合阳复有，亦如之，相去数里而夹河，河中渚上又有一瀵水，源皆潜相通。莘城：系本及《诗》：“莘国姒姓，夏禹之后。”武王之母太姒即此国之女，有冢在焉。长城：魏惠王所筑，以备秦。刘仲城：汉高祖兄也，封仲于代，十年，为匈奴所攻，弃国而走，废为邰阳侯，居此城也。姚武壁：《十六国春秋》：“苻坚二十一年，慕容泓起兵屯华泽，坚遣子叡讨之，以龙骧将军姚苌为司马，为泓所败，叡死之，苌使赵都谢罪，坚杀之。苌惧奔渭北，西州豪族率众归之，推苌为盟主，苌乃僭号于此。”盖以武功立，因名姚武壁。
韩城县：东北二百里，旧十二乡，今五乡。古韩国及梁国，汉为夏阳县地，今县西南三里有夏阳故城存。
韩国故城：在今县理南十八里，梁国在今县理南二十二里，有少梁故城。隋文帝分合阳于此置韩城县，以古韩城为名，梁割属河中府，后唐天成元年复旧。梁山：《汉志注》云：“梁山在夏阳西北，即《尚书•禹贡》‘治梁及岐’、《诗•韩奕篇》‘奕奕梁山’。”《尔雅》云：“梁山，晋望也。”注云：“谓晋国所望祭也，故曰大梁，别小梁之号，俱在韩城县界。”大梁山：在今县西五里，又按《三秦记》：“梁山宫城又名织锦城。”三累山：《水注经》云：“三累山，层密三成，俗因名三累。”《尔雅》所谓“山三成为昆仑丘”。龙门山：在县北五十里。《禹贡》所谓“导河积石，至于龙门”。《三秦记》：“河津，一名龙门，外悬泉而两傍有山川，陆不通，鱼鳖莫上，故江河大鱼有瀑腮龙门之困。”韩原：《诗》云：“有倬其道，韩侯受命。”是也。”按《古今地名》云：“韩城，韩武子食采于韩原，亦秦、晋战于此，即获杜回，又秦获晋惠公以归之处。”崌谷水：在县南一里，注于河。少梁城：亦春秋秦、晋战处也。龙门关：一谓龙门戍，极峻崄，西魏文帝大统元年置，在龙门山下，关口有龙门城，即戍所也。司马彪注《庄子》云：“吕梁即龙门也，在县东北。”夏阳城：汉县名，唐初废县，后复置，今在东北一百三十里。”高门原：按《水经注》云：“高门原南有层阜，秀出云表，俗谓马门原是也。”禹祠：《书》云：“禹治水，至于龙门。”今夏阳县是也，禹廵狩 ，至于遶山，即此，因有祠存。子夏石室，孔子弟子为《毛诗》序，昔处于此，有石室存焉。
朝邑县：东三十五里，旧二十四乡，今七乡。地即古大荔戎国，在今县东三十步故王城是也。在汉为临晋故地，后魏文帝分置南五泉县，西魏废帝三年改为朝邑县，以北据朝阪为名。朝阪：按《水经注》云：“洛水东南歴强梁原，俗谓之朝阪。”临晋城：《史记》：“魏文侯十六年，伐秦所筑临晋城，晋襄王六年，与秦会临晋。”《史记》：“武王元年，与魏惠王会临晋，谓此城也，故城在今县西南。”怀德城：汉县，在今县西南三十二里怀德故城是也。《汉志注》云：“洛水东南入渭，今故城在渭水之北，沙苑之南，一名高阳城。”长春宫：在强梁原上，周武帝保定元年宇文护所筑，初名晋城，武帝建德二年置长春宫，隋文帝开皇十二年增构殿宇，焬帝大业十三年高祖起义兵，自太原赴京师，九月，大军济河，舍于此宫，保甲养士而西定京邑，自后凡牧此州，多带长春宫使。蒲津关：因蒲阪，又以河津之凑，因以为名。《十六国春秋》：“苻健皇始四年十月，大雨霖，河、渭俱溢，蒲津监寇登得二履于河中，长七尺三寸，人迹称之，指长尺余大，厚一寸。健见，叹曰：“覆载之内，何所不有？”河桥：《左氏传•昭元年》：“秦后子出奔，晋造舟于河。”杜预注云：“造舟为梁，通秦晋道，即此桥。”西渎大河祠：《汉书•地理志》云：“左冯翊临晋县有河水祠。”《郊祀志》云：“祀河于临晋。”《穆天子传》：“阳纡之山，河伯冯夷之所，都是为河宗氏。”《山海经》云：“冯夷人面，乘两龙。”《太公金匮》云：“冯，循也。龙，鱼。”《河图》：“河伯姓吕，名公子，夫人姓冯，名夷。”《尚书•中候伯禹》云：“臣观河伯面长，人头鱼身。”张揖云：“冯夷，河伯是也。华阴潼津乡堤首阳里人也。水仙，化为河伯。”《博物志》：“昔夏禹观河，见长人，鱼身，出水曰：‘吾精，岂不为河伯也。’”冯夷者，华阴人，得道水仙，化为河伯，岂同哉。《抱朴子》：“河伯八月庚日渡河溺死，天帝署为河伯。”应劭曰：“冯夷，水仙也。”西魏文帝大统十三年，于汉祠更加营造，因立四渎祠于庙庭。周武天和四年，太宰宇文护于祠庙建碑一所，灵帝大象元年，江、淮、济各从本所祠，惟有一祠依旧不改，每岁发使致璧加牲以祀焉。《礼记》云：“先王之祭川也，皆先河而后海，今因河而祭海，即其义也。”唐天寳十四年封为灵源公。芮乡：《郡国县道记》云：“今县西南二里临晋故城是故芮乡，又县东一里有王城，盖大荔戎王之城。”《左氏传》云：“晋阴饴甥会秦伯于王城。”即此也。通灵陂：在县北四里二百三十步，唐开元初姜师度为刺史，引洛水及堰黄河以灌之，种稻田二千余顷。
蒲城县：东南九十里，旧二十二乡，今一十乡。本汉重泉县地。《史记》谓：“秦简公城重泉，即今县南五十里，有重泉故城也。”今县，即后魏太和十一年分白水县于此置南白县，以在白水之南为名，西魏废帝三年，改白水县为蒲城，以县东故蒲城为称，属同州。唐开元四年十月，改为奉先县，仍移隶京兆府，以奉睿宗桥陵。至十七年，升为赤县，皇朝开寳四年，改为蒲城县。故重泉县：《后汉书》云：“王阜字代公，为重泉令，时大旱，收夺强吏，按察豪猾，于是澍雨，有鸾集县屋，县为雅乐，应声而舞，旬日方去，其感化如此。洛水：亦曰沮水。贾城：古之贾国。《左传》谓“芮伯、梁伯、贾伯伐曲沃”是也。五味陂：《汉书•宣帝纪》：“常困于莲芍卤中。”如淳曰：“为人所困辱也。”莲芍县有盐池，纵广十余里，其乡人名曰卤中，服虔曰：“卤中，或曰泽中。”孟康曰：“莲芍县西北也。”按汉莲芍县在此县东南下邽县界，此即卤中也。壍洛：《史记》：“秦孝公九年筑长城，简公二年壍洛，故云：‘自郑滨洛。’”今沙苑长城是也。又按《三秦记》云：“在蒲城东五十里，秦筑长城即是壍洛也。”唐睿宗桥陵：在县西北三十里丰山。玄宗泰陵：在县东北二十里。惠庄太子陵：在桥东南三里，惠宣太子陵：在桥陵东六里，惠文太子陵：在桥陵东三里，并在柏城内。宪宗景陵：在县西北二十里。僖宗靖陵：在邑界，去长安一百五十里。
沙苑监
沙苑监者，在同州冯翊、朝邑两县界。按《唐典》，掌牧养陇右诸牧羊牛，以供其宴会、祭祀及尚食所用，每岁与典牧分月供之，若有司供应者，则四时皆供，凡羊毛及杂畜皮角皆具数申送所由焉。唐末废。皇朝显德二年，于苑内牧马焉，在州南一十五里。
古迹：
沙苑古城：在朝邑县南一十七里，从冯翊县东界沿洛水南岸入朝邑县界，及南至渭水，其城广四十八里。太沙、鸿鹤池、李公池。
土产：
出白蒺藜、麻黄。

太平寰宇记卷二十九


关西道五
华州
华州：华阴郡，今理郑县。《禹贡》雍州之域，今州境兼有豫州之域。《周礼•职方氏》云：“豫州，其山镇曰华山。《括地志》：“华山，古以为敦物，在华阴县南。周时为畿内之国。郑桓公友所封采邑，一名咸林，故《国语》曰：‘郑桓公为周司徒，采地咸林也。’春秋时为秦、晋地。”《左氏传》曰：“晋侯许奉秦伯以河外、列城、五南及华山。”按《华山记》云：“此山分秦、晋之境，鄙晋之西则曰阴晋，邉秦之东则曰宁秦。”战国时自高陵以东皆魏之分。《史记》云：“魏筑长城，自郑滨洛。”今州东南三里魏长城是也。按郭缘生《述征记》云：“长城，或说秦、晋分境，祠华岳，故筑此城，秦并天下，为内史之地。两汉及晋为京兆、弘农二郡之地。”按《后魏书》云：“太平真君元年置华山郡，至孝明帝分华山郡又置武山郡，孝昌二年又改为东雍州，仍领华山郡，以西有雍州，故曰东雍，至西魏废帝三年，改东雍州为华州，今冯翊郡。”隋开皇三年郡废，而华州如故，大业二年省华州，其地属京兆冯翊郡，至义宁元年，割京兆之郑县、华阴二县置华山郡，因后魏郡名。武德二年，改为华州，割雍州之渭南来属，五年，渭南还雍州，垂拱元年，割同州之下邽来属，二年，改为太州，避武后讳，神龙元年复旧名，天宝元年改为华阴县，干元元年复为华州，宝历中，肃宗不豫，又为太州，宝应二年，复为华州，兼京城防御使，又为镇国军节度，梁为感化军，后唐同光元年，改为镇国军，周显德元年，降为刺史，皇朝升为镇国军节度。

元领县三，今四：
郑县，下邽，华阴，渭南。京兆府割到。
州境：
东西一百四十三里，南北一百三十五里。
四至八到：
东至东京约九百八十里。东至西京约六百一十里。西至长安一百五十里。东至陕州二百六十里。南至商州二百八十里。北至同州六十里。
东南至虢州一百六十里。西南至金州一千八百里。东北至河中府一百五里。西北至耀州一百五十里。
户：
唐开元户：三万七百八十七。皇朝管户：主一万一百六十九，客六千九百四十六。
风俗：与长安同。
姓氏：
武功郡二姓 ： 苏、韩。始平郡四姓：冯、龎、阴、宣。
人物：
翟公，渭南人，官廷尉。  杨宝，华阴人，光武高其行，封靖节先生。  杨震，弘农华阴人，号关西孔子。杨彪，震曾孙，难董卓不欲迁都。刘寛，华阴人，有人认牛，下车与之。唐严挺之，华阴人，为左丞。严武，挺子，母裴氏不容于父，独厚妾，武方八岁，以铁槌碎妾之首，曰：“安有大臣厚妾而薄妻者？”父大奇之，官剑南节度使。郭子仪，华阴人，封汾阳王。杨绾，华州人，为相十日，天下望风而惧。姚南仲，下邽人，多諌疏，官至右仆射。杨炯，华阴人。白居易，字乐天，渭南人，与元稹唱和，时号元白，官刑部尚书。杨于陵，字达夫，太尉震之后，韩滉妻以女，滉执朝政，于陵隐居山中，滉没，始出，累官右仆射。白敏中。字用晦，居易从弟，宣宗朝拜相。
土产：
茯苓、茯神、细辛、已上贡。绵、绢、朱柿子、出丰原乡董侯里。石踏炉、出将相乡猕猴谷，此二物元贡，今停。鹘，采于金氏陂。唐时贡五粒松。一名乳毛松，十二月采，出蒲谷，元不贡。
郑县：旧二十四乡，今九乡。本秦旧县，汉属京兆，即郑桓公封邑，今郡北故郑城是其故城。按《郡国县道记》云：“古城连接今州城，齐天保中，官路经其中，东西相连有三小城。至宇文朝，县移于西南九里。隋开皇三年，又移理于州北故郑城，四年，又移于废华州城，唐武德四年，又自州城移于州东一里，兴元元年新筑罗城，其古郑城并在罗城内 ，仍移郑县于州西三里官路南周智先生所居，即今县是也。少华山：在县东南十里。《山海经》曰：“太华之西八十里，曰少华之山，其木多荆杞，其兽多赤牦牛，其阴多磬石，其阳多琈鸟，多赤鷩。”《尔雅》云：“西南之美者，有华山之金石焉。”五部祠：按《水经》云：“郑县南山有五部神庙，东南向华岳，其庙有碑。”后汉光和四年，郑县令裴毕字君光所立，今按碑文有石堤、树谷、御史大夫、将军、牧伯，其庙中题署有五部者，谓石堤、西戎、树谷明神、五娄先生、东台御史王翦。王乔谷：俗谓“太公谷”，即王乔所隠之处，谷有乔祠堂，岁常祠之。英山：在县西南一百三十里。《山海经》云：“英山其上多扭橿。”竹水：亦曰大赤水，又名箭谷水。《水经注》曰：“竹水南出竹山，经媚加谷，历广乡原北，流注于渭。”灌水：一名小赤水，今名高谷水，按《山海经》云：“出石脆山。”孤柏原《水经》云：“孤柏，愚水出焉，亦合灌水。”沈水：按《汉书•地理志》：“沈阳县属左冯翊。”《水经注》云：“沈水又北，经沈城之西。”圣山：在县西南，去州二十五里。《旧图经》云：“垂拱四年十一月，飞土掩石，雍水为池，羣峰竞起，其月十二日，忽踊四峰，高二百余丈，有白龟、黄龙、紫云盖地，其山东西五里，南北七里，后立圣山庙。”竹山：在县西南一百四十里，高一千二百六十丈。《山海经》云：“竹山，其上多乔木，其阴多铁。”细腰原：在县西南一十六里，原中狭，因名之。符禺山：在县西南一百里，高一百丈，《山海经》云：“其阳多铜，其阴多铁，符禺之水出焉，北注于渭。”沈阳故城：在州东北十五里驿路南石桥，东有沈阳城，按此城与故武城二县并后汉省。按汉京兆尹、渭南郡所管诸县多在渭水之南，此二县并是冯翊县属，据三辅地界言之，皆合在渭北，当在同州及高陵、泾阳之北界，盖因后汉安顺间西羌扰乱关中，县人移于渭水南郑县界，权修壁垒以居，年代绵远，因而称为汉焉。
下邽县：东北隔渭水八十里，旧二十八乡，今七乡。本秦旧县地。《汉书•地理志》：“下邽属京兆尹，以邽戎之人来而为此县。秦有上邽，此故加下也。”《魏志》云：“董卓迁都长安，华歆求出，欲为下邽令。”即此邑。后魏改邽为封，以下为夏，避道武帝讳也。隋开皇三年，以夏封县属华州，十七年属同州，置在雄霸故城。大业二年复旧名。按《四夷县道记》云：“下邽县东南二十五里有下邽古城，在渭水之北，即大业十一年自此城移入西魏废延寿郡城，即今县理是也。”唐垂拱元年十二月，自同州来属。
故甘泉城：在县东南四十里，以此地水多咸苦，城中井泉美，遂名甘泉城，在县东南四十里，亦谓之夏王城，俗传赫连勃勃所筑。废下邽县城：在县东南三十五里。《地志》云：“秦下邽城也，自汉及晋不改，魏初移于雄霸城。”《水经注》云：“渭水注下邽故城南。”即此也。古莲勺城：在今县北二十二里，莲音辇勺音酌以草为名。《晋地道记》云：“莲勺县属冯翊，后秦姚苌废，后魏太和三年改冯翊为延寿郡，莲芍县仍旧。”隋开皇十年罢郡，以莲勺属华州，今县城是也。大业二年，省莲勺入下邽，汉张禹自河内徙家于此城也。金氏陂：在县东二十里，按《舆地志》云：“汉昭帝时，车骑将军金日磾有功，赐其地。”虞挚《三辅决録》云：“金氏本下邽人也，今陂久废，即渠西废陂是也。”唐武德二年引白渠入陂，复曰金氏陂。贞观三年陂侧置金监，十二年此监废，其田赐王公，古云：此陂水满，即关内丰熟，西又有金氏陂，俗号曰东陂，南有月陂，形似月也，亦名金氏陂。金日磾冢：在县城东南三百步，高二丈，年多不见坟阙，地势犹存。《史记》：“金翁叔名日磾丁黎切，以匈奴休屠王太子从浑邪王将众五万降汉，位至将军，赐田于此，归葬，因家焉，非下邽人也。”翟公冢：在县东三十五里，高九尺，汉廷尉翟公之冢。万寿涡：在县南四十里，古来此涡或兴雾起云，时有牛马猪羊变见形状，遨游沙渚之上，还入其涡，村坊往往见之，今干无水。六石人：元在县东南七里，同在一处，前赵石勒所造，置在石人村，西魏入关，遂移石人于府门外，经宿还归本处，往往夜行，昼则在本处，今县东南十五里有二枚，县东北一里有二枚，东南七里有二枚，村人祷祭。
华阴县：东六十里，旧二十三乡，今七乡。《尚书•禹贡》曰：“导河积石，南至于华阴。”战国属魏，为阴晋地，今县东南五里有古城，即是六国时阴晋地也。魏纳于秦，秦得改为宁秦。《汉书》：“高帝八年更宁秦为华阴县，以在大华山之阴，故名之。”隋大业五年移于今理，唐龙朔三年废潼津县入华阴，垂拱元年改为仙掌县，神龙中复为华阴，寳历中为大阴县，宝应二年复旧。
太华山：在县南八里，《山海经》云：“太华之山，削成而四方，其高五千仞，广十里，鸟兽莫居，有蛇焉，名肥虫遗，六足四翼，见则天下大旱，远而望之，若有华状，故名华山。按《名山记》：“华岳有三峰，直上数千仞，基广而峰峻，迭秀迄于岭表，有如削成，今博山香炉，形实象之，又华山与首阳本一山，河神巨灵擘开其上，以足踏离其下，分为两山，以通河流，故掌与脚迹存焉。”曹植《述征赋》云：“表神掌于岩首。”又张衡《西京赋》云：“缀以二华，巨灵赑音避屃，音戏，解作力也。高掌远跖，以疏河曲。”厥迹犹存。又《水经》云：“华山顶上灵泉曰蒲池。”又按《华山记》云：“顶有池，生千叶莲花，服之羽化，因名华山。”《白虎通》云：“西方华山少阴用事，万物生华，故曰华山。以西有少华，故曰太华。昔有太元真人 。”茅盈《内记》云：“始皇三十一年九月庚子，盈曾祖父蒙于华山乘云驾龙，白日升天。先是，邑人谣曰：‘神仙得者茅初成，驾龙上升入太清。时下玄洲戏赤城，继业而往在我盈。帝若学之腊嘉平。”又《汉武内传》：“鲁生女 ，长乐人，初饵胡麻，乃永絶谷，八十余年，少壮，色如桃花。一日，与亲知故人别，入华山。后五十年，先识者逢生女于庙前，乘白鹿从王母，人因识之，谢其亲里乡故而去 。”又《神仙传》：“中山卫叔卿，尝乘云车，驾白鹿，见汉武，将臣之，叔卿不言而去，武帝悔，求得其子度世，令还追其父，度世登华岳，见父与数人博于石上，勅度世令还，许含神雾 。华山上有明星玉女，手持玉浆，得服之则仙矣。”集灵宫、存仙殿、望仙台、集仙宫、望仙观皆汉帝宫观名也。《汉书》云：“华阴县有集灵宫。”《三辅黄图》云：“望仙观在华阴县。”余出《华山记》及《三辅故事》。又《华山记》云：“弘农邓绍八月晓入山，见童子执五彩囊，盛柏叶露以食之。”石鼓：《华山记》云：“北有石鼓。”左太冲《西京赋》云“神钲迢递于高冈”是也。南北二庙，北庙有古碑九所，其一是汉振远将军段煨更修之碑，黄门侍郎张昶书，魏文帝与锺繇各于碑阴刻二十字，此碑垂名海内；南庙是华北君祠，今有北君灵台，上仙、下仙、四神童院，其庙外柏树二千余株，即后周文帝所植。潼关：有潼水焉。按《三辅记》云：“关因水得名，水去关一里。”即《左传》云“晋侯使詹嘉守桃林之塞”是此。按今潼关，自函谷至于潼关，高出云表，幽谷秘邃，深林茂木，白日成昏，又云：“潼关本名冲关，河水自龙门冲激至华山东，故以名也。信神明之奥区，帝宅之户牖，有百二之固。”又按：今关即隋大业七年移于南北镇、城门坑、槛谷以置，去旧关四里余，至唐朝天授二年，移近向北临河为路，玄宗开元十三年于华岳祠南通衢立碑，御制其文并书，即此是新关南路也，旧路在岳北。是后牧是州者，多带防御潼关军使。琼岳宫：在县西十八里，隋大业四年置，本名敷水宫，改为华阴宫，义宁二年移宫，置长监。贞观六年改为华阴宫，显庆三年为琼宫，今废。云台观：在县南山下六里。《图经》云：“为崄峻难登，先置下方于山下，天宝元年勅于熊牢岭置中方，号曰太清宫。”松果山：在县东南二十七里，《山海经》云：“华山，首曰钱来山，其上多铜，有鸟名曰虫鸟渠，状如山鸡，黑身赤足。与松果山相连。”粮余山，在县西南三十里，郦道元《水经注》云：“粮余水出粮余山。”潼谷水：在县东四十五里，《水经注》云：“南自松果山，北入黄河。”《神灵经》云：“冯夷者，恒农华阴潼乡人也。食水入石得仙。”王猛冢：在县东八十里，按《晋书》云：“猛，北海人，家贫，鬻畚于洛阳，与华阴神遇。苻坚之时为仆射，卒，葬华阴。”唐贞观十一年致祭，禁樵牧。车箱谷：一名车水涡，在县西南二十五里，去敷水谷七里，深不可测，祈雨者以石投之，其中有一鸟飞出，应时获雨。好女泉：在永丰原下，其水微细。镐泉：在县东十九里，其水或涌或止，深不可测。《括地图》云：“是河眼，亦谓之镐池。”敷西城：郭缘生《述征记》云：“敷西县，五代所置。”谓苻坚、姚苌时有敷西县，寻省之，在县西南。定城：郭缘生《述征记》云：“或云段煨所造，未详。夹道各一城，城下有泥泉水出焉。”按煨在汉为鎭远将军。后魏孝武帝永熙三年，于城中置定城驿，平舒城。《史记》云：“秦始皇三十六年秋，使者从关东夜过华阴平舒道，有人持壁遮使者曰：‘为我遗镐池君。’”《春秋后传》：“华山君托书致镐池君云：‘子过镐池，见大梓下有文石，取以叩梓，当有应者，以书与之。’书入，讙声言祖龙死。”按《水经注》云：“渭水又东，经平舒城北，昔始皇之将亡，江神返壁于华阴平舒道，即此是也。”在县西南。长城，在今县西二里，即春秋时秦、晋分界处。杨震墓，按《三辅故事》云：“震改葬华阴潼亭，先葬十余日，有鸟高丈余，集丧前悲鸣，葬毕，始飞去。”时人刻石象鸟立于墓前，与苻秦丞相王猛墓相近，二冢并在今潼西道北，有杨震碑现存。周文帝破东魏，杀大将窦泰于此。贞观十一年，太宗因幸墓，所伤其忠赤非命，亲为文以祭之。漕河，唐天宝三年，以韦坚为左常侍兼陕州刺史，开漕河自西苑引渭水，因古渠自华阴入渭，引永丰及龙门仓米以给京师，名曰广运潭。以坚为天下转运使。灞、浐亦会于渠。”天宝中，每年运米二百五十万石，后以渐损，大历之后，纔可及四十万石也。永丰仓：在今县东北四十里，即韦坚所置，在渭水南，号曰渭渠。废潼津县：唐则天割仙掌县置，属虢州，盖因潼川为名。潼水：又名灌水，潘岳《西征赋》云：“泝黄卷以济潼。”是也。按《唐历》云：“圣历二年，割虢州潼津县入太州，神龙三年废。”巨灵庙：在县北一百二里。
渭南县：西三十五里，旧十九乡今八乡。本汉新丰县地，盖苻坚新置，汉初有渭南郡，因以取名。郭缘生《述征记》云：“渭南县，夷狄所置。”则谓苻姚也。后魏孝昌三年，于今县东四里明光原上置渭南郡及南新丰县。西魏废帝三年，改南新丰为渭南县，周建显德二年省郡，以县属京兆，割隶华州。三门水：按《沟洫志》云：“秦始皇引渭水灌都，以象天汉。”新丰原：一名责原。《水经注》云：“泠水历阴盘、新丰二原之间。”是也。又《郡国县道记》云：“渭水在县北十四里，漕河在县北一里凤凰原。”《三秦记》云：“新丰界有凤凰原，以凤集得名。”半日村：此村山高，蔽亏阳影，常照其半。风门：《三秦记》云：“风门在新丰县东南，两阜相对，其所多风。”倒兽山：一名玄象山，在县东南五十里，《十六国春秋》曰：“王昭字子年，隠于东阳谷，凿穴而居，弟子受业者百人，亦皆穴处石，季龙兵乱，弃其徒众，迁于倒兽山。”即此山也。隋崇业故宫：在县东十五里。步寿宫：《三辅黄图》云：“步寿宫在新丰县。”《水经注》云：“首水经秦步寿宫西。”步高宫：《三辅黄图》：“步高宫在新丰县。”《水经注》：“首水经秦步高宫，亦名市丘城。”首水：出县西南，石楼山北，经二宫，过渭之东阳谷水而合渭。
校勘
  华州华阴县
  松果山
按《山海经》华山之首曰钱来山，又西四十五里曰松果山，所产各异，今错言之，小误。
王猛冢与华阴神遇。
按《晋书》载记：猛尝见一父老于嵩高山，与《太平寰宇记》所载《中兴书》略同，今云华阴神，当别有所据，否则误耳。

太平寰宇记卷三十


关西道六
凤翔府    司竹监
凤翔府，扶风郡，理天兴县。《禹贡》雍州之域，春秋及战国时为秦都。秦德公初居雍，即今天兴县也。至献公，始徙栎阳。始皇并天下,属内史。项羽封章邯为雍王，即此地。汉高帝更名中地郡，复为内史。景帝初，分属右内史。武帝太初元年，更名右扶风，所以扶助京师，行风化也。与京兆尹、左冯翊谓之三辅，理皆在长安城中。后汉出理槐里，即今兴平县东南七里故槐里城是。魏文帝除右字，但为扶风郡，亦是重镇。曹操使张合屯陈仓。建兴中，诸葛武侯攻陈仓及郿，皆不克。晋太康八年，为秦国。后魏太武于今州理东五里筑雍城镇。文帝改镇为岐州。隋开皇元年，于州城内置岐阳宫，岐州移于今理。大业三年，罢州为扶风郡。唐武德元年，复为岐州，领雍、陈仓、郿、虢、岐山、凤泉等六县。又割雍等三县置围川，属稷州。贞观元年，废稷州，以围川及麟州之麟游、普润等三县来属。七年，又置岐阳县。八年，改围川为扶风县，省虢县及凤泉。天授二年，复置虢县。天宝元年，改为扶风郡。至德二载，肃宗自顺化郡幸扶风郡，改雍县为凤翔县，并治郭下。初，以陈仓为凤翔县，乃改为寳鸡县。其年十月，克复两京。十二月，置凤翔府，号为西京，与成都、京兆、河南、太原为五京。寳应元年，并凤翔县入天兴县，后罢京名。
元领县九，今十：天兴。 扶风。 郿县。 岐山 。宝鸡。麟游。普润 。虢县 。盩厔。京兆割到。崇信。新置。
一县旧废：岐阳。入岐山扶风。
州境：
东西一百八十三里，南北三百八十九里。
四至八到：
东至东京一千五百八十里。东至西京一千一百七十里。东至长安三百一十九里。南取大白山路至兴元府六百一十里。西至陇州一百五十三里。北至泾州二百六十二里。东南至京兆府界一百七十五里。西南至凤州二百四十一里。西北至泾州三百二十里。东北至邠州二百二十五里。
户：
唐开元户：四万四千五百三十二；皇朝管户：主二万六千七百九十，客一万三千三百一十五。
风俗：
天水陇西，迫近戎狄，修习战备，高尚气力，以射猎为先。大郡良家子，选给羽林、期门，以才力为官名，将多出焉！故曰：“山西出将。”秦诗谓：“王于兴师，修我甲兵，与子偕行，此实遗风。”又曰：“在其板屋，乃山多林木，人获居之。”
姓氏：
扶风郡六姓：马、窦、班、辅、鲁、惠。
人物：
公孙枝，字子桑，岐山人。蹇叔。孟明。子车奄息。白起。郿人，封武安君。班彪。班超。班固。傅毅。法真。字高卿，郿人，称关西大儒，号玄德先生。马融。马枢。扶风人，邵陵王纶引为学士，览二万卷书，乃叹曰：“吾闻贵爵禄者，以巢由为桎梏；爱山林者，以伊吕为筦库。”井丹，字大春，郿人。博学高论。时语曰：“五经纷纶井大春。”法正，字孝直，真之孙，佐先主进兵汉中，定巴蜀，谥翼侯。王世充。天兴人，本姓支，西域胡种。代居白鹿原，其父收幼卒，随母嫁灞城王灿，遂冒姓王氏。唐元载。窦威。字文蔚，岐山人，性躭典籍。杨炎。李淳风。岐州人，制浑天仪，着《法象书》七篇。王珪，郿人。马璘，扶风人。
土产：龙须席。贡。蜡烛。贡。麻布。松布。棉布。胡桃。驼羊。
天兴县，旧十六乡，今十四乡。本秦雍县，秦国都也。汉县，属右扶风，四面积高曰雍，又四望不见四方，故谓之雍。秦回中宫，在县西。汉文帝十四年，匈奴入萧关，烧回中宫，候骑至雍，即此也。唐至德二年，分置凤翔县。永泰元年，废，乃改雍县为天兴县。吴岳，秦都咸阳，谓之西岳。三畤原，《史记•封禅书》曰：“秦文公作鄜畤，宣公作密畤，灵公又作吴阳上畤，在此原，故号三畤原也，亦谓之周原。”干归故城，在县西四十二里。《十六国春秋》曰：“苻登太初三年，乞伏干归西据苑川，号为西秦，因筑此城也。”五水，汧、渭、岐、漆、雍，已上五水皆历郡界。雍水，在县北二里，源出县西北平地。《水经注》：“雍水历中窂音牢溪，俗号中窂水，亦曰冰井水。”野人坞，在县南一百八十步，秦穆公失骏马，野人盗食之处也。汉五帝畤，祈年宫，《汉书•地理志》：“祈年宫，秦穆公起造，又有祈年观、回中宫。”《史记》：“秦始皇二十七年，巡陇西、北地，出鸡头山，过回中宫。”《汉书》：“文帝十四年，匈奴入萧关，杀都尉，烧回中宫，候骑至雍。”武帝元封四年，幸雍，通回中道，北出萧关，又有三良宫相近。故长安城，汉惠帝所筑，今在天兴县城西北苑中也。石鼓文，在县南二十里许，石形如鼓，其数有十。盖纪周宣王畋猎之事，其文即史籕之迹。唐贞观中，吏部侍郎苏朂纪其事云：“虞、褚、欧阳共称古妙，虽岁久讹缺，然遗迹尚有可观。”而历代纪地理志者，不存纪録，尤可叹惜。
扶风县，东一百里，旧十七乡，今十九乡。本汉美阳县地，今京兆府武功县北美阳故城是也。后周天和元年，于此置燕州。隋开皇十六年，于今岐阳置岐山县，以属燕州。隋末，废州。唐武德三年，分岐县于围川城置围川县。四年，隶稷州。贞观元年，废稷州来属。至八年，改为扶风县。又按《说文》云：“围川，字作湋。近代讹舛，故为围。”三畤原，在县南二十里。湋音韦水，在县南三十里。白水，在县南二百步。雍水，在县一百里，源出雍山。          
郿县，东南一百里，依旧七乡。本秦县也。《汉志》：“郿，属右扶风。”《三辅黄图》云：“右辅都尉理所，秦宁公徙居平阳，即此地。”今县东十五里渭水北，故郿城是也。后魏废帝，因县内郿城，改为郿城县。至天和三年，以郿城县并入周城县。隋开皇三年，废岐山郡，以周城县属岐州。十八年，改周城县为渭滨县。大业二年，复郿县。唐武德三年，移县于郇州城，即今理也。白起，此县人。县理城亦曰斜城，城南当斜谷，因以为名。斜谷南口曰褒，北口曰斜。终南山，在县南三十里。
郿坞，在县东北一十六里。董卓封郿侯，据此北阜筑坞，高七十丈，号曰万岁坞，亦曰董卓坞，以写长安城形。太白山，在县东南五十里。辛氏《三秦记》云：“太白山，在武功县南，去长安三百里，不知高几许。”俗云：“武功太白，去天三百。山下军行，不得鸣鼓角，鸣则疾风暴雨立至。”《周地图记》云：“太白山上恒积雪，无草木。半山有横云如瀑布，则澍雨，人常以为候，验之如离毕焉！”故语云：“南山瀑布，非朝即暮。”《魏略》曰：“吉茂、苏则遇乱，隠于扶风南太白山中，以经籍自娯。”按《唐史》玄宗天宝八载：太白山人李浑上言：“有神人言：‘金星洞内有玉版石，纪圣皇福寿之符。’命御史中丞王鉷入山求，获之。上御勤政楼受焉！于是大赦天下，封太白山神为神应公，四时祭祀，金星洞改为嘉祥洞。”积石原，在县西北二十五里。《水经注》云：“积石原，即此原也。魏青龙二年，诸葛武侯出斜谷，与司马懿拒，屯渭南。郭淮算孔明必争北原，遂先据之。孔明至，果不得上。”即此原也。五丈原，在县西南三十三里。《魏氏春秋》云：“诸葛亮据渭南，司马懿谓诸将曰：‘亮若出武功，依山东转，是其勇也。若西上五丈原，诸君无事矣！’亮果屯此原，与懿相拒。”渭水，经县东南。成国渠，在县东北九里，至上林入蒙笼渠。《沟洫志》云：“关中有成国渠。”如淳注云：“成国渠，在陈仓也。”斜谷，按《唐书》：“永贞元年，西川节度使刘辟反。先是，凤翔斜谷路馆驿停废，今宜却置。命高崇文为神策行营节度使，崇文领兵马取凤翔斜谷路，李元奕领兵取骆谷路，同赴梓州应接。”当秦惠王时，用司马错之策以伐蜀；汉光武使吴汉伐公孙述；魏司马懿使邓艾伐刘禅；晋穆帝使桓温伐李子仁；宋武帝使朱龄石伐谯纵；梁武帝使邓元起伐刘季连；周太祖使尉迟迥平萧纪；隋文帝使梁睿平王谦；唐宪宗命高崇文平刘辟。自秦至元和，九度伐蜀，四为水军，泝江而上。唯秦与邓艾、尉迟迥、梁睿及崇文，五在斜谷、骆谷出师，南讨不庭矣！斜水，出斜谷，历邑界东入渭。斜城，在渭水南一里，周武帝天和元年筑，置云州于此。建德三年废。唐武德元年，又于此置郇州，三年，又废。故此城存。武功故城，在今县东四十里，即凤泉故县北，渭水之南。《水经注》云：“渭水，东经武功故县北，南对大白山，北隔渭水，与武功故斄城对。”
岐山县，东五十里，旧十乡，今十四乡。周太公徙于岐，即此地。本汉雍县之地。后周天和四年，割泾州鹑觚县之南界，置三龙县，属岐州。隋开皇十六年，移三龙县于岐山南十里，改为岐山县，属州不改，因山为名。大业九年，移于今县东北八里。唐武德元年，移理于今岐阳县界张堡垒。七年，移理龙尾城。贞观八年，又移理猪驿南，今县理是也。
岐山，在县东北十里，亦名天柱山。《禹贡》曰：“导汧及岐。”《河图括地象》云：“岐山在昆仑山东南，为地乳，上多白金。周之兴也，鸑鷟鸣于山上，时人亦谓此山为凤凰堆。”郦道元注《水经》云：“天柱山有凤凰祠，或云其峰高峻，迥出诸山，状如柱，因以为名。”渭水，在县南三十里，经邑界。姜泉，皇甫谧《帝王世纪》云：“炎帝神农氏母有乔氏女，登为少典妃，游华阳，感神而生炎帝，长于姜水，因以氏焉！”郦道元注《水经》云：“炎帝长于姜水，即此水也。”终南山，东连亘入京兆府界。废岐阳县，在州东一百里，亦汉杜阳之地，属右扶风。隋开皇十六年，移三龙县于此，因改为岐山县。唐贞观七年，割扶风、岐山二县之土以置此邑。盖在岐山之阳，因以为名。元和三年二月，以其地复入岐山、扶风二县，此额已废。五将山，在县西北六十里。《十六国春秋》曰：“苻坚为慕容冲所逼，长安謡曰：‘帝出五将久长得。’先是，又謡曰：‘坚入五将山长得。’坚大信之，率骑数百出五将，宣告州郡，期以孟冬拔长安。坚至五将山，姚苌遣吴忠围之，坚众奔散。忠执坚以归新平，即此山也。”湋谷水，源出县东北六里湋谷也，南流入扶风县界。
宝鸡县，西南九十里，旧四乡，今十乡。《汉书•地理志》：“陈仓县，属右扶风。”《三国志》云：“在魏为重镇。太和二年，蜀将诸葛孔明攻围，郝昭守之不拔。”即此城也。又《周地图记》云：“陈仓县，晋末废。苻姚时，于县界置宛川县。后魏大统十六年，移宛川县入汉陈仓，故城复为陈仓县。”即今县东二十里古城是也，属武都郡。后周天和三年，又于此置显州。建德三年，又废显州及陈仓。隋开皇十八年，又置陈仓县，属岐州。大业十年，移县理于渭水北留谷城，今县是也。唐至德二载，改为宝鸡县。以秦文公获若石于此，征以为名。今犹有宝鸡祠存焉。咸通三年，于县东南开渠，引渭水入升原，渠通船筏至京故城，即长安城也，汉惠帝所筑，在今理天兴县之西北苑中也。
陈仓山，在县南十里。辛氏《三秦记》云：“太白山南有陈仓山，山上有石，与山鸡不别。赵高烧山，山鸡飞去，而石鸡不去。晨鸣山头，声闻三十里，或谓是玉鸡。”《録异传》云：“秦文公时，雍南山有梓树。文公伐之，辄有大风雨，树生合不断。有一人夜往山中，闻有鬼语树神曰：‘秦若使人被髪，以朱丝绕树伐汝，汝得不忧否？’树神不语。明日，人语文公，如其言伐树，树断。其中有一青牛出，走入丰水中。复出，使骑击之，不胜，骑堕地。复上，髪解，牛畏之不出，故置髦头，因此也。”渭水、汧水皆历县界。磻溪，太公钓此，得一鱼，腹有璜玉，其文曰：“周受命吕佐。”今石上隐隐有两膝痕。箕谷水，源出县东南箕谷。陈仓故城，在今县东二十里，即秦文公所筑。《魏略》曰：“太和中，魏遣将军郝昭筑城陈仓，适讫，会诸葛孔明来攻，亮本闻陈仓城恶。及至，怪其整顿。闻知昭在其中，大惊愕。孔明素闻昭在西有威名，念攻之不易。初，太原靳详少与昭相亲，后为蜀所得。及孔明围陈仓，详为孔明监军。使于城外呼昭，谕之。昭于楼上应详曰：‘魏家科法，卿所练也。我之为人，卿所知也。曩时高刚守祁山，坐不専意，虽终得全，于今诮议不止。我必死矣！卿还谢孔明，便可攻也。’详以告孔明，孔明进兵，云梯冲车昼夜攻距二十余日，孔明无利。会费曜等救至，孔明乃引去。”按：本城有上下二城相连，上城是秦文公筑，下城是郝昭筑。三交故城，在县西四十六里。耆旧传：司马懿与诸葛武侯相拒于此，因筑此城。《十六国志》：“苻健于此置武都郡。”大散关，在县西南五十二里，老子著书处，或云在函谷。按《郡国志》云：“岐阳大山，一本大作太，无山字。岭通褒斜大路。”寳鸡祠，《汉书•郊祀志》曰：“秦文公获石于陈仓北阪。”今有神祠是也。玉女祠，秦穆公女弄玉凤台之地。又，秦穆公陵在此。
麟游县，东北一百一十里，旧十一乡，今四乡。本汉杜杨之地。隋义宁元年，唐高祖辅政于仁寿宫，置凤栖郡及麟游县。二年，改凤栖为麟游郡及灵台县 ，仍割安定郡之鹑觚县同来属。唐武德元年，罢郡，以麟游郡为麟州，领县不改。贞观元年，废麟州，以所管普润、麟游二县属岐州。六年，以县自宫城移于今所。
崔模岭，在县东北五十里。大横水，在县东南流入。九成宫，在县西一里，本隋仁寿宫，隋文帝置。按《隋书》：“开皇十三年，杨素于岐山北建仁寿宫，夷山堙谷，馆宇相属。督役严急，作者多死。高祖不悦，及幸新宫游观，乃喜。后帝岁暮日晚登仁寿殿，周望原隰，见宫外烽火弥漫，又闻哭声，令左右观之，报曰：‘鬼哭。’上曰：‘此即役死之魂，岁暮思归耳！’取酒奠之，乃止。”义宁元年，废宫，置立郡县。贞观五年，复旧宫，为避暑之所，改名九成宫。永安宫，在县西三十里，唐贞观八年置。
普润县，北七十里，旧十乡，今四乡。本汉安定、鹑觚二县之地。在汉又为漆县，并有铁官。今城西有漆水，复有小城，盖置铁官之处也。隋大业元年，于细川置普润，以属岐州。盖以杜、漆、岐三水溉灌田畴，民获利济，以为县名。十三年，移于今理。贞元十一年，改属陇右经略使，今属凤翔。
细川谷水，在县南，北流入泾州界。杜水，源出县东南溪涧间。漆水，源出县东南漆溪。按许慎《说文》曰：“漆水，出右扶风杜阳、岐山，东入渭也。”岐水，即大峦水也。源出县东南，流入漆水，即古岐水是也。汉杜阳县城，《郡国县道记》云：“杜阳晋省，在今凤翔府北九十里普润县界东南，已失其所在。”文王故城，按《郡国县道记》云：“陇州，吴山县东四十五里，即岐山县之西南界，有一故城，彼人谓之文王城。”按周文王都酆，不合于此更有城，其城恐是汉杜阳县。又岐山县东十九里，有杜阳谷，内亦有一杜阳故城。二县俱在扶风郡界，若据《十三州志》云郡道里数，即陇州杜阳故城近之。据《汉志注》云：“汉水南入渭。”即普润县界，文王城近之。
虢县，南四十里，旧四乡，今六乡。古虢国之地，即周文王弟虢叔所是，曰西虢。按《礼记注》云：“虢，或谓郭，在武都南一百里，有虢叔城是也。”又按《地理志》云：“虢，汉并于雍。”今虢县，后魏立为武都郡。大统十三年，迁同州洛邑县于武都城西置洛邑县，还取旧名。后周天和中，又于洛邑置朔州，寻废州，移州原郡理之。隋开皇三年，废郡，以县属岐州。大业三年，改洛邑为虢县。唐贞观七年废。至天授二年，复置。桃虢二城，《史记》云：“秦武公灭虢为县，谓之小虢。”今虢西有二城，相去十里。今县分余址，城之所居，俗谓之桃虢川，有路通汉中。《汉志注》云：“虢宫，秦宣太后起，其二城，一为虢国，一为虢宫。”磻溪神祠，郦道元注《水经》云：“磻，溪中泉也，即太公钓所。石壁深高，幽隍邃密，林障秀阻，人迹罕交。东南隅有石室，盖太公所居。水次平石钓处，即太公垂钓之所。其水清泠神异，北流十二里，注于渭也。周原，《史记•封襌书》云：“秦文公作鄜畤，秦灵公作吴阳上畤，宣公作密下畤，是三畤焉。畤，止也，神灵所止处。废清水县，汉县本属秦州。按《唐书•州郡志》録凤翔府元无此邑，即知是秦州之属邑。独《续会要》云：“天宝末，陷于蕃中。至大中三年，凤翔节度李玭奏：‘七月二十五日收复，至秦州东北一百二十五里。’即与陇城接界，故属凤翔府。寻废。”
盩厔县，东南二百里，依旧十七乡。本汉旧县也。武帝置属右扶风。山曲曰盩，水曲曰厔。因山水之曲以名之。后汉省,晋武复立，魏因之。后周天和二年，乃移于今鄠县西北三十五里。割雍州之终南郡于此置恒州，领周南郡。建德三年，从鄠县西北移于今所，置周南郡。唐武德二年，废恒州。天宝中改名宜寿，后又为盩厔。后唐同光元年，割属凤翔。
湋水，在今县北五里。隋宜寿宫，在县东南三十二里。汉长杨宫，在县东南三十三里，中有射熊观。汉武帝好自撃熊罴，司马相如从上林，上疏谏。扬雄作《长杨赋》。秦五柞宫，在县东南三十八里。汉武后元二年，幸盩厔五柞宫，帝崩于五柞宫。张晏注：“以宫有五柞树，因以名。”《西京杂记》：“五柞树，皆连三抱上，枝覆荫数亩。”《水经注》：“长杨、五柞二宫相去八里。”青梧观，在五柞中。《西京杂记》：“观前有三梧桐树。”望仙泽，在县东五十七里，中有龙尾堆。《雍州记》云：“望仙泽，在盩厔县东南。”《周地图记》云：“望仙宫南泽中有石盘龙两所，鳞甲动，有云气如钟鸣。”读书台，在县东北三十七里，后汉马融读书之所。姜维岭，本名沈岭，在县南五十里。蜀后主延熙二十年，大将军姜维率众出骆谷，经沈岭，即此。司竹园，在今县东一十二里，穆天子西征至玄池，乃植之竹，是此。故《史记》曰：“渭川千亩竹。”汉谓鄠杜竹林，故有司竹都尉，其园周回百里，以供国用。义宁元年，义兵起。高祖第三女平阳公主举兵于司竹园，号娘子军。骆谷关，在县西南一百二十里。唐武德七年，开骆谷道以通梁州，在今关北九里。贞观四年，移于今所。骆谷道，汉魏旧道，南通蜀汉。魏少帝正始四年，曹爽伐蜀，诸军入骆谷三百余里，不得前。牛、马、驴、骡以转运，死略尽。少帝甘露二年，蜀将姜维出骆谷，军于长城，即此谷道也。按：此道近代废塞，唐武德七年，复开。东北自鄠县界，西南经县，又西南入骆谷，出骆谷入洋州兴势县界。楼观，在县东三十二里，晋惠帝时置。其地旧有尹先生楼，因名楼观。唐武德初，改名宗圣观。老子庙，《华阳子录记》：“秦始皇好神仙，于尹先生楼南立老子庙。”即此也。晋惠帝元康五年，重更修葺，莳木万株，南北连亘七里，给户三百供洒扫。隋文帝开皇元年，复修建堂宇。老子陵，郦道元注《水经》云：“就水，北经大陵西，世谓之老子陵。”昔李耳为周柱下史，以时衰，适西戎于此，有冢，事非经证，然庄子著书云：“老子死，秦失三号。”是非不死，有冢可征也。终南故城，《郡国记》云：“唐武德二年，于汉盩厔故城置终南县。八年，废县，因名终南城。”
崇信县，西北二百二十五里，只五乡。本唐神策军之地，后改为崇信军。皇朝建隆四年，以崇信暨赤城东、西两镇及永信镇等四处，于此合为崇信县。
司竹监，按《唐六典》，掌植养园竹之事，其管内及百司所须帘、笼、筐、篚之属，择其材干以供之，其笋以时供上食。岁终，以竹功之多寡为考课。又按：汉官有司竹长丞。魏、晋河内园竹各置司守之官，江左省。后魏有司竹都尉。北齐、后周俱阙。隋有司竹监及丞，唐因之。在京兆、鄠、盩厔、怀州、河内，今皇朝惟有鄠、盩厔一监，属凤翔。


太平寰宇记卷三十一
关西道七
耀州
耀州，华原郡，今理华原县。本雍州之域，在秦为北地郡，泥阳、富平隶焉。后为华原县。汉魏至唐皆为畿甸。唐末李茂贞据凤翔，僭行墨制，建制耀州，仍为义胜军节度使。割同州美原为鼎州，以为属郡，温韬为节度使。梁贞明元年，韬降于梁，乃改耀州为崇州，义胜军为静胜军。又改鼎州为裕州，依旧以温韬为节度使。后唐同光元年，改为耀州顺义军，并割雍州之富平、三原、云阳、同官、美原以属焉。三年，降为团练州。周显德中，降为刺史，至皇朝，升为感德军节度。
元领县六：
华原 。富平。三原 。 云阳 。同官。 美原 。
州境 ：
东西一百九十里。南北一百八十里。
四至八到：
正东偏南至东京一千二百里。正东偏南至西京一百六十里。正南至长安一百六十里。东至同州一百八十里。西至汾州三水县界一百二十里。南至永丰军一百六十里。北至坊州一百八十里。东至华州一百八十里。西至永兴军泾阳县界六十七里。东北至坊州宜君县界八十三里。西北至邠州一百八十里。
户：
旧户载雍州，皇朝户：主一万九千八百，客六千一百八。
风俗：
同雍州。
人物：
唐李靖，本京兆三原人。田游巌，韩瑗，皆三原人。柳公绰，华原人。柳公权，绰弟。文宗夏日，与诸学士联句，公权续曰：“熏风自南来，殿阁生微凉。”上令题于屏，官至宫保，历事二帝，以诤臣称。
土产：
柏板，出云阳。啖马药，出同官。芍药。石脂。青石。出华原。
华原县，四乡。本汉祋祤县地，属左冯翊。曹魏、元魏皆于其地置北地郡。元魏废帝三年，改为通川郡，领泥阳县。隋开皇三年，罢郡，以县属宜州。六年，改泥阳为华原。大业二年，省宜州，县属京兆。唐垂拱元年，改为永安县。天授二年，又置宜州。大足元年，废。神龙元年，复为华原县。后唐同光初，于此置耀州，县属焉。土门山，在县东南四里。《水经注》云：“宜君水，南出土门山西。祋祤故城，在县东北一里，汉县也。宣帝神雀二年，凤凰集祋祤城是也。汉步寿宫，在县东北三里。汉宣帝于祋祤凤凰集处得玉寳，乃起步寿宫焉。漆水，自东北同官县界来，经邑界。沮水，自邠州入县界，合漆水入富平石川河。清谷水，在县西三十五里。《十道志》云：“即鬼谷先生所居也。”水自云阳界来。姚苌殿，在县西北十七里。《晋书》：“苌事苻坚为龙骧将军。从坚子叡音锐讨慕容泓，为泓所败，叡死，坚怒，苌惧，奔此，自称大单于。”秦王此殿，即苌之所造也。
富平县，南五十里，旧四十乡，今十乡。本汉旧县，属北地郡。前汉理在今灵州回乐县界，后汉移于今宁州彭原县界，晋又移于今县西南怀德城。后魏大统五年，自怀德城移于今理。周闵帝二年，于县理置中华郡。隋废郡，县属雍州。唐开元中，又移于义亭城，盖古之乡亭也。后唐同光初，割属耀州。荆山，在古雍州境。《尚书•禹贡》曰：“荆、岐既旅。”又曰：“导汧及岐，至于荆山。”孔注：“荆在岐山东，非荆州之荆山也。”《汉志》：“怀德县，《禹贡》北条荆山在南，下有强梁原。”《帝王代纪》：“禹铸鼎于荆山。”在冯翊怀德之地，有荆山，今其山下有荆渠。漆沮水，其下亦名石川水，西北自宜州华原县界流入。《尚书•禹贡》曰：“导渭水，东至于漆沮，一名洛水，出冯翊北。”怀德故城，在今县西南十一里，非汉怀德县也，盖后汉末及三国时，因汉旧名，于此立县为名，今有废城存。直市，按《三秦记》云：“直市，在富平西南十五里，即秦文公所创。物无二价，故以直市为名。”天乳山，在县西北二十五里，两峰相对，类于乳形。北虏川，在县北五里。八公塠，在县东南二十五里。其塠两畔各有小谷，象公字中心有堆，因以为名。又有万户塠、黄金塠。雨金堡，在县东南三十里，有一泊，每有天雨流入，似金色，俗呼为雨金堡。咸泉，在县东南五里。郑、白二渠，在县南二十里。西魏文帝陵、后魏武帝陵二陵，俱在县东南二十五里。后周太祖文帝成陵，在县西北一十三里。唐中宗定陵，在县西北一十五里龙泉山。唐代宗元陵，在县西北二十五里檀山。唐顺宗丰陵，在县西北二十五里瓮金山。唐文宗章陵，在县西北二十里。唐懿宗简陵，在县西北四十五里。节愍太子陵，在县西北十五里。王翦墓，在县东一十七里。薄昭墓，在县西一十三里，薄太后之弟封轵侯。李光弼墓，在县西十里，颜鲁公为碑。重耳冢，在县东三十里。司马欣墓，在县西二十五里。章邯长史降项羽，封为塞王。
三原县，正南五十里，旧二十四乡，今十四乡。本汉池阳地。始因苻坚于嶻嶭山北置三原护军，以地南有酆原，西有孟侯原，北有白鹿原，是为三原。后魏太平真君七年，罢三原护军，置三原县，属北地郡。明帝孝昌三年，萧宝寅逆乱，毛洪宾立义栅捍贼。永安元年，于此置北雍州，俗呼洪宾栅，其故城在县北五十五里。又割北地郡之三原县于此置建忠郡，以旌其功。隋开皇三年，罢郡，以县属雍州。后唐割属耀州。天齐原，在县西北二十五里，西连嶻嶭山。尧门山，在县西北三十二里。嶻嶭山，南自云阳县界，连亘事解在彼县。清谷水，在县西北云阳县界流入，一名鬼谷。昔苏张师事鬼谷先生学，即在此谷中也。太白渠，在县南一里。黄白城，在县南十五里。后汉李催辅政，天子东迁三辅，饥歉，乃移保黄白城，即此地。秦曲梁宫，在县西南一十五里，黄白城内。永安故城，亦名洪宾栅，在县北五十五里，即后魏北雍州城是也。《周地图记》：“明帝孝昌三年，萧宝寅逆乱，关右洪宾立义栅以捍贼。永安元年，于此置北雍州，以洪宾为刺史，故俗呼为洪宾栅。其年，又割北地郡之三原县于此置建忠郡，属北雍州。”又按《北魏书》：“毛遐，洪宾兄也。亦有功于魏，故肃宗诏曰：‘改三原县为建忠郡，以其兄弟功也。’”孝武永熙元年，移北雍州于今宜州，仍于城中置永安镇。唐高祖献陵，在县东一十八里。唐武宗端陵，在县东十里。唐景宗庄陵，在县西北五里。唐永康陵，在县西十八里。于谨墓，在县北一十八里。
云阳县，西南七十里，旧十一乡，今七乡。本汉旧县，亦为美阳县地。古有云阳宫，即秦谓之林光宫，汉谓之甘泉宫是也，亦是匈奴金人祭天之所。按《汉书•地理志》云：“昭帝立此县，属左冯翊。”后汉末省。县西北八十里故城，即汉理也。《魏志》曰：“司马宣王抚慰关中，罢县，置抚夷护军。”及赵王伦镇长安，复罢护军。后氐羌反，又立护军，刘、石、苻、姚因之。后魏罢护军，更于今理别置云阳县，隋因之。唐武德元年，分云阳县置石门县。三年，于石门县置泉州，其云阳县仍于南十五里水冲城以安之。贞观元年，废泉州，改石门县为云阳县，改云阳县为池阳县。至八年，废云阳入池阳县，仍改池阳县为云阳。武后垂拱二年，改为永安县。天授二年，于云阳置鼎州，以三原、泾阳、醴泉等四县属焉。久视元年，废州，县仍隶府焉。神龙初复旧，为云阳县。后唐同光初，割属耀州。
嶻嶭山，在县东北十里，一名慈峩山，俗名嵯峩山。王褒《云阳宫记》：“东有慈峩山。”今土人谓之嵯峩山。顶上有云起即雨，里人以为候。昔黄帝铸鼎于此山。”甘泉山，一名石鼓原，俗云磨石岭。《关中记》云：“甘泉宫，在甘泉山上。”按《汉书》云：“单于烽候以应甘泉。”即此山也。又有甘泉水，经县北。中山：《史记》云：“汉武帝获宝鼎于汾阴，迎鼎至甘泉，从行，上荐之，至中山，晏温，有黄云盖焉。”徐广云：“关中亦有中山，非冀州者也。”王褒《云阳宫记》：“宫南三十里有仲山。”未详。古之仲山，山有竹箭生焉，俗传高祖兄仲所居。今山有仲子庙，积旱祈之，围此射猎，则风雨暴至。庙有一泉，未尝水竭。郑泉，在县西四十里。《云阳宫记》云：“汉郑朴，字子真，隐于谷口，高节不屈，耕于岩石之下。时人因子真所居，名其所为郑泉。”金泉，王褒《云阳宫记》：“泉有数穴，清彻无底。”按《雍州记》云：“有人饮此泉水，见有金色从山照水中，往取得金，故有此名。”五龙谷泉，《水经注》：“五龙水，出云阳宫西南。”泾水，《水经注》云：“泾水，东流历峡，谓之泾峡。”冶谷，《云阳宫记》：“冶谷，去云阳宫八十里，《封襌书》所谓谷口是也。其山出铁，冶铸之所，因以为名。入谷便洪潦沸腾，飞泉激射，两峰皆峭壁孤竖，横盘坑谷，懔然凝冱，常如八九月中。朱明盛暑，当昼暂暄；凉秋晚候，缊袍不暖，所谓寒门者也。”又云：“入冶谷二十里，有一槐树，树北有泉，名曰金泉。”今按此树犹存，在金泉西南百步谷中，今有毛原监。云阳宫：《史记》：“秦始皇二十七年，作甘泉前殿，筑甬道自咸阳属之。”《关中记》：“林光宫，一曰甘泉宫。秦所造。在今池阳故县西北甘泉山上，周围十余里。”《三辅黄图》云：“甘泉宫，汉武帝建元中增广之，周围十九里。”《汉仪注》曰：“甘泉宫，去长安三百里，望见长安城，黄帝已来圜丘祭天处。”《开山图》曰：“云阳先生之墟也，中有神书、铁券，玉石之记。”又曰：“武帝于甘泉宫更置前殿，始广诸宫室，有芝生甘泉殿房内中。”《汉旧仪》又云：“芝有九茎，金色，緑叶，朱实，夜有光，乃作《芝房之歌》。”《三辅黄图》曰：“汉武帝起紫殿，雕文刻镂，以玉饰之。”成帝永始四年，行幸甘泉郊秦畤，神光降于紫殿。今按：甘泉谷北岸有古槐树，在故宫之南。《云阳宫记》：“甘泉宫，北有槐树，今谓玉树。根干盘峙，二三百年木也。耆旧相传：咸以为此树即扬雄《甘泉赋》所谓“玉树青葱”者也。”梨园，《云阳宫记》：“车箱阪下，有梨园一顷，树数百株，青翠繁密，望之如车盖。”通天台，《史记》：“武帝元封二年，公孙卿言于帝曰：‘仙人好楼居。’帝乃使卿持节候神，作通天台。”《汉旧仪》云：“通天台，高三十丈，云雨悉在其下，去长安城三百里，望见长安城。武帝祭天，上通天台，舞八岁童男女三百人，置祠具，招僊人。祭天己，令人升通天台，以候天僊。天神既下祭所，若大流星，乃举烽火而就行宫望拜。”《汉旧仪》注：“上有承露仙人，掌擎玉杯，承云表之露。元凤间台自毁，椽桷皆化为龙凤，随风雨飞去。”《西京赋》云：“通天訬以竦峙，径百常而茎擢。上辬华以交纷，下刻陗其若削。”郑国渠，按秦始皇元年，韩闻秦好兴事，欲疲之，乃使水工郑国间，说令凿泾水，自仲山西抵瓠口为渠，并北山东注洛三百余里，欲以溉田。中作而觉，秦欲杀国，国曰：“始臣为间，然渠成亦秦之利也。”秦以为然，卒使成渠，溉舄卤之地四万余顷，收皆亩一锺。关中无凶年，命为郑国渠。后至武帝元鼎六年，一百三十六岁，倪寛为左内史，又奏请穿六辅渠，以益溉郑渠旁高卬之田。后十六岁，赵中大夫白公又奏穿泾水注渭中，溉田四千五百余顷，人得其饶而歌之。唐永徽六年，雍州长史长孙详奏言：“往日郑、白渠溉田四万余顷，今为富商大贾兢造碾硙，止溉一万许顷。”于是高宗令分检渠上碾硙，皆毁撒之。未几，所毁皆复。广德二年，李吉甫先父文献公为工部侍郎，复陈其弊。代宗亦命文献，拆去私碾硙七十余所 。岁余，文献出牧常州，私制如初。至大历中，水利所及纔六千二百余顷。太白渠，《汉沟洫志》：“武帝太始二年，赵中大夫白公奏穿渠引泾水，首起谷口，尾入栎阳，注渭中袤二百里，溉田四千五百余顷，因名曰白渠，民得其饶。”径路神祠，《汉志•云阳县》：“有休屠、金人、径路神祠三所。”《音义》云：“匈奴祭天处，在云阳甘泉山下，秦夺其地，后徙休屠故地。”《郊祀志》：“径路祠神，祭休屠王也。”钩弋陵者，汉武帝钩弋赵婕妤，昭帝母也。昭帝即位，追尊为皇太后，发卒二万人起云陵，邑三千户。“《列仙传》：“钩弋夫人，齐人，姓赵，少好酒，病卧六年，右手拳，饮食少。望气者云：‘东北有贵人。’推而得之，召到，姿甚佳。武帝披其手得玉钩，而手寻展，遂生昭帝。后武帝害之，及殡，尸香一月。昭帝即位，更葬之，棺空，但有彩履。”《云阳记》：“钩弋夫人，后至甘泉而卒，尸香闻十余里，葬云阳。武帝思之，为起通灵台于甘泉宫，有一青鸟集台上往来，至宣帝时乃止。”汉武帝庙，在县西北一百里。唐宣宗贞陵，在县西北四十里。唐德宗崇陵，在县北一十五里嵯峨山。李陵母冢，在县西北一十五里。古石蛇，在县西北四十里。流金泊，在县东北十里。
同官县，东北五十里，旧六乡，今四乡。本汉祋祤上音他括反，下音虚羽反县地，属左冯翊。晋为频阳地。苻坚于祋祤城北置铜官护军，属北地郡。后周除金，作此“同”字，属宜州。隋大业二年，省宜州，县属雍州。唐贞观初，又属宜州。十七年，州废，还京兆府。后唐，割属耀州。白马山，在县西北。铜官川，在县北五十里，《水经注》云：“铜官水，出祋祤东北，西南经铜官川，谓之铜官水。”女华夫人祠，在县北三十里女华山上。其山高峰秀出，毎有大风雷，多从华岳至此。故老传云：“华岳女君，在此山上。”因立祠，每水旱祈祷，有验焉。
美原县，正东七十里 ，旧十乡，今四乡。秦汉频阳县地，旧县在今县南三里故城是也。因界内频山取名，属左冯翊，本秦厉公置。苻秦时，置土门护军。后魏太平真君七年，割入同官县。景明元年，分同官县置土门县。因频山有二土门状如门，故曰土门。大业二年省。义宁二年，再置。贞观十七年，又省。咸亨二年，复置，仍改为美原县，即今理。后唐割属耀州。频山，在今县西北十一里。秦厉公于此山之南置频阳县。秦将王翦，即此县人也。获鼎，按《汉书》：宣帝时，扶风美阳县民得鼎，献之，下有司议，多以宜荐见宗庙，如元鼎时故事。京兆尹张敞议：“今鼎出周都之地，有刻书曰：‘王命，尸臣官此栒音荀邑，赐尔旗、鸾、黼黻、琱戈。尸臣拜手，对扬景命。’以臣详之，即周赐大臣之鼎，不足以见宗庙。”制曰：“京兆尹议当。”频阳故城，在今县南三里，汉为县。后魏省，今废城存义林、旌义二乡。唐元和三年勅：“割隶富平县，以奉丰陵。”玉女山，在县西三十五里。明月山，在县西北二十里。

干州
干州，今理奉天县。本京兆奉天县。唐末李茂贞建为干州。干宁中，以覃王出镇，建为威胜军，割奉天、好畤、武功、盩厔、醴泉等五县以隶焉。至庄宗同光年中，改为刺史，属凤翔。其武功、醴泉二县还京兆府，盩厔入凤翔，只领奉天、好畤二县。至明宗天成三年，又割好畤还京兆府，只领奉天一县。至皇朝干德二年，割好畤、永寿二县属焉。
领县三 ：
奉天，好畤，永寿。  
州境：
东西八十九里。南北一百四十里。
四至八到：
东至东京一千四百五十里。东至西京一千三百里。东至长安一百八十里。西至凤翔一百十八里。南至武功县五十里。北至邠州一百五十里。东南至永兴军平县七十里。西北至凤翔府一百一十里。西南至永兴军武功县五十里。东北至永兴军醴泉县七十里。
户：旧户载京兆府。皇朝管户：主七千三百六十九，客一千七百五十六。
风俗：同长安。
土产：无。
奉天县，旧十九乡，今六乡。本汉醴泉县地。唐光宅元年，以高宗干陵在县西北一十三里，武后分醴泉、始平、好畤、武功、新平郡之永寿五县之地以置此额，奉于陵寝，属京兆府，因名奉天。至建中初，有术士桑道茂请城奉天。其后朱泚反，车驾幸焉。兴元元年，升为赤县。干宁中，置干州于此，今为郭下郡。
莫谷水，在州西北，从永寿县麻亭岭流入，至县界西南流入武功。甘谷水,在州东北，从永寿县温秀岭流至县界，却入醴泉，合泾河。干陵，唐高宗皇帝与则天同一陵，在州西北五里。靖陵，唐僖宗皇帝陵，在州东北一十里，与干陵相隔豹谷。陆贾墓，在州东北二十里岑阳井东两乡河西原。妲己墓，在州西五里莫谷河西、半崖坡内。好畤故城，在州东岑阳乡一十五里。五味坡，在邑界梁山，即《禹贡》云：“壶口治梁及岐。”又古公亶父踰梁山，至于岐下；及秦立梁山宫，皆此山也。
好畤县，西北三十五里，旧七乡今三乡。本汉旧县。畤者，神明所依止也。自古以雍州积高，神明之隩，故立泰畤，以上帝、诸神祠皆聚焉。后汉省，故县在今县东南四十三里奉天县界好畤故城是也。晋元康中，复于汉好畤县城东南二里再置好畤县。周建德三年，并入莫西县。隋开皇十八年，又改莫西为好畤县。大业三年省。唐武德二年，分醴泉县置，因汉旧名，属雍州。三年，改属稷州。贞观元年，废稷州县，仍旧。二十一年，移于废上宜县置，即今理也。其上宜县，隋开皇十八年废。后唐同光中，割好畤属凤翔。长兴元年，却还京兆。皇朝干德四年，割属干州。梁山，《史记•周本纪》曰：“古公亶父与其私属去邠，渡漆、沮，踰梁山，止于岐下。”即此是。岐下，秦有盗缪公马于此，而食缪公，饮之酒，与野人坞相接。梁山宫，《史记》：“秦始皇三十五年，幸梁山宫。”即此也。莫谷水，经县界。苏武冢，在县东三十里，今里名守节焉。武亭河，自凤翔麟游县界流过当县，入武功县界。石门山，在县西美川乡一十五里。明月山，在县西一十五里，与凤翔、扶风县分界。
永寿县，西六十里，旧十一乡，今六乡。盖豳国之地，公刘之居。汉为漆县地。后魏大统十四年，于今县北广寿原上置广寿县。周大象元年，改为永寿。隋开皇三年，省入新平。唐武德二年，又分新平县南界于今县北永寿原西置县，因原立名，属邠州。四年，又南移于义丰塠置。贞观二年，又南移于今理。神龙三年，割属京兆府。景龙元年，复，属邠州。兴元元年，又南移于顺义店置。至皇朝干德中，割属干州。
高泉山，在今县北三十里。郦道元注《水经》云：“甘泉，即高泉山也。”温修山，一名温秀山。《开山图》云：“温修山，实三阳山也。谓之温秀，盖习俗相讹耳！”永寿原，旧名广寿原，避隋炀帝讳，改为永寿原，在县西北。莫谷水，其源出高泉山，名安阳泉。南流历莫谷，改名莫谷水。后魏于水西置县，因名莫西县也。南豳故城，后魏时所筑，在县北据山，其东西南三面险絶，实控御之地。齐难故城，齐难即姚兴将名也，屯军筑垒，在今县西，其南、西、北三面一如南豳之险。莫营关，后魏所置，在县西南。泾水，自新平县界流入醴泉苑，在县东北十里并宫，并周所立，后废。唐贞观四年，置醴泉监，兼置屯五所，隶司农寺。

太平寰宇记卷三十二

关西道八
陇州；泾州
陇州
陇州。汧阳郡，今理汧源县。周为岐陇之地，春秋时属秦国，文公曾都于此。今郡南三里汧水南故汧城是也。秦并天下，属内史。汉为汧县，属右扶风。自魏至晋亦然，永嘉后废。魏初，于今汧源县界置陇东郡，今州即陇东郡故郡也。孝明正光三年，分泾州、岐州之地，兼置东秦州于故汧城。领陇东、安夷、汧县三郡。至孝昌三年，为万俟丑奴所破。孝武永熙元年，于今州东南八里复置东秦州。仍于州所理置汧阴县。西魏大统十七年，改东秦州为陇州，因山为名。周明帝二年，移州于今所。武帝天和五年，省入岐州。宣帝大象二年复置。隋开皇五年，改汧阴为汧源县，仍废郡，而陇州如故。炀帝二年，州废，以属县并入扶风郡。义宁二年，又于县理置陇东郡。唐武德元年，复为陇州。以南由县置含州，领南由一县。四年，废含州，复以南由来属。天宝元年，改为汧阳郡。干元元年，复为陇州。至德宗，升为奉义军节度，以旌韦皋杀朱泚伪使之故也，今为防御州。
元领县五，今四：
汧源；汧阳；吴山；陇安。新置。
二县废：华亭，入汧源。南由。入吴山。
州境：
东西二百里，南北四百五十九里。
四至八到：
东至东京一千七百五十里；东至西京一千三百二十五里；东至长安四百六十五里；东至凤翔府一百五十九里。南至凤州山路四百三十六里；西至秦州三百四十里；北至泾州一百六十五里；西南至秦州界一百一十里；东南至凤翔府界一百六十里；西北至原州界一百八十里；东北至泾州一百六十里。
户：
唐开元户：六千八百五。皇朝管户：主一万九百七十一，客八千六百六。
风俗：与凤翔小异，尤类秦州。
人物：
唐段秀实。汧阳人，以笏击朱泚，德宗赠太尉。
土产：
龙须席；鹦鹉；山丹；雉尾；羊；马；狨。
汧源县。旧八乡，今七乡。汉汧县之地，属右扶风。晋《地道记》云：“汧县属秦国。”故城在今县南。汉置陇关，西当戎翟，今名大震关，在今县西。后魏废帝改为汧阴县。周明帝移州，并县于今理。隋改为汧源县。唐元和三年，并华亭县入。
陇山。在县西六十二里。《说文》：“陇山，天水大坂也。”《辛氏三秦记》引俗歌云：“陇头流水，鸣声幽咽。遥望秦州，肝肠断絶。”又云：“震关遥望，秦川如带。”郦道元注《水经》云：“一水出汧县西山，世谓之小陇山。岩嶂高峻，不通车辙。”故张衡《四愁诗》云：“我所思兮在汉阳，欲往从之陇坂长。”周《地图记》云：“其山高处，可容百余家。”《三秦记》：“陇坂谓西关也，其坂九回，不知高几许，欲上者，七日乃得越絶 。高处可容百余家，下处容十万户。山顶有泉，清水四注。东望秦川，如四五里。人上陇者，想还故乡。悲思而歌，有絶死者。”又《秦州记》云：“登陇东望秦川，四五百里，极目泯然。墟宇桑梓，与云霞一色。其上有悬溜吐于山中，汇为澄潭，名曰‘万石潭’。流溢散下，皆注于渭山东。人行役，升此而顾瞻者，莫不悲思。其歌云：‘陇头之水，分离四下。念我行役，飘然旷野。登高远望，涕零双堕。’”是此也。
汧山。在县西六十里，《禹贡》：“导汧及岐，至于荆山。”
鱼龙川。郦道元注《水经》云：“有一水出汧县西山，人谓之小陇山。其水东北流历涧，注以成渊。出五色鱼，俗以为灵，而莫敢采捕。因谓是水为鱼龙水，自下亦通谓之鱼龙川。”
弦蒲薮。《周礼•职方氏》：“雍州，其泽薮曰弦蒲。”晋《太康地志》云：“汧县有蒲谷乡，弦中谷乃雍州之蒲也。”按《汉书•地理志》云：“雍州有弦蒲薮。”
汭水。《周礼•职方氏》：“雍州，其川泾汭。”
大震关。在县西六十一里，后周武帝天和元年置，今为陇山关。汉武帝至此，遇雷震，因名。
张女郎祠。故老相传云：“汉张鲁女死于此，时人为立祠，民祈祷有验 。”
秦城。在州东二十五里。秦非子养马汧、渭之间，有功，周孝王命为大夫。
郁夷故城。汉为县，后汉省。按《汉书•地理志》注云 ：“郁夷有汧水祠。”又《诗》云：“四牡騑騑，周道倭迟。”《韩诗》作“郁夷”字，盖在今州西五十里大宁关侧，近汧水源。今验诸处因水置祠，多在源下。又自关上陇，盘纡屈曲，逶迤而进，与县名相符。”晋太康中，曾于此置陇关县。又《地道记》云：“郁夷，省并郿，盖因王莽之乱，郁夷之人权寄理郿界，因并于郿。”
废华亭县。在州西北一百里。本汉泾阳县地，今原州平凉县界泾阳故城是也。后魏为长地县。隋大业元年，于此置华亭县，在白马华亭二川口，盖因水为名。三年，改为亭水县，属安定郡。唐元和三年三月，废入汧源县。
小陇山。在废县西四十里。《水经注》：“芮水出小陇山，其川名汭。”
秦王庙。秦穆公西征至此回军，因之立庙。
汧阳县。东八十里，旧八乡，今十一乡。本汉喻麋县地。以县东八里喻麋泽为名。属右扶风。阚泽《县道记》云：“喻麋县，因原以为名。今县东古城，是汉理之所，晋省。后周天和五年，于今县西四十里马牢故城置汧阳县及汧阳郡。以在汧山之阳为名。寻废郡，以县属陇州。”建德四年，移于今理。
汧水。经县南一里。
段太尉冢 。在县西北四十里万善乡，黑草僻川西。
秦王铸剑炉。在县东南二十里，石上有人马踪迹，又有秦王马迹。泉在节义乡。
真珠泉，在三泉乡，县西二十五里。
吴山县。东南一百一十里，旧二乡，今四乡。汉喻麋县地。后魏孝昌二年，于今南由界长蛇川置长蛇县，属东秦州。隋开皇十三年，自长蛇川故地移于今县。十八年，改长蛇为吴山县。取县西吴山以称邑。唐元和三年，并南由县入。
吴山。在古县西南五十里。《周礼•雍州》：“其山鎭曰岳。”孙炎曰：“雍州镇有吴岳山也。”郭璞曰：“吴岳，别名开石。《汉志》吴山在汧县西，古文以为汧山。《国语》谓之西吴。秦都咸阳，以为西岳。”《水经注》云：“汧水发南山西侧，俗以此山为吴山。三峰霞举，迭秀云天。崩峦倾返，山顶相捍。望之恒有落势。山下石穴广四尺，高七尺。水溢石空，悬波侧注。漰漭震荡。发源成川，北注于汧。”
龙盘山。在县东南七里。
汧水，经县南东流。
白环谷。《水经注》云：“南由县有白环水，源出白环谷。”
废南由县。在州西南一百二十里，在今县东南十里，汉之汧县地也。后魏明帝孝昌年，于县西南由谷口置县，因谷为名。隋开皇三年，属岐州。唐贞观四年，割入陇州。元和三年，并入吴山县。
故安夷关。在废县西一百四十六里。
长蛇川。在废县西一百步。
渭水。在废县南四十里。
陇安县。去州八十五里，四乡。本南由镇，即古南由县之地。国朝开宝二年，割汧阳县之四乡于陇州界置陇安县。从转运使李守信之所奏也。
秦岭山。在县西南，过渭河接凤州界。
西秦山。在县北二十里。山内有秦王试剑崖。
渭河。在县西南四十五里。自秦州陇城县流入。
马颊社。在孝感乡。社内有古时铸钱监基。沿山有溪，出九节菖蒲。
泾州
泾州。安定郡，今理保定县。《禹贡》雍州之域。春秋属秦。秦始皇并天下，属北地郡。汉武帝又分北地郡，置安定郡。故《汉书》云：“以六郡良家子补羽林郎。”安定即六郡之一焉。宋《永初山川记》云：“安定，昆戎壤也。其郡在今原州高平县。后汉永初五年，徙其人于美阳，以避羌寇。”郡寄理美阳，即今雍州武功县界美阳故城是也 。永建四年，移于今所。按晋《太康地记》云：“安定郡，领临泾、朝那、乌氏、鹑觚、阴密、西川六县，属雍州。魏、晋亦为安定郡。及后魏神鹿加三年，于此置泾州。盖因泾水为名。隋大业三年，改为定安郡。大业末，金城贼帅薛举侵扰豳泾。唐武德元年，太宗西讨，会举死，因平举子仁杲，遂改安定郡为泾州。天宝元年，改为安定郡。干元元年，复为泾州。皇朝为彰化军节度。
元领县五，今三：
保定；灵台；良原。
二县割出：
潘原；唐末割置行渭州。临泾。唐末割置行原州。
州境：
东西七十里，南北一百三十五里。
四至八到：
东南至东京一千七百里；东南至西京一千二百五十里；东南至长安四百五十里。东至凤翔府麟游县，长武镇界四十里；西至渭州潘原县界三十里；南至凤翔府普润县界一百里；北至原州临泾县界三十里；东至凤翔府麟游县界一百四十里；西北至原州临径县界三十里；西南至陇州汧阳县界九十里；东北至宁州丰义县界四十里。
户：
唐开元户：一万五千九百五十三。皇朝管户：主一万二千一百七十一；客五千二百九十八。
风俗：
水土杂于河西，人烟接于此地，故安定处山谷之间，其实昆戎旧壤。迫近夷狄，修习武备。士则高尚气略。人以骑射为先，盖与邠陇之俗同尔。
姓氏：
安定郡四姓：梁；席；安；皇甫。
人物：
梁统。安定乌氏人。为酒泉太守。
梁竦。统子，字叔敬。着《七序书》。雷辟不就，三子皆封侯。 
李恂。安定临泾人。为兖州刺史。
王符。字节信，泾人。隐居着《潜夫论》。
张耽。安定人。好学。
程卓。孝友著名。
皇甫谧。字士安，安定人。好著述，累辟不就。号玄宴先生。
牛弘。字里仁，灵台人。官吏部，封奇章郡公。
唐牛僧孺。弘后，穆宗朝拜相。以风节重，封奇章公。
吕向。字子回，泾人。善草隶。官翰林。
土产
龙须席；羊；马；駞毛；红花；麻；布；黄蓍；毡；麝香；秦胶。
保定县。旧三乡，今十一乡。本汉安定县也，后汉省。后魏文帝大统元年，自高平城移于今理，属安定郡。隋开皇三年罢郡，以县属泾州。唐至德二年，改为保定县。
笄头山。一名崆峒山。昔黄帝学道于广城子即此。
弹筝峡。自原州百泉县界都卢山。泾水所出，南流山谷之间，水声清响，有如弹筝。
振履堆。故老云：“夸父追日，振履于此阜上。”
胡卢河。本名蔚茹水。源出原州西南颓沙山下，入泾。
乌亭。《史记》云：“秦惠王取其地，置乌氏县，属安定郡。”莽曰：“乌亭有乌水，出西北入河。都卢山在其西，今亭即汉为县所也。”
瓦亭。《续汉志》云：“乌氏县有瓦亭，一名薄洛亭。”
三水故城，《汉书•地理志》：“三水县，属安定郡。有监官。”后汉末，卢芳据三水县，在左谷间，魏攻三水，即此也。晋《太康地志》云：“西川属安定郡。”
西王母祠。周《地图记》云：“王母乘五色云，降于汉武。其后，帝廵郡国，望彩云以祠之，而云浮五色，屡见于此。”《汉书》：“上之□□□也 ，因立祠焉。每水旱，百姓祈祷 ，时有验焉。”
左右谷城。在今县南。
乌氏故城。即乌亭也。废城在今县东焉。
泾川水。在县南十里，从潘原县来入邠州宜禄。
阁川水。在县西南三里，从潘源县来入泾水。
灵台县。东一百里，元七乡。按梁氏《志》，即汉鹑觚县地，属北地郡。后魏大统中，自鹑觚故城移今所。周《地图记》云：“鹑觚县，属平凉郡。”唐天宝元年八月，改为灵台，县理即古密国之地。
蒲川。郦道元注《水经》云：“蒲水出南山蒲谷，东北合细川水。又东北流，合且氏川水焉。”
阴密城。《诗》曰：“密人不恭。”《春秋左传•昭公十五年》：“晋荀跞如周，葬穆后。王曰：‘叔父唐叔，成王之母弟也。密须之鼓，与其大辂，文所以大搜也。’”杜预云：“密须，姞姓国也。在安定阴密县。”《史记》：“周共王游于泾上，密康公从，有三女奔之。其母曰：‘必致之于王。夫兽三为羣，人三为众，女三为粲。王田不取羣，公行不下众，王御不参一族。夫粲，美之物也。众以美物归汝，而何德以堪之。王犹不堪，况尔小丑乎？小丑备物，终必亡。’康公不献。一年，共王灭密。”即此城也。
三交川水。在县东南十五里，亦名三香水，源出麟游县 。
卧龙原。在县东十里。
左丘明庙。在县东北三十里。
牛仙客祖父墓。在县西一里蒲川水西石关前。有碑存，祖赠泾州刺史；父赠户部尚书。
良原县。西南六十里，旧三乡，今七乡。本汉三水县地。属安定郡。隋大业元年，分安定、鹑觚二县之地置县。县西南三十里有良原，因以为名。
白石原。其原自起县西南三十里，东下三十里，分为两原，一在南三十里 ，更名良原；一原在东北四十里 ，更名梁杜原。《汉书•地理志》属安定县。
朝那城。后魏大统元年，自原州百泉县徙朝那城于此。其地今割入临泾县界。
望儿原。在县东三十里。
校勘：
泾州
保定县
三水故城
按《后汉书》：“卢芳，三水人。王莽末，匈奴立为汉帝。吴汉数击芳，不克。”今《记》以为后汉末魏攻三水，皆误。
西王母祠上之□□□也因立祠焉
按“上之”字下，诸本皆空阙。王母事，《汉书》所无，而武帝尝幸安定者再，今阙文。疑是“上之幸安定也”，然无所考见，又引《汉书》，恐舛误耳。

太平寰宇记卷三十三
关西道九
原州；庆州

原州
原州。平凉郡。今理临泾县。《禹贡》雍州之域。春秋时，其地属秦。至始皇时，属北地郡。汉之安定郡高平县地。至安帝永初五年，避羌寇，移郡寄理于今武功县美阳故城。顺帝时，复还高平。自移郡，人户稍少，至曹魏废。后魏太延二年，于今理置高平镇。至孝明帝正光五年，改为原州。盖取高平曰原为名。隋大业三年，罢州，为平原郡。后陷寇中。唐武德元年，平薛仁杲，复其地为原州。贞观五年，置都督府，管原、庆、会、宁、亭、达、要等七州。十年，省亭、达、要三州，唯督四州。天宝元年，改为平凉郡。干元元年，复为原州。自禄山乱后，西戎犯邉。洮兰、秦陇尽为虏境。贞元七年，泾原节度使刘昌置于平凉县。至元和三年，移于泾州临泾县，置行原州，遂命镇将郝玼为刺史。始，玼以临泾地宜蓄息，西蕃每为寇，即屯其地。尝白其帅，请城以控之，前帅不从。其后段佑为节度使，玼复白佑，佑多其策，乃表请城之，故诏玼镇其地，自是西戎无敢犯境者。玼出自行间，前无强敌。在邉三十年，生得蕃人，辄刳剔而归其尸，蕃人畏之如神，下令得玼者赏以等身金。今蕃人小儿啼号者 ，但连呼“郝玼”以怖。大中三年，本道节度康季荣收复关陇，却归旧原州。唐末黄巢作乱，复陷城壁，再移原州于临泾县置。
元领县四，今一：
临泾。唐末自泾州割至原州。
三县落蕃：
平高；百泉；平凉。
一县割出：
萧关。置武州，后废，入潘原县。
州境
东西五十五里；南北九十五里。
新四至八到：
东南至东京一千七百九十里，东南至西京九百四十里，东南至长安五百四十里；东至宁州彭阳县五十五里；西至当州开边堡三十里，壕外蕃界；南至渭州潘源县九十里；北至邠州宁羌县九十里；东南至泾州保定县界四十里；西南至当州新城县鎭西，奄堡蕃界七十里；北至宁羌县四十五里；东至彭阳县界三十四里。
戸：
唐开元户八千七十五。
皇朝领县一，户：主三千四百三十六，客三千五百四十九。
风俗：
地广人稀，质木不寇盗。
人物
皇甫规。安定朝那人。为度辽将军。皇甫崇。字仪真，朝那人少。少有文武志，好诗书。平黄巾贼，封槐里侯。皇甫谧，安定人。
土产：
覆鞍毡；贡。白毡；黄香；白药；赋麻；布。
临泾县。旧十乡，今四乡。汉旧县属安定郡。隋大业元年，于今县理置湫谷县。十二年，复为临泾县。唐贞元十一年，泾原帅刘昌奏自临泾县定城堡移于今所。元和三年，改为行原州 。今复旧名。
阳晋小水。在县南一十五里。源自县西罗使堡蕃界 ，来入本州岛八十里，入泾州保定县界。
原州川水。自蕃界来，入州界五十五里。入宁州彭阳县界。
和戎原。在县南二十五里。 
平高县。三乡。本汉高平县。《地理志》云：“属安定郡。”后魏太武太延二年，于今县理置平高县，属平高郡。隋开皇三年，罢郡，以县属原州。大业三年，以原州为平凉郡。武德元年重为原州， 县仍旧焉。
马屯山。《十六国春秋》云：“姚苌与苻登战于高平，登败，奔于马屯山。”是此也。
笄头山。一名崆峒山。在县西一百里。《史记》云：“黄帝东至于海，登丸山。西至于崆峒，登鸡头。”即此山也。《汉书》：“幵头山，在泾阳西。”《禹贡》：“泾水所出。”淮南子云：“薄落山，一名鸡头山。”《水经注》云：“盖大陇山之异名耳。”《庄子》谓皇帝学道于广成子，盖在此山。按今萧州又有崆峒山，未详孰是。今此见有柏堂在山之顶上，不知何代所置。后汉隗嚣使王孟塞鸡头道，即此也。
朝那湫渊祠。《史记》：“湫渊祠，朝那。”苏林曰：“湫渊，方四十里，停水不流，冬夏不增不减，不生草木。”师古曰：“此水在今泾州界。或諠污，辄兴云雨。亢旱，毎于此求之。故有祠存。”
木峡关。在颓沙山上，县南一百一十里陇山上有陇山关，与此有别。
萧关故城。在县东南三十里。《汉书》：“文帝十四年，匈奴入萧关，杀北地都尉卬 。”即此地也。汉亦谓之障关。
瓦亭关。在县南七十里，即陇山北垂。《后汉书》：“隗嚣使牛邯守瓦亭。”即此也。
刘表墓。按《从征记》云：“刘表冢，在高平郡。表子琮捣四方珍香数十石着棺中。永嘉中，郡人卫熙发其墓，见表貎如生，香闻数十里。熙惧不敢犯。”
唐监牧。贞观中，自京东赤岸泽移马牧于秦、渭二州之北、会州之南、兰州狄道县以东 ，原州之西置监牧使，以掌其事。仍以原州刺史为都监牧使，以管南使、西使、北使、东使。
百泉县。东九十里，五乡。亦汉朝那县故地，城在今县理西四十五里。后魏正光五年，于今县西南阳晋川置黄石县 。废帝二年，改为长城县。隋大业二年，改长城为百泉。唐武德八年，移于今理。
弹筝峡。《水经注》云：“泾水经都卢山，山路之内，常有如弹筝之声。行者闻之，歌舞而去。”又云：“弦歌之山，峡口水流。风吹洒崖，响如弹筝之韵。”因名之。
泾水。源出县西南泾谷。《汉书•地理志》：“泾阳笄头山，《禹贡》泾水所出。”《水经注》云：“泾水出安定泾阳县高山泾谷。”郦道元注云：“《山海经》曰：‘高山，泾水出焉，东流注于渭。”入关，谓之八水。”
可蓝山。在县西南七十里，一名都卢山。《十六国春秋》：“赫连定胜光二年，畋于阴盘，登可蓝山，望统万城。泣曰：‘先帝若以朕承大业，岂有今日之事。’俄有羣狐鸣于定旁，命射之，无所获。”
萧关县。北一百八十里，四乡。本隋他楼县。唐贞观六年，置缘州，领突厥降户。寄治于平高县界他楼城。高宗时，于萧关置他楼县。神龙元年，废他楼县。御史中丞侯全德以去州阔远，奏于故白草军城置萧关县。大中五年，置武州。中和四年，侨治潘原。 周显德五年，废入潘原县。
蔚茹水。在县西 ，一名胡芦河。源出原州西南颓沙山中。
废他楼县。本汉高平县地。隋时为他楼县。唐贞观六年，于此置缘州，领突厥降户。

庆州
庆州。安化郡，今理安化县。《禹贡》雍州之域，古西戎地。夏衰，后稷子不窋奔戎翟之间。今州理东南三里有不窋故城。春秋时，为义渠戎之土。秦灭之，得其地，以属北地郡。后汉至晋，戎虏所侵，不立郡县。后魏及周以为镇防。故《后魏书》云：“大统十一年，置为朔州。”后周废。隋文帝改置合州镇，十年废镇，十六年割宁州归德县置庆州，以庆美，取其嘉名也。炀帝初，改州为弘化郡。唐武德元年，改为庆州。领合水、乐蟠、三泉、马岭、弘化五县。三年，改三泉为同川县。六年，置总管府，改合水为合川县。又置白马、蟠交二县。七年，改总管为都督府。贞观元年，废都督府及合川县，仍割林州之华池县来属。二年，置洛源县。四年，复置都督府及北永州，以洛源县来属北永州。五年，又罢都督府。八年，又以废北永州之洛源县来属。开元四年，复置都督府。二十六年，升为中都督府。天宝元年，改为安化郡。至德元年，改为顺化郡。干元元年，改为庆州。今郡城亦名尉李城，在白马两川交口，亦曰不窋城。
元领县十一，今三。
安化；华池；乐蟠。
三县新并合：
同川；入安化。延庆；入安化。合水。入乐蟠。
五县旧废：
马岭；洛源；方渠；怀安；蟠交。
州境：
东西二百五十二里，南北四百七十里。
四至八到：
东南至东京一千八百二十里，东南至西京一千四百一十四里，东南至长安五百六十四里；东至鄜州三百九十里；南至宁州一百二十七里；西至原州三百七十里；北至监州五百五十里；东南至鄜州三百九十五里；西南至泾州三百二十三里；西北至灵州六百四十里；东北至延州四百五十里。
户：
唐开元户：一万七千九百八十一。皇朝管户：主四千二百九十四，客七千五百八十七。
风俗：
与邠宁略同。
人物：
岐伯。北地人，与黄帝论医，有素问难经行世。傅介子。北地人。为平乐监刺史，拜中郎将。使大宛，斩楼兰王头，还阙，封义阳侯。甘延寿。北地郁郅人。少以良家子为羽林期门 。傅玄。字休奕，官太尉。傅咸。字长虞。玄子，官太子洗马。傅燮。北地人，为汉阳太守。
土产
胡女布；香子；龙须席；牛酥。
安化县。旧二乡，今七乡。本汉郁郅县，属北地郡。后汉迄晋，戎虏所侵，不立州县。后魏及周，以为镇防。周《地图记》云：“郁郅城，今名尉李城。在白马岭两川交口。”即今县是也。《水经注》云：“尉李城，亦曰不窋城。”隋开皇十六年，于今州城西南一里置合水县，属庆州。唐武德六年，改为合川县。贞观元年，改为弘化。天宝元年，改为安化。至德元年，改为顺化。皇朝复为安化。
白马水。出北塞夷中。《水经注》云：“洛川南经尉李城东北，合马岭水，号白马水，合于渭谷北川，与合水县相接。”
废延庆县。本汉郁郅县地柳谷城。后魏于今县理置朔州。隋开皇中，改置合水县。唐武德六年，移丰州住户于此，分合水县置白马县。以县西临白马川为名。天宝元年，改名延庆。周显德三年，并入安化县。
子午山，亦名桥山。
马岭山，亦名箭括山。
寡妇原，白马川，皆在县界。
废同川县，在州西八十里，本汉郁郅之地。隋义宁二年，分宁州之彭原县，于县西南十五里，三泉故城置三泉县，属弘化郡。唐武德三年，自三泉故城移于今所，为同川县，因同川故城为名。皇朝干德二年，并入安化。
刘灵墓，在县北三十里延庆乡，出《旧图经》。
华池县。东一百五十里，旧二乡，今四乡。本汉归德县之地，即洛源县也。西魏时，为华池县以隶蔚州，后废。至隋仁寿二年，于今县东北二里库多汗故城又置华池县。西有华池水，因旧额为名，属庆州。大业元年，自库多汗城移于今所。
子午山。旧名翟道山，一谓鸡山。《水经注》云：“有乌鸡水出焉，西北注于洛水。”
乐蟠县。南四十里，旧七乡，今三乡。本汉略畔道之城地。《汉书》：“县有蛮夷曰道。”又为富平县地。后汉迄晋，为虏所侵，无复州县。后魏大统六年，于此置蔚州。后周建德二年，置北地郡。义宁元年，分合水县置乐蟠县，属弘化郡。取乐蟠城为名。
略畔道故城。在县东北五里。《地理志》：“略畔道，属北地郡。”
富平故城。在县西八十里宁州彭原县界富平古城是也。
废合水县。在州东五十里。后魏为襄乐县之地。唐武德六年，分合水县置蟠交县，取蟠交故城为名。天寳元年，改为合水县。至周显德三年，并入乐蟠。
废马岭县。在州北七十里，本汉旧县，属北地郡。后汉省马岭，复为灵州县之地。后魏为朔州之地。隋大业元年，分合水县，于此置马岭县，复汉县之名，以山形似马领为名。按韦述《十道録》，与同州、怀安、方渠等四县并废。
马岭山。俗名箭括岭，一与青山相连亘。在县西一里，有马岭坂，左右带川。相传汉之牧地也。又有水出县西北。《水经注》云：“与青山水合。”
灵武城。《地理志》：“灵武县，属北地郡。今废故城在岭北。”
弘州城。周武帝天和四年，筑置长城镇，后改为长川镇。隋开皇十六年，废镇立弘州，唐初州废。
秦长城。在县西北一百二十六里，蒙恬所筑。在通远城北一里 。
废方渠县。在州北一百八十里，汉旧县，废其地入马岭县。至唐景隆元年，分马岭县以置焉。因方渠水以名也。
废怀安县。在州东北一百六十里，隋柳谷城也。居近党项，民无产税。唐开元十年，以检括逃户所置，故以怀安为名。
废洛源县。在州东北二百七十里。本汉归德县地，属北地郡。后汉更始二年，封岑彭为归德侯，谓此也。后魏大统元年，复置归德县。隋大业元年，改为洛源县 ，因洛水所出处为名。
白于山。在县北三十里，一名女郎山。《山海经》云：“上多松、柏，下多檀、栎。其兽多牪 牛、羬羊，其鸟多白鸮。洛水出其阳，东流注于渭。
洛水。源出县北白于山，经上郡雕阴县秦望山南，过襄乐郡，又东南，过冯翊衙县地也。
废芳池州都督府，寄在庆州怀安县界。管小州十：静、獯、王、濮、林、尹、位、长、宝、宁等州，并党项野利氏种落。
废安定州都督府，寄在庆州界。管小州七：党、桥、乌、西戎州、利州、朱州、还州。
废安化州。都督府寄在庆州界，管小州七：永利州、威州、旭州、莫州、西沧州、儒州、琮州；
以上三州，并唐朝所置，今废。

太平寰宇记卷三十四

宋乐史撰
闗西道十
邠州、宁州 
邠州:新平郡,理新平县.《禹贡》雍州之域，古西戎之地，本周公刘所居，故《诗》谓：“豳同邠字国公刘卒，子庆节复立于此，古颛顼之墟。”秦并天下，属内史。汉为右扶风、北地、安定三郡地。后汉兴平元年，分安定之鹑觚、右扶风之漆，置新平郡，理漆县。徐广注《汉书》云：“新平，汉之漆县地，以漆、沮之水在焉。”县东北有古邠亭，即古之栒邑也。歴魏晋因之，晋武帝分漆县置邠邑县。苻秦时改漆，取郡名为新平县。姚苌乱，郡、县皆废。后魏大统十四年分泾州之新平县置南豳州，以北别有豳，此为南。废帝三年，废北豳州，此遂去南字。后周因之。隋开皇三年，于今州西南十里陈阳原上移白土县入州城中，
四年又改为新平县；大业二年，省豳州，以县属宁州，其年又改宁州为豳州；三年改豳州为
北地郡，以其地属安定、北地二郡；至义宁二年，割北地之新平、三水二县，置新平郡，复
后汉末旧名。唐武德元年，改为豳州，复西魏旧名；二年分新平置永寿县；贞观二年又分新
平置宜禄县；开元十三年以“豳”与“幽”字相涉， 改为“邠”字；天寳元年改为新平郡；
干元元年复为邠州。皇朝为静难军节度。
元领县五，今四：
新平、三水、宜禄、定平。宁州割到。
一县割出：
永寿。入干州。
州境：
东西二百里，南北一百二十里。 
四至八到：东至东京一千五百三十二里，东南至西京一千一百三十三里，东南至长安二百八十二里，若至奉天县，一百三十里。东至坊州三百二十五里， 北至宁州一百九十里，西至泾州一百九十里，西南至鳯翔府一百六十二里，东南至坊州三百一十五里，西北至泾州三百一十五里。
户：
唐开元户：一万九千四百六十一，皇朝管户：主一万四千一百一十二，客五千七百八十五。
风俗：
《汉书》云：“公刘处豳，其人有先王遗风，好稼穑，务本业”，故《豳诗》言：“农桑衣食之本甚备焉”。其俗尚勇，力习战备，居戎狄处，势使之然。天水、陇西、安定颇同也。
姓氏：新平郡三姓：古、附、异。
人物：李育。习《公羊春秋》，为同郡班固所重，为尚书令。唐侯君集。三水人，上将军，伏诛。
土产：蜜、蜡、麻布、羊、马、麞、鹿、荜豆、铁器、汉于漆县置铁官。甘草、贡剪刀、火筯。
新平县:旧十七乡今十乡。本汉漆县，属右扶风。建武八年，隗嚣众攻略阳，上至漆，进止未定，会马援夜至，上喜，问之，援聚米以为山谷，于上前指军所从入，上笑曰：“虏在吾目中矣。”遂进兵。姚苌之乱,郡县不立。后魏于今县西南至白土县，属新平县。隋开皇三年，罢郡，于今州城中置邠州；四年,改白土县为新平县；大业二年，省豳州入宁州；义宁二年，复为新平郡。唐武德元年，以新平郡又为豳州，县属焉。
五龙原，原侧有五泉出水，因以为名。漆水：按郦道元注《水经》云：“漆水自宜禄县界来，又东过扶风漆县北。”以《水经》验之，即邠州所理是也。《汉志》注云：“漆水在县西。”今县西九里有白土川，水东北流白土原东、陈阳原西，又东北流注于泾水。或恐白土水是汉之漆水，但古今异名耳。今鳯翔府东北一百六十里麟游县东南亦有一漆水，南流与杜阳水合，非汉之漆水也，故举此以明之。爰得城：《汉书•地理志》云：“爰得县属安定郡，后汉省。”即此城也。苻坚墓：《十六国春秋》：“苻坚建元二十一年，坚至五将山，姚苌将吴忠围坚，坚众奔散，神色自若，宰人进食，俄而忠至，执坚以归新平，幽之。苌求传国玺于坚曰：“苌次膺符历，可以为惠”，坚瞋目叱之曰：“小羌乃敢逼天子！岂以传国玺授汝？羌也，图纬符命何所依？据五胡次序，无汝羌名。玺已送晋，不可得也。”苌乃缢坚于新平佛寺，时年四十八。槀丘堡：在县西十八里，东、西、南三面石坡峭峻，高十丈。北面筑城，高二丈。唐武德二年置，贞观元年废。
三水县：东北六十里，旧十三乡今十二乡。汉旧县，属安定郡，以县界有罗川谷，三泉并流为名。今县东北二十五里邠邑原上有栒邑故城，即汉理所。魏改三水县为西川县，仍旧属。后魏初于今县西二十八里置三水县，复汉旧名，属新平郡。大统十四年，移县于今邠州西北十五里白马堡。隋开皇三年，移理于今邠州东三里新平故郡城。大业元年，自故郡城移于今理。唐武德元年，以新平郡为豳州，三水县属焉。元和十二年，移县于陇堡下旧城。初，大历中吐蕃焚县城，又移堡上。后人民不便，为邠帅郭钊所请，复移下之。
三水：出宁州罗川谷，有三水，并经郡界。马岭山：俗名箭筈岭，抵庆州界，有马岭水出焉。翟道山：一名子午山。华池、女郎山：并在郡邑。洛源：洛水源出女郎山。石门山：王褒《云阳宫》记：“东北有石门山，冈峦纠纷，干霄秀出，有石岩，容数百人。”《甘泉赋》云：“封峦石关，迤音以靡虖延 。”属栒邑。故城在县东二十五里，即汉栒邑，属右扶风。有豳乡。应劭注云：《左传》：“毕、原、鄷、郇，文之昭也，郇侯贾伯伐晋。”是也。汉为县。古豳城：地在县西南三十里，有古豳城，在陇川水西，盖古公刘之邑，即此城也。《国都城记》：“豳国者，后稷之曾孙曰公刘始都焉。”豳，国名也，与故栒邑城相去约五十余里。《汉志》注云：“豳乡是也。”
宜禄县：西十八里，依旧八乡。本汉鹑觚县也，《周地图记》云：“后魏孝明帝熈平二
年，析鹑觚县置东阴盘县。废帝元年，以县南临宜禄川，又改为宜禄县，属赵平郡，隶泾州。”
鹑觚原：一名浅水原。宜禄川：一名芮水，西自泾州鹑觚县界流入，《周礼•职方》：“雍州，其川泾、汭。”《水经注》云：“汭水又东经宜禄县，俗谓之宜禄川水。”芹川：《水经注》云：“出罗川县子午山一名子午岭，东流经宜禄县北过。”即此水也。废鹑觚县：
在县西四十里 。按《周地图记》云：“鹑觚县者，秦使太子扶苏及蒙恬筑长城，见此原原高水浅，因欲筑城，遂以觚爵奠祭，乃有鹑鸟飞升觚上，以为灵异，因以名县。”《汉书•地理志》云：“后汉永建四年属凉州，石勒改为赵平郡，建武十年，泾州东南置赵平郡，此县遂废。” 废阴盘县：在县西北 。按《汉书》：“武帝元鼎元年立阴盘县。”属凉州。灵帝末，徙于新丰，其县遂废。圻墌城：唐武德元年，薛举寇泾州，屯兵于新安县圻墌城，太宗亲征，相守六十余日，会举死，其子仁杲统其众，并羌胡十余万来挑战，上遣总管庞玉自浅水原南出贼之右，因高而阵，上率大兵自原北出其不意，斩首万余级，贼大溃，仁杲惧而请降，俘其精兵万余人，男女五万口，故城犹在今县北五里。长武城：在县西五十里。隋开皇中筑，在泾河南岸；唐武德初废；大历初，郭子仪置兵以备西戎。废浅水县：在县北五里，后魏大统十四年废。
定平县：北六十里，旧四乡今六乡。本汉泥阳之地，后汉不改，又为独乐县。今县东北三十里，独乐故城也。后魏及周并为安定郡。隋大业十年于此筑城，置枣社驿。唐武德二年，
于驿城分置定平县，仍移于今所；唐末丧乱，曾为衍州。周世宗显德五年，废为安平郡县，隶邠州，寻又属宁州。皇朝又隶邠州。五柞亭：《续汉书》云“泥阳县有五柞亭”是也。

宁州
宁州：彭原郡，今理定安县。《禹贡》雍州之域，古西戎地，公刘邑也。周时为义渠戎
国。《史记•匈奴传》云：“夏道衰而公刘失其稷官，窜于西戎，邑于邠。至秦穆，得由余，
西戎八国服于秦。”岐梁山：泾、漆之地，有义渠、大荔、乌氏、朐衍之戎在此地，其后义
渠之戎筑城以自守，而秦稍蚕食，至于惠王，拔义渠二十五城，秦昭王时杀义渠戎王于甘泉，
遂起兵残伐义渠，于是秦有陇西、北地、上郡，筑长城以备胡。《秦本纪》：“惠文君十一年，县义渠。”洎秦并天下，是为北地郡。汉为泥阳县之地，亦为北地、上郡二郡之地。后汉兼属安定，按顾野王《舆地志》云：“汉末，北地郡但有泥阳、富平二县。魏、晋亦然。西晋愍帝时，陷入刘聦，郡县之名，所不详悉。”按《后魏书•地形志》云：“皇兴二年，于今州郭置华州；至太和十一年，改为班州，以班师振旅取其郡名；十四年改为邠州；二十四年，改邠为豳，取古地名也；至废帝三年，改邠州为宁州，以安宁取称也。”后周分州置赵兴郡。隋初如之；至炀帝，又改为豳州，寻废豳州，改赵兴郡为北地郡；义宁元年，领定安、罗川、襄乐、彭原、新平、三水六县；二年分安定，置归义县，以新平、三水属新平郡。唐武德元年，改北地郡为宁州，其年以彭原县属彭州；三年分彭原县，置丰义县，属彭州，又分定安，置定平县；贞观元年废彭州，以彭原、丰义二县来属，仍于宁州置都督府；十七年废归义县；天寳元年改为彭原郡；干元元年复为宁州。
元领县六，今五：
定安、彭原、贞宁、襄乐、丰义 。
一县割出：
定平。入邠州。
州境：
东西二百十六里，南北一百五十四里。
四至八到：
东南至东京一千八百里，东南至西京一千三百十四里，东南至长安四百五十二里， 东至坊州三百二十五里，南至邠州一百四十二里，西至泾州一百七十三里，北至庆州一百二十七里，东南至坊州三百三十里，西南至泾州一百八十里，西北至泾州临泾县二百三十三里，东北至鄜州直罗县三百八十九里。
户：
唐开元户：三万二百二十八。皇朝户：主一万一千一百四十八，客六千八百三十三。
风俗：同邠州。
人物：无。
土产：
亦同邠州，尤有草荳蔻、白蜜、防风。充贡。
安定县：旧九乡，今八乡。本汉泥阳县地，后汉为富平县。后魏太武真君二年，置定安县，在今县理西北三里。隋开皇三年，移于今理，仍旧属宁州。
扶苏冢、秦太子冢：在嵩城原。洛水：按《水经》云 ：“一名马岭川水。”郦道元《水经注》云：“洛水又南，经栒邑故城北，与栒阳合。”珊瑚谷水：《水经注》云：“珊瑚水，东南至栒邑入洛。”九陵水：在庆州华池县界，子午山川中有九堆似陵，故谓之九陵水。函宁：在郡西，班叔皮《赋》云：“至于函宁。”
彭原县：西北一百里，旧二乡，今五乡。本汉彭阳县地，后汉又为富平县地。后魏破赫连定后，于此复为富平县。废帝改为彭阳县，属西北地郡。隋开皇三年罢郡，以县属宁州；十八年改为彭原县，因彭池原为名，在郡西 。富平故城：后汉富平县，今废。天固堡：隋置，在县南，甚险固。
贞宁县：东南八十里，元四县。本汉阳周县地，属上郡。陈余《与章邯书》曰：“蒙恬为秦将，北逐戎人，开榆中地数千里，竟斩阳周，谓此县也。”后魏置泥阳、惠陟二护军，孝文复置阳周县。隋改为罗川县，因县南罗水为名，属宁州。天宝元年改为贞宁县。桥山：
一名子午山，在县东八十里，黄帝冢在桥山上。《汉志》：“上郡阳周县桥山有黄帝冢”，
《皇览冢墓记》：“黄帝葬桥山。”《史记》：“汉武帝北巡朔方，勒兵十余万，还祭黄帝于桥山上，曰：‘吾闻黄帝不死，今有冢何也？’或对曰：‘黄帝已仙上天，羣臣葬其衣冠于此。’”罗川水：自彭原县界流入，又曰：“罗山水出罗山。”大陵水：《水经注》云：“大陵、小陵水出巡和南殊川西南，经宁阳城，故《豳诗》曰：‘夹其皇涧。’”陵水，即皇涧也。通圣观：唐开元二十三年八月，玄宗梦羣仙现于罗底，乃诏访焉，于彭原罗川县东王褒村底家庄，有一老人引使者至洞口，见一白兔入穴，遂掘得二十七仙并玉石之象，各题名姓、得道去处，并老人亦一仙之数，以应二十八宿。仍于本县置观曰“通圣”，别塑真容，改县曰“真宁”。要册湫：皇朝太平兴国二年，封真寜县界要册湫普济王为显圣王。
襄乐县：东八十里，旧二乡今四乡。汉襄洛县地，属上郡。后魏孝文改“洛”为“乐”，
县城本后魏燕州城也。《周地图记》云：“文帝大统十六年置燕州，因筑此城。”后周属北
地郡。隋废郡，而县属宁州。
大延水：《水经注》云：“大延、小延水出油水南延溪，西南流经襄乐县，于延城西二水合流”。油水：《水经》云：“油水与追语川水并出东翟道山，亦襄乐界。”
彭阳县：西八十里，旧二乡今三乡。本汉彭阳县地。后魏于县理置云州。周武帝保定二年废州为防。隋文帝废防为丰义城；武德二年分彭原县为丰义县，属彭州。贞观元年废州，以县属宁州，其城即后魏云州城是也。开元八年四月割泾州，寻复属宁州。皇朝开宝九年改为彭阳县。

太平寰宇记卷三十五

宋乐史撰
关西道十一
鄜州、坊州、丹州

鄜州
鄜州：洛交郡，今理洛交县。《禹贡》雍州之域，春秋时白翟国。秦始皇时地属上郡。汉为上郡雕阴之地。暨晋陷于戎羯，不置州郡，于今防州中部界置杏城镇。后魏太和十五年，
改镇为东秦州；孝明二年，又改为北华州；废帝二年，改为鄜州。因秦文公梦黄蛇自天下属
地，遂于鄜衍立鄜畤为名。隋大业三年，罢州置鄜城郡，其年，自杏城移理于五交城，即今
州理。唐武德元年，改为鄜州领洛交、洛川、三川、伏陆、内部、鄜城六县；二年以内部、
鄜城隶坊州；三年置直罗县；贞观二年置都督府；六年为大都督府；九年复为都督府；天宝
元年改为洛交郡；干元元年复为鄜州。皇朝为保大军节度。
元领县六，今五：
洛交、洛川、三川、直罗、鄜城、坊州割到。
一县割出：
甘泉。入延州。
州境：
东西二百六十七里，南北一百七十三里。
四至八到：
东南至东京一千二百里，东南至西京九百八十里，东南至长安五百里，东至慈州一百里，南至坊州一百四十五里，西至庆州三百九十里，北至延州一百五十里，东南至同州二百五十里，西南至宁州一百五十九里，西北至蕃部一百八十里，东北至丹州一百一十里。
户：
唐开元户：三万二百八十。皇朝管户：主八千九百一，客一万二千九百六十八。
风俗：
秦塞要险，地连京师。汉时匈奴频入朔方，故塞外烽火照甘泉，即今渭北九嵏山是也。白翟故地，俗与羌浑杂居，抚之则懐安，扰之则易动，自古然也。
人物：无。
土产：
龙须席、贡。赋麻、布、大黄。出直罗县，今贡。
洛交县:元三乡。本汉雕阴县地，属上郡。雕山在西南，故曰雕阴。魏省上郡。晋为戎狄所居。苻坚时为长城。后魏及周为三川县。隋文帝分三川、洛川县以置此额，取洛水之交故曰洛交，属鄜州。
秦长城：在县东南四十里，因河为塞，《史记》云：“秦将蒙恬所画。”汉武庙：有仙宫城，在今相思川是也。杏城：汉将韩胡伐杏木为栅，以抗北狄。朝那、肤施，《汉书》云：“匈奴南侵至朝那、肤施”，谓此地也。雕山县：地在山阴，故曰“雕阴”。洛交水：在县南一里，洛水交会之所。大塞门川水：在县西北四里。小塞门川水：在县西北一十五里。白水：按《水经注》云：“白水源出分水岭。”伪夏太后城：在县南三十六里，赫连勃勃闻裕灭姚泓，令其子仪真等守，自将兵入长安，留太后于此，筑城以居之。
洛川县：东六十里，旧三乡，今四乡。本汉鄜县地。后秦姚苌置县，因洛川水以立名。后魏置敷城郡。隋开皇三年罢郡，以县属鄜州，自高槐移于今所。
蒲川水：《水经注》云：“蒲川水东南流入坊州。”
三川县：西南六十里，旧五乡，今三乡。本汉翟道县地。按翟道县在今坊州中部县古城是也。《地理志》：“翟道属左冯翊。”苻秦于县南长城原置长城县，属长城郡。后魏废帝三年，改为三川县，取古三川郡为名，属中部郡。隋开皇三年，隶鄜州。
三川水：谓华池水、黑源水、洛水同会，谓之三川水，古为三川郡也。苇谷水：《水经注》云：“自苇谷水东南流，入三川”。黄原水：《水经注》云：“破罗谷水，南流经黄原祠，东合苇川。”是也。
直罗县：西南九十里，旧一乡，今三乡。本汉雕阴县地，魏省雕阴县，晋时戎狄所居，后魏置三川县，隋使户部尚书崔仲芳筑城以居之，城枕罗原，其川平直，故曰“直罗城”。唐
武德三年，分三川、洛交于此置县，因城为名。
罗川：在县南二里。
鄜城县：东一百三十里，旧八乡，今三乡。本汉鄜县地，属左冯翊。后汉省。后魏于今县理置敷城县，属敷城郡。隋大业元年，改敷为鄜，属鄜州。唐武德二年，改属坊州；唐末，李茂贞建为翟州。梁开平三年，改为禧州，又改其县为昭化县；后唐同光元年，复为鄜城县，依旧隶鄜州。
杨班祠：《周地图记》：“姚苌时，立节将军杨班居黄梁谷北。其谷西有小谷，由来无水，夜中忽有人语就班借牛车十具，云：‘欲移徙，我是湫神。’寻则声絶。班即备牛车十具置门前，至明，车湿牛汗，乃寻车辙至干谷处，忽有水方二百余步，其水极深不可测，冬亦湛然，每水旱祈祷有应。”今按，杨班湫水周一里余二十步。

坊州
坊州：中部郡，今理中部县。《禹贡》雍州之域，古白翟之国。秦属内史。《汉书》云：“朔方为西部都尉，休屠为北部都尉，渠搜为中部都尉，故此为中部郡焉。”又《郡国志》云：“鄜城，本三秦高奴之地翟道故城是也。”俗谓高楼城，即春秋白翟所居。魏、晋陷于狄，不置郡县。刘石、苻姚时，于今州理西七里置杏城镇，常以重兵守之。后魏文帝改镇为东秦州；孝明改为北华州；废帝改为鄜州。后周天和七年，世祖元皇帝作牧鄜州，于今州界置马坊，结构之处尚存。唐武德二年，高祖驾幸于此，圣情永感，因置坊州，取马坊为名。
天宝元年，改为中部郡。干元元年，复为坊州。 
元领县四，今三：
中部、宜君、升平。
一县割出：鄜城。入鄜州。
州境：东西二百里，南北一百四十五里。
四至八到：
东至东京一千四百三十里，东至西京八百九十里，南至长安三百六十里，东至丹州二百六十里，西至宁州三百二十五里，北至鄜州一百四十五里，东南至同州二百七十五里，西南至邠州三百一十五里，西北至庆州三百八里，东北至丹州二百六十里。
户：
唐开元户：一万五千七百一十五。皇朝管户：主四千七十五，客八千八十。
风俗：白翟故俗，与羌浑杂居，抚之则懐安，扰之则易动，自古而然也。
人物：无。
土产：龙须席、贡。弓弦、麻。
中部县：旧四乡，今八乡。本汉翟道县地，属作左冯翊。《汉书》：“渠搜中部都尉
理所”。魏晋戎翟所居。后秦姚兴于今理南十八里置中部郡。后魏太武帝改为中部县。文帝
大统九年，县移理杏城后，兼立郡。隋开皇九年，避庙讳改为内部。大业三年，罢鄜州为上
郡县，自杏城移于今理，仍属上郡。武德二年，复于此立州。
洛水：在州东四十里，按《山海经》云：“出白于山。”《地理志》云：“洛水出北地归德县北蛮夷中，从鄜州洛川县西南入中部、鄜城二县过，入同州白水县。”沮水：自升平县北子午岭出，俗号子午水。《禹贡》云：“漆、沮二水。”出冯翊北，即子午水，下合榆谷、慈乌等川，遂为漆、沮。石堂山：《水经注》云：“猪水，西出翟道县西。”石堂山，本名翟道山，又《穆天子传》云：“癸酉，天子命驾八骏之驷造父为御，南征朔野，径絶翟道，升于太行。”翟道，即县之西石堂山也。郭璞以为陇西狄道，非也。浅石川：《水经》云：“浅石川，出翟道山。”香川水：《水经注》云：“香川水，源出中部县。”北香水：在县西南三十七里，自宜君县界来。南香水：在县南三十五里，出于遗谷。泥水：《水经注》云：“泥水，出翟道县泥谷。”今按《图经》，泥谷水在县西北五十里，源自栲栳谷来。蒲水：《水经注》云：“蒲谷水，源出中部县蒲谷。”桥山：按《山海经》云：“其山下水流通，故谓桥山。”又《史记》云：“黄帝葬于桥山 。”今陵冢尚在，大历七年置庙，开宝二年勅修庙祭祀 ，在州西二里。故杏城：在县西五里，汉将军韩胡伐杏木为栅，以抗北狄为名。杏城镇：姚苌置，在今县东七里。赤沙城：在县西七十里，古戍城也。翟道故城：在县西北四十里故城是也，周三里，有余址在 ，后汉省，宇文周曾于此城置利人县，寻废。
宜君县：西南一百里，旧三乡，今六乡。按县即中部之地。前秦苻坚于祋祤古城北置宜君护军。后魏真君七年，改为宜君县；大统五年，又移于今华原县北为理。唐贞观十七年废，地入雍州；二十年，于此置玉华宫，仍于宫南四里置宜君县；永徽二年，县与宫俱废；龙朔三年，坊州刺史窦师伦奏置宜君县，即今理也。
废玉华宫：在县西四十里。唐贞观十七年，于宜君县鳯凰谷置，正殿覆瓦，余皆葺茅，其地本县人秦小龙宅，太宗曰：“小龙出，大龙入。”当时以为清凉胜于九成宫。永徽二年，有诏废宫为寺，便以玉华为名。寺内有肃成殿，敕令玄奘法师于此院译经 ，毎言此寺阎浮之兜率天也。慈乌水：在县西北四十里，源自升平县分水岭，东流入当县界。石盘水：在县东五十里，源自耀州同官县大石盘出，东流入县界。
升平县：西九十里。旧三乡，今四乡。唐天宝十二年，刺史罗希奭析宜君西北界升平乡等三乡以置之，以乡为名，东南去宜君县三十五里，寻以吐蕃侵破，移县在横棒川 。子午水：在县北一百里，出子午岭，东南流入中部县，合沮水。

丹州
丹州：咸宁郡，今理宜川县。《禹贡》雍州之域，春秋时为白翟所居。秦属上郡，汉因之，魏文帝省上郡，晋时戎狄所居，苻姚时为三堡镇。后魏大统三年，割鄜、延二州地置汾州，理三堡镇；废帝以河东汾州同名，改为丹州，因丹阳川为名，领义川、乐川郡。隋大业三年，废丹州，于义川县置延安郡；十三年，为胡贼刘步禄所据；义宁元年，于义川县置丹阳郡。唐武德元年，改为丹州，领县五。二年，于州置总管府，管北连、北广二州；贞观元年，罢府为州；永徽二年，移于赤石川；天宝元年，改为咸宁郡；干元元年，复丹州。
元领县五，今三：宜川、云岩、汾川。
一县割出：门山。入延州。一县废：咸寜。并入宜川。
州境：
东西一百九十五里，南北九十里。四至八到：东至东京一千三百五十里，东至西京九百二十里，西南至长安五百五十里，东至慈州、界黄河岸八十里，自黄河岸东至慈州六十五里，南至同州三百二十里，西至鄜州一百八十三里，北至绥州三百八里，东南至同州韩城县界一百三十五里，西南至坊州二百六十里，西北至延州二百一十二里，东北至隰州四百三十里。 
户：
唐开元户：一万四千二百四十二 。皇朝管户：主四千一百四十六，客二千六百三十八。  
风俗：阙。
人物：无。
土产：龙须席、蜡烛、香子、苦参、已上贡。麝香。
宜川县：旧四乡，今五乡。本秦上郡之地，二汉因之，魏省上郡，至晋，为戎狄所居。后魏文帝大统三年置义川县，属义川郡，因川为名。大业三年，废丹州，义川县属延安郡；义宁元年，于旧城复置丹州，县在城内；永徽中，随州移于今理。皇朝开宝九年，改为宜川县。
凤翅山：在县南，形象凤翅，县廨宇在其上。公字山：在县西北三里，山形象“公”字。丹阳川：在县西南。《水经》：“蒲川水，自鄜州洛川县流入。”丹阳川、赤水川：在县西北二里，阔三百歩，从西延州临真县界入。库碢川：在县西北二十里，从云岩县界入，合丹阳川。按《图经》云：“川南是汉，川北是胡，胡汉之人于川内共结香火，胡唤‘香火’为‘库碢’ ，因此为名。”又有小库碢川。古丹州城：在县东北二十九里，永徽二年，移于丹阳赤石川口，其城遂废。废咸宁城：在州东四十五里一乡，本秦上郡之地，后魏太和十八年，于县南白水川置永宁县，属义川郡；至大统十三年，改太平为咸宁县，以界内镇为名，仍旧属。皇朝太平兴国九年，并入宜川。
云岩县：西北七十三里，元三乡。后魏大统二年，于今县西薛河川置永平县，属义川郡；十三年，改永平为云岩县，盖因邑界云岩山以为名；大统九年，大水漂荡，移于桑枢原。隋开皇三年，移就废乐川县；大业二年，隶入义川县。唐武德元年，复置于回城堡，又逢阴雨，汲水不通；咸亨四年，移居库利川，复为河水冲注。至皇朝开宝三年，移于东南一百歩今理所。
石阁山：在县东北三十五里，丹、延两界山形似楼阁。云岩山：在县东十里，山岩重迭如云。库利川：在县西，从西延州临真县界入当县，土谚：“昔有奴贼居此川内，稽胡呼奴为‘库利’，因此为川名。”渭牙川：在县北二十五里，从西延州延长县界来，五十里却入延州门山县，经县西三十里，又七十五里入黄河川，内有水木，稽胡唤水木为“渭牙”，因以为名。废可野寺：在县北十五里，古老相传刘萨河坐禅处，稽胡呼堡为“可野”，四面悬絶，唯有北面一路通人马。
汾川县：东北七十里，旧七乡，今三乡。本汉上郡地，魏太和八年，置安平县在薛河川，属
北汾州。其州在河西，三堡镇东更有南汾州。魏大统十八年，省北汾州，乃取丹阳川号立汾
川县，初理高树山南善多村，周保定二年，移就库利川北甚寒原。隋大业十年，胡贼郝仁郎攻陷，又移于土壁堡。唐开元二十二年，移于甘泉坊，今理所是也。
狗岭：《水经注》云：“汾川县西有杀狗岭。”安乐山：在县南十里，《故老传》云：昔屯兵于此，因名安乐。黄河：在县东北四十五里，从北延州门山县来，经县界七十里，南流入鄜州郡城县，河岸顿狭，状似槽形，乡人呼为“石槽”，盖禹理水凿石导流之处。孟门山：在县东南二十里。

太平寰宇记卷三十六


关西道十二
延州
延州。延安郡，今理肤施县。《禹贡》雍州之域。春秋时，白翟所居。秦属上郡。汉为上郡高奴县之地，今州理，即上郡高奴县之域。项羽三分秦地，以董翳为翟王，都高奴，即其地也。魏省上郡，至晋，陷于戎狄。其后，属赫连勃勃。后魏灭赫连昌，以为统万镇。孝武置金明郡，宣武帝置东夏州，废帝以为延州，以界内延水为名，置总管，管丹、延、绥三州。隋开皇八年，废总管，但为延州。炀帝为延安郡。唐武德元年，改为延州总管府，领肤施、丰林、延川三县，管南平、北武、东夏三州。四年，又管丹、广、达三州。贞观元年，罢都督府。开元二年，复置都督府，领丹、绥、浑等州。天宝元年，改为延安郡。干元元年，复为延州。皇朝为彰武军节度。
元领县十：肤施；延长；鄜州割到  。延水；门山；临真；敷政；丰林；甘泉；鄜州割到。金明；延川。
【州境】
东西三百六十四里，南北二百六十一里。
【四至八到】 
东南至东京一千五百三十里，东南至西京一千一百三十里，西南至长安九百里。东至隰州三百九十里，南至鄜州一百五十里，西至庆州四百五十里，北至夏州三百六十里 ，东至慈州三百九十四里 ，西南至鄜州一百三十里，西北至夏州长泽县一百七十里，东南至延州三百三十里，东北至隰州黄河界二百二十里，自黄河至隰州一百四十里。
【户】
唐开元户一万六千三百四十五。皇朝管户主一万二千七百七十九  ，客四千二百七十二。
【风俗】
略同鄜州。
【人物】
无。
【土产】
尤出麝香；黄蜡，贡。秦艽。
肤施县。元二乡。本秦旧县，属上郡。赵武灵王灭中山，迁其人于肤施。《汉书》：“匈奴南侵至朝那、肤施。”卽其处也。魏、晋陷戎狄。隋大业三年，分置丰林、金明二县于此 ，置肤施县。五龙山，有帝原水出焉，有黄帝五龙祠四所，在山上。《地志》亦谓之仙人神泉祠。龙尾水，出郡北龙尾溪，故名龙尾水。清水，《水经注》云：“清水，出上郡北，流至老人谷，俗谓老人谷水。又东经高奴县，合丰水。”伏龙山，在县西北五里南北一带。按山形似卧龙，是上郡之名山。 濯筋川水，去县北九里 。自金明县南流入县界，至州城一十五里，入丰林县界。耆老云：“昔日尸毗王割身救鸽，身肉并尽，于此水中濯其筋骨，因此为名。”
延长县。东一百二十里，依旧二乡。本秦肤施县地。后魏废帝元年，于丘头原置广安县。隋开皇二年，移于谭信原，以“广”字犯太子名，改为延安。唐武德五年，移就濯筋川西南。广德二年，改为延长。天成三年，遭大水，移就旧县北一百步缘坡置 。髑髅山神庙，在县东六十里，耆老相传，古时斗战相杀 ，收人首数十万于此山 ，因置神庙。独战山，在县北四十五里，言山高峻崄，一人独战，可以当千。
延水县。东北一百一十五里，元七乡。本秦临河县地。秦灭六国，使蒙恬将兵十万击匈奴，悉收河南地，因河为塞，筑四十四县。城临河，徙谪戍以充之。汉因之。在今县理北十有五里临河故城是也。后魏于其中置安民县并安民镇，属东夏州。隋文帝废镇置安民戍。唐武德二年，重置安民县，属延州。贞观二十三年，改为弘风。神龙元年，更为延水县，取吐延水为名。今在旧县西骨胡川。骨胡川，自绥州绥德县界四十里合黄河。古老云：“胡名骨胡川，汉名干川。”今无水。盟津黄河，在县东八里。按《禹贡》云：“导河积石，至于龙门。”《山海经》云：“河出昆仑，其水从绥州绥德县界南流入县界。”五龙泉，在县东一里平石缝中涌出，有雄吼之声，其水甘美，可济一方。上有五龙堂，故曰五龙泉。
门山县。东二百四十里，元三乡。本汉定阳县地 。 周宣帝大象元年，分汾川、云岩二县于本县南六里置门山县。县北有山，其形如门，因以为名。唐武德八年，移于宋斯堡，不通人马。总章二年，移于原上。广德二年，割属延州。重复山，在县东二十七里，山形重叠，因以为名。黄河，在县东三十五里。北自延长县界过，入丹州。渭牙川，在县西三十里。自延长、云岩二县界来，七十五里却入黄河。
临真县。东南一百三十里，依旧四乡。本汉高奴县地。后魏太武置临真县，属偏城郡。周武天和元年，稽胡叛，攻破郡城 ，遂移于流川。隋大业十二年，贼张诮攻破，又移就曷鸡城权住。义宁元年，稽胡首领归国。武德三年，郡废，县隶延州，从曷鸡城移就流川旧处，即今理所。
库利川，在县北一十五里，按曷鸡川，耆老相传云 ：“土田沃壤，五谷丰饶，胡称贮旧谷为库利。”黑城，在县东二十五里库利东流川洛交口 ，赫连勃勃置。大象二年，于此置郡，其城缘山坡，崎岖不正，遂名黑城。 
敷政县。西一百二十里，依旧六乡。本汉高奴县地。后魏太和初，置因城县。隋开皇六年，于其中置金城镇。唐武德二年，移县就镇，因改为金城县。天宝元年，改为敷政县。三塠山，在县北一里，其山土石相杂，上有三冢，远望如塠物 ，因以为名。洛河，在县西十七里，穿蕃部来至城下。金蹄犊子殿，在县西三里，有古城，昔有犊子出于石缝中，金蹄、银角化见，坡犁王立此庙城。今毁。
丰林县。东南二十里，旧四乡，今二乡。亦高奴之地。晋立为临河县；寻废。后魏太和元年，置广武县。后周大象元年，移于今所，改为丰林县。隋末废。唐武德二年复置。青化水，在县东北四十五里，出自嘉泉，东流入濯筋河。嘉泉者，耆老云：“水涌出，飞流一丈，似团碾可嘉，因以名之。鸟耶谷水，在县东北，出本界，南流入濯筋水。
甘泉县。南七十一里，元二乡。本汉雕阴县。晋为狄所居，其地有阿伏斤谷水源，隠伏于川陆，故名伏陆。唐武德元年，分洛交县于此，置伏陆县，属鄜州。天宝元年，改为甘泉县，以其泉甘美为名。伏陆山，在县理东北。故雕阴县，在今县南四十一里。雕阴山，在县南二十里。山夹土石，为鹰雕之所居，在洛水西二百步。甘泉，在县南岩谷上，其泉去地一丈，飞流激下，其味甘美。隋炀帝游此，饮之，取入内，又泉侧有奇鸟一只，身、胸、项白，足赤，尾如小山鹊，上黑下白，其声数种。洛水，在县西，源出庆州洛源县。《汉书•地理志》云：“洛水出北蛮夷中。”又按洛源县即汉归德县 。阿伏斤水川，在县南二十九里 ，源出大盘山东南姚崄谷，流入洛水。阿伏斤者，夷人名也 。
金明县。北五十里，旧四乡，今三乡。亦汉高奴之地。楚、汉之际，董翳所都。后魏太武十二年，于此置广洛县，以界有洛水所经 ，故立广洛为名耳。隋仁寿元年，改为金明县，避炀帝名也。大业十二年，省入肤施县。唐武德六年，又分置金明县。
金明川，川自县北蕃部来，一十五里过县西南 ，流入肤施县界。浑州川水，在县西二十里，自合门府来，至县西，前合濯筋水。
延川县。东南一百七十里，旧二乡。本临河县地。后汉省。后魏分安民县于此置文安县。以稽胡未淳，取“文德以来之”之义。隋开皇十八年，改为延川县，取界内吐延川为名。大业十二年，改为文州。唐武德二年，以废城南有哥基川，遂置基州。歌基者，胡语云濯筋川是也。五年，改为北基州。贞观八年，废属延州，为延川县。青眉山，在县西北六十里，耆老云：“后魏有吐蕃青眉家族居此。”吐延水，在县北，自绥州绥德县及蕃界来。
灵州
灵州。灵武郡，今理回乐县。《禹贡》雍州之域。春秋及战国属秦。及秦并天下，为北地郡。汉即富平县之地。后汉永初五年，西羌大扰，诏令郡人移理池阳。至顺帝永建四年，归旧土。后魏太武帝平赫连昌后，置薄骨律镇在河渚上，旧赫连果城也。孝昌二年，置灵州，按《括地志》云：“薄骨律镇城，以在河渚之中，随水上下，未尝陷没，故号曰灵州 。”初在河北胡城。大统六年，于菓园复筑城以为州，即今州城是也。按陆恭之《风土记》云：“朔方故城，太和十年改为沃野镇。”至后周，又置普乐郡。隋开皇初，郡废，炀帝又置灵武郡。唐武德元年，改为灵州总管府，领回乐、弘静、怀远、灵武、鸣沙五县。二年，以鸣沙县属西会州。贞观四年，于回乐县界置回、环二州，并属灵武都督府。十三年，废回、环二州，灵州都督入灵、填二州。二十年，铁勒归附，于州界置皋兰、高丽、祁连三州，并属灵州都督府。永徽元年，废皋、兰等三州。调露元年，又置鲁、丽、塞、舍、依、契等六州，总为六胡州。开元初废，复置东皋兰、燕然、燕山、鸡田、鸡鹿、烛龙等六州，并寄灵州界，属灵州都督府。开元二十一年，于边境置节度，以遏四夷，灵州常为朔方节度使理所。天宝元年，改为灵武郡。至德元年，肃宗于灵武即位，升为大都督府。干元元年，复为灵州。皇朝为朔方军节度。
元领县六，今一：
回乐。五县废：懐远；灵武；弘静；温池；鸣沙。
今领镇七，管蕃户：
清远；昌化；保安；保静；临河；懐远；定远。
【州境】
东西五百八十里，南北八十里。 
【四至八到】
东南至东京二千五百三十里，东南至西京二千一百一十里，东南至长安一千二百五十里，东至盐州三百里，南至宁州五百里，西南至凉州九百里，北至碛南弥娥川水一千里，东南至庆州六百四十里，东北至丰州九百三十七里，西南至丰安一百八十里。
【户】
唐天宝户：一万一千四百五十六。皇朝户：二千六百六十一，蕃、汉相杂。
【风俗】
本杂羌戎之俗。后周宣政二年，破陈将吴明彻，迁其人于灵州，其江左之人尚礼好学，习俗相化，因谓之塞北江南。
【人物】
傅昭。灵州人。晋司隶校尉，咸七世孙。昭博览古今，世称学府。
【土产】
甘草；青虫子；鹿皮；红花；鸟翎；杂筋；野马皮贡；鹿角胶；麝香；代赭；白鹘翎；花苁容；野猪黄。
回乐县。旧十二乡，今十乡。本汉富平县地。属北地郡。今在县理西南富平故城是也。后周置回乐县。城枕黄河，后魏刁雍为薄骨律镇将，上表请开富平西三十里艾山旧渠，通河水，溉公私田四万顷，人获其利。孝文太和七年，雍又上表论漕运曰：“奉诏，高平、安定、统万，高平今泽州，安定今泾州，统万今夏州。及臣所守四镇，出车五千乘，运屯谷五十万斛，付沃野镇，以供军粮。臣镇去沃野镇八百里，道多深沙， 轻车往来，犹以为难，设令载谷，不过二十石，每涉深沙，必致滞陷，又谷在河西，转运至沃野，越渡大河。计车五千乘，运谷十万斛，百余日乃得一返，大废生民耕凿之业，车牛艰阻，难可全致，一岁不过二运，五十万斛，乃经三年。臣闻郑白渠远引淮海之粟，泝流数千里，周年乃得一至，犹称国有储粮，民用安乐。今求于牵屯山河之水次。在今原州高平县，即今笄头山。笄头，语讹亦曰沂屯山。造船二百艘，二船为一舫，一舫胜二千斛 。一舫十人，计须千人。臣镇内之兵，率皆习水，一运二十万斛，方舟顺流，五日而至。自沃野牵上，十日还到，合六十日得一返。从三月至九月，三返，运送六十万斛。计用人功轻于车运十倍有余，不费牛力，又不废田。”世祖善之，诏曰：“非但一运，自可永以为式。”薄骨律渠，在县南六十里，溉田一千余顷。长乐山，旧名达乐山，亦曰铎落泉山，以山下有铎落泉水，故名。旧吐浑部落所居，今吐蕃置兵以守之。大石山，《水经注》云：“河水至此，两山相对，水出其间，即上河峡也。”俗号青山。黄河，郦道元注《水经》云：“其间即上河峡也，世谓为青山峡。”是此。白草水，在县西南，源出平地。富平故城，汉为县，故城在今县西南。温泉盐池，在县南一百八十三里 ，周回三十一里，出盐。浑懐鄣，《水经注》云：“河水东北经浑懐鄣。”果州，《水经注》云：“河水北有薄骨律镇城，在河渚上，旧赫连果城也。桑果、榆林列植其上，故谓之果州。”鸣沙，西枕黄河，人马行，沙有声，异于余沙，故曰鸣沙。因为县，即今威州城是其地也。白马骝城，《十六国春秋》云：“赫连勃勃时，有骏马死，即取毛色为号，故名其城为白马骝。”泰山，在河之东北，连亘弥远。警山，时有警急，即山先有大响。隠山，多有云雾，隠多见少，故以得名。石楼山，山形似楼，因以楼名。如意泉，以供给人马如意充足，故以为名。艾山渠，后魏刁雍为薄骨律镇将，重开石渠，通河，溉田四万顷，人今頼之。渌莲池，赫连勃勃每畋于三交渌涟池。青盐泽，按《汉书》云：“朔方县，青盐泽在其南。”千金坡。汉富平津。甘泉。灵泉。 
废懐远县。北一百二十五里，三乡。本汉富平县地。周建德三年，迁二万户于此，置郡及县，并名懐远。隋开皇三年，罢郡，而县额不改，复隶灵州。县有盐池三所，隋废。温泉山。貂泉。黄河，《水经注》云：“河西溢于窳浑泽。”《汉书》：卫青絶梓岭，梁北河；谓此处也。兰山泽六镇、三戍，按陆恭之《风土记》云：“正始三年，尚书原思礼、侍郎韩贞抚巡蕃塞，以沃野镇居南，与兰山泽六镇不齐，别置三戍。”隋长城。隋炀帝大业中，筑在县西北大河外。灵武城，在县东北，隔河一百里，其城本蒙恬筑。新堡，在县西北四十里。永昌元年，置堡，内安置防御军二千五百人，粮五万石。旧名千金堡。
废灵武县。西北十八里，四乡。本汉富平县。汉置浑懐都尉理所。《水经注》云：“河水又东北经浑懐鄣西。”是也。后魏太和初，平三齐，后徙歴下人处于此，遂有歴城之名。后周因置歴城郡于此。周天和三年废郡为胡城镇以统之。至唐武德五年，移旧灵武县于此。薄骨律渠，经县西南五十里。黄河，自回乐县界流入。千金陂，在县北四十二里，长五十里，阔十里。
废弘静县。东北六十里，三乡。本汉富平县地。按《隋图经集》云：“弘静县，本汉城，居河外三里，乃旧薄骨律镇仓城也。”后魏立弘静镇，徙关东汉人以充屯田。隋立为县。至德元年，改为保静县。贺兰山，在县西北九十三里 。山上多有白草，遥望青白如驳马，北人呼驳马为“贺兰”，鲜卑之类，多依山谷为氏族，今贺兰姓者，皆以此山名。典农城，按《水经注》云：“河水又东，过朔方郡弘静县典农城。”是此也。
废温池县。东西一百八十里，二乡。本汉富平县地。亦为弘静县地。唐神龙元年，置县。
废鸣沙县。西一百二十里，三乡。本汉富平县地，属安定郡。后周保定二年，于此置会州。建德六年，废郡，立鸣沙镇。隋文帝置环州，以大河环曲为名，仍立鸣沙县属焉。此地人马行沙有声，异于余沙，故曰鸣沙。大业三年，罢环州，以县属灵武。唐贞观六年，复置环州。九年，州又废，县归灵州。神龙中，为默啜所寇，因而荒废，远移县于废丰安城，即今县理。其旧县基，咸亨三年归复，因以其地置安乐州，仍移吐谷浑部落自凉州徙于鄯州，既而不安其居，又徙于灵州之境，置安乐州以处之是。是后，复陷蕃中，吐蕃尝置兵以守之。大中三年七月，灵武节度使朱叔明奏收复安乐州。八月，勅安乐州为威州，仍领鸣沙县。今州与县俱废。长乐山，按《十道记》云：“安乐州，在灵武南稍东一百八十里，近长乐山。下北山，一名铎落山，以山下有铎落泉水，故以为名。旧吐谷浑部落所居。树楼山、空青山，并在邑界。黄河，西自会州乌兰县界流入。废定远县，在州东北二百里。唐先天二年，郭元振以西城远阔、丰安势孤，中间千里无城，烽堠杳眇，故置此城，募健兵五千五百人以镇之。其后，信安王祎更筑羊马城，幅员一十四里。经略军，在夏州西北三百里。天宝中，王忠嗣奏于榆多勒城置军。今属灵武节度，西南去灵武六百余里。
今管镇七，城下管蕃部三：
傍家外生族巡检司使移香一族，媚家族巡检使保尾一族，越邦族巡检使罗香一族。
黄河南岸：
清远镇，管蕃部九：
青天门一族，泥悉逋一族，罗泥一族，罗泥磨庆一族，噤埋一族，嗓你也移一族，封家一族，宗家一族，越邦一族。
汉户：主、客四十二。
黄河北岸：
昌化镇：管蕃部一。
吐蕃村巡检使委尾一族。
汉户：主、客四十二。
保安镇：管蕃部一。
傍家外生后巡检使拓拔第一族。
汉户：主、客二百三十四。
保静镇，管蕃部六：
吐蕃村巡检使委尾一族，右厢巡检使成悉逋等一族，右厢务下义征使罗庆等一族，右厢巡检使务下义征杨尉尉等一族，狼唆村义征使埋庆等一族，鬼悉涡巡检使庾子等一族。
汉户：主、客一百七十五。
临河镇，管蕃部三：
小父儿义征使嘊悉逋一族，鬼悉涡巡检副使庾子一族，鬼悉涡巡检副使埋逋一族。
汉户：主、客六十七。
懐远镇：管蕃部六：
罗悉逋族巡检使八竾一族，罗悉逋族副巡检使浪崖一族，小父儿族巡检竾音池逋一族，小父儿族巡检使崖埋一族，小父儿族巡检使移逋一族，小父儿族巡检使悉竾一族。
汉户：主、客二百二十三。
定远镇，管蕃部四：
曲家族都指挥使曲守荣、曲再遇等一务，竾浪族巡检使西逋等一务，富儿族巡检使越啜等一务，小阿父儿族巡检使遇悉逋等一务。
右自唐贞观四年，于回乐县界置回、环二州，并属灵武都督府。十三年，废回、环二州。二十年，铁勒归附，于州界置皋兰、高丽、祁连三州，并属灵州。永徽元年，废皋兰等三州。调露元年，又置鲁、丽、塞、舍、依、契等六州，总为六胡州。开元初废，复置东皋兰州，寄鸣沙县界，燕然、鸡鹿、鸡田三州，寄回乐县界，燕山、烛笼二州，寄温池县界，并是突厥九姓部落所处。唐末，并废；今但存七镇而已。

太平寰宇记卷三十七

关西道十三
会州废；盐州废；夏州；通远军；保安军。
会州
会州。会宁郡，今理会宁县。《禹贡》雍州之域，古西羌地。秦属陇西。汉昭帝分天水、陇西、张掖各三县为金城、安定二郡；此为枝阳县地，属金城郡。后汉属金城、武威二郡。后魏废帝元年，置会宁县，其地所属不改。西魏因立会州；寻废。至后周保定二年，移于鸣沙，省县，改置会宁为镇；寻又废镇，却复县以属平凉郡。唐武德二年，平李轨，置西会州。贞观八年，以此州仓储殷实，改为粟州。其年，又为会州。天宝元年，改为会宁郡。干元元年，复为会州。
元领县二：会宁；乌兰。
【州境】
东西五百一十里，南北三百三十里。
【四至八到】
东南至东京二千四百七十里，东南至西京二千五十里，东至长安一千一百九十里，东至原州四百里，西至凉州六百里，南至兰州四百二十里，北至灵州六百里，东南至原州三百九十里，西南至兰州三百八十里，东北至灵州五百三十里，西北至凉州五百四十里。
【户】
开元戸三千五百四十，蕃、汉杂。
【风俗】
同原州。
【人物】
无。
【土产】
鹿胎；野马皮；覆鞍毡；鹿尾；靴；白角箪；駞褐。已上为贡。
会宁县。五乡。本汉鹑阴县地。周太祖置会宁县，属会州。隋大业二年，改为凉川县。唐武德二年，又改为会宁。
黄河，自西南兰州金城县界流入。《水经》云：“河水又东北，过天水勇士县北 。”是此处也。黄河堰，唐开元七年，河流渐逼州城。刺史安敬忠率团练兵，起作堰 ，拔河水向西北流，遂免渰没。会宁关，东南去州一百八十里。河池，其地生盐，西去州一百二十里。
乌兰县。州西北驿路一百八十里，直路一百四十里。三乡。本汉祖厉县地，属安定郡。后汉属武威郡。前凉张轨收其县入凉州，别置祖厉县。周武帝西巡于此，置乌兰关，又置县，在会宁关西南四里。后移东北七里平川置。
盐州
盐州。五原郡，今理五原县。《禹贡》雍州之域。春秋至战国，皆为戎狄所居。《史记》云：“梁山、泾、漆之北，有义渠、朐衍之戎。”谓此地也。及秦始皇并天下，以此地属雍州。今州即汉马岭县地。汉置五原郡，地有原五所，故为名。故城，在今榆林县界；寻废。后魏太武平赫连昌之后，初置大兴郡。至西魏，改为五原郡，复立汉名；寻改为西安州，东有安州，故此加西字。废帝三年，以其地北有盐池，又有盐州。隋开皇中，废之。大业中，为盐川郡。唐武德元年，改为盐州，领五原、兴宁二县。其年，移州及县寄理灵州。四年，省兴宁入五原县。贞观元年，废盐州五原县入灵州。二年，平梁师都，复于旧城置盐州及五原、兴宁二县，隶夏州都督府。其年，改属灵州都督府。天宝元年，改为五原郡。干元元年，复为盐州。永泰元年十一月，升为都督府。元和八年，隶夏州。
元领县二：五原，白池。 
【州境】
东西二百四十八里，南北二百七十八里。 
【四至八到】
东南至东京二千四百三十里，东南至西京二千一十里，南至长安一千五百里，东至绥州六百八十里，南至庆州五百五十里，西至会州八百里，北至宥州一百四十里，东南至延州五百三十里，西南至原州七百里，西北至灵州三百里，东北至夏州三百里。
【户】
唐开元戸：三千三十五。
【风俗】
以牧养牛、羊为业。
【人物】
无。
【土产】
地居沙卤，无果木，不植桑麻，惟有盐池，百姓采漉以为业。
五原县。三乡。今州南至庆州马岭县，北界即旧马岭县地。贞观二年，县与州同立，以其地势有五原，旧有五原关，因为郡邑之称。  
五原，龙游原，乞地千原，青岭原，岢音可岚贞原，横槽原。盐池四所，乌池，白池出盐，唐增收利；其瓦窑池、细领池并废。五原盐川，按《郡国志》云：“胡人谓之霞没城。”在郡邑内。
白池县。北九十里，三乡。按其地，旧为蕃戎之地。隋得之，以其地有盐，遂以城之，即开皇九年，置盐池也。唐贞观二年，改置兴宁县。至景龙二年，又改为白池县，取盐白池为称，又水名白池、乌池。井城葭芦泽，按《郡国志》云：“井城葭芦泽，在兴宁县，亦盐池之异称耳。”
夏州
夏州。朔方郡，今理朔方县。《禹贡》雍州之域。春秋及战国时属魏。秦并天下，属上郡。汉分置朔方郡，故《武帝纪》曰：“元朔二年，遣将军卫青、李息出云中，至高阙，遂西至符离，收河南地，置朔方五原郡。” 按《地理志》：“朔方理三封，属并州部。莽曰沟搜。”是也。汉之三封县，在今长泽县界。有三封故城，自汉至今，常为关中之根柢。西晋亦为朔方郡。后赫连勃勃据之，僭称大夏，蒸沙以筑其城，号为统万。按《十六国春秋》録云：“凤翔元年春，勃勃下书，发岭北夷、夏十万人于朔方之北 、黑水之南，营起京城。以一统天下，君临万国为义 ，故立此名。其城土白而坚。南有亢敌楼，峻崄，非人力可攻，迄今雉堞虽久，崇墉若新。至后魏始光四年，为太武所灭，置统万镇。孝文太和十一年，改置夏州。西魏置弘化郡 。至隋开皇初，复为夏州。炀帝初，复为朔方郡。唐贞观二年，平梁师都，改为夏州都督府，领夏、绥、银三州。其夏州领德静、岩绿、宁朔、长泽四县。其年，改岩绿为朔方县。七年，于德静县置长州都督府。八年，改北开州为化州。十三年，废化州及长州，以德静、长泽二县来属。天宝元年，改为朔方郡。干元元年，复为夏州。至五代，陷蕃。皇朝太平兴国八年，归顺。今为定难军节度。
元领县四，今三：
朔方，宁朔，德静。一县割出：长泽。入宥州。
【州境】
东西二百一十五里，南北七百十五里 。
【四至八到】
东南至东京一千四百八十里，东南至西京一千六十里，东南至长安一千五十五里，东至银州二百里，南至延州三百八十三里，西至灵州五百五十里，旧《记》云：“西至盐州三百里。”北至黄河八百里，旧《记》云：“至安北府八百里。”东南至绥州四百里，西至庆州五百九十一里，东北至胜州九百里，西北至丰州七百五十里。
【户】
唐开元户九千二百。皇朝管汉户二千九十六，蕃户一万九千二百九十。
【风俗】
汉武攘却戎狄，开边置郡，多从关中贫民或报怨犯法者，以充牣其中，故习俗颇殊。地广人稀，逐水草蓄牧，以兵马为务，酒醴之会，上下通焉。
【人物】
无。
【土产】
角弓；毡；酥；麻布；羊；马；駞；苣；霜虀 ；有乞物鱼；葱。味辛。
朔方县。四乡。本汉县。汉末废。后魏真君六年，更名岩绿县，属化政郡。隋开皇三年，废化政郡，以岩银县属夏州。唐贞观三年，改为朔方县。
统万城，《水经注》：“赫连勃勃于无定河北，黑水之南，筑此城。”勃勃书云：“今都城已建，宜立美名，朕方统一天下，君临万国，宜以统万为名。”其城土色白而牢固，有亢敌楼，峻崄，非人力可攻。郦道元云：“统万城蒸土加功，雉堞虽久，崇墉若新。”其城南门曰朝宋，北门曰平朔，东门曰招魏，西门曰服凉。其子城在罗城，东门曰凤阳，本有三门，夷人多尚东，故东向开。真珠楼、通天楼，皆勃勃建，在城内。契吴城，在县北一百二十五里，赫连昌因山所筑。隋置白城镇，后废。什贲故城，在县理北，即汉朔方县故城，《诗》所谓王命南仲，城彼朔方；是也。汉武帝元朔二年，收河南地，置朔方、五原郡。使校尉苏建筑朔方，公孙弘数諌，以为疲弊中国以奉无用之地，愿罢之。上使朱买臣难弘，发十策，弘不得一，由是卒城之。自汉至今，常为关中根柢。黄河，西自灵州懐远县界流入。契吴山，在县北七十里。《十六国春秋》：“赫连勃勃北游契吴而叹曰：‘美哉斯阜！临广泽而带清流。吾行地多矣，自马岭以北，大河以南，未有若斯之壮丽矣。’”雕山，连亘郡界。无定河，一名朔方水，亦曰奢延水，源出县南，即汉李陵失利于此河之外。乌水，旧名黑水，以周太祖讳，名曰乌水，源出县北平地，亦契吴之麓。蒙水，按《水经注》云：“朔方县有蒙水，合金河而流。”是也。茄芦水，源出平地 。
宁朔县。东南一百二十里，二乡。亦汉朔方县地。后周武帝于此置宁朔县，属化政郡。隋开皇三年，罢郡以县，改属夏州。唐武德六年，于此立南夏州。贞观二年，废。
三交城，按《赫连勃勃夏録》云：“龙升五年秋九月，勃勃率众来拒，十一月，战于青石北原。秦师败绩，降其众四万，获戎马二万匹，因筑此城。”贺兰山，在县东北三十里。秦长城，在县界。
德静县。东北一百里，二乡。亦汉朔方地。按其地在县西北，接今朔方县界，有什贲故城，是也。后周建德二年，于此置弥浑县，以县南有弥浑水，为邑名。又立六胡州，在邑之北。隋开皇三年，改弥浑县为德静镇。至大业九年，废镇立县，仍立朔方。
无定河，自朔方县界流入。长城，在县西二里。
废云中都督府。党项部落，寄在朔方县界，管小州五：舍利州，思璧州，阿史那州，绰部州，白登州，户一千四百三十。
废呼延州都督府。党项部落，寄在朔方县界，管小州三：贺鲁州，那吉州，夹 跌州，户一百五十五。
废桑干都督府。寄治朔方县界，管小州四：郁射州，艺失州；毕失州；叱略州，户二百七十四。
废定襄都督府。寄治宁朔县界，管小州四：阿德州，执失州，苏农州，拔延州，户四百六十。
废达浑都督府。延陀部落寄在宁朔县界，管小州五：姑衍州，步讫若州，嵠弹州，鹘州，低粟州，户一百二十四。
废安化州都督府。寄在朔方县界，户四百八十三。
废宁朔州都督府。寄在朔方县界，户三百七十四。
废仆固州都督府，寄在朔方县界，户一百二十四。
已上八都督府，唐朝所置，今并废。

通远军
通远军。本西蕃边界灵州方渠镇。晋天福四年，建为威州，仍割寜州木波、马岭二镇隶之。至周广顺二年，避御讳改为环州。显德四年，以地理不广，人户至简，降为通远军。管通远一县，并木波、石昌、马岭等三镇征科人户。
领县一：通远。
【军境】
东西一十里，南北一百二十里。
【四至八到】
东南至东京约二千里，东南至西京一千六百八十里，东至东原棱蕃部界三里，西至甜水堡蕃部界五里，南至木波镇界四十里，北至灵武路乌仑寨三十里。元无汉户，四面并是蕃部。东南至蕃部独家族一十五里，西南至蕃部掶利族一十五里，西北至蕃部傍家族一十五里，东北至蕃部鼻家族一十五里。
【户】
皇朝户：主二千七百二十二，客二千二百三十五。
【风俗】
蕃、汉相杂。
【土产】
生甘草，土山并无果木。
通远县。无乡，以四镇管人户。与州同置，在郭下。
咸河 ，从土桥、归德州、同家谷三处发源来，咸苦不堪。甜河，在城西，从蕃界部鼻家族北界来，供军城人户。古长城，去城一里，秦长城是也。古太州，在军西北二里。
保安军
保安军。本延州之古栲栳城。唐咸亨年中，曾驻泊禁军于此。至贞元十四年，建为神策军；寻改为永康镇，属延州，扼截蕃贼。至皇朝太平兴国二年，升为保安军，管二镇一十九寨。
【军境】
东西一百里，南北一百九十里。
【四至八到】
东至东京一千七百一十里，东至西京一千三百五十里，东南至长安六百里，东至蕃部末者多族七里，至延州金明县界七十里，西至蕃部悉逋族一十里，至庆州金汤镇界三十里，南至延州敷政县界一百二十里，至延州一百五十里，东北至蕃部厥者多族一十里，至宥州八十里，
【户】
皇朝管户，主七百一十四，客二百七十五。
【风俗】
蕃、汉户相杂。
【土产】
羊。地寒霜早，不宜五谷。
吃莫河。在军北一十里，源出蕃部吃莫川，南流至军地，四十六里入落一作洛河，不胜船筏音伐。圣人道，在军城东七里，从蕃界末者多家族来，经军界一百五里，入敷政县界。即赫连勃勃起自夏台入长安时平山谷开此道，土人呼为圣人道。

太平寰宇记卷三十八


关西道十四
绥州  银州  振武军废  麟州  胜州废  府州  
绥州
绥州。上郡，今理龙泉县。《禹贡》雍州之域。春秋时，为白翟所居 ，七国时，属魏。秦为上郡，蒙恬将兵于此，公子扶苏所监之处是也。在汉，为雕阴县地。高帝元年，项羽立董翳为翟王。七月，废，复为上郡 。武帝征六郡良家子为羽林郎 ，上郡即其一也。后汉末，荒废年久，俗是稽胡。及赫连勃勃都于统万，上郡之地又为赫连勃勃部落所居 。后魏明帝于此置上郡。废帝元年，于郡内分置绥州，今延、绥等州，并为右部都尉理。隋开皇初，郡废，而州如故。炀帝初，改绥州为上州；寻废州置雕阴郡，以郡西南有雕阴山，复汉县名。唐武德三年，遂于延州丰林县置绥州总管府，管西和、南平、北基、银、云、真、上、珍、北吉、匡、龙等十一州，其绥州领上、大斌、城平、绥德、延福五县。六年，移治所于延川县界。七年，又移治城平县界魏所废城平。贞观二年，平梁师都，罢府，移州治上县。其城则据山，四面甚险，真边陲之郡也。天宝元年，改为上郡。干元元年，复为绥州。自唐末蕃寇侵扰，所管五县并废。或陷在蕃界，亦无乡里，其民皆蕃族，州差军将征科。
元领县五，并废：
绥德；龙泉；城平；延福；大斌。
州境：
东西一千里，南北三百里。
四至八到：
东南至东京一千七百四十里；东南至西京一千三百二十五里 ；西南至长安一千里；东至石州界黄河一百三十里，河上有孟门关，东去石州九十五里；西南至延州三百四十里；北至夏州三百六十里；西北至银州一百六十里；西至夏州四百里；东南至隰州石楼县西北黄河为界一百五十里；东北至银州一百四十里 。
户：
唐开元户：一千七百一十五 。皇朝管主、客户二千八百八十五。
风俗：
同夏州。
土产：
胡女布，贡；蜡烛。贡。
废龙泉县。四乡。本秦肤施县。二汉同。后魏废帝元年，于此置上县，取郡为名。隋开皇三年，上县属绥州。唐天宝元年，改为龙泉县，以陇水为名 。至皇朝，见管蕃户。 
长城，一在州西一十五里。大力川，一在州北二十五里。无定河，并是蒙恬所筑之遗迹。 疏属山，《山海经》云：“贰负之臣曰危，危与贰负杀窫窳，帝乃梏之疏属山，桎其右足，反缚两手与发，系之于山西北。”汉宣帝使人发上郡疏属山，于盘石室中得一人，徒裸，被发反缚，械一足。因问羣臣，莫能知。惟刘向按《山海经》对，宣帝惊异，上始重学。于是时，人竞学《山海》之说。  无定河，一名奢延水，北自银州抚宁县界入境。 州城，唐贞观元年筑，四面石崖，东面高八十尺，西面高一百四十尺，南面高四十尺，北面高一百二十尺，周回四千二百步 。 上郡古城，在县东南五十里，始皇使扶苏监蒙恬处。 吴儿城，在县西北四十里，赫连勃勃破刘裕子义真于长安，遂掳其人 ，筑此城以居之。  秦扶苏冢，在无定河东，去州地八里。 蒙恬冢，在州西大力川上，去州二里。
废城平县。西南一百里，二乡。本秦肤施县地。二汉不改。后魏神龙元年，于今县西三十里库仁川置城中县。隋讳中，改为城平县，仍自库仁川移于今理。今废为城平镇，见差蕃人为镇将，管蕃户。 
吉鱼山；阿班山；清涧川水 ，已上并在县界。 保定岭，在县界蕃部族帐内。
废绥德县。南一百里，元二乡。亦秦肤施县地。二汉不改。魏省上郡。后魏大统十二年，分上郡南界丘尼谷置绥德县。唐武德二年，移于吐延水北，卽今理。今为绥德镇，见差蕃人为镇将，管蕃户。 
旧石城，在县东三十里，今寛州是也。  仆射堡，在县界。 骨悉个堡，在县界，骨悉个者，是胡音。 斜溪岭 ，在县界蕃部族帐内。
废延福县。南一百一十里，元二乡 。亦肤施县地。后魏废帝元年，于此置延陵县，属抚宁郡。隋开皇七年 ，改为延福县。此县城据崖，三面夐絶，攻守颇为邉防险固之所。今废为镇，差蕃人管蕃户。青龙山；洛阳山；横山；大和川水，并在县界。吴儿城，在县南四十里。 弥溺堡，弥溺者，胡语。此谷地塞，因以为名。同突个堡，在县界，胡语，今泽葱是也，堡多此菜。 圣佛崖；甬子山；定仙岭，并在县界。黄河，北自抚宁县界流入。匡州城，隋置此州，在县西北五十里，故城尚存。唐武德六年，与六胡州又同置，禄山之乱, 陷入蕃界。
废大斌县。西北一百一十里，二乡。亦肤施县地。后魏神龟元年，于今县东五里置大斌县，属上郡。唐武德七年，移于今城平县界魏城平故城以置之，即今县也。今废为大斌镇，差蕃人管蕃户。
柱天山；小力山；大力山；小力川，并在邑界。
银州
银州。银川郡，领儒林县。《禹贡》雍州之域。春秋时，为翟地。秦并天下,属上郡。汉为西河郡圁阴县。晋时，为戎狄所居。苻秦建元元年，自骢马城巡抚戎狄，其城即今理是也。周武帝保定二年 ，于其城仍旧置银防 。三年，置银州，因谷为名。旧有人牧骢马于此谷，虏语骢马为“乞银”。隋大业二年，废银州，县属雕阴郡。隋末，陷于寇贼 。唐贞观二年，平梁师都于此，重置银州。天宝元年，改为银川郡。干元元年，复为银州。
元领县四：儒林；真乡；开光；抚宁。 
州境：
东西二百七十一里，南北三百二十八里 。
四至八到：
东南至东京一千八百二十里；东南至西京一千四百里；西南至长安一千一百六十里；东至石州界黄河一百六十里；南至绥州一百六十里；西至夏州二百里；北至胜州柘珍驿二百五十里；东南至绥州二百四十里；西南至绥州三交土堠七十五里 ；西北至夏州二百三十里；东北至胜州二百六十里；东北至麟州三百里 。
户：
开元户六千一百二十。
风俗：同夏州。
土产：
杏子，贡。女稽布，赋。麻布。
儒林县。旧四乡。本汉圁阴县地，以其在圁水之阴，故名。隋开皇三年，置儒林县，属银州。大业三年，废银州，以县属雕阴郡。唐贞观二年，重置银州，县又属焉。  
无定河，自夏州界流入。
真乡县。东北一百里，旧四乡。汉圁阴县地。后周保定二年，于今县理置中乡县，属中郷郡。至隋开皇元年，避中字，改真郷县，兼废中郷郡，以县割隶银川郡。  
茄芦水，源出县西北平地。
开光县。东北二百里，旧三乡。汉圁阴县地。周武帝于今理置开光郡。宣帝大象二年，废郡，置开光县，属抚宁郡。隋开皇三年，罢郡以县来属。大业中，县废，以其地入真乡县。唐贞观二年，平梁师都于此，复立开光县。
抚宁县。东南八十里，旧三乡。本汉圁阴县地。后魏废帝于今县东抚宁故城置抚宁县，属抚宁郡。隋开皇三年，罢郡以县来属。
无定河，在县北二十里。
废静边州都督府，旧治银川郡界，管小州十八。
废归德州，寄理银州界，处降党项羌。
已上二州唐所置，今并废。
振武军今废。
振武军。今理金河县。旧为单于大都护府，即汉定襄郡之成乐县也。在阴山之阳，黄河之北。后魏所都盛乐县是也。歴周、隋，或没入蕃。唐武德四年，平突厥于此，置云中都督府 。麟德元年，改单于大都护府。初，阿史德请册亲王为可汗，德曰：“单于者，天上之天也。”上曰：“朕儿与卿为天上之天，可乎？”德曰：“死生足矣。”遂于此立单于大都护府，以殷王为单于大都护。垂拱三年，改为镇守使。圣历元年，改为安北都督 。开元七年，以其地隶东受降城。八年，又置单于大都护府。后为镇武军节度兼神策军长武城防秋兵马使。
领羁縻州八：金徽州；幽陵州；龟林州；鸡田州；鸡鹿州；赤野州；居延州；燕然州。
右件州名，皆武德已后降蕃部落所居。
元领县一：金河。
四至八到：
东至东京里数缺；南至西京一千七百里；西南至长安取太原府路一千九百三十里；南至朔州三百五十里 ；东南至河东界静边军一百二十里；西南至东受降城一百二十里；北至黑沙碛口七百里 。
户：
自立军，无户数。
风俗：
尚气强悍，《汉书》曰：“定襄、云中，本戎狄之地。”其人鄙朴，少礼文，好射猎。
土产：香有谷拨、甘松，药有麻黄、升麻、当归、庵闾、柴胡、刺揪、远志 、白角簟。
金河县。四乡。卽汉成乐县地。唐武德四年，于此立都督府，遂立此县。北有金河，以为邑称。天寳四年，于城内置。 
阴山；榆多勒山；东神山；釜山。 善阳岭，在县北一百四十里，秦长城枕之。《汉书》谓高祖困于平城，即善阳岭也。武德四年，平突厥，置云中都督府于此地 。  青冢，在县西北，汉王昭君葬于此。其上草色常青，故曰青冢。   燕然，按《续汉书•郡国志》云：“和帝永元三年，车骑将军窦宪出鸡鹿塞，遂至燕然山。”是在县北近碛。  李陵台，迭石为之，在府北，单于探骑多候于此。  五合城；云中城；金河，在县西北。  磨勒城水，突厥名鱼为“磨勒”。此水出鱼倍美，故以指名。  蒙水，秋冬常有暖气蒙然，故以为名。在县东南。  延释伽水。
麟州
麟州。新秦郡，今理新秦县。《禹贡》雍州之域。汉武帝徙贫人于关以西及充朔方以南新秦中 ，盖其地也。周、隋以降，为银、胜二州地。唐开元十二年，割胜州之银城、连谷二邑，置麟州并县。至十四年，又废州 ，以属邑还隶胜州。天寳元年，复置，寻改为新秦郡。干元元年，复为麟州，升为振武麟胜等州节度兼都护，以胜为支郡 。
元领县三：
新秦；连谷；银城。
州境：
东西缺，南北缺。
四至八到：
东南至东京一千九百三十里；东南至西京一千五百一十里；西南至长安一千四百六十里；东至岚州界黄河一百二十里，河上有合水关；东至岚州一百八十里；西南至银州三百里；东北至胜州四百里。
户：唐开元不供户，长庆户一千七百五十四。皇朝管主客户主二千三百五十。
风俗：同振武。
土产：同振武。
新秦县。旧三乡。初武帝徙贫人于关以西及朔方以南，谓之新秦。唐天寳元年，置以为县，取汉旧名。
连谷县。北四十里，四乡。本汉圁阴县地，属西河郡。隋文帝于此置连谷镇。炀帝改为连谷戍。大业十三年，废戍。唐贞观八年，于废戍置连谷县 ，属胜州。天寳元年，割属麟州。
银城县。州南四十里，元四乡。本汉圁阴县地，属西河郡。汉末讫魏、晋，皆为匈奴侵扰，不立郡县 。后魏时，置石城县。至废帝三年，改属归真郡，隶绥州。后周保定二年，移县于废石龟镇。隋大业七年，改为银城县，以隶胜州。开元中，自胜州割隶麟州。 
成宜，《汉地理志》：“成宜，属五原中部都尉理。”  西安阳；河阴；武都；稒阳塞，已上皆汉县城，后废，俱在银州界。汉和帝永元元年，车骑将军窦宪出鸡鹿塞，度辽将军邓鸿出稒阳塞 ，南单于出满夷谷 ，遂至燕然山。  造阳：《史记》：“燕亦筑长城，自造阳至襄平。”造阳即县西北之塞名也。  五原塞城，《汉书》云：“光禄徐自为出五原塞数百里，筑城列障，至庐朐山。”即今县正北所谓光禄塞是也。后魏曾于此立石城县，后改焉。晋《太康地理志》：“自北地郡北行九百里，得五原塞，又北至九百里，得造阳 。”即此。
废安北大都护府，唐龙朔三年，分丰、胜二州界置瀚海都护府。总章中，改为安北大都护府。北至阴山七十里，至回纥界七百里，去洛阳二千九百里。在黄河北。户二千六。领县一：阴山县 ，天寳元年置。其州与县今并废。
胜州废
胜州。榆林郡，今理榆林县。《禹贡》雍州之域。春秋为戎狄地。战国为晋赵地。《汉书》云：赵分晋国而有云中、五原是也。秦并天下，为云中郡，领云中、咸阳、陶林、桢陵、犊和、沙陵、原阳、沙南、北舆、武泉、阳寿等十一县。王莽改曰“受降”，属并州。两汉之时，云中郡在今州东北四十里榆林县界云中故城是也。按《史记》：“赵武侯自五原河曲筑长城，东至阴山；又于河西造大城，其一隅崩，不得就，乃改卜阴山河曲，祷焉，昼见羣鸿俳徊终日不去，夜见火光在其下，武侯曰：“此为城乎？”乃于其处筑城，今云中古城是也。汉末大乱，匈奴侵边，其地遂空。至晋末，属赫连氏。后魏太武平赫连昌之后，迄于周代，往往置镇，不立郡县。隋文开皇三年，置榆林戍。七年，又置榆林县，属云州。二十年，割云州之榆林 、富昌、金河三县置胜州。大业五年，以胜州为榆林郡。十年，郡人郭子和以城入突厥。唐武德四年，郭子和归国，其地陷梁师都。贞观三年，平师都。五年，仍于隋旧理置胜州。时柴绍、刘兰等破灭匈奴，夺其河南之地，因置胜州。天寳元年，改为榆林郡。干元元年，复为胜州。
元领县二：
榆林；河滨。
州境：
东西缺，南北缺。
四至八到：西南至东京二千二百五十里；西南至西京一千八百三十里；西南至长安一千八百六十里；正东至黄河四十里，去朔州四百二十里；南至麟州界一百二十里；西至安北府二百五十里；正北至黄河五里，去东受降城八里，去单于府一百二十里；东南至合河关五百里，关去岚州二百三十里；西南至夏州九百里；西北至黄河二十里；东北至黄河十里，去云州四百里。
户：
唐开元戸：四千九十五。
风俗：
同振武。
土产：
鹿角。
榆林县。二乡。本汉沙南县地，属云中郡。汉末，北虏侵扰。歴魏、晋及周，此地并无县邑。隋开皇七年，于此置榆林县，以榆林关为名，属云州。二十年，改属胜州。   拂云堆，在县北一百七十里。  紫河水，东北自朔州鄯阳西北一百七十里流入。  金河泊，在县东北二十里，周回十里，上承紫河及蒙水，南流入大河。  桢陵城，莽曰“桢陆”，在县西北。《地理志》谓：“缘胡山是也 。”属云中。  黄河，西南自夏州朔方县界流入。  大葭芦水，在县西二百二十里。  小葭芦水，在县西二百四十里，其间地甚良沃。  平河水，首受黄河，隋文开之以通屯仓。  云中故城，在县东北四十里。赵武灵王北破林胡、楼烦所置，秦因之。  榆林关，在县东四十里，东南临河，秦却匈奴处。隋置榆林关总管，后陷贼。唐贞观十三年，复置榆林关。
河滨县。南二百九十里,三乡。本汉沙南县地，属云中郡。迄于魏、晋，此地不立县邑。至后魏及周，复为银城县地。隋时，复为榆林县地。贞观三年，于此置河滨县，东临河岸，因以为名。改云州为威州。八年，废威州，以县属胜州。  
黄河，在县东一十五步，阔不能半里，不通船筏。  河滨关，在县东北，唐贞观七年立。  君子津，《水经注》云 ：“河水于二县之间有君子津。”昔汉桓帝十三年，帝幸榆中，东行代地，洛阳大贾赍金货随帝后行，夜迷失道，困甚，往投津长。后死，津长为埋之 。其子寻求父丧，发冢举尸，资囊一无所损。其子悉以金与之，津长不受。事闻于帝，帝曰：“君子也！”改其津为君子之津。
府州
府州。今理府谷县。本河西蕃界。府谷镇，土人折太山折嗣伦代为镇将。后唐庄宗天佑七年，有河朔之地，将兴王业，以代地诸部屡为边患，于是升镇为府谷县。至八年，麟州刺史折嗣伦子从阮招回纥归国 ，诏以府谷县建府州，以扼蕃界。仍授从阮为府州刺史。寻以契丹与小蕃侵扰，移州于留得人堡，即今州理是也。晋高祖起义，以契丹有援立之恩 ，赂以云中，河西之地尽去焉。契丹欲尽徙河南之民以实辽东，人心大扰，从阮因保险拒之。晋少主嗣位，北絶虏好，乃遣使诏从阮出师。明年春，从阮率兵深入，连拔十余砦。汉祖建号晋阳，引兵南下，从阮众归之。寻升府州为永安军，析振武之胜州，并沿河五镇以隶焉。干佑元年，从阮举族入觐，朝廷命其子德扆为府州团练使。周显德元年，升府州为节镇，复以永安军为军额，就拜折德扆为节度使。显德二年，夏州李彝兴以土壤相接府州，恶其与已并为蕃镇，乃扼塞道路，阻絶使臣。世宗因问宰臣如何？宰臣以夏州地处边徼，朝廷向来常与优恤，府州甚为逼小，近建节旄，得之无利，失之何害，且宜抚谕彝兴。上曰：“折德扆三数年来竭尽心力，御捍刘崇。如何一旦弃之度外，且夏州虽产羊马，博易资货，悉在中土。倘与阻絶，何能为者？”乃命使赍诏书，责其悖慢，谕以安危。彝兴果俯伏听命。至皇朝，因之。
元领县一 ：
府谷。
州境：
东西缺，南北缺。
四至八到：
东南至东京二千一百二十里；东南至西京一千七百二十里；东过河至火山军四十里；南过河至岢岚军一百四十里；西至麟州一百五十里；北至二十六府、勒浪、尾马、直荡、啜娘等蕃族四百八十里；东南过河至火山军界桔槔塞四十里；西南至麟州界杓枝谷三十里；西北至没儿雀、悉命、女女、越都等蕃族三百五十里；东北至唐龙镇一百五十里。
户：
皇朝管主、客汉户五百七十。
土产：羊、马。
府谷县。一里，一乡。本府谷镇。唐天佑七年，升为县。

太平寰宇记卷三十九

关西道十五
宥州    丰州    天德军废。
宥州
宥州。宁朔郡 ，理长泽县。即汉三封县之地。自后河曲、灵、夏、原等州有蕃胡部落。后周武帝乃六立胡州以统之。唐贞观已后，渐得其地。至永徽中，又置鲁、契、依、塞、舍、丽六州，用华人为刺史以管之，谓之六胡州。开元九年，胡酋帅康待宾反，朔方节度使王晙讨戮之，遂废六州。至二十六年 ，以六州之残人置宥州于夏州西南长泽县之地，以寛宥为名，及延恩、懐德、归仁三县领诸降户。天寳元年，改为宁朔郡。至德二年，改为懐德郡都督府。干元元年，复为宥州，尝寄理于经略军，盖以地形居中，可以总统蕃部。北以应接天德，南援夏州。寳应以后，因循遂废。由是昆夷屡扰党项靡依蕃部之人，抚懐莫及。元和九年二月，复于经略军置宥州，属夏、绥、银节度，郭下置延恩县。十五年，移治长泽县，为吐蕃所破。长庆四年，夏州节度李佑复置。唐末流离，三县复废。后立于长泽县，即今理。
领县一：长泽。
旧领三县，俱废。
延恩；懐德；归仁。
州境：东西一百一十里 ，南北一百三十里。
四至八到：东南至东京二千四百一十里；东南至西京一千九百九十里；南至长安一千一百九十里；东至桃子堡三十里为界 ；南至洪门镇八十里为界；西至五原郡盐地一百八十里为界；北至神堆泽五十里为界，以北属夏州；南东至古长城六十里属夏州界；西南至盘堆八十里；西北至黄堆八十里为界，以西北至故宥州一百二十里为界，属夏州；东北至市泽四十里为界，以东北夏州八十里。
户：
唐《十道录》云：“开元无户。”长庆中，户七千五百九十。皇朝管汉户二百。
风俗：
同夏州。
人物：
无。
土产：
青盐、酥、驼、马。
长泽县。二郷。汉三封之地。汉《地理志》：“三封属朔方郡。”后魏于此置长泽县，属阐熙郡。隋开皇中，罢阐熙郡，以县属夏州。元和十五年，夏州节度使奏请立宥州于此邑，仍就便移隶宥州。  三封故城，汉县废城，在今县界。  百井戍，在县南八十里，勃勃与秃髪炽檀战处。  胡洛盐池，在县北五十里，周回三十里。汉有盐官。  石窟泉，在邑界。  六胡州，按《后周书》云：“武帝曾立六胡州于灵、夏两州界，以按诸胡。”至隋，又分鲁、契、依等三州。于马岭县界置匡州，亦以处胡人。至唐永徽以前，七州之名犹存。洎开元中，胡帅康待宾据六胡州反，后破之。至元和三年，收复，又置之。寻又改置宥州，复移于长泽县矣。
废延恩县 。三郷。元和九年，因立郡，故建此邑额，取延恩宥为邑之称。
废懐德县。五郷。
废归仁县。五郷。已上二邑，因元和中六郡析六胡州地以置。
已上三县，唐末废。
丰州
丰州。九原郡，今理九原县。《禹贡》雍州之域。春秋戎狄之地。战国属赵。秦并天下，为上郡之北境。汉属五原郡地 。汉五原故城，在今胜州榆林县界是也。后汉末，羌胡扰乱，城邑皆空。永嘉之后，属赫连勃勃。后魏平之，至后周保定三年，置永丰镇。隋开皇五年，置丰州，因旧镇为名。故贺葛真城是其地，领九原、永丰、安化三县。大业七年，罢州，以为五原郡。义宁元年，太守张逊以郡归顺。唐武德元年，罢郡，复为丰州，仍置总管府。六年，省。因徙百姓于今庆州白马县，此地遂空。贞观四年，突厥降附，又于此分灵州之境置丰州都督府，不领县，惟领蕃户。十一年，废地入灵州。二十三年，又置丰州。天寳元年，改为九原郡。干元元年，复为丰州。
元领县二：
九原；永丰。
州境：
东西缺，南北缺。
四至八到：
东南至东京二千八百一十里；东南至西京二千三百九十里；南至长安一千八百里；东至安北都护府三百五十里；东南至夏州七百五十里 ；西南至灵州九百里；西至黄河一百三十五里；正北至黄河四十里；西北渡河至受降城八十里；东北至黄河八十里。
户：
按韦述《十道録》：开元领县，蕃户无定。长庆蕃、汉户共一千七百三十九。
风俗：
地居碛卤，田畴每岁三易。自汉、魏以后，多为羌胡所侵。人俗随水草以畜牧，廹近戎狄，唯以鞍马骑射为事，风声气习自古而然。
人物：
无。
土产：
兽多羱羊、野马。禽多石鸡、鳬鸭。衣以驼毛、褐布，食以白面、印盐。草有遏逻殷、卢牛、沙蓬、茨萁、狼针，尤宜牧畜。
九原县。三郷。汉旧县。隋复置，寻废。至永徽四年，又置，兼立郡于此。  郎君城，在九原 。  白登，汉高祖所困处。  高阙，当在河之西也。按《史记》：赵武灵王筑长城，自代傍阴山下至高阙，今在阴山之西，《汉书》谓“高阙塞”。  西河，《汉书》云：“武帝元朔二年，卫青渡西河至高阙，破匈奴。”是也。按此河自灵武郡之西南便北流千余里，过九原郡，乃东流。时帝都在秦，故谓之西河，即此处也。其河自丰州东流千里，在京师直北。《汉书》亦谓之北河，乃西河也。  稒阳，《汉书》云：“窦宪出鸡尘塞，邓鸿出稒阳塞，遂至燕然山。”即此也。  大同川，旧赫连时立大同镇于此川。按《郡国志》云：“大同镇，今九原有前鸡延城、后鸡连城。”是也。  大碛絶塞。  鸡鹿塞。  故安北都护府，今中受降城是，有横塞军、朔方军之号于此也。
永丰县。一百里，二郷。本汉临戎旧地。后汉末废。周武保定三年，于此置永丰镇。隋开皇三年，于镇置永丰县，寻为蕃戎所陷。唐武德六年，得其地。永徽元年，复置。
燕然都护府。领七州。唐贞观中，置兰皋等七州，同隶焉。  形势：西临黄河，北望阴山。  拂云堆。解在下。
天德军今废
天德军。今理在中受降城，权置军于永清栅。本安北都护。唐贞观二十一年，于西受降城东北四十里置燕然都护，以瀚海等六都督、皋兰等七州并隶焉。龙朔三年，移于碛北回纥本部，仍改名瀚海都护。总章二年，又改安北都护，寻移于甘州东北一十八里隋故大同镇城。垂拱元年，置大同镇城，其都护权移理删丹县西南一作西北九十九里西安城。景龙二年，又移理西受降城。天寳八载，张齐丘又于可敦城置横塞军。十二载，安思顺奏废横塞军，请于大同川西筑城置军，玄宗赐名曰“天安军”。十四载，筑城功毕，移天安军理焉。干元后，改为天德军。缘居人较少，遂西南移四里，权居永清栅，其城则隋大同城之旧墟，在牟那山钳耳嘴之北 。
军境：
东西缺，南北缺。
四至八到：
东取宁远镇故落盐池经夏州至长安一千八百里；东南至中受降城二百里；南至牟那山钳耳嘴三十里 ；西渡河至丰州一百六十里；西至黄河五里；西至西受降城一百八十里；北至碛石三百里；西北至横塞军二百里。
东受降城
东受降城。本汉云中郡地，在榆林县东北八里，今属振武节度。
四至八到：
南至长安一千八百六十二里；东南至洛京取单于路二千一百二十里；东南至朔州四百里；西南渡河至胜州八里；西至中受降城三百里；北至碛口七百里。
中受降城
中受降城。本秦九原郡地，在榆林。汉元朔二年，更名五原。唐开元十年，又于此城置安北大都护府，后又移徙事具天德军。  敬本古城 ，在中城北四十里。郑虔《军录》曰：“时人以张仁愿河外筑三城，自古未有。”敬本城，周一万八百七十二步，壕堑深峻，亦古之坚守。贾躭《古今述》曰：“以地理求之前代，九原郡城也。”
四至八到：东南至长安一千八百六十里 ；东南至洛京取单于路二千一百二十里；东至东受降城三百里；西北至天德军二百里；南至灵州四百里；北至碛口五百里。
西受降城
西受降城。今天德军理于此城。在丰州西北八十里。盖汉临河县故理处。唐开元初，为河水所坏。至开元十年，总管张说于故城东别置新城。今城西南隅又为河水所壊。
四至八到：
东至长安一千八百八十里 ；东至洛京取单于路二千五百里；正东微南至天德军一百八十里；东南渡河至丰州八十里；西南至定远城七百里；东北至碛口三百里；碛口西北至回鹘衙帐一千五百里。
右按天德军与三受降城皆连贯不远，即唐神龙三年，张仁愿所置。初，突厥入寇，朔方军总管沙咤忠义为贼所败，诏仁愿代之。先是，朔方军北与突厥以河为界，河北岸有拂云堆神祠，突厥将入寇，必先祷祀祈福，牧马料兵而后渡河。时突厥黙啜尽众西撃突骑施娑葛 ，仁愿奏请乘虚夺取漠南之地。于河北筑此三城，号曰“受降”，首尾相应，絶其南寇之路。太子少师唐休璟以为两汉以来皆北守黄河，今于寇境筑城，恐劳人费功，终为贼所有。仁愿固请不已，中宗竟从之。仁愿表留年满镇兵以助其功。时咸阳兵二百余人逃，仁愿禽获，尽斩之，军中股栗 ，六旬而三城俱就。以拂云祠为中城，与东、西两城相去各四百余里，遥相应接，北拓三百余里 。于牛头朝那山北置烽堠一千八百所，自是突厥不得度山放牧。朔方无复寇掠，减镇兵数万人。初，三城不置壅门及却敌战具，或问曰：“此邉城御备之所，不为守备，何也？”仁愿曰：“寇若至此，当并力出战。回顾望城犹须斩之，何用守备，生其退恧之心！”其后，常元楷为总管，始筑壅门。议者贬之 。

太平寰宇记卷四十

河东道一：幷州
幷州。太原郡；旧理太原、晋阳二县，今理阳曲县。《禹贡》冀州之域。《禹贡》曰：“既修太原。”《注》曰：“高平曰原。”今以理为郡名。《舜典》曰：“肇十有二州。”王肃注曰：“舜为冀州之地太广，分置幷州；至夏，复为九州岛，省幷州，合于冀州；周之九州岛，复置幷州。”《职方》曰：“正北曰幷州，其山镇曰恒山，薮曰昭余祁，川曰滹沱、呕夷，浸曰涞、易。”《释名》曰：“幷，兼也；言其州或并或设，因以为名。”《春秋》：“晋荀吴败狄于大卤。”即太原晋阳县也。中国曰太原，夷狄曰大卤。按晋大卤、太原、大夏、夏墟、平阳、晋阳，六名其实一也。《太康地记》曰：“幷州不以卫水为号，又不以恒山为名，而言幷者，以其在两谷之闲乎？”按：今州本高辛氏之子实沈，又金天氏之子台骀之所居也。《左传》曰：“昔高辛氏有二子，伯曰阏伯，季曰实沈，居于旷林，不相能也。日寻干戈，后帝不臧，迁实沈于大夏，主参；金天氏有裔子曰昩，为玄冥师，生允格、台骀，以处太原。”注曰：“大夏，太原晋阳县也；太原，台骀之所居。”按：今州又为唐国，帝尧为唐侯所封，又为夏禹之所都也。帝尧始封于唐，又徙晋阳，及为天子，都平阳。平阳，即今晋州；晋阳，即今太原也。又曰：“禹自安邑都晋阳；至桀徙都安邑；至周成王以封弟叔虞，是为晋侯。”《史记》云：“成王与叔虞戏，削桐叶为圭，曰：‘以是封汝。’周公请封之于唐，成王曰：‘吾戱耳！’周公曰：‘天子无戱言。’遂以封之。”今州，春秋时，为晋国，战国时，为赵国。《左传》曰：“晋赵鞅入晋阳以叛。”颍容曰：“赵简子居晋阳，至成王居邯郸。 ”《史记》曰：“智伯率韩、魏攻赵襄子，奔保晋阳。”智伯后为韩、赵、魏所灭， 故其地属赵。《地理志》云：“赵，西有太原。”《秦本纪》云：“庄襄王二年，蒙骜攻赵，定太原；四年，初置太原郡。”始皇置三十六郡，仍为太原郡。汉二年，魏豹反为楚，尽有太原、上党之地；九月，韩信虏魏豹，定魏地，置河东、上党、太原郡。六年，以太原二十一县为韩国，徙封韩王信，都太原。七年，信反，走入匈奴。十一年，封皇子恒为代王，都晋阳。文帝元年，皇子参为太原王，都晋阳。《地理志》云：“太原郡领二十一县，属幷州。”后汉末，省幷州入冀州。魏文帝黄初元年，复置幷州，改太原郡为太原国。初，曹操围袁尚于邺，时袁绍以其甥高干为幷州刺史。牵招说干曰：“幷州左有恒山之险，右有大河之固，北有强胡，宜速迎尚，并力观变。”干不能用，故败。晋惠帝时，幷州之地尽为刘元海所有。其后刘曜徙都长安，自平阳以东尽入石勒。至苻坚、姚兴、赫连勃勃并于河东郡置幷州。后苻丕为慕容垂所迫，奔于晋阳，称帝一年，为慕容永所灭。后魏复为太原郡。周武帝建德六年，平齐，置六府于幷州，后省六府，置幷州总管。开皇三年废总管，置河北道行台尚书省，今州理是也。九年，废行台，复置幷州总管。大业元年废总管。三年，罢州为太原郡。隋季陵迟，寇盗充斥，炀帝以唐高祖为山西河东道抚慰大使、太原郡留守，仍遣虎贲中郎将王威、高君雅为副。时贼帅历山飞众号十万，来寇郡境，刘武周又杀太守王仁恭举兵马邑，俄又攻汾阳。宫监裴寂、晋阳令刘文静劝高祖举兵，旬月闲，众至数万。威、君雅素有疑心，高祖斩之以狥，时大业十三年也。其年入关，克定京邑，高祖辅政。义宁元年，太原郡仍旧不改。唐武德元年，改为幷州总管。幷州领晋阳、太原、榆次、太谷、祁、阳直、寿阳、盂、乐平、交城、石艾、文水、辽山、平城、乌河、榆社十六县；其年，置清源县，仍以榆社属韩州。三年，废总管，其年，置汾阳；仍以盂、寿阳二县置受州，治盂县；乐平、辽山、平城、石艾四县置辽州，治乐平；太谷、祁二县置太州，治太谷；仍以文水属汾州。四年又置总管，管幷、介、受、辽、太、榆、汾七州；其年改为上总管，五年又改代、石二总管，其年，改上总管为大总管。六年，又置朔州总管，仍割汾州之文水来属；其年废太州，以太谷、祁二县来属。七年，改为大都督府；其年，置罗阴县，幷省阳直县，改汾阳为阳曲县，又以文水属汾州。贞观元年，省乌河、罗阴二县，又以文水来属。八年，以废受州之寿阳、盂、乐平、石艾，又割顺州之燕然，凡五县来属；督并、汾、箕、岚四州。十四年，废燕然县。龙朔二年，进为大都督府。长寿元年 ，置北都，罢都督府。 开元十一年，玄宗行幸至此，以此州王业所兴，又建北都，仍改并州为太原府，立起义堂碑以纪其事。二十一年，分天下州郡为十五道，置采访使以检察非法，太原为河东道。又于边境置节度使以式遏四夷。河东最为天下雄镇，后唐同光元年，庄宗即位于魏州，改太原为西京，以镇州为北都。三年，改太原为北京，后为伪汉所据。至皇朝太平兴国四年平晋，移州于三交塞阳曲县界。太原旧城并从毁废，仍改晋阳县为平晋县。
元领县十三，今九：阳曲。 平晋新置。文水。祁县。榆次。太谷。清源。寿阳。盂县。二县废：太原，入平晋。晋阳。同。三县割出：交城，入大通监。广阳，建军。乐平。入广阳军。
州境：东西缺。南北缺。
四至八到：东至东京一千二百里；西至西京八百九十里；西南至长安一千六百里；东至赵州五百八十九里；南至潞州四百五十里；西至石州三百九十五里；北至忻州一百八十里；东南至辽州二百八十三里；西南至汾州二百里；西北取干烛谷路至岚州三百二十里；东北至代州五百里。
户：唐开元户：二万六千八百。皇朝户：主二万六千八百二十；客二千五百二。
风俗：其人有尧之遗教，君子深思，小人俭陋，又多晋公族子孙，以诈力相倾，矜夸功名；嫁娶、送死，皆侈靡于他国。隋《图经》云：“幷州，其气勇抗诚信，韩、赵、魏谓之三晋，剽悍，盗贼常为他郡剧。”《汉书》云：“韩信谓陈豨曰：‘代为天下精兵处。’”后汉末，天下扰乱，高干为幷州刺史，牵招说干曰：“幷州左有恒山之险，右有大河之固，北有强胡之援，可以守焉。”又风俗以介之推焚身，民咸言神灵，忌烧火，由是土人至冬中，辄一月寒食，不复烟爨，老少不堪，多因而死。周举为幷州刺史，乃作书置子推庙言：“盛寒去火，残损人民，非贤者之意。”使温食，众惑少解，风俗颇革。今有祠存。
姓氏：太原郡十一姓： 王。武。郭。霍。廖。郝。温。阎。昝。令狐。尉迟。晋阳郡三姓：鱼。仪。景。
人物：卫绾：大陵人。戏车为郎。常惠：太原人。使匈奴，封长罗侯。闵仲叔：晋阳人。温序。字次房，太原人；为护羌校尉。郭泰：字林宗，太原介休人。王允：祁人。性刚疾恶，诛董卓，李傕辈惮之。王烈：太原人。温峤：字太真，祁人。丰仪秀整，刘琨、王导辈雅重之。王济：字武子，官太仆。性好马。尝买地作马埒，饰短垣绕之，号“黄金埒”。孙楚：字子荆，太原榆次人。爽迈不羣，尝与王济语，误云：“漱石枕流。” 济曰：“流可枕，石可漱乎？”楚曰：“所以枕流，欲洗其耳；所以漱石，欲砺其齿。”王僧辨：太原祁人。平侯景，加侍中尚书令。孙盛：字安国，楚孙，着《晋阳秋》，称良史。孙绰：字兴公，楚孙，弃永嘉守，隐会稽山中，作《天台赋》，范荣期览曰：“掷地有金石声矣！”【唐】王珪：字叔介，祁人。侍中，永宁公。温大雅：太原祁人。武甄：字平一，文水人。以诗文名世。王缙：太原人。为相十四年，封齐国公。王维：字摩诘，太原人。官尚书右丞。王涯：太原人。为相，甘露事，族诛。李憕：太原文水人。为洛京留守；禄山反，憕守皇城，不降，被杀。赠司徒忠烈公。少子源至孝。温庭筠：太原人。彦博子。乔林：太原人。拜相八十日。张楚金：太原人。秋官尚书。
土产：梨。贡。马鞍。贡。甘草。龙骨。牲生石。柏子仁。黄石铆。葡萄。贡。人参。矾石。铁镜。《隋图经》云：“榆次龙骨、交城矾石并充贡。”

阳曲县。旧十六鄊，今十四鄊。本汉旧县也，属太原郡。《晋地记》云：“黄河千里一曲，此当其阳，故曰阳曲。”按：旧阳曲，今忻州定襄县是也。后汉末，移于太原县北四十五里，阳曲故城是也。《后魏书•地形志》：“阳曲，属永安郡。”仍移今县南四里阳直故城。隋开皇六年，改为阳直县。十年，又移于今县东北四十里汾阳故县。十六年，改阳直县为汾阳县，因汉旧名也。炀帝又改为阳直县，移理木井城，即今县理是也。唐武德三年，又移于今县西十五里；分置汾阳县属幷州。七年，省阳直县，改汾阳为阳曲县，因汉旧名也。皇朝为郭下县。方山，在县东六十里。汾水，西自交城县流入，经县西南，去县三十里，又东南入太原县界。狼孟故城，在县东北三十六里。《史记》曰：“始皇十五年，大兴兵至太原，取狼孟。”是也。汉以为县，属太原郡。晋末省。按：城左右狭涧幽深，南面大壑，谓之“狼马涧”；旧断涧为城，今余壁犹存。故盂城，汉盂县也，本春秋晋大夫祁氏邑，在县东北八十里。《左传》曰：“晋杀祁盈，遂灭祁氏，分为七县，以孟丙为盂大夫。”汉以为县。石岭镇，在县东北七十里。干烛谷，即羊肠坂也。
平晋县。北三十里。旧二十五鄊，今十四鄊。本汉晋阳县也，属太原郡。至后魏并不改。按：此前晋阳县理州城中，高齐武成河清四年，移晋阳县于汾水东，今太原县理是也。武平六年于今县理置龙山县，属太原郡，因县西龙山以为名。隋开皇三年，罢郡，置幷州。十年，废龙山县，移晋阳县理之。大业三年，罢州为太原郡，县仍属焉。皇朝平伪汉，其太原城中晋阳、太原二县并废为平晋县。
悬瓮山，一名“龙山”，亦名“结绌山”，在县西十二里。《山海经》曰：“悬瓮之山，晋水出焉。东南流注于汾水。”又《郡国志》云：“悬瓮山，多鮆鱼，食之不骄。”又有子推祠，在山西。蒙山，在县西北十里。《十六国春秋》云：“前赵刘聪征刘琨不克，略晋阳之人踰蒙山而归。”即谓此也。今山上有杨忠碑，忠为周将，讨齐战胜。隋开皇二年，追纪功烈，始建此碑。忠即文帝之考，谥曰：“武元皇帝。”石室山，后魏《兴国土地记》云：“太原郡，山有石室，方一丈四尺，四壁有篆字，人莫之识。”婴山，隋《图经》云:“婴山，为幷州之主。”介山，有子推庙，甚灵。汾水，自阳曲县界流入，《水经》云：“汾水东南过晋阳县东，晋水从县南，东流注之。”又隋《图经》云：“汾水所经立石谷，谷口有石，孤立水内，高十余丈。”晋泽，在县西南六里。隋开皇六年，引晋水漑稻田，周回四十一里。护甲水、滹沱河，皆幷之水名。晋水，在县西南。《水经注》云：“晋水出悬瓮山，东过其县南，昔智伯遏晋水以灌晋阳城，不没者三版，后人踵其遗迹，蓄以为沼，沼水分为二派：北渎，即智氏故渠也，其渎乘高，东北注入晋阳城，以周灌漑。东南出城，注于汾水。其南渎于石塘下伏流，东南出晋阳城南，又东南入于汾。”今按：晋水初泉出处，砌石为塘，自塘东分为三派：其北一派名：智伯渠，东北流入州城中，出城入汾水；其次派东流经晋泽南，又东流入汾水，此二派即郦道元所言分为二派者也；其南派，隋开皇四年开，东南流入汾水。洞过水，东自太原县界流入，西入于汾，晋水下口也。《水经注》云：“刘琨为幷州，刘元海要击之，合战于洞过。”即是此水。今按：此水出沾县北山，沾即今乐平县也。水经县西南二十五里入汾水。旧府城，故老传晋幷州刺史刘琨筑。今按：城高四丈，周回二十七里。城中又有三城。其一曰大明城，即古晋阳城也。故《左传》言：“董安于所筑。”《史记》曰：“智伯率韩、魏攻赵襄子于晋阳，引汾水灌其城，城不没者三版。”《春秋后语》云：“智伯攻晋阳，决晋水灌之，城中悬釜而炊。”今按：城东有汾水，南流城西。又有晋水入城。而《史记》云“引汾水”，《后语》云“决晋水”，二家不同，未详孰是。高齐后帝，于此置大明宫，因名大明城。姚最序《行记》曰：“晋阳宫西南又有小城，城内有殿，号‘大眀宫’。”即此也。城高四丈，周四里。又一城，南面因大明城，西面连仓城，北面因州城，东魏静帝于此置晋阳宫，隋文更名“新城”，炀帝更置晋阳宫，城高四丈，周回七里。又一城，东北面连新城，西北面因州城，开皇十六年筑，今名“仓城”，高四丈，周回八里。故唐城，在县北二里，尧所筑。唐叔虞之子爕父徙都之所也。三角城，在县北十九里，一名从人城。捍胡城，一名“看胡城”，在县北二十里。受瑞坛，在州理仓城中。唐义旗初，高祖受瑞石于此，坛文曰：“李理万吉。”晋阳故宫，一名“大明宫”，在州城内，今在大明城。《后语》云：“智伯攻赵，襄子谓张孟谈曰：‘无箭奈何？’对曰：‘臣闻董安于，简主之才臣也，理晋阳，公宫之垣，皆以荻、蒿、楛，其墙之蒿至于丈。于是发而试之，其坚则箘簵之劲不能过也。’公曰：‘矢足矣，铜少。’对曰：‘臣闻董安于理晋阳，公宫之室，皆以铜为柱质，请发而用之，则有余铜矣。’”高齐文宣帝又于城中置大明宫。竹马府，在州城中。汾桥，架汾水，在县东一里，即豫让欲刺赵襄子，伏于桥下，襄子解衣之所。桥长七十五步，广六丈五尺。晋祠，一名“王祠”，周唐叔虞祠也，在县西十二里。《水经注》云：“昔智伯遏晋水以灌晋阳，其川上源，后人蓄以为沼。沼西际山枕水，有唐虞叔祠，水侧有凉堂，结飞梁于水上。晋川之中，最为胜处。”姚最《序行记》曰：“高齐天保中，大起楼观，穿筑池塘，飞桥跨水，自高洋已下，皆游集焉。”至今为北都之胜槩。介子推祠，在县东南五里。唐叔虞墓，在县西南十六里。斛律金墓，在县西南十七里，即高齐相国、咸阳王斛律金。晋祠碑，唐贞观二十年，太宗幸并州所置，御制幷书。《起义堂》碑，在干阳门街，开元十一年，玄宗幸太原所立，御制幷书。讲武台，在县西北一十五里，显庆五年置。夏禹祠，《郡国志》云：“禹初受禅于平阳，后迁安邑，都晋阳，故此有祠存。”风伯、雨师祠，《隋图经》云：“二祠，晋刘琨所立。废太原县。三十鄊。本汉晋阳县地。高齐河清四年，自今州城中移晋阳县于汾水东。隋文帝开皇十年，移晋阳县于州城中，仍于其处置太原县，属幷州。大业三年，罢州置太原郡，县仍属焉。隋末移入州城。唐贞观十二年，还移于旧理，在州城东二百里六十步。皇朝平伪汉，后并入平晋县。洞过水，东自榆次县界流入，西去县三十里入晋阳县界。阳曲故城，在县北四十五里。阳直故城，在县东北二十里。隋开皇十六年，改阳曲县理此。晋渠，在县西一里，自晋阳县界流入汾东，地多咸卤，井不堪食。贞观十三年，长史、英国公李绩乃于汾河之上引决晋渠，历县经鄽，又西流入汾水。牢山，在县东北四十五里，《后魏书》曰：“刘聪遗子粲袭据晋阳，猗卢救之，遂猎于晋阳牢山，陈阅皮肉，山为之赤。”其山出金铆。同矿。潜丘，在县东南三里，《尔雅》云：“天下有名丘五，晋有潜丘。”是其一。隋开皇二年，于其上置大兴国观。晋水，《左传》谓：“智伯遏晋水以攻晋阳城。”王陵城。有晋太原王司马辅冢存。
文水县。南一百一十里，旧二十五鄊，今二十七鄊。本汉大陵县地，属太原郡。后魏省大陵，仍于今处置受阳县，属太原郡。隋开皇十年，改受阳县为文水县 ，因县西文水为名。天后朝，以枌榆故邑，又改为武兴县。神龙元年，复为文水县。城甚寛，大约三十里。百姓于城中种水田。文水，西北自交城县界流入，《水经》云：“文水东到大陵县西，南到平陶县东北。”神福泉，在故县西北平地。俗云：此水先有灵异，土人每祈祷之。沁水，郦道元注《水经》云：“沁水，出大陵县西南山下，武氏穿井给养，井至幽深，后一朝，水溢平地，东南注于文水。”大陵城，汉大陵县也。在今县北十三里。《史记》曰：“赵武灵王游大陵，梦处女鼓琴而歌，异日，数言所梦，想见其状。吴广闻之，因进孟姚焉。”平陶城，汉平陶县也。在县西南二十五里，属太原郡。后魏改为平遥县。后西胡内侵，迁居京陵塞 。按：在今汾州界。大于城，在县西南十一里。本刘元海筑，令兄延年镇之，虏语长兄为大于，因以为名。太原王墓。在县西北十五里，即唐则天父武士彟音霍也，双阙与碑石存。
祁县。南九十里。旧四十乡，今三十乡。本汉旧县，即春秋时晋大夫祁奚之邑。《左传》：“晋杀祁盈，遂灭祁氏，分为七县，以贾辛为祁大夫。”注曰：“太原祁县也。”按：汉祁县在东南五里故祁城是也。后汉迄后魏并不改。高齐天保七年省。隋开皇十年重置，属幷州。唐武德三年，改属太州；六年省太州，还属幷州。帻山，在县东南六十里。胡甲水，一名“太谷水”，东南自潞州武乡县界流入，又南入汾州平遥县界。故祁城，汉祁县城也，在县东南五里，晋大夫贾辛邑。《水经注》云：“贾辛以貎丑，妻不为言，与之如皋，射雉，中之，妻乃笑。”按《左传》：“魏献子谓贾辛曰：‘昔贾大夫恶，娶妻而美，三年不言笑，御以如皋，射雉，获之，其妻始笑而言。’”注曰：“贾，国之大夫。” 以此而言，则辛非射雉者，郦道元所引为谬。赵襄子城，在县西六里。云州故城，后魏云州城也，在县西二十里。孝武帝永煕中寄理幷州界，谓此也。祁奚墓，在县东南七里。后汉温序墓，在县西北四十里。序本祁人也，为隗嚣将所杀，死葬洛阳。其子梦序曰：“久客思故乡。”乃返葬焉。周党墓，在县东南十四里。党，后汉广武人，世祖引见，伏而不谒。高齐唐邕墓，在县东南七十里。碑云：“齐尚书令、晋昌王。”温大雅墓。在县东北五里。唐礼部尚书。
榆次县。南七十里。旧三十乡，今三十七乡。本汉旧县，即春秋时晋魏榆地也。《左传》曰：“石言于晋魏榆。”注曰：“魏，晋邑；榆，即州里名也。”《史记》云：“庄襄王二年，使蒙骜攻赵榆次 ，汉以为县，属太原郡。后魏太武帝倂入晋阳县。宣武帝复置榆次县。高齐文宣省。自今县东十里移中都县理之，属太原郡。十年，改中都县又为榆次县。麓台山，俗名“凿台山”，在县东南三十五里。上有祠，号“智伯祠”。洞过水，东自寿阳县界流入，经县南四里，又西南入太原县界。中都故城，在县东十里。高齐移于废榆次城，即今县理是也。凿台，在县南四里。《水经注》云：“洞过水西过榆次县南，水侧有凿台。智伯瑶刳腹絶肠、折颈折颐之处。”《史记》：“智氏信韩、魏从而伐赵，攻晋阳，韩、魏杀之于凿台之下。”《说苑》曰：“智氏见伐赵之利，不知榆次之祸。”皆谓此也。今按：其台为洞过水所侵，无复余迹。原过祠，俗名原公祠，在县东九里。《史记》曰：“智伯率韩、魏攻赵襄子，奔保晋阳，原过从，后，至于王泽，遇三人，自带以上可见，带以下不见，与原过竹二节曰：‘为我遗赵毋恤。’原受之，以告襄子 ，襄子斋三曰，亲自剖竹，有朱书曰：‘予霍太山山阳侯天使也。三月丙戌，予将使汝反灭智氏，汝亦立我百邑。’襄子拜受，遂灭智氏，祠三神于百邑，使原过主之。”一升泉，隋《图经》云：“沾岭上有泉，名曰一升泉，水旱无增减。”台壁谷。在县南六十里。出产美枣。
太谷县。东南七十八里。旧四十乡，今十一乡。本汉阳邑县，属太原郡。今县东十五里阳邑故城是也。后汉明帝以冯鲂为阳邑侯。后魏太武帝省。景明二年，复置阳邑县。高齐及周同。隋开皇三年罢郡，属幷州。十八年，改阳邑县为太谷县，因县西太谷为名。唐武德三年，分太谷、祁二县置太州。六年省太州，县复旧。白壁岭，在县北七十五里。蒋谷水，今名象谷水，源出县东南象谷，经县北四十里，北入清源县界。阳邑故城，在县东南十五里。咸阳故城，在县西南十里。秦伐赵，筑之。以咸阳兵戍，因名。萝藦亭，俗名“落漠城”，在县西北十九里。太谷山。《山海经》云：“少山有玉，清漳水出焉。”又《晋地理记》云：“少山，即太谷。水出经祁县界。”
清源县。西南三十九里。旧十七乡，今十乡。本汉榆次县地。《地理志》曰：“榆次有梗阳乡，魏戊邑。”按：梗阳在今县南百二十步，梗阳故城是也。自汉至晋，皆为榆次县地。后魏省榆次县，地属晋阳。隋开皇十六年于梗阳故城置清源县，属幷州。因县西清源水为名。大业二年省；又为晋阳县。唐武德元年重置。汾水，经县东，去县九里，又东南入文水县界。梗阳故城，春秋晋大夫祁氏邑，在县南百二十步。《左传》曰：“晋杀祁盈，遂灭祁氏，分为七县，以魏戊为梗阳大夫。”是也。隋开皇十六年，于其城内置清源县。鹅城，在县东南二十二里。《晋阳秋》曰：“永嘉元年，洛阳步广里地陷，有鹅二，色苍者飞冲天，白者不能飞；苍色，胡夷之象，刘曜以为已瑞，筑此城以应之。”阎没墓。在县西南三里。《左传》曰：“梗阳人有狱，魏戊不能断，以狱上。其大宗赂以女乐，魏子将受之，魏戊谓阎没、女寛必谏，皆许诺。退朝，待于庭。馈入，召之，比置，三叹，魏子问，对曰：‘或赐小人酒，不夕食，馈始至，恐其不足。’中置，自咎曰：‘岂将军食之而有不足？及馈之毕，愿以小人之腹为君子之心，属厌而已。’献子辞梗阳人。”清源水。出县西北平地，东流经县北，又东南入汾水。
寿阳县。东一百五十里。旧十乡，今八乡。本汉榆次县地。晋于此置寿阳县，属乐平郡。卢谌《征难一作艰赋》云：“历寿阳而总辔。”即谓此。晋末省。《后魏风土记》云：“晋末山戎内侵，太原之户来向山东，戎即居之。真君十年迁戎，外徙寿阳之户于大陵城南，置寿阳县，属太原郡。”隋开皇十年，改寿阳县为文水县，又于寿阳县故城置寿阳县，属幷州，即今县是也。大业三年，罢州为太原郡，县仍属焉。唐武德三年，置受州，县改属焉。贞观八年，废受州，县属幷州也。马首故城，在县东南十五里。《左传》曰：“晋分祁氏之田为七县，韩固为马首大夫。”即此地也。洞过水，东自乐平县界流入，在县南五十里，又西南入榆次县界。石姥祠，《郡国志》云：“石形似姥，今有祠焉。”神武故城，后魏神武郡也，在县北四十里。故大陵城，隋《图经》云：“赵武灵王游大陵，梦处女鼓琴而歌。”是此城。燕岭，《隋图经》云：“岭多蛰燕，以名之。”在县西三十里。”方山。在县北四十里。
盂县。东北二百二十里。旧十一乡，今八乡。本晋大夫孟丙之邑。汉旧县，属太原郡。后汉及晋不改。按：此前盂县在今县西南，阳曲县东北八十里故盂县城是也。后魏省，地属石艾县。隋开皇十六年，分石艾县置原仇县，属辽州。因原仇故城为名，即今县也。大业二年，改原仇县为盂县，从汉旧名，属幷州。唐武德三年，割幷州之盂、寿阳二县于此置受州。贞观八年，省受州，盂县复属幷州。原仇山，在县北三十里，出人参、铁铆，县取此山为名。滹沱水，西自代州、五台县界流入，南去县百里。白马山，在县东北六十里。《山海经》云：“白马之山，其阳多玉石，其阴多铁、赤铜，木马之水出焉。”有白马关，俗传是后魏置。仇由城。即县之外城也，俗名原仇城。韩子曰：“智伯欲伐仇由国，道不通，铸大钟遗之。仇由大悦，除涂将内之，赤章曼支谏，不听，断毂而驰，仇由因亡。”盖其地也。

太平寰宇记卷四十一

河东道二：
汾州  岚州
汾州
汾州。西河郡。今理西河县。《禹贡》雍州之域。其在虞舜至周之代，皆属幷州。春秋时，为晋地。昔金天氏之后台骀能业其官，宣汾、洮也。又高阳氏之后封为晋国 。六国时，属赵。《赵氏世家》云“秦侵我西河、中阳”是也 。秦并天下，为太原郡之地。两汉至晋，为西河国。汉文帝为代王，都于中都；故介休县东南为中都城是也。后汉为晋阳。魏黄初三年，于汉兹氏县置西河郡。后魏于西河郡兼置汾州，取汾河为名。北齐又改为南朔州。后周改曰介州。隋初亦如之；大业中废州，复为西河郡。义旗初，依旧。领隰城、介休、孝义、平遥四县，后割介休、平遥二县为介休郡。武德元年，以介休郡为介州，西河郡为浩州。三年，改浩州为汾州，仍割幷州之文水来属。贞观元年省介州，以介休、平遥二县来属，文水还幷州。十七年，以废吕州之灵石来属。天宝元年改为西河郡。干元元年复为汾州。
元领县五：西河。 平遥。 介休。 孝义。 灵石。
州境：东西一百六十四里，南北二百八十五里。
四至八到：东南至东京九百里；东南至西京九百三十里；西南至长安一千九百里；东至潞州四百四十里；南至晋州三百九十里；西至石州一百六十里；北至交城县七十四里；东南至管下孝义县四十里；西南至隰州二百七十里；西北至岚州，中间有界相隔，山路险隘，未详里数；东至太原府一百七十里。
户：唐开元户：五万三千七十六。皇朝户:主一万五千一百八十九；客二千三十九。
风俗：同幷州。
姓氏:西河郡四姓:任。 临。栾。相里。
人物：唐：段文昌。西河人。宰相。
土产：龙须席。贡。 石膏。赋：麻。布。

西河县。旧二十七乡，今十八乡。本汉兹氏县地。曹魏于此置西河郡。晋改为国，仍改兹氏为隰城县。今有美稷乡，汉美稷县地。唐上元元年，改隰城县为西河县。今城内有西河王斌碑，文字残阙。谒泉山，在县东北四十里。一名“隠泉山”，上有石室，去地五十余丈，顶上平地可十顷，相传以为子夏石室。文水，西南自幷州文水县界流入。文湖，一名“西河泊”，在县东十里。《水经注》云：“文水经兹氏故城东，为文湖。”多蒲鱼之利。八门城，在县东十五里。《十六国春秋》云：“刘元海遣将乔崧攻西河，因筑此城以自固。”高九丈，有八门，俗亦名“八门城”。临汾宫，隋大业四年，帝北巡至五原，夏四月，敕于汾州北四十里，临汾水起汾阳宫，即管涔山汾河源所出之处。当盛暑之时，临河盥漱，即凉风凛然，如八九月。其地多雨，经夏罕有晴日。一日之中，倏然而雨，倏然而晴，晴雨未曾经日。虽高岭千仞，岭上居人，掘地深二、三尺，即清泉涌出。比干山，在县北一百一十里。卜商祠。在县北四十里。
孝义县。东南三十五里。旧二十乡，今八乡。本汉兹氏县地。曹魏，移西河郡中阳县于今理。永嘉后省入隰城。后魏，又分隰城于今灵石县东三十里置永安县。唐贞观元年，以县名与涪州县名同，改为孝义，因县人郑兴有孝义，故以为名。胜水，在县南一里。团城，在县西北十八里。后魏筑，以防稽胡。其城纡曲，故名团城。魏文侯坟，在县西五里。段干木墓，在县东北二十五里。雀鼠谷，《冀州图》云：“在县南二十里。长一百十里，南至临汾郡霍邑县界，汾水出于谷内，南流入河。”即《周书》调鉴谷。板谷，在县东北三十八里。虞、虢二城，相传，晋灭虞、虢，迁其人于此，筑城以居之。右一作左部城，在县南二十五里。瓜城，在县北十里，此本虢城也。六壁府。《后魏书》曰：“太平真君五年，讨胡贼于六壁。”即此城也。俗以城有六门，因以为名，在县西八里。
平遥县。东南八十里。旧三十乡，今四十乡。本汉平陶县地，属太原郡。晋改隶太原国。后魏以太武帝名焘，改平陶为平遥。隋属西河郡。义宁元年，于介休县置介休郡，平遥县属焉。唐武德元年于此置介州，县属不改。贞观元年省州，县入汾州。中都故县，在县西十二里。属太原郡，汉文帝为代王都于此。谒戾山，在县东南五十里。一名“麓台山”，《山海经》云：“谒戾之山，婴侯之水出于其阴。”侯甲水，《冀州图》云“侯甲水起平遥，北流入太原界”是。京陵。在县东北七里。《礼记》：“赵文子与叔誉观于九原。”即此处也。注云：“九原，卿大夫之墓地。有城，即周宣王所筑，汉曾立京陵县焉。”
介休县。东南六十里。旧二十六乡，今十二乡。本秦、汉之旧县，在介山西北，因以名之。后魏明帝时，为胡贼所破，至静帝更修筑，迁朔州军人镇之。因立为南朔州，仍属汾州。高齐省介休入永安县。周武帝省南朔州，复置介休县。宣帝改介休为平昌县。隋开皇末，又改平昌县为介休县。义宁元年，于县置介休郡。唐武德元年，改郡为介州。贞观元年州废，县归汾州。汾水，在县北十二里。介山，一名“横岭”，地名“绵上”。《左传》：“晋侯赏从亡者，介子推不言禄，禄亦不及，遂与母偕隠而死。晋侯求之不获。以绵上为之田。曰：‘以志吾过，且旌善人。’”杜注：“西河介休县南，有地名绵上。此山即绵上田之故地，汉以为县。’”《郡国志》云：“介山上有子推冢幷祠存。”雀鼠谷，在县西十二里。昭余祁，《吕氏春秋》云：“大陆，又名呕夷之泽。”《周礼》“幷州薮，俗名邬城泊”是。按：薮自太原祁县，连延西接至此。板桥城，《郡国志》云：“刘渊击刘琨于此。”中都城，《冀州图》云：“中都县城东北五里。”《春秋•昭公二年》：“晋侯执齐无宇于中都。”是此。郭林宗冢。在县东南二十里。周武帝时，除天下碑，唯林宗碑诏特留。
灵石县。南一百二十里。旧六乡，今八乡。本汉介休县地。隋开皇十年，因巡幸，傍汾开道，取其平直，得石文，曰：“大道好吉。”因分置灵石县。以今县西获瑞石为名。今县东南有高壁岭、雀鼠谷、汾水关，皆汾西险固之所。静岩山，在县东北二十里。即太岳，下有五龙泉，即文公封子推绵上之田是此。介山，在县东北三十里。汾水，在县北十步。深一丈，阔三丈，北自汾州介休县界流入，经绛郡西南流入河。《水经》云：“汾水又南过冠爵津，与桐水合。”按《注》云：“汾水，关名也。在雀谷，一名‘爵津谷’，俗谓之‘雀鼠谷’。”灵泉，《郡国志》云：“岳庙下有灵泉。”即五龙之水。以供祭祀，鼓动即泉流，声絶则水竭。岳庙，《冀州图》云：“绵上田岳庙甚灵，鸟雀不栖其林，猛兽常守其庭。”贾胡堡。在县南三十五里。义宁元年，义师次霍邑，隋将宋金刚拒，不得进。屯军贾胡堡；会霖神语曰：“若向霍邑，当东南傍山取路。八日两止，我当助袭破之。”高祖使人视之，果有微路。笑曰：“此神不欺，赵襄子岂负我哉！”后如其言。

岚州
岚州。楼烦郡。今理宜芳县。《禹贡》冀州之域。历代所属与幷州同。春秋时晋国之分。晋灭，后为胡楼烦王所居。赵惠文王灭楼烦而有其地，以为县。其后北境属燕。秦为太原郡地。在汉，即汾阳县地。汉末，其地无郡邑。曹魏遂立新兴郡于此。西晋末，为刘元海之地。赵石勒，为后赵。永和六年，冉闵灭之，即为魏地，寻属。前燕，后为苻坚幷之，坚败，后魏道武帝克幷州，围中山，遂有其地。后魏末，于此置岚州，因界内岢岚山以立名。隋大业中，于静乐县界置楼烦郡。唐武德四年，平刘武周，置东会州。领岚城县，又以北和州之太和县来属。其年，分岚城置合会、丰闰二县。仍自故郡城移岚州于废东会州置岚州，旧领岢岚一县，县移旧岚州。其年，又以北管州之静乐县来属。七年，置临津县。九年省合会、岢岚、太和三县。贞观元年改临津县为合河。三年又置太和县。八年又省。天宝元年改为楼烦郡。干元元年复为岚州。
元领县四，今三：宜芳。 静乐。 合河。 一县割出：岚谷入岢岚军。
州境：东西三百二十里；南北二百七十八里。
四至八到：东南至西京一千二百二十里；东南至东京一千一百里；南至长安，取太原路，一千五百八十里；东至忻州二百四十里；南至石州二百三十里；西至胜州界一百八十里；西至麟州三百里；北至朔州三百里；东南至太原府二百五十里；西南至银州三百里；西北至胜州一百九十里；东北至代州三百里；东北至朔州三百七十四里。
户：唐开元户：一万七百二十六。皇朝户：主二千七百三十；客一千四百七十二。
风俗：同忻、代二州。
人物无。
土产：知母。五色龙骨。朮。松柏木。熊皮，贡。 麻。石蜜。

宜芳县。旧一十三乡，今六乡。本汉汾阳县地，属太原郡。后魏末，于今县北置岢岚县。隋开皇十八年，改为汾源县。大业四年，改汾源县为静乐县。 八年，分静乐县置岚城县，属楼烦郡。唐武德四年，改为宜芳县，属东会州。六年，省会州，改属岚州。故郡城，即魏置于此。武德中，为岢岚镇。大定中，加兵三千，其后李迥秀又加兵六千人，号为“岢岚军”。开元后，废之。论者以为：“此地为突厥之要冲，不可废镇，故有河北之乱。”秀容城，即汉汾阳县城。刘元海所筑，元海因感神而生，姿容秀美，故自目。其城在郡西南三十里。羊肠阪，石磴萦委若羊肠，又古积粟之所也。岢岚山，后魏以山名邑，在县北九十八里。高二千余丈，与雪山相接。岢岚镇。在县西北九十八里。
静乐县。东四十五里。旧十乡，今三乡。本汉汾阳县地。城内有堆阜三，俗名“三堆城”。后汉末，属九原县。隋开皇三年，自今宜芳县北移岢岚镇于“三堆城”。十八年，改为汾源县。大业三年改为静乐县。唐武德四年于县置管州。五年改为北管州，因管涔山为名，六年省。县属岚州。圣人山，有古仙之迹，故有此号。繋舟山，在古秀容界，尧遭洪水，繋舟于此，山因以名之。管涔山，在县北一百三十里。一名“菅涔山”。《山海经》云：“汾水所出。”涔，音岑。菅，音奸。土人云：“其山多菅草，或以为名。”又为“管”字。《前赵录》：“刘元海族子曜，尝隠于管涔山，夜有二童子入，跪曰：‘管涔王使小臣奉谒赵皇帝，献剑一口。’置在前，拜而去。以烛视之，剑长二尺，光泽非常，背有铭曰：‘神剑服御除众毒。’曜遂服之，剑随变为五色。”壶口山，《禹贡》曰：“壶口，治梁及岐。”《汉书》曰：“山在北屈东南。”《水经注》云：“在北屈县故城北十里。”燕京山，《水经注》云：“桑干水，潜承太原汾阳县北燕京山之天池也。”风山，《水经注》云：“风山，其上有穴如轮，风气萧瑟，冬夏不止。”按《九州岛志》云：“马邑之地，风多寒冱，冰一二丈。”白马山，《山海经》云：“白马山，其阳出玉，其阴出铁。”楼烦城，《冀州图》云：“楼烦城，在县东北七十里。”《史记》云“楼烦，匈奴国。赵武灵王置有盐官”是也。三堆城，在县南八十里。故县城于此置。城内有堆阜三，因以名之。长城，《隋图经》云：“因古迹修筑长城，起合河县北四十里，东经幽州，延袤千里。”汾阳宫，大业四年置，末年废，在县北三十里。大河，河水北从马邑界南流至临泉县，入离石郡界。天池，俗名“祁连汭”，在县东北一百四十里，周回八里。《水经注》：“桑干水，潜承太原汾阳县北燕京山之天池。”池在京山之上，俗谓之“天池”。阳旱不耗，阴霖不滥。常有人乘车，大风飘之于水，有人获其轮于桑干泉。其水澄停镜，静潭而不流，若安定朝那之湫渊。池中常无片草，及其风箨有沦，辄有小鸟，翠色，投池衔出，若会稽之松鸟也。隋炀帝于池南立宫，每至夜，风雨辄吹破宫，竟不成。今池侧有祠，谓之“天池祠”也。汾水。《周礼•职方》：“冀州，其浸汾。”按：水出县北管涔山，东流入太原郡界。
合河县。西一百八十里。旧五乡，今四乡。本汉汾阳县地。后魏于蔚汾谷置蔚汾县，属神武郡。隋开皇三年罢郡，属石州。大业二年改为临泉县。四年属楼烦郡。唐武德四年改为临津县，属岚州。贞观元年改为合河县，以城下有蔚汾水，西与黄河合，故曰“合河”。黄河，在县西二里。合河，《隋图经》云：“蔚汾水与黄河合，故曰‘合河’。”在县城下。合河关，在县北三十五里。蔚汾关，在县东七十里。隋长城，在县北四十里。东至幽州，延袤千里。开皇十六年，因古迹修筑。

太平寰宇记卷四十二

石州 忻州 宪州
石州
石州。昌化郡，今理离石县。《禹贡》“冀州之域”，卽周并州之地。战国初赵之离石邑，后为秦、魏二国之境。故《史记》云：“秦伐赵，取离石是也。”秦并天下，为太原郡地。两汉为西河郡地，有南单于庭，卽左国城。《前赵记》云：“今离石，左国单于所徙庭是也。”晋惠帝以刘元海为离石都尉，故元海起事于此。后石勒改为永石郡。后魏改为离石镇。北齐初置懐政郡，寻复为离石镇。天保三年于城内置西汾州，因改离石为昌化县。后周建德六年改西汾州为石州，改昌化县为离石县。隋大业二年又改为离石郡。唐武德元年改为石州；五年置总管府，管石、北和、北管、东会、岚、西定六州。贞观二年废都督府；三年复置都督；六年又废之。天寳元年改为昌化郡。干元元年复为石州。
元领县五：离石，临泉，平夷，方山，定胡。
州境：东西一百九十里，南北三百里。
四至八到：东南至东京一千三百五十里，东南至西京一千九百里，西南至长安一千二百五十里，东至汾州一百六十里，正南微东至隰州二百五十里，西渡河至绥州二百三十里，北至岚州二百九十里，东南至隰州二百九十里，西南至隰州石楼县一百五十里，西北至岚州二百三十五里，东北至太原府三百九十五里。
户：唐开元户，九千二百六十二。皇朝户，主三千九百一十二；客二千四百一十七。风俗：同并州。人物：无。土产：胡女布，麝香，蜜，蜡烛，石英，松木。	赋：麻，布，龙须席。

离石县。八乡。汉旧县属西河郡，县东北有离石水，因取为名。后汉末荒废为南单于庭左国城是此地。魏黄初三年复置，后陷刘元海，石勒改为永石郡。高齐文宣帝于此置昌化县，属懐政郡。后周复为离石，属石州。隋唐不改。卢城，在县东二十里，晋并州刺史刘琨所筑，以攻刘曜。胡公山，在邑界。离石山，今名赤洪岭，在县西五十步。又云离石水，今名赤洪水，东北从方山县界流入，北齐高欢大破尔朱兆于赤洪冈，卽此水之岸也。
临泉县。西北一百七十里，五乡。本汉离石县地。后周大象元年，于此置乌突郡乌突县。隋开皇元年，改乌突郡为太和郡，乌突县为太和县；三年，废郡，以县属石州。唐武德三年，改太和为临泉。临泉水，在县北一百步，县因此水为名。黄河，在县北二十里，自岚州合河县西南流来。
平夷县。南五十里，六乡。本汉离石县地，属西河郡。后周大象元年，割离石县西五十一里置平夷县，属石州。黄河，西去县一百四十五里。宁乡水，在县西南一百五十步。
方山县。北九十里，六乡。本汉离石县地。北齐天保三年于离石县北六十八里置良泉县。唐武德二年移就隋废方山县城，并置方州；至三年省州，县依旧置。贞观十一年又移县就今理。三角戍，在县北七十三里。赤洪水，源出县东，流入离石界。
定胡县。西九十里，五乡。本汉离石县地，属西河郡。后周大象元年于此置定胡县，及置定胡郡，在今县西。隋以其地阨险固，置孟门关。唐武德三年于此置西定州。贞观二年废州，置孟门县；七年又废县为孟门镇；八年废镇，复为定胡县。湫水，《冀州图》云：“湫水河，北从楼烦郡，南入龙泉郡，经吕梁。”《尸子》云：“吕梁未辟，河出孟门为二。”吕梁在离石北以东可三十余里。孟门关，在今县西百步，周大象元年于此置孟门津，隋开皇六年改曰孟门关，在黄河东岸。黄河，去县西二百步。

忻州
忻州。定襄郡，今理秀容县。古并州之域。春秋时为晋国，战国为赵地。秦为太原郡地。今州卽汉太原郡之阳曲县地，黄河千里一曲，此当曲之阳，故曰阳曲。后汉末于今州地置新兴郡。按《土地十三州志》云：“汉末大乱，匈奴侵边，自定襄以西尽云中、雁门之间遂空。建安中，曹操集荒郡之户以为县，聚之九原界，以立新兴郡，领九原等县，属并州。”卽此地。《后魏书》云：“天平二年置肆州，寄理秀容城，领灵丘等八县。”后周武帝徙肆州于雁门郡。至隋初，复立新兴郡及云州。开皇十八年改为忻州，取界内忻川水为名。至炀帝初，废忻、云二州，以其地属楼烦、定襄二郡。隋末为楼烦郡之秀容县。义旗初，置新兴郡，领秀容一县。唐武德元年改为忻州。四年又置定襄县。天寳元年改为定襄郡。干元元年复为忻州。定襄者，以汉有定襄城为名。按《河东记》：“汉之定襄，今朔州是也。”
元领县二：秀容，定襄。
州境：东西一百四十五里，南北八十六里。
四至八到：东南至东京约一千五百里，东至西京一千七十里，西南至长安一千四百四十里，东至代州界一百九十里，南至太原府一百八十里，西至岚州二百四十里，北至代州二百五十里，东南至太原府界一百二十里，西南至太原府及岚州两界各一百二十里，西北至岚州界一百一十里，东北至代州界一百一十里。
户：唐开元户，一万四千四百三十八。皇朝户，主四千一百六十八、客三千二百四十。
风俗：同蔚州。
人物：秦秀，新兴云中人，学行忠直知名。刘殷。新兴人，祖母思堇，冬日视地忽生堇焉。梦人曰：“西篱下有粟十五锺，铭曰七年粟。”土产：麝香，贡。豹尾，贡。扇。	赋：麻布。

秀容县。元十八乡。本汉阳曲县地，属太原郡。后汉末于此置九原县，属新兴郡。后魏庄帝于县东十里置平寇县。隋开皇十八年于此置忻州，又于今县西北五十里秀容故城，移后魏明元所置秀容县于今理，属忻州。程侯山，一名金山，在县西北三十五里。《水经注》云：“忻水东歴程侯山北，山甚层锐，其下旧有采金处，俗谓之金山。”系舟山，尧遭洪水，系舟于此，在县南四十里。大白马山，在县西南四十五里，连小白马山。云母山，一名独担山，在县西十五里，其山出云母，山上有穴，入四、五里出玉芝。唐贞观十八年，勅使薛遵度采云母、玉芝于此山。忻川水，在县东三十二里，《水经注》云：“滹沱，南歴忻中口，俯会忻川水，水出西管涔东山也。”蓝水，经秀容界。肆庐川水，今名云中水，一名分岭水。
定襄县。东四十五里，元十一乡。本汉阳曲县，属太原郡，在河曲之阳，故曰阳曲。后汉末，移阳曲县于并州太原县界，仍于此置定襄县，属新兴郡。高齐省。武成帝移平冦县于此。隋开皇十八年移平寇县于崞（音郭）城，今代州崞县是也。唐武德四年分秀容县于汉阳曲城，重置定襄县。圣阜，今名圣人山，在县东北二十里，石上手足迹犹存。滹沱水，西自秀容县界流入。三会水，《水经注》云：“三会水出九原县西，东流入滹沱水，经定襄界。”梁城，东魏郡也。蒲子，后魏县也。石岭关，甚险固。

宪州
宪州。今理楼烦县。旧楼烦监牧也，元隶陇右节度使，至德后属内飞龙使。旧楼烦监牧，岚州刺史兼理。贞元十五年，杨铢为监牧使，遂専领监司，不系州司。龙纪元年，太原李克用为晋王时奏置宪州于楼烦监。其楼烦，开元四年王毛仲所筑。
元领县三：楼烦，玄池，天池。
州境：东西一百八十里，南北一百二十里。
四至八到：东南至东京一千五百里，东南至西京一千七百里，东至并州阳曲县界一百二十里，西至石州方山县界六十里，南至交城县一百里，北至岚州静乐县界二十里。
户：皇朝户，主一千二百六十，客五百六十九。
风俗：同岚州。
土产：牧马之地，无所出。
楼烦县。唐龙纪元年于监西一里置。
玄池县。置在州东六十里，北临大川。
天池县。置在州西南五十里，本理于孔河馆。干元后移于安明谷口道人堡下。古长城，在州东七十里下马城东北。独子川，在公主山下，基址犹存，高丈余，《古老传》云隋所筑。临春山，在城南七十里天池县界，高百余丈，西南接石楼，山下有泉流入雁门，注于汾河。雁门关，在州东南六十里，属天池县雁门乡，其关东临汾水，西倚高山，接岚、朔州。

太平寰宇记卷四十三

晋州
晋州。平阳郡，今理临汾县。《禹贡》：“冀州之域，星分参宿，尧舜所都。”平阳，卽是此地。《书》谓：“既修太原，至于岳阳。”亦此地也。春秋属晋。战国属韩，后属赵。《地理志》曰：“魏地尽河东，赵分晋西，有上党。上党乃韩之别郡，远韩近赵，后卒降赵。秦并天下，为河东郡地。二汉因之。魏正始八年，分河东之汾北十县置平阳郡，以在平河之阳以为名。晋亦因之。”刘元海僣号称汉，亦都于此。故《十六国春秋•前赵録》云：“河瑞元年，太史令宣于修之言于元海曰：‘蒲子崎岖，非可久安。平阳，唐尧所都。’于是徙居平阳。”后魏真君四年于此置东雍州。孝昌中改为唐州。建义元年又改为晋州，置总管府，仍与郡同，移故平阳城东北二十里白马城为理，歴东魏、北齐、后周，皆为重镇。隋初改平阳为平河郡；三年废郡，又为州。至炀帝初州废，又立为临汾郡，仍移于白马城南一里。义宁二年又改为平阳郡，领临汾、襄陵、岳阳、冀氏、杨五县，其年改杨县为洪洞。唐武德元年改为晋州；二年分襄陵置浮山县，分洪洞置西河县；三年置总管府，管晋、绛、沁、吕四州；四年为都督府，移治白马城，改浮山为神山县。贞观六年废都督；十二年移治所于平阳古城；十七年省西河县，以废吕州之霍邑、赵城、汾西三县来属。天宝元年改为平阳郡。干元元年复为晋州。元和十四年割襄陵属绛州。太和元年改属河中府。梁开平四年升为定昌军节度。后唐同光元年为建雄军。皇朝因之。
元领县九，今十：临汾、洪洞、襄陵、神山、霍邑、赵城、汾西、冀氏、岳阳、和川。
州境：东西三百二十四里，南北三百五十里。
四至八到：东南至东京九百里，东南至西京六百二十四里，西南至长安七百三十里，东至潞州三百九十里，南至绛州一百四十里，西至慈州二百五十里一作二百一十五里。，北至汾州三百六十里，东南至泽州四百六十里，西南至慈州二百一十里，西北至隰州二百五十里，东北至沁州二百九十里。
户：唐开元户，六万八百五十二。皇朝户，主二万八百八十九；客四千七百六十六。
风俗：诗《含神雾》云：“唐地硗确。其人俭而蓄积，外急而内仁。”《地理志》云：“晋之人，君子深思，小人俭陋。”《别传》云：“刚强，多豪杰，矜功名，薄恩少礼，与河中太原同。”
姓氏：平阳郡六姓：柴，贾，解，马，路，邓。晋阳郡二姓：习，景。
人物：卫青，字仲卿，平阳人也，汉武帝时为大将军，封长平侯。郅都，行法不避贵戚，号郅苍鹰。霍去病，平阳人，武帝时为票姚校尉。霍光，去病异母弟，封博陵侯。尹翁归，平阳人，为扶风令，语不及私。邓攸，字伯道，襄陵人。贾逵，字梁道，襄陵人，为弘农太守。魏太祖曰：“使天下二千石，悉如贾逵，吾何患矣！”唐员半千。晋州临汾人。
土产：蜡烛，贡。蜜蜡，贡。葡萄，红豆，紫草，紫参。赋：麻，布。

临汾县。旧十三乡，今十乡。本汉平阳县，属河东郡，在平水之阳，故曰平阳县，卽今州城也。魏置平阳郡，平阳县属焉。自魏至宇文周属郡不改。开皇元年改平阳为平河县，三年罢郡，县属晋州；其年又改平河县为临汾县。大业三年罢州，置临汾郡，县仍属焉。唐义旗初属平阳郡。武德元年罢郡置晋州，县仍属焉。刘元海城，晋永嘉之乱元海僣称汉，于此置都，筑平阳城。昼夜兴作，不久则崩，募能城者，赏之。先有韩媪者，于野田见巨卵，傍有婴儿，收养之，字曰橛儿。时已四岁，闻元海筑城不就，乃白媪曰：“我能城之，母其应募。”媪从之。橛儿乃变为蛇，令媪持灰随后，遗志焉，谓媪曰：“凭灰筑城，可立矣。”竟如所言。元海问其故，橛儿遽化为蛇，投入山穴，露尾数寸。使者斩之，仍掘其穴，忽有泉涌出，激溜奔注，与晋水合流，东入于汾。至今近泉出蛇，皆无尾，以为灵异，因立祠焉。天井，在县北五十里，汾水东。《前赵録》曰：“刘元海元熈三年，晋将军曹抽袭赵平虏，卜休于天井，逆战灭之。”卽此也。襄陵故城，汉襄陵县城，在县东南二十五里，本晋大夫却犨城是也。平山，一名壶口山，《尚书》谓：“壶口治梁及岐。”卽此地，今名姑射山，在县西八里，平水出焉，足美石。《山海经》：“宪山之南三百里，有姑射山。”《冀州图》云：“西入文城郡，以山为界。”《庄子》：“藐姑射之山，有神人居焉，肌肤若氷雪，绰约若处子，不食五谷，吸风饮露，乘云气、御飞龙而游乎四海之外。尧见之，窅然丧其天下。”卽此地也。石孔山，有九孔相通，深不能穷。潏水，今名三交水，东自襄陵县界流入。汾河，《水经注》云：“汾水出平阳壶口山，东经狐谷亭。” 《冀州图》云：“汾水东北从西河界入，厯郡西南入绛郡。”《前赵録》云：“晋永嘉三年，刘元海徙平阳，于汾水得白玉印，方四寸，高一寸二分，龙钮。其文曰‘新室之印’，卽王莽所造。”又南，与平河水合流。沁水，《冀州图》云：“沁水东北从上党至郡，东南入长平界。”平水，《冀州图》云：“平阳故县西南十五里有平水，卽晋水也。”其旁有故城宫阙基地，皆刘聪遗迹。涝水，源出乌岭山，俗名长寿水。夏水池，《郡国志》云：“县西南三十里有大池，其水六畜不敢饮，一名翻镬池，卽煮眉间赤头处，镬翻因成池，池水上犹有脂润。” 礼城，尧妻、舜二女之地。高梁城，《河北图》云：“在县东北三十七里。”《左传》：“僖公二十四年杀怀公于此。”又《郡国志》云：“卽高梁之墟。”犨氏亭，晋大夫郄犨食菜之地，今有亭。狐谷亭，《郡国志》云：“卽狄侵晋、取狐厨，今为亭。”霍将军祠，在州西南下，唐天宝七年勅置。尧庙，在县南六一作十。里，尧碑云：“旧在汾水西，晋元康中移于汾水东。显庆三年，移就今庙。”姑射神祠，在县北十三里姑射山东，唐武德元年勅置。龙子祠，在姑射山东，平水之源，其地茂林蓊郁，俯枕清流，实晋州之胜境也。刘和墓，在县南三十五里，元海太子也，欲诛刘聪，为聪所杀。刘聪墓。在县西南十一里，元海第四子。
洪洞县。东北六十里，旧十六乡，今四乡。本汉杨县，卽春秋时杨侯国也。《左传》曰：“虞、虢、焦、滑、霍、杨、韩、魏，皆姬姓也。”杜注曰：“八国，晋所灭，杨县属平阳。”晋《地道记》曰：“杨，故阳侯国，晋灭之，以赐大夫羊舌肸。”汉以为县，属河东郡。后汉同。魏晋平阳郡，杨县属焉。后魏改属永安郡。开皇三年罢郡，改属晋州。炀帝罢州，置临汾郡，县仍属焉。唐义旗初改为洪洞县，取县北故洪洞镇为名。霍山，在县东北三十里，霍水出焉。《水经注》云：“发源成潭，阔七十步，不测其深。”《尔雅》云：“霍山之上，多珠玉焉。又圣人崖，崖有七穴相通。”《水经注》云：“霍山北有雀鼠谷，谷中道险，左右悉结成偏梁阁道，累石就路，俗谓鲁班桥。”汾水，在县西六里。霍水，在县北三里。《水经注》云：“霍水源出赵城县东三十八里广胜寺大郎神，西流至洪洞县。”故杨城，春秋时阳国，汉杨县城也，在县东南十八里。洪洞故城，在县北六里，后魏镇城也。《姚最序行记》云：“周建德五年从行讨齐师，次洪洞，百雉相临，四周重复，控据要险，城主张元静率所部肉袒军门。”卽此地也。擒昌故城，后魏擒昌县，在县东南二十四里，后魏太武帝擒赫连昌置，因名焉。师旷祠，在县东南二十五里。郅都墓，在县东南二十里，河东太杨人，为雁门太守。匈奴患之，太后以汉法中都，景帝杀之。刘元海墓。在县东八里，称赵，僭都平阳。
襄陵县。东南二十六里，旧五乡，今六乡。本汉旧县也，属河东郡。魏正始八年，分河东、汾北，置平阳郡，以襄陵县属焉。后以此地擒赫连昌，遂于白马城置擒昌县。高齐天保七年省。周平齐，自临汾县东北二十里白马故城移擒昌县于今县焉，亦隶平阳郡。隋初罢郡置晋州。大业二年改为襄陵县，以赵襄子、晋襄公俱陵于是邑，以名县；三年罢州为郡，县仍隶之。三交水，在县北十五里。襄陵故城，《冀州图》云：“襄陵郡东南三十二里，卽故襄陵城也。大业初曰擒昌。后移就故城，卽在赵城东南六十里。”晋贾充墓，在县西南十里。充，字公闾，为车骑将军，赠太宰。浮山，在县东南七里。潏水，一名巢山水，源出县东南。巢山。在县北十五里。
神山县。西七十八里，旧十三乡，今三乡。本汉襄陵县也。高齐省襄陵县入擒昌。隋复置襄陵县。唐武德二年，仆射裴寂奏分襄陵县以东之地置浮山县，以山名县，隶晋州；至三年，以吉善行于羊角山见神人，四年改为神山县。黑山，在县东四十四里，一名牛首，今名乌岭山，黑水出焉，亦名涝水，发源西流，入临汾县界。羊角山，在县西南三十里。老君祠，在县东南二十里，唐武德三年见神于羊角山下，语曲沃县人吉善行曰：“报大唐天子，得圣理千年。”其年，勅遣通事舍人柳宪立祠，因改县为神山。至开元十四年于旧庙置庆唐观。县城，故郭城也。《魏书》“擒昌县有郭城” 卽此。其城东西高四丈，南北三面絶崖，险固，周回五里。鸣山，在县南十五里，每天欲雨，此土飒然有声，草木不动，俗传为鸣山。虏投交水，在县南二十里，出龙角山西、巢山东，北流入县。《水经注》云：“潏水出巢山东谷，北经浮山，西入襄陵县界入汾。”虏投交水，卽潏水也。
霍邑县。北一百五十里，元一十四乡。本汉彘县地，属河东郡，因彘水为名。周厉王无道，周人流王于彘。按：彘，卽今县理是也。后汉顺帝改彘县为永安县，属郡不改。魏分河东，置平阳，县又属焉。后魏真君七年省，及宣武正始三年，又于今州赵城县东北十五里仇池壁置永安县，又移于赵城县东南三里。魏末复还今理。隋开皇十八年改为霍邑县，属吕州，因霍山为名。大业二年废吕州，改属晋州。隋末丧乱，武牙郎将宋老生屯兵于此。义师之至也，老生陈兵据险，师不得进。忽有白衣老父诣军门曰：“霍山神遗语大唐皇帝，若向霍邑，当东南傍山取路，我当助破之。”遣人视之，果有微道。高祖笑曰：“此神不欺，赵襄子岂当负吾耶？”于是进师，去城十余里，老生战败，弃马步走，堕身隍中，刘弘基斩之。遂平霍邑，置霍山郡。武德元年废郡，复置吕州，因吕乡为名。贞观十七年州废，县入晋州。霍山，一名太岳，在县东三十里。《禹贡》曰：“既修太原，至于岳阳。”《正义》曰：“今河东彘县，有霍太山。”《周礼•职方氏》“冀州镇曰霍山”是也。吕坂 ，在县西南十里，《古今地名记》曰：“永安县有吕乡，晋大夫吕甥之邑也，吕州取名于此。”汾水，自灵石县界流入，经县西二里，南入赵城县界。彘水，源出霍山，经县南一里，西入汾水。普济寺，贞观八年奉诏 ，以破宋老生，于此置寺。寺碑，许敬宗之文。观堆祠，在县东南三十里，堆高二里，周围十里。《史记》云：“智伯率韩魏攻赵，襄子惧保晋阳，原过从后。至于王泽，有三神，与过竹二节，令遗母恤。襄子齐三日剖竹，有朱书曰：‘余霍太山山阳侯，天使也。余将使汝反，灭智氏。’卒如其言，遂祠三神，使过主之。俗谓其处为观阜。”周厉王陵，在县东二十九里，厉王无道，国人叛之，王出奔彘死，因葬此。轰轰庙，在县西百里。按：碑文：“永徽五年，百姓石罗县开国燕伯陇等立。”又《神道碑》云：“唐故云麾将军燕燕，字伯陇，卽霍邑人也。”
赵城县。东北九十里，旧十五乡，今三乡。本汉彘县地，卽造父之邑也。《史记》曰：“造父以善御，幸于周缪王，得骥、温骊、骅骝、騄耳之驷西巡狩，乐而忘归，徐偃王作乱，造父为缪王御，长驱归周，一日千里以救乱，缪王以赵城封造父。”注曰：“赵城，在河东永安县。”按：永安县本汉河东郡之彘县，自汉迄晋不改。后魏太武帝废，宣武帝又置，至隋不改。其赵城县，唐义旗之初分霍邑县置，属霍山郡，因故赵城为名。武德元年废郡，置吕州，县仍属焉。贞观十七年州废，县入晋州，县初置在故赵城县内。麟德元年为城内少水，移向西三里，卽今县理也。汾水，在县西一百里。赵城，在县南三十五里，卽造父受封于此。霍山庙，在县南三十里。《水经注》云：“霍山有庙，甚灵，鸟雀不栖其林，猛兽常守其庭，有灵泉以供祭祀，鼓动则泉流，声絶则泉涸。”唐贞观五年重修，更名霍山神。赵简子庙，在县城内。姑射山，在县西三十二里。伏牛台，在县南十五里。按：《帝王世纪》曰：“伏羲，风姓，蛇身人首，常居此台，伏牛乘马，故曰伏牛台。”女娲墓，在县东南五里，高二丈。按：《城冢记》：“女娲墓有五，其一在赵简子城东五里。”赫连勃勃墓。在县东三十五里，霍山最高峰上。
汾西县。东北一百八十里，元十乡。亦汉彘县之地，属河东郡。后汉改彘县为永安县。自汉迄于后魏，犹为永安县。高齐又于此置临汾郡及临汾县。隋开皇三年改临汾为汾西县；十六年改属汾州；十八年改属吕州。大业二年改属晋州。义旗初属霍山郡。武德元年又属吕州。贞观十七年废吕州，又属晋州。至皇朝太平兴国七年移归旧理。汾水，北自汾州灵石县界流入，在县东三十五里，东南入霍邑县界。青山，在县西六十里，南入赵城，西北至温泉，总一百六十里，旧名青山。天宝六年改为汾西山，亦姑射山之连延也。
冀氏县。东二百一十里，旧八乡，今三乡。本汉陭居义反。氏县地，属上党郡。按：汉陭氏县，在今县北三十五里，陭氏故城是也。至晋省。后魏庄帝于陭氏城南置冀氏县及冀氏郡，卽今县是也，属晋州。高齐文宣帝省冀氏郡，以县属义宁郡。隋开皇三年罢郡，改属晋州。乌岭山，在县西三十里。刀黄山，在县东五十八里。沁水，在县东一里，《水经》云：“沁水出谒戾山，在潞州界，从和川县南流来。”八十川水，在县东三十里，出潞州长子县界发鸠山，西南入县界，合沁水，此川长八十里，因名八十川。
岳阳县。东北一百五十里，旧八乡，今二乡。本汉榖远县。后魏孝庄帝建义元年，于今县西北七十八瑞安泽故城置安泽县，属义宁郡。开皇十六年改属汾州。大业二年改安泽为岳阳县，以太岳之南故名之；十二年，罢州置临汾郡，县仍属焉。唐义旗初属平阳郡。武德元年罢郡，改属晋州；二年，移于今理南三十三里东池堡。贞观六年又移于今理。乌岭山，在县东十四里。赤壁水，在县南，西北流，合涧水，其涧水一名通军水。千亩原，在县北九十里，《左传》：“晋穆侯夫人生太子，命之曰仇，其弟以千畆之战生，命之曰成师。”卽此地。今原下有沁水所经。赤壁城，在县西一里，隋岳阳县理此。东池堡，在县东三十三里，今堡中贮义仓，北面絶崖，三面各二丈五尺，周回一里。
和川县。东北一百里，旧管四乡，今二乡。亦谷远县之地。后魏孝庄帝于今县南九十里置义宁县，属义宁郡。隋开皇三年罢郡，改属晋州；十六年置沁州，县属焉；十八年改为和川县。大业二年省。唐武德元年重置。皇朝太平兴国五年，割隶晋州。乌岭，在县西十六里。沁水，在县东十里。弃波水，在县东八十步。冀缺墓在县南三十六里。

太平寰宇记卷四十四


河东道五
泽州 辽州
泽州。高平郡，今理晋城县。《禹贡》冀州之域。虞舜及周，亦为冀州之地。春秋时属晋。战国时属韩魏，后属赵上党。本韩之别郡，远韩近赵，后卒降赵。秦使白起破赵于长平，即今州北高平县北二十一里长平故城是也。秦并天下，今州即上党郡高都县之地也。二汉至晋因之。后魏道武帝置建兴郡，理高都城。孝庄改为建州。北齐亦为建州，及置平阳、高都二郡。后周并二郡为高平郡。隋初，郡废，置泽州，盖取濩泽为名。濩，乌虢反。隋为长平郡。武德元年，改为盖州，领高平、丹川、陵川，又置盖城，四县。又于濩泽县置泽州，领濩泽、沁水、端氏三县。三年，于今理置晋城县。六年，废建州，自高平移盖州治之。八年，移泽州，治端氏。九年，省丹川、盖城。贞观元年，废盖州，自端氏县移泽州于今治。天宝元年，改泽州为高平郡。干元元年，复为泽州。会昌四年九月，中书门下奏：河阳近虽制置，土宇犹编，泽州全有太行之险固，实为东洛之藩垣，将务远图，所宜从便，望以泽州隶河阳府。诏从之。皇朝不隶。
领县六：晋城、高平、阳城、端氏、陵川、沁水。
州境：东西三百三十里，南北一百五十里。
四至八到：东南至东京四百六十二里，西南至西京二百二十五里，西南至长安一千里，东踰山至卫州四百一十里，南至懐州一百四十里西，至绛州四百五十里，北至潞州一百九十里，东南至懐州武德县二百六十五里，西南至孟州济源县一百五十里，西北至晋州四百十六里，东北至相州六百里。
户：唐开元户，二万二千二百三十五。皇朝户，主一万三千一百八、客一万一百三十一。
风俗：同上党。
姓氏：高平郡六姓:米、范、巴、瞿、过、独孤。
人物：无。
土产：人参、贡。紫草、白石英、贡。石雄、茯苓、蜜、蜡。

晋城县。旧十四乡，今八乡。本汉高都县，属上党郡。后魏改属建兴郡。孝庄帝改属高都郡。周改属高平郡。隋开皇三年，改属泽州。八年，改为丹川县，因县东丹水为名。唐贞观三年，改置晋城，以三国分晋地，后封晋君于此，故曰晋城。太行山，在县南三十六里。《禹贡》曰：“太行、恒山，至于碣石。”五门山，在县西北八里。其山五，似门。丹水，出县北一十二里司马山。俗传秦坑赵众，流血丹川，故名丹川，斯为不经也。司马山，在县北一十二里。昔晋帝巡狩此山，因以帝姓为名。石人山，在县东南八十八里。有双石高标类人形。白水，在县南二里。源出湖泓水，穿大行过，与丹水合。莞谷水，在县东四十八里。《地理志》云：“丹水不出莞，唯流在张黑水。”浃石山，在县东南三十里。上有青莲寺，下有掷笔薹，即远大师置湼盘经疏藏之所。天井泉，在天井关之南。泉有三所，极大，至深莫测。天井关，一名太行关，在县南太行山上，《汉书》成帝阳朔二年秋，关东大水，流民欲入函谷、天井、壶口、五阮关者，勿苛留也。午璧亭。《水经注》云：“午璧，在晋城县界。”
高平县。北八十里，旧十六乡，今八乡。本汉泫氏县，属上党郡。西北在泫水之侧，故名之。《竹书纪年》谓：“梁惠王九年，晋取泫氏县。”即此也。汉为县，属上党。后魏改泫为玄氏，属建兴郡。庄帝永安二年，属长平郡。高齐天保元年，省玄氏县，自长平高城移理之，仍改高平县，属高都郡。周改为高平郡。隋开皇三年，改隶泽州。米山，在县东一十里。赵将亷颇积粮于此。髑髅山，在县西五里。永嘉中，晋道陵迟、刘聪举兵，积尸为髑髅山。羊头山，在县北三十五里。《山海经》：“神农尝五谷之所，山形象羊头。”金门山，在县北五里。其山崖，土赤如金，当赵垒之门，因号金门山。悬瓠山，在县西南一十五里。山形如悬瓠。泫水，一名丹水，在县西北四十里。源出伞盖山，穿太行，入河内县沁源水，《汉书•地理志》云：“泫水，出上党郡高都县。”唐贞元中，有县令决开丹河，通县城泽，人谓之泫泉。絶水，在县西北二十里，源出髑髅山阳谷，《汉书•地理志》云：“阳谷，出絶水” 。又俗云：“秦军筑絶，不令赵饮。”省寃谷，东西南北各六十步，在县西北二十五里秦垒西面一百步，即赵括被杀，余众四十万降白起之处 。起惧赵变，尽坑之，露骸千步，积血三尺，地名煞谷。唐开元十年正月，玄宗行幸，亲祭，改名为省寃谷 。炎帝庙，在县北三十五里羊头山上。头颅山，一名白起台，在县西北九里，《上党记》云：“秦坑赵众，收头颅，筑台于垒中，因山为台。”丹水，一名长平水，水出长平故地。故关城，在县北三十五里 。秦立关于此。光狼城。《史记》云:“秦昭襄王二十七年，白起攻赵拔光狼城。”即此也。长平关，《冀州图》云：“长平关，在县北五十里。”秦赵二壁，对起相去数里，赵括、白起相攻之所。又《兾州图》云：“都向二城，在今县西三十五里，秦据西城，赵守东城，秦坑赵卒在此。”
阳城县。西一百二十里，旧九乡，今六乡。本汉濩泽县地，属河东郡，县因濩泽以为名。今县西三十里故城即汉理。故《墨子》云：“濩泽，舜渔于此。”又《郡国志》云：“今邑西有地，云舜田是也。”后魏兴安二年，自故城移于今理。唐武德元年，于此置泽州，因后周之旧名也。八年，移泽州于端氏县，仍属不改。天宝元年，改濩泽为阳城县。析城山，在县西南七十五里，《禹贡》曰：“底柱、析城至于王屋。”应劭注《汉书》云：析山在阳城西南。即此也。山顶有汤王池，俗传旱祈雨于此。今池四岸生龙须、緑草，无林木。王屋，在县南五十里。《仙经》云：“王屋山有仙宫洞天，广三千步，号小有清虚洞天。”山高八千丈，广数百里，太行、析山为佐命，中条、古锺为辅翼。三十六洞，小有为羣洞之尊；四十九山，王屋为众山之最，实不死之灵乡，真人之洞境也。”嶕峣山，在县西三十里。《水经注》云：鹿台山水，经嶕峣山东南。即此。百眼泉，在县东二十里。其泉鼎沸，百流争腾。沁水。在县东二十三里，南入濩泽。
端氏县。西北一百四十四里，旧八乡，今四乡。本汉旧县地，属河东郡。《史记》：“赵成侯十六年，与韩、魏分晋，封晋君以端氏。肃侯元年，复夺晋君端氏，徙处屯留。”汉以为县，故城在今县西北三十里，即汉理。晋属平阳郡。后魏属安平郡。隋开皇三年，罢郡，自故城移于今理。按《郡国县道记》：“今端氏所理，即后魏文帝置安平郡故城之所。”伞盖山，在县东北九十里。沁水，在县南一里。石门山，在今县西四十一里。安平故城，后魏于此立郡。废城在今县西北三十里。秦河，源出县北西榆村谷，南流入县，合沁河。纥鬛山。在县西一十里。
陵川县：东北一百三十里，旧管八乡，今四乡。本汉泫氏县地。隋开皇十六年，于此置陵川县。唐武德元年，属盖州。贞观元年，改盖州为泽州县，仍隶焉。析城山，《冀州图》云：“析城，接陵川界。”九仙台，在县西六十五里古贤村，壁立万仞，三面泉流。古老相传，昔九仙曾会于此。石勒陵，高四十尺，在县西南四十里天河内。太行山。在县西南一百里。
沁水县：西北二百里，旧六乡，今二乡。本汉端氏县地。后魏庄帝于此置泰宁郡及东永安县。高齐省郡，而县在。开皇十八年，改为沁水县，仍属泽州。黑领山，在县西五十里。赞皇公诗“乌岭全坑跋扈臣”是也。周宇文讳黑，改为乌岭。按《春秋后语》：“鲁公一十七年，晋侯搜于黄父。”杜氏注：“黑壤，晋地也，在绛之东。”鹿台山，在县南三十里。《山海经》云有鹿台之山者，即此也。东辅山，在县西南九十二里。其山及西辅山，与析山相连，有若相辅之势。沁水，在县东北五十六里。其水出沁州绵山县界覆甑岭，经晋州冀氏县界、当州端氏县。害水，在县南八十里。出西辅山。《水经注》云：“害水，出垣曲县界。”马邑城，置在山上，县东二十里。《史记》：“白起与赵括相战于长平之时，筑此城养马。”其处峻险，南临小涧，北拒大川。王离城，在县东北五十六里。《史记》：“秦将王离击赵，筑此城，阻险临岸，四面悬絶。”

辽州
辽州。乐平郡，今理辽山县。《禹贡》冀州之域。春秋时其地属晋。战国属韩。秦为上党郡地。今州即汉上党郡之涅县地也。后汉于此置阳河县，属上党郡。晋改为轑阳，属乐平郡。后魏太武时，并入武乡。明帝改轑阳为辽阳。隋开皇十年，置辽山县，属并州。十六年，属辽州，即今州理。唐武德三年，分并州之乐平、和顺、平城、石艾四县置辽州，治乐平。其年，置义兴县。六年，自乐平移于辽山，仍以石艾、乐平二郡属受州，省义兴县，以废榆州之榆社、平城二县来属。八年，改辽州为箕州，因辽山县界箕山为名。先天元年，以与玄宗讳同声，改为仪州，因州东夷仪领为名。天寳元年，改为乐平郡。干元元年，复为仪州。梁开平三年，以兖州管内有沂州，仪州复为辽州。
领县四：辽山、和顺、榆社、平城。
州境：东西一百五十里，南北一百五十九里。
四至八到：东南至东京七百里，西南至西京七百八十里，西南至长安一千六百四十里，东至磁州三百四里，西至并州三百四十五里，南至潞州三百三十一里，北至平定军乐平县一百七十里，东至潞州黎城县一百九十五里，东北至邢州三百四十二里。
户：唐开元户七千九百九十五。皇朝户主二千七百一十七；客四千七百五十四。
风俗：蕃汉相杂，好武少士。
人物：无。
土产：人参。

辽山县：元五乡。《河东图》云：“和顺县，晋大夫梁余子养邑。秦伐阏与，赵奢救之，曰：‘譬如两鼠闘穴中，将勇者胜。’”是此地也。在汉为涅县之地。后魏于此置阳河县，俱属上党郡。晋改为轑阳县，属乐平郡。后魏太武并入武乡，明帝改轑阳为辽阳。隋初改置辽山县，属并州，因县西北轑山为名。箕山，在县西四十五里。上有许由冡，按《伯夷列传》曰：“余登箕山，上有许由冡。”后魏《风土记》云：“太原郡箕山有许由冡。”别说又云：“在今洛州洛阳县，不当在此。”其山有石室，方四丈，壁中文字篆书，人莫能识。又有鬼谷。屋騋嶝，《郡国志》云：“高齐之初，镌山腹，写一切释经于此也。”五指山，在县东五十里。李穆叔《赵记》云：“辽阳东北有五指山，岩石孤耸，上有一手一足之迹，其大如箕，指数俱全。”又《郡国志》云：“北齐文宣王遣人量之，长七尺。”又《十六国春秋》云:“石勒当生时，北山上草木皆为铁骑之形矣。”三薹庙，《后魏书》云：“武乡有三薹庙。”清谷水，《水经注》云：“清谷口水，源出东北长山清谷，亦云辽山县西南黄岩山畛出也。晋大夫先轸祠，在县南二里。辽阳山，在县东三里。南入潞州黎城县界。辽阳水，从平城县西北八赋岭下出，名八赋水。东南流经古辽阳城南，过谓之辽阳水。又东过，合清漳水，号漳水。清漳水，出太原郡乐平县界沾岭下，《地理志》：“前汉上党郡有沾县。”《水经注》云：“汉分沾县为乐平郡，治沾县。”龙泉水，在县东三十里。山侧有穴，阔一丈，去地一百尺，流注不絶，如龙之吐，故曰龙泉。辽阳川，在辽阳城西，东过至山，东西二十里，中间辽阳水通流。千亩原，在县东南三十二里。地方千亩，平原膏腴，人頼其利。祝融祠。在县北二里。
和顺县。北八十五里，依旧五乡。本汉沾县地。即春秋阏与邑也，一名榆城。《史记》云：“秦伐韩阏与，赵惠文王使赵奢救之，大破秦师。”即此地也。后魏孝昌二年，于此置乐平郡及乐平县。隋开皇五年，复移于今所，属并州。十年，又移于沾城，仍于今所置和顺县，因县界内东北古和顺城以为名也。九原山，在县西十一里。《国语》赵孟与叔向游于九原。即此也。梁榆水，《水经注》云：“梁榆水，出梁榆城西大嵰山。”卢谌《征难赋》云：“方梁榆之虚郭，乃阏与之旧都是也。”首阳山，在县东四十里。按《论语》郑玄注：“首阳山，在河中蒲阪城南，今阳区山，俗号为首阳山。”南万水，在县西南十八里。出黄岭下，又有南松子水、北松源水。九京川，在九京山北，东西二十里。故赵奢垒，在县东五十里。清漳水。在县北。
榆社县。西一百一十里，依旧管七乡。本汉涅县地。晋于今县西北三十五里置五乡县，属上党郡。十六国前赵石勒即此邑人。后魏改属武乡，移于今县南韩州武乡县界。隋开皇十六年，于此置榆社县，属韩州，今潞州之襄垣县理是也，因今县西北榆社故城为名。大业二年省。义宁元年又置。唐武德三年，于县置榆州县，仍属焉。六年，废榆州，以县属辽州。武乡水，在县西一里。源从平城县西南八赋岭下出，西入武乡县。石公泉，在县东四十里。源发武乡岭下，是石勒饮马之泉。沤麻池，在县北三十里。即石勒布衣时，沤麻于此，与李阳所争处，今枯涸才有处。古榆社城，在县北三十五里。魏《地形志》云：“武乡县北有榆社县城。”古箕城，在县东南三十里。《地形志》云：“太原二百一十里，有箕城，春秋僖公三十三年，晋人败狄于箕。”即此也。县城即故武乡也，石勒时筑。《前赵録》曰：“石勒，上党武乡人，僭号后，还令曰：‘武乡，吾之丰、沛，其复之三叶。’”
平城县。西北九十里，依旧三乡。本汉涅县地。晋置武乡县，地属焉。隋开皇十六年，于赵简子所立平都故城置平城县，属辽州。大业二年，改属并州。唐武德三年，改属榆州。六年，省榆州，改属辽州。贞观八年，改属箕州。先天元年，改属仪州。断孤山，在县南十五里。其山南高于众山，西面孤絶，有断孤水出焉。北八赋水，在县西北十四里。出北八赋岭，东流入辽山县界。南八赋水，在县西三十里。出南八赋岭，东流入榆社县界。困闷城，在县南十五里。《旧图经》云：“赵简子至此病笃，遂筑此城，由此为名。”又有困闷川。

太平寰宇记卷四十五

河东道六
潞州
潞州。上党郡，今理上党县。《禹贡》冀州之域，星分舆井二度，本潞子国。《周礼．职方氏》曰：“河内曰冀州，其川漳，其浸汾、潞。”春秋时，初为黎国，后为狄境。宣公十五年，晋人数狄，罪而灭赤狄，潞氏复立黎侯，后三晋分地，即归韩之别都。《战国策》谓秦有安邑，则韩必无上党。以远韩近赵，故卒归赵。又《隋图记》云：“上党南阳，古以为县，实都也。秦并天下，置郡，以此为上党郡。即楚汉之际，魏豹尽有其地，豹灭，入汉，分为河东、太原、上党三郡。高后封惠帝子武为壶关侯，即其地也。”自汉末至后魏，因之不改。后周建德七年，于襄垣县立潞州，以其浸汾、潞为名。隋开皇十六年，于此置韩州，取三晋归韩为名。大业初州废，复为上党郡。按《释名》云：“上党，党，所也。在山上，其所最高，故曰上党。”又《上党记》云：高平赤壤，其地山阻，百姓不居。即此郡也。唐武德元年，改为潞州，领上党、长子、屯留、潞城四县。二年置总管府，管潞、泽、沁、韩、盖五州。四年，分上党置壶关县。贞观元年，废都督府。八年，置大都督府。十年，又改为都督府。十七年，废韩州，以所管襄垣等五县属州府 。开元十七年，以玄宗歴职于此，置大都督府，管慈、仪、石、沁等四州。按《唐史》：“上党故宫，玄宗皇帝尝为上党别驾，后所居为启圣宫，有明皇歌枕斜书壁存。”天寳元年，改为上党郡。干元元年，改为潞州大都督府，本昭义军节度。梁龙德三年，改为匡义军，以李继韬归顺故也。后唐同光元年，改为安义军。长兴元年，依旧名昭义军。皇朝改为昭德军。
元领县十：今八：上党、长子、潞城、屯留、壶关、襄垣、黎城、渉县。
二县割出：武乡。建威胜军；铜鍉。入威胜军。
州境：东西二百九十三里，南北三百三十六里。
四至八到：东南至东京七百二十里，南至西京四百七十里，西南至长安一千三百三十里，东取亢径岭路至相州二百六十里，南至泽州一百九十里，西至晋州三百九十里，北至辽州二百八十三里，东南至相州林虑县界一百四十六里，西南至晋州沁源县界一百九十六里，西北至沁州二百一十里，西北至太原府四百五十里，东北至洺州武安县界二百四十里。
户：唐开元户，六万四千二百七十六。皇朝户，主一万七千九百一十一，客六千九百六十一。
风俗：《汉书•地理志》云：“上党，本韩之别郡，去韩远，去赵近，后乃降赵，土广俗杂，其人大率精急高气，势轻为奸，丈夫相聚游戏，悲歌慷慨，女子弹弦跕躧，游媚富贵。
姓氏：上党郡四姓：包、鲍、樊、上官。
人物：豫让。上党人。东汉鲍永 。上党屯留人。为司隶校尉，后为太尉，乃辟扶风鲍恢为都官从事。帝尝曰：“贵戚宜敛手，以避二鲍。”子昱亦官太尉。唐苗晋卿。潞州壶关人，为吏部侍郎、河北采访使，归本县，下马过县门，以父母之乡故也。事亲以孝闻，官至侍中、韩国公。孙逖。潞州渉县人。十五谒崔日用，令为土火炉赋，握笔立成，后拜中书舍人。逖自以为通籍禁闱，而父官纔邑宰，乃上表乞减外官，与父玄宗优诏奬之。
土产：
石蜜、人参、以上贡。墨、紫草、麻布。

上党县。旧二十乡，今十一乡。地本黎侯国，今有黎亭存，即西伯戡黎之所。注：黎在上党东北也。汉立为壶关县，地因壶山有关，以置名焉。隋开皇十六年，分壶关置上党县，属潞州。庆云山，《上党记》云：“尧之将兴，有五色云出此山，故曰庆云山。”太行、熊耳、王屋，以上三山，皆连亘邑界。羊头山，《郡国志》云：“有神农城，山下有神农泉，南带太行，又有散盖，即神农尝谷之所也。”五龙山，在县东南二十里，《十六国春秋》云：“上党五龙山，慕容永时，有五龙见于此山上，因置五龙祠，以祭五方神。”鸡鸣山，一名火山，在县东南七十六里。柴团山，《地理志》云：“此山出人参、紫草。”井谷关，《上党记》云：“在天井谷内，深邃如井，因以名之。”浊漳水，在县西南二十二里。《河北记》云：“源出发鸠山” 。又《冀州图》云：“浊漳出长子西南，流入渉县界与清漳合，又东入魏郡。”尧水，在邑界。蓝水，杜甫诗云：“蓝水远从千涧落”。鸡鸣水，出鸡鸣山。八谏水，《水经注》云：“八谏水，源出上党县西。”州城。汉壶关县也。《上党记》曰：“曹公之围壶关，起土山于西城，内筑界城遮之。”
长子县。西南五十里，旧二十乡，今九乡。本汉旧县，春秋时地名也。《左传》曰：“晋人执魏石，买于长子，亦周史辛甲所封。”《竹书纪年》云：“梁惠成王十二年，郑取屯留、长子。” 即长子之地。慕容永僭号，于此称西燕，为慕容垂所灭。隋开皇九年，移寄氏县理此，属潞州。十八年，改寄氏为长子县。武讫岭，在县南四十五里。《风土记》曰：“秦赵战于长平，赵军败退，秦白起逐至此，因名武讫岭。”鹿谷山，《冀州图》云：“山在县西，有大道入壶口东，出逹襄国西，登奚斯巨岭，以逹河东，径阻千里。”发鸠山，在县西南六十五里。浊漳水出焉。《山海经》云：“发鸠山，其上多柘木。有鸟状如乌，而文首、白喙、赤足，名曰精卫，其名自相呼云。炎帝之女，名女娃，游于东海，溺而不返，化为精卫，常取西山之木石以堙东海。”漳水，一名浊漳，源出县界，以渉县有清漳之称，故此称浊，其源出刀黄山。又按《兾州图》云：“刀黄山，在县西六十里，亦名发瓮山，漳水出焉，即壶关三老上书明戾太子寃者死于此，而冡存。”神农井，在县南五十里。出羊头山小谷中。《上党记》云：“神农庙西五十步，有石泉二所，一清一白，甘美，呼为神农井。”后魏《风土记》：“神农城，在羊头山上，山下有神农泉，即神农得嘉谷之处。”羊头山，在县东五十六里。后汉安帝时，羌寇河东，以任尚为御史，击破于羊头山，即谓此也。废长平关，在县南四十里平岭上。
潞城县。东北四十四里，旧十六乡，今六乡。春秋时，赤狄潞子婴儿国也，晋灭之。汉为潞县，属上党。《十三州志》云：“潞县，潞水出焉。”后魏太武帝改潞州为刈陵县，属襄垣郡。隋开皇十六年，于此置潞城县，属潞州。三垂山，在县西南二十七里。前赵刘聪遣将乔琮攻晋上党太守庞和于壶关，晋北将军王广、韩柔救之，聪将乔琮败之于三垂。黄阜山，《冀州图》云：“潞县西三十里黄阜山有城，亦名黄沙岭，刘聪将綦毋刿败晋将崔恕于黄阜，斩之。”微子城，在县东北二十里。关龙逢祠，《上党记》云：“王屋山有关龙逢祠。”漳水，一名潞水，在县北。阚骃曰：“潞水为冀州浸。”即漳水也。按，王猛与慕容评相御于潞川，评鬻水与军人，绢一疋，水二石。则此，无他大川可以为浸，所有唯漳水耳，故土俗尚谓浊漳为潞水也。武王坞，在县西北四十里。坞东有后魏天柱将军尔朱荣碑，文曰：“建义元年，东讨逆贼竖葛荣，军次上党武王祠东原上，有二狡兎从贼方而来，天柱弯弓祝之曰：‘中则擒葛荣，不中则否。’应弦而殪，遂擒荣。”玉女泉，县在西北五里。深五尺，未尝盈竭。泉内时有白气升出，蒙覆其上，则有雨，时人谓之玉女披衣，恒以为候。
屯留县。西六十四里，元十七乡，今八乡。本晋邑，《左传》：“襄公十八年，晋人执卫行人孙蒯于屯留。” 又：“宣公十六年，晋灭赤狄甲氏及留吁，一名戎屯，与潞俱附中国，晋遂灭之。”汉以为县，《地理志》：“属上党。”唐武德六年，从霍壁移于今所。鹿渎山，《冀州图》：“屯留县有鹿渎山，即绛水源出此山。”王梭水，在县西四十五里。盘秀山，皆经邑界。鱼子陂，《上党记》云：“屯留有鱼子陂，多鱼蒲之饶。”余吾故城，亦春秋地名，汉为县，废城在今县西北。绛水。出县西南方山，去县八十四里。 
壶关县。东南二十二里，旧十五乡，今六乡。古黎国之地。汉为县，属上党也。山形似壶，古于此置关，故名壶关。今潞府所理城是也。汉末，董卓作乱，以上党郡移理于此。后魏宣武帝二年，移壶关县于颍阳冈，即今县理。隋开皇十六年，分壶关置上党县。大业三年，省入上党。唐武德四年，又置。抱犊山，道书《福地记》：“抱犊山，在上党东南乙地，高七十丈，有石城，高十丈，方一里，南角有草，名玉枝，冬生花，高五六尺，味颇甘，取其叶末，服之方寸，二三日不饥。宜五谷，多食物，无恶毒，寇贼不至。”《玉匮》云：“抱犊山，东北去恒山之南数百里，南有穴，行三百里，出羡阳县西七十里石洞口。羊肠阪，在县东南一百里，亦名洞口，沾水出焉。王莽命五威将军王嘉曰：“羊头之阨，北当燕赵”。旧有关，亦谓壶山。后魏移县于此。鸡鸣岭，《舆地志》云：“壶关有鸡鸣岭。“鼠穴，《史记》云：“秦攻韩阏与，赵奢曰：‘道险狭，如两鼠闘于穴中，将勇者胜。’”曹公垒，在县东南一百二里。曹公攻高干所筑。汉壶关三老令狐茂墓，在县东北一十九里。上书明戾太子寃者，元隐城东山中，号微君。
襄垣县。北九十三里，旧十四乡，今七乡。亦汉旧县，属上党郡。赵襄子所筑，因以为名。后魏太武延和二年，改属武乡郡。后周建德六年，又于襄垣城置韩州。唐武德元年，移于甘罗水南，即今县也。贞观中废韩州，以襄垣、黎城、涉、铜鞮、武乡等五邑以隶潞焉。铜鞮水，今名小漳水，亦名西漳水，自铜鞮县界流入河也。按，《水经注》云：“铜鞮水，又东南经顷城西，即白虎聚也。”松门岭，《冀州图》云：“松门岭，在襄垣北一百三十里，道通太原驿路。”涅水，在县西北六十里。天井关，在县东南四十里，置在天井谷内，深邃似井，因以为名。魏武初迁邺，于此置关。周建德六年废。浊漳水。在县南二十里。
黎城县。东北一百二十里，旧八乡，今四乡。古黎国，《春秋》曰：“晋荀林父灭潞，立黎侯而还。”今县东一十八里黎侯城是也。汉为潞县之地。后魏太武间，改潞县为刈陵县。隋开皇十八年，改刈陵县为黎城县。唐武德元年，属韩州。贞观十七年，废韩州，属潞州。白巌山，在县东北七里。俗传巌赤则土离兵起，土人皆恶其变，恒以白粉污之，故目为白巌。古壶关，在县东二十五里。春秋齐国夏伐晋，取八邑，有盂口。即壶口也，声相近，故有二名。清漳水，在县东北三十里。浊漳水，在县西北五十六里。望夫山，今名望夫岭，《郡国志》云：“有石人伫立于山上。”冯奉世墓及昭仪墓，在县东二里。昭仪即奉世之女也，昭仪之子为信都王。
涉县。东北一百八十里，旧四乡，今二乡。本汉旧县，属魏郡，因县南涉河水为名。晋属广平郡。后魏省。周武帝自今洺州界移临水县理涉城，属魏郡。隋开皇十年，罢郡，于故涉城重置涉县，属慈州。十六年，改隶韩州。贞观十七年，废韩州，属潞州。崇山，在县东南七十里。清漳水，一名涉河，在县南一里。西自黎城县界流入。《水经》云：“清漳水，东经涉县西，屈从南。”郦道元注《水经》云：“漳水于此有渉河之称，盖名因地变也。”瘦姑山。在县西北八十里。又有肥妇山，地脉相连。

太平寰宇记卷四十六

河东道七
蒲州
蒲州。河东郡，今理河东县。《禹贡》冀州之域。《史记》谓毕为实沈 ，晋之分。自毕十二度至井十五度，觜参，晋、魏益州之分。汉蒲坂县地，属河东郡。本尧、舜所都。周初为虞、芮、耿、杨、魏之地。春秋晋献公灭魏，以地赐毕万，十代之后，至文侯都方列为诸侯，文侯与韩、赵同列；武侯十一年，与韩、赵三分晋地。洎战国时即魏地，故《三晋记》云：“魏寿余伪以魏叛士会，旣济而噪。”即今蒲津是也 。又《史记》云：“惠王三十一年，秦用商君策略 ，东地至河，而齐、赵数破我，安邑近秦，于是徙治大梁。”秦并天下为河东郡地。汉高帝元年，项羽封魏王，豹为西魏王，王河东，都平阳；今晋州。二年，豹降从汉，王在荥阳谒归侍亲，疾至，则絶河津，反为楚，尽有太原上党地；九月，韩信虏豹定魏地，复置河东郡。两汉不改。至魏少帝正始八年，分河东之汾北置平阳郡。晋亦如之。后魏初于河东郡置雍州；延和元年改雍州为秦州。后周明帝改秦州为蒲州，因取“蒲坂”为名，仍领郡。隋初，罢郡；大业三年，又废州，复改为河东郡。唐武德元年，罢郡，置蒲州，治桑泉县，领河东、桑泉、猗氏、虞乡四县；二年，置蒲州总管府，管蒲、虞、秦、绛、邵、浍六州；三年，移蒲治河东县，仍旧总管府，其年，置温泉县；九年，又置都督府，管蒲、虞、芮、邵、秦五州，仍省温泉县，其年，罢都督府。贞观八年，割虢州之永乐来属；十七年，以废虞州之安邑、解县，废泰州之汾阴来属。开元九年，改为河中府，置为中都。时丽正殿学士韩覃上疏陈其不可，曰：“两都旧制，分官众多，费耗用度尚以为当省，况更建中都乎？昔汉帝感锺离之言，息幸德阳之殿；赵主采续咸之谏，止造邺都之宫。臣请下明诏，罢中都，则天下幸甚！”至七月，诏停，复为州，又与陜、郑、汴、懐、魏为六雄。十二年，升为四辅。天寳元年，改为河东郡。干元元年，复为蒲州；三年，又改为河中府。大历中，元载为相，又上建中都，议曰：“自古建大功者，未尝不用天因地。故高祖保关中，光武据河内，皆深根固本以制天下。臣等考天地之心，本圣人之意，验古往之事，切当今之务，则莫若建河中为中都，隶陜、虢、晋、绛、汾、潞、仪、石、慈、隰等十城为藩卫。长安去中都三百里，顺流而东，邑居相望，有羊肠、羊肠，在潞州壶关县东南一百六十里。底柱之险，浊河、孟门之限，孟门，慈州文城县西南二十六里，即龙门上口。以轘辕为襟带，与关中为表里。刘敬所谓‘扼天下之吭而抚其背’，即此之谓。推是而言，则建中都将欲固长安，非欲外之也；将欲安成周，非欲舍之也；将欲制蛮夷，非欲惧之也；将欲定天下，非欲弱之也。河中之地，左右王都，黄河北来，太华南倚，总水陆之形势，壮关河之气色。每岁，白露旣降，凉风已高，陛下据金城汤池，内绥华夏，命信臣、骁将外驭戎、狄。出于仲秋，还于农隙，有漕运泛舟之便，无登高履险之虞。不伤财，不害人，得养威而时狩。如此，则国有保安之所，家无系累之忧矣！”疏奏，不省。初，代宗自幸陜之后，每岁八九月间，京师汹汹，常惧戎寇复至，虽将相之家皆理储糗，为行李之备，载知人情不安，遂献此疏。冀因制置，窃有兵权，议亦博尽当时利害。然代宗探见载意，议故不行，皇朝为护国军节度。
元领县十一，今九：河东、河西、虞乡、临晋、寳鼎、猗氏、永乐、龙门、万泉。龙门、万泉，自绛州割到。
二县割出：解县、安邑。二县入解州。
州境：东西二百五十里，南北一百七十里。
四至八到：东至东京九百三十里，东至西京五百八十五里，西南至长安三百二十五里，东至绛州三百七十里，南至虢州一百七十八里，西至同州八十一里，北至绛州八十一里，东北至绛州取桐乡路二百四十五里，西南至华州一百四十七里，东南至陜州二百四十五里，西北至同州韩城县一百四十里。
户：唐开元户：七万二百七。皇朝户：主二万一千八百八十八；客三千五百九十三。
风俗：《汉书•地理志》云：“其俗刚强，多豪杰，尚侵夺，薄恩礼，好生分。”《博物志》云：“有山泽，近盐，沃土之人不才。汉兴少有名人，衣冠大族三代皆衰絶。”《通典》云：“山西土瘠，其人勤俭。而河东魏、晋已降，文学盛兴，始自魏丰乐侯杜畿为河东守，开置学官，亲执经教授，郡中化之。自后，河东特多儒者，闾市之间习于程法。”
姓氏：河东郡九姓：裴、柳、薛、费、吕、满、聂、茹、亷。
人物：风后。却缺。临晋人，芮子拜大夫，赐冀为采邑，因称冀缺。灵辄。临晋人，尝为翳桑饿夫。张仪。临晋人。范睢。解人，因须贾谮魏、齐，笞几死，后易姓名为张录，入秦拜相，封应侯。霍去病。河东平阳人。霍光。父仲儒，给事平阳侯，家通侍者卫少儿，生去病，归家取妇生光，少儿女弟子夫得幸武帝为后，去病以皇后姊子贵幸。司马迁。太史谈之子。张敞。河东平阳人，为妇尽眉。长安中传张京兆眉妩。王乔。河东人，为叶县令。焦先。河东人，皇甫谧曰：“焦先者，弃荣味，释衣裳，离室宅，絶亲，闭口不言。旷然以天地为栋宇，羲皇以来一人而已。”关汉寿亭侯。河东解人也。柳郓。解人，官太子洗马。王通。谥文中子。裴寂。蒲州桑泉人。唐起义功臣。薛收。蒲州汾阴人，隋内史侍郎道衡之子，为文学馆学士。王绩。通弟，隐东皋著书，自号“东皋子”。薛元超。收之子，相高宗。薛稷。元超从子，稷相睿宗。张嘉贞。蒲州猗氏人。子延赏，孙弘靖，三代为相。杨国忠。蒲州永乐人。柳宗元。河东人。为柳州刺史，时人呼为“柳柳州”。
土产：有盐铁之饶，竹扇、纸经、毡毯、五味子、天蒸枣、蔺席、麻、布、绵、绢。

河东县。旧十三乡，今五乡。即汉蒲坂县也，属河东郡。春秋，秦、晋战于河曲，即其地。后魏移郡于县理。隋开皇三年，罢郡；十六年，移蒲坂县于城东，仍于今理置河东县。大业二年，省蒲坂县入河东。三山。在县南三十里，即舜耕歴山处。《禹贡》谓：“壶口、雷首至于太岳”。壶口山。在慈州。太岳，在晋州。雷首，在河东界。此山有九名，谓歴山、首山、薄山、襄山、甘枣山、渠猪山、独头山、陑山音而等之名。又汤伐桀升自陑。注：陑在河曲之南。三辂山。《郡国志》：“三辂山，北曰大辂，西曰小辂，东曰荀辂。”长原。即蒲坂也，在县东二里。《汉志》：“始皇东廵见长坂。”即此也。其原出龙骨，又北五十三里有朔坂，即汉水所经，西南入河。尧山。在县南二十八里。《水经注》云：“河东有尧山，上有尧城，即尧所理处。”风陵堆山。在县南五十里，与潼关相对。有风陵城在其下。中条山。经邑界。首阳山。即在雷首山南阜也。昔夷齐守节于首阳。虞坂。一名吴坂，在虞城北十三里。蒲津关。在县西二里，亦子路问津之所。魏太祖西征，马超、韩遂夜渡蒲即此也。后魏大统四年，造舟为梁；九年，筑城，亦关河之巨防。妫汭水。源出县南三十里首山。此二泉南流者曰妫，北流者曰汭，异源同归，浑流西注而入于河。即“厘降二女”之所，今有舜祠存焉，即后周宇文护所造。涑水。《冀州图》云：“东从绛郡界入至长阳城南，为陂。”《水经》云：“涑水，出河东县雷首山。 ”一名雷水，经桑泉界。铁牛。开元十二年，于河东县开东、西门，各造铁牛四，铁人四。其牛下并铁柱，连腹入地丈余，并前后铁柱十六维桥跨河。至今存。故陶城。在县北三十里。《史记》谓“舜陶于河滨”，即此是。皇甫谧以为在定陶，不在此。覊马故城。在县南三十六里。《郡国志》云：“今谓之涉丘”；即《左传》谓“翦我覊马”。蒲坂故城。《郡国志》云：“州南二里，有蒲坂城。”旧地理志书相传，汉蒲坂城即今郡所理大城，后人増筑。大河在其西，雷首山在其南。后魏太武帝神嘉元年，自安邑移郡于此城。涑水故城。在县东北二十六里。《左传》曰：“晋侯使吕相絶秦，曰‘伐我涑川’。”风陵故关。一名风陵津，在县南五十里。魏太祖西征，韩遂自潼关北渡，即此处也。舜祠。在州理城中。唐贞观十一年，诏致祭以时洒埽。伯夷、叔齐祠。在县北三十五里。二妃陵。帝舜二妃之陵，在县东一十里。俗谓娥皇、女英陵。伯夷墓。在县南三十五里，雷首山南。贞观十一年，诏禁樵苏。伯乐墓。在县南四十里，又济阴、定陶及雍州亦有伯乐冢，未详孰是。
河西县。西四里，旧八乡今三乡。本同州旧朝邑县之地。唐上元元年，以朝邑之地置河西县，属蒲州。至大历三年，同州复置朝邑县，仍析朝邑五乡，并割河东三乡，依旧为河西县。贞元七年，河中尹浑瑊奏，于古安远府城内置县理。县境东西十四里。蒲津关。在县东二里。通西北鄜延、银夏之路。河渎庙。在县正西北城外一里。
虞乡县。东七十里，旧十二乡，今四乡。本汉解县地，属河东郡。后魏太和十一年，于晋县西十三里置南解县，属河东郡。周明帝废南解县，别置绥化县。今县西北三十里绥化故城是也。至保定元年，改绥化为虞乡县，复属河东郡。周末置解县于虞乡城东，于解县西五十里别置虞乡，即此邑也。坛道山。在县西南十三里，一名百梯山。《山海经》云：“虞乡有梯山，山上有帝台之浆也。”今山下有水潜出，停而不流，俗谓“盎浆”。其顶方平如坛，多产良药，百梯方可升，故曰“百梯山”。南有投龙穴，莫测深浅。白陉山。在县东五十里。洗马泉。在县东二里。石锥山。在县东二十四里。王官故城。在县南二里。《左传》谓：“秦伯涉河焚舟取王官。”又曰：“晋侯使吕相絶秦，曰伐我涑川 。”解县故城。在县东三十里。《左传》曰：“晋惠返国，许秦解、梁。”绥化故城。后魏绥化郡及绥化县所理也。在县西北三十里。周废。方山祠。在县西二十里。五老仙人祠。在县西十七里。
临晋县。东北七十里，旧十二乡，今六乡。本汉解县地。按：汉县在今县东南十八里，故解城是也。后魏改为北解县。周省。隋开皇十六年，分猗氏县，于今理置桑泉县，因县东桑泉古城以为名也。天宝十三年，改为临晋。三嶷山。在县东北三十里。三山鼎足，因名焉。河水。北自汾阴县界流入，经县西四十里，入河东县界。涑水。东自猗氏县界流入，在县东二十三里。故桑泉县城。在县东一十三里。《左传》曰：“重耳围令狐，入桑泉。”《注》曰：“桑泉，在河东解县西。”谓此也。北解城。在春秋时，解梁城又为汉解县地也。后魏改为北解县。周省。废城在今县东十六里。晋惠公许赂秦伯，以河外列城五内及解、梁城。《注》曰：“河东解县也。”瀵水。源出县西三十八里。《尔雅》谓：“瀵水出尾下。”郭注：“今河东汾阴有水口，如车轮沸涌，其深无限，与河合。”故司空裴寂墓。在县东北十七里。墓碑即秘书虞世南之文，率更令欧阳询书。
寳鼎县。北一百一十里。旧八乡，今五乡。古纶地。在夏为少康之邑。汉为汾阴县，属河东郡。河水南流过县，故曰汾阴。高帝封周昌为侯，即此地也。今县北九里，汾阴故城是也。后汉至晋不改。刘元海省汾阴入蒲坂县。后魏太和十一年，复置汾阴县于后土城。后周武帝又移于殷汤古地，复置汾阴郡，以汾阴县属之。隋开皇三年，废汾阴县，属蒲州；大业三年，罢蒲州县，改属河东郡；义宁元年，改汾阴郡为泰州，移泰州理龙门，县又属焉。唐贞观十七年，废泰州县，属蒲州；开元十一年，改为寳鼎县。黄河。北自龙门县界流入，在县北一十一里，又西，入临晋县界。赵简子沈佞臣栾激曰：“吾尝好声色，而激致之；吾尝好台榭，而激为之；吾尝好良马，而激求之；吾好士六年矣，而激未尝进一人。是长吾过而黜吾善也。”遂沈之。汾水。自龙门县界东际汾阴脽，去县三十五里。后土祠。在汉汾阴故城西北二里，今县西北一十一里。汉武帝元鼎四年，始立后土祠于汾阴脽上；成帝建始三年 ，复汾阴后土祠如故；绥和二年，复徙于长安北郊；哀帝建平三年，复徙于汾阴；平帝时复徙长安北郊。唐玄宗开元十年，幸之，亲祀兼建碑，又御制文及书。万岁宫。在县北九里。汉宫也。宣帝神爵元年，幸万岁宫，神鱼舞河。殷汤陵。在县北四十五里。后魏太和中，有县人张恩破陵求货，其陵下先有石弩，以铜为鏁，盗开埏门，矢发中三人，皆毙。恩更为他计，卒取得墓中物。其物多是钟磬及诸乐器，再得其铭。恩恐人知，以铭投之汾水。后事泄，为主司所理，乃于水取得其铭。铭曰：“吾死后二千年，终困于恩。”由是，执事不复深加其罪。刘向云：“汤葬地，盖不练其处也。”董泽。《左传》：“文公六年，晋改搜于董。”即此。与绛州闻喜县接界。古北乡城。在县北三十一里，汾阴北乡城，即采桑津也。
猗氏县。东北一百一十里。旧九乡，今六乡。古为郇国之地，本汉旧县。《史记》云：“猗顿以盐起。”《孔丛子》曰：“猗顿，鲁之穷士陶朱教畜五牸，乃适西河，大畜牛羊于猗氏之南以兴，富于猗氏，故曰‘猗顿’。”《地理志》：“猗氏属河东郡。在今县南二十里，猗氏故城是也。”后汉及晋不改。西魏恭帝二年，改猗氏为桑泉县。周明帝复改桑泉县为猗氏县，属汾阴郡。隋开皇三年，罢郡属蒲州。涑川。自安邑县界流入，经县南六里，又西南入临晋县界。故郇城。在县西南四里。《左传》 ：“晋人谋去故绛，欲居郇瑕氏之地。”韩献子曰：“郇瑕氏土薄水浅，不如新田。”即平阳绛邑县也。杜注：“郇瑕，古国名，河东解县西北有郇城。”令狐城。《左传》曰：“晋文公从秦返国，济河围令狐。”即此城。在县西十五里，又有刳首梁在令狐西三十里。龙门山。连亘邑界。
永乐县。南九十里。旧六乡，今十乡。本汉河北县地。后周武成二年，改河北县为永乐县；保定二年省，以地属芮城。唐武德元年，分芮城县复置于今理东北二里永固堡，以属芮州；七年，移于今理；九年，改属鼎州。贞观八年，改属蒲州。郎山。隋《图经》云：“永乐郎山，汉戾太子以巫蛊事出，奔其子，遁于此山，因名。”郎山君祠下有郎山君之次子触峰将军庙。中条山。在县北三十里。黄河。在县南二里。渠猪水。一名蓼水，今名百丈涧。源出县北中条山。《山海经》“渠猪之水，南流注于河”是也。河水。西自河东县界流入，经县南二里又东入芮城界。永乐涧水。源出县北中条山，经县东二里又南入河。五老山。在县东北十三里。尧升首山，观河渚有五老人，飞为流星上入升，因号其山为“五老山”。
龙门县。北一百九十八里，旧十乡，今八乡。古耿国，殷王祖乙所都。晋献公灭之，以赐赵夙。秦置为皮氏县。汉属河东郡。按：皮氏县，在今县西一里八十步，古皮氏城是也。后汉属郡不改。魏属平阳。晋不改。后魏太武改皮氏为龙门，因山为名，属北乡郡。隋开皇三年，废郡以县属绛州；十六年，割属蒲州。武德三年，属泰州。贞观十七年，州废，隶绛州。大顺二年，与万泉割属蒲州。汾水。东自稷山县界流入，北去县五里，又南入汾阴县界。汉武帝行幸河东，作《秋风辞》曰：“泛楼船兮，济汾河；横中流兮，扬素波。”即此水也。故耿城。在县南十二里（一作三），古耿国也。伏龙原。在县西南十八里。黄河。北自慈州太寜县界流入，去县二（一作三）十五里，即龙门口也。《禹贡》曰：“浮于积石，至于龙门。”《注》曰：“龙门山，在河之西界。”《水经注》云：“大禹导河积石，疏决龙门” ，即此处也。魏《风土记》曰：“梁山，北有龙门，大禹所凿，通其河。”广八十步，岩际镌迹，遗功尚存。《慎子》曰：“河水之下，其流驶竹箭，驷马追之不能及。”《淮南子》曰：“禹沐淫雨，栉疾风，凿龙门。”辛氏《三秦记》曰：“河津，一名龙门。水陆不通，鱼鳖之属莫能上。江海大鱼集龙门下，数千不得上。上则为龙，不得上则曝腮龙门。”《水经注》云：“《尔雅》曰：‘鳣鲔也出巩穴，三月则上渡龙门，得渡为龙，否则点额而还。’”《十六国春秋》：“左贤王刘豹妻呼延氏祈子于龙门，有白鱼至于祭所，其夜梦见鱼化为人，左手把一物大如鸡子，授呼延，曰日精，服之生贵子。以是，十三月而生刘元海。”蜚亷故城。在县南七里。《史记》曰：“蜚亷生恶来，蜚亷善走，恶来多力。父子俱事纣，武王伐纣，杀之。”龙门关。在县西北二十二里。大禹祠。在县西二十五里。魏《风土记》曰：“梁山北有龙门，山上有禹庙。”隋末摧毁。唐贞观九年，奉勅更令修理。唐高祖庙。在禹庙南絶顶上，书作行幸仪卫之像，盖义宁初义旗至此处也。故万春县。唐武德五年，割龙门县，属泰州。贞观十七年，废泰州，地入龙门县。
万泉县。东一百五十里。旧十五乡，今十一乡。本汉汾阴县地，属河东郡。后汉及魏晋不改。前赵刘元海时废。后魏孝文帝又于后土城置汾阴县，今县北一里故后土城是也。又薛通城者，后魏道武天赐元年，赫连勃勃僣号夏州，东侵河外，于时有县人薛通率宗族千余家，西去汾阴县城八十里，筑城自固，因名。唐武德三年，割稷山、安邑、猗氏、汾阴、龙门等五县于薛通故城，置万泉县，属泰州，以县东谷中有井泉百余区，因名万泉。贞观十七年，废泰州，县属绛州。大顺二年来属。介山。一名孤山，在县南一里。晋《太康地记》曰：“晋文公臣介之推从文公逃难，返国赏不及，怨而匿此山。文公求之，推不出，乃封三百里之地，又号为介山。”今按：介之推所隠乃绵山也，文公封之以为介推田，因号其山为 “介山”。杜注曰：“在河西介休县，言在此，非也。”

解州
解州。解郡，今理解县。本蒲州解县，唐天授二年析虞乡所置也。即夏桀鸣条之野，蚩尤之封域。有盐池之利。汉干佑元年，蒲帅李守贞反，榷盐制置使郑元昭奏请于解县置解州，以捍凶渠。于是授郑元昭为刺史，仍割蒲之安邑，绛之闻喜与解县为三邑以属焉。
领县三：解县、安邑、闻喜。
州境：东西一百七十里，南北五十里。
四至八到：东至东京七百一十五里，东至西京三百八十五里，西至长安三百七十里，东至河中府一百里，南至虢州九十四里，北至河中府猗氏县界三十里，东南至陜府七十里，经中条山白径岭，路过不通人马；北至陜府经安邑县南，过上柳谷山路至陜府一百三十五里；西南至陜府芮城县界二十一里；东北至绛州一百六十五里；西北至河中府虞乡县界三十里。
户：皇朝户：主七千二百五十，客一千四百七十七。
风俗：按《左传》曰：“吴公子札观乐为之歌。”唐曰思深哉。其有陶唐氏之遗民乎？不然何忧之远也，非令德之后。谁能若是？今民有上古之风，则唐尧之风俗也。
土产：升麻、黄芩、瓜蒌根。

解县。旧四乡，今二乡。本汉旧县也，属河东郡。后汉及晋不改。后魏改解县为北解县，属绥化郡。周省。按：此前解县在今临晋县界。隋文帝开皇十六年于此置解县，属蒲州。大业二年，省解县；九年，自绥化故城移虞乡县于废县理，即今县理是也。唐武德元年，改虞乡县为解县，属虞州，因汉旧名也，仍于蒲州界别置虞乡县。贞观十七年，废虞州县，属河中府。迨至皇朝属解州。中条山。在县南二十里。坛道山。经县界。盐池。在县东五里。《春秋》成公六年：“晋人谋去故绛。诸大夫皆曰必居郇瑕氏之地，沃饶而近盬。”杜预曰：“盬，盐池也。”《地理志》云：“盐池，在安邑县西南。”许慎《说文》曰：“盬，盐池，其池东西长五十一里，南北广六里，周回一百一十四里。”按：《穆天子传》“至于盐池”是也。吕忱云：“河东盐池，谓之盬水，出石盐，自能成印，朝取夕复，终无减损，但广狭浅深，古今不同。盖以载代久远 ，所以盈缩不定。”女盐池。在县西北三里。东西二十五里，南北二十里。土人引水沃畦，水耗土自成盐味，小苦不及县东大盐池。俗言此池亢旱，盐即凝结，如逢霖雨，盐则不生。今大池与安邑总谓之两池，官置使以领之。元和时，毎岁收利约一百六十万贯。熨斗陂。在县西二十里。后魏正始三年，穿以停船，今废。陂似熨斗。通路。自县东南，踰中条山，出白陉，趣陜州之道也。山岭参天，左右壁立，间不容轨，谓之石门，路出其中，名曰“白陉岭”焉。盎浆。在县南一十五里坛道山东岭上，一名钟山，水澄渟为池，呼为天池，上有盎浆。《山海经》云：“高前之山，其上有水，甚寒而清，谓之帝台浆。”郭璞云：“今河东解县南坛道山，有水潜出，停而不流。”即今见在。明公祠。在县东南八里。故老传云：昔有女子在中条山得道，今名其处曰“圣女崖”，亦名“玉女溪”。后有刘明于此学道，后人为明于此立祠，因名焉。今其碑尚存，文曰：“惟汉安二年。”按：汉安即后汉顺帝之年号也。
安邑县。西南四十五里，元四乡。本冀州之域。《帝王世纪》：“尧以二女妻舜，为筑宫室，封之于虞。”故《尚书》云：“厘降二女于妫、汭，嫔于虞。”即此也。三代以降为晋之境。《汉书•地理志》云：“河东土地平衍，有盐铁之利。”晋《太康地记》云：“舜受禅安邑。”或云蒲坂。又《帝王世纪》：“禹亦营安邑，即虞、夏之两都也。”隋义宁元年，置安邑郡。唐武德元年，废，置虞州；贞观十七年，又废虞州县，隶河东郡。今虞邑县东三里即废州之地也。龙池宫。在县东南一十八里。唐开元八年置，傍有龙池水，流入盐池，因以为名。今古迹微存。盐宗庙。在县东南十里。按吕忱云：“宿沙氏煮海，谓之盐宗，尊之也。以其滋润生人，可得置祠。”分云神祠。在县西南四十里。中条之阴，特标诸峰，山顶出云，东西分散，遂号“分云”；又有风谷，每风出，吹砂飞石，树木皆摧。俗谓之“盐南风”。其祠见存。中条山。在县南二十里。其山西连华岳，东接太行。山有路，名曰“虞坂”。周武王封吴太伯之弟仲雍之后虞仲于夏墟，因虞为称，谓之“虞坂”。昔骐骥驾盐车，即此坂也。《春秋》僖公二年：“晋荀息请以屈产之乗，垂棘之璧，假道于虞以伐虢。”即此路也。稷山。在县东北六十七里。《尚书•舜典》：“帝曰弃，黎民阻饥，汝后稷播时百榖。’”孔安国曰：“弃，后稷也。”按《左氏传》宣公十五年：“晋侯治兵于稷。”杜预注云 “河东闻喜县西有稷山”是也。《山海经》云：“其山多锡，旧名玉山。后稷播时百谷于此，遂以名山。”东自陜府夏县界，经县十二里。玉钩山。在县东北二十里。其山东西一十里，势如玉钩，因此得名。涑水。在县东北三十四里。《春秋》曰：“晋侯使吕相絶秦，伐我涑川。”注：涑水，河东闻喜县西南流至蒲坂，入黄河是也。《水经》云：“涑水，出河东闻喜县界。”藜葭谷，谓之苇谷。其水东自陜府夏县界来，经县四十里，西入河中府界。银谷。在县西南三十五里中条山下。隋开皇十九年于此置盐冶。司盐城。在县西二十里。蚩尤城。在县南一十八里。《管子》记曰：“雍孤之山出金，蚩尤爱之以为剑戟。”《史记》曰：“黄帝与蚩尤战于涿鹿之野。”按《皇览冡墓记》云：“蚩尤冡在东平郡寿张县，坟高七丈。常十月祀之，冡上有赤气如一匹红练，土人谓之‘蚩尤旗’。其肩髀冡在山阳郡巨野县，身体异处，故别葬之。” 《孔子三朝记》云：“蚩尤，庶人之贪者而有喜怒，故恶名归之。”其城今摧毁。盐池。在县南五里。其池周迥一百一十四里。《山海经》云：“景山南望盐泽。”今在河东猗氏县。又按《地理志》云：“盐池在安邑县西南，许慎谓之‘盐池’。”吕忱曰：“宿沙氏煮海谓之盐，河东盐池谓之盬。”今池水紫色，湛然不流，造盐，贮水深三寸，经三日，则结盐。苦池。在县东北一十八里。其水咸苦，牛羊不食，因以名之，亦名红花池。卫瓘墓。在县东十七里高堠原上。按《晋阳秋》曰：“太保淄阳侯卫瓘，河东安邑人也。瓘子恒，恒子玠，旧传云卫瓘葬高樗，今墓前有高樗古道。”鸣条陌。在县东北一十五里。按《地理志》 ：“鸣条陌，在安邑西北。”《尚书》云：“伊尹相汤伐桀，升自陑，遂与桀战于鸣条之野。”孔安国曰：“地在安邑之西，桀逆拒汤，陑在河曲之南，其地在县北二十里是也。”昆吾亭。旧《图经》云：“在县西南一十里，为夏方伯助桀拒汤。汤师先伐昆吾，然后伐桀。” 《春秋左传》注：“昆吾以乙卯日与桀同诛。”宋永初《山川记》曰：“安邑有昆吾亭，古昆吾国也。”清源。在县北五十里。《春秋》僖公三十一年，晋搜于清源作五军，以御狄，即此也。
闻喜县。西南去州一百五里，元三乡。本汉左邑县之桐乡也。武帝元鼎六年，将幸缑氏至此，闻南越破，大喜，因立闻喜县，属河东郡。按：汉闻喜县在今县西南八里桐乡故城是也。后汉废左邑县，移闻喜县理之。至后魏改属正平郡。周武帝移于柏壁，在今正平县西南二十里。隋开皇三年，罢郡属绛州；十年，自柏壁移于甘谷口。唐武德以来，县属不改。元和三年，河中节度使杜黄裳奏移神策镇军于县宇，官吏权止桐乡佛寺；至十年，刺史李宪奏复置县于桐乡故城，即今理也。景山。在县东南十八里。《山海经》：“景山草多藷芜、薯蓣、秦椒，其阴多赭，其阳多玉。”董泽。一名董池陂，在县东北十四里。《左传》：“厨武子曰：‘董泽之蒲，可胜既乎。’”注曰：“河东闻喜县东北有董池，陂蒲、杨桞可以为箭。”其泽东西七里，南北三里。桐乡故城。汉闻喜县也，在县西南八里。隋《图经》云：“俗以此城为伊尹放太甲于桐宫之所。”孔注《尚书》曰：“桐，汤葬地也。”按：今尸乡有放太甲处，在偃师县界，非此也。又汉大司农朱邑属其子葬桐乡者，又在今舒州界，亦非此也。龙头壁。后周绛州及正平郡所理也。在县东北二十八里。武帝又移于柏壁，事已具上。祁奚墓。在县东二十二里。今太原祁县又有祁奚墓，未详孰是。裴光庭墓。在县东三十里。唐侍中太师与父太尉茔相近。

太平寰宇记卷四十七

河东道八
绛州
绛州。绛郡，今理正平县。《禹贡》冀州之域。星分觜参。虞舜及周并为冀州地。春秋时属晋，即故绛与新田之都也。《左传》：“晋人谋去故绛，欲居郇瑕氏之地。”注曰：“郇瑕，在河东解县。”“韩献子曰:‘郇瑕氏， 土薄水浅，不如新田。’遂迁新田。”注曰：“新田，今平阳绛邑县是也。”《史记》曰：“晋静公二年，韩、魏、赵三卿灭晋，其地属魏。”战国时亦为魏地。秦置三十六郡，今州即秦之河东郡地也。楚汉之际，魏豹尽有其地，韩信虏豹，定魏地，置河东、上党、太原郡。今州即汉河东郡之临汾县地也。魏正始八年，分河东汾北置平阳郡，又为平阳郡地。后魏太武帝于今理西南二十里正平县柏壁，置东雍州及正平郡，其地属焉；孝文帝废东雍州，其正平郡不改。东魏静帝复置东雍州。周明帝武成二年改东雍州为绛州，仍移于闻喜县东北二十里龙头城，正平郡亦与州俱迁；武帝又移于今正平县西南二十里柏壁；建德六年又移于今稷山县西南二十里玉璧。隋开皇三年罢郡，自玉璧移绛州于东雍州，城即今州理是也，领县八；大业三年，废州为绛郡。唐义师将西入关，大军进次古堆，去绛郡十余里，通守陈叔逹坚守不下，高祖命厨人曰： “明日早下绛城，然后食。”乃引兵攻城，自旦及辰，破之，仍置绛郡。唐武德元年，置绛州总管府，管绛、潞、盖、建、泽、沁、韩、晋、吕、浍、泰、蒲、虞、苪、邵十五州，绛州领正平、太平、曲沃、闻喜、稷山五县；三年，废总管府；其年以废北浍州之翼城，置翼城县，领翼城、绛、小乡三县。武德元年，改为浍州；二年，改为北浍州；四年，州废，三县并入绛州，置南绛州，又置绛县。天寳元年，改为绛郡。干元元年，复为绛州。
元领县九，今七：正平、曲沃、太平、翼城、稷山、绛县、垣县。陜州割到。
三县割出：万泉，入蒲州，闻喜，入解州，龙门。入蒲州。
州境：东西三百六十五里，南北二百三十里。
四至八到：东南至东京一千里；东南至西京取垣县王屋路四百八十四里；西南至长安五百九十里；东至泽州四百五十里；南至陜州二百二十里；西至同州四百一十里；北至慈州三百七十里；东南至河南府五百里；西南至蒲州三百七十里；西北至慈州二百四十里；东北至晋州一百四十里。
户：唐开元户：八万一千九百八十六。皇朝户：主，三万九千九百三十二；客，六千六百三十八。
风俗：同河南府。
人物：荀息。赵衰。子盾，代为卿。介之推。姓王名光。董狐。吕相。祁奚。公孙杵臼。师旷。韩起。叔向。卫青。平阳人。毌丘俭 。闻喜人，欲袭司马景王，兵败，习凿齿曰：“毌丘俭感明帝之顾命，可谓忠臣矣。”裴秀。字季彦，闻喜人。八岁能文，官黄门寺郎。裴楷。秀从弟。郭璞。字景纯，闻喜人。善词赋，少遇术士，得青囊书，遂精五行，卜筮、占验如神。裴松之。河东闻喜人。注陈寿《三国志》，又注司马迁《史记》。曾孙子野，修《宋史》及《宋略》三十卷。裴行俭。字守约，闻喜人，为安抚大食使，生擒都史遮匐而还。少子光庭，开元中为侍中。裴炎。闻喜县人。相高宗及则天，谋复唐祚，被诛。裴垍。字宏中，闻喜人。宪宗朝拜相。敬晖。太平人。诛张易之，拜侍中，进封平阳郡王。裴度。闻喜人。亦拜正司空。裴皡。字司东，闻喜人。官仆射。
土产：墨黎、蜡蠋、防风、交椶纱縠子、粱米、货布、胡桃、羊、马、干枣。

正平县。旧二十二乡，今四乡。本汉临汾县地，属河东郡。按汉临汾县在今县东北二十五里临汾故城是也。魏正始八年，分河东之汾北，置平阳郡，临汾县属焉。隋开皇初，改属正平郡；三年，罢郡，属绛州；十八年，改临汾县为正平县，因正平郡为名。大业三年，罢州，置绛郡，县仍属焉。唐因之。定境山。在县西北五十里。唐长安年中郡人与慈州人争界，因以青山为界。天寳六年，勅改为定境山。汾水。在县南东北，自曲沃县界流入。浍水。在县南七里，东自曲沃县界流入。晋平公与齐景公至浍，上有犬，狸身狐尾，随平公之车，即此。龙谷水。在县东北一十八里。《左传》昭公二十九年：“龙见于绛郊。”即此处也。州城。本后魏东雍州及正平郡城也。太和中，皇都徙洛，罢州立郡，即谓此也。临汾故城。即汉临汾县，在今理东北二十五里。柏壁。在县西南二十里。后魏明元帝于此置柏壁镇，太武帝废镇置东雍州及正平郡。周武帝于此置绛州；建德六年又自此移绛州于今稷山县西南二十里玉璧城。按：柏壁。高二丈，周八里。晋虒祁宫。在县南六里。《左传》曰：“石言于晋魏，榆晋侯问于师旷曰：‘石何故言？’对曰： ‘石不能言，或凭焉。抑又闻之，作事不时，怨讟动于民，则有非言之物而言。’于是晋侯方筑虒祁之宫，叔向曰：“子野之言，君子哉。是宫也，成，诸侯必叛。”今按：宫南有浍水，北有汾水，俱西流至宫西而合。隋末依宫余址筑堡，今名修义堡。晋灵公台。在县西北二十一里，故长修城中。《左传》：“晋灵公不君，从台上弹人，观其避丸。”即此台也。晋齐姜墓。在县南九里，申生之母也。骊姬墓。在县南八里。晋献公伐骊戎，以骊姬归为夫人，生奚齐。其娣生卓子，谗太子申生，自杀，晋室大乱。晋羊舌大夫庙。在县西二里。九原。一名九京。晋大夫赵盾葬所。《礼记》谓：“赵文子观处有水，名古水，出自原西。”王泽。《水经注》引《史记》曰：“晋智伯瑶攻赵襄子，襄子奔保晋阳，原过后至，遇三人于王泽，自带以下不见，持竹二节，与原过曰：‘为我遗毋恤。’原过受之。”即此泽。临龙谷。《郡国志》：“在县东南。”后周与齐王交聘，路经谷侧，使人多于此赋诗。故家雀关。在县南七里。故汾东城。在今县东北一百二十里。荀城。《冀州图》云：“荀城。在县西十五里，即重耳所居之所。”蜚亷城。蜚亷事纣所居，有城存。长修故城。《郡国县道记》云：“绛西北三十里长修古城是，汉高帝十一年封杜恬为侯国。”后汉省。故城南有修水，西流入。旋台。夏桀所造，言可回旋。羲和庙。在州内。殷之巫咸、晋之赵盾，皆有庙存。
曲沃县。东五十里。旧十乡，今五乡。本晋旧都，绛县地。汉以为绛县，属河东郡。今县南二里绛邑故城是也。后汉加邑字，属郡不改。晋改属平阳郡。后魏孝文帝于今县东南十里绛山北，置曲沃县，属正平郡，因晋曲沃为名。周明帝移乐昌城于今县南七里乐昌堡。隋开皇三年，罢正平郡，改属绛州；十年，又移于绛邑故城，即今治也。绛山。在县南十三里。出铜铆。《开山图》：“绛水出绛山东谷，东距白马山。”浍水。经故城西南，流合绛水。汾水。西南去县二十二里。北自太平县来。绛邑故城。汉绛县。本春秋晋都新田也。在县南二里。《左传》：“晋人谋去故绛，欲居郇瑕氏之地。韩献子曰：‘土薄水浅，不如新田有汾、浍以流其恶。’遂居新田。”汉以为县，属河东郡。周勃封为绛侯，即其地也。陉庭故城。在县西北。《左传》曰：“曲沃武公伐翼，次于陉庭。”台骀神祠。在县西南三十六里。《左传》云：“晋侯有疾，卜人曰：‘台骀为祟。’问于子产曰：‘昔金天氏有裔子曰昧，为玄冥师，生允格。台骀能业其官，宣汾、洮，障大泽，以处大原。’帝用嘉之，封诸汾川，沈、姒、蓐、黄，实守其祀。今晋主汾而灭之，由是观之，则台骀，汾神也。盖晋都绛时所立也。天井水。一名石槌水，二水皆经曲沃之地，又《水经注》云：“天井水西径尧城南，又西流入汾。”桐乡城。《尚书》云： “伊尹放太甲于桐宫”，是此地，在县西南。程公祠。在县界。《郡国志》云：“龙头城有程公祠，即晋贤士程子华与孔子相逢，倾盖接毂，与语孔子，以束帛赂之死，葬于此而冢存。”晋里克墓。在县界五里。骊姬冢。在县界。晋献公夫人谗公，杀太子申生者。
太平县。北四十五里。旧十五乡，今五乡。本汉临汾县地，属河东郡。自汉迄魏皆同。后魏太武帝于今县东北二十七里太平故关城置泰平县，属平阳郡。周改为太平县，因关为名。隋开皇三年，罢郡，改属晋州；十年，来属。隋理在今县东北三十里，太平故城是也。唐武德元年，移于今理东北二十七里太平关城。贞观七年移于今理。汾水。北自临汾县界来，在县东二十九里。太平故关城。后魏太平县地，在县北二十七里。隋开皇七年，自此移太平县于今理北三十里太平故城；大业三年，于此置太平关；隋末废。武德元年，又自太平故城移县理此；贞观七年，移于敬堡，今理是也。白波垒。在县东南一十二里。后汉末，灵帝中平六年，黄巾余贼郭大等，于西河白波谷寇太原，于此筑垒。子竒垒。在县东三十里。《十六国春秋》曰：“后秦王姚兴遣弟安北将军义阳公平，字子竒，与征虏将军狄伯支等步骑四万伐魏，攻平阳，陷之，遂据柴壁。魏军大至，截汾水以守之，平大败，将麾下三十骑赴汾水而死，狄伯支等十将四万人皆为魏所擒。”今按：此垒西临汾水，垒侧尚有柴村，子竒投汾即此处也。赵盾祠。在县西南一十八里。李牧祠。在县东北一十三里。晋公孙杵臼墓并程婴墓。并在县南二十一里赵盾茔中 。唐城。尧年十六封唐侯于此。
翼城县。东北一百里。旧十八乡，今六乡。本汉绛县地，属河东郡。自汉至魏不改。后魏明帝置北绛县于曲沃县东，属北绛郡。周、齐不改。隋开皇三年，罢郡，改属晋州；十六年，改为翼城县，属绛州，因县东古翼城为名也。义宁元年，于此置翼城郡，县属焉。唐武德元年，废郡置浍州；四年，废浍州，县属绛州。浍高山。一名祥高，在县东南二十五里。其山出铁。又《郡国志》云：“晋平公与齐景公至浍上，有犬狸身狐尾，随平公之车。”即此城也。骊姬冢在其下。浍水。在县南二十里。羊角山。在县东三十里。乌岭山。在县东七十五里。山南、北有长岭，岭上东、西有通道，即《穆天子传》云“钘蹬”，即此也。故翼城。在县东南十五里。晋故绛都也。《左传》曰：“曲沃，庄伯以郑人、邢人伐翼。”《诗谱》曰：“穆侯迁都于绛，曾孙孝侯改绛为翼，翼为晋之旧都。”后献公又北广其城方二里，又命之为绛。故唐城。在县西二十里。《都城记》：“唐国，帝尧之裔子所封也。”引《春秋》：“夏后孔甲时，有刘累者，以豢龙之术事孔甲，夏后嘉之，赐氏曰御龙，以更豕韦之后。及龙一雌死，醢之以食夏后，既而更使求之，不得，惧而迁于鲁县。夏后盖别封刘累之孙。至成王之时，唐人作乱，成王灭之，而封其弟太叔虞，更迁唐人子孙于杜，谓之杜伯，即范会所言“在周为唐杜氏”，然则唐是叔虞初封之处。至唐叔子爕北徙晋水之阳，因改曰“晋”。古荧庭城。在县东南八十五里。《春秋》襄公二十三年：“齐侯伐晋，取朝歌，为二队，入孟门，登太行，张武军于荧庭。”杜预注云：“张武军，谓筑垒壁。荧庭，晋地，然形似□ 。”此城盖齐侯所筑也。郦善长《水经注》云：“紫谷水东出白马川，西径荧庭城南，而西出紫谷，与干河合，即教水之支川也。”按：此城与紫谷相当，是古荧庭也。晋厉公墓。在县东南一十六里。高一丈六尺，葬在翼城东门之后。杜预注云：“不以君礼葬。”按：绛县晋文墓高一十丈，厉公不以礼葬，故小墓耳。障壁城。后魏北绛郡及北绛县也。
稷山县。西四十九里。旧十六乡，今六乡。本汉闻喜县地，属河东郡。自汉迄晋不改。后魏孝文帝于今县东南三十里，置高凉县，属高凉郡。周文帝移高凉县于玉壁，属郡不改。其玉壁在县西南一十二里。隋开皇三年，罢郡以县属绛州；十八年，改为稷山，以县南稷山为名。唐末，属河中府。后唐同光二年，割隶绛州。稷山。在县南五十里。《左传》曰：“晋侯理兵于稷，以略狄土。”杜预注： “今河东闻喜县西有稷山。”即此地也。汾水。东自正平县界流入，在县南五十里。玉壁故城。在县西南一十二里。后魏大统四年，东道行台王思政表筑玉壁城，因而自镇之 ；八年，高欢寇玉壁，思政有谋略，攻竟不克。即谓此。稷祠。在县南五十里稷山上。清原城。《冀州图》云：“在县西北二十里，晋文公搜作三军之所。”羲和墓。在县东北十七里。尧时，羲氏、和氏掌天地之官。
绛县。东南八十里。旧十乡，今四乡。本汉闻喜县地，自汉迄晋同。后魏孝文帝置南绛县，其地属焉，因县北绛山为名，属正平郡。孝庄帝改属南绛郡，县理车箱城，今县南十里车箱城是也。恭帝去“南”字，直为绛县。开皇三年，罢郡，改属绛州。武德元年，自车箱城移于浍州；四年，废浍州，属绛州。教山。今名効山，亦名罩山。在县东南八十五里。《山海经》云：“教山。其山多玉而无石，教水出焉。”备穷山。在县东北二十五里。出铁铆，穴五所。绛水。一名沸泉水。出绛山东谷，县流奔壑一十丈许 ，青崖若点黛素，湍如委练，极为奇观。水西北注于浍。《史记》称：“智伯率韩、魏引水灌晋阳，不没者三版。智氏曰：‘吾始不知水可以亡人之国，今乃知之。汾水可以浸平阳，绛水可以浸安邑。’于是，韩、魏之君共杀智伯。”水在县北一十四里。晋文公墓。在县东北二十里。《左传》曰：“文公卒，将殡于曲沃，出绛，柩有声如牛。”唐贞观十一年，诏致祭，禁樵苏。太阴山。在县东南十里。崖壁峭絶，阳景不到，因曰“太阴”。绛山。在县西十八里。西入闻喜县界，东距白马山。圣水。在县西十里。疾者饮辄愈，耆老相传云：后魏太和六年，土人杨斛因耕，忽有三泉，黯然不流，汲一泉，二泉辄动，亦如苦县九井，汲一井而八井泉动，即此类也。古里车箱城。去县东南十里。在太阴山北，四面悬絶。西魏大统五年，修其城，东西长形如车箱，因名。禹庙。夏禹之庙，始皇庙亦在此。禹台。夏禹之所立。璇台。琼室。在城南门，夏桀造。
垣县。东南一百一十里。旧六乡，今四乡。本河东郡之县名，其地即周、召分陜之所。今县东北六十里，有邵原祠庙下古棠树。《春秋》襄公二十三年：“齐侯伐晋，取朝歌，为二队，入孟门，登太行。张武军于荧庭，戍郫邵。”杜注云：“晋邑。”《晋书•地理志》云：“汉属河东郡，后魏献文帝皇兴四年，置邵郡于阳壶旧城。”西魏大统三年，置邵州，移于今所。隋大业三年，废邵州，置垣县，以其地近故垣城，因以名县。义宁元年，置邵原郡。唐武德元年，改为邵州；贞观元年，州废，县入绛州；龙朔二年，隶洛；干封二年，还绛；天授三年，却属洛；长安二年，还绛；贞元三年，入陜；元和三年，又归绛。王屋山。在县东北，沇水所出。鼓钟山。在县东北六十里。《山海经》云：“鼓锺之山，帝台之所，以觞百神。”黄河。孟津水。在县南门五步，从平陆县东雍州谷口，经王屋山至县界。古阳壶城。南临大河。《左传》：“襄公元年春，晋围宋彭城，晋人以宋五大夫在彭城者，归寘诸瓠丘。”杜注云： “晋地，河东东垣县东南有壶丘。”《水经注》云：“清水又东南，径阳壶城东，即垣县之壶丘亭也。”古清亷县。在县西北五十二里。后魏割闻喜安邑东界之人于清亷山北，置县，隶邵郡。隋大业二年，废。唐武德元年，复置；九年，废。古亳城。在县西北十五里。《尚书•汤诰》：“王归，自克夏至于亳，诞告万方。”即此也。古皋落城。在县西北六十里。一名倚箔城。按：《左传》闵公二年：“晋侯使太子申生，伐东山皋落氏。”杜注云：“赤狄，别种也。”《水经注》云：“清水东流，注皋落城北。”故垣县。在今县西北。汉为县城。东有白水，西南流，合清水。五户祠。在县西十七里。

太平寰宇记卷四十八

河东道九：慈州  隰州 
慈州
慈州，文城郡，今理吉乡县。《禹贡》冀州之域，赤狄廧咎如之国。在春秋时，晋之屈邑，献公子夷吾所居。事同重耳。晋里克败狄于采桑是也。六国魏之封域。汉为北屈县，属河东郡。汲郡古文：“翟章救郑，次于南屈。”应劭曰：“有南，故称北也。”魏、晋属平阳郡。东魏初，置定阳郡，幷置定阳县，值河西定阳胡人渡河居于此，立为郡，因以名之。至天平元年，以州南界汾水所经，故置南汾州。后周建德六年，又改南汾州为西汾州。隋开皇元年，改定阳郡为吉阳郡；三年，罢郡为县；十六年，改为耿州，以州南旧祖乙城为名；十八年，改为汾州，仍改定阳县为吉昌县。大业三年废，置文城郡。唐武德元年，复为汾州；五年，又改为南汾州。贞观八年，改为慈州，以州城内旧有慈乌戍为名。天宝元年，改为文城郡。干元元年，复为慈州。
元领县五。今三：吉乡，文城，乡宁。
二县废：仵城，倂入吉乡。吕香， 倂入乡宁。
州境：东西二百五十一里。南北二百一十二里。
四至八到：东至东京一千二百里。东南至西京七百二十五里。西南至长安六百八十五里。东至晋州二百四十里。南至绛州二百七十三里。西至黄河六十五里。正西微北至丹州一百七十里。北至隰州二百里。东南至绛州太平县一百九十里。西南至同州韩城县界一百七十五里。西北至延州二百九十里。东北至汾州五百里。
户：唐开元户：一万二千二百七十五。皇朝户：主五千三百一十一；客六百三十。
人物：无。
风俗：同晋州。
土产：蜡烛贡。赋：麻，布，緑矾，铁。

吉乡县，旧四乡，今五乡。汉北屈县地，属河东郡。左氏谓“屈产之乘”，即夷吾所居，古称此邑有骏马。今县北二十一里古城，即汉邑理于此。后魏孝文帝移于今州，置定阳郡，幷置定阳县，会有河西定阳胡人渡河居于此，因此为名。隋开皇三年，废定阳郡，置石州，其县属州。十八年，改定阳县为吉昌县。大业三年，改石州为离石郡，县属不改。唐贞观八年，改置慈州，县依旧属焉。后唐避国讳改吉乡。壶口山，在县西南五十里。《禹贡》曰：“冀州，旣载壶口，治梁及岐。”《地理志》云：“《禹贡》壶口山，在北屈县东南。”风山，在县北三十里。上有穴如轮，风气萧瑟，未尝暂止，当风冲略不生草，故以风为名。黄河，北自文成县流入，去县六十里。羊求水，出羊求川，去县五十三里。姚襄城。在县西五十二里。本姚襄所筑，其城西临黄河，控带龙门、孟门之险，周、齐交争之地。齐后主武平二年，遣右丞相斛律明月、左丞相平原王段孝先破周兵于此城下，遂立碑以表其功，碑见存。齐氏又于此城置镇，隋开皇废，唐武德二年又置镇，九年废。城高二丈，周回五里。
文城县，西北六十五里，旧二乡，今一乡。本汉北屈县地，属河东郡。后魏孝文帝于此置斤城县，属定阳郡。隋开皇三年，罢郡置汾州；十六年，复于今吉乡县置耿州，改斤城为文城县，属耿州；十八年，又改耿州为汾州，县仍属之。大业三年，改汾州为文城郡，县属不改。石门山，在县北六十里。孟门山，俗名石槽，在县西南三十六里。《淮南子》云 ：“龙门未辟，吕梁未凿，河出孟门之上，大溢逆流，无有丘陵、高阜，名曰洪水。大禹疏通，谓之孟门。”《水经注》：云“风山西四十里河南孟门山 ，与龙门相对，即龙门之上口也，实为黄河之巨阨。”今按河中有山，凿中如石槽，束流悬注 ，七十余尺，兼孟津之名矣。文城故城，在县北三里。故老云：“此城晋文公为公子时，避骊姬之难，从蒲奔狄，因筑此城，人遂呼为文城。”石槽祠，在县西，临河，东岸即龙门也。蒲水，《冀州图》云：“蒲水从北龙泉郡入日斤川，注于河。”废仵城县，本汉北屈县地，属河东郡。后魏于此置仵城郡，领京军县，孝文帝改京军县为仵城县。隋开皇三年，废仵城郡，县改属文城郡。唐改属慈州。显德三年，倂入吉乡县。石门山，在县北六十里。其山石壁夹道如门，因以为名。横岭山，在县东六十五里。拓定故城。在县西一里。周保定四年置，以拓齐境，因以为名。周显德三年废。
乡宁县，东南五十里，旧二乡，今三乡。本汉临汾县地，属河东郡。后魏太武帝分临汾县置太平县，孝文帝又分太平县置昌宁县，属定阳郡。隋开皇元年，改定阳郡为吉阳郡，县仍属之；十六年，昌宁改属耿州；十八年，又属汾州。大业二年，改汾州为文城郡，县仍隶焉。唐又属南汾州。贞观八年，改为慈州，县又属焉。后唐改为乡宁。两乳山，在县西南七十里。山有两岫，望如乳形，因以为名。黄河，北从吉昌县界流入，去县七十九里。倚梯故城，在县西南一百五里。累石为之，东、北两面据岭临谷，西、南二面俯眺黄河，悬崖絶壁百有余尺，其西南角即龙门之上口也。以城在高岭，非倚梯不得上，因以为名。城中有禹庙。后魏孝文帝西巡，至此立碑，碑今见存。禹庙，在县西南一百五里龙门东岸上，其碑是后魏孝文帝所立。晋荀息墓，在县东北一十六里。废吕香县，本汉临汾县地。按《郡国县道记》云：“吕香，本汉之北屈地。”或谓之临汾地，则误矣。后魏太和四年，于此置京军县。仵城郡即仵城县，孝文帝改为平昌县。隋开皇十六年，省平昌入仵城县。义宁元年，于今县东二十里又置平昌县，因后魏旧名。贞观元年，改为吕香县，以旧吕乡镇为名。高宗上元三年，移于今理是也。周显德三年，幷并入乡宁县。马头山，在县南六十里。其山峭嶷如马首，因以为名。横岭山，在县西北六十一里。骐邑，《郡国县道记》云：“骐，汉县，后汉省。武帝封属国，驹几为侯。”《汉志》云“侯国”，又《表》注称“在北屈界旧地”。书幷失所，在今郡东一百四十里，则今邑是也。按县东南约六七十里有马头山，盖山形似马，因以为名。骐则马之骏异，盖县因山取名，即知今地是也。

隰州
隰州，大宁郡，今理隰川县。《禹贡》冀州之域。春秋时晋地，七国时属魏。《左传》曰：“晋骊姬使外嬖梁五与东关嬖五，言于公曰：‘蒲与二屈，君之疆也，不可以无主。’乃使重耳居蒲城。”注曰：“蒲，平阳蒲子县也。”按重耳所居，今州北四十里，隰川县界北蒲故城是也。七国时属魏，《史记》：“魏地东尽河东、河内，又曰西河，魏文侯所兴，吴起为西河守，政化大行。文侯旣卒，公叔谮之于武侯，吴起曰：‘吾恐西河将为秦有。’遂奔楚，未久，西河果入于秦。”按魏西河，今胜州富昌县所理。秦为河东郡地，在汉为蒲子县，属河东郡。后魏初属仵城郡。孝文改蒲子为长寿县 。太和十二年，于此置汾州。周宣帝大象元年，于今州东百步置龙泉郡。开皇五年，改为隰州。大业三年，又改为龙泉郡。武德元年，又为隰州。领：隰川、温泉、大宁、石楼四县；二年置总管府，领隰、中、昌、南汾、东和、西德六州；三年又置北温州属焉。贞观元年，省中、昌、西德、北温四州，又以废昌州、蒲县来属，仍督隰、南汾、东和三州；三年废都督府，又以废东和州永和县来属。天宝元年，改为大宁郡。干元元年，复为隰州。《尔雅》云：“下湿曰隰。”以州带泉泊下湿，故以隰为名。
领县六：隰川，蒲县，温泉，永和，石楼，大宁。
州境：东西二百九十四里。南北二百九十八里。
四至八到：东至东京一千一百四十里。南至西京七百五十里。西南至长安九百九十里。东至汾州灵石界一百六十里。西南至延水县界一百三十四里。南至慈州文城县界一百二十八里。北至石州平夷县界一百七十里。东南至晋州临汾县界一百八十五里。西南至慈州文城县界一百三十里。东北至石州界平夷县一百八十里。西北至绥州界延福县黄河一百八十五里。
户：唐开元户：一万八千五百八十三。皇朝户：主八千七百五十八；客七百七十三。
风俗：其人本号部落，久归汉法。
人物：无。
土产：蜜，蜡，胡女布，已上旧贡。龙须席，出温泉县。芜荑，甚佳。不产丝蚕。

隰川县，旧六乡，今四乡。本汉蒲子县。《地理志》：“蒲子县，武帝置。”属河东郡，后汉同。魏少帝分河东置平阳郡，蒲子县属焉，至晋不改。《十六国春秋》曰：“刘元海僭号称汉，初理于蒲子，后徙平阳，又于此置太昌郡，以蒲子属焉。”周宣帝大象元年，改置长寿县。隋开皇十八年，改为隰川县，县南有龙泉下隰，因以为名，属隰州。髑髅山，古战场也。紫川水，源出隰川县东，与黄栌水相近。日斤川州城，在日斤川内。石马山，在县东北五十里。山下有石马，因名。古长守城，在州北三十五里。唐贞观二年，袭逐北冀谷山上部落，于此置寨，下有仙洞直至代州。蒲水，源出县东北蒲川石楼山，经县西，又南流入大宁县界。黄栌谷水，出县东北黄栌谷。蒲邑故城，在今县北四十五里。晋公子重耳邑也，事已具上。蒲子故城，在县东北一里，汉蒲子县。长寿故城，在县北四十里。后周置，隋改为隰川县。龙泉故郡城，在县东一百三十步，周龙泉郡也。故横城，在县南三十五里。隋仁寿四年，杨谅作逆，遣伪将吴子通屯兵筑城于此，横絶蒲川道，因以为名。
蒲县，东南九十里，依旧四乡。本汉蒲子县地，自汉至晋不改。后魏孝武帝于东南五十里置石城县，寻废。后周大象元年，于石城故县置蒲子县，取古蒲子县为名。隋开皇元年，又移县于今县东北三十里故箕城置。大业二年，又移于今县西南二里，仍改为蒲县。唐武德元年，移于今理。孤山，在县北三十里黑儿岭下。其山不广，故号孤山。蒲谷川，在县东北五十里。从黑儿岭下分水合流入洛阳川。长命谷，在县东北一里。其谷长十一里，无水，在恩多原，俗呼为长命谷。黑儿岭，在县东北五十五里。从五鹿山下至口东，长五十里，昔有刘黑儿居此。晋文公庙，在县西南坡上。唐武德二年置庙。五秃山，在县东北五十里。山少草木，故名五秃，周回七十七里。仵城故郡城，在县西南六十三里。后魏石城县，周废。石城故县城，在县西南二里。隋蒲县，武德元年移于东北二里，今县理是也。
温泉县，北一百六十里，旧四乡，今五乡。本汉土军县之地，后魏于故土军县东七十里置新城县。《地形志》云：“新城县属吐京郡，太武帝改名岭东县，太和二十一年又改为新城县。”隋开皇三年，废吐京郡，以新城县属汾州；五年，改汾州为隰州，县属不改。唐武德三年，于县东南四十里置北温州及温泉县，因县南温泉为名。贞观元年，省北温州，县属隰州。远望山，一名可寒堆，在县西七十里。高五里，周回七十里。西阳泉水，源出县东北，去县十里。温泉，在县廨宇东北五十步，有池方圆十二步，其水冬温夏冷，因曰温泉，今有五龙神祠。屈骨山，在县南高岭，煎炼緑矾之处。天井关，在太行山上。魏武转输之道，羊肠是也，接晋阳界。杀谷，白起杀赵括之谷。新城故县城，在县西南七十里，后魏新城县也。高唐故县城，在县东南十五里，唐武德三年于王庄堡置。高唐县，属北温州，贞观元年废。
永和县，北一百里，依旧三乡。本汉狐讘章涉切。县之地，属河东郡，后汉省。今县西南三十五里狐讘故城，是汉理所。曹魏初别置狐讘县，属河东郡。后魏太延二年，省。高齐武平元年，于曹魏狐讘城置临河郡及临河县，属汾州。隋开皇三年，废郡；十八年，改临河县为永和县，以县西南永和关为名。大业三年，罢隰州置龙泉郡，又属焉。贞观二年，改属隰州；十一年，移理仙芝谷西，即今县理也。楼山，在县东南二十二里。黄河，西北自石楼县界流入，东去县六十里，南入大宁县界。索陁谷水，在县西北，去县三十里，西注仙芝谷。双山，在县东二十里，二山各高千余尺，峰巌秀异，因名双山。永和关，在县西南九十五里。狐讘故县城，在县西南三十五里。石羊故城，在县西南五十里。后魏太武筑置石羊军，孝文移军于汉狐讘城，其城遂废。楼山故县，在县南十五里，武德二年置，县东有楼山，因名。贞观初废。
石楼县，西北一百六十里，元管二乡。本汉土军县，属西河郡，晋省。后魏孝文帝太和二十一年，于此城置吐京郡，领岭东、岭西二县，属汾州。《水经注》云：“吐京郡，即汉土军县也，盖胡俗译言，音讹变。”故曰吐京郡也。孝昌中陷贼，寄理西河。隋开皇三年，废吐京郡，以吐京、新城二县属汾州；五年，又以吐京县属隰州；十八年，改吐京为石楼县，因县东石楼山为名。大业三年，罢隰州为龙泉郡，县属不改。唐武德二年，于此置西德州，石楼县属焉。贞观元年，废西德州，又属东和州；二年，州省，县属隰州。石楼山，在县东南六十里。《水经》云：“蒲水出石楼山下。”团圆山，在县西北三十里。东西一百八里，其山顶高而团圆。团城，在县内，兼有吐京城。百井谷，在县西六十里团圆山分水下，西流八十里入黄河。耆老云：“泉脉约百井。”小蒜谷，在县西北三十里。出团圆山，有圣女泉，北流六十里入黄河。屈产泉，在县东南四里。土人相传 ，昔有白马母饮此泉，生得龙驹。《春秋》曰：“晋献公以屈产之乘假道于虞，以伐虢。”盖此地生良马。黄河，在县西一百一十里，北从石州界下，合吐京谷至上平关南流。龙泉，出县东南十里，山下牧马多产名驹，故得龙泉之号。县理城，汉土军城也，其城圆而不方，俗谓之团城。 
大宁县，西南六十八里，旧四乡，今二乡。汉北屈县之地也，属河东郡。后魏太武帝于今县东南六十里置仵城县，寻废。周武保定元年，于废仵城县西三里置大宁县。隋开皇二十年，移理废浮图镇，即今县理。大业二年省，倂入仵城。唐初，于隋大宁县故城复置。武德二年，复于此置中州，以此县属焉。贞观元年，废中州，大宁县属隰州。孔山，在县西北二十五里。耆老传云：“此山顶上有孔如车轮三所，东西相去二丈，其深不测，因以为名。”日斤川，在县内。从隰川县及蒲县两界水并呼日斤川，其水屈曲入黄河。退过谷，在县东北二十五里，耆老云：“其谷内草，牛马食之常痩，因名退过谷。”其水流入日斤川。二龙窠，大历十一年，黄龙养子于此山。今县南三里，其窠半崖之，上有枯龙形，其小龙窠在大龙窠南三百步。二龙窠水，在县西南六十六里。北从永和县界南流入当县，郄入慈州文城县界，其水峻急，不通舟船。《禹贡》：“导河积石，至于龙门。”卽此龙门地也。浮图鎭，齐河清四年筑，隋移大寜县理此，卽今县理是也。

太平寰宇记卷四十九

河东道十：代州  宝兴军  云州
代州
代州，雁门郡，今理雁门县。古唐国之地，《禹贡》冀州之域。历代所属与并州同。春秋为晋地。其后三卿分晋，其地属赵，即赵有代、句注之北是也。按《河东记》云：“代、句注在州西北三十五里，雁门县界西径山也。”初赵襄子杀代王而取其地，至赵武灵王破林胡、楼烦，筑长城自代傍阴山下至高关为塞，而置云中、雁门、代郡。后北境复属燕，秦庄襄王三年攻狼孟，取三十七城，即此地。秦并天下，为太原、雁门二郡之地，又云：“始皇十三年，移楼烦郡于善无县。”今句注山北下馆城是也。故《续汉书》云：“雁门郡领县十四，理阴馆，汉因之。”《后汉书》云：“建安二年，又立新兴郡于太原北界，后废之。”汉末，匈奴侵边，其地荒废。魏文帝移雁门郡南度句注，置广武城，即今州西故城是也。晋如之。后魏置梁城、繁畤两郡于此，寻废之。明帝又移置广武东古上馆城内，即今府城是也。后周置肆州。大象元年，自九原城移肆州于此。隋开皇五年，改为代州，取古代郡为名。大业中，改为雁门郡。隋末丧乱，陷于寇境。唐武德元年，置代州总管，管代、忻、蔚三州。代州领雁门、繁畤、崞、五台四县。五年，废总管。六年，又置。管：代、忻、蔚、朔四州。贞观四年又督灵州，六年又督顺州，十二年，省顺州，以懐化县来属。今督：代、忻、蔚、朔、灵五州。高宗废懐化县，证圣元年置武延县，天寳元年改为雁门郡，依旧为都督府，干元元年复为代州。
元领县五：雁门，五台，崞县，繁畤，唐林。
州境：东西三百二十里。南北二百二十八里。
四至八到：南至东京一千七百里。南至西京一千三百三十里。西南至长安一千六百里。东至蔚州二百六十里。南至太原府五百里。西至岚州界一百六十里。北至朔州界一百四十六里。东南取崩石岭至镇州五百四十里。西南至忻州二百五十里。西北至朔州二百二十四里。东北至蔚州四百里。
户：唐开元户：一万五千七百七。皇朝户：主三千五百六十七；客二千四百一十五。
风俗：雁门，并州属郡也，其风俗与太原略同。然自代北至云、朔等州，北临絶塞之地，封略之内，杂虏所居，戎狄之心，鸟兽不若，歉馑则剽劫，丰饱则柔从，萌报寃仇 ，号为难制，不惮攻杀，所谓袵金革死而不厌者是也。纵有编户，亦染戎风，比于他邦，实为难理。
人物：周党。字伯况，广武人。少孤，为宗人所养，征为议郎，以病去职，居渑池也。王覇。字儒仲，太原广武人。少有清节，建武中征到，称名不称臣，有司糺之，问其故，对曰：“天子有所不臣，诸侯有所不友。”赵至。字景眞，代州人。郝隆。字佐治，崞人，无书不读。
土产：麝香，天花，豹尾，地菜，鵰翎，贡。赋：麻，布，青碌，贡。长松子。

雁门县，一十二乡。本汉广武县地，属太原郡，后汉改属雁门郡。隋开皇三年罢郡，县属肆州。后改肆州为代州，县属不改。十八年改广武县为雁门县，避太子之讳也。又《图经》云：“邑地井泉咸苦，民皆负辇远汲。魏牵招为郡凿原为渠，注水城内，迄今民頼其益。”垒头山，在县西北六十里，即句注陉西北三十五里山也。石鼓山，《郡国志》云：“代郡石鼓在山下横卧，高一丈八尺，腰细有过绳处。”覆宿山，一名牛心山 ，一名伏牛山，在县东南十五里。夏屋山，一名下壶山 ，又名贾屋山，在县东北三十五里。《史记》云：“赵襄子北登夏屋，诱代王，使厨人操铜枓音主。击杀之，遂有代地。”句注山，一名西陉山，在县北三十里。《尔雅》为 “北陵、西隃、雁门”是也，注云：“即雁门山也。”《水经注》云：“雁门郡，北对句注、东陉，其南九塞之一也。晋咸宁元年句注碑曰：‘盖北方之险，有卢龙、飞狐，句注为之首，天下之阻，所以分别内外也。’汉高祖欲伐匈奴，不从娄敬之说，械系于广武，遂踰句注，困于平城，谓此也。”滹沲水，在县南。河神祠，在县南。开皇九年，并州刺史张说奏置。龙泉水，源出县西北平地，《水经注》云：“龙泉，出雁门县西平地，其大三轮，泉源涌沸，腾波奋发，以巨石投之，水辄喷出。”亦云潜通燕京山之天池也。常溪水，《郡国志》云：“雁门有常溪水。”广武故城，汉故广武县城，今在郡西南，汉高祖械系娄敬于此地。后败，寻封敬以侯之。又《冀州图》云：“广武县城，在句注陉南口之南二十里。”灵丘故城，《郡国志》：“雁门灵邱县，有捣药溪是也。”故平城县城，后汉末立，故县城在西南。参合城，汉代郡之县名，柴武斩韩王信于此地，后废县城存。枣户城，《隋图经》云：“初筑此城，以地多枣树为名。”土人云：“此枣多输北京。”武州城，在县西六十里。东魏置武州，领吐京、齐、新安三郡，以统军户。齐改曰北灵州是也。东陉关，地甚险固，在郡南二十里。西陉关，在县西北五十里。武州塞，在雁门。汉武时，单于将十万骑入武州是也。拓跋陵。郅都墓。《郡国志》云:“汉郅都为雁门太守，匈奴惮之，不敢近塞。葬雁门，墓侧古栢五千余株，今号曰郅君栢。”
五台县，东南一百二十里，今五乡。本汉虑音胪。虒音夷。县，属太原郡，因虑虒水为名。晋省，后魏孝文帝复置，即今理是也，属新兴郡。高齐改属雁门郡。隋大业二年改为五台县，因县东五台山为名。五台山，在县东北一百四十里。《水经注》云：“五台山，五峦巍然，故谓之五台。晋永嘉三年，雁门郡葰音琐。人县百余家避乱入此山，见山人为之先驱，因而不返，遂宁岩野。往还之士，稀有望见村居者，至诣访，莫知所在，故俗人以此山为仙者之都矣。”中台山，山顶方三里，近西北陬有一泉，水不流，谓之太华泉，盖五台之层秀。《仙经》云：“此山名紫府，常有紫气，仙人居之。”《内经》以为“清凉山”。圣人阜，《水经注》云：“滹沱水东流经圣人阜，阜下有泉，泉侧石有十二手迹，其西覆有二脚迹，甚大，莫穷所自。在县西南四十八里。仙人山，在县东南五十里。石岩上有人坐迹，山腹石上有手迹，山下石上有双脚迹，皆西向立。”浑河，出枝回山。虑虒水，在县北十五里，源出县界，汉因此水以立县。张公城。十六国时，石勒将张平筑城，东有平碑。
崞县，西南十五里，八乡。汉旧县，因山为名，属雁门郡。汉末荒废，晋初又置，后魏改为石城县。至东魏，会置廓州于此，以廓辟土疆为称，寻废，分为广安、永定、建安三郡，以领军户。后齐省郡，又立北显州。后周废。隋开皇十年，改县为平寇。大业初，改为崞县焉。崞音廓。云中城，在县西一百里，即管涔之异名也。楼烦故城，汉为县，故城在今县东。石门关，在县西北八十里。滹沱水。在县东二百步。
繁畤县，东六十里，五乡。本汉旧县，属雁门郡。汉末匈奴侵寇，旧县荒废，晋又置繁畤县，后周省。隋开皇十八年，复置于今县东六十里大堡戍。大业十二年，移于武州城。唐圣历二年，以县在平川，难以固守，遂东移于今理。其城三面枕涧，东接峻坂，极为险固。泰戏山，一名武夫山，亦名平山，亦曰戍夫山，今曰派山，在县东南九十里。《山海经》云：“泰戏之山，滹沱之水出焉。”郭璞注云：“滹沱，出武夫山也。” 滹沱河。源出县东南孤阜山。《山海经》云：“滹沱之水，东流注于娄水。”《冀州图》云：“又经繁畤故城西三里与五泉合，又西南入楼烦界，又还入崞县，又入秀容界，东北入五台，南入恒山界。”
唐林县，西南一百一十里，九乡。本汉光武县地，唐证圣元年，分五台、崞二县于忻、代州二州界置武延县。神龙以后，改为唐林县。梁开平二年，改为白鹿县。后唐同光初，复旧。晋改为广武，后复旧。连枷棒山，在邑界。滹沱水，在县东。

寳兴军
寳兴军者，本代州烹银之冶务。刘继元割据之时，建为寳兴军，地属五台山寺。皇朝平河东，因之不改。

云州
云州，云中郡，今理云中县。《禹贡》冀州之域。虞及周属并州之地。春秋时为北狄地。战国时其地属赵，其后武灵王自代至高阙为塞，置云中、雁门、代郡。今州即秦雁门郡地，在汉为雁门郡之平城县也。《史记》云：“汉七年，韩王信亡走匈奴，上自将逐之。遂至平城，为匈奴所围，用陈平秘计得出是也。”汉末大乱，匈奴侵边，自定襄以西，云中、雁门、西河遂空。曹操鸠集散亡，又立平城县，属新兴郡。晋又改属雁门，晋乱，刘琨表封猗卢为代王，都平城。后魏道武又于此建都，东至上谷军都关，西至河，南至中山隘门塞，北至五原，地方千里，为甸服。孝文帝改为司州牧，置代尹。孝文帝迁都洛邑，改置恒州。孝、昌之际，乱离尤甚，恒、代之北，尽为丘墟，高齐文宣天保七年置恒安镇，徙豪杰三千家以实之，今名东州城。其年废镇，又置恒州。周武平齐，州郡并废，又于其所置恒安镇，属朔州。自周迄隋，仍为镇也。隋乱陷贼，唐武德四年平刘武周，六年置北恒州，七年废。贞观十四年，自朔州北界定襄城移云州及定襄县于此。永淳元年，为默啜所破，移百姓于朔州。开元十八年，复置云州及云中县。天寳元年，改为云中郡，升大同军节度。干元元年，复为云州。后唐同光二年，复为大同军节度。
元领县一：云中。
州境：东西一百七十里。南北四百九十里。
四至八到：南至东京。南至西京一千五百九十里。西南至长安一千九百六十里。东至天城军六十里。东至纳降守捉九十里。约与幽州分界。东至清塞城一百二里。东至桑干都督帐一百五十里。东取宁武妫州路，至幽州七百里。南至代州界一百六十里。西至都尖谷五十里。西至静边军一百八十里。北至长城三百里，即蕃界。北至土河四百里。东南至胜州四百里。西南至神堆栅九十里。西南至太原七百里。西北至蕃栅一百六十里。正西微北至单于都护府三百里。东北至阳河曲三百四十里，即蕃界。
户：唐开元户：三千一百六十九。
风俗：同代州。
人物：无。
土产：鵰翎，羊马，苁蓉，牦牛尾。贡。《郡国志》云：“云中、五原，唾出口成冰。”言苦寒也。

云中县，七乡。本汉平城县，属雁门郡。汉末大乱，其地遂空。魏曹操又立平城县，属新兴郡。晋改属雁门郡。后魏于此建都，属代尹，孝文帝改代尹为恒州，县属不改。隋为云内县之恒安镇。武德六年，置北恒州。贞观十四年，自朔北定襄城移云州于此置，因为定襄县。永淳元年，为贼所破，因废云州及县。开元二十年，与州复置，仍改为云中县。单于台，在县西北四百二十里。汉武元封元年冬，制曰：“南越、东瓯咸服其辜，西蛮、北夷颇来辑睦，朕将巡幸边垂，择兵振旅，躬执武节，置十二部将军，亲帅师焉。”行自云阳北，歴上郡、西河、五原，出长城，北登单于台，至于朔方，临北河，勒兵十八万骑，旌旗经千余里，威镇匈奴。遣使者告于单于曰：“南越王头已悬于汉北阙矣。单于能战，天子自将兵代边；不能，亟来臣服。何但亡匿幕北寒苦之地为！”匈奴詟焉，盖其处也。都田贵山，《郡国志》云：“后魏行宫在此山，俗曰河头殿也。”火山，在县西五里，《水经注》云：“西溪水道源火山，山有火井，南北七十步，广减尺许，深不见底，炎势上升，常若雷之发响。以草爨之，则烟腾火发。其山以火从地中出，亦名荧台。井东五、六尺有汤井，广轮与火井相状，热势亦同，以草内之则不然，皆沾濡露结，故俗以汤井为目。井东有火井祠，岁时祀之。井北百步，有东西谷，广十许步。南岸下有风穴，其大容人，其深不测，穴中肃肃常有微风，虽三伏亦须重裘，凛冽人不可当。”奚望山，在郡东一百里。采掠山，后魏孝文帝掠地之处，在郡东。白登台，在县东北三十里。《汉书•匈奴传》：“冒顿南踰句注，攻太原。高帝自将击之，冒顿诱汉兵，汉兵北逐之，高帝先至平城，步兵未尽到，冒顿纵精兵三十万，围高帝于白登七日。”《冀州图》云：“古平城，在白登台南三里，有水焉。其城东西八里，南北九里。”白道泉，《郡国志》云：“白道高坂，有土穴出泉，即古曲谓之饮马长城窟。”金河水，《郡国志》：云“云中郡有紫河镇，界内有金河水，其泥色紫，故曰金河。”街河水，《水经注》云:“ 云中街河水，西南合桑干河水。”君子津，《冀州图》云：“云中郡南有君子津。”即大河之津。又《冀州图》云：“河水西从榆林郡界入，至州西南入马邑郡界。”乙速狐，《隋图经》云：“乙速狐，代郡之浸名也，源出马邑郡南。”林胡，此州即古云中郡林胡之地。赵武灵王破林胡、楼烦以置此郡。善无城，后魏善无县，隋废，今故城存。桐过县城，《冀州图》云：“桐过城，在郡西五十里。汉为县，即中部都尉理所。”武进故城，东百四十里，汉西部都尉理所也。班氏故城，汉为班氏县，《地理志》“属代郡”。又《郡国志》“俗名去留城”，今废，城存。北学城，镇北四十里，汉右部都尉理所。云中故宫，后魏所都筑之，在故城东四十里。高柳、武周、桑干、东安阳、道人、且如、马城、平邑、阳原、昌平、参合、当城、柏山、永固，已上并汉旧县也。紫塞长城，《冀州图》云：“大同以西，紫河以东，横亘而东至碣石以来，绵亘千里。”崔豹《古今注》云：“秦始皇筑长城，土色皆紫，故曰紫塞。”阴山道，按《冀州图》云：“云中，周回六十里，北去阴山八十里，南去通漠长城百里，即白道川也。南北远处三百里，近处百里，东西五百里。”至良沃，沙土而黑，省功多获，毎至七月乃热。白道川，当原阳镇北，欲至山上，当路有千余步地土白如石灰色，遥去百里即见之，即是阴山路也。从此以西及紫河以东，当阴山北者，唯此道通方轨，自外道皆小而失次者多。青坡道，《冀州图》云：“青坡道，自平城西门东南四十里，西北出至纥真山，东北斜向平城西门山，东出经白登山南脚一百步，仍东回二十里出渇钵口，更北行六十里至阳门口，其道始逹。魏圣武田于山泽，神女自天降，圣武与之交，后期一岁，复会生一男，即神元，留之，上升而去。”神元即魏始祖也。按《入塞图》云：“从晋阳西北行百八十里至新兴，又西行二百五十里至马邑 ，又东北行二百五十里至平城，又直东行二百二十里至高柳城，又东行一百八十里至代郡城，又东北行一百七十里至大寗城，当涿郡怀戎县北三百里也。从大寗西北行百里至懐荒镇，又北行七百里至榆阙，又北行二百里至松林，又北行千里方至瀚海。又一道从平城西北行五百里至云中，又西北五十里至五原，又西北行二百五十里至沃野镇，又西北行二百五十里至高阙，又西北行二百五十里至郎君戍，又直北三千里至燕然山，又北行千里至瀚海，自晋阳至瀚海有此路。”又《冀州图》云：“引入塞三道，自周、秦、汉、魏以来，前后出师北伐唯有三道：其中道正北发太原，经雁门、马邑、云中，出五原塞，直向龙城，即匈奴单于十月大会祭天之所也。一道东北发，向中山，经北平、渔阳，向白檀、辽西，歴平冈，出卢龙塞，直向匈奴左地，即左贤王所理之处。一道西北发，自陇西，经武威、张掖、酒泉、敦煌，歴伊吾塞，直向匈奴右地，即右贤王所理之处。自晋阳以北，地势渐寒，平城、马邑凌源二丈，云中、五原积冰四五十尺，唾出口成冰，牛冻角折，而畜牧滋繁。纥真山，在县东三十里。虏语纥真，汉之言三十里，其山夏积霜雪。废单于都护府，秦汉时云中郡城也。唐龙朔三年，置云中都护府，麟德元年改为单于大都护府，东南至朔州三百五十七里。振武军。在县城内置，在长安东北三千三百五十里，去洛阳二千里。天寳时户二千一百，领县一，金河与府同置。

太平寰宇记卷五十

河东道十一
威胜军、大通监、平定军、岢岚军、火山军、宁化军
威胜军
威胜军。理铜鞮县。本潞州铜鞮县地。皇朝太平兴国二年四月于此建军，仍割铜鞮、武乡二县来属；至太平兴国六年，又割废沁州之沁源县以隶焉。 
领县三：铜鞮。武乡。沁源。沁州割到。
军境：东西二百二十里，南北二百四十三里。
四至八到：东南至东京新置军未有里数。东至黎城县一百五十六里。西至大通监绵上县九十里。南至屯留县一百四十三里。北至辽州榆社县一百五十三里。东南至襄垣县一百五里。西北至绵上县一百二十五里。西南至和川县二百三十二里。东北至辽州辽山县二百二十里。
户：旧户属潞州。皇朝户：主四千一百七十二，客三百二十七。
风俗：同潞州。
土产：人参。贡。

铜鞮县，元十二乡。本汉旧县，以铜鞮水为名。春秋时晋别邑。《左传》：“郑伯如晋，晋人执诸铜鞮。”晋《太康地记》云：“铜鞮，故晋大夫羊石赤邑，时号赤，为铜鞮伯华。”汉以为县，置铜鞮 ，属上党郡。隋开皇十六年，改属沁州；大业二年，省沁州，复还潞州。唐武德六年，属韩州；贞观十七年，州废，复入潞州。●阏与城，今名乌苏城，在县西北二十里。《史记》：“秦襄昭王三十八年，秦伐韩军于阏与。赵王问赵奢，奢对曰：‘其道远险狭譬，犹两鼠鬬于穴中，将勇者胜。’王乃令赵奢将救之。大破秦军，遂解阏与之围。”《汉高纪》曰：“韩信破代，擒代相夏说于阏与。”孟康注：“邑名在上党涅县也。” ●断梁城，在县东北三十里。下临深壑，东、西、北三面阻涧，广袤二里，俗谓断梁城。●铜鞮山，在县二十里，本名尧山。天寳六年，勅改为铜鞮山。山高一千五百五十尺。●铜鞮水，《水经注》云“铜鞮水出覆斧山，经襄垣县道”是也。又《冀州图》云“乌苏城在县西北二十里，有铜鞮水”是也。●故甲水城，隋开皇十八年置甲水县，故城在今县北七十里。●石梯山，在县西南七十里。《水经注》云：“铜鞮西有梯山，高一千九百尺。” ●铜鞮城，在县南十五里。本晋铜鞮宫，《上党记》云：“铜鞮有晋宫阙，犹存。”子产曰：“铜鞮之宫数里。” ●叔向墓，在县东一十八里。●晋大夫羊舌伯华墓，在县南六十里。晋《太康地记》云：“铜鞮，晋大夫羊舌食邑，时号曰铜鞮伯华。”墓高一丈五尺。
武乡县。东北六十里，旧八乡，今七乡。本汉涅氏县地，属上党郡。晋始置武乡县，属乐平郡 。石氏分上党郡涅、沾二县置武乡郡，县属焉。后魏太和十五年，自故涅城移武乡郡于南亭川。隋开皇初废郡，县属潞州；十八年，置韩州县属焉。唐贞观十七年，废韩州县归潞州。《冀州图》云：“今理卽古榆社故城也。” ●侯甲山，今名护甲岭。《水经注》云：“涅县胡甲山有长岭，谓之胡甲岭。”刘歆《述初赋》云 ：“登侯甲而长驱。”是此也。●涅城，《冀州图》云：“涅城在县西六十里。”后魏初，于此立丰州。北齐改曰戎州。后周废之。●秃顶山，在县西北九十里。●石臼岭，在县北六十五里。●护甲水，在县西北八十八里。●鞞山，按：石勒曾于此闻鼓鞞声，因告其母，母曰：“汝作劳耳鸣，非有感也”。山在县东北六十里。●武乡水，在县西六十余步。源出辽州平城县南八赋岭，西南流入榆社县界武乡故城下，因名武乡水。
沁源县。西一百五里，旧管五乡，今五乡。汉谷远县地，原属上党。旧县在今县南一百五十步。沁源，孤远故城是也。按：《晋地记》云：“谷远，今名孤远，卽后代语讹耳”。后魏建义元年，于今所置沁源县，因沁水名之，属义宁郡。隋开皇三年，罢郡，属晋州；十六年，置沁州县来属。皇朝割隶军。●霍山，山阔，故歴于郡界太岳也，在县西七十八里。●沁水，在县东一里，北自绵上县界流入。●废沁州，本阳城郡，理沁源县，州之分域，自汉巳前，歴代所属与潞州同。又晋侯耀武德之墟，卽汉上党郡之谷远地也。按：谷远县，今在州南一百五十步，沁源县南孤远故城是也，语音讹，故谓之孤远耳。魏、晋因之。后魏属义宁郡。隋开皇初置沁州，炀帝废州为沁源县，以属上党郡；义宁元年置义宁郡，领沁源、铜鞮、绵上。仍分汾源置和川，凡四县。唐武德元年，改为沁州，因沁水为名；二年，分汾源置招远县；三年，省招远县；六年，以铜鞮属韩州。天寳元年，改沁州为阳城郡；干元元年，复为沁州。皇朝平伪晋，废沁州，以汾源县入威胜军，绵上县入大通监，和州县入晋州。

大通监
大通监。治交城县。本汉晋阳古交城之地，管东西二冶烹铁之务也。东冶在绵上县，西冶在交城县北山。唐天授二年，随县移于却波村，卽今理是也。先天二年，又置卢川县。开元二年废。
领县二：交城。绵上。
监境：东西一百六十里，南北一百九十里。
四至八到：东至东京缺。南至西京九百里。西南至长安一千二百二十里。东至清源县四十里。西至石州离石县二百三十里。北至楼烦静乐县二百三十里。东南至文水县四十五里。西南至文水县二十五里。西北至离石县二百二十里。东北至晋阳县一百里。
户：皇朝户：主二千七百九，客五百二十一。
风俗：同并州。
土产：鐡。柏子。出县北狐突山南，毎年采进。

交城县。旧十二乡，今四乡。本汉晋阳县地。齐于此置牧。隋开皇十六年，析晋阳置交城县，属并州，因县西北古交城为名。唐天授二年，长史王及善自山北古交城移就却波村置。●废卢川县，在县东北九十五里。唐天授二年，移交城于山南平川却波村置。开元二年，以卢川县非要冲，因废。●交城山，在县北一百三十五里，出磨石。●西山冶，在监西文谷内义泉社，去监六十里。此冶取狐突山铁矿烹炼。●少阳山，在县西南九十五里。《山海经》云：“少阳之山，酸水出焉。其上多玉，其下多赤银。”郭璞注云：“银之精者。” ●羊肠山。《郡国志》云：“万根谷山，卽羊肠坂也。”在县东南五十三里，石磴萦委若羊肠。后魏于此立仓，名羊肠仓。皇甫谧云：“羊肠塞在龙山，卽晋阳西北九十里古西河上郡置关于此。”隋炀帝大业四年，经此幸汾阳，改名深谷岭。今岭上有故石墟，俗云魏太武帝避暑之所。《地理志》云：“上党壶关亦有羊肠坂，在今潞州界。”不谓此也。●万根谷。《冀州图》云：“万根谷，卽向交城道，亦羊肠道也。” ●汾阳城，在县东北九十一里。后魏曰阳谷曲城。●童子谷，《隋图经》云：“在县东六十三里。”齐天保七年，有童子数人放牧，见山上巨石，遂发心，建佛像，高一百一十尺。●阳曲故城，在县西南七十里。开皇六年，改为阳直。●狐突山，在县西南五十五里，出铁铆。●汾水，西北自岚州静乐界流入。●文谷水，出县西南文谷。《水经》云：“文谷水，出大陵县西山文谷”。按：大陵县在今文水县北十三里大陵故城是也。发源此城，东南流入文水县界。
绵上县。旧四乡，今三乡。本谷远之地。晋省谷远，以其地属介休。隋开皇十六年，分介休县南界置此县，属沁州。取晋封介之推地为县名，卽绵上之地也。皇朝太平兴国四年，割属本监。●羊头山，一名谒戾山。在县东北五十里，沁水所出。●介山横岭，卽子推焚身之所。●沁水，一名少水。源出县东南二十四里覆甑山，南流入上党。又《左传》：“齐侯伐晋，戍郫邵，封少水。”卽谓此。注曰：“封晋尸于少水，为京观。”卽沁水也。●霍山，在县西八十里。

平定军
平定军。治平定县。本并州广阳县，皇朝平晋阳，以此县先归，于是乃立平定军。仍改广阳县为平定县，并乐平县以属焉。
领县二：平定。乐平。
军境：东南二百三十里，西北一百五十里。
四至八到：《图经》上未有至东西京里数。东至土堠岭一百五十里接镇州元氏县界。南至辽州和顺县界八十里。西至并州寿阳县界八十里。北至镇州平山县界九十里。东北至娘子关接镇州井陉县界九十里。东南至赵州赞皇县界一百二十里。西北至并州盂县界九十里。
户：旧户属并州籍。皇朝户：主一千七百五十六，客二百三十六。
风俗：同并州。
土产：同并州。

平定县。元五乡。本汉上艾县地，属太原郡。后汉属常山国。晋属乐平郡。后魏改上艾县为石艾县，属乐平郡。隋开皇三年，罢郡改属辽州；大业二年，省辽州后属并州。唐武德三年，又属辽州，今太原府乐平县理是也；六年，改属受州。贞观八年，废受州后属并州。天寳元年，改为广阳县，因县西南八十里广阳故城为名。皇朝改为平定。●浮山，在县东南二十五里。●毕发水，一名阜浆水，亦名妒女泉。源出县东北董卓垒东。今其泉初出大如车轮，水青碧。泉傍有祠，土人祀之。妇人炫服靓妆，必兴雷雨，故曰“妒女泉”。《郡国志》云：“介之推妺也。”故老传云：“此泉中有神似鳖，昼伏夜游，神出，水随神而涌。”其水东北流，入井陉界。●废受州城，在县西北三十里，旧名塞鱼城。武德八年，因故迹筑移受州理此。贞观八年废。●盘石故关，在县东北七十里。●苇泽故关，在县东北八十里。●董卓垒，在县东北八十里。《水经注》曰：“毕发水经董卓垒东。” ●妒女祠，在县东北九十里。按《唐书》：“高宗将幸汾阳，狄仁杰为支顿使，并州长史李仲玄缘道出妒女祠 。俗传有盛服车马过者，必致风雨之异。遂征十万余众，更开别道以避之。公曰：‘天子行幸，千乘万骑，风伯清尘，雨师洒道，何妒女之敢害而避之哉？’遂止其役。还具以闻，帝叹息曰：‘真大丈夫也。’” ●井陉故关，在县东八十里。卽韩信破赵之所。●旧广阳县城，在军东南三里。
乐平县。南六十里。旧六乡，今五乡。本汉沾（丁念切）县，属上党郡。晋于此置乐平郡，沾县属焉，又别置乐平县。后魏太武帝省乐平郡及县；孝明帝于今仪州和顺县重置乐平郡及县。高齐移理沾城，卽今县是也。隋开皇十六年，于此置辽州县属焉；大业二年，省辽州，以乐平属并州。唐武德六年，属受州；贞观八年，省受州，县改属并州。●少山，一名河逢山，在县西南十里。《福地记》云：“河逢山在乐平沾县，高八百丈，可避兵水，此卽恒山之佐命也。” ●沾岭，在县西南二十里。●清漳水，出县西南少山。《山海经》云：“少山，清漳水出焉。”今按：清漳出乐平，浊漳出潞州长子县界。●县城，卽汉沾县城也。隋文帝更加修筑。●昔阳故城，一名夕阳城，在县东五十里。《左传》曰：“晋荀吴假道于鲜虞，遂入昔阳灭肥，以肥子归。”七国时，赵戍于此。●乐平山，在县东七十六里，卽古东山皋落氏之地。汉县因山以名。

岢岚军
岢岚军。理岚谷县。在楼烦郡北百里。隋大业中，置岢岚镇，押草城川贼路。唐长寿中，李迥秀置军；长安三年，于此置岚谷县；神龙二年废；开元十二年重置县。今复为军，旧取东北岢岚山为军名。岢音贺。
领县一：岚谷。
军境：东西一百五十里，南北一百三十里。
四至八到：元无至东西二京里数。东至雪山六十里与朔州分界，至朔州一百六十里。北至岚州火山军一百六十里。东南至岚州宜芳县九十里。东北至朔州一百六十里。西北至岚州定羌军一百二十里。西南至岚州合河县一百七十里。
户：皇朝户：主一千三十二，客三百一十八。
风俗：同岚州。
土产：同岚州。

岚谷县。旧六乡，今四乡。旧岢岚军也，在宜秀县北界。隋大业中，置岢岚镇，押草城川贼路。唐长安三年，分宜芳于此置岚谷县；神龙二年废县置军；开元十一年复置县。今于县复置岢岚军。●岢岚山，在县东二里。●古长城，从东北朔州界入本县界六十里，北过西九十里入岚州和合县界，卽秦之长城也。●雪山，在县东北四十里，高三十里，长六十里，岚、朔二州分界。●岢岚河，在县东，水从岚州宜芳县走马岭下流出，去县四十里，西入合河县界。●焚台山，地中出火，因名焚台，上复有火井。

火山军
火山军。在于岚州火山之下。皇朝平晋后置，控临边境，仍以火山为名。火山，在军东四十里。
军境：东西缺。南北缺。
四至八到：《图经》上未有至二京里数。东至白鸽塞七十里。南至岢岚军一百六十里。西至黄河七里。北至雄勇镇界二十里。西南至定羌军七十里。西南至府州五十里。西北至黄河中心慈母滩一百里。西北至朔州界六十里。
户：皇朝户：主二百五十五。

宁化军
宁化军。本岚州之故军，东北接蕃界。皇朝太平兴国六年，改为宁化军。汾河上源、雪山、芦衙尖山已上并在军界。
军境：东西缺。南北缺。
四至八到：东至忻州界从合寨九十里。南至岚州静乐县六十里。正南以西至岚州一百二十里。北至契丹界横岭六十里，自岭至朔州一百里。东南至天门关二百四十里。西南至岢岚军一百五十里。
户：皇朝户：主四百一十四，客二百八十一。

太平寰宇记卷五十一

河东道十二
蔚州  朔州
蔚州
蔚州。安边郡，今理兴唐县。《禹贡》冀州之域，虞及周属并州。《周礼》并州：“川曰呕夷，浸曰涞易。”今呕夷在灵丘，涞易在飞狐，皆在州境。春秋时，其地属晋。战国时属赵，赵襄子杀代王，有其地。其后武灵王置云中、雁门、代郡。秦亦为代郡。汉高帝元年，项羽徙赵王歇为代王；二年，陈余迎歇还赵，歇又立余为代王；三年，韩信斩余，置代郡，领县一十八。东魏孝静帝又于此置北灵丘郡。周宣帝于今理置蔚州。大业三年，罢州，置雁门郡之灵丘县。唐武德四年，平刘武周；六年，置蔚州，寄治并州阳曲县，仍置灵邱、飞狐二县；七年，寄治代州繁畤县；八年，寄治忻州秀容之北恒州城；贞观五年，移于今理；天寳元年，改为边郡；至德二年九月，改为兴唐县；干元元年，置蔚州。
领县三：兴唐。灵丘。飞狐。
州境：东西缺。南北缺。
四至八到：南至东京缺。南至西京一千六百三十里。南至长安二千里。东至易州山路三百二十里。南至镇州取秦岭路四百九十里。南至朔州三百八十里。东南至定州取辘轳路四百九十里。西南至代州四百里。西北至朔州四百六十里。东北至妫州界孔岭关一百里，从关至妫州又一百五十里。
户：唐开元户：四千八百八十一。
风俗：同代州。
人物：冯唐。代人也，已老为郎。
土产：熊皮。豹尾。雕翎。金。银。大韭。后魏孝文帝以土地沃壤，虑军食阙，山野多种大韭，肥地皆长三尺，叶广如马兰，但味少甘，食之御饥。今《图经》所谓 “大韭，多生于山野及平川”是也。赋：麻。布。花斑石。

兴唐县。郭下。本汉灵丘县地。唐开元十二年，于州东北一百四十里横野军子城南置安边县，属蔚州。天寳元年，改为兴唐郡 ，仍改安边县为兴唐县。梁开平二年，改为隆化县。后唐同光初复旧。晋初改灵仙县。汉初复旧。●倒剌山，在县东七十里，又号雪山。俗传灵仙所居，与五台山略同。●呕夷河，亦曰瓠（卢瓜）河，上槽狭，下流阔，形有似瓠（卢瓜），因名。●横野军，置在州城内。
灵丘县。西南一百三十里，今五乡。本汉旧县，属代郡。后汉省。东魏静帝重置，属灵丘郡。隋开皇三年罢郡，县属蔚州；大业二年 ，改隶代州，隋末陷于贼。唐武德六年又置，属蔚州。●高是山，在县西北七十里。《山海经》云：“高是之山，滋水出焉。”《土地记》云：“卤城东三十八里有枚逥岭，北与高是山连麓接势，通为高是山。” ●太白山，在县南十里。山有锺乳穴，其深不测，仰望穴中，乳如悬穗滴沥，穴中有小水，名石井。●石铭陉岭，在县西北八十里。上有石铭，题言“冀州北界”，故谓之石铭陉。●隘门山，亦曰隘口，今呼为龙门，在县东南十五里。壁立直上，层崖刺天，有古道，极险隘。后魏明元帝于此置义仓之所。●呕夷水，一名滱水，出县西北高是山。《周礼》曰：“并州，其川呕夷。”谓此也。●滋水，出县西南枚逥山，悬河五丈，湍激之声，响动山谷。樵伐之士咸由此渡，巨木沦湑，久乃方出，或落崖石，无不粉碎也。●祁夷水，经邑界。●射台，在县南一十八里。《水经注》云：“”灵丘县有御射台，台南有御射碑。卽后魏文成和平二年南廵于此，路左有山高七百仞，命羣臣射之，不过半。帝乃射之，箭过其顶三十余仞，落山南三百步，遂刻石焉。其碑现存，阴刋从臣姓名。●真谷关，在县北七十里。●开皇长城，西自繁畤县经县北七十里东入飞狐县界。●赵武灵王墓，在县东三十里。
飞狐县。东南一百里，十二乡。本汉广昌县地，属代郡。后魏属中山国。魏封乐进为广昌侯，卽谓此。后废，晋又属代郡。周大象二年，于五龙城复置广昌县，卽此邑也。隋开皇三年，改属蔚州；仁寿元年，改广昌县为飞狐县，因县北飞狐口为名；隋末陷贼。唐武德六年重置，寄理今易州遂城县界，遥属蔚州；贞观五年，移迁今所。●倒剌山，在县东北百二十里，出椒、大黄。●涞水，亦名巨马河，今名涞水源也。●磨笄山，一名靡笄山，在县东一百五十里。《史记》：“赵襄子姊为代王夫人，襄子既杀代王，迎其姊，夫人曰：‘ 以弟慢夫，非仁也；以夫怨弟，非义也。’磨箕自刎。百姓悯之，为立祠山上。”今与妫川郡山相连，又《隋图经》云：“赵襄子登之，以观代国。一号看山。”按：代地本北狄姜姓之国，周末强大，在七国前称王，以今云中、马邑、五原、安边、定襄皆为代国之地焉。●长城。按邢子励《记》云：“飞狐界古长城也。”●交牙城，《水经注》云：“广昌县南有交牙。” 未详所筑，以地有交牙川为名。●板殿城，《水经注》云：“广昌县南有古板殿城。” ●代城，《十三州志》云：“古代城在飞狐界。”按卢植《说异》云：“初置郡时，方就板干，夜忽自移西南五十里大泽中，板干自设，结苇为九门，于是就以为城。” ●三河冶，旧置炉铸钱，唐至德以后废。元和七年，宰臣李吉甫奏：“访闻飞狐县三河冶，铜山约数十里，铜矿至多。去飞狐钱坊二十五里，两处同用拒马河水，以水鞲销铜，北方诸处铸钱人工絶省。所以平日三河冶置四十炉铸钱，旧迹犹存，事堪覆实。今但得钱本，令本道应接人夫，仍旧鼓铸，则不三年已来，其事卽立，救河东困竭之弊，成易定援接之形，制置一成，久长获利。”诏从之。其年六月起工，至十月置五炉铸钱，每岁一万八千贯。时朝廷新收易定、河东，久用铁钱，人不堪弊。至是俱受利焉。●飞狐道，自县北入妫州懐戎县界，卽古飞狐口也。《汉书》：“郦食其说汉王曰：‘杜白马之津，塞飞狐之口，此皆言一方之阨也。’”又《晋中兴书》曰：“建兴中，刘琨自代出飞狐口，奔于安次。”是此道也。●香山，上有古寺，在县中城中。

朔州
朔州。马邑郡，今理鄯阳县。《禹贡》冀州之域。春秋为北狄之地。秦为鴈门郡。在汉，卽鴈门之马邑县也。《史记》：“汉高帝以韩王信居太原郡，为韩国，以备胡。信以晋阳去塞远，请理马邑，上许之。后为匈奴围，信数求救。上赐书，责信，信惧，以马邑降胡，与胡同居参合。汉将军柴武，后屠参合以杀信。”参合卽代郡县也。汉末大乱，匈奴侵边，自定襄已西，云中、雁门之间遂空。建安末，曹操北征，集荒郡之人又立马邑县，属新兴郡。至晋，改属雁门郡。晋乱，其地为猗卢所据。晋懐帝时，刘琨表以鲜卑猗卢为大单于，封代公，徙马邑县，卽其地也。后魏都代地，卽今郡，属畿内。至孝文迁洛之后，又于今州北三百八十里定襄故城置朔州，领盛乐、广牧二郡。葛荣之乱，州又废。高齐天保六年，又于今州西南四十七里新城置朔州；八年，仍移于马邑城，卽今城也。武成帝置北道行台。周武帝置朔州总管。隋开皇罢总管府；大业三年，罢州为马邑郡。唐武德四年，置朔州，领鄯阳、常宁二县，其年省常宁县；天保元年改为马邑郡，干元元年复为朔州。
领县二：鄯阳、马邑。
州境：东西四百八十里，南北九十七里。
四至八到：南至东京缺。南至西京一千三百五十里。西南至长安一千七百二十里。东至蔚州四百六十里。南至代州界一百四十六里。西至岚州三百七十四里。北至单于大都护府三百五十七里。东南至代州界一百二十里。西北至单于府一百二十里。东北至故云州二百六十里。
户：唐开元户：六百三十。
风俗：同代州。
人物：张辽。字文远，马邑人，为魏征东将军。贺拔胜。字破胡，神武人，为仆射 。尉迟恭。字敬德，马邑人，封鄂国公。安重荣。
土产：雕翎。肉苁蓉。豹尾贡。甘草。

鄯阳县。八乡。本汉马邑县，属雁门郡，汉末荒废；建安中又置，属新兴郡。晋又为雁门郡，晋末又废。高齐于此置招远县，属郡不改。隋开皇三年罢郡，改隶朔州；大业元年，改为鄯阳县。●白登山，在纥真山北十里。●武周山，《冀州图》云：“武周山在郡西北，东西数百里，南北五十里，山之南面千仞壁立。” ●纥真山，《冀州图》云：“在城东北三十里，登之望桑干、代郡，数百里内宛然。” 夏恒积雪，故彼人语曰：“纥真山头冻死雀，何不飞去生处乐。”又有神泉人歌曰：“纥真山头有神井，入地千尺絶骨冷。” ●元姬山，《后魏书》云：“道武侍人姓李，善讴謌，死葬此山。魏主思之，乐府为之曲，其曲存焉。” ●紫塞河，源出州界马邑地。一名金河，南流合桑干河在县东十里。●白楼，《郡国志》云：“卽后魏纳姚女为后，悲思故国，造此楼登望。饰以铅粉，故名之。” ●马邑城，卽今州城也。《搜神记》云：“昔秦人筑城于武周塞内，以备胡。城将成而崩者数矣，忽有马驰走，周旋反复，父老异之，因依走迹以筑城，城乃不崩，遂名马邑。” ●阴馆城，今名下馆城。《地理志》云：“阴馆县，属雁门郡。” ●太平城，后魏穆帝所理此城。《冀州图》云：“太平城，城上埤垣，却敌在内，郭城东、西、南、北各十里，内有统万所送大釜二口在内，各受二百石。” ●新城，一名平城，卽猗卢所都。●安边县城，唐开元十七年置县，在横野军城内，其后移理不定。●故武郡城，《冀州图》云：“梁郡城在鄯阳北二十里，卽尔朱荣所居 。” ●秀容川，按：川东北接恒州，南接肆州，西限大河，北接朔州。东西六百里，南北四百余里。●杨泉，《冀州图》云：“后魏太和中，文明皇太后来幸，遂钓得鲤鱼一双，皆长三尺，以黄金为锁穿腮，放于池内。后皆长五尺，其一浮天，为五色虹而去，久之而灭。后一在池，至孝昌元年六月，行台元渊北伐，顿此，决池取鱼，鳞甲非常，而渊忍而杀之，得金二觔八两。渊来年为葛荣所杀。”●句注山，在县东南八十里。●河水，在县西南三百里。

马邑县。东三十里，二乡。本汉县，属雁门郡。自后魏末陷入虏中，唐贞观以来为大同军城，其地属鄯阳县理；至开元五年，分鄯阳县东三十里置大同军以戍边，复于军内置马邑县，征旧名也。此邑自置，有户无税。建中年闲，河东节度使马燧权移州于马邑县。●桑干河，在县东三十里，源出于北山下。●废单于都护府，在州西北三百五十七里，本秦汉时云中郡城也。唐龙朔三年置云中都护府，麟德元年改为单于大都护府。振武军在城内，管金河县，一与府同置，今并废。

太平寰宇记卷五十二

河北道一
孟州
孟州。河阳郡，今理河阳县。《禹贡》为冀、豫二州之域，卽武王伐纣师会孟津。在周为畿内，苏忿生之邑。后为晋邑。故《左传》云：“文公大败楚师，襄王自往劳之。”《书》曰：“天王狩于河阳。”是也。后属魏，魏哀王改为河雍。至汉又为河阳县。魏、晋因之，属河内郡。后入后汉，刘聪、后秦姚泓亦如之。后魏庄帝时，梁陈庆之来伐，克洛阳，渡河守北中府城，卽今河阳城也。按城本太和中所筑，至北齐得其地。天保七年，省邑额赋升入温、轵二县，以城卽为军戍。故《北齐书》云：“神武使潘乐镇北中城，又使高永乐守南城，以备西魏。”其中潬城卽东魏所筑，仍置河阳关。以是之后，将帅有河阳三城使。隋开皇十六年，又置河阳县，以属懐州。唐武德初，改为大基县。四年，平王世充，隶盟州。八年，省之。咸亨五年，复置大基县于今理，后以讳，复为河阳县。开元初年，以温、河阳、汜水、济源、河清五县为东京畿邑，属河南府，其税权隶三城使。至德中，李光弼御史思明之寇也，光弼移牒留守河南尹，令留司官，坊市居人悉出避寇，空其都城，乃出麾下士马数万，东守河阳三城。贼初谓光弼自洛而西，及闻保河阳，出其意外，久之不敢犯宫阙。光弼训练、招集，威声大振。贼虽入城，惮光弼威兵，南不出百里，西不越畿内。陜州得修戎备，关内无虞，皆光弼保河阳之力。会昌三年，中书门下奏：“河阳五县，自艰难以来，割属河阳三城使，其租赋色役，尽归河阳，河南尹但总管名额而已，使归一统，便为定制。旣是雄镇，足壮三城，其河阳望升为孟州。”寻有敕，割河阴隶孟州，河清还河南府。时河阳节度使，以懐州为理所。会昌四年，又割泽州隶河阳节度使，仍移理所于孟州，皇朝为河阳军节度使。
领县五：河阳。温县。汜水。河阴。济源。
州境：东西二百九十四里，南北五十里。
四至八到：东南至东京三百五十里。西南至西京七十里。西南至长安九百十里。东至滑州四百四十里。西至绛州五百六十里。南至汝州二百五十里。北至懐州七十里。东至郑州二百里。东北至卫州三百二十里。西北至泽州二百里。
户：旧户载河南府。皇朝户主一万四千二百三十五，客七千五百五十七。
风俗：河南覃懐之地，于周为畿内，今所管县本属河内，故风俗与周地略同。《汉书》云：“子男之国，虢为大。”虢国卽今汜水县也。恃势、与险、崇侈、贪冒。
人物：无。
土产：古贡黄鱼鲊。今贡粱米、石榴。

河阳县。依旧三鄊。本周苏忿生之邑，后为晋邑。城西临黄河，卽古盟津之地。秦为河雍县。汉为河阳县，以在河之北为名，属河内郡。今县西北三十五里，有古城，卽汉理。《冀州图》云：“河阳在河内郡南六十四里，有宫有阙，魏、晋如之。”潘岳曽为令。高齐省入温、轵二县。隋开皇十六年，分温、轵二县重置，属懐州。唐武德四年，平王世充后，割属河南府，今属孟州。岭山。在县西北三十里，岗岭横亘，故以为名。孟津。夏禹将兴，神龟负图出洛，并武王观兵，皆此津也。苏忿生十二邑，有盟津，今平阴县北津是也，或谓之富平津，或谓之小平津，或谓之陶河渚，卽异名也。今在县南，卽魏尚书仆射杜畿试船沉没之所，寻立为河阳关是也。南浮桥。在县南一里，卽泰始十年杜征南造。晋武劳预曰：“非卿不能造此桥。”预对曰：“非陛下圣明，臣不能施其功。”卽此桥也。北中府城。卽郡城也。《洛阳记》云：“太和二十年，造北中府。”又有南城与县接，乃东魏元象二年所筑，高齐于其中置行台。周武帝平齐，又改为河阳镇。隋炀帝又改置河阳宫，后入唐宫废。古城。在县西三十里，卽天王所狩之地。板城。在县西北三十五里。《左传》：“隠公十一年，王以易郑余邑。”卽此。践土城。《冀州图》云：“在县东七里，洛阳西北四十二里。”《左传》“盟于践土”是也。向城。卽春秋十二邑之一，在今县西北二十五里。古向国。《春秋》谓：“向姜不安莒而归。”阎坎。《左传》“周甘人与晋阎嘉争阎田”，一名阎坎，今解县是也。遮马堤。在今县西南十三里，卽后魏尔朱荣杀朝士千三百人于此堤。
温县。东北五十里。旧七鄊，今五鄊。本周畿内司冦苏公之邑。《春秋》僖公十年：“狄灭温，温子犇卫，周襄王劳晋文公而赐之。”汉以为县，属河内郡。隋属懐州。大业十三年，自故温城移于今所。唐武德四年，隋温县令周仲隠以县归，乃以县置平州，以仲隠刺焉，因改邑城为李城。其年，废州复为温县，以属孟州，后以建都河洛，因以隶焉。自天宝之后，租赋输河阳。会昌中于河阳置孟州以县隶焉。马场原，俗谓原为坎，盖后魏迁都洛于此原牧马，故有马场之名。泲水。在故城西，东南流注于河。按《述征记》云：“泲水经河内温县注于河。”又《九州岛记》云：“济水一名沇水，出济源山。”李城。今县城是也，本李侯国。《史记》：“秦围邯郸，传舍吏子李同说平原君，得敢死之士三千人赴，秦军为却三十里。亦会楚、魏救至，秦兵遂罢。李同战死，封其父为李侯。”徐广曰：“河内平皋县有李城。”虢公台。俗名贺酒台。《皇览》云：“河内温城南，有虢公台。”相传云晋宣帝故邑，集温父老登此台宴饮，父老捧觞庆贺，因谓之贺酒台。古温城。在县西南三十里，周司冦苏忿生邑。汉为县。东魏静帝天平中，移县于故城东北七十里。隋大业十三年，又移县于今理。
汜水县。东北九十里。旧三鄊，今四鄊。古东虢国，春秋郑之制邑。汉为成皋县，属河南郡。《左氏传》谓：“制，岩邑也。”虢为郑所灭。《穆天子传》云：“天子猎于郑国，有虎在葭中。七萃之士擒之以献。命畜之东虢，号曰虎牢。”今邑界有虎牢城存焉。战国属韩。秦属三川。楚、汉相拒于荥阳成皋，卽此地。后为县，北临黄河。后汉为成皋关。魏又为县，复属河南郡。晋隶荥阳郡。宋武帝北平关洛，置司州。后魏明帝置北豫州。太和十九年，罢州置中郎将府。孝静帝天平元年，罢府，又置北豫州，并成皋郡同理于此。高齐天保七年，省北豫州。周宣帝宣政元年，置荥州。隋开皇元年，改为郑州；三年，置成皋郡；十六年，分郑州，置管州；十八年，改为汜水县。唐武德四年，分置成皋县。贞观元年，省入汜水县，以属郑州。显庆二年，改属河南府。垂拱四年，改广武县。神龙元年，复为汜水县。会昌中，属孟州。黄河，自巩县界流入。汜水，出县东南四十二里。三山。山有三峯，故以为号。鹊山。在县北，窦建德军败于此。方山。在县东南四十二里，《山海经》云：“浮戏之山，汜水出焉。”《水经注》云：“浮戏山俗谓之方山，经武牢城东。”汉破曹咎于此。旋门阪。在县西南十里。《东京赋》云：“东门于旋。”又《东征赋》云：“望河洛之交流，看成皋之旋门。”汜水，有二焉，并在郑地。《春秋》：“天王出居于汜。”是南汜在许州襄城县界，非此也，今在成皋城东。按《京邦要记》云：“板渚、牛口渚在汜水县东北。”《郡国县道记》云：“汜水出县南方山，经县东，始合于河。”厄井。在县东北七十里。《风俗通》谓汉高祖与项羽战败于京索，遁入蒲井。鸠止鸣其上，追者以为无人，遂得脱，因名厄井。又《九州岛要记》云：“丁公抱石欲填之。”是此井。《郡国志》云：“尧井在县东十五里，卽厄井也。”未明孰是。板城，城东北三十里有津，亦谓板渚。虎牢城。卽共叔段之邑也。成皋故关，在县东南二里，南门名成皋，北门名王路。《洛阳记》云：“洛阳在四关之内，左成皋关。”隋大业九年，移成皋关于虎牢城西，边黄河，当汜水之上。按故关在县东，今在县西。旋门关。在县西南十里，卽八关之一也。牛口渚。在县北，与板渚迤逦相接。唐初，窦建德率众十万自板渚结阵。南属鹊山，以临汜水。太宗率轻骑击之，大溃。建德窜入牛口渚，将军白士让生获之。先是童谣云：“豆入牛口，势不得久。”果败此。等慈寺。在县东七里。唐师旣破建德，有诏：“于战所起寺立碑，以纪功焉。”河侯神。在县东北四十里。隋开皇七年，通渠之日，于大河分流之处立此祠，往来商贾祷祝不絶焉。
河阴县。东北一百二十里。旧三鄊，今二鄊。其地卽汜水、荥泽、武陟三县之地也。开元二十二年，侍中裴耀卿奏：“以地当汴河口，便于漕运。宜析上三县之地，置县以顿之。”因在河之南，故于输场东渠口北二百五十步立河阴县焉，卽今理所。三皇山。亦曰敖鄗山，山上有三城，卽是楚汉相持于此。汴渠。在县南二百五十步，首受黄河，一名通济渠，一名蒗菪渠。《汉书》谓荥阳漕渠。如淳曰：“今砾溪口。”是也。《水经》云：“河水又东过荥阳北，蒗菪渠出焉。”郦道元注云：“大禹塞荥泽，开渠以通淮泗。”又《后汉书》：“初平帝时，河汴决壊，未及得修。汴渠东侵，日月弥广，水门故处皆在河中。永平十二年，议修汴渠，乃引乐浪人王景，问治水形便。景陈其利害，应对敏给。帝善之，乃赐景《山海经》、《河渠书》、《禹贡图》及钱帛、秘物，遂发卒数十万，遣景与将作谒者王昊修渠。筑堤起自荥阳，东至千乘海口十余里。景乃商度地势，凿山截涧，防遏冲要，疏决壅积。十里立一水门，令更相洄注，无复遗漏之患。明年渠成，帝亲廵行，诏：‘滨河郡国置河堤员吏，如西京旧制。’顺帝阳嘉中，又自汴口以东缘河积石为堰，通淮，亦名金堤。灵帝建寜中，又増修石门，以遏渠口。”又《坤元録》云：“自宋武北征之后，复皆堙塞。”隋大业元年，更令开导，名为通济渠。西通河洛，南达江淮。炀帝游江淮于此，泛龙舟至江都。其交广、荆、扬、益、越等州运漕，卽此渠也。梁王堰。在县西二十里，又名梁公堰。本汉平帝时汴河决壊；至明帝永平中，乃令王景理梁堤，其后通塞各计朝代。隋开皇七年，使梁睿増修古堰，遏河入汴，故谓之梁公堰。
济源县。西北四十里。依旧四鄊。卽周畿内地，亦苏忿生之邑。今古城尚存，在县西北二里。《左传》云：“襄王赐晋文公济西之田。”后属魏。汉为轵县之地。隋开皇十六年，分轵地，立济源县，属郑州，以济水发源于此为名。隋末，省轵入济源。唐武德二年，王世充将丁伯得以邑归顺，遂于此置西济州，以济源、溴阳、蒸川、邵原四邑以隶焉，仍以伯得为刺史。四年，省县入懐州。显庆二年，建都河洛以隶之。会昌中，复隶孟州。太行山。相传谓皇母山也，或名女娲山。其上有祠，民祈福而岁祷焉，其山起于邑界。陵山。《尔雅》云：“大阜为陵，俗以孤絶似陵，因谓之陵山。”孔山。在县东北四十里，《水经注》云：“山上石穴洞开，穴内石上有车辙、马迹，自然成着非人功所就。”沁水。在县北二十八里，兼有故沁水城是也。济水。在县西北三里。平地而出，有二源。其东源，周回七百步，其深不测；西源，周回六百八十五步，深一丈，皆缭之以周墙，源出王屋山。《山海经》云：“王屋之山，㶌水出焉。”郭璞注云：“㶌，沇水之源。”《尚书》、《禹贡》云：“导沇水，东流为济，入于河，溢为荥。”孔安国注云：“济水入河，并流数十里而南截河。又并流数里，溢为荥泽。”按《禹贡》：“导沇水，东流为济，入于河。溢为荥。东出于陶丘北。又东至于菏。又东北会于汶。又北东入于海。”颜师古云：“导沇水而为济，截河又为荥泽。陶丘在今曹州定陶西南，过菏泽又与汶水会，北折而东入海也。”按沇水出今王屋县王屋山，东流至济源县而名济水。荥泽在今郑州荥泽县定陶，今曹州济阴县是也。菏泽在今兖州鱼台县。汶水在今兖州莱芜县，然济水因王莽末旱，渠涸，但入河而已，不复截河。南过今东平、济南、淄川，北海界中有水流入于海，谓之清河。实菏泽、汶水合流，亦曰济河。盖因旧名，非本济水也。而《水经》是和帝以后所撰，乃言济水南过荥泽，至于乗氏等县，一依《禹贡》旧道，斯不详之甚也。郦道元又从而注之，其所纂序尤为纰缪矣。又《九州岛记》云：“济源县有慢流，水玉、浆涧、木沟皆会于济也。”皮城。在城东南三十八里，卽春秋时阳樊邑。忿生邑，有故城，在今县西北二里。轵县故城。《史记》云：“秦昭王伐魏，取轵。”汉为县，故城在今县东南三十里，卽汉文帝封舅薄昭为轵侯是此。高齐拒周，使斛律光筑关于此，以屯戍卒。按《郡国县道记》云：“后魏自此城，移县于今县东南三十八里，皮城置。”大业二年，省之。济源古城。在古县西北九里，卽《史记》谓“晋文公伐原”是也。陵山，在城西北。灵井。东魏以镇西将军平鉴，为懐州刺史，乃于轵关筑城，以防西魏。新城少水有一土井，随汲卽竭。鉴乃具衣冠俯井而祝，俄而井泉涌出，合城不缺，此井今在故城中。沁台。在县东北三十里，与古城相去五里。故轵关在今县西十一里。

太平寰宇记卷五十三

河北道二
懐州。
懐州。河内郡，今理河内县。《禹贡》冀州之域，星分张宿，九度。《禹贡》：“覃懐底绩，至于衡、漳。”太行山在焉。殷时为畿内。周时为三监邶、墉、卫地，亦为卫、邘、雍三国，及管、蔡废黜，封康叔以为懐侯于此地，卽为卫，卫迁河南。晋文公霸，始启南阳，又为晋地。故《左传》：“襄王赐晋文公阳樊、温原、攅茅之田，晋于是始启南阳。”杜预注云：“在晋山之南，河之北，故曰南阳也。又曰武王克商，苏忿生以温为司冦，其田有隤懐。”战国时为魏、卫二国之境。《史记》云：“秦襄王伐魏，取轵。”又《竹书纪年》云：“秦师伐郑，至于懐殷。始皇并天下，以今州地属三川、河东二郡。”又按《史记》：“始皇六年，拔卫，其君徙居野王，阻其山以保之。胡亥废卫君角为庶人，以其地属三川、河南二郡之境，河东郡之东境。”《史记》云：“项羽立司马卬为殷王，王河内。”汉高帝初又为殷国，至二年卬降，以其地为河内郡，治懐旧壌，卽覃懐故地。《汉书•地理志》云：“魏地东尽河内，领懐等一十八县，属于司隶。”后汉世祖南定河内，难其守，邓禹举冦恂。世祖谓恂曰：“河内完富，吾将因是而起。昔高祖留萧何镇关中，吾今委公以河内。”恂遂伐淇园之竹，治矢百余万，养马二千匹，収租四万斛以给军事，由是东汉之业济焉。晋为河内、汲二郡地。后魏置懐州，兼置河内郡，治古野王城是也。隋开皇三年，郡废而州存。十三年，改野王县为河内县。大业二年，废州，复为河内郡。唐武德二年，陷于王世充。其年以济源西南柏崖城置懐州，领大基、河阳、集城、长泉四县。其年，于济源立西济州武德县，立北义州修武县，东北故浊鹿城立陟州、懐州，置总管府，管懐、西济、北义、陟四州。三年，懐州又置太行、紫陵、忠义、谷旦、温五县。四年，移懐州于今野王城。其年，又于温县置平州，以温县属之，又省谷旦、太行、忠义、紫陵四县，后省平州。仍于隋，河阳宫置盟州，领河阳、集城、温三县，又省西济、北义、陟三州。又于获嘉县置殷州，其懐州总管，管懐、殷、盟三州。懐州领河内、武德、轵、济源四县。八年，废盟州，省集城入河阳，以河阳、温二县来属。贞观元年，罢都督府，以废殷州、修武、获嘉、武陟，废邵州之王屋四县来属，仍省懐、轵二县。显庆二年，割河阳、温、济源、王屋四县属洛州。天宝元年，改为河内郡。干元元年，复为懐州。
元领县五：河内，武德，修武，武陟，获嘉。
州境：东西二百一十七里。南北一百一十五里。
四至八到：东南至东京三百三十里。西南至西京一百四十里。西南至长安八百七十九里。东至卫州二百六十里。南渡河至郑州一百九十里。西至河南府济源县七十三里。北至泽州一百四十里。东南至郑州一百五十六里。西南至河南府一百四十里。西北至河南府界一百七十里。东北至卫州二百六十里。
户：唐开元户四万三千一百七十。皇朝户：主一万一千三百五十六；客三千五百六十八。
风俗：河内覃懐之地，于周为畿内，今所管县本属河南，故风俗与周地略同。《汉书》云：“子男之国，虢郐为大。”虢国，卽今汜水县也。
姓氏：河内郡八姓：梁、何、车、常、荀、淳于、司马。
人物：聂政。轵人。四皓。河内轵人。张禹。字子文，河内轵人。代王商为丞相。郭解。字翁伯，轵人。丁兰。河内人。郭巨。河内人。张奉。河内修武人。有孝行子表，字公仪。遭奉丧，表后每弹琴恻怆不能成声。司马朗。温人。九岁，人道其父字，朗曰：“慢人者，不敬其亲也。”常林。年七岁，父党造门，问林：“伯先在否，何不拜？”答曰：“临子字父，何拜之有？”王象。字仪伯，河内人。少孤贫，牧羊而读，官常侍，诏撰《皇览秘书》，世称儒宗。山涛。河内懐人。为吏部尚书。山简。字秀伦，涛子。由吏部尚书领都督，出镇荆楚。向雄。河内人。为郡主簿，太守王经被刑，雄哭之尽哀，后又葬之。乐崧。河内人。天性忠朴，为尚书郎。向秀。河内懐人。向柳。字玄季，河内人。唐李商隠。懐州河内人。司马承祯。河内温人。隠天台，玄宗累征至京，授道録。穆寕。懐州河内人。有家法。张镐。懐州人。起家二年，拜相。
土产：丝、绢、绵、絁入贡、朱胶。

河内县。旧二十一鄊，今六鄊。春秋时野王邑，《左传》：“晋人执晏弱于野王。”杜预云：“河内野王县也。”七国时属韩。汉为野王县，属河内郡。隋开皇十三年 ，改野王为河内县，因晋徙河内郡于此为名。唐武德四年，自柏崖城徙郡于此。太行山，在县北二十五里，《禹贡》曰：“太行、恒山，至于碣石。”注云：“二山连延，接碣石。”《左氏传》：“齐侯伐晋，为二队入孟门，登太行。”《穆天子传》曰：“天子命驾，八骏之乗，赤骥之驷，南征翔行，径绝翟道，升于太行，南济于河。”《淮南子》曰：“武王欲筑宫于五行之山，周公曰：‘五行险固，德能覆也。’”高诱注云：“今野王，太行山也。”今上有孔子庙、石室。太行陉，在县西北三十里 ，连山中断曰陉。《述征记》云：“太行山首始于河内，北至幽州，凡百岭，连亘十二州之界 。”有八陉：第一轵关陉，今属河南府济源县，在县理西十一里；第二太行陉，第三白陉，此两陉今在河内；第四滏口陉，在邺西；第五井陉；第六飞狐陉，一名望都关；第七蒲阴陉，此三陉在中山；第八军都陉，在幽州。太行陉阔三步，长四十里。沁水，在县北四里，北自济源界流入。丹水，北去县七里，东北自泽州沁城县界流入。分沟灌溉，百姓资其利焉。济水，经县西南，去县三十里。大台水。后汉光武遣王梁击赤眉贼处。新城垒。在县东北九里。唐武德三年，刘德威于此置营。古轵城，在县西北二十七里；今轵城，太行之南道出其中。紫陵涧。唐武德三年，置紫陵县，县近涧，因以为名。古野王城。《冀州图》云：“野王城卽今懐州理也。”《史记》云：“卫元君为秦所夺，自汉阳徙此。”稽康锻灶，康卽晋之七贤也，今有竹林尚存，并锻灶之所宛在。孔子庙。夫子欲北之赵，赵鞅杀大夫窦鸣犊。夫子至此闻之伤悼，遂不过河。今有夫子庙。
武德县。东北四十七里。旧二十鄊，今五鄊。本周司冦苏忿生之州邑。汉以为县，属河内郡。东魏于此置武德郡。隋文帝十六年，改为邢丘县。大业二年，改邢丘为安昌县。唐武德二年，改安昌为武德县。太行山，在县北五十里。沁水，在县北二里，东流。平皋陂。在县南二十三里，陂多菱莲、蒲苇，百姓资其利。周回二十五里，陂南卽黄河。安昌故城，在县东南十里，汉成帝封丞相张禹为安昌侯卽此地。南北斗城。《冀州图》云：“南斗城在今县北三十里，北斗城在县北五十一里。”又《郡国县道记》云：“武德有故雍城，在县西北三十五里。”疑此是也。平皋城，在今县西。《左传》：“赤狄伐晋，围懐及邢丘。”注云：“邢丘今河内平皋是也。”汉置平皋县，又高祖封刘它为平皋侯。故大斛关。在县北一百六里。
修武县。东北一百二十里。旧十五鄊，今五鄊。本殷之寗邑，《韩诗外传》云：“武王伐纣，勒兵于寗，故曰修武。”《左传》曰：“晋阳处父聘于卫，过寗。”注云：“汲郡修武县是也。”汉以为县，属河内郡。东魏置西修武县，寻省。高齐天保七年，自今获嘉县移修武县于西修武故城。隋大业十年，又移于永桥，卽今武陟县。其城又空，复移于今县东北二十三里浊鹿故城置，卽魏帝受禅所也。唐武德二年，于浊鹿城置陟州，领修武县。四年，州废，属殷州。六年，又移修武于废西修武故城，卽今理也。贞观元年，省殷州，属懐州。太行山在县北三十二里。天门山。今谓之百家岩，在县西北三十七里，以岩下可容百家因名。上有精舍，又有锻灶处所，云卽稽康所居。《图经》云：“岩有刘伶醒酒台、孙登长啸台、阮氏竹林、稽康淬剑池，并在寺之左右。”山阳城，北有秋山，卽稽康之园宅也。五里泉。《水经》注：“五里泉在修武鄊。”浊鹿城。在今县西北三十七里。《魏志》：“文帝受禅，封献帝为山阳公，居河内山阳之浊鹿城。”卽此城。周回一十五里，尚在。禅陵。在县北三十五里，献帝陵也，以禅魏故名焉。武陵故城在县南二十五里，东魏置太宁郡，后周废。太宁城，在县东南三十八里，旧名西郈合城。习凿齿墓。在县西南太平鄊。一作郡。
武陟县。东南一百里。旧十六鄊，今四鄊。本汉懐县地。隋开皇十六年，分修武县，置武陟县，理故城，今县东二十里武德故城是也，属殷州。唐贞观元年，省殷州，属懐州。沁水，在县东一里。故殷城，在县东南十里。楚、汉之际，司马卬为殷王，理此。故懐县城。《春秋传》云：“赤狄伐晋。围懐。”卽此在县西十一里，两汉河内郡并理之，晋移郡理于野王。
获嘉县。南北一百六十里。旧二十鄊，今七鄊。春秋时宁邑地。汉为获嘉县。按《汉书》曰：“武帝将幸缑氏，至汲县之新中鄊，得南越相吕嘉首，因立为获嘉县，属河内郡。”此前获嘉县理，在今卫州新鄊县西南十里获嘉故城是也。西晋曽立为殷州。高齐又移获嘉县于卫州之共城县。隋开皇四年，自共城移于今理。十六年，又立殷州。唐初，州废，复为县，还河内。黄河在县南四十里。清水。郦道元注《水经》云：“黑山在县北，白鹿山东，清水所出也。上承诸陂、散泉，积以成川，南流。西南屈瀑布，垂岩悬河，注壑二十余丈。”又《冀州图》云：“清水出共城西北界，白鹿山东南流入汲郡。”吴泽陂。在县西北一十五里。七贤祠。在县西北四十二里，阮籍等游处 。《水经》云：“七贤祠左右，筠篁列植，冬夏不变。”向子期所谓“山阳旧居”，卽此祠之处也。同盟山。在县东北五里。武王伐纣，与诸侯同盟此山因名。

太平寰宇记卷五十四

河北道三
魏州
魏州。魏郡，今理大名、元城二城。《禹贡》兖、冀二州之域。在夏，即为观扈之国，星分毕昂。春秋为晋地，战国为卫、魏二国之境。秦灭魏，置东郡；灭赵，置邯郸郡。汉高祖使韩信定河北，以秦邯郸郡之南部，并东郡之边县，置魏郡，即今元城县地是也。后汉，封曹操为魏王，理邺。自汉至魏晋，郡皆在邺。前燕慕容暐都邺，于今州理置贵鄊郡，寻省。周静帝大象二年，又于贵鄊郡之东界置魏州。隋大业三年，罢州，为武阳郡。唐武德四年，平窦建德，复为魏州。又分置漳阴郡，领贵乡、昌乐、元城、莘、武阳、临黄、观城、顿丘、繁水、魏、冠氏、馆陶、漳阴十三县。其年，割顿丘、观城二县，置澶州；又割莘、临黄、武阳三县，置莘州；又割冠氏、馆陶，置毛州。魏州置总管府，管魏、黎、澶、莘、毛五州。魏州领贵乡、昌乐、繁水、漳阴、元城、魏六县。贞观元年，罢都督府，仍省漳阴县。其年，废莘、毛、澶三州，尽以所领县属魏州。十七年，省元城、武阳、观城三县。十八年，省繁水县。龙朔二年，改为冀州大都督府，以殷王为都督，督冀、贝、德、相、棣、沧、魏七州。咸亨三年，依旧为魏州，罢都督府。永昌元年，置武圣县。圣历二年，又置元城县。天宝元年，改为魏郡。干元元年，复为魏州。天佑三年，割贝州之夏津、临清、永济、宗城、经城，相州之内黄、成安、洹水，博州之清平来属。从魏府之所请，后唐同光元年，升为东京兴唐府。三年，改为邺都。晋天福初，改为广晋府。汉干佑元年，改为大名府。周显德元年，依旧为天雄军节度使。其大名府额仍列在京兆之下，皇朝因之。
元领县十，今十七：大名；元城；南乐；魏县；馆陶；冠氏；莘县；朝城；夏津；临清；永济；宗城；经城；已上五县，贝州割到。清平；博州割到。内黄；成安；洹水；已上三县，相州割到。
二县割出：顿丘；临黄。并入澶州。
州境：东西 二百四十里；南北三百二十里。
四至八到：东至东京四百里；西南至西京七百五十里；西南至长安一千六百一十里；东至博州武水县一百三十七里；正东微北至博州一百八十里；南至相州一百六十里；西至相州一百一十里；北至贝州二百一十里；东南渡河至濮州一百九十里；西北至洺州平恩县界九十四里；东南渡河至郓州二百三十里；西北至洺州一百六十里。
户：唐开元户：一十一万七千一百七十五。皇朝户：主五万五千九百八十七，客二万九百八十五。
风俗：《毛诗》云：“魏地狭隘，其人机巧。”《史记》云：“邯郸亦漳、河之间一都会也，北通燕、涿，南有郑、卫，郑、卫俗与赵相类。然近梁、鲁，微重而矜节。”《汉书》云：“邯郸土广俗杂，大率精急，高气势。”
姓氏：魏郡五姓：申。暴。柏。畅。一作鸭。长。一作苌。
人物：盖寛饶。魏郡人，为司隶校尉，刺举无所回避，公卿贵戚皆惧。栾巴。内黄人，官议郎，谪永昌太守，尝有噀酒之异。束皙。字广微，元城人，官著作郎。撰《晋书》、《七代纪》、《补亡诗》。唐郭震。字符振，魏州馆陶人，累军功封代国公。谷那律。魏州昌乐人，博洽群书，褚遂良称曾为九经库，官弘文馆学士。刘祥道。魏州观城人，为高祖相。沈佺期。字云卿，内黄人。与宋之问齐诗名，官太子詹事。李义琰。魏州昌乐人，为相。高宗欲令天后预知国政，义琰固争不可。郭元振。魏州馆陶人，为相，封代国公。张万福。元城人，官左金吾卫。吴保安。魏州人。路岩。冠氏人，在相位八年。
土产：绢；贡。丝；棉；纯；紬；贡。枝头干。 《汉书》云：“冀州，其利松栢。”

大名县。旧三十鄊，今六鄊。本汉元城县地。后魏孝文太和二十一年，分置贵乡县，因前燕慕容暐之贵乡郡以名之，属昌乐郡。按《水经注》云：“沙丘堰有贵乡。”谓此也。隋开皇三年，罢郡，县属魏州。大业三年，改属武阳郡。唐武德初，割属魏州。后唐改为广晋县。汉干佑初，改为大名。惬山：在县西九里，古堰也，今名惬山。汉成帝时，河决金堤，使者王延世于此运土以塞河，颇惬当时人心，故谓之惬山。大河故渎：在县东三里，俗名王莽河。注《水经》云：“故渎又东北，经元城西北至沙丘堰。”昔禹治洪水，播为九河，自此始也。屯氏河：俗名毛河。注《水经》云：“大河故渎，北出为屯氏河。”《汉书•沟洫志》曰：“自塞宣房，河复北决于馆陶，分为屯氏河，广、深与大河等。”西渠：开元二十八年九月，刺史卢晖移通济渠，自石灰窠引流注于城西，夹水制楼百余间，以贮江淮之货，故有西渠之名。州城：前燕慕容暐所置也，周宣帝于此置州理焉。
元城县。旧三十鄊，今六鄊。本汉旧县，属魏郡。应邵曰：“魏武侯公子元食邑于此，国因氏焉。”又《魏书》∶“吴质为元城令，文帝枉邺骑。”即谓此邑。高齐，省元城县入贵鄊。隋开皇六年，复置。唐贞观十三年，又省入贵乡。圣历二年，重置。开元十三年，移于州东北三百步。后唐改为兴唐县。晋复为元城。沙麓：在县东十二里，亦名女姓丘。《春秋经》云：“沙麓崩。”注云：“晋地也。”《汉书》云：“王翁孺既徙魏郡元城委粟里。”元城建公曰：“昔春秋，沙麓崩。晋史卜之曰：‘后六百四十五年当有圣母兴，其齐田氏乎？’今翁儒徙居，正直其地，日月当之。元城郭东有五鹿之墟，即沙麓地也。后八十年有贵女兴天下云。”其后，平帝幼小，元后果临朝称制也。五鹿墟：在县东。《左传》谓：“晋公子重耳乞食于五鹿，野人与之块。”即其处也。马陵：在县东南十里。魏攻韩，韩急告于齐。齐使田忌将，而孙膑为师，使齐军入魏地，为十万灶。明日，为五万灶。又明日，为二万灶。龎涓大喜曰：“我固知齐卒怯，入吾地三日，士卒亡者过半。”乃倍行逐之。孙膑度其暮至马陵，乃大斫树，白书曰：“龎涓死于此下。”于是，令善射者万弩夹道而伏，期见火举而俱发。龎涓夜至斫木下，见白书，乃鑚火烛之。齐军万弩俱发，魏军大乱，涓自刎。王翁孺墓：在县东二百步。《汉书》：“王翁孺既免，居委粟里。”即元后之祖也。束晳墓：在县南二十五里。
南乐县。南十五里，旧三十鄊，今七鄊。本汉旧县，属东郡。后魏孝文于汉旧乐昌县城置昌乐郡及昌乐县。周武帝改属魏郡。隋罢郡，改属魏州。今改名南乐。王莽河：西去县十六里。平邑：《竹书记年》云：“晋烈公四年，赵城平邑。”按《县图》云：“在县城东界。”
魏县。西四十里。旧十六鄊，今四鄊。本汉旧县，属魏郡。后魏孝文帝分魏县，置昌乐县。高齐省魏县入昌乐县。隋开皇六年，又分昌乐县置魏县，依旧属魏州。漳河：旧漳河，在今县西北十里，即史起所决以灌邺旁者；新漳河，在今县西北二十一里。白沟水：北接馆陶界。隋炀帝导为永济渠，亦名御河。南自相州洹水县界流入，又北，阿难河出焉，盖魏将阿难所导以利渎，故此渎有阿难之称矣。又《唐史》：“开元二十年，魏州刺史卢暐开通济渠，自石灰窠引流至州西都，注魏桥，夹州置楼百余间，以贮江淮之货。”是此渠。盖寛饶台：在县东南八里。狄仁杰祠：在县东南四里。为魏州刺史，百姓为立祠。
    馆陶县。北五十里，旧十五乡，今五乡。本春秋时晋冠氏邑也。陶丘在县西北七里。《尔雅》曰：“再成为陶丘。”赵时，置馆于其侧，因为县名。汉时，属魏郡，魏文帝改属阳平郡。石赵移阳平郡，理此。周大象二年，置毛州，以近河为称。隋大业二年，废毛州，以馆陶县属魏州。金堤：汉武时，决馆陶及东郡金堤，谓此地也。大河故渎：俗名王莽河，东去县四里。屯氏河：俗名毛河，在县西二里。白沟水：炀帝导为永济渠，亦名御河，西去县十里。
冠氏县。东北六十里，旧二十五乡，今四乡。本汉馆陶县地。隋开皇六年，分馆陶东界置冠氏县，因古冠氏邑为名，属毛州。炀帝大业二年，废毛州，冠氏县属魏州。黄河：《郡国志》云：“俗名黄垒。”王莽河：北去县十八里。冉仲弓墓：在县北二十五里。
莘县。东七十五里，旧二十一乡，今五乡。本卫地。汉为阳平县，属东郡。周武帝建德七年，于此置武阳郡，在武水之阳，因以为名。隋开皇八年，改阳平县为清邑县。十六年，于县置莘州。十八年，改乐平县为莘亭。大业二年，废莘州，县属魏州。其年，改清邑为莘县，因县北古莘亭为名。唐武德初，又置莘州。贞观元年，州废来属。伋、寿争相为死，即此地。冰井：《水经注》云：“武阳大城西门有冰井门，门内有古冰井。”犹在。莘亭：在县北，即《左传》云“使盗待诸莘”是也。武阳台：《水经注》云：“武阳城有一石台，在大城门外，号曰武阳台。”武阳故城：在今县之南，即后周置郡于此。二子祠：顾野王《舆地志》云：“阳平之莘，有卫宣公二子争死处。”今有祠存。顿城：《郡国志》云：“顿城，武阳东南十里。”臧洪为东郡守，理于此城。
朝城县。东南八十里，旧十八乡，今四乡。本汉东武阳郡，在武水之阳，故曰武阳。其后为县，属魏郡。隋开皇十六年，隶莘州。大业二年，废莘州，属魏州。唐贞观十七年，县废。永昌元年，又置，改名武圣。开元十年，改为朝城。武河：在县东十步。黄河：在县东二十九里。武阳台：在县西南一里。扁鹊墓：在县罗城西北隅。
夏津县。东北二百五十里，旧十三乡，今三乡。本汉灵县地，汉初，为鄃县。按《汉书》：“高后封吕佗为俞侯，田蚡奉邑亦在鄃。”即此地。《地志》云：“鄃县，属清河郡。”故城在今德州西南五十里，是汉鄃县理所。后魏，省。隋开皇十六年，复于此立鄃县。唐天寳元年，改为夏津县。今属魏州。大河故渎：在县东三十六里。屯氏河：在县北。
临清县。西南一百五十里，旧五乡，今六乡。本汉清渊县地。后魏孝文帝太和二十一年，于此置临清县，属魏郡。高齐，省。隋开皇六年，复临清县，属毛州。十八年，州废，县属贝州。唐大历七年，于县西南张桥店置永济县，同时以沧州景城县隶瀛州；贞元已后，复自瀛州隶贝州。贝丘：在今县东南十五里，有汉贝丘县故城存。城中有贝丘，高五丈，周回五十步，兼有后汉贝丘。长博陵刘伯言：“北海苑盖、兴二碑，并文磨灭。”后魏初，移县于故城东北十里。今县东又有贝丘城，即后魏所治。屯氏河：在县西十五里。
永济县。北九十里，元四乡。本汉贝丘县地。隋以后，为临清县地。唐大历七年，田承嗣请于张桥店置此县，以邑西临永济渠，故以为名。今属魏州。永济渠：在县西南。自汲郡引清、淇二水东流入白沟，穿此县入临清。按：汉武时，河决馆陶，分为屯氏河，东北经魏郡、清河、信都、渤海入海。此渠盖屯氏故渎，隋氏修之，因名永济。
宗城县。西北一百七十里，旧十五乡，今五乡。本后汉章帝分巨鹿地立广宗县，属巨鹿郡。后魏于县理置广宗县，属清河郡。隋开皇三年，罢郡。仁寿元年，改广宗为宗城县。唐武德四年，于此置宗州，领宗城县。九年，废宗州，以县属贝州。今属魏州。枯樟河：在县东二十七里。袁公桥：在今县东。即后汉袁绍破公孙瓉于此桥，故谓袁公桥。张甲河：在县南二十七里。
经城县。西北二百三十里，旧二十乡，今四乡。本后汉之经县地，分前汉堂阳县，于今县西北二十里置经县。后魏初，省并南宫县。太和十年，又于今理置经县，续于县理置广宗郡。高齐天保七年，省郡及县，仍移武强县于此。后周武建德七年，复于此置广宗郡。隋开皇三年，罢郡。六年，移武强县于武强城南置，复于此置经城县，属贝州。今属魏州。张甲枯河：在县东十里。
清平县。东北一百八十里，旧十乡，今四乡。本汉清阳县地，属清河郡。隋开皇六年，自今贝州清河县界移贝丘县于今理，属贝州。十六年，改贝丘为清平县，属博州。大业二年，省博州，改属贝州。隋乱，废。唐武德四年，重置，属博州。今属魏州。王莽河：在县南十八里。
内黄县。西南一百二十四里，旧十八乡，今四乡。本汉旧县，属魏郡。魏以河北为内河，南为外；以陈留有外黄，此为内黄。后魏，省。隋开皇六年，于故城东南十九里置内黄，属相州。唐武德二年，于黎阳县置黎州，县属焉。贞观十七年，废州，县还相州。今属魏州。黄泽：在县西北五里。博望冈：在县东南十三里，接汲县界。汤水。《水经》曰：“汤水又东北，至内黄县，入于黄泽。”儿渠：前汉儿寛迁内黄令，吏民大信服，开六辅渠以大灌溉。民获其利，因曰儿公渠。牵城：在今县西南十二里。《左传》云：“公会齐侯于牵。”即此。繁阳故城：《史记》云：“赵将廉颇伐魏，取繁阳。”是此地。汉为县故城，在今县东二十六里，城因在繁水之阳以为名。辟阳城：汉审食其封此，故城在今县东北五里。故殷城：在县东南十三里。殷王河亶甲居相，因筑此城。永济渠：北去县二百步。
成安县。西一百里，旧三乡，今三乡。本汉斥丘县地，属魏郡。春秋时干侯邑也，土地斥卤，故曰斥丘。后其地属邺县。高齐文宣帝分邺县置成安县，属清都尹。后周平齐，属魏郡。隋开皇三年，改属相州。今属魏州。浊漳水：西自滏阳县界流入。斥丘城：在县东南三十里。本春秋时干侯邑，汉以为斥丘。《左传》曰：“公如晋，次于干侯。”蚩尤冡：在邑界。
洹水县。西南九十三里，旧十乡，今三乡。本汉内黄县地。晋于此置长乐县，属魏郡。后魏省，孝文帝复为长乐县。高齐，省入临漳县。周武帝分临漳置洹水县，因水为名，属魏郡。开皇三年，割属相州。今属魏州。洹水：西自尧城县界流入。鸬鹚陂：在县西南五里，周回八十里。蒲鱼之利，州境所资。白沟：今名永济渠。《水经》云：“白沟与洹水同。”

博州
博州。博平郡，今理聊城县。《禹贡》兖州之域。春秋时，齐之西界聊、摄地也。平原郡聊城县东北有故摄城，即故聊、摄城也。《左氏传》引《晏子》云：“聊、摄以东，其为人多矣。”战国时，亦为卫、齐、赵国交境之地。秦兼天下，置三十六郡，今州即秦之东郡也。在汉，为东郡之聊城县也。晋以聊城县属平原郡。宋分其地置魏郡。后魏明元帝于此置平原镇；孝文帝罢镇，置平原郡；葛荣之据冀州也，又于今理置冀州，寻废；孝武帝复置平原郡。隋开皇三年，罢郡。十六年，于今理置博州。大业三年，省。隋乱，宇文化及弑逆，自江都举兵至此。窦建德攻陷其城，杀化及，复自据之。唐武德四年，讨平窦建德，置博州，领聊城、武水、堂邑、茌平，仍置莘亭、灵泉、清平、博平、高唐，凡九县。五年，省莘亭、灵泉二县。贞观元年，省茌平县。天宝元年，改为博平郡。干元元年，复为博州。
元领县六，今四：聊城；堂邑；高唐；博平。
一县割出：清平。入魏州。
一县废：武水。并入聊城县。
州境：东西一百八十九里；南北二百里。
四至八到：西南至东京五百一十里；西南至西京九百三十里；西南至长安一千九百九十里；东渡河至济州二百九十里；南至旧济州七十里；正西微南至魏州一百八十里；西南至魏州冠氏县八十六里；北至贝州一百三十里；东南至旧济州五十四里；西北至贝州一百九十里；东北至德州二百六十里。
户：唐开元户：三万七千四百四十四。皇朝户：主一万六千二百七，客一万三千三百三十一。
风俗：同魏州。
人物：贾琮。字孟坚，东郡聊城人。华歆。字子鱼，高唐人。与邴原管宁善，官太尉。华恒。字敬则，高唐人。 刘实。字子真，高唐人。累迁司空，卒年九十二。刘智。字子房，宝弟，官颍川守。唐吕才。博州清平人，善阴阳书，又明音乐，为太子率更大夫。马周。字宾王，茌平人，为中书令，拜侍御史。孙揆。聊城人，昭宗讨李克用，揆以节度使会战。克用伏兵执揆，厚礼之。揆大骂不屈，克用怒，命锯死，锯齿不行。揆曰：“死狗奴，锯人须用木板！”梁载言。聊城人，历鳯阁舎人，撰《十道志》。王志愔。聊城人，为侍御史，以刚鸷为治，人呼为皂鵰。
土产：绵。绢。平紬。贡。

聊城县。旧二十乡，今三乡。本春秋时聊、摄地，鲁仲连射箭喻燕将之所。汉以为县，属东郡。晋属平原郡。高齐改隶济州。隋开皇三年，改属冀州。十六年，置博州，县改属焉。黄河：南去县四十三里。郭水：《水经》云：“郭水出聊城县东北，水泛则津注，水耗则辍流。”微子城：纣之庶兄封邑于此，故有城存。重丘：在县东南，即《左传》曰：“诸侯同盟于重丘。”杜预注云：“重丘，齐地。”盖谓此也。茌平故城：汉为县废城，在今县东五十三里，在茌山之平地，因山著名。石勒之贱也，卖在茌平人师欢家为奴。博固城：隋《图经》云：“或谓之布鼓城。”即石勒时筑，在大河之曲。四口故关：在县东八十里，一名四渎口。郦道元注《水经》云：“河水又东北流，为四渎津。”盖其处。隋初，于此置四口关。郭城：隋《图经》云：“郭城，即亡国郭氏之墟。”聂政冡：烈士，刺韩相者。华歆冡：仕魏，为司空郡人也。废武水县：在州西南六十里，旧八鄊，后一鄊。本汉阳平县地，属东郡。隋开皇八年，改阳平县为清邑县。十六年，分清邑县置武水县。取邑界水以为名，属莘州，即今博州、武水县理是也，在武水之南。隋大业二年，废莘州，改属魏州。唐贞观元年，改隶博州。周广顺二年，河决冲没。显德二年，割属聊城县。黄河：在武水县南二十里。石柱：后魏孝文帝所立，为邺东之表。《水经》云：“武水东流，从石柱北是也。”
堂邑县。东六十里，旧十五乡，今二乡。本汉清县、发干二县地，属东郡。隋开皇十六年，于此置堂邑县，属毛州。因县西北有汉堂邑故城为名。大业三年，改属魏州。唐武德四年，又属毛州。贞观元年，废毛州，改属博州。晋改属为河清县，后复旧。发干故城：汉为县，废城在今县西南。王莽河：北去县十里。乐平故城：本汉清县也，在县东南三十里。《后赵録》曰：“东海王使征东将军茍晞撃汲桑，石勒与晞相持，战于平原、阳平间，为晞所败。桑奔马牧，勒奔乐平。”堂邑故城：在县西北二十七里。高帝五年，陈婴为堂邑侯。婴孙午继封，尚馆陶公主。
高唐县。东一百十里，旧十五鄊，今二鄊。本齐邑，春秋夙沙卫奔高唐以叛。《史记》：“齐威王曰：‘吾臣有盼子者。’使守高唐，赵人不敢东渔于河。”至汉，以为县，属平原郡。后魏，属济州。高齐，又属平原。隋开皇十六年，改隶博州。唐长寿二年，改为崇武县。神龙元年，复旧名。梁开平二年，改为重丘县。后唐同光初，复旧。晋改为齐城县。汉复旧。黄河：在县东四十五里。大河故渎：在县一十七里。鸣犊河：今名鸣犊沟。《汉书•地理志》：“河水自灵县别出为鸣犊河。”《沟洫志》：“元帝永光五年，河决清河灵鸣犊口，而屯氏河絶也。”故灵城：汉为县，在今县西二十里。高齐天保七年，省。按：今博平县曽为河所壊，权寄理此城，大河故渎在其南。爵堤：《十三州志》：“高唐县有爵堤，以捍河水。”
博平县。东北七十五里，旧九鄊，今二鄊。本齐之博陵邑也，《史记》曰：“齐威王伐晋，至博陵。”徐广注云：“东郡之博平也，汉以为县，属东郡。”晋属平原国。隋开皇三年，改隶毛州。十六年，改属博州。王莽河：在县北十八里。故摄城：在县西南二十里。

太平寰宇记卷五十五

河北道四
相州
相州。邺郡。今理安阳县。《禹贡》冀州之域。《尚书》云：“殷王河亶甲居相。”即其地。春秋时，属晋，《左传》曰：“齐侯伐晋，取朝歌，入孟门，登太行，赵胜帅东阳之师以追之。”即此也。又为晋东阳之地，郡城即齐桓公所筑。战国时，属魏。故《史记》曰：“魏文侯出征，以西门豹守邺，即为魏都也。”后属赵。秦并天下，为上党、邯郸二郡之地。汉高祖置魏郡，理邺。后汉末，冀州之理韩馥为冀州牧，居邺。其后，袁绍、曹操因之。建安十七年，册命操为魏公，居邺。黄初二年，以广平、阳平、魏三郡为三魏，长安、谯、许、邺、洛阳为五都。石季龙自襄国徙都之，仍改太守为魏尹。慕容隽平冉闵，又自蓟徙都之，仍置司隶校尉。苻坚平邺，以王猛为冀州牧。后魏于此立相州。初，道武幸邺，访立州名。尚书崔光对曰：“昔河亶甲居相，圣皇天命所相，宜曰相州。”道武从之。按：后魏孝文帝太和十八年，卜迁都，经邺都，登铜雀台。御史崔光对曰：“邺城平原千里，漕运四通。有西门史起旧迹，可以饶富，在德不在险。”请都之。帝曰：“卿知其一，未知其二。邺城非久长之地，石虎倾于前，慕容灭于后。国富主奢，暴成速败。且西有枉人山，山东有列人县，北有栢人，君子不饮盗泉，水恶其名也。”遂止。东魏静帝迁都于此，改置魏尹及司州牧。北齐武帝又都焉，改魏尹为清都尹。后周平齐，复改为相州。大象二年，自故邺城移相州于安阳城，即今理也。隋初，郡废，而州立。炀帝初，州废，复置魏都。唐武德元年，置相州总管府，相州领安阳、邺、林虑、零泉、相、临漳、洹水、尧城八县。二年，割林虑置岩州。四年，废总管府，仍省零泉县。五年，废岩州，以林虑来属，仍省相县。六年，割卫州之荡源来属。其年，置都督府，管相 、慈、洺、黎、卫、邢六州。九年，废都督府。贞观元年，改荡源为汤阴，以废慈州之滏阳、成安二县来属。十年，复置都督府。管相、魏、黎、卫、洺、邢、贝七州。十六年，罢都督府。十七年，以废黎州之内黄、临河来属。天宝元年，改为邺郡。干元元年，复为相州。梁贞明元年，魏博节度使杨师厚平，乃割相州建节为昭德军。寻军乱，以地归于后唐。荘宗入魏，遂却为属郡，依旧隶魏州。晋天福三年，复升为彰德军节度。皇朝因之。
元领县十一，今六：安阳；邺县；汤阴；永定；临漳；林虑。
五县割出：滏阳；入磁州。内黄；成安；洹水；已上三县入魏州。临河。入澶州。
州境：东西二百一十里；南北九十里。
四至八到：东南至东京三百五十里；西南至西京五百八十里；西南至长安一千四百四十里；东至魏州一百八十里；南至卫州一百十二里；西至潞州三百五十里；东南至澶州一百四十五里；西南至卫州一百五十六里；西北至辽州三百五十里；东北至洺州二百一十五里。
户：唐开元户：七万八千。皇朝户：主一万一千七百八十九，客一万一百二十六。
风俗：自北齐之灭，衣冠士人多迁关内，惟伎巧商贩及乐户以实郡郭。由是人情险诐，至好为诉讼。
姓氏：内黄郡三姓：扈；路；骆。
人物：牛牢。立志不与光武交。杜乔。审配。魏郡人，少忠烈，有不可犯之节。申绍。字景祚，魏郡人，为当时冠冕之宗。弟胤，与兄声望俱重。唐傅弈。邺人，晓天文历数，为太史令。武德初，上疏请去佛。杜正伦。洹水人，隋时与兄正玄俱以秀才擢第。相高宗，至中书令。
土产：胡粉。贡。鳯翮席。贡。花口胡芦。纱。贡。绢。贡。

安阳县。旧二十七鄊，今三鄊。地即纣之都。《战国策》云：“纣将甲百万，左饮于淇谷，右饮于洹水。淇水竭，而洹水不流。”按：邑地在淇、洹二水之间，本殷墟，所谓北冢 ，即此地。七国时，为魏宁新中邑。《史记》曰：“秦昭襄王拔魏宁新中，更名安阳。”汉初，废，以其地属荡阴。晋于今理西南置安阳县，属魏郡。后魏并入荡阴。隋开皇十年，重置安阳县，属相州。韩陵山：在县东北十七里。刘公干诗云：“朝发白马，暮宿韩陵。”东魏丞相高欢破尔朱兆兄弟于此山下，仍立碑，即温子升之词。陈尚书徐陵甞北使邺，读韩陵碑，爱其才丽，手自録之归。陈士人问陵：“北朝人物何如？”曰：“惟韩陵片石耳。”铜雀台：魏武帝所造。遗令：“令施繐帐，朝晡宫人歌吹，望吾西陵。”谢玄晖诗云：“繐帐飘井干，罇酒乐平生。郁郁西陵树，讵闻歌吹声。云云。”魏征宅：征，巨鹿人，有宅存，后为唐睿宗潜龙之地。景龙四年六月二十四日，龙飞于此宅。南台：《后魏书》云：“东魏迁邺，高丞相以南台为定国寺，作浮图极高，铭即温子升文。邺宫:《十六国春秋》云：“石勒大破邺，宫焚之，火旬有五日方灭。”石虎建武元年，自襄国徙都之。至邺，道里相去二百里。每一舍輙立一宫，宫有一夫人，侍婢数十。季龙所起内外台观、行宫凡四十四所。曹洪宅：隋《图经》云：“曹洪宫：南有景穆寺，西有石窦桥。西河：按隋《图经》云：“卜商子夏、田子方、段干木所游之地。”以魏赵多儒学，齐鲁及邹皆谓此为西河，非龙门之西河也。愁思冈：隋文帝改曰崇义冈。洹水：《水经》云：“西南自林虑县界流入，东经殷墟北。”魏郡城：即汉以来为郡之所，故城在今县东北。鲧堤：尧城禹之父所筑，以捍孟门。今谓三刃城是也 。凉马台：《邺城记》云：“安阳凉马台，即石季龙所造，以凉马名之。”高亭：《搜神记》云：“相州高阳县南有亭，宿者輙死。后有书生宿。夜半，有人着皂衣来呼：‘亭主，此有宿客耶？’曰：‘然。’喑嗟而去。又有一人衣赤衣来问，如前。移时，无复来。生乃呼亭主问之：‘向黑衣者谁？’曰：‘北舍猪母。’‘赤帻者谁？’曰：‘西舍老雄鸡。’‘汝是谁？’曰：‘我老蝎也。’明旦掘之，得蝎，大如琵琶，毒长四尺。井及猪、鸡、亭遂安静。”
邺县。北四十里，旧十五鄊，今四鄊。本魏国之邺邑。汉为县，属魏郡。后汉桓、灵之间，冀州刺史尝寄理于此。《晋书》曰：“建兴二年，避懐帝讳，改邺为临漳县。”又云：“石勒诸将佐议，欲都于邺，将攻三台。张宝进曰：‘三台险固，攻守未可卒下。’于是进据襄国。”歴东魏、北齐，皆都于此。后周置相州，后移相州于安阳，此复为邺县。故邺城：在县东五十步。本春秋时齐桓公所筑也，自汉至高齐，魏郡并理邺县。今按：魏武帝受封于此。至文帝受禅，呼为北都。黄戋谷：《九州岛要记》云：“谷中有冡，俗为佛母冡。”今牛马不敢近。浊漳水：在县东北有永乐浦，浦西五里俗谓紫陌河，此即俗巫为河伯娶妇处。黄衣水：隋《图经》云：“黄衣水，经野马冈东南，注万金渠，入鸬鹚陂。”即此水。紫陌桥：《地理志》云：“漳水，出上党邺中。”赵武帝于漳水造浮桥，接紫陌，故号曰紫陌桥。桥之下有天井堰。二十里内作十二墱，墱相去三百步，令相灌注。即《魏都赋》云：“墱流十二，同源异口。”西门桥：按《邺城故事》云：“西门豹为令，造十二渠，决漳水以溉民田，因是户口丰饶。”今渠一名安泽陂。高齐天保五年，仆射魏收为碑，存焉。西门豹祠：隋《图经》云：“豹祠，在县东南七里，北临太平渠。”佛图澄冡：澄死，葬于此。经冉闵开视，了无骸骨。又《邺中记》云：“澄死后，有人于陇上见之。石虎令开视，惟有一石虎。曰：‘石者，朕也。葬吾而去吾，其死矣。’果然。”鳯阳门：即邺城门也。按《记》云：“魏太祖都之，城内诸街有赤关。南面西头曰鳯阳门，上有鳯二枚。其一飞入漳水，其一仍以锁绊其足。邺人旧歌曰：‘鳯阳门南天一半，上有金鳯相飞唤，欲去不去着锁绊。’”梁期城：汉梁期县故城。尚存。玄武苑：又有新河水所经，亦魏武帝新筑，有钓台、曲池在焉。长明沟：《水经》云：“魏武引漳水入铜雀台，下伏流入城，谓之长明沟。”三台：铜雀中台也。金虎冰井：南台、北台也。石虎于上藏冰三伏之月，以赐大臣。《邺中记》：“魏武于铜雀西立三台。”《魏都赋》云：“三台列峙而峥嵘。”石虎故城：虎于冬月施流苏斗帐，用大小明光、博山文锦，以房子绵，施屈膝屏风，烧百和名香。又于魏武故台立大武殿，窗户宛转，画作云气。拟秦之阿房、鲁之灵光，流苏染鸟羽为之，以五色线编蒲心荐席。又选拣宫人皆才艺者为女尚书入座，侍中、纳言皆貂珰直侍。又作戏马书，令人立于马上，屈一脚，马上立书，而字皆正好。又衣伎儿作猕猴形走马，或在头尾卧侧纵横，名为猿骑。又作金龙，吐酒于殿前，金鐏可容五十斛，供正会。又金华殿后作皇后浴室九龙、衔水之象。又种双长生树，根生于屋下，枝叶交于栋上。是先种树，后立屋，安玉盘容十斛于二树之间。又皇后出从女骑千人为卤簿，脚着五文织成靴，手握雌黄婉转弓。又作云母、五明、金簿、黄雉等扇。又，虎每猎，着金线织成合欢袴。天乐寺：石虎因佛图澄造寺。内有文石香炉，即澄所执供养者。又有鸣鹤、飞龙等舟。三陵：即魏武帝、文帝、甄皇后三陵。华林苑：石季龙发万人筑苑，垣周旋数十里。天暴雪三尺，冻死者数千人。太史奏：“非时降雪，此变异。”乃诛尚书朱轨以塞灾。高齐时，名游豫园。《邺中记》：“季龙于华林园植众果，人间名果悉有之。季龙作虾蟆车，四搏掘根去一尺深一丈，合土载车，中植之，无不生焉。”凌云城；金花洲；光碧堂；飞雪殿；御宿堂；五回路；芜岛；杜若洲；贫人村。已上皆华林苑中。
荡阴县。南四十里，旧一十七乡，今三鄊。古羑里之地。七国时，魏之荡阴地。汉以为荡阴县，属河内郡，因荡水为名。晋属魏郡。后魏，省。隋开皇六年，复于今县东十七里，再置汤阴县。十年，废入安阳县。唐武德四年，分安阳置汤源县，属卫州。六年，改属相州。贞观元年，复为汤阴，从汉旧名。汤水：在县治北。源出县西牟山，去县三十五里。羑里：一名牖城，在县北九里。即纣拘文王之所，城北临牖水。夏曰夏台，商曰羑里，周曰囹圄，皆圜土也。浣衣里：晋侍中嵇绍葬所。按《邺中记》：“惠帝师败汤阴，千官皆走。独绍端冕帝侧，以身捍主，遂至见害，血溅御衣。及事宁，左右欲浣之，帝曰:‘此嵇侍中之血，勿去也。’诏葬县南因名此地为浣衣里。”羑水：源出县西北山下。《水经》云：“羑里，经羑城过羑，亦为牖里。牖与羑同。”防城。隋《图经》云：汤阴县有防城，即纣囚文王于羑里，筑此城以防之，后因曰防城。长沙沟：一名师宜沟，在县南二十里。
永定县。东四十里，旧十四乡，今三乡。本汉内黄县地。晋置长乐县。高齐省入临漳县。隋开皇十八年，分临漳、洹水二县于此，置长乐县。十八年，改为尧城县，因尧所居此城为名。唐末改为永定县。朱梁开平中，改为长平。后唐同光初，复为永定。洹水:在县北四里。丹朱墓：在县东一里，尧之子也。羛阳聚故城：在今县东。《左氏传》：“晋荀盈如齐逆女，卒于戏阳。”注云：“内黄县戏阳城，羛与戏同。”
临漳县。州北六十里，旧十二鄊，今二鄊。本汉邺县地，东魏静帝分邺县于邺城，中置临漳县。周武帝平齐，建德六年，自邺城移临漳于今所，属魏郡。隋开皇三年，改隶相州。东山：在县西南十五里。东魏高澄于此积土为山，引万金渠水为池，作游赏之处。周平齐，湮池毁山。鸬鹚陂：在县东南三十里，与洹水县同利。袁绍墓：在县西北十六里。平阳故城：《竹书记年》：“梁惠成王败邯郸之师于平阳。”
林虑县。西一百十里，旧十三鄊，今一鄊。本汉隆虑县，属河内郡。应劭注曰：“以隆虑山在北，后汉避殇帝讳，改为林虑。”魏属朝歌郡。晋属汲郡。后魏太武帝省入邺县，文帝复立，又于此置林虑郡。高齐，郡废。后周平齐，复置林虑郡。隋开皇三年，罢郡。十六年，于此置岩州。大业二年，废岩州，又为县。唐武德二年，复置岩州。五年，废，以县属相州。按：县城，东魏天平元年筑。又《汉志》云：“隆虑有鐡官，今县侧近山，并多鐡铆，可以鼓铸。”隆虑山：一名林虑，盖隋县改也。在县西二十里。山有三峯，南第一峯名仙人楼，高五十丈。下有黄花谷，北岩出瀑布，水下注成池。黄花谷：西北有洞穴去地千仭，下有小山孤，谓之玉女楼。其南第二峯谓之玉女台，高九百丈。其山北第三峯名鲁般门。《水经注》云：“仓石溪东北径鲁般门，其门立阙昻，藏石壁霞。举其北有偏桥，即林虑之峤岭抱犊固也。”南接太行，北连恒岳，又有马鞍山、栖霞谷。又按：《颜修内传》曰：“桥顺，字仲产。有二子，曰璋、曰琮，师事仙人卢子基于隆虑山栖霞谷。教二子清虚之术，服飞龙药一丸，千年不饥。”故魏文帝诗曰：“西山有双童，不饮亦不食。”谓此也。黄花水：在县西北黄花谷北崖上。高十七里，去地七里，悬水东南注。壑直泻岩下，状若鶏翘，故谓之“鶏翘洪”。盖天台赤城之流也。其水东流至谷口，潜入地下十里，复出，名曰“柳渚”，是黄花谷水重源再发也。东流注于洹水，其谷号为黄花谷，内有仙母冡。《颜修内传》云：“仙母，即仙人王津母也。”墓前有大树，有九株存焉。又《水经》云：“黄花谷，西北有洞穴，谓之圣水窟。”洹水：出县西北，俗谓安阳河，即声伯梦涉之所。源出林虑山东平地。王母祠：隋《图经》云：“王津母有庙，每春三月桃花盛发，笼冠于庙宇。”

太平寰宇记卷五十六

河北道五
卫州  磁州
卫州。汲郡，今理汲县。 《禹贡》冀州之域，后为殷都，在今州东北七十三里。卫县界，朝歌故城，是今州理，即殷牧野之地。周武王灭殷，分其畿内为三国。邶，封纣子武庚；墉，管叔尹之；卫，蔡叔尹之，以监殷人，谓之“三监”。武王崩，三监及淮夷叛成王，既伐管叔、蔡叔，以殷余民封康叔为卫侯。今魏郡之黎阳，河内之野王、朝歌，皆卫之分。其后十五叶，懿公为狄所灭，齐桓公更封于楚丘，今滑州卫南县是也。其河内殷墟更属于晋，后又属齐。战国时属魏。秦属河东郡。汉为汲县地，属河内郡。魏黄初中，置朝歌郡，属冀州。晋武帝改朝歌为汲郡，仍属冀州。后魏孝帝移汲郡，理枋头城。按枋头城，今在魏县界。又于汲县置义州，以处归附之人。周武帝改义州为魏州。隋大业三年，改为汲郡；唐武德元年，改为卫州；二年，陷窦建德。四年，贼平，仍旧领卫、清淇、汤阴三县；其年，废义州以汲县来属；六年，以汤阴属相州。贞观元年，州移治于汲县，又废殷州，以共城、新鄊、博望三县来属；六年，废博望县；十七年，废清淇县。其年，又以废黎州之黎阳县来属；天宝元年，改为汲郡。干元元年，复为卫州。
元领县四：汲县、新鄊、卫县、共城。
【州境】东西二百三十六里，南北一百四十四里。
【四至八到】东南至东京一百三十五里；西至西京三百九十里；西至长安缺 ；东至缺；西至懐州三百五十里；南至缺；北至缺；东北至澶州二百五十里；东南至滑州一百三十三里；西北逾山至泽州陵川县二百四十里；正南渡河至郑州二百三十里。
【户】唐开元户：三万六百；皇朝户：主八千五百一十四，客一千九百六十八。
【风俗】《十三州志》云：“朝歌纣都，其俗歌謡，男女淫纵，犹有纣之余风存焉。”
【姓氏】黎阳郡四姓：蘧、桑、衙、柘。
【人物】杜诗。河内汲人，为南阳太守，方之召信臣，号杜母也。向长。字子平，朝歌人。隠居不仕，读《易》至损益卦，喟然叹曰：“吾已知富不如贫，贵不如贱，但未知死何如生耳。”孙登。共人。张弥。字巨泰，城武德城，石勒攻得之，弥曰：“当活健儿，何以杀也？”勒拔为牙门将。
【土产】丝、布、绢。

汲县。旧十六鄊，今三鄊。本纣之都，近郊十三里，乃武王战于牧野，即其地。汉为县，属河内郡。魏立郡于此，后魏于此置义州及伍城郡、伍城县。周改义州为卫州，废伍城郡，其伍城县属卫州。隋开皇六年，改伍城县为汲县；大业三年，改属汲郡。唐武德元年，重置义州，汲县属焉。四年，废义州，县属卫州。贞观元年，卫州自卫县徙治所于汲县。苍山，在县北十五里。郦元注《水经》云：“山西苍谷有苍玉珉石，故为名焉。”博望冈，在县东北五十里，接内黄西界，上有石坟，云是张骞冡，非也。有二石柱，俗云：“故原武典农高府君之神道”，呼为石柱国。鐡丘，春秋卫太子登鐡丘是也。清水，在县北三里，入于河。黄河，西自新鄊县界流入，经县南，去县七里，谓之“棘津”，亦谓之“石济津”，故南津也。《春秋》僖公二十八年：“晋伐曹，曹在卫东，假道于卫，卫人不许，还，自南津济 。”宋元嘉中，遣宣威将军垣护之以水军守石济，即此也。老子祠。《后魏书》云：“镇西将军廉侯，事道于汲县，置立堂宇，镌石为老子像而祠祀之。”太公庙，在县西南二十五里，《水经》云：“汲城东门北侧有太公庙，庙前碑云：‘太公望者，河内汲人。’”又有太公泉。鳯台，因鳯所集为名。襄王陵，魏襄王之陵也。汉初有人于冡中盗金，得竹简书十余万言，今号为《汲县冡书》，是此陵所得。比干墓，在县北十余里，有石铭，题云：“殷大夫比干之墓。”魏太和中，孝文帝南巡，亲幸其墓吊焉，刋石于墓。墉城，三监之“墉城”，在今县东北十三里。霖落泉。在县界。
新鄊县。西四十八里，旧十九鄊，今四鄊。本汉汲县、获嘉二县之地。《汉书》：“武帝将幸缑氏，至汲县之新中鄊。”即此处也。隋开皇六年，于西县地古新乐城中置新鄊县，属卫州，取新中鄊以为名。新乐城，本十六国时燕纅安王臧所筑。唐武德四年属殷州。贞观元年，废殷州，县属卫州。清水，去县北十里，西自懐州获嘉县界流入，与淇水合，东入白沟。郦道元《水经注》云：“黑山在县北，白鹿山东，清水所出。”大河，西从绛郡界入懐州，东又入当县界，南入洛阳，即龙门也。清淇。西自魏郡朝歌县界入，分为二派，一在郡东，一在郡西，俱南流入河。郦道元《水经注》云：“淇水南与清水合而入白沟，右会宿胥，皆故渎之名。”古汲城，在县东北四十八里。墉城，在县西南三十二里，即墉国也。故获嘉城，《冀州图》云：“汉武元鼎六年，上幸汲郡新中鄊，至此间得吕嘉，首因以获嘉名县。”即此处。在今县西南十里，古城存。高齐天保七年，移获嘉于今共城西，此城遂废。临清关，在县东北四十八里，自河内入汲郡大驿路。延津关，在县东南三十五里，东南过河入滑州大路。延津城。《左传》：“郑伯弟叔段侵郑，至于廪延。”《杜预注》云：“汲郡城南有延津。”《魏志》：“太祖使于禁将守延津以拒袁绍。”即此城也。万戈城。在县界。
卫县。东北六十八里，旧十九鄊，今四鄊。本古朝歌地，即纣之都也。有故城在今县西二十二里。《史记》谓之“殷墟”。《淮南子》云 “墨子不入朝歌”是也。汉为朝歌县，属河内郡。魏黄初中，朝歌县又属朝歌郡。晋武帝改为汲郡。隋开皇三年罢郡，县属卫州。大业二年改朝歌县为卫县，仍置汲郡于县治。延津，在县西二十六里。《魏志》：“曹操遣于禁渡河，守延津”，即此地也。黑山，一云墨山，在县西北五十里。《九州岛要记》云：“墨子昔居此山，采茯苓饵，五百岁或老或少。”又《魏志》：“汉灵帝中平二年，黑山贼于毒、白绕、眭固等十万余众，以掠魏郡，号黑山贼。”方山。《水经注》云：“方山在卫县西，以山四方，故曰方山。”苏门山，在县西八十一里，苏门山一曰苏岭，俗名五岩山。《魏氏春秋》云：“阮籍见孙登长啸，有凤凰集登所隠之处，故号登为苏门先生。”朝阳山，在县西南四十里。同山，在县东一十九里。仓山，在县西五十里，西与仓泉水相接。锡盆水，一名盆水，一名锡水，源出县西北四十里石坎下，湾屈似盆、其味如醴，故名锡盆。其水流可百余步，北岸有盘石架空，南枕盆水，歴盘石之下，东流。其盘北连高阜，虽亢阳，石常润激，每时雨开霁，轻津散垂，滴盆水，泠泠可听，经旬方绝，俗呼此石为漏天桶，自此东流五十余步，有飞泉出于南岸，县注盆水，又谓小瀑布，俗谓之北流泉焉。卷水。《水经注》云：“卷水出卫郡朝歌。”白沟。《冀州图》云：“白沟起在卫县南，出大河，北入魏郡。”淇口水，出共山东，至今县西里许过，又南流二十三里，与清水合，入河，谓之淇水口。又《北征道里记》 “枋头城，故虞国之险，淇水经其后，清水经其前”是。枋头城。《冀州图》云 “枋头城以险，南去河八里，对酸枣棘津”是也。即汉建安中，曹操于淇水口下大枋木以成堰，遏淇水东入白沟，以通漕运，故时人号其处为枋头。晋太和四年，大将军桓温北伐慕容暐，时天旱，水道不通，乃凿巨野三百余里，以通舟运，自清水入河。暐将慕容垂率众八万来据，温大破之，遂至枋头。会军粮竭尽焚，舟步退，垂以八千骑追之，温战败于襄邑，亦谓此也。后苻氏克邺，改枋头为永昌县。《十六国春秋》云：“晋刘牢之救苻丕，慕容垂帅师至枋头以拒之。知晋军盛，乃退。”后魏甞移汲郡理此。鹿台，在县西二十里。《帝王世纪》云：“纣造，饰以美玉，七年乃成，大三里，高千仞。余址宛然在城内，即纣自投火处。”《纪年》曰：“武王擒纣于南单之台，盖鹿台之异名耳。”苑城，在县北四十里，有沙丘台，俗称妲己台。又东二里，南临淇水，有上宫台。《诗》云：“要我于上宫。”即此也。顿丘县。在今县西北二里，即古顿丘。今置通灵观。永昌故城。隋初置永昌县，大业中废。故城在今县之西。朝歌故城，在今县西二十二里，纣之所都。汉以为县，后魏移朝歌于今卫县之东一里，此城因废。糟丘酒池。《冀州图》云：“在朝歌南一里，土人依约识之”。阳河水。在县西北平地，即纣斮朝涉之胫处也。
共城县。东北六十二里，旧十二鄊。本共伯国也。故城在县东一百十步，尚存。鲁连子云：“共伯名和，好行仁义，诸侯贤之。周厉王无道，国人作难，流王于彘。诸侯请奉和，以行天子事。至十四年，厉王崩于彘，共伯使诸侯奉王子靖为宣王，而共伯复归于国。”汉以为县属河内郡，晋属汲郡，后魏又属林虑郡。高齐天保七年，省共县，仍移就获嘉县古城以处之，复为获嘉县焉。隋开皇四年，移获嘉县于修武故城，于此又置共城县。因此添“城”字以属卫州。白鹿山，在县西北五十三里，西与太山连接，上有天门谷、百家岩。卢思道《西征记》云：“孤岩秀出，上有石自然为鹿形，远视皎然独立，厥状明净，有类人工，故此山以白鹿为称。”又《水经注》云：“长泉水源出白鹿山。”共山，在县北十里。”阚骃《十三州记》云：“昔共伯复归于国，逍遥得意于共山之首。”尖山，向长，字子平，得仙之处。长尝读《易》至《损益卦》曰：“吾已知贵不如贱，富不如贫，但未知死何如生耳。”老子山，在县东南二十里。天门山，在县西五十里。郦元《水经注》云：“石门山，石自空，状若门焉。”又《九州岛要记》：“天门山有三水，嵇康采药，逢孙登弹一弦琴，即此山。”百门陂，在县西北五里，方五百步许。百姓引之以灌稻田，出米明白香洁，异于他稻。魏齐以来，甞以荐飨。陂南通漳水。五穴水。《水经注》云：“苑水上承淇水 ，东流歴五军，东北得旧石浢，故五水分流，世号‘五穴口’”。故凡城，古周公子凡伯国也。《左传》曰：“凡、蒋、邢、茅、胙、祭，周公之胤。”在今县西南二十二里。罗门。按《郡国县道记》云：“共城县理西北六十里大山中有罗门，即山峡陉束之所也。内有南罗、中罗、北罗三城，俱相去六七里。其川南北约二十里 ，东西约十五里，四面皆高山，可为栖遁之地也。隤城。苏忿生十二邑，此其一也。王莽城。后汉王莽筑之，在今县西北八十五里。凡有三城，如鼎足，尚存焉。沮洳山，在县西，淇水出此山。共段叔墓，九龙泉，并在邑界。

磁州
磁州。滏阳郡，今理滏阳县。本汉郡，武安县地。周武帝于此别置滏阳县及成安郡。隋开皇十年，废郡，于县置磁州。以昭义县界有磁山，出磁石，因取为名。大业二年，废州以县属相州。唐武德元年，复置磁州，领滏阳、临水、成安三县；四年，割洺州之临洺、武安、邯郸、肥鄊来属；六年置磁州，总管府领磁、邢、洺、黎、相、卫六州；其年，废总管府，以临洺、武安、肥鄊三县属洺州。磁州领滏阳、武安、邯郸三县。贞观元年，废磁州，以滏阳、武安属相州，以邯郸入洺州。永泰元年六月，昭义节度使薛嵩请于滏阳，复置磁州，领滏阳、武安、昭义、邯郸四县。天佑三年，勅以与西慈州同名，改为惠州。天佑十三年，却复为旧磁字。
元领县四：滏阳、邯郸、武安、昭义。
【州境】东西一百七十里，南北一百一十五里。
【四至八到】南至东京四百里。西南至西京七百里，西南至长安一千五百里。东至魏府一百八十里。西至潞州三百八十里。南至相州六十里。北至洺州一百一十里。东南至相州邺县七十五里。一作二十五里。西南至相州邺县界七十五里。西北至辽州四百三十三里。东北至洺州一百一十里。
【户】旧无户籍。皇朝戸：主一万三百，客八千三百二。
【风俗】同洺州。
【土产】磁石、磁毛。

滏阳县。旧六鄊今五鄊。本汉武安县，地属魏郡。魏黄初三年，分武安立临水县，属广平郡。以城临滏水，故曰“临水”。又以城在滏水之阳，曰“滏阳”。周武帝于此别置滏阳县，属成安郡。隋开皇三年，废郡，县属相州；十年，于此置磁州，滏阳属焉。大业二年，废磁州，县属相州。唐武德元年，重立磁州，县又属焉。鼓山，亦名滏山。宋《永初古今山川记》云：“鼓山有石，鼓形，二所，南北相当。”俗语云：“南鼓、北鼓，相去十五里。”《冀州图》云：“邺城西有石鼓，鼓自鸣，即有兵。”《魏都赋》云 “神钲迢逓于高蛮”是也。高齐末，此鼓鸣，未几，邺城有兵而齐灭。隋文季年，又鸣，闻数百里也。《隋图经》云：“滏口山，出磁石”。《本草》云：“磁石，鐡之雄，今有石鼓山出者”。又《魏地记》云：“滏口山，即魏帝邀撃袁尚于此。”八陉，第四曰滏口陉，山岭高深，实为险阨。漳水，自林虑县流入，有石漳渠焉。滏水，源出县西北鼓山南岩下，泉源奋涌，若釜之扬汤，故以滏口名之。其水冬温夏冷。《山海经》云：“滏水，出神菌之山也”。九侯城，亦名鬼侯城，在县西南五十里，盖纣时鬼侯为纣所杀也。《礼记》曰：“脯鬼侯。”谓此也。按《隋图经》云：“临水县九侯城也。”司马彪注云：“邺西有九侯城，盖鬼侯国是。九一作鬼。”东魏二陵，即大司马孝静帝父亶并静帝二陵也。《隋图经》云：“在县东，即武安西北大冈。”高齐天保末诛诸元子孙，欲平元氏二陵，压杀数十人，遂止。高齐神武陵，在东魏二陵之侧，去县三里，今有天鹿石关尚存。岐安冢。《隋图经》云：“岐安冢在魏武陵东三里，安死后，每鬼语其子逸云：‘吾冡近武帝陵，见攻伐，为吾辞。’逸等即以碑碣勒石谢，乃止。”石季龙墓，在县西南十四里。佛图澄墓，在县西南十七里。废安州城，在县东北六里，周建武六年置州，隋开皇三年废。
武安县。西北九十五里，元二鄊。本汉县地。七国时赵地，赵将李牧封武安君，即今县也。汉属魏郡。魏属广平郡。隋开皇三年，属相州；十年，割属磁州。大业二年，废磁州属洺州。唐隶磁州。武安故城，在县西南五里，六国时赵邑也。《史记》：“赵奢之救阏与，秦军鼓噪，武安屋瓦皆震。”即此也。锡山。《山海经》云：“锡山，其上多玉，牛首之水出焉。”三门山，在县西北八十里，山有三足，峻峙如门。百尖山，在县西四十里。四见山，在县西二十里。赭山，在县东南十八里，出赭土。紫山，在县东三十里，唐天宝六年改为朱衣山。山下有水，北流，中有鲋鱼，名朱衣鲋。鳞色若金，肠似朱。洺水。本名漳水，源出县西北三门山山下，去县八十三里。《水经》云：“洺水出易阳县西山。”按《隋图经》云：“晋惠帝败于汤阴之岁，乌桓、鲜卑掠邺城，妇女悉沈于洺水。”即此河也。白鸿水。在县西北八十五里。
邯郸县。东北七十里，元三鄊。本卫地，后属晋。七国时为赵都。赵敬侯章自晋阳始都邯郸，至幽王迁降，秦遂灭赵，以为邯郸郡。山名单，尽也，邯山至此而尽。城郭从邑，故单字加邑，魏以为县，属广平郡。隋开皇十年，置磁州，邯郸属焉。大业二年废磁州，县入洺州。唐重置磁州，县还来属。邯山，在县东南五里。灵山。《隋图经》云：“赵武灵王登灵山，因以石凿人马之形，其下有井，以石覆之，俗呼灵井。”牛首水，在县西北三十里，又名曲河，源出县西南平地。《汉书•地里志》云：“堵山，牛首水所出。”温明殿，汉赵王如意所造，其处即世祖昼卧此殿，耿弇入造床下，劝帝即位于此。丛台，在县内东北隅，《冡墓记》云：“在小城内”。洪波台，在县西三里，亦汉县名也。《韩诗外传》云：“周舍死后，简子与诸大夫饮于洪波台，酒酣，泣曰：‘吾闻千羊之皮不如一狐之腋，众人之唯唯不如周舍之谔谔。’”《阮籍诗》云：“朝登洪波台，日夕望西山。”石子冈。《隋图经》云：“歴陵城西十里，有石子冈。”实山也，而高大有冡如砚子，世谓之研子冡，是赵简子冡，石虎令人发之，初得炭深一丈，得连木板厚一丈高八尺，次得泉水，水清冷非常，合牛皮为曩，作绞车以汲之。一月而水无极，乃止，筑城绕之，气成楼阁。厨宰城。《隋图经》云：“丛台在内。”干将城，在县东二十二里。《洺州记》云：“城南门外有干将剑炉及淬剑池。”赵简子台，在县西十二里。公孙杵臼、程婴墓，在县西十五里。赵奢墓，在县西北七里。乐毅墓，在县西南十八里。蔺相如墓。在县西南二十五里。”
昭义县。西三十五里，元二鄊。魏黄初三年，于今滏阳县置临水县。北齐天保元年，移理松谷 。周武建德六年，移理故涉城，即今涉县是也。隋开皇七年移于西戍；十年移于今理。唐武德六年废。永泰元年再置，仍改名昭义。滏口泉，在县西一里半，出鼓山南脚流至。漳河。在县西南四十里，从潞州涉县界至。

太平寰宇记卷五十七
 
河北道六
澶州  德清军  通利军。
澶州。今理顿丘县。本汉顿丘县地，在魏之州南，当两河之驿路，今县北古阴安城是也。唐武德四年，分魏州之顿丘、观城二县于今理，置澶州，取古澶渊为名，又分置澶水县。至贞观元年，废澶州，以澶水县依旧属黎州，顿丘、观城还魏州。大历七年，魏州节度使田承嗣又奏置澶州，领顿丘、清丰、观城、临黄四县。梁及后唐，皆以刺史理之。晋天福三年，升为防御州，仍自旧州移于此，夹河造舟为梁。至九年，升为镇宁军节度。汉干佑元年，移就得胜寨故基，至周世宗又移于今理，皇朝因之。
元领县四，今六：顿丘、观城、清丰、临河、相州割到。濮阳、濮州割到。卫南。滑州割到。一县废：临黄。入观城。
【州境】东西一百八十里。南北一百六十里。
【四至八到】东南至东京二百五十里。西南至西京六百七十里。南至长安一千五百里。东渡河至濮州范县一百一十里。南渡河至滑州韦城县一百三十里。西至相州内黄县七十里。北至魏府一百一十里。东南至曹州一百八十里。西南至卫州二百五十里。北至相州临河县八十里。东北至魏府朝城县九十四里。
【户】唐开元户：七千三百。皇朝户：主一万九千三百一十七，客四千二百二十三。
【风俗】《左传》：“吴季子过卫，见蘧伯玉曰：‘卫多君子。’”
【人物】汉京房。顿丘人。
【土产】角弓。贡。凤翮席。桑白皮。香附子。茅香。胡粉。贡。

顿丘县。旧三十乡，今五乡。本汉旧县也。因县东北顿丘为名，属东郡。故《诗》云：“送子涉淇，至于顿丘”，即此也。旧城在今县北，谓之阴安故城。晋为顿丘郡。隋属魏郡。唐武德初，割属澶州。州废。还魏 。大历七年正月，勅魏州之顿丘县又置澶州，即今郡理。晋天福三年，随州移于今理所。秋山，在县西北三十五里。《山海经》云：“帝喾葬于秋山阴，今陵现存。”鲋鰅山，在县西北三十里，今名广阳山。《山海经》云：“颛顼葬其阳，九嫔葬其阴，四蛇卫之。”鲋鰅山者，盖今广阳山之别名也。按《郡国志》云：“颛顼所葬，俗名青冡山焉。”干城，《郡国志》云：“卫县有干城，《诗》所谓‘出宿于干’。”五孝城。孙盛《杂语》曰：“五郡孝子，中山魏郡巨鹿赵国人也，并少去乡里，孤，无父母所托，相遇于卫国，因结兄弟，朝夕相事，财积数万，乃于空城见一老母以扫粪为事，兄弟并拜为母。卫大夫祠，在县北十里戚城东，即仲由也。《左氏传》杜预注：“子路为孔悝邑宰。”今庙在此。泉源祠，在县东北三十五里，故卫诗云：“泉源在左，淇水在右，卫女思归之处也。”鐡丘，在县西北五里。按《春秋》：“晋赵鞅纳卫太子蒯瞶于戚，与郑战，蒯瞶登鐡丘而望之 ，蒯瞶惧，自投于车下。”杜预云：“铁丘，名也，今县北十里，有蒯瞶台。”孔悝墓，在县北三里。《春秋》云：“孔悝为卫卿。”颛顼陵，在县西北三十里。帝喾陵，在县西北三十里。王莽河，在县北十里，上接清丰县界，下入南乐县界。淇河，在县北五里，上接清丰县，下入观城界。金堤。在县北十里，上接清丰，下入南乐县界。
观城县。东北七十里，旧二十乡，今八乡。汉观县，古之观国。《左传》曰：“虞有三苗，夏有观扈。”《国语注》曰：“观国。夏启子大康之弟所封，在卫县，夏衰，灭之。”汉以为县，属东郡。后汉改观为卫国县，属东郡。隋开皇六年，改卫国县为观城县，属魏州。唐武德四年，以观城属澶州，州废，还魏州。大历初复隶澶州。敦丘，在县南二十里。《尔雅》云：“丘，一成为敦丘。”放鹤池，在县西南五十六里，古老相传卫灵公养鹤之地。委粟城，在县东南六十七里。《汉书》云王翁孺免归为粟里之老，即此地也。卫灵公墓，在县东南四十二里。废临黄县，在县东七十二里，本汉观县地。后汉改观县为卫国县。后魏孝文帝分卫县置临黄县，以北临黄沟为名，属顿丘郡。隋属魏郡。唐武德初割属澶州，州废，还魏州。大历初又割入澶州 。黄河，南去县三十里。卢津关。今名高陵津，在县东南三十五里。新台，《毛诗》序云：“新台，刺卫宣公也，纳伋之妻，作新台于河上而要之。”即此也。黄沟，西自观城县界流入，东有山支出焉，亦名为黄沟。东南入虎掌沟。魏长贤墓。在县南十五里。唐贞观七年追赠定州刺史，即魏征父也。
清丰县。西北五十五里，旧十一乡，今四鄊。本内黄县地。唐大历七年，割顿丘、昌乐之四乡，于清丰店置，因以为名。黄河，在县南五十里。古顿丘县，在县东南十五里，后移入澶州，此城废。金堤。上源在县西十五里。故老传云：金堤头上有秦女楼。下入顿丘县界。
临河县。东六十五里，旧十二乡，今三乡。古东黎县也。魏孝昌年中分汲郡，置黎阳郡，领县三：黎阳、东黎、顿丘，此即东黎也。齐属司州。周建德十年，改司州为相州。隋开皇五年，郡罢，置临河县，南临黄河为名。唐武德二年，重置黎州，县属焉。贞观十七年，州废，县隶相州。天佑三年属魏州。天福九年隶澶州。澶渊，在县东南十七里，在黎州东北八十里。《左传》：“公会诸侯于澶渊。”淇河，一名王莽河。《兾州图》云：“河水西从河内郡界入，至黎阳而东北，至临河西十四里，而王莽河出焉 ，又东经澶渊东入武阳河，南即东郡界。”黄河，南去县五里。繁泉。《土地十三州志》云：“澶水在顿丘西南三十里，伏流至繁城西南。”颛顼庙，在县东九里，太和四年立，在颛顼城，至皇朝干德六年重修。旄丘，在县西南四十步。《卫诗》：“旄丘，责卫伯也。旄丘之葛兮，何诞之节兮。”永济渠，在县西北三十三里，自黎阳入界，东北入魏州内黄界。隋大业六年增修，今名御河。废澶渊县，在县西十里。隋开皇十六年，割临河、内黄、顿丘三县，置澶渊县，南临澶渊。《春秋》：“诸侯之卿会于澶渊。”杜注云：“澶，卫地，顿丘西，今名繁源。”唐武德四年，以国讳改名澶水。贞观十七年废，入临河县。颛顼城，在县东北三里。《歴代帝王纪》云：“颛顼居高阳，故曰高阳氏。”皇甫谧《帝王世纪》云：“相土徙商丘，本颛顼之墟，陶唐氏火正阏伯之所居。”《左传》云：“阏伯居商丘，祀大火，相土因之。商主大火，故辰为商星，于周为卫地，北迁于帝丘。”杜注云：“帝颛顼之墟，故曰帝丘。”古淇水，在县东南五里，黄河北岸，东经县界三十五里，入清丰县。《诗》云：“翟翟竹竿，以钓于淇”，又云：“瞻彼淇澳，緑竹猗猗。”即此也。按《山海经》云：“沮洳之山，淇水出焉。”复关堤，在县三百步，黄河岸北。《卫诗》云：“登彼垝垣，以望复关”即此也。鲧堤，在县西一十五里，自黎阳入界。尧命鲧治水，筑堤无功，其堤即所筑也。五女墓，高五十尺，在县西北三十里。淳于公有五女而无子，公卒，五女葬之于此。《汉书•刑法志》：“文帝十三年，齐太仓令淳于公犯罪，当刑。公乃叹曰：‘生女不生男，缓急非有益。’其女缇萦随父至长安，上书求入为官婢，赎父刑。帝感之，除肉刑，赦淳于之罪。后卒，五女共葬之于此。”
濮阳县。城东门外，旧三乡，今五鄊。本汉县也，属济阴，古之昆吾国，即帝丘颛顼之墟。《左传》又曰：“卫侯梦于北宫，见人登昆吾之墟。”即此邑之地。亦卫侯自楚丘迁于此城。后魏天平三年移濮阳县于此。隋开皇十六年，又于颛顼城内置昆吾县。至大业二年，改昆吾县为濮阳县。晋天福四年，诏移于澶州之南郭，为理所。《上宫诗》云：“期我乎上宫。”即此地也。瓠子口。汉武帝塞瓠子河口，沈白马、玉璧，将军已下皆负薪，在县西南十七里河津是也。重华台，王孙子曰：“卫灵公坐重华之台，侍御数百，随珠照日，罗衣从风。仲叔圉谏曰：“昔桀纣行此而亡，今君宠妾无乃盛欤。”灵公乃出宫女，百姓大悦焉。卫阳山，在县东南二十里，居卫之阳。瑕丘，在县东南三十里，高三丈。《礼记•檀弓》云：“公叔文子升瑕丘，蘧伯玉从。文子曰：‘乐哉斯丘也，死则我欲葬焉。’伯玉曰：‘吾子乐之，则瑗请前。’”注云：“二子皆卫大夫。”延丘，在县东南四十里。《左传》：“襄二十九年，延陵季子适卫，悦蘧伯玉等，曰：‘卫多君子，未有患焉。’”盖季憇于此丘。龙渊宫，在县东十里。《坤元录》云：“濮阳县有故龙渊宫，俗名瓠子宫。”《汉书》云：“河决瓠子，汉武起宫于决河之傍。”又云：“濮阳县西南八里有赤龙涡，有决口故道，盖古之龙渊宫也，非筑宫之所。”五鹿城，在县南三十里，《左氏》：“晋伐卫，取五鹿。”即此地也。汲黯坟，在县西南六十里。黯，濮人也，自淮阳太守归葬于此。昆吾台。在颛顼城内，高二丈。按《旧图经》云：“《左传》云：五伯之霸，夏伯昆吾，商伯大彭、豕韦，周伯齐桓、晋文是也。”
卫南县。南六十里，旧十四乡，今五乡。卫文公自曹邑迁楚丘，即此地也。汉为濮阳县地。隋开皇十六年于此置楚丘县，属滑州。后以曹州有楚县，改名卫南县，此在卫之南垂，故以名县，今属澶州。九里沟，在县北五里，源从白马县东界入当县。隋开皇六年通。古白马城，在县西二十里。建安五年，曹操东征，先主犇袁绍。曹擒关公，拜为偏将军。绍遣颜良攻刘延于白马，曹使关公撃之，公刺死颜良于万众之中，遂解白马之围。故鉏城，在县东十五里。《左传》：“后羿自鉏迁于穷石。”即此也。须城，在县东南二十八里。《诗》云：“思须与曹。”注：“须，卫邑也。”楚丘城，在县西北四里。《诗》云：“定之方中，作于楚宫。”《城冡记》云：“齐桓公作楚丘之城。”即此也。成公绥城。在县西南二十里，高三丈。《晋书》：“成公绥，晋中书令，其先汉东郡人。”

德清军。
德清军。理陆家店地。本旧澶州，晋天福三年移澶州于得胜塞，乃于旧澶州置顿丘镇，取县为名。至四年，晋幸天雄军，改镇为德清军。开运二年十一月，又移德清军于陆家店，置在新澶州之北七十里。王莽河，在城西南五里。尧堤，在城东南五十里。金堤，在城东南五里。潜龙院。后唐明宗潜龙宅，在旧澶州，其僧院随军移至此。
【军境】东西，缺。南北。缺。   
【四至八到】南至旧澶州二十五里，至澶州七十里。北至南乐县二十五里，至魏府七十里。东至金堤四里。西至沙河十里。东南至观城县三十五里。西南至清丰县三十里。东北至水北镇五十里。西北至库固镇十五里。
【户】皇朝户：主八十八，客三百三十八。
【土产】并在澶州述。

通利军。
通利军。理黎阳县。唐属卫州。晋天福中割隶滑州。皇朝雍熈四年割属澶州。端拱元年建为通利军，县仍属焉。
【军境】东西四十里，南北四十八里。
【四至八到】南至东京二百二十五里。西至西京六十五里。东至白马县，隔黄河二十五里。西至卫州卫县五十七里。南至白马县，隔黄河二十七里。北至澶州，临河县四十三里。东南至白马县黄河中心十五里。西南至卫州卫县界二十里。东北至澶州，临河县界二十里。西北至相州汤阴县界四十五里。
【户】皇朝管主客户一千三百六十。
【土产】丝。绢。外无药物。
黎阳县。旧八县，今三乡。本古黎侯之国。汉为黎阳县，在黎阳山北，其地夹河为分，有冀、兖二州之域，属魏郡。后魏置黎州，及黎阳郡。隋开皇三年，州郡俱废，为县，属魏州。唐武德二年，重置黎州，县属焉。贞观十七年，州废，县归卫州。晋天福中，割隶滑州。皇朝雍熈四年，割属澶州。端拱元年，属通利军。大伾山，在县南七里。《尚书》云：“至于大伾。”又名青檀山，今黎阳东山。刘澄《山川记》云：“古黎国也”。《诗》云：“黎侯寓于卫。”卫以中露、泥中二邑处之，国名也。枉人山。在县西北三十里，俗名“上阳三山”，或云纣杀比干于此山，因得名。仓城。《冀州图》云：“在县西南隅，袁绍聚粟之所。”黎阳镇故城，在县东南一里，古翟辽城。翟辽于此僣号，唐朝改为白马镇。袁谭故城，在县西南一百步。曹操故城，在县西南一里，是曹攻谭时所筑。黎阳津，在县东一百五步。一名白马津。《史记》：“郦食其说沛公守白马之津，以示诸侯形胜之势，则天下知所归矣。”又《十六国春秋》：“慕容德率戸四万三千，自邺将徙滑台，至黎阳津。燕鲁王遣船迎德，会风飘船没。魏军垂至，三军危惧，欲保黎阳，昏而冰合，是夜济讫。旦而魏军至，冰亦消泮，若有神助焉。德大悦，改阳津为天桥津。”高齐文襄征颍城，仍移石济关于此造桥焉，改名白马关，周又名黎阳关。桑弘羊墓，在今县西北隅。东黎故城。本黎侯之居处，一名东离狐城。隋开皇中，置廪丘县。在郓城东四十五里，故廪丘城是也。侧近卑湿城，居水阜。《诗》云：“胡为乎泥中。”盖黎侯寓居之处。

太平寰宇记卷五十八

河北道七
洺州
洺州。广平郡，今理永年县。《禹贡》冀州之域，星分昴宿一度。《禹贡》曰：“覃懐底绩，至于衡漳。”衡漳在今州南肥乡县也。春秋时为赤狄之地，后属晋，《左传》宣公十五年：“晋荀林父败赤狄于曲梁。”今州理城也。七国时属赵，赵敬侯始都邯郸，至幽王迁，为秦所灭。秦兼天下，是为邯郸郡地。汉高帝分置广平国。自汉至晋，或为国或为郡。永嘉末，石勒据有其地。石氏灭，又属慕容隽，至子暐灭，又属苻坚，后慕容垂得山东，其地复属焉。周武帝建德六年于郡置洺州，以水为名。隋大业三年罢州为武安郡。唐武德元年又改为洺州，领永年、洺水、平恩、清漳四县；二年陷窦建德；四年建德平，立山东道大行台，又置曲周、鸡泽二县；五年罢行台，置洺州大总管府，管洺、卫、岩、相、磁、邢、赵七州；六年罢总管，以磁州之武安、临洺、肥乡三县来属；贞观元年又以废磁州之邯郸来属；天寳元年改为广平郡；干元元年复为洺州；永泰之后，复以武安、邯郸属磁州；会昌元年省清漳、洺水二县入肥乡、平恩、曲周等县。
元领县八，今六：永年。平恩。鸡泽。曲周。临洺。肥乡。 二县割出：洺水。入曲周 。 清漳。入肥乡。
州境：东西一百九十七里，南北一百一十二里。  
四至八到：西南至东京五百五十里。西南至西京七百六十里。西南至长安一千六百二十里。东至天雄军永济县九十五里。西至磁州武安县界七十五里。南至相州一百八十五里。北至邢州沙河县界四百五里。东南至天雄军一百二十里。西南至磁州一百二十里。东北至贝州一百三十里。直北落西至邢州九十里。
户：唐开元户：七千七百五十。皇朝户：主一万五千一十三，客一万二千八百九十三。
风俗：燕、赵、邯郸风俗，丈夫悲歌慷慨，多弄物，为倡优，女子多弹弦跕躧。隋《图经》云：“今赵女数百家，每有祭祀，别设位以祀公孙杵臼及程婴二氏，厯代相传，号曰祀客。”
人物：赵胜。赵诸公子也，宾客数千。毛遂。赵胜之舎人也，以三寸舌说楚同却秦军。亷颇。赵之良将也，勇气闻于诸侯。蔺相如。赵人也，送璧于秦，不屈节。李牧。赵之北边良将也，匈奴不敢入边，封为武安君。赵奢。为马服君。石奋。赵人也，与四子皆二千石，号为万石君。
土产：平紬。絁子。油衣。人参。绢。

永年县。旧二十八乡，今二乡。本汉曲梁县地，属广平国。后汉属巨鹿郡。北齐天保七年，并曲梁县入广平县。隋仁寿元年改广平为永年县，避炀帝讳也，属武安郡，即今县。赵奢救阏与，秦军鼔噪，武安屋瓦皆动，即此地也。马服冈。《史记》赵奢为马服君受封于此地。灵山，《风土记》云：“灵山，赵武灵王葬其上，故曰灵山。”郁山。一名紫山，出紫石英、菖蒲，为仙方所尚。榆溪山。《洺州记》：“山有榆溪水，因以名之。”王泽岭。赵襄子奔晋阳，原过后至于王泽，见三人自带以上可见，即此岭。漳水，《风土记》云：“南易水本名漳水，源出三门山，西自肥乡县界流入。”《赵地记》云：“六国时此水名易水。”《埤苍》及《水经》云：“洺水之目，不知谁改，俗谓山之下地名洺，因经之，故曰‘洺水’。”按《燕赵记》云：“其分有三，易漳为南易。”洺水。在县南三里，西自临漳县流入。鸡泽。在县西南十里。春秋同盟于鸡泽，今其泽鱼、鳖、菱、芡州境所资。廉颇台。在州城南十里。《十六国春秋》云：“冉闵遇慕容恪于廉台，十战皆败。”平刘黑闼垒。在县西南十里洺水南。唐贞观四年于垒东置昭福寺，寺碑岑文本词。广平故城。汉平于国废城，在今县北。干将城。《洺州记》云：“南有干将城。”即干将铸剑井，炉池俱存，俗语讹为韩子城。乐毅、蔺相如冡。并在此。   
平恩县。东北五十里，旧十四乡，今三乡。本汉旧县，属魏郡；宣帝以许广汉为平恩侯。魏属广平郡。高齐天保七年移于斥漳城，今洺水县是也。开皇六年又自斥漳移在平恩川今理。唐台泽。一作康台泽，在县东五里。
鸡泽县。东北五十里，旧十四乡，今三乡。本汉广平县地。隋开皇六年于广平城置鸡鸡县；大业二年省。唐武德四年重置。洺、漳二水。在县东南二十六里，合流入东北入平乡界。沙河。即湡水，经邑界。
曲周县。东北八十里，旧十二乡，今三鄊。本汉旧县属广平国。郦商为曲周侯。后汉属巨鹿郡。魏属魏郡。后魏宣武帝改置曲安县，属广平郡。高齐省郡。隋开皇六年复置洺州；大业二年省。唐武德四年于曲周故城重置。漳水。在县西二十九里。阿难枯渠。在县南十四里。邸阁城。《水经》云：“衡漳水又北经邸阁西。”即此城。巨桥仓。纣所积仓。《尚书》“发巨桥之粟”是也。废洺水县。在州西五十里。本汉斥漳县，属广平国，漳水经其城。其地斥卤，故曰“斥漳”。隋开皇六年以平恩移入旧地，又于此立洺水县，即今县也，以西滨洺水为称。唐会昌三年正月并入曲周县。衡漳故渎，俗名阿难渠，在西二百步。盖魏将李阿难所导，故名。董塘陂。在县西北十五里。晋龙骧将军刘牢之北救苻丕，追大将军慕容垂于董塘泉，即此陂也。董仲舒祠。董仲舒，广川人，祠在县东五十九里。啸父。即冀州人也，在曲周县市中补履数十年，人奇之不老。
临洺县。西北五十里，旧十二乡，今三鄊。本汉易阳县也，属赵国。魏属魏郡。晋属唐平郡。后魏省入邯郸县。孝文于北中府城复置易阳，属广平郡，今理是也。隋开皇六年改易阳为邯郸县；十年移邯郸县理陟鄊城，在今邯郸县界，仍于此中府城别置临洺县，北滨洺水为名，属磁州；大业二年割隶洺州。紫山，隋《图经》云：“临洺紫山，春夏有紫气，蓊郁下有石，石上菖蒲，一寸九节，岩涧有紫石英。”狗山。在县西十里。山顶石上有狗迹，因名。唐武德五年太宗亲总戎师讨刘黑闼，因此立营。鸣犊冡。在县西南十三里。《家语》曰：“孔子自卫将至晋，至河，闻赵简子杀窦鸣犊舜华，遂不去。”
肥郷县。东南四十里，旧十三乡，今三鄊。春秋晋地。七国时属赵，今县即汉列人及邯郸、蒲县三邑之地。魏文帝黄初二年分邯郸等县立肥鄊县，属广平郡。后魏省入临漳县。隋开皇十年又置，属磁州；十六年割隶洺州。浊漳水。上源即清漳也，西自相州成安县界流入。列人故城。在县东北十里。汉为县。按《汲冢记》：“梁惠成王八年伐邯郸取列人。”即此也。汉属广平国。邯郸故城。俗名桓公城，在县西北十里。肥乡故城。在县西南二十二里。葛筑故城。隋《图经》云：“葛筑城俗呼葛鹅城，即赵武灵王夫人所筑。”一云夫人城。平原君墓。在县东南七里。毛遂墓。在县南七里。废清漳县。在州东南七十里。本汉列人县地，故城在今肥鄊县界。隋开皇十六年于此置清漳县，以南滨清漳水为名。唐会昌三年并入肥鄊县。列人堚。音魂。或曰列人堤，县居其上，堚即堤类也。后魏孝昌年中，有人于此掘得破船，仍是杉材，尚堪用，莫测其由，盖是漳水久积泥淤，遂成高岸也。

贝州
贝州。清河郡，今理清河县。《禹贡》冀州之域，星分昴宿五度。春秋之时，其地属晋。七国时属赵。秦兼天下，为巨鹿郡。汉高帝三年，韩信出井陉，定赵地，因分巨鹿郡地置清河郡，以郡临清水，故号清河，理清阳。景帝中改为清河国。至后汉复为郡。永嘉乱后，石赵移郡理平晋城，即今博州清平县也。苻秦移理武城。后魏移清河郡及清河县于汉厝城置。高齐自厝城移郡及武城县于今贝州西北十里故州城，其城即汉信成县理。后周建德六年平齐，于郡理置贝州，郡亦不废。隋开皇三年废郡，以郡所领县属州；六年移武城县还于旧理，自厝城移清河县于州郭；大业三年罢州为清河郡。唐武德四年平窦建德，复置贝州，领清河、武城、漳南、历亭、清阳、鄃、夏津七县；六年移治所于历亭；八年还于旧治；九年以废宗州之宗城、经城来属，又以废毛州之临清来属；天寳元年改为清河郡；干元元年复改为贝州；咸通元年长史郑仁凯以旧居湫隘，移于故州东南十里，即今理所。晋天福三年升为永清军节度。周显德元年降为防御州。皇朝复为永清军节度。
元领县十，今五：清河。清阳。武城。漳南。历亭。   
五县割出：夏津。临清。永济。宗城。经城。已上五县入魏府
州境：东西二百四十九里，南北一百九十里。
四至八到：东南至东京六百一十里。西南至西京九百六十里。西南至长安一千八百二十五里。东至博州一百三十里。西至邢州二百三十里。南至魏州二百十二里。北至冀州一百三十里。东南至博州一百九十里。西南至洺州曲周县一百三十五里。西北至冀州九十里。正东微北至德州二百六十里。
户：唐开元户：八万一千四百。皇朝户：主一万六千九百三十四，客三千四百七十三。
风俗同魏州。
姓氏：清河郡六姓：崔、张、房、尚、傅、靳。
人物：崔林。字德孺，清河东武城人，晩成仕。魏至司空，封安阳侯。王经。字彦纬，清河人，为江夏太守。将军曹爽附绛二十疋令市于吴，经不发书，弃官归养母。爽以经擅去，兵马杖五十。房旷。字思远，清河人。少神气英俊，苻坚问王猛曰：“关东多士卿，得几人？”猛曰：“二人半。”坚曰：“必是申绍、韩胤 、一目房旷。”旷曽为流矢伤一目。 傅永。字修期，清河人。仕后魏，为安远将军、平南长史。帝曰：“上马能撃贼，下马作露布，唯修期耳。”年八十余，尚堪骑射。张正见。清河人。年十三，献颂，梁简文深赏之。窦建德。清河南漳人，代为农夫。唐崔龟从。清河人，相宣宗朝。崔慎由。清河武城人，高祖融弟，安潜、子修俱为相。崔圆。清河武城人。张文瓘。贝州武城人，相高宗。为大理卿时，旬日决疑四百余条，四子：潜，魏州刺史；沛，同州刺史；洽，卫尉卿；涉，殿中监，时人谓之万石张家。崔邠。贝州武城人，弟兄六人官至三品。
土产：白毡。贡。  靴毡。贡。  丝布。絁。绢。按隋《图经》云：“清河绢为天下第一。” 

清河县。旧二十二鄊，今四鄊。本州岛之甘泉市地。秦为厝趋亦切县。汉为信成县，属清河郡。后汉桓帝改为甘陵县。故城在今县西北。《续汉书•州郡志》：“省信城县，属清河郡。”按《郡国记》云“隋清阳城内有汉清河王庆陵，在今郡东南三十里故厝城”是也。后汉安帝改名甘陵，仍为甘陵国都；后国除，复为县。晋省，于厝城西南七里置清河县。魏又为清河县，并清河郡于故厝城中。高齐天保七年又移清河县于故信成。隋开皇六年又移清河县于州郭，即今县是也。末柸城，在县东北五十里，隋《图经》云：“末柸城，即十六国时段疾六眷之从弟末柸自称辽西公，与石勒相持，因筑此城号曰‘末柸城’。”信成故城。汉县。后汉并入清河，在今理西北十二里故州城外是也。城东南去永济渠十里。唐咸通已前郡理于汉信城，即此也。故斌强城 。后魏太和七年于其城置斌强县  ，属广宗郡。隋废。永济渠。东南去县十里。南自汲县引清漳二水入界，近孤女冡，元号“孤女渠”。隋炀帝征辽改为永济，俗呼“御河”。枯上漳渠者。浊漳渠也。源自上党，《城冡记》云：“邺城北有漳水。”即邺郡临漳是也。枯下漳渠者。清漳渠也。自邺县界来，非浊漳也。隋大业中，制使姚暹疏决，从上漳渠水入此渠，亦名姚暹河；炀帝征辽回，泛舟于此，谓之回銮河；大业十三年，窦建德于广平郡又疏此水入柳沟，遂与永济合流。鲧堤。在县西三十里。自宗城县来，是鲧治水时筑。廉颇冡。在县界。
清阳县。旧十二鄊，今四鄊。汉时属清河郡，又为贝丘县。博昌亦有贝丘。古清阳之地，故城在今县东南。后汉并入甘陵。西晋省甘陵，于此置清河县，理置清阳县，复汉名。至唐永昌元年，缘清阳地久积咸卤，遂西移于永济渠之东孔桥置；开元二十二年又移清阳县于今州城东、永济渠之西，即今邑也。古清阳县城。在县东南三十五里。汉桓帝改为甘陵郡。后魏孝昌三年葛荣贼乱，以城内有甘陵高大，因据陵为堡。贼平，遂置清阳；永昌元年移县于孔桥，此城遂废。故夏津县城。在县东南四十里。隋开皇六年以县东有王莽河，又为古夏津城相连，因以为名。故清河郡城。在县东南二十五里。汉高祖封王吸为清阳侯，食邑于此；又景帝三年封王子乘为清河王，改为清河国，并在此城。按后汉和帝建初七年废皇太子庆为清河王，令就国，亦此城；桓帝改为甘陵郡。至高齐天保七年移县于汉信城置，今州西北故贝州城是也。故厝城，在县东南三十里，按《地理志》云：“属清河郡，王莽改为厝治。汉安帝改为甘陵。其地先出甘草，土人号曰鹊城。”古邸阁城。在县东三十七里。按《地理志》云：“赵平原君封东武城为别邑，于此筑城，以贮器械，因以名之。”甘陵。在县城内，汉清河王庆陵，即安帝之父也。
武城县。东北四十里，旧三十鄊，今七鄊。七国时赵邑也。《史记》：“赵平原君胜封东武城。”即此城。盖以定襄有武城，同属赵，故此加东也。《汉书•地理志》：“东武城县，属清河郡。”晋太康年去东字。高齐天保七年移理汉信成。隋开皇六年复旧理。唐调露元年移于今理。弦歌台。在御河北岸。故武城县。在北十里。隋《区宇图》云：“夏禹七代孙芸，封公子武于此建国。”后汉光武封济南安王德为武城侯。前秦苻坚封长子为清河王，移居武城，即此城也。唐调露元年移于永济渠北义王桥西二里置，今县外城基是也。孙伏伽墓。在县东北二十里，高三丈。唐刑部侍郎。
漳南县。东北一百一十里，旧十八鄊，今三鄊。汉东阳县之地。后汉省东阳，其地属广川。后魏太和十八年分广川置索卢县，其地又属焉。高齐天保七年省索卢县，其地又属枣强。隋开皇六年分枣强县于今县东北二十二里置东阳县；十八年改东阳为漳南县，取地居漳水之南为名。唐武德七年移于今理。枯漳河。在县北四十里。永济渠。在县东五十里。界碑。在县西北八里。后魏孝文帝太和六年立于当邺正东三百里。
历亭县。东北一百里，旧十七鄊，今三鄊。本汉属东阳县地，属清河郡。后汉省东阳县，其地属鄃。音输。自魏及高齐，其地属鄃县不改。按《地里志》：“历县属信都国，在修县界。王莽改为历寜。”隋开皇十六年，于今县东永济渠南置历亭县，属贝州，遥取汉历县为名。后以其地下湿咸卤，移就盘河置，在古历城西七十里，今理是也。东阳故城。在县西十八里。汉高祖以张相如为东阳侯。鲧堤。在县东三十五里。

太平寰宇记卷五十九

河北道八
邢州
平鄊三县及置青山、沙河、任三县置邢州，取古邢国为名；大业三年改为襄国郡。唐武德元年改为邢州总管府，管邢、温、和、封、蓬、东龙六州。邢州领龙冈、青山、内丘三县；四年平窦建德，罢总管府，割内丘属赵州，仍省和、温、封三州，以其所领南和、沙河、平乡三县来属。又立任县；五年割赵州之内丘、柏仁来属；天宝元年改为巨鹿郡；干元元年复为邢州。按晋初童谣云：“古在左，让去言，或入口。”果为石勒所据。古在左，胡字也；让去言为襄，或入口，为国也。梁开平三年建为保义军节度。后唐同光元年改为安国军。皇朝因之。
元领县九，今八：龙冈。沙河。南和。任县。平鄊。巨鹿。尧山。内丘。一县废：青山。并入内丘。
州境：东西二百八十二里，南北一百三十六里。
四至八到：正南微东至东京西路六百里，东路六百五十里。西南至西京八百四十里。西南至长安一千七百里。东至贝州二百三十里。南至洺州临洺县六十六里。
西踰山至辽州二百二十六里。北至赵州一百七十九里。西北至太原府乐平县五百里。东北至冀州二百六十里。
户：唐开元戸：五万八千八百二十。皇朝戸：主一万五千四百八，客一万四千四百一十。
风俗。同赵、定州。
姓氏：巨鹿郡五姓：莫、魏、时、刘、舒。
平鄊三县及置青山、沙河、任三县置邢州，取古邢国为名；大业三年改为襄国郡。唐武德元年改为邢州总管府，管邢、温、和、封、蓬、东龙六州。邢州领龙冈、青山、内丘三县；四年平窦建德，罢总管府，割内丘属赵州，仍省和、温、封三州，以其所领南和、沙河、平乡三县来属。又立任县；五年割赵州之内丘、柏仁来属；天宝元年改为巨鹿郡；干元元年复为邢州。按晋初童谣云：“古在左，让去言，或入口。”果为石勒所据。古在左，胡字也；让去言为襄，或入口，为国也。梁开平三年建为保义军节度。后唐同光元年改为安国平鄊三县及置青山、沙河、任三县置邢州，取古邢国为名；大业三年改为襄国郡。唐武德元年改为邢州总管府，管邢、温、和、封、蓬、东龙六州。邢州领龙冈、青山、内丘三县；四年平窦建德，罢总管府，割内丘属赵州，仍省和、温、封三州，以其所领南和、沙河、平乡三县来属。又立任县；五年割赵州之内丘、柏仁来属；天宝元年改为巨鹿郡；干元元年复为邢州。按晋初童谣云：“古在左，让去言，或入口。”果为石勒所据。古在左，胡字也；让去言为襄，或入口，为国也。梁开平三年建为保义军节度。后唐同光元年改为安国军。皇朝因之。
元领县九，今八：龙冈。沙河。南和。任县。平鄊。巨鹿。尧山。内丘。一县废：青山。并入内丘。
州境：东西二百八十二里，南北一百三十六里。
四至八到：正南微东至东京西路六百里，东路六百五十里。西南至西京八百四十里。西南至长安一千七百里。东至贝州二百三十里。南至洺州临洺县六十六里。
西踰山至辽州二百二十六里。北至赵州一百七十九里。西北至太原府乐平县五百里。东北至冀州二百六十里。
户：唐开元戸：五万八千八百二十。皇朝戸：主一万五千四百八，客一万四千四百一十。
风俗。同赵、定州。
姓氏：巨鹿郡五姓：莫、魏、时、刘、舒。
人物：路温舒。巨鹿东里人。为廷尉，上书云：“秦有十失，其一尚存，治狱之吏是也。”张足存。巨鹿人也。张掖郡宝石负图，任令问足存， 足存曰：“夫神以知来，不追已往，汉已久亡，魏已得之，何追与祥乎？此石当今之变异，将来之福祥。”养志不仕。 侯芭。巨鹿人。从杨雄游，授《太玄》、《法言》，芭得其旨。张宾。中丘人。自言智算鉴识，不后子房提劔军门请见石勒。时苗。字德胄，鉅鹿人。为寿春令，初乘黄牸车之任，岁余，生一犊，及去，谓父老，曰：“是尔土所生，非我有也。”留之而去。游明根。字志远，任人。幼年遭难，为栎阳王氏奴，牧羊。以壶浆货人，书字路傍，画地学之，于白渠坎为窟。读书仕至员外常侍。魏收。巨鹿人。与温子升、邢子才齐誉，世号三才。魏文襄曰：“今有魏收，是国之光彩。”官中书令。唐宋璟。字广平，邢州南和人。中兴贤相，璟为首称。李元恺。邢州人。善天步律历，性恭慎，博学。宋璟尝师之。璟当国，将荐之朝，拒不答。卒年八十余。魏暮。巨鹿人。为相。魏玄同。巨鹿人。则天朝纳言。
土产：白甆器。丝布。绵。鲜玉沙。《西京杂记》云：“霍光妻遗淳于衍散花纹绫，出巨鹿郡陈宝光之家。”

龙冈县。依旧五鄊。古邢国也。秦以为信都县，李公绪《赵记》云：“赵孝成王造檀台，有宫，为赵别都，以朝诸侯，故曰‘信都’。”秦末赵歇据之。项羽更名曰“襄国”。汉因，不改。石勒僭号据之。周武帝改为襄国郡。隋开皇三年罢郡县，属洺州；九年改为龙冈县，以县西北龙冈为名；十六年于此置邢州，县属焉。大城。隋《图经》云：“大城本石勒所筑，因徙洛阳铜为翁仲二，列于永丰门。后擒刘曜，尽得秦陇，乃于此僭号为建平。”响地。《郡国志》云：“邢州尚书坊东井地，周百余步，其所鸣响，人马行上，轰作雷声，掘之，即火出。”土山。在县东百五十步。《十六国春秋•后赵録》云：“冉闵永兴二年，攻石祇于襄国，为土山地道于此。”石门山。《十六国春秋》云：“石勒遣石季龙进据石门也”。风门山。《洺州记》云：“龙冈有风门山，冬夏多风。”百岩山。《洺州记》云：“龙冈县西北有白岩山，其山峻极，有百岩为名。”鹊山。《水经注》云：“鹊山有穴，出云母。”又云：“其南有龙腾溪，鹤渡岭。”百泉河。在州东南八里。水自平地而出，其泉无数，故曰“百泉”，是澧河之上源也。石井冈。在县西北七里。一名龙冈。郦道元注《水经》云：“蓼水出襄国石井冈，冈上有井，大如车轮。”隋《区宇记图志》云：“此井光武营军所凿，傍有丛荆棘生，皆蟠萦如人手结，云是光武繋马处。”又石勒时，天旱，沙门佛图澄于此冈掘得一死龙，长尺余，渍之以水，良久乃苏，呪而祭之，龙腾空而上天，雨即降，因名“龙冈”。夷仪岭。在县西一百五十七里。晋《地道记》云：“乐平东南有夷仪道，通襄国。”夷仪山。在城北故塞。故夷仪城。在县西一百四十里。今俗谓之“随宜城”，盖语讹也。蓼水。一名“达活水”。《水经》云：“蓼水出襄国西石井冈”。千步口。即洺水，西北流至此。今俗名“千步口”。湡水。一名“澧水”；一名“鸳鸯水”。俗谓之“百泉”，源出县东南平地，以其道源总纳众泉合成一川，故也。亦谓之“鸳鸯水”。《魏都赋》所云：“鸳鸯交谷。”白鸡城。隋《区宇图经》云：“板筑之初，望其上有白鸡，捕之则无所见，因以为名。”今俗号“白珪城”也 。邢侯夫人冡。《北史》云：“齐武平初，有掘古冡得铜鼎，受五六升，腹有铭作蝌蚪书字云‘邢侯夫人姜氏’” 。石勒母王夫人冢。在县之西南。石勒冢。在县西南十五里，伪号“高平陵”。按《郡国志》：“勒尸别在渠山，葬之夜，为十余棺分道出埋，以惑百姓。”
沙河县。一百三十五里，旧四鄊，今三鄊。本汉襄国县地。沙河即湡水也。《水经注》云：“湡水出赵郡襄国县西山东。”《后魏书•地形志》云：“襄国后倂在此。”后改为任县地。隋文帝改襄国为龙冈县；十六年分龙冈县南境于此置沙河县，以县南五里沙河为名。罄口山。在县西南九十八里，卢毓《冀州论》云：“淇汤罄口冶铸利器。”即汉时旧铸宫也 。黑山。在县西四十里，出鐡。汤山。在县西北七十一里。《山海经》云：“汤山，汤水出焉，此汤能愈疾，为天下最。”又按隋《图经》云：“汤后侧岩上有石室一户，无尘秽，号曰‘圣人室’。”下经铜马庙，有碑题云“漳河神坛”。湡水。在县西北七十一里，俗名“沙河水”。又《郡国志》云：“牛缺遇盗于沙隅之间”。苏秦亭。苏秦西说秦人，请货黄金百镒、黑貂之裘，即此地也。今有亭存。
南和县。东南四十里，旧五鄊，今三鄊。本汉旧县也，属广平国。《水经注》云：“北有和成县，故此县云‘南’”。《后魏地形志》“南和后并于任”。李公绪《赵记》云：“孝昌三年，割广平郡之南和、襄国、任三县，于此置北广平郡，属殷州。”后周又置南和郡，寻废郡而为县。隋开皇三年以南和县属洺州，寻改属邢州。 湡水。经邑界。 鸳鸯水。在县北五里。《郡国志》云：“县西有鸳鸯水，冬日常温和。”又《水经注》云：“南和西官冶东有便水，一名‘鸳鸯水’。”又《赵记》云“俗谓之百泉水”是也。烈家水。在县西南一十里，下至狼沟河。漳河。在县东三十里，从平鄊县界流来。张宾墓。在西十二里，石勒军师号曰“右侯”。
任县。东北三十八里，元三鄊。本汉张县地。后汉省张县，则为巨鹿郡之南蛮县地。晋省南蛮，又为广平郡之任县地。后赵石氏于此置苑鄊县；季龙又改清苑县，属襄国郡。隋开皇十六年于此置任县，属邢州；大业三年省。。唐武德四年重置。张城。一名渚阳城，在县西南二十七里，汉张县也。晋将王浚遣段就六眷部众讨石勒，屯于渚阳，谓此也。古苑鄊城。在县东北十八里。溹水。在县西一十五里，从龙冈县界北来。任水。在县东南二十里，从南河县界流入。 
平鄊县。东九十里，旧三鄊，今四鄊。本秦巨鹿郡也。《十三州志》云：“巨鹿，唐虞时大鹿之地”。《尚书》：“尧试舜百揆，纳于大麓。”麓则林之大者也。尧之禅舜，欲使天下皆见之，故置诸侯合羣臣与百姓纳之大麓之野，然后以天下授之，以明己禅公也。始皇二十五年灭赵，以为巨鹿郡，巨亦大称也。《史记》曰：“张耳与赵王歇走入巨鹿城，王离围之。”即此城也。《续汉书》：“巨鹿郡之廮陶县。”后魏景明中，移县于旧城东三十里。后自平鄊故城移平鄊以理之，至今不改。隋开皇三年属洺州；十六年改属邢州。沙丘台。在县东北二十里。皇甫谧《帝王世纪》：“纣自朝歌北筑沙丘台，多取飞禽野兽置其中。”卫灵公卒，卜葬于沙丘吉，穿冡得石椁，铭云“不凭其子，灵公夺我里。”子韦曰：“灵公之为灵也，久矣”。又赵惠文王四年，李兑围武灵王于沙丘宫，探雀鷇食，三月而死。又《十三州志》：“秦王东巡回，死于沙丘。”封爵观。《洺州志》云：“封爵观，今在平鄊县。”长老云：“项羽救赵败秦师于此，策勲封爵。”浊漳水。今俗名“柳河”，在县西南十里。落漠水。在县西南十八里。古薄洛津也，语讹故为“落漠”。平台。在县东北三十里。《地理志》云：“平鄊有台。”即此也。时苖冡。在县东北二十里。《魏略》云：“苖，巨鹿人也，晋末移葬于此。”废南蛮县。《左传》曰：“齐国夏伐，晋取蛮，其后南徙，故加南也。汉兴，因而县之。”《汉书•王子侯表》曰：“武帝元朔二年封赵敬肃王子佗为南蛮侯。”即此地。唐初以其地并入平乡县。
巨鹿县。东一百一十九里，元二鄊。本唐尧大麓之地。禹为大陆之野。在汉为南蛮县地。晋省南蛮，则为任县地。后赵为南蛮；后至太平真君中省南蛮，更为栢仁县地。隋《图经集记》云：“开皇六年于此置巨鹿县，属赵州，遥取汉县巨鹿以名也。”按汉巨鹿县，今平鄊郭是也，事具平鄊。唐武德元年于此建起州，又置白起县；二年陷窦建德；四年讨平，罢州，以县属赵州；贞观元年改隶邢州。广阿泽。一名“大陆”；一曰“巨鹿”；一名“大麓”；一名“沃州”，在县西北五里。《尚书》云：“恒卫既从，大陆既作。”郑康成注云：“大陆泽在巨鹿北。”按汉巨鹿县，今平鄊是也。《尔雅》云：“晋有大陆泽 ”。《吕氏春秋》云：“晋之大陆，赵之巨鹿是也。”《十三州志》云：“淮南九薮，赵有巨鹿，今其地即广阿泽也。”按其泽东西二十里，南北三十里，葭、芦、菱、莲、鱼、蟹之类充牣于中，泽畔又有咸泉，煮而成盐，百姓资之。铜马祠。在县北七里。《水经注》云：“卫漳水经铜马祠，东汉光武庙也。光武击铜马于馆陶，大破，降之，贼降者不自安，光武令各归营，乃轻骑行其垒，因相谓曰：‘萧王推赤心置人腹中，安得不投死乎？’由是皆服，悉将降人分配诸将众数十万。”关西号光武为铜马帝，故祠取名焉。
尧山县。东北八十里，旧四鄊，今三鄊。其地本名栢人。春秋时晋邑。战国时属赵。秦灭赵，则属巨鹿郡。汉属赵国，《张耳传》曰：“汉王七年，高祖从平城还，过赵，赵王敖自上食，礼甚卑，有子婿礼高祖，箕踞骂詈，赵相贯高等谋杀高祖。八年，上从东垣过，贯高等乃壁人柏人，要之置厕。上过欲宿，心动，问曰：‘县名为何曰柏人？’曰：‘柏人者，迫于人也。’不宿，去。”《十六国春秋》曰“石季龙建武六年分赵郡之柏人，立南蛮县”是。后魏柏人属南赵郡，又改栢人为柏仁。隋开皇三年罢巨鹿郡，属赵州；大业三年改属邢州。唐武德四年又属赵州；贞观初属邢州；天寳元年改为尧山县，以唐大麓之地名县焉。干言山。在县西五里。李公绪《赵纪》云：“柏仁有干言山”。《 卫诗》云：“出宿于干，饮饯于言。”是此山也。泜水。在县西十二里赵州郭与山，泜水出其阴溹，水出其阳。《汉书》：“韩信斩陈余于泜水。”南蛮古城。柏人故城，在县西十二里。皇甫谧《帝王世纪》云：“尧所都也。”柏鄊故城。在县东北二十二里。与赵郡古柏鄊县东、西、中分为界城。《冡记》云：“尧时所置。”宣务山。一名“虚无山”，在县西北四里，高一千五百五十丈。《城冡记》云：“尧登此山东，瞻洪水，务访贤人。”其山西三里出文石、五色锦章，山上有尧祠。张耳台。在县西北十二里。
内丘县。北五十八里，元三鄊。李公绪《赵纪》云：“古邢国地。在汉为中丘县，属常山郡。”《十三州志》云：“《山海经》谓西北有蓬山，丘在其间，故曰‘中丘’。”《赵记》云：“晋于此立中丘郡。”《十六国春秋》：“石季龙改为赵安县。”后魏省入柏人县；太和十九年于旧城东十里复置中丘县，即今县理是也。隋践阼讳“中”字，改名“内丘”。开皇三年属赵州；大业二年改属邢州。孤山。在县西北一十七里。其山孤峙，天寳六年勅改为内丘山。蓬鹊山。亦名“龙腾山”，在县西六十三里。《地理志》云：“中丘，蓬山、长谷诸水所出。”《水经注》云：“中丘有蓬鹊之山”。《 郡县志》：“昔扁鹊同虢太子游此采药，因名之。”砺水。在县西北一十三里。源出撄山，其水可以砺劔刀。 龙腾水。在县西七十五里，出龙腾山。沙沟水。源出鹊山，东流经县五里。废青山县。在州北五十里。本中丘县地，属常山郡。隋开皇十八年于此置青山县，属邢州，以县界青山为名；大业二年省县为龙腾府。唐武德元年析龙冈、内丘两县重置，属邢州；贞观八年徙于今所；至文宗开成四年，泽路节度使刘从谏奏废之。黑山。一名青山，在旧县西二十里。《列仙传》云：“犊子，邺人，常在黑山，曾牵一黄犊子来过邺城酤酒，阳都女见悦之，遂留相奉，乃随犊子去，俱入山焉。”都女生而连眉，即《魏都赋》云“犊妃连眉”者也。《土地十三州志》云：“黑山之险，为逋逃幽薮。”隋《区宇图志》云：“避周太祖讳，因改黑山为青山也。”雷公山。《耆老传》云：“魏时黑山羣盗张燕等不立君长，直以名号为称，多髯者谓之羖公，大声者谓之雷公。时贼保此山，以为名也。”

太平寰宇记卷六十

河北道九 
赵州
赵州。赵州，今理平棘县。《禹贡》冀州之域。《史记》云：“西为大梁、赵之分，自胃七度至毕十一度，即赵之分野。周穆王以造父善驭，遂封于此。”按赵之分，川曰滹沱，镇曰镇山。左纳沧海，右引并、汾，南絶邯郸，北倚恒岳、井陉之险。春秋时属晋，为鄗邑之地。战国时属赵。秦兼天下，此郡即邯郸、巨鹿二郡地。汉高帝更立赵国，后又分为巨鹿、常山二郡。后汉又立常山国，以巨鹿郡隶之；兼于此置冀州，领郡国九，理于鄗，今郡西南高邑县是也。西晋又为赵国，亦置冀州，领郡国十三，理于今郡西南临城县，即古房子城也。后魏废国，为赵郡，改属殷州。至明帝二年，于广阿城置殷州。至高齐，又改殷州为赵州。隋开皇三年罢郡，以废赵郡之平棘、廮陶二县；并废巨鹿郡之广阿、安国、栢仁、内丘等四县，改置栾州，取栢鄊县汉故高栾故城，以名州也。仁寿初，又改广阿为象城县。大业二年，废栾城复为赵州，以其旧属之邑并隶之，仍改象城县为大陆县；五年，又改为赵郡，于平棘县置。唐武德元年，张志昂以郡归国，改为赵州，领平棘、高邑、赞皇、元氏、廮陶、栾城、大陆、栢鄊、房子、槀城、鼓城十一县；其年，以槀城属廉州，以鼓城属深州；四年，改大陆为象城。天寳六年，改为赵郡。干元元年，复为赵州。
元领县九 ， 今七：平棘。 宁晋。 高邑。 栢乡。 临城。 赞皇。 昭庆。  
二县割出：栾城。 元氏。已上二县入镇州。
州境：东西二百五十里。南北一百十七里。
四至八到：西南至东京八百三十里。西南至西京一千三十里。西南至长安一千八百九十里。正东微南至冀州一百六十五里。西踰山至太原府五百六十里。南至邢州一百七十九里。北至镇州一百里。东南至冀州隔河相去一百里。西南至邢州一百九十五里。西北至镇州一百七十里。东北至定州三百一十五里。西北至鎭州一百七十里。
户：唐开元户：五万一千四百三十。皇朝户缺。
风俗：《赵记》云：“女子盛饰冶容，习丝竹、长袖，倾絶诸侯。”
姓氏：赵郡二姓： 李、 睦。
人物：荀况。即荀卿，赵人，仕楚为兰陵令，着《荀子》。廉颇。赵人，与蔺相如为刎颈之交。蔺相如。赵人，持璧入秦，完璧归赵。李牧。赵人，为赵将，守鴈门，大破匈奴兵十余万，封武安君。赵胜。赵公子，号平原君。李左车。赵之广武人，初仕赵，封广武君。后说成安君不从，卒及其难。韩信用其策，下燕齐诸郡。毛苌。赵人，精《诗》学，世称毛诗。吾丘寿王。字子贡，赵人。耿纯。字伯昭，巨鹿宋子人。率宗族宾客二千人迎汉光武，封耿鄊侯。前将军睦昶。赵郡人也。不拘小节年，二十丧父，须髪致白，与崔浩为莫逆交。李元忠。平棘人，仕东魏，累官侍中。李谧。赵人。李守素。赵人，通姓氏学，世号“肉谱”。苏味道。栾城人，拜相。李峤。字巨山，赞皇人，与舅张锡相继为相。李义。赵郡房子人。李华。赵郡人。李栖筠。赵郡人，御史大夫，世推为赞皇公，子吉甫相，孙德裕，俱拜相。李绛。赞皇人，尝编次《君臣成败》十五卷，奏之宪宗，上阅之，叹曰：“绛言骨鲠，眞宰相也。”李翱。字习之，赵州人，官修撰，卒，谥曰文。李珏。赵郡赞皇人，拜相。
土产：丝布。絁。帛。石榴。

平棘县。旧二十鄊，今七鄊。春秋晋棘蒲邑也。《左氏传》云：“师及齐师、卫人、虞人伐晋，取棘蒲。”杜注云：“晋地名也。”汉文帝三年，济北王兴居反，遣棘蒲侯柴武撃之。武帝时，又有平棘侯薛泽，为丞相。盖汉初为棘蒲，后改为平棘也，属常山郡。隋开皇三年，改属赵州；十六年，改属栾州。大业二年，又属赵州。汶水。《水经注》云 ：“汶水又东，经平棘县南，有石桥跨水，阔四十步，长五十步，桥东有两碑。”槐水。在县北二十五里。一名白沟河，《水经注》云：“槐水出黄石山。”石柱。《水经注》云：“平棘城南门夹道有两石柱，翼路若阙焉。”南平棘故城，汉县，废城在今县南。鄗城。《史记》云：“魏无忌救赵，赵孝成王为无忌筑此城。”至汉初，韩信败陈余于此。故栾城。在县西北十六里，春秋时栾武子邑。宋子故城。汉宋子县也。《晋书》：“卫恒《四体书势》云：‘巨鹿宋子有耿球碑，是袁术所立，师宜官书。’”冯唐宅。唐，此郡人。汉时，皓首为郎，一遇汉文，遂振大誉。十方垒。在县南一里。后汉安帝永初元年，以邓隲、任尚讨羌无功而还，后羌遂侵河内，赵、魏间百姓相惊。北军中侯朱宠将五营兵，屯孟津，诏魏郡、赵国、常山、中山缮作坞垒六百一十六处。此即其一也。李左车墓。在县西七里。 
宁晋县。东南三十五里。旧二十鄊，今五鄊。汉杨氏县，属巨鹿郡。春秋时，晋杨氏邑。《后汉书》云：“渤海王悝反，降为廮陶侯。”晋省。后魏于此置廮遥县，属南巨鹿郡。隋开皇六年，改为廮陶县，复汉名。大业二年，改属赵州。唐天寳元年改为宁晋县。杨骏坟。在县北十里，高一丈。晋太尉，武帝后之父，晋乱无碑，有石志存。廮陶故城。在县南二十九里。
高邑县。西南五十里。旧一十鄊，今五鄊。战国时，赵房子邑之地。《史记》云：“赵敬肃侯救燕，燕与中山公战于房。惠文王四年，城之。”是也。《竹书纪年》作纺子。汉以为鄗县，鄗，呼各切。《汉书•地理志》房子县属常山郡，光武即位，更名高邑。至高齐天保七年，移高邑于其城北五里，今县是也。隋开皇三年改属赵州。恒山。北岳，连亘邑界。赤石冈。《隋图经》云：“高邑县房子城出白土，细滑膏润，可以涂饰，兼用濯锦，可致鲜洁，一名赤石冈。”是也。光武碑。《水经注》云：“汉章帝北巡至高邑，亦光武即位于此。”有石坛。坛有珪头碑，即帝所建。房子故城。在县西南十五里，本汉房子县也。冯唐墓。在县东北二十八里，赵人也。
栢鄊县。南六十一里。旧二十鄊，今四鄊。本春秋晋鄗邑之地。齐国夏伐晋，取鄗。杜注云：“鄗，赵国高邑县也。”《史记》：“赵武灵王二年城之，惠文王以为魏公子无忌邑。”汉于此置鄗，属常山郡。后汉光武即位于鄗之南千秋亭五城陌，因改曰高邑县。齐天保六年，移高邑县于汉房子县东界，今高邑县也。隋开皇十六年，于汉鄗邑县城南十八里置栢鄊县，遥取汉栢鄊之名，属栾州。大业二年，改属赵州。高邑故县城。在县北二十一里，本汉鄗县地也。汉光武庙。一名坛亭，即千秋亭，在县北十四里。光武于此坛登位，亭下有赵万安冡。
临城县。西南一百里。旧十八鄊，今四鄊。本汉赵邑也。《史记》云：“赵敬侯救燕，与中山公战于房子是也。”《魏都赋》云：“绵纩房子。”郦道元《水经注》云：“泜水东出房子，城西出白土，细滑如膏，可用濯锦，色夺霜雪，光彩鲜洁，异于常锦，俗以为美谈，言房子之纩也，抑亦似蜀锦之得濯江矣，岁贡其锦，以充御府。”汉于此置房子县，属常山郡。天宝元年，改为临城县，西南十里古临城为名。泜水。《山海经》云：“敦与山，泜水出其阴，东流注于彭水。”百畅亭。《水经注》云：“泜水东经百畅亭，在今县西。”古临城，在县西南十里，因此以为县名。敦与山。在县南七十里，泜水所出。
赞皇县。西南七十里。三鄊。本汉鄗县之地，属常山郡。隋开皇六年，于此置赞皇县。以县南有赞皇山，因以为名。赞皇山，在县东南二十六里。《穆天子传》曰：“至房子，登赞皇山，山上有庙及碑。毎有灾旱，公私所请焉。”孔子岭。《隋图经》云：“赞皇县孔子岭，有石室寛博，其下石相拒，状若楹柱。时人谓之三梁九柱之室，室内石人象类执卷，故号曰孔子岭。”槐水。《隋图经》云：“槐水出赞皇山，一曰渡水，亦曰济水，去县十里。此自别是一济，即《诗》云“出宿于济”，非四渎也。其水西山半，有玄石孤峙，亭亭若楹垣，故世谓之石茎。东北水流积成泽，泽侧有石，上有牛迹，大小相兼十余，非人工可致。泜水。在县西南四十五里，韩信斩陈余处。故李左车曰：“陈余军败于鄗下，身死于泜水。”是此也。
昭庆县。东南九十里。旧二十五鄊，今三鄊。本汉广阿县也，属巨鹿郡。后魏孝昌二年，于广阿县置殷州。齐天保二年，又改殷州为赵州；七年，州废县属巨鹿郡，自高邑县移于广阿城，即今县也。隋仁寿元年，改广阿为象城县。西有古象城，因为名。大业末，改为大陆县属赵州。唐武德四年，复改为象城县。天寳十三年又改为昭庆县。尧台。《隋图经》云：“大陆县有尧台，高与县城等。今置楼其上，世谓尧禅位于舜处。”大陆泽。《尔雅》晋有大陆，《吕氏春秋》云：“晋之大陆，赵之巨鹿。”按《隋图经》云：“大陆、大鹿、大阿即一泽而异名也。”《汉书》云：“路温舒取蒲于此泽。”亦《尚书》云：“纳于大麓是此也。”古象城。在县西北三十里。《左氏传》云：“舜弟所封之邑”《汉书•地理志》云：“巨鹿郡有象城县”。任敖墓。一名七里丘，在县西七里。高帝时为御史大夫，封广阿侯。

祁州
祁州。理无极县。本无极县地。唐景福二年二月，于此置祁州从定州节度使，王处存之请也，仍割无极、深泽二县以属焉。
领县二：无极。深泽。
州境：东西一百五十里。南北三十八里七十步。
四至八到：东至东京一千里。西南至西京一千四百里。西南至长安二千二百里。东至深州一百二十里。西至镇州七十里。南至古鼓城县三十五里。北至定州八十里。东南至深州束鹿县九十八里。西南至藁城县三十七里。东北至定州义丰县一百里。西北至定州新乐县六十里。
户：唐开元二县户：一万一百五十九。皇朝户：主四千四百一十二，客一千二十三。
风俗：与定州同。
土产：与定州同。

无极县。旧十三鄊，今七鄊。汉毋极县，属中山国，今县西毋极县故城是也。后魏太武省。高齐重置，属中山郡。隋开皇三年，改属定州。唐武德四年，属廉州，今藁城县是也。贞观元年，廉州废复入定州。万岁通天元年，改“毋”字作“无”字。故安城，在州东南六里。《水经》云：“安城，即魏昌之安鄊也。”《魏志》云：“明帝太和元年，封外祖甄逸为安鄊侯。嫡孙像袭爵。青龙二年，追谥后兄俨为安鄊侯，即此城。故新城。在州西二十八里，《水经注》云：“后魏太武帝南巡行营筑，亦曰资城。”故魏昌城。在州东西二十八里。《水经注》云：“李克书曰：‘魏文侯时，克为中山相，苦陉之吏上计，而入多其前。克曰：“苦陉上无山源林麓之饶，下无溪谷牛马之息，而入多其前，是苦吾百姓。”遂执而免之。”汉光武封大将军杜茂为苦陉侯。汉章帝北巡，改曰汉昌。至魏文帝改魏昌，为魏昌城。东门故城。在州西南三十里，后魏天平中，东北道大将军扶风郡太守吕征公所筑，因而家焉。隋饶阳太守杨君绰又居焉，今城大琬是也。滹沱河。南去县三十里，从西南镇州九门县东界便东流，经南深泽县南入州。《山海经》云：“秦戏山无草木，多金玉。滹沱水出焉。”注云：“滹沱水，出鴈门冈城县南武夫山。”《礼》云：“晋人将有事于河，必先有事于恶沱。”注云：“恶当为滹语误也。”资河。从镇州九门县东北界，资河水入无极县界，东南入滹沱河，两岸高阜无堤。《说文》云：“牛饮山有陉谷立之。”侯坊陵。在县西三十里。《耆老传》云：“中山靖王七代孙封资廷侯，弥子在匈奴有功，薨，谥曰武侯。因葬此，号为侯坊陵。”前汉司空甄丰坟、前汉司徒甄邯坟、后汉车骑将军甄韵坟、前魏武威太守甄举坟、新室光禄大夫甄阜墓、后魏给事中甄逸坟、后汉司徒甄思伯坟、魏中书令甄备坟、魏特进驸马甄像冡、魏骠骑大将军甄阳坟，已上并在县西南三十五里。□□□县西南二十五里，唐冯翊郡太守墓 。
深泽县。东北四十里。旧一十鄊，今四鄊。盖汉南深泽县也。以涿郡有深泽县，故此加“南”以别之，以界内水泽深广名之，属中山国。高齐省。隋开皇六年，分安平县于滹沱河北重置属定州。唐朝因之，至景福二年，隶祁州。危渡口。在县东南三十里，范晔《汉书》：“光武为赤眉所追，南驰至滹沱，导吏还言水深无船，左右惧，上使王霸前瞻，霸恐惊官属，乃言可渡。比至，冰合，军渡既尽，其冰遂泮，因名危渡口。五鹿津口。在县南一十五里，旧说昔有五鹿引军渡过，遂名五鹿口。盖滹沱河深不可测，有掲衣所济处也。盘蒲泽。《河北记》云：“深泽县盘蒲，泽生而萦委。”《传》云：“光武至此遇风雨，系马于此，后蒲生于此南。”深泽城。《郡国县道记》云：“在县二十五里，有南深泽故城。”以城名言之，即是涿郡之属县，以去国里数校近，即此是中山之属县。

太平寰宇记卷六十一

河北道十
镇州
镇州。常山郡，今理真定县。《禹贡》冀州之域，星分昴宿五度。周之九州岛，盖并州地也。春秋时，鲜虞国。《左氏传》曰：“晋荀吴假道于鲜虞。”杜预注云：“中山新市县也。战国时，属赵，即东垣邑也。”又曰：“河北本殷之旧都也。秦并天下，即秦之巨鹿郡地。汉高帝分巨鹿置恒山郡，因山为名也。吕后封惠帝子义为恒山王。文帝废义，封赵幽王子遂为赵王。后改曰常山郡。”张晏注云:“恒山在西，避文帝讳改曰常山郡，属真定国。”后汉属常山国。魏如晋为常山郡。后魏因之。后周建德六年，于此置恒州，领常山郡，因旧名也。隋初废郡而州存。至大业初，州废，复立郡。唐高祖义旗初，复置恒山，领真定、石邑、行唐、九门、滋阳五县，州治石邑。武德元年陷窦建德。四年，贼平，徙治所于真定，省滋阳，又割廉州之藁城来属。天宝元年改为常山郡。干元元年，复为改恒州，兴元元年，升为都督府。元和十五年，避穆宗讳，改为镇州。梁因唐制，为成德军节度使。唐同光初，改为北都，其年，复为成德军。晋天福七年，改为恒州顺德军，以安重荣叛命初平故也。汉天福十二年，复为成德军。皇朝因之。
元领县十，今十三：真定。藁城。石邑。获鹿。井陉。平山。灵寿。行唐。九门。鼔城。元氏。赵州割出。栾城。赵州割出。束鹿。深州割出。
州境：东西二百一十里。南北二百七十里。
四至八到：西南至东京九百五十里。西南至西京一千一百三十里。西南至长安一千九百九十里。东至定州一百二十四里。南至赵州一百里。西至太原府五百一十六里。北至蔚州四百九十里。南北至定州鼓城县一百九十里。西至太原乐平县屈曲三百二十四里。西北至代州五百四十里。东北至定州五百四十里。
户：唐开元户：四万二千六百九十四。皇朝户：主三万八千四百七，客一万五百七十。
风俗：《通典》云：“山东之人，性缓尚儒，仗气任侠。”《汉书》曰：“燕、赵之人，敢于急难是也。冀部天下上国，圣贤之薮泽。其人刚狠，无宾序之礼，丈夫相聚游戏，悲歌慷慨，起则椎剽、掘冡，作奸巧，多弄物，为倡优，女子弹弦，游媚富贵。”又云：“邯郸北通燕、涿，土广俗杂，大率精急，高气势，轻为奸。嫁、娶、送、死奢靡，不事农、商。患其剽悍，故冀州之部盗贼，常为他郡剧。”又云：“仕宦不偶值冀部，言人剽悍。”
姓氏：中山郡五姓：旻、甄、焦、杨、蔺。 
人物：田叔。井陉人，景帝时拜鲁王相。李康。字萧远，中山人，撰运命论入《文选》。
土产：恒山。瓜子罗。孔雀罗。春罗。隋《图经》：“真定县梨，味为天下最。”

真定县。旧二十一鄊，今一郷。本汉中山国之东垣邑也。《十三州志》云：“真定，本名东垣。河东有垣县，故此加东。”《高帝纪》曰：“高帝十年，代相陈豨反；十一年，豨将赵利守东垣。高祖攻之不下，卒骂，上怒，城降，卒骂者斩。”因改曰真定，属恒山郡。武帝以为真定国。后汉复为县，属常山郡。后燕慕容垂都之，后徙卢奴。隋开皇三年，县属恒州。唐朝改为中山县，今复为真定。大茂山。《隋图经》云“大茂山，恒山之异名也。山南俗谓之太白山”是。蒲泽。郦道元注《水经》云：“滹沱河水又东，经常山城北；又东南，为蒲泽，济水有梁焉，俗谓之蒲泽口。”滋水。去县三十里。《水经注》云：“滋水去县又东，至新市县入滹沲河。”新市故城。汉立，新市县，故城在今县东北。飞彭城。《隋图经》云：“飞彭城，黄岸水经其内。”常山大龟。晋长沙王封常山，至国，穿井四尺，得白玉璧，方四寸，下有石。石下有龟，长二尺余。论者曰：“仲尼获麟而卒，是亦有不终之象也。”后果如谶。安乐垒。魏太武出关，登常山，北望安乐垒，嘉其美名，遂移都于垒，今郡是也。三将宅。谓蔺相如、廉颇、李牧，皆为赵襄王将，今郡宅皆存。故权城。即古之犍鄊也，在县北二十里。后汉建武元年，贾复破青犊于射犬，又北与五校战于真定，大破之，即此地也。滹沱河，在县北一里。
藁城县。东南五十八里。元十五鄊。本汉旧县，属真定国。后汉改属巨鹿郡。晋省。后魏重置。高齐改为高城县。隋开皇十八年，改为槀城县，兼立廉州。大业二年，废廉州，以所管藁城、鼓城二县属栾州，后州废，仍移藁城入废州城，今县是也。废旧县城。在今县西。肥垒城。古之肥子国，白狄别种也。汉立肥垒城，故城在今县西南。滹沱水，在县东二十九里。
石邑县。西南三十里。旧十五鄊。本战国时中山国之石邑也。《史记》：“武灵王二十一年攻中山，取石邑县。有井陉山甚险固，故李左车说陈余曰：‘井陉，车不得方轨，骑不得成列，请守之。’不从。”卽此。汉立石邑县，属常山郡。故城在今县西北，谓之人文城。隋开皇三年，移定州之石邑县，于方夏村置，改属恒州。韩信山。隋《图经》云：“山团，俗呼为韩信台，又呼为土门口。”西入井陉，即向太原路是也。洨水，一名童水。《水经注》云：“洨水出常山郡，即石邑县也。”韩信城。韩信破赵，驻军于此。鹿泉水。一名井陉水，南去县十里。赵佗墓。在县北十三里，南越王赵佗，真定人，僭号南越。汉文帝为其先人置守冢，昆弟在者存问之，佗遂黄屋左纛而称臣。
获鹿县。东南九十五里。旧七鄊本。汉石邑县地，属常山郡。隋开皇十六年，置鹿泉县于此，有鹿泉水，属并州。大业二年省，义宁初重置，还并州。至德二年，改名获鹿。飞龙山。在县西南四十五里，一名封龙山。《十六国春秋•前赵録》云：“王浚遣祁宏率鲜卑讨石勒，战于飞龙山下，勒兵大败。”郦道元注《水经》云：“洨水，东经飞龙山，北是井陉口。今又名土门。”《赵记》云：“每岁疾风、电、雹、雨东南而行，俗传此山神女为东海神儿妻，故岁一往来。”今祠林尽壊，而三石人犹存，衣冠具全。其北即张耳故墟。耳山。上有水，周  回四十步，俗呼为龙泉。大翮山。隋《图经》云：“鹿泉县有大翮山，昔有二书生得道，化为二鹤冲天，堕二翮于此山，故得名。”萆山。今名抱犊山。韩信伐赵，使轻骑二千人持赤帜，从间道萆山而望，后遂呼为萆山。后魏葛荣之乱，百姓抱犊而上，故以为名。井陉口。今名土门口，在县西南十里，即太行八陉之第五陉也。四面高，中央下，似井，故名之。韩信击赵，欲下井陉。成安君陈余聚兵井陉口，号二十万，李左车说余曰：“臣闻千里馈粮，士有饥色。今井陉之道，车不得方轨，骑不得成列，师行数百里，其势粮食必在后。愿足下假臣奇兵三万人，从间道絶其辎重，足下深沟高垒，勿与战。彼前不得还，吾兵絶其后，野无可掠，不至十日，两将之头可致麾下。”成安君儒者，不从，故败。鹿井。出井陉口南山下。
井陉县。西北九十里。旧五鄊。《穆天子传》曰：“天子猎于铏山，即此。”注云：“燕、赵谓山脊为陉。”本汉县，属常山郡。《史记》云：“秦始皇十八年，大兴兵攻赵，王翦将上地，下井陉，韩信、张耳东下井陉，擒成安君。”即此地。陉山。在县东南八十里，四面高，中央下，如井，故曰井陉。汉属常山郡。隋开皇三年罢郡，以县属恒州；十六年于县置井州。大业二年，废州复为县。唐武德初，重立井州。贞观十七年，州废改为井陉县，属恒州。按今县城当控扼之要也。锦蔓水。在县西南八十里。韩信击赵，使万人先行背水为阵，信曰：“陷之死地而后生。”谓此水也。
平山县。西北八十里，旧七鄊。本汉蒲吾县地，北属常山郡。后汉于此立房山县。魏以来废。开皇十六年，又置房山县，以县西北山为名。其城内实外险，一名嘉阳城。义宁元年，置房山郡。唐武德元年，置岳州，领房山县；四年，州废，县属恒州。至德元年，改为平山，仍以恒州为平山郡。房山。隋《图经》云：“岭上有王母祠 ，甚灵，俗号为王母山。后汉章帝元和三年，幸赵祠房山。”即谓此也。在县西北五十里，濊水出焉，亦谓石臼水，又谓之鹿水。出行唐，东入博陵，谓水刀沟，一谓之袈裟水，又从此过石潼山，南流入滹沱河。前燕慕容隽时，房山王母祠前大树自拔，根下得玉圭璧八十三颗，光色精竒。隽以为神岳之命，遣尚书段勤以太牢祭之。每祀，有一虎往来祠侧，性颇驯狎，不害于物。在县东二十里。
灵寿县。西南五十里，旧一十五鄊。本中山国。《土地十三州志》云：“灵寿，中山桓公新都。”《系本》又云：“中山武公居顾，桓公徙灵寿。”按中山武公本周之同姓，其后，桓公不恤国政。晋太史余见周王，王问之诸侯，孰先亡？对曰：“中山之俗，以昼为夜，淫昏康乐，以臣观之，中山之君其先亡乎！”其后魏乐羊为文侯将，攻拔中山，封之灵寿。《史记》：“赵武灵王以惠文王三年灭中山，迁其君尚于肤施。”是也。汉于此置灵寿县，属常山郡。义宁元年置燕州。武德四年，州废县属井州；七年，州废属恒州。旧县城，在今县西北，即古邑城。晋移于此，今废城尚存。滹沱水。在县西南二十里。石潼山。小而峻，三面削絶。一谓五岳山，又为五台之称。五峯。在县西北，形类台观。学道者多居之，有精舍，即文殊行道之所也。又有袈裟水出焉，又曰：五台峻峙，唯南面麤可跻陟。卫水。《禹贡》曰：“恒卫既从，大陆既作。”《水经注》云：“卫水出常山灵寿县西，东北入于滹沱河。”派水。经白羊山，山之下有白石如羊，头角身足粲然逼真。从行唐县东过温泉，入房山界也。牛饮山，莬台冈。在邑界。
行唐县。北七十里。旧八鄊。本赵南行唐邑。《史记》云：“赵惠文王八年，城南行唐。”秦为真定地。汉初割真定地置为县，因旧名，后汉因之，属常山郡。后魏去“南”字，为行唐县。太和初，移置如夫人城。孝昌四年，复行唐县于旧城，即今理是也。唐长寿二年，改为章武县。神龙初，仍旧为行唐县。至大厯历三年，于此置洹州，以界内洹水为名。割恒州灵寿、定州恒阳二县以隶焉；至九年，废洹州，县复旧。梁开平二年，改为章武县。后唐同光初，复旧。晋改为永昌县。汉复旧名。滋水。在县北十六里，隋《图经》云：“行唐县，滋水经其境。”鹿水。隋《图经》云：“行唐县，鹿水东入，谓之木刀沟，经石潼山。”仙人岩。晋《太康地记》云：“故行唐县西北，有仙人岩。”滹沲水。出州西，至忻口而东出房山县界，其源自派山下理所湁潗两渠，至下博，非方舟不济矣。轮井水。《水经注》云：“行唐城上西南隅，有大井若轮，水深不测。”王山祠。《水经》云：“行唐城内北门东侧祠后有神女庙，前有碑。其文曰：‘王山将军，故燕、蓟之神童，后为城神。’圣女者，此土华族石神夫人之元女。赵武灵王初营斯邑，城弥载不立。圣女发叹，应与人俱遂。妃、神童潜刋真石，百堵皆兴，不日而就，故祀此神。后之灵应不冺焉。”夫人城。《晋太康记》曰：“行唐县北二十里有夫人城，即王神女所筑。”
九门县。东三十里。旧八鄊。本战国时赵邑。《战国策》云：“本有九室而居，赵武灵王改为九门县。”《史记》云：“赵惠文王二十八年，蔺相如城九大城。”是也。汉于此置九门县，属常山郡。高齐省。隋开皇六年，重置。唐义旗初，于此置九门郡，后废，以县属恒州。抱犊山。隋《图经》云：“九门县有抱犊山，在新市城西，通蔺相如故宅，故曲而避之。”望风台。赵武灵王筑，以望齐及中山，亦曰寒台是也。滹沲水，在县北四十九里。滋水，北去县二十里。
元氏县。□□□□□□。本赵公子元之封邑。《史记》云：“赵孝成王十一年，灭元氏。汉于此置元氏县。”《汉书•地理志》：“元氏县属常山郡。”后汉光武北征彭宠，阴后从行，生明帝于元氏。传世章帝幸元氏，祠光武显宗于始生堂，皆奏乐，用新诗，复元氏租赋。《晋书•地道志》改属赵国，其常山郡移理于真定县。常山故城。汉为郡，其废城在今县西。黄石山。《水经注》云：“槐水，出黄石山。”山连邑界赞皇山别阜。飞龙川。在县西北五十里。
栾城县。西十五里。元十三鄊。本汉关县，属常山郡。后汉省。魏太和十一年，于汉关县故城置栾城县，取平棘县旧栾城为名，属赵郡。隋属栾城，又改属赵州。唐大历三年，与定州、鼓城同隶恒州。新汲水。在县西北二十里。
束鹿县。旧二十二鄊。本汉西梁县地，属巨鹿郡。按今县南六十里有西梁城尚存。又《郡国县道记》：“西梁故城，一名五梁城。城有二重。后汉并入扶柳县。”隋开皇三年，于此置安定县，属定州；十八年，置鹿城郡，取县束鹿城为名，属冀州。唐贞观元年，改隶深州。至德二年，改为束鹿，今属镇州。衡漳水。在县南九十里，今名衡水，亦名苦水，西南自赵州宁晋县界流入。滹沱水。在县西北四十五里。大陆泽。在县南十里。贳时夜切城。汉为县，废城在今县西南。鄗若尧切县。汉邑名，废城在县东邬。
鼓城县。东北九十五里。旧十二鄊。本春秋鼓子之国，盖白狄别种也。汉下曲阳县之地。《春秋左传》曰：“晋荀呉围鼓。”杜预注云“巨鹿下曲阳县有鼓聚”是也。”《十三州志》云：“中山有上曲阳，故此加下。”隋开皇六年，分藁城地于下曲阳故城东五里置昔阳县，属定州，即今县是也；十年改属廉州；十八年，改昔阳县为鼓城，盖取古鼓国以为名。唐贞观元年，废廉州改属定州。大历三年，又与赵州栾城县同割以隶恒州。雷泽。《中山记》：“雷河、沟水源出鼓城县。”临平故城。汉以为县，废城在今县东南。下曲阳城。亦汉废县，城今在县西。滹沱水。在县北十三里。魏收墓。在县北七里。后汉京观。在县北七里，后汉皇甫嵩攻黄巾贼张角弟宝，于下曲阳斩首十余万，筑为京观。

太平寰宇记卷六十二

河北道十一
定州
定州。博陵郡，今理安喜县。《禹贡》冀州之域。虞舜肇十有二州，州盖并州之域。周之九州岛亦并州之域，不改。帝尧始封唐之地。春秋为白狄之地。战国时为中山国，后为魏所并，亦属晋，竟为赵所并焉。《战国策》云：“常庄谈谓赵襄子曰：‘魏并中山，必无赵矣。君何不请公子倾封之中山，是中山复立也。’”俄而，中山武公之后复立，与六国并称王。五叶，专行仁义，贵儒学，贱壮士，不教人战，赵武灵王袭而灭之。中山之地，方五百里，卒为赵并矣。秦并天下，为赵郡、巨鹿二郡之地。按张曜《中山记》云：“郡理中山城，城中有山，故曰中山。汉靖王受封，始移郡出山，居卢奴。”按《隋图经》云：“中山城，在今唐昌县东北三十一里，中山故城是也。”至景帝，改为中山国。后汉因之。魏、晋不改。后燕慕容垂都之，仍置尹焉。《十六国春秋》：“慕容垂燕元二年十二月，垂定都中山，以右司马封衡为中山尹。”至慕容寳，为后魏所陷，魏于此置安州。至道武末，改为定州，以安定天下为名。后周，置总管府，领鲜虞郡。隋初，废郡为州；大业三年，改博陵郡，遥取汉博陵郡为名；九年改为高阳郡。唐武德四年，平窦建德，移置定州，领安喜、义丰、北平、深泽、毋极、唐昌、新乐、恒阳、唐、望都等十县；其年，置总管府，领定、恒、井、满、廉五州；六年，升为大总管府，管定、洺、相、慈、黎、冀、深、蠡、沧、瀛、魏、贝、景、博、赵、宗、观、廉、恒、井、邢、栾、德、卫、满、幽、易、燕、檀、平、营等三十二州；七年，改为都督府，督定、恒、井、满、赵、廉、栾、蠡等八州。贞观元年，以废廉州之鼓城来属；五年，废都督府；十七年，以废深州之安平来属。先天二年，以安平还深州。天宝元年，改为博陵郡。干元元年，复为定州。大历三年，以鼓城隶恒州，曲阳隶泜地州；九年，废泜州，曲阳复来属。贞元十三年，复为大都督府；十四年废府，依旧为上州。按：北齐鼓城王浟为定州刺史，有善绩。人吏送别，悲号满路，有父老数百具馔饯浟，浟不能违其意，各食一口以领之。皇朝为定武军节度使。
元领县十一，今八：安喜。蒲阴。唐县。陉邑。北平。望都。新乐。曲阳。
三县割出：无极。入祁州。深泽。入祁州。博野。建宁边军。
州境：东西二百三十里，南北二百七十里。
四至八到：西南至东京一千一百二十里。西南至西京一千二百二十里。西南至长安二千八十五里。东至瀛州二百八里。南至赵州三百十七里。西南取稾城县至赵州一百九十里。西至镇州一百二十四里。北至蔚州四百九十里。东南至深州一百七十三里。西南至镇州一百七十三里。西北至镇州行唐县七十三里。东北至莫州二百五十里。
户：唐开元户：二万五千四百六十。皇朝户：主二万二千七百五十九，客一千八百九十四。
风俗：同镇州。
人物：崔骃。字亭伯，安平人，以词赋名世。子瑗，迁济北相；孙实，举孝廉。崔琦。字子玮，骃之族，以文章著名。张载。字孟阳，安平人。入蜀省父，作《剑阁铭》。累官中书侍郎。刘琨。字越石，为太尉。甄彬。定州人。魏恺。曲阳人，北齐召为青州长史，恺不就，显祖怒，恺云：“能杀臣者，陛下也，不受长史者，臣愚也。”显祖奇之。甄济。字孟济，无极人。张忠。中山人，苻坚征之，不仕。殁于西岳，谥曰安道先生。李百药。字重规，定州人，累官至宗正卿。崔玄暐。安平人，诛张易之，封博陵郡王。崔湜。字澄澜，定州人，年三十八执朝政，尝赋诗马上。张说叹其年不可及也。刘禹锡。字梦得，定州人，出守苏州，以政最赐金紫服。郎士元。字均胄，定州人。善诗，与钱起齐名，官刺史。崔宁。安平人，检校司空。郭正一。定州人，相武后。
土产：两窠纹绫。槾梨。罗绮。贡。恒山。人参。甆器。

安喜县。旧十八乡，今十乡。古中山鲜虞地。《史记》云：“鲜虞，白狄之种最大国。”在汉为卢奴县，属中山国。按：县界有黑水故池，深而不流，俗谓“黑水曰卢，不流曰奴”，因为邑名。《蜀志》：“先主尝为安喜尉。”即此邑也。后燕慕容垂都中山时，因改卢奴县为弗违县，属中山郡。后魏平燕，改弗违复为卢奴县。高齐文宣帝改卢奴复为安喜县。隋文帝改安喜为鲜虞县。唐武德四年，复为安喜县。《舆地志》云：“卢奴城，北临滱水，南面泒河，杜预谓管仲城是也。”滱水：亦名唐河，在县北八里，西北自唐县界流入。《水经注》云：“滱水又东，经京丘，北对君子岸，岸上有哀王子宪王陵，坎下有泉源积水，亦曰泉上岸；又东，经白土北，南即靖王子康王陵；又东，至乐羊城。”长星川：在县西八里，今名七里沟。《水经注》云：“长星川东南经卢奴城南。”天井泽：在县东南四十七里，周回六十二里。《水经注》云：“泒水历天井泽南，水流所播为泽，俗名为天井淀。”中山故城，《水经注》：“黑水东北有汉中山王故宫，有钓台、戏马观，尚存遗址。中山者，城内有小山，侧而欲上，若委粟焉，城因号曰中山。”前王陵：按隋《图经》云：“中山有赵惠文王陵，汉中山懐王陵，简王、哀王、顺王、夷王等数陵也。”安喜故城：在县东三十里。本汉安险县，后汉改为安喜。蜀汉先主尝为尉处。太妃殿：汉成帝冯昭仪子为中山王，就国，乃起此殿，为太妃殿。
蒲阴县。东六十里。旧十乡，今八乡。本汉安国县之地，属中山国。《魏志•后妃传》曰：“明帝追封后父毛嘉为安国侯。”隋开皇六年，自鄢陵城移安国县于郑德堡，属定州，今县是也；其年，仍改安国县为义丰县。唐神功元年，改为立节县；神龙初，复为义丰县。至皇朝，改为蒲阴县。唐河：在县北五里。《隋图经》云：“唐河即滱水是。苻秦建元元年，高岸崩頺，若城角下有大积木交横，如梁柱，竟莫知所来。”泒水:在县西二十五里。解渎故城：在县东北九里。本汉解渎亭，灵帝袭爵解渎亭侯，帝崩无子，窦武定册迎立，即灵帝也。长林沟：今名木刀沟，在县南三十三里。
唐县。西北五十里。旧十八乡，今十乡。本尧为唐侯国于此。至春秋时，为鲜虞邑。汉为唐邑地。应劭《地理记》云：“中人城，西北四十里有左人亭，鲜虞故邑。”按：左人亭即今县城是。汉《地理志》：“属中山国。”高齐，省入安喜县。隋开皇十六年，重置，属定州。又《九州岛要记》：“唐县，本白狄种，最为夷狄大国。”梁开平三年，改为中山县。后唐同光初，复旧。晋改为博陵县。汉初，复旧。孤山：在县东北五十四里，盖都山也。皇甫谧《帝王世纪》云：“望都山，尧母庆都之所居。”张晏云：“尧山在北，尧母庆都山在南。每登尧山，见庆都山。”是此。鹿灵岩、仙人岩：皆邑之山名也。八度故关：在县西北二十五里。有水曲屈八度，流水之上置关，故名之，盖汉戍也。鸿山关：今名鸿城。郦道元注《水经》云：“滱水东流，历鸿山，俗谓其处为鸿头。”即《晋地道记》所谓鸿上关是也。按：《九州岛要记》云：“中山有鸿山关者。昔项羽于此关见群鸿，乃誓众曰：‘我当南面，而中其一。’引满射之，莫有中者，乃折弓投地而去。时知项羽终不能济。鸿郎城：《九州岛要记》云：“鸿城，俗号为鸿郎城，即帝尧时丹朱所居。”此城是也。灵井：《隋图经》云：“唐县中山城西北隅有一大井，俗名赵母井。昔云：‘醇酎千日。’即是此井所酝。后以石盖之，人不敢开。齐刺史博陵王济欲开之，即有云雾隠蔽，惧不开。”唐池：《水经注》云：“唐水所积，俗谓之唐池。莲荷被水，亦曰莲堰。”寡妇故城：在县北九里。后汉贾复追铜马、五幡贼，于此筑城。后人语讹，转呼为寡妇。倒马故关：在县西北一百二十里。滱水东经倒马关，山路险峻，马为之倒，因名。汉置关，戍于此。
陉邑县。南五十里。旧一十一鄊，今六乡。本七国时中山国之苦陉邑，汉苦陉县也。《史记》：“李克为中山相，苦陉之吏上计入多于前。李克曰：‘苦陉上无山林之饶，下无薮泽牛马之息，而入多于前，是扰乱吾人也。’于是免之。”汉属中山国，后汉章帝改苦陉为汉昌。魏文帝改曰魏昌。隋文帝仍于其城置隋昌县，属定州。唐武德四年，改为唐昌；天宝元年，改为陉邑县焉。灵沼、滋泊：皆邑之洿泽，民有蒲鱼之利焉。石臼河。故关邑城：汉为关邑县，属中山，后废，故城在今县西南。廉颇台：在县西南十九里。慕容恪与冉闵战于魏昌廉颇台，闵大败，即此地。木刀沟：在县南一里。
北平县。东北八十里。旧十一乡，今六乡。本秦曲逆县之地，属中山国。隋《图经》云：“汉高祖北征，还至此。大会酒酣，叹曰：‘吾周行天下多矣，唯见洛阳与是。’”因封陈平于此。《十三州志》云：“后汉章帝巡北岳，以曲逆名不善，改为蒲阴县。”后魏孝昌中，于今县东北二十里北平城置北平郡；割中山国之蒲阴、望都、北平三县属之。高齐，省北平郡及蒲阴县，以北平县属中山郡。隋开皇三年，属定州。唐万岁通天二年，契丹攻围，七旬不下，勅改为徇忠县。神龙元年，复为北平县。后唐长兴三年，改为燕平县。今复为北平。蒲阳山：《汉书•地理志》：“曲逆县有蒲阳山，蒲水所出。”谓此也。兼汉有蒲阴故城，在今县西北四十里。濡水：县西五里。安阳故关：县西北二十五里。
望都县。东北五十里。旧十三乡，今四乡。本汉旧县，属中山国。尧始受封于此，故张晏注云：“尧山在北，尧母庆都山在南，登尧山见都山。”故以望都为名。今邑有尧祠并后汉光武祠，甚灵。高齐，省。隋开皇六年，又置。唐水：县西南四十二里。都山：一名豆山。尧母望之，故有望都之号焉。伊祁山：尧住此山，后因作姓。倒马关：在邑界。中人亭：即今县是也。柳宿城：在县东四十二里。汉宣帝母王夫人微时，与父母别处。本汉柳宿侯国。《汉书•王子侯表》曰：“元朔元年三月癸酉，封中山靖王子盖为柳宿侯。”是此。张行成坟：唐左仆射。刘伯威坟：汉太尉。已上二坟在邑界。阳城淀：在县东南七里，周回三十里。莞、蒲、菱、芡，靡所不生。尧祠：在县南四十里。
新乐县。西南五十里。旧八乡，今五乡。本春秋鲜虞国。汉为新市县之地。隋开皇十六年，置新乐县，属定州，取新乐故城为名也。新乐者，汉成帝时，中山孝王母冯昭仪随王就国。王为建宫于乐里，在西乡，呼为西乐城。时人语讹，呼西为新，故为新乐。义台：在县西南十三里。《后燕录》云：“慕容麟与道武战于义台，燕师败绩。”黄山：隋《图经》云：“新乐县黄山，山有细耎白石，可为器物，土人工之。”长林沟：在县东南二十四里，亦呼为木刀沟。廉颇墓：在县界。
曲阳县。西北二十里。旧十三乡，今十乡。本汉上曲阳县也，属常山郡。后汉属中山国。高齐天保七年，除上字，但为曲阳县，属中山郡。隋开皇六年，改曲阳为石邑县；其年，移石邑于井陉县，属恒州；七年，于此置恒阳县，隶定州，在恒山之阳为名。唐改为曲阳县，避庙讳。北岳恒山：在县西北一百四十里。《禹贡》：“太行、恒山，至于碣石，入于海。”孔安国注云:“二山连延，至碣石也。”《尔雅》：“恒山为北岳。”郭璞注：“今常山也，避文帝讳，改为常山。”《周礼》：“正北曰并州，其山镇曰恒山。”郑注：“恒山在上曲阳，《春秋元命苞》曰：‘昴毕间为天街，散为冀州，分为赵国，立为常山。’其下有祠曰‘安天王’。”按《恒山记》云：“高三千九百丈，上方三十里，周回三千里。上有太玄之泉，神草一十九种，道者服之成仙。”太史公云：“北岳有五名山，一曰兰台府，二曰列女宫，三曰华阳台，四曰紫微宫，五曰太乙宫或云太茂山。”山北四百余里号曰飞狐之口，有率然蛇 ，孙吴以喻兵势。鸣石溪：水侧有石，若扣之，极鸣。

太平寰宇记卷六十三

河北道十二
冀州  深州
冀州
冀州。信都郡，今理信都县。《禹贡》九州岛之一。毕昴之间为天街，昴星散为冀州，分为赵国，立为常山。两河之间为冀州。夏禹导河，自大坯山北过降水，至于大陆。按《地志》：“降水南自清河郡，经东武城县界，入当郡南宫县界，又东北入信都县界。”《水经注》云：“绛水故渎又东北，经辟阳亭北，入信都城东，散入泽渚。” 按：辟阳亭在今郡理东南三十五里。今郡乃汉信都国城，则郡理东入兖州之域，西入冀州之域，此是明二州之地。春秋时，为晋东阳地。三家分晋国，为赵。秦并天下，置三十六郡，属巨鹿。《汉书》：“高帝六年，分赵、巨鹿，立清河、信都、常山等郡，寻改信都为国。至景帝二年，改为广川国，立皇子彭祖为王；四年，彭祖徙封赵。中二年，封皇子越为王，子齐有罪，国除。数月，武帝立齐子去为王，去有罪，徙上庸。宣帝地节四年，立去兄文为王，文子海阳有罪，徙房陵。元帝建昭三年，改为信都国，封皇子兴为王，后兴徙中山王。哀帝二年，徙定陶王景为信都王。领县一十七，理信都。后汉初复为郡。按《后汉书》云：“王郎僭号，河北悉应光武，自蓟南行，有白头翁曰：‘努力信都，为长安守。’光武至信都，太守任光开门出迎。”即今州也。光武遂改为长安国。永平十五年，更名乐成国，以封皇子党为王，传国四世絶；延光元年，又更名安平国，以封河间孝王开子德为王，以续祀；至中平元年，有罪，国除。汉末，兼置冀州，领郡国而理于此。魏黄初中，冀州刺史自邺徙理信都。至晋泰始元年，封皇叔祖孚为安平王；太康五年，又改为长乐国，立孚曾孙佑为王；十年，割武遂、武邑、观津三县为武邑国，以封南宫王承为武邑王。惠帝时，承薨无后，省还长乐。西晋末，石赵自信都徙理襄国。至季龙，州徙于邺。慕容儁平冉闵，冀州又徙理信都。苻坚克慕容暐，州又徙于邺。后慕容垂据中山，复移冀州于信都，垂改都之。后魏平慕容氏，复为长乐郡，兼置冀州。北齐、后周皆因之。隋开皇三年，郡废，而冀州如故。炀帝初，州废，复为信都郡。唐武德四年，讨平窦建德，复改置冀州，领信都、衡水、武邑、枣强、南宫、堂阳、下博、武强八县；六年，置总管府，移治所于下博，管冀、贝、深、宗四州。贞观元年，废都督府，移州治于信都，又以下博、武强二县属深州；十七年，以废深州之下博、武强、鹿城，废观州之阜城来属。龙朔二年，改为魏州都督府。咸亨三年，复旧。先天二年，割下博、武强、鹿城三县属深州。开元二年，复以下博、武强还冀州。天宝元年，改为信都郡。干元元年，复为冀州。后汉皇甫嵩，字义贞，为冀州牧，平黄巾贼有功。后嵩请冀州一年田租以赈饥人，帝从之。百姓歌之曰：“天下大乱兮，市为墟。母不保子兮，妻失夫。赖得皇甫兮，复安居。”
元领县十，今八：信都。南宫。阜城。武邑。堂阳。枣强。衡水。蓨县。德州割到。
二县割出：武强。下博。已上入深州。
州境：东西二百六十里。南北二百三十六里。
四至八到：西南取相州路至东京七百二十里。西南至西京一千四百里。西南取相州路至长安一千九百二十里。东至德州二百一十五里。南至贝州一百三十里。正西微北至赵州一百六十里。北至瀛州二百四十里。东至博州三百里。西南至邢州二百六十里。西北至深州一百三十里。东南至博州三百里。东北至沧州三百三十里。
戸：唐开元戸：九万四千一百二十。皇朝戸：主一万八千六百三十五，客三千七百一十二。
风俗:虞植《冀州风土记》云：“黄帝以前未可备闻。唐虞以来，冀州乃圣贤之泉薮，帝王之旧地。”又张彦贞《记》云：“前有唐虞之化，后有孔圣之风。”又《十三州志》：“冀州之地盖古京也，人患剽悍，故语曰：‘仕宦不偶値冀部，其人刚狠，浅于恩义，无宾序之礼，怀居悭啬。’古语云：‘幽冀之人钝如椎，亦履山之险，为逋逃之薮。’”又许慎《说文》云：“冀州北郡以月朝作饮食为膢，腊祭也。”又山东之人性缓尚儒，仗气任侠是也。
姓氏：高阳郡五姓：许。纪。夏。伏。公孙。渤海郡三姓：吴。高。欧阳。
人物：窦婴。董仲舒。后魏有马八龙。唐孔颖达。冀州衡水人，为散骑常侍。孔巢父。字弱翁，冀州人。隐徂徕山，号竹溪六逸。高士廉。渤海蓨县人。
土产：绢。贡。绵。贡。草履子。

信都县。旧三十乡，今三乡。本汉旧县地，属信都国。又《续汉书•郡国志》：“信都县，属安平国。”后魏又属长乐郡。隋开皇六年，又于州理置长乐县。大业二年，省信都县，并入长乐；十二年，又改长乐，为信都县。《郡国县道记》云：“信都城内有曹魏冀州刺史陈留丁绍颂德碑，青龙三年立。”又有后魏刺史崔藏、李平、封隆之四碑，文皆冠絶。胡蝗：《晋阳秋》曰：“司、冀、青、雍州蝗食茅草至尽，石勒与蝗竞取民禾，河北百姓谓之胡蝗。”歴山：舜耕于歴山，是此。衡水：亦曰长芦水，即浊漳之下流也。按《信都记》云：“衡水，有袁谭渡，歴下博城北，而迤逦东北注，谓之九争曲水。味咸苦，俗称苦河，亦谓之黄漳河。”浊漳水：在州西北六十里，亦谓之白沟。降水：《禹贡》谓：“导河，北过降水。”即此。今谓之枯降渠，西南自南宫县界流入。又云：“降水枯渎在州东南二十里。”博水：源出中山望都县，南入上博县界，因为名。杨陓泽：《尔雅》谓：“秦有杨陓。”长芦枯沟：在州西二里。昌城故城：汉为县，在今郡西北五十里，属信都，后汉省。扶柳故城：在今县西三十里。按《隋图经》：“县有扶泽，内多柳，因号曰扶柳。”即汉末刘植据此城以迎世祖于此。辟阳故城：在今县东南三十五里。汉为县，后汉省。故桃城：汉为县，在今县西北四十五里，后汉省，今城存。故泽城：西晋末刘石之乱，人相率共筑此城于柳泽畔。合阳城：汉县。高帝时，以代王喜弃国，降为合阳侯。宣帝又封梁喜为侯。王莽改曰宜乡。后汉省，并入扶柳。《旧地理书》：“并失所在，盖在今郡东界。”三张宅：晋文士张协兄弟三人俱善属文，皆郡人也。语曰：“二陆入洛，三张减价。”窦冢：隋《图经》云：“观津东南三里。青冢高三十余丈，周回千步。”汉文帝窦后父青，少遭秦乱，隠身渔钓，坠泉死。景帝即位，太后于坠井泉所起大坟，号曰窦氏青山，在观津城南。煮枣故城：在县东北二十五里。汉侯国城，六国时于此煮枣油。后汉及齐以故事，每煮枣油于此城。
南宫县：西南六十二里。旧二十七乡，今四乡。本汉旧县。《汉书》云：“高后元年，封张敖子偃为南宫侯。”即此邑。《地理志》：“南宫，属信都国。”隋《图经》云：“光武自蓟南驰至南宫界，遇大雨，引车入道傍客舍，冯异抱薪，邓禹燃火，对灶燎衣而去。”即此地。高齐天保七年，省。隋开皇六年，复置。绛水枯渎：在县东南六里。 南自清河郡经城县地流入邑界。缭县：汉为县，在今县东南二十六里，故城存。后汉，省。有降水枯渎经此城北。
阜城县。东北一百四十里。旧二十七乡，今四乡。本汉旧县地，属渤海郡。故城在今县东二十二里阜城故城是也。后汉属安平国。《晋书地道记》云：“改阜邑为阜城。”高齐天保七年，自故城移于今理。隋开皇九年，改属观州。大业二年，复属冀州。唐武德四年，又属观州。贞观十七年，废观州，又隶冀州。弓高城：在县南二十七里。隋《图经》云：“弓高城，汉封韩颓当为侯国。”崔浩曰：“韩増为龙頟侯，今城中有龙頟村。”即此。晋省县。隋开皇十六年，复置，属沧州。故蒲领城:汉县，在今县北三里，蒲领故城是。后汉，省并蓨。按《水经注》云：“今沧州鲁城，县北六十里漳河西岸，又有一蒲领。人流寓于彼，遂立此城。”后汉既以蒲领并蓨，今阜城北蒲领故城与蓨相近，足明鲁城西界蒲领非汉县也。苻融垒：在县东北二十四里。沙丘：即宅阳城，一名西宅。华阳亭：即嵇康学琴于此 。
武邑县。东北九十里。旧十九乡，今四乡。本汉旧县地，属信都国。后汉，属安平国。晋太康十年，于此置武邑郡。后魏皇始三年，移郡治武强。高齐天保中，省武邑。隋开皇六年，复置。降水：《九州岛要记》云：“武邑县，降水西南自衡水县界而东，经县城西北，过衡漳河，在县北三十二里。”观津丘：在县东南二十七里。东昌故城：在县东北二十八里，汉为县。后汉末，省。观津城：在县东南二十五里。古堤尚存，即六国赵邑也。赵孝成王封乐毅于观津，号望诸君。又汉为县，景帝母窦太后，观津人也。高齐天保七年，废。武强湖：在县北三十二里。
堂阳县。西六十五里。旧十七乡，今四乡。本汉旧县地。《汉书》：“汉高帝封孙赤为堂阳侯。”即此地，属巨鹿郡。应劭曰：“县在堂水之阳。”按：长芦水亦谓之堂水，县名堂阳，盖取此也。后汉，属安平国。高齐，省。隋开皇十六年，重置，属冀州。晋改为蒲泽。唐复旧名。尧台：《郡国志》云：“信都、堂阳九门城有古台二所，并号为尧台。”长芦水：在县南二百步。
枣强县。东南六十八里。旧二十乡，今三乡。本汉旧县地。武帝封广川王子晏为侯，即此。《汉书•地理志》：“属清河郡。”按《县道记》云：“今枣强县东北十八里有广川王故城。”慕容垂于此置广川郡。后魏孝文太和十一年，废郡。高齐天保七年，省广川县。因移枣强县理此城，属长乐郡。隋开皇二年，又自故城移枣强于今理。县外城：即羌酋姚弋仲之故垒也。棘津故城：在县东北二十七里。《左传》曰：“晋荀吴帅师涉自棘津。”《史记》云：“吕望，东海人也，老而无遇，卖食棘津。”今故城东北百步有后汉黄门谯敏碑，其文相传云蔡伯喈撰也。高堤：废县，今县东北三十六里有高堤故城，一名雍氏郭城。汉为县，后汉省。平堤废县，汉宣帝封河间献王子招为侯，后汉省。《旧地理书》并失其所在，盖在今县东北高堤城侧近，以界内多古堤，因以为名。枯漳河：在今县东南十里。又东流，入蓨县界。广川故城：汉为县故城。在今县东北。古台：隋《图经》云；“城北一古台，俗传为太公卖浆台。”故枣强城：汉为邑，理故城，在今县西南十五里。后汉省。魏复置。高齐天保七年，自故城移枣强县于今县东北十八里广川城置。隋开皇二年，移于今理。复阳故城：汉县，在今县西南十八里，故城是也。高帝封陈胥为侯，即此。后汉省。莎题：汉为县，后汉省。《旧地理书》并失所在。按《郡国县道记》云：“今在贝、冀、德三州之界。”即枣强地也。
衡水县。西北四十里。旧十八乡，今三乡。本汉桃县地。隋开皇十六年，于今县置衡水县，在长芦河西则衡漳故渎也，因以为县名。长芦水：在县南二百步。蔺相如台：在县东北十二里。
蓨县。东北七十里。旧二十乡，今四乡。本汉蓨县，即条侯国也，文帝封周亚夫为条侯。蓨县，属信都国。后汉，属渤海郡。晋改蓨为条。开皇三年，废渤海郡，属冀州。五年，改条县为蓨县，属观州。唐武德亦属观州。贞观十七年，州废，改隶德州。今属冀州。九城：在县西，有邸阁，城内有晋蓨县令鲁国孔翼清德碑存焉。马颊河：经邑界。

深州
深州。饶阳郡，今理陆泽县。《禹贡》冀州之域。星分毕宿。战国时属魏。七国时为赵地。秦并天下，为上谷、巨鹿二郡地。汉为饶阳县地，属涿郡。后汉属安平国，桓帝以后为博陵郡。晋为博陵郡。北齐亦同。隋开皇十六年废郡，于饶阳县置深州，以州西故深城为名；大业二年，州废，以其地分入博陵、河间二郡。唐武德四年，平窦建德，于河间郡之饶阳县置深州，领安平、饶阳、芜蒌三县。初治安平，其年，移理饶阳。贞观元年，割故廉州之鹿城，冀州之武强、下博来属，省芜蒌县。十七年，废深州，以饶阳属瀛州，安平属定州，鹿城、下博、武强属冀州。先天二年，复割饶阳、安平、鹿城置深州，仍分置陆泽县。天寳元年，改深州为饶阳郡。干元元年，复为深州。
元领县五，今六：陆泽。饶阳。安平。武强。冀州割到。下博。冀州割到。乐寿。瀛州割到。
二县割出：鹿城。入镇州。博野。入定州。
州境：东西一百九十里。南北二百六十里。
四至八到：东至东京九百里。西南至西京一千二百三十里。西南取赵州路至长安二千一百五里。东至沧州三百十五里。南至魏州五百里。西至镇州一百八十五里。北至易州三百里东。东南至冀州一百三十里。西北至定州一百七十三里。东北至瀛州一百五十里。西北至镇州一百五十里。
戸：唐开元戸：四万二千二百一十五。皇朝户：主一万五千四百八十八，客五千八百七十三。
风俗：同冀州。
人物：苏琼。字珍之，武强人。唐魏知古。深州陆泽人，为相。
土产：布。绢。贡。石榴。

陆泽县。旧十七乡，今五乡。本汉广阿县地。隋仁寿中象城县地。唐开元中，自象城析置，以大陆泽为名。贞元中，以饶阳立深州。至长庆已后，移深州理于是邑。大陆泽：《禹贡》谓“大陆既作”是也。
饶阳县。东北三十里，旧三十乡。本汉旧县地，属涿郡。应劭注云：“在饶河之阳为名。”今有古城，在今县东北二十里饶阳故城是也。齐文宣天保五年，移于今理。按：饶阳县即后魏虏渠口，置虏口镇于此。后为县，隶深州。隋开皇三年，改属定州；十六年，属深州；大业三年，省深州，改属瀛州。唐武德四年，还属深州。枯白马渠：在县南，一名黄河，今名白马沟。上承滹沱河，东流入下博界故渎。《水经注》云：“滹沱河又东，自白马渠出。”李公緖《赵记》云：“此渠魏白马王彪所凿，俗谓黄河。”又《通典•州郡》云：“滹沱河旧在县南，即光武所渡处。魏武帝因饶河故渎决，令北注新沟，所以今在县北。后魏刺史杨贝改为清宁河。”是也。毛苌宅：注诗，为河间王博士，是邑人，今有宅存。博陵故城、饶阳故城：皆汉邑名，废城在县界。虏口镇城：今邑理也。自石赵、苻秦、后魏，并为博陵郡，理于此。州理城：晋鲁口城也。公孙泉叛，司马懿征之，凿滹沱入泒水以运粮，因筑此城。盖滹沱有鲁沱之名，因号鲁口。后魏道武皇始二年，车驾幸鲁口，即此城也。芜蒌亭：在县东北四十五里。后汉光武自蓟东南驰，昏夜至饶阳芜蒌亭，饥甚，冯异进豆粥，光武曰：“得公孙豆粥，饥寒俱解矣！”公孙，异字。芜蒌故城：在县东北四十五里，隋县也，盖因东北芜蒌亭为名。
安平县。西北五十三里，旧一十六乡，今五乡。本汉旧县，属涿郡。《汉书》曰：“高帝六年，封鄂千秋为安平侯。”后属博陵郡。今城北面有台，俗谓之神女楼。自晋及高齐，博陵郡并理此。隋开皇十六年，又于此置深州；大业三年，省州，以县还涿郡。唐武德四年，又置深州，以县属深州。州废，割属定州。至先天元年，又置州县，仍属焉。谷丘故城：在今县西南十五里。汉为县，后汉省。泒水：今名礓河，西自定州义丰县界流入。滹沱河：在县南二十三里。
武强县。东北一百三十里。旧四十乡，今六乡。古武隧地，即六国时为赵邑，故城在今县东北三十里。前汉为武隧县，属河间国。后汉属安平国。晋属长乐国。后魏属武邑郡。高齐天保七年，省。又按《郡国县道记》云：“武强故县在今县西南二十五里，汉为侯国。今县即西晋于其城置武强县，因古城名之。”高齐移于今理。有衡漳河，在今县南五里。其城即后魏武邑县。郡城，道武皇始二年筑。武隧故城：在县东北三十一里。秦破赵将扈辄于武隧，斩首十万，即此地也。武强故城：在县西南二十五里。《汉书》：“严不识以击黥布功，封武强侯。”后汉王梁亦为武强侯。武强泉：即担生蛇所陷之县。
下博县。北一百里。旧二十二乡，今六乡。本汉旧县也，属信都国。应劭注云：“泰山有博县，此故言下也。王莽改曰闰博，亦谓在博水之下，故名耳。”《后汉书》云“光武曾迷于下博”是。故县在今县南二十里。后魏移县理于衡水北，即去今县二十里，俗谓之故县城。后周建德六年，又移于今理。按《县道记》云：“下博今理，即后汉祭遵垒，北枕衡漳水。”是也。白马故沟：隋《图经》云：“魏白马王彪凿武强渊，邑人有遇一小蛇，疑其灵，持而养之。名曰担生，长而吞噬人，里内患之，遂捕系之狱。担生负而奔，邑因沦为湖，县长及吏咸为鱼矣。今县治东北半里许，落水渊水又东南结为湖。县沦之日，令之子东奔，又陷于此，故谓之郎君渊。”平泽河：在县北界，即后汉王霸言光武冰合之所，今号曰危渡。世祖庙：汉世祖自蓟北行至此，见一白头翁云“信都为长安守”，是此处，今有庙存。
乐寿县。东北□.□.□里。旧一十五乡，今四乡。本汉乐成县地，属河间国。故城在今县东南六十五里，是汉理所。城内有河间献王殿，余址尚存。《续汉书•郡国志》云：“后汉桓帝改为乐陵县。帝追尊祖父河间王开为孝穆皇帝，以此邑奉山陵，故加陵字。”曹魏又改为乐城县。后魏太和十一年，自故郡移河间郡及县西南一里乐寿亭故城。其年，郡又移理武桓城，今河间县是也。隋开皇三年，罢郡，以县属瀛州；十八年，改为广城县。仁寿元年，又改为乐寿，又取其理城为名。大业十三年，自乐寿亭故城移于今理。房渊：《九州岛记》云：“乐寿县有房渊，方三百里。石勒之建安二年，水忽变为赤。燕慕容儁二年，水忽生盐如印形，其渊一日再长再减，不失其度。居近者时见龙狗之状戏于旁，叶落于渊者，辄有群燕衔出。”故阿武城：汉县废城，在今县西北三十九里，后汉省。故中水城：汉县也，在今县西北三十里。高祖封功臣吕马童为中水侯，即此地。居两河之间，故曰中水。又《郡国县道记》云：“其城南枕滹沱，北背高河。”高齐天保七年，省。

太平寰宇记卷六十四

河北道十三
德州  棣州  滨州
德州
    德州。平原郡，今理安德县。《禹贡》兖州之域，星分危宿十一度。春秋及战国并属齐地。秦灭齐，置齐郡。汉高帝分齐郡，置平原郡，领县十九，理平原。后汉又为国。殇帝延平元年，以封和帝子胜为王，子德嗣。德无子，安帝永宁元年，立河间孝王子翼为平原王，奉胜祀。顺帝永建五年，贬翼为蠡吾侯。桓帝建和二年，封弟顾为平原王，至献帝时国除。曹魏黄初三年，又为国，封皇子叡为平原王。七年，叡入为皇太子。晋武帝泰始元年亦为国，封叔父干为平原王。后魏又改为郡，仍自平原移理今聊城界畔城。文帝太和中，于今州东南三十利安德故城置安德郡，平原县属焉。隋开皇三年，罢郡，以平原属冀州。九年，于今安德复置德州，平原复属焉。大业三年，罢州为平原郡。唐武德四年，平窦建德，复置德州，领安德、般、平原、长河、将陵、平昌六县，其年，置总管府，管博、德、棣、观四州。贞观元年，废都督府，割沧州之滳河、厌次来属。十七年，废般县。以滳河、厌次二县属棣州，又以废观州之蓚县、安陵来属。天寳元年，改为平原郡。干元元年，复为德州。
元领县八，今五：安德。平原。安陵。将陵。德平。
一县割出：蓚县。入冀州。
二县废：长河。并入将陵。归化。为镇。
州境：东西一百九十五里，南北二百十九里。
四至八到：西南至东京九百五十里。西南至西京一千一百九十里。西南至长安二千五百里。东至棣州二百四十里。南至博州二百六十里。西至冀州二百十五里。正北微东至沧州二百四十里。正南微东渡河至齐州二百四十五里。西南至贝州二百三十里。西北至冀州三百三十里。
戸：唐开元戸：六万一千七百七十。皇朝户：主一万一千三百五十六，客三千五百六十八。
风俗：与冀州同。
姓氏：平原县六姓：师。雍。芮。义。华。东方。
人物：管辂。字公明，平原人，精易学，通占相之术，言辄奇中。刘峻。字孝标，平原人，着《辨命论》。王刋。平原人。刘吁。字彦度，平原人，号玄贞处士。高诩。平原人。胡僧绍。字承烈，平原人，累辟不就，齐高帝赐竹根如意笋萚冠。
土产：贡：绫。蛇床子。赋：绵。绢。

安德县。旧二十八乡。今四乡。本汉安德县也，属平原郡，后魏属安德郡。隋开皇三年废郡，属冀州。九年改隶德州。黄河，南去县八十里。滳水，在县西南八十里。鬲津枯河，在县西南七十里。《禹贡》兖州：“九河既道。”鬲津即九河之一，自鬲津至徒骇二百余里。今河虽移，不离此城也。马颊河，在县南五十里。鹿角故关，在县东七十五里。故鬲城。《郡郭县道记》云：“古鬲国，郾姓咎陶之后。”汉为县。高齐天保七年，并入安德。废城在今县西北。东方朔祠，在县东四十里，系祀典。唐大历中，刺史颜真卿重镌，夏侯湛赞，碑见存。
平原县。西南四十六里，旧十八乡。本汉旧县，属平原郡，后属平原国。后魏属安德郡。隋开皇三年罢郡，属冀州，九年改隶德州。王莽枯河，北流，经汉平原故城。黄河在县南五十里。故鄃城，在县西，后汉初分户，又置阳灵县，寻并阳灵为鄃，封马武为侯，即此地，后魏省鄃，今故城存。驲幕故城，汉县，在今县西北二十里故城是也，高齐省入平原县。按《郡国志》云：“殷至祖乙时，置驿于此。”管辂祠。在县西南一里。
德平县。东北八十里，旧二十三乡。本汉平昌县，属平原郡，故城在今县西南三十里，即汉理所，后汉改为西平昌。后魏永熈二年，又除西字，移于今县东南废平昌县。高齐天保七年，又移于今理。隋开皇三年，改属沧州，十六年，属德州，今为德平县。马颊河，在今县南十里，唐久视元年开决，又名新河。故般城，汉县，废城在今县东北二十五里，高齐天保七年省。隋开皇十六年，又置般县，于今平昌县西南三十里汉平昌城内。贞观十年被水漂毁，又移于汉平昌城东北十四里、今县西南六十里筑城，以置百姓，十七年废。重平故城，在县西北三十里，汉为县，后汉省，今有故城存。后魏宣武帝大明三年复置，高齐天保七年省，并入平昌县。
将陵县。北五十里，旧八乡，今□乡。本汉安德县地，属平原郡。隋开皇十六年于此置将陵县，取安德县界将陵故城为名，属德州。鬲津枯河，在县北二十里。王莽枯河在县东十里。废长河县，在州西北五十里，旧十五乡，本汉广川县也，属信都国。后汉属清河国。魏封裴秀广川侯，高齐省。隋开皇六年复置，属冀州，九年改隶德州。仁寿元年改广川县为长河县，今并入将陵。漳河水，自贝州漳南县界流入，西去县二十五里。永济渠，在县西十里。张公故关，在县东南七十里。
安陵县。西北一百里，旧二十乡。本汉蓚县地，属渤海郡。汉立安县，《旧地理书》但云：“蓚县并失，安县理所。”今县东七里，晋所置东安陵县城，即汉安县旧理也，后魏省东字，今微有遗址，高齐天保七年省。开皇六年，又分东光县于今县东二十二里新郭城，再置今安陵故县是也，大业二年废，唐武德四年复立。贞观十七年，废观州，与蓚县同隶德州。永隆二年移于柏杜桥，即今理。福城。唐元和二年，横海军节度使郑权奏：“德州安德县，渡黄河，南邻齐州临邑县，有灌家口草市，顷者成德军于市北十里筑城，名福城，城縁隔黄河与齐州临邑县对岸，又居安德、平原、平昌三县界，疆境阔远，易动难安，请于此置县，以归化为名。”诏从之，今废为镇。

棣州
棣州。乐安郡，今理厌次县。《禹贡》兖州之域，《郡国志》云：“本青州界”。星分危宿四度。春秋时属齐，赐太公履北至于无棣是也。秦并天下，为齐郡。汉为平原、渤海、千乘三郡地。后汉为平原郡、乐安国地。晋又为乐安、乐陵二国之地。宋并乐安为乐陵郡 ，后魏又分乐陵为二郡。隋开皇中，于郡理置厌次县，属渤海郡，又于阳信县置棣州，大业二年州废，县隶沧州，仍自饶安县移沧州，于阳信县为理。唐武德四年，置棣州，领阳信、乐陵、滳河、厌次四县，治阳信。八年，并入沧州。贞观十七年，复置棣州于乐陵县，领厌次、滳河、阳信三县，又割淄州之蒲台隶焉，而乐陵属沧州。天寳元年改为乐安郡，干元元年复为棣州。
元领县五，今三：厌次。滳河。阳信。二县割出：蒲台。渤海。以上二县入濵州。
州境：东西三百四十九里。南北一百四十二里。
四至八到：西南至东京一千一百里。西南至西京一千四百三十里。西南至长安二千二百九十里。东至滨州八十里。西至德州二百里。南至淄州一百八十里。北至沧州二百七十里。东南至青州二百四十里。西南至齐州二百五十里。东北至滨州渤海县界四十里。西北至沧州二百三十 里。
戸：唐开元戸：二万五千五百四十五。皇朝戸：主一万五千六百八十五，客四万四百九十三。
风俗：与沧州同。
人物：东方朔。平原厌次人。
土产：贡绢。地出丝、蚕。

厌次县。旧一十二乡，今四乡。本汉富平县也，属平原郡。后汉明帝更名厌次，则厌次前已废矣。相传秦皇东游厌气，至碣石，次舍于此，因为名。曹魏属乐陵国，晋乐陵理于此。泰始元年封石苞为公，后魏又徙厌次，理马岭城，即今阳信县东马岭城也。高齐天保七年省，隋开皇十七年于此复置，属沧州。唐武德四年属棣州。邵城，《郡国志》云：“后为厌次城是也”。有东方朔冢存，即晋邵纉屯兵此城，石虎擒之，因名邵平城，后即单呼邵城。黄河，在县南三里。滳河，在县四 十里，通海故关。在县四 十里。
滳河县。西南六十里。旧十乡，今三乡。本汉朸县也，属平原郡，后汉省。隋开皇十六年，于朸故城置滳河县，以县南滳河为名，属沧州，改属棣州。唐贞观元年，改隶德州，十七年还棣州。马颊枯河，在县北二十里。滳河，在县北十五里。汉成帝鸿嘉四年河水泛溢为害，河堤都尉许商凿北河通海，故以商字为名，后人加水焉，按《水经注》：“滳河水从县界流径富平故城北，分为二，东水谓之长聚沟，北水为百泊渎，东北俱注于海。”黄河。在县南十八里。
阳信县。北六十里，旧十乡，今六乡。本汉旧县也，属渤海郡。县在河曲之中，魏属乐陵国。晋东海王越斩汲桑于此，后魏属乐陵郡。隋开皇三年罢郡，属沧州，十七年于阳信置棣州。唐武德六年省州，以县属沧州。后唐同光三年，割属棣州。瑗城，汉县，故城在今县东北五里，一名运城，后汉省，废城存。富平故城，汉县，废城在今县东三十里，富平故城是也，今名邵城。按《十六国春秋》云：“内黄人邵缵自号冀州刺史，屯富平城，为石季龙所擒。”即此城也，城中有铁柱，兼有神祠。千乘、博昌，皆汉之县名，有废城，俱在邑界。钩盘河。在县北四十里，即九河之一也。

滨州
滨州。今理渤海县。本瞻国军，周显德三年三月升为州，仍割棣州之渤海、蒲台两县属焉。
今领县二：渤海。蒲台。
州境：东西二百二十里。南北一百三十八里。
四至八到：西南至东京一千一百二十一里。西南至西京一千六百九十里。西南至长安二千三百八十里。东至海一百八十里。西至棣州界四十里。南至淄州一百九十七里。北至沧州界八十里。东南至青州界一百八十里。西南至棣州八十里。东北至沧州界七十里。西北至沧州界二百六十里。
戸：旧戸：载棣州籍。皇朝管户：主九千一百八十五。
风俗：同棣州。
人物：无。
土产：同棣州。

渤海县。旧十乡，今五乡。本汉蒲台县地，唐垂拱四年，分置渤海县，以在渤海之滨为名。天寳五年，以地土咸卤，自旧县西移四十里，就李丘村置，即今理。大海，在县东一百六十里。旧黄河。在县西北六十里。景福二年后，河水移道，今枯。
蒲台县。东南五十里，旧一十二乡，今四乡。本汉湿沃县，属千乘国。《续汉书志》无湿沃县。宋复置湿沃县，属乐陵郡。隋开皇三年改属沧州。十六年改为蒲台县，取县北蒲台为名，隋末废。唐武德三年重置，八年，改属淄州，贞观十七年置棣州，割蒲台属焉。古蒲台，在县北四十里，秦始皇筑之，以望海、祀蓬莱宫，乃于台上萦蒲系马，蒲生盘如马之状。在县北二十五里。此台割入渤海县界，县因此台以为名。黄河，西南去县七十里。大海。在县东一百四十里，海畔有一沙阜，高一丈，周回二里，呼为鬬口淀，是济水入海之处，海潮与淀相荡，故名，今淀上有井可食，海潮虽大，淀终不没，百姓于其下煮盐。

太平寰宇记卷六十五

河北道十四
沧州
沧州。景城郡，今理清河县。《禹贡》冀州、兖州二州之域，《禹贡》曰：“济、河惟兖州，九河既导。”孔注云：“河水分为九道，在此州界。”虞舜及周为幽州之域，春秋时属齐、晋。七国时燕、齐二国之境，又为燕、赵、齐三国之域。秦并天下，以齐地置齐郡，以赵地置巨鹿郡，燕置上谷郡，为三郡之地。汉高帝五年，又分三郡之地，置渤海郡，理浮阳。后汉移理南皮，曹魏不改。晋武帝泰始元年，封安平王孚子辅为渤海王。宋文帝元嘉中，改置乐陵郡。孝武以其地广分其地，又置渤海郡。后魏初改渤海郡为沧水郡，太安四年郡移理今东光县城。寻又省，复为渤海郡。至熙平二年分瀛州、冀州，置沧州，取沧海为名，领浮阳、乐陵、安德三郡，理饶安，即今饶安县东千童故城是也。其浮阳郡理今浮阳县。高齐及后周渤海郡犹理东光，浮阳郡犹理浮阳。隋初三郡皆废为县，以元渤海所领县属冀州，以浮阳所领县属沧州，又以废乐陵郡之属县并属沧州。十六年，于长芦县置景州，于阳信县置棣州。大业二年废景、棣二州，以二州元属县属沧州，仍自饶安移州理于阳信县。三年，罢州为渤海郡，仍理阳信。十二年，为贼所逼，郡因徙理清池。唐武德元年改为沧州，领清池、饶安、无棣三县，治清池；其年，移治饶安；四年，窦建德分饶安，置鬲津县；五年，以清池属东盐州；六年，以观州胡苏县来属，州仍徙治之；其年，又省棣州，以滳河、厌次、阳信、乐陵四县来属。贞观元年，以瀛州之景城、废景州之长芦、南皮、鲁城三县、废东盐州之盐山、清池二县并来属；又以滳河、厌次二县属德州；以胡苏属观州，仍移州治于清池。又省鬲津入乐陵；省无棣县入阳信。八年，复置无棣县；十七年，以废观州之弓高、东光、胡苏来属；割阳信，属棣州。天寳元年，改为景城郡；干元元年，复为沧州，旧为横海军节度；唐末改为义昌军。梁干化二年，改为顺化军。后唐复为横海军。皇朝因之。
元领县七：清池。饶安。盐山。乐陵。南皮。景州割到。无棣。临津。景州割到。
二县废：长芦。并入清池。干符。并入清池。
州境：东西三百六十二里。南北三百一十二里。
四至八到：西南至东京一千二百里。西南至西京一千三百六十里。西南至长安二千二百二十里。东至大海一百八十里。正南微西至德州二百四十里。正西微北至瀛州二百里。北至干宁军九十里。北至幽州五百七十五里。东南至棣州二百五十里。西南至冀州二百九十里。西北至冀州二百六十里。东北至海口二百五十里。又至平州五百里。
戸：唐开元戸：十二万四千二十四。皇朝戸：主二万二千三百七十五，客二万七千三百一十五。
风俗：沧州，古渤海之地，属赵分居多。《汉书》云：“渤海，赵之分野，赵地薄人众，丈夫相聚游戏，悲歌慷慨，起则椎剽掘冡，作奸巧，多弄物，为倡优。《十三州志》云：“渤海风俗鸷戾、高尚气力，轻为奸凶。”
人物：茅焦。齐人说秦始皇迎母。隽不疑。字曼倩。鲍宣。字子都，高城人。王修。字叔治，南皮人，藏书数百卷。石苞。字仲容，南皮人，官大司马，封乐陵郡公。石崇。字季伦，苞子。刁协。字景纯，沧州人，尚书左仆射。刁雍。唐袁恕已。沧州东光县人，诛张易之，封为南阳郡王。贾耽。南皮人，拜相，着《贞元十道録》。
土产：盐。绵。绢。五色柳箱。绫。莞席。水葱布。细文苇簟。糖蠏。鳢鮬。兔毫。牡蛎。蜃蛤。

清池县。旧三十乡，今十三乡。本汉浮阳县，属渤海郡，以在浮水之阳。隋开皇十八年改为清池县，因县东南仵清池为名。浮水，源自东光县西界，永济渠分出，东北流经州理南十里，又北经州城东一里，又东北入于海。故《土地十三州志》云：“浮水所出，东入海。”徒骇河，九河之一，与清池相接。永济河，在县西三十里，自南皮县来，入干宁军，今亦呼为御河。迎河，在县西南二十三里，从南皮来，《舆地志》云：“南皮北有迎河，分漳河，入浮水。”毛河，在县西南五十七里，从南皮来，《舆地志》云：“毛河，漳水各分，从毛州来，又呼为棣河。”仵清池，在县东南十九里，其水澄味咸，未尝枯涸，《舆地志》云：“浮阳城南有大运淀。”魏延兴二年，水溢，注破仵清村，因以为池，池内时有鲻鱼，言与海濳通。沧州旧城，唐贞元十三年，増筑外城，东南隅先有古墓，高二丈，人莫知名，因掘得铭，铭记云，是六国时赵武灵王墓，遂置祠祭。刘炫碑，后周人居此，炫博通经史，后学之人为立碑，见存。废长芦县，州西北四十四里，本汉参戸县，今县西北四十六里有参戸故城是，后汉省，俗亦谓之木门城，按本县理即周宣帝大象三年于参戸故城东南置长芦县，属章武郡。隋初于今理西北三里置漳河郡，以县属焉，三年罢郡，仍移县于郡界，属瀛州。十六年，于县置景州，隋大业三年废。唐武德四年，又于此置景州。贞观初省，以县属沧州。县元在永济渠西，开元十四年大雨，城邑漂沈，十六年移于永济渠东一里，即今县是也。皇朝干德二年，割入清池县。长芦水，在旧县西南五里，按《水经》：“长芦水，出洺州列人县，以其水旁多芦苇为名。”薛摩陂，在县北周回五十里，民有蒲鱼之利。中邑，汉县，高后封吕相朱进为侯，王莽改曰检阴，后汉省，并浮阳，《旧地理书》：“并失其所在。”即今县地是也。盟亭，《郡国志》云：“长芦县有盟亭”，即为燕、齐二界。五垒城，在县西南二里，《舆地志》云：“汉宣帝封河间献王子雍为景城侯，五子分居城中，俗呼五垒城”。古木门城，在县西北四十六里，《春秋》襄二十七年：“卫侯之弟鱄出奔晋，托于木门。”盖此城也，《舆地志》云：“中有大树，因名木门”。参戸侯陵，在县西北三十六里，高一丈，《汉书》：“河间献王子免封参戸侯”。废干符县，在州北一百里，本汉章武县地，属渤海郡，今县东南盐山县西北章武故城是也。后魏于今理置西章武县，高齐省，隋开皇十六年，又于西章武县故城置鲁城县，遥取长芦县北平虏城为名，仍改虏为鲁者，尽恶胡虏之字也，属景州。唐贞观元年废，景州来属。干符元年，县东北有野稻、水谷，连接二千余顷，东西七十里，南北五十里，北至燕，南及魏，悉来扫拾，俗称圣禾，甚救济民。至二年，勅改干符县。皇朝显德二年，并入清池县。城头将军祠，在此县也。平虏渠，在县南二百步，魏建安中于此穿平虏渠，以通军漕、北伐匈奴，又筑城在渠之左。大海，在县东十四里。衡漳河，在县西六十里。故蒲岭县，按《郡国县道记》：“蒲领，汉县，在冀州阜城县北三里，蒲领故城是也，后汉入蓚县”。又按《水经注》：“今县西北六十里 。”漳河西岸又北有蒲领故城，盖汉末黄巾之乱，有蒲领人流寓于此，遂立此城，后汉既以蒲城与蓚相近，足明今县西北界有此城，非后汉理所。麻姑城。《郡国志》云：“即汉武东巡至此祀麻姑，故有此名”。
乐陵县。南一百二十五里，旧十八乡，今五乡。本汉旧县，属平原郡。曹魏封曲阳王茂为乐陵王，后魏初又为乐陵郡理所，至永平二年，又徙县于今县东五十里乐陵故城。唐贞观元年，自乐陵故城移县于今理。鬲津枯河，《尔雅》云：“九河之一”，在县西三里，东北流入饶安县界入海。重合城，汉县故城，在今县东二百步。《汉书》：“有功臣，封重合侯”，即此地，高齐天保七年省。振陂，后魏太武所筑，在今县西。燕留城，《郡国志》云：“即齐桓公割地与燕处”。马颊河，在县东六十里，从滳河县北界来，《舆地志》云：“笃马河，亦马颊也，《尔雅》九河也，言马颊上阔下狭如马颊也。”钩盘河，在县东南五十里，从德州平昌县来，河势曲如钩盘。东方朔庙。《汉书》：“东方朔，平原厌次人也。”厌次分为乐陵郡。
南皮县。旧十三乡，今三乡。本汉县，属渤海郡，以章武有北皮亭此，故曰南皮。《汉书》：“项羽封陈余为南皮侯。”《魏书》云：“文帝为五官中郎将，射雉于南皮。”皆此地也，县东有观台，即袁谭所筑，魏武擒谭于此。唐武德元年，置景州，贞观十七年，州废，来属沧州。长庆二年，于弓高县复立景州，以县属焉。周显德二年，州废，县归沧州。曹公固，即汉京兆尹隽不疑葬所。魏太祖因冢为固，以攻袁氏，因名曹公固焉。高乐故城，汉县，后汉省，故城在今县东南三十里，今谓之思乡城，亦曰西乡城。古皮城，在县北四里，《史记》：“齐桓公北伐山戎至此，缮修皮革，因筑焉”。燕友台，在县东二十五里，《魏志》云：“魏文帝为五官中郎将，与吴质重游南皮，筑此台燕友，故名焉。”又名射雉台。隽不疑墓，在县东南二里，高五丈，《汉书》：“隽不疑，渤海人也，以明《春秋》闻，为青州刺史”。石苞台，在县南一十三里，高二丈。苞，南皮人也，按《城冢记》云：“南皮有石苞墓。”此是也。尹吉甫墓，在县西三十里，高三丈，又《耆老传》云：“吉甫墓上有树二株，有墓以来，即有此树，修条郁茂，不觉其老，俗云年长树。”寒冰井。在县西一里，按《魏志》：“文帝与元城令吴质书云：‘忆昔南皮之游，诚不可忘，驰骋北场，旅食南馆，浮甘瓜于清泉，沈朱李于寒冰。’”即此井是也。
无棣县。东北一百二十里，旧二十二乡，今五乡。本齐之北境汉阳信地，今县东南三十里阳信故城存，高齐天保七年，自此城移于今阳信县东马岭城置，隋开皇六年，于今所置无棣县，取县南无棣沟为名。唐贞观元年，并入阳信，八年，复置。马谷山与老乌山，皆邑之山名。月明沽，在县东界，西接马谷山，东滨海，煮盐之所。无棣沟，《周礼》：“川曰河。”泲河，在今无棣县，按其沟水东流经县理南，又东流，与鬲津枯沟合而入海，隋末，其沟废，唐永徽元年，薛大鼎为刺史，奏开之，引鱼盐之利于海，百姓歌曰：“新河得通舟楫利，直达沧海盐鱼至。昔日徒行今跨驷，美哉薛公德滂被。”黄河，在县东南一百六十里，东北流经马谷小山，东南注于海。千童城，秦始皇遣徐福将童男女千人入海，求蓬莱不死之药，置此城以居之，汉曾为县。蒲萦台，《郡国志》云：“始皇东游海上，于台萦蒲絷马。”今犹有蒲，似水杨，而劲堪为箭。赤河。在县西南三百步，自饶安县来一百里入海，其水赤浑色。
饶安县。南九十里，旧十五乡，今六乡。本汉千童县，属渤海郡。后汉改为饶安县。隋因之。唐武德元年，移治故千童城，仍移州治于此；六年，州移胡苏；贞观十二年，移县治故浮水城，即今理。鬲津河，在县南三十里，自乐陵来。无棣河，一名赤水，在县北二十五里。故定城，汉县，后汉省，在今县东南四十里，废城。章乡城，按《郡国县道记》云：“章乡，汉县，后汉省，并入饶安”。又《十三州志》云：“饶安县，东南二十里有童乡亭”，即故县。童即章，字相类，章乡，盖在饶安县东南二十里童乡亭。古胡苏河，一名赤河，从胡苏县来。
盐山县。东六十里，旧二十四乡，今四乡。本春秋无棣邑也，汉置高城县，故城在今县南四十里，《左氏》管仲曰：“昔召康公，赐我先君太公履，北至于无棣。”伏琛《齐地记》：“无棣，今渤海高城县也，属渤海郡。”有平津乡，即《汉书》：“武帝封公孙弘为侯，亦此邑。高齐天保七年，移于今理。隋开皇十八年，改为盐山县，以东南八十里盐山为名。箧山，一名峡山，在县东南四十里。阔山，在县东南九十里，按《郡国县道记》云：“此山及盐山，二山并低小，无峯峦树木”。大海，在县北一百二十里。屯氏河，在县南十步，东北注海。浮水，《水经》云：“浮水，东北径高城县之宛乡城”，即过今邑界。故柳城，在今县东七十里，汉为县，后汉省，一名柳城亭。汉武台，在邑界。咸土，在县东七十里，东南西北一百五十里，地带海滨，其土咸卤，海潮朝夕所及，百姓取而煎之为盐。
临津县。东南一百二十里，旧一十八乡，今三乡。本汉东光县地。《汉书•地理志》云：“东莞有胡苏亭，隋开皇十六年，于此置胡苏亭为名。”天寳元年，改为临津县，属沧州。小天台山，其山在县界古传台，星陨而结此山。临乐，《汉书》云：“武帝封中山靖王子光为侯，后至玄孙，王莽簒絶，改曰乐亭。”后汉省。旧地理书并失其所在，今邑界即其地。东莞，汉为县，隋省，并入临津县，唐开元以前犹此额，后复废。茅焦冢，《郡国志》云：“秦时人劝始皇与母相见者”。胡苏古亭，在县西南二十三里，在古胡苏河边，《汉书•地理志》云：“东光有胡苏亭。”即此也。欧阳建墓。在县东南二十七里，建，渤海重合人，石崇之甥，为郡豪族也。



太平寰宇记卷六十六


河北道十五
瀛州  莫州
瀛州
瀛州。河间郡。今理河间县。《禹贡》冀州之域，星分毕宿一度。虞舜十二州，则为并州之域，在周为唐叔所封之邑。春秋时属晋，晋开太行之东，又为晋东阳地。七国时，三家分晋，为赵地，亦燕、赵二国之境。秦并天下，为邯郸郡地。汉为河间国，后汉亦如之。魏文黄初二年，封弟干为河间王，寻改封乐城县王。晋永嘉乱后，地没苻、石。后魏太和十一年，分定州河间、高阳、冀州章武三郡，置瀛州，以瀛海为名，其河间郡自乐城移理于今乐寿县西一里乐寿亭城置。歴高齐及周郡不改。隋开皇三年，废郡，置瀛州。炀帝初，州废为河间郡。唐武德四年，平窦建德，改为瀛州，领河间、乐寿、景城、文安、东城、丰利六县。五年，又置武垣、任丘二县。贞观元年，省丰利入文安，省武垣入河间，割蒲州之高阳、鄚、故景州之平舒，故蠡州之博野，清苑五县来属，又以景城属沧州。景云二年，割鄚、任丘、文安、清苑四县属鄚州。天寳元年，改为河间郡。干元元年，复为瀛州。
元领县六，今四。河间。束城。高阳。景城。景州割出。
三县割出：乐寿。入海州。博野。入深州。平舒。入霸州。
州境：东西一百七十里，南北七十一里。
四至八到：南至东京一千一百里。西南至西京一千五百五十五里。西南取深州路至长安二千一百九十五里。东至沧州一百八十里。南至冀州二百三十里。西至定州二百八里。北至莫州一百八里。东南至德州三百七十里。西南至深州一百五十里。西北至易州三百里。东北至霸州一百九十里。
戸：唐开元戸：九万八千一十八。皇朝戸：主，一万一千三百六十四，客，四千一百。
风俗：与冀州同。
姓氏：缺。
人物：汉河间献王刘德。景帝子。许询，字玄度，高阳人，有才藻。邢峦，河间莫县人。邢邵，字子才，任丘人，少游洛阳遇雨，乃杜门读《汉书》五日 ，悉强记无遗。官太常卿、摄国子祭酒。刘炫，河间人，与刘焯读书十五年。炫眸子精明，视日不眩，强记黙识，左画圆、右画方、口讲、目数、耳听五事同举，无遗失。唐齐映，瀛州人。李纲。字文纪，景城人，官拜詹事。李义府。瀛州饶阳人，祖为梓州射洪县丞，因家于永泰。
土产：丝。布。绢。人参。蔓荆子。

河间县。旧五十一乡，今九乡。本汉州乡县，今县东北四十一里有故州乡城，即汉理也。《汉书》云：“武帝时，望气者云西北有女极贵，遂访之，得钩弋夫人于是邑。”后汉省州乡县为武垣郡地。隋开皇三年，罢郡，武垣县属瀛州。十六年，移武垣县居其旧城，乃于此置河间县。大蒲淀，又名大廉陂，在县西南四十一里。《水经注》云：“大蒲下导，陂沟竞奔，咸注滹沱，是故人因决之处，谓之百道口，盖有此浦。”滹沱河，《舆地志》云：“滹沱河在今县西二十里。”按河经武垣北，后魏太和□年 ，刺史王质掘直之，杨真改为清宁河。此水常有蛟入，五月恒暴，逆变为人，于岸上与人并行，至悬崖处，推与俱下。乞活城，《郡国志》云：“太安中，并州刺史东瀛公司马腾掠羯胡万戸于山东，卖为生口，值俭难售，恐其有叛，不听入州郡，筑此城以居之，任自乞活。”《晋书》云：“乞活帅陈仵归晋。”即此地也。马领城，秦使蒙恬筑以防河水，因地以名之。故州乡城，在今郡东北四十里古城是也。汉为县理于此，后汉省，并入武垣县。东武垣城、西武垣城：在今郡西南三十八里，有故城存，即秦所置，其故城东微北三十里，又有一武垣故城，时人谓之东武垣城，即当今郡南二十五里，盖因魏武凿渠引滹沱水，遂移西武垣县城于此，置武垣县。开皇三年，又移武垣理州城，此城因废。十六年，改武垣为河间县，仍于东武垣故城再置武垣县。大业二年，省。按隋《图经》云：“河间东武垣城即武帝元封元年巡狩至此，望气者言有异女，使访之，得赵氏女，两手拳上，自披之，即舒。因筑此城以为禁卫。”今县西南楼上有夫人神，即钩弋遗像也。三女陵，《隋图经》云：“后汉光禄大夫刘鯈、音由与。窦武谋诛宦官，为曹节等所害，三女营葬，故曰三女陵也。”欻许勿切起冢 ，隋《图经》云:“欻起冢阔百余步，长六七里，深数丈云。”晋永嘉四年十月，昼昏十日方解，冢忽然具成，左右方一里，牛咸疲汗，车皆有土而无辙。”鲍叔牙冢，在齐桓公城。毛苌宅，郡人，汉时为博士，今郡有宅冢，俱存，今号其处为毛精垒。董永冢，汉景帝时孝子，卒葬于此。傅咸冢，晋之文士，葬于此。琴高冢，高，河间人也，入涿水三月，乘鲤而出，衣服不濡。
束城县。东北六十五里，旧二十一乡，今五乡。本汉束州县，属渤海郡。《续汉书》：“属河间国。”今县东北十四里有束州故城，即汉为理所。西晋移束州于城南三十五里。魏明帝孝昌二年，复理汉故城。高齐天保七年，省，并文安。隋开皇中，置束城县于今理，因束州为名。按《四夷县道记》云：“其束城故城今有三重县城，周五六里，故州外城周约二十里。”迄今宛然不改。
高阳县。西北七十里，旧二十一乡，今三乡。本汉旧县，属涿郡。应劭《注》云:“在高河之阳。”后汉高阳郡领高阳县。隋开皇三年，罢郡。十六年，又于县理置蒲州。大业中，废州。唐武德四年，又置蒲州。贞观初，州废，以县隶瀛州。滹沱河，在今县东北十四里。易水，今名南易水，又名雹水，西自易州遂城县界流入。王尊冢，隋《图经》云: “冢原在武垣城东北隅，为东郡太守而卒，其躯一夜自归。”今犹祀之，呼为东郡河翁神。蔡仲冢，《九州岛要记》云: “汉南阳太守高阳侯蔡仲冢在城北，仲晓厌胜之术。”其冢至今无狐狸之穴。圣姑祠，邢子颙《记》云: “圣姑姓郝，字女君。魏青龙二年四月下旬，与邻女采樵于滱、徐二水合流之处，忽有数妇人从水出，皆着连腰裙，若今之青衣，至女君前曰:‘东海公聘女君为妇，故遣相迎。’因敷连茵褥于水中，置女君于茵上，青衣者侍侧，顺流而下，其家大小皆走往看，惟得涕泣，遥望莫能就，女君怡然，曰:‘今幸得为水仙，愿勿忧忆。’语讫，风起，遂遥，因为立祠。”桓翊以大臣子为尚书郎，试高阳长，主簿丁馥白县有圣姑祠，前后守令皆谒而后入，翊曰:“何浮言之甚？”遂立杖而教，曰：“若祀者有罪。”未经月余，在厅事忽见十余妇人各持扇从门入，谓翊曰：“今古既殊，何相妨害，而断吾路。”翊性方直，教断更甚。未经旬，无病暴卒。今水岸上有郝女君招魂葬处，时人呼为元姬冢，亦名圣母陵。
景城县。北七十二里，旧十三乡，今五乡。汉旧县，属渤海郡。后汉省。后魏延昌二年，自今县南二十里徙成平县来理之。隋开皇十八年，改成平为景城，复汉旧名也。唐大中之后，割属瀛州。建成故城，在今县东南三十里，汉为县，后汉省，城尚存。成平故城：汉县在今县南二十里成平故城是也。后汉属河间国，徙理景城，因而荒废。

莫州。文安郡，今理鄚县。其地歴代所属与瀛州同。汉，鄚县。后魏孝昌三年，移理阿陵城。周武宣政元年，复还今理。唐景云二年，于县置鄚州，割瀛州之鄚、任丘、文安、清苑、幽州之归义等五县属焉。其年，归义复还幽州。开元三十年，以鄚字类郑改为莫字。天寳元年，改为文安郡。干元元年，复为莫州。
元领县六，今三：鄚县。任丘。长丰。
二县割出：文安。割入霸州。清苑。割入保州。
一县废：唐兴。并入鄚县。
州境：东西八十里，南北六十里。
四至八到：东至东京一千一百里。西南至西京一千四百四十五里。南取瀛州路至长安二千二百九十五里。东至大海二百八十里。西至易州界雾山一百七十里。南至瀛州一百八里。北至涿州一百六十里。又北至幽州二百八十里。东南至沧州二百六十里。西南至定州二百五十里。西北至易州一百九十里。东北至平州八百里。
戸：唐开元戸：五万三千四百。皇朝戸：主，四千五百三十，客，六百五十
风俗：同幽州。
土产：苁蓉。人参。贡绢。

鄚县，旧十六乡，今三乡。本汉旧县，属涿郡。后汉属河间国。唐于此立郡。《史记》云：“扁鹊，此地人也。”滹沱水，东流经县南二里，至莫州金口分界，东北流入文安县界。易水，在县北二十里，东入文安县界，合滹沱水。掘鲤淀，在县西二十里，俗名掘柳淀。左太冲《魏都赋》云：“掘鲤之淀，盖节之渊。”易京城，《郡国志》云：“城在鄚县西北三十里。后汉末，公孙瓒筑京以自固，围壍十二里，以铁为门，诸将家家作楼，楼以千计，并高五六丈，寻为袁绍所攻，其楼皆陷没。”蔺相如冢，在涿鹿山东，即属郡界也。涿水出焉，东入海，昔黄帝战蚩尤于此山。韩婴冢，《舆地志》云：“韩婴，燕人，汉为常山太傅，作《诗内外传》。”濡水，在县西二十里，向东合易水。《左传》：“齐侯伐北燕，盟于濡上。”即此是也，与易水合 。废鄚县城，在县东北三里。邢子颙《三郡记》云：“颛顼所造。”高郭故城，在县西南二十六里。《汉书》：“宣帝封河间献王子瞌为高郭侯。”此城是也。滹沱河，经高郭城南面，东流过后称裹角城，以水裹其角而过。闾丘台，在县南十六里。《汉书》：“闾丘寿王，涿郡高阳人也。” 《耆老传》云，此台是闾丘寿王读书之处。废唐兴县，在县西北五十里。本汉高阳县地，旧名葛城乡，一名依城。唐如意元年，析河间县，置武昌县，隶瀛州，至神龙初，改为唐兴县。景云二年，改为鄚州。石晋改为宜州县，后复旧。周显德六年，并入鄚县。
任丘县。南四十三里，旧十九乡，今四乡。本汉鄚县地，属涿郡。隋初，废。至开皇十六年，又置。大业末，又废。唐武德五年，置复旧名，属瀛州。景云中，自瀛州隶莫州。狐狸淀，在县西北二十里。《水经注》云：“鄚县东南隅，水有狐狸淀，俗亦谓之掘鲤淀。非也，按淀中有蒲柳，多葭苇。” 滱水枯渎，在县西一里。故阿陵，在县东北二十里阿陵故城是。后汉省。后魏曾徙鄚县理此。周武帝宣政元年，废。神臼，邢子颙《三郡记》云：“县南三十里有一石臼，受物一石二斗，昔有沙门移之至寺  ，经宿血满其中，乃移旧处，复净如人扫。”今见存。任丘古城，在县南二十六里。《三郡记》：“汉元始二年，巡检海使中郎将任丘筑此城以防海寇，即以为名。至后汉桓帝崩，无子，太后使校尉窦武诣河间迎灵帝，乃居此城，群臣至此朝谒，又谓之谒城。”
长丰县。东六十里，旧十乡，今四乡。本秦汉之利丰县也。高齐天保中，遂废。至唐开元十年，于文安南三十里复立利丰县，又以县北有长丰渠，遂改名曰长丰，仍析文安、任丘之二县以实之，今理所是也。长丰渠，自县西南从瀛州束城县界入城，西北与古漕河合。

太平寰宇记卷六十七


河北道十六
易州  雄州  霸州
易州
易州。上谷郡，今理易县。《禹贡》冀州之域，星分尾宿一度。虞舜分易州，又为并州之地。《周官•职方氏》：“正北曰并州，其浸涞易。”按春秋时，分属燕赵。《汉书•地理志》云：“燕南得涿郡之易、容城、范阳、北新城、故安。”又《续汉书•地理志》：“赵分晋，得中山，秦并天下，是为上谷郡地。”汉置涿郡，今州即汉涿郡之故安县也。晋为范阳国。后魏又为上谷郡。隋开皇元年，自今遂城所理英雄城移南营州，居燕之侯台，仍改名为易州，取州南易水为名。炀帝初，州废，复为上谷郡，遥取汉上谷以为名。唐武德四年，讨平窦建德，改为易州，领易、涞水、永乐、遂城、遒五县。五年，割遒县，置北义州，州废，仍以遒来属。开元二十三年，分置五回、楼亭、板城三县。天寳元年，改为上谷郡。干元元年，复为易州。
元领县八，今二：易县。满城。二县割出：容城。入雄州。遂城。建威虏军。
四县废：涞水。入易县。五回。同上。楼亭。旧废。板城。旧废。
州境：东西二百里，南北三百九十五里。
四至八到：西南至东京一千四百四十六里。西南至西京一千四百七十五里。西南至长安二千三百三十五里。东至幽州二百一十四里。南至莫州一百八十里。西至蔚州飞狐县东界一百四十里。北至妫州怀戎县南界废故城镇二百里。西南至定州北平县界一百四十七里。西北至蔚州取飞狐路三百六十里。东北至幽州良乡县界八十里。
戸：唐开元戸：四万四千三十五。皇朝管主客户二千六百四十三。
风俗：同幽州。
人物：祖纳，字士言，范阳遒人，能清言，有名理，为光禄大夫，门施行马。祖逖，字士雅，纳弟也，与刘琨俱为司州主簿，夜闻荒鸡鸣，蹴琨曰：“此非恶声也。”二人并有英气，每语时事，辄中宵起坐，逖北征济江，中流击楫曰：“祖逖不清中原而济，有如大江。”
土产：人参。墨。绵。紫草。丹参。今进墨五百锭入翰林院。

易县。旧十九乡，今十二乡。本汉故安县也。《汉书》：“文帝封申屠嘉为故安侯。” 《地理志》：“故安县属涿郡。”《晋地道记》：属范阳国。按故城在今县东南七百步，武阳故城东南隅，故安故城是也。高齐天保七年，省其武阳故城，即是燕之南鄙。隋开皇十六年，于故安故城西北隅置易县，即今理。龙山，《隋图经》云：“易县西南三十里，龙山石上往往有仙人及龙迹，四麓各有一洞，大如车轮，春则风出东，夏出南，秋出西，冬出北。有沙门法猛，以夏日入其东穴，见石堂石人，欲穷诸穴，有一人厉声曰：‘法师，其余三穴皆如东者，不宜更入。’猛仍意不息，不觉身在外穴也。”盖神异难测。孔山，在州西南四十五里。《水经注》云：“易水又东，径孔山北，其山有孔，表里通澈，故名。山下有穴，出锺乳，尤佳。”白马山，在县北一十八里。《郡国志》云：“周时人多学道于白马山。”天寳六年，勅改为燕丹山。送荆陉，《九经记》云：“易县西南三十里，即荆轲入秦之路也。”驳牛山，《郡国志》云：“山色黑白斑驳，形如牛，故以为名，易水出其东。”北易水，一名安国河，亦名北易水，源出县西北穷独山中，东南流经武阳故城南，又东入漆水县界。中易水，《水经注》云：“出故安阎乡城谷中，东经五大夫城，又东经易京城，与北易水合流入巨马河。” 《史记》云：“燕太子丹遣荆轲刺秦王，祖送易水之上。”即此处也。鱼丘水，《竹书纪年》云：“晋荀瑶伐中山，取穷鱼之丘。” 《水经注》云：“鱼水出鱼山，山有石如巨鱼，水发其下。”濡水，源出县西穷独山南谷。雹水，一名南易水，源出县西南石兽冈。漆水河，一名巨马河，西自蔚州飞狐县界入。《水经注》云：“巨马河即涞水也。东北经郎山西望，众崖擎举，若鸟翼立石，崭岩似剑戟之杪，又南流刀山，崭岩直上干霄，远望崖侧，若积刀环。”紫石水，《水经注》曰在易县南。大黉岭，霍原隠此教授之所在，州北一百九十里。荆卿城，在县西七里，周回二里。《九州岛要记》云：“荆轲城北临濡水，即轲以金圆投龟处。轲入秦，樊于期刎头付轲于此城。”高渐离城，在县南十六里。《史记》云：“荆轲死，秦始皇得高渐离，惜其善击筑，重赦之，渐离复进得近，乃以铅置筑中，举筑扑秦皇，不中。”此即渐离所居。长安城，在县东南二十七里。《汉书》云：“宣帝时，幽州刺史李宣尚范阳公主，主忆长安，乃筑此城像长安，故以为名。”城中有枣树，花而不结，皆向西南，而引俗谓之思乡枣。斜安城，《郡国志》云：“易县有斜安城，传冈不正，因以名之，东隅上有班姬祠是也。”范阳故城，汉范阳县理于此，故城在今县东南六十里，古城即秦置，一名故城。后魏明帝孝昌二年，为杜洛周攻破。高齐后主武平七年，又移范阳于东故城北十七里。伏图城，一名小范阳是也，西北去州四十五里。隋初，自伏图城移范阳名于今涞水县，又于伏图城别置遒县，以属昌黎郡。大业十年，又移遒县于伏图城西南，即今州东南三十四里故遒城是。十三年，陷于寇，二城俱废。五公城，在废县东三十里，去州西三十里，《河北记》云：“易县有五公城，王潭不从。王莽谭子舆生五子避隠于此。世祖并封为侯。元才，北平侯；显才，蒲阳侯；益才，安熹侯；仲才，新市侯；季才，唐侯，所谓中山五王。”其西三十里有五大夫城，说与此同。嘉夷城，在废城西北四十里，去州六十里。《水经注》云：“巨马水东流经加夷山，即睒子于山中养无目父母之所也。” 《舆地志》云：“易县加夷城有坑，阔三丈，深五丈，俗呼睒子窟。”金台，在县东南三十里，燕昭王所造，置金于上，以招贤士。又有西金台，俗呼此为东金台。古野狐城，在县东三十里，《耆老》云：“昔有狐于九荆岭，食五粒松子后得仙，谓之飞狐县，其狐常来至此城，时人呼为野狐城。”西金台，在县东南六十里，即燕王以金招贤士之所。小金台，在县东南十五里，燕昭王所造，即郭隗台也。按《春秋后语》云：“郭隗谓燕王礼贤先从隗始，乃为碣石馆于台前。”阑马台，在县东南十五里，《水经注》云：“小金台北有阑马台。”候台，在州子城西南隅，高三层，燕昭王所筑，以候云物。三公台，在县东南十八里，其台相去三十六步，并高大，燕昭王所立，乐毅、邹衍、剧辛所游之处，故曰三公台。石柱，在县东南三十里，临易水，《州郡志》云：“易州义石柱，后魏末，杜、葛乱杀人，骸骨狼藉如乱麻，至齐神武，起兵扫除凶丑，拾遗骸骨葬于此，立石柱以志之。”废涞水县，在州北四十二里，十四乡。本汉遒县，属涿州。《汉书•年表》：“景帝封匈奴降王六疆为遒侯。”今县北一里故遒城是也。后汉，移于故城南，即今涞水县所理。后周大象二年，省入涿县。隋初，自伏图城移范阳，名于此。六年，又改为故安县。九年，又移故安于涿县东界，今涿州故安也。十年，又于此置永阳县。十八年，改为涞水县，以近涞水为名，按县地即周封召公于此也。皇朝太平兴国六年，并入易县。巨马河，在县东北二里。郎山，在易县西南四十里。
满城县。西南一百里，旧七乡，今三乡。本汉北平县，属中山国。《汉书》：“高帝封张苍为北平侯。”后魏武帝永熙二年，置永乐县，属易州。唐天寳元年，改为满城县。赵简子祠，按《城冢记》：“赵简子筑北平城以拒燕。”今满城是也，其祠在城北一百步咷山下，晋永康元年立。张苍墓，汉丞相北平侯张苍，本武阳人，因封于此，子孙相继，至今见存。废五回县，在州西七十里，本汉易县地。唐开元二十三年，刺史卢晖奏析易县地置，在五回山东麓，以界内五回岭名之。二十四年，刺史田琬以旧县所居险隘，遂东迁于古五公城，即今县理是。五公城，已解在易县。五回山，在今县西九十里。《州郡志》云：“易县五回岭，高四十里。”《水经注》云：“委折五回下，望层山若蚁垤也，下有三碑，即后魏所立。文云：‘皇帝大延元年，车驾东巡，援弓而射，飞矢逾于岩山三百余步。后镇军将军定州刺史乐良公乞文于射所，造亭立碑，中山安喜贾聪书。’”斗鸡台，在县东南八十里。《水经注》云：“五回山南七里有斗鸡台。” 《传》曰：“燕太子丹鬬鸡于此。”废楼亭县、废板城县。此二县唐开元二十三年刺史卢晖奏置，天寳复废。

雄州
雄州。今理归义县。本涿州归义县之瓦子济桥，在涿州南，易州东，当九河之末，旧置瓦桥关。周显德六年，收复三关，以其地控扼幽、蓟，建为雄州，仍移归义，并易州之容城等二县于城中。
领县二：归义。容县。
州境：东西一百五十里。南北八十五里。
四至八到：西南至东京一千二百里。西南至西京一千六百五十里。西南至长安二千四百五十里。东至莫州新镇七十里。西至定州二百五十里。南至莫州三十里。北至新城县七十里。东南至莫州长丰县九十里。西南至定州保塞军一百里。东北至霸州一百里。西北至易州一百五十里。
戸：皇朝管主客户四千四十。
风俗：同易州。
土产：古战争之地，绢布之外别无药物。
归义县。旧十二乡，今十乡。本涿州之属邑，在州北。唐末，移于瓦桥关，晋建军城。周世宗收复三关，立雄州于此。易河，在城南门外，从秦州流入，下至霸州。巨马河，在州北三十里，西北从易州流入，下至霸州。台胡淀，在县北一十五里。襄子淀，在县北巨马河北，东西八十里，南北三十里，半属新城县。
容城县。五乡。战国时，其地属燕。本汉容县也，《汉书•地理志》曰：“燕南得涿郡之容城。” 后汉省。《晋地理志》：“涿地复为容城县，属范阳国。”高齐天保七年省，并入范阳。唐武德四年，讨平窦建德，置北义州，仍改为遒县，以属焉。贞观元年，废北义州县，归本属。圣历二年，契丹入寇，固守得全，改名全忠县。天寳元年，改为容城，复汉旧名也。巨马河，在县北。南易水，在县南流入瀛州高阳县界，与滱水合流。废县城，在州西北五十里。大泥淀、小泥淀，并在县南三十里。《水经注》云：“易水东流容城，大泥淀注之，泥同口之谓也。”浑泥城，在旧县南四十里。《水经注》云：“泥同口有浑泥城，汉景帝改为亚谷城，封东胡降王卢它之为亚谷侯。”即此也。三台城，在县南三十五里。按《城冢记》云：“燕、魏二国各据一方，分易水为界，燕筑三台，登降耀武。”汉赤眉贼起兵于此，亦増筑三台。

霸州
霸州。今理永清县。本上谷郡地，星分箕尾，幽州之古益津关。晋天福初，陷虏庭。周显德六年，收复，因置霸州，并永清县，仍割莫州之文安、瀛州之大城二县隶焉。
领县三：永清。文安。大城。
州境：东西七十五里。南北一百七十三里。
四至八到：南至东京一千二百里。西南至西京一千六百里。西南至长安二千五百里。东至干宁军界八十里，接淀泊，至雄州八十里。南至瀛州一百九十里。北至幽州二百里。东南至干宁军一百四十五里。西南至莫州七十里。东北至当州永清县界孟村三十里，接幽州北界西北至当州县界宋村二十五里，接幽州北界。
戸：皇朝户：主，三千六百六十三，客，一千二百四十四。
风俗：同瀛州。
土产：丝。绵。绢。无药物。

永清县。二乡。本幽州会昌县地。唐天寳中，改为永清县，即古益津关。周显德六年，收复三关，遂于益津关建霸州，仍置永清县。瓦河水，在县西南三百步。平曲城。在县东三十二里，汉景帝封公孙浑邪为平曲侯，即此也。
文安县。西北去州五十里，旧二十二乡，今四乡。汉文安县属渤海郡，后汉属河间国，至和帝二年，置瀛州县，属焉。晋分瀛州之东平舒、东州、文安、章武四县，置章武国，县在古文安城。至后魏太和十一年，置瀛州，以统章武郡，县遂归瀛州。北齐，废章武，入文安。隋大业七年，征辽途经于河口，当三河合流之处，割文安、平舒二邑戸于河口，置丰利县。隋末乱离，百姓南移，就是城。唐贞观元年，以丰利、文安二县相逼，遂废文安城，仍移文安，名就丰利，城置文安县，即今理也。周朝改属霸州。五渠水，今名长鸣沟，《邢子厉志》云：“后魏延兴初，文安县人孙愿捕鱼于五渠水中，有群鱼从西来，共以柴塞之，忽有人谓愿曰：‘须臾当得大鱼，若愿多求，宜勿杀也。’愿与共食，唯觉出气少腥，而衣衫多衤取，及去，愿送之以鱼，固辞不受，去后，愿下网，果得大鱼，其状如鲤而大，愿以为异物，遂杀之食。俄然，风雨昼昏，闻鸟飞声，比风息雨霁，有人乘舟至者云，前见群鱼无数，飞入海，愿遂不复渔矣，因呼入海之处为飞鱼口。”滹沱河水，在今县西北三十里，又东，溢为赵淀。狐狸淀，《隋图经》云：“文安狐狸淀，俗谓之掘鲤淀，非君子淀，君子淀在博野界。”急流口，在县北十七里通永清界。赵君祠，按《图经》：“赵夔，汉武帝时为文安县令，好神仙，值文安大旱，乃自焚，土人感慕，乃立祠焉。”古文安城，在今县东北三十里。古三角城，在县西北二十里，后赵石勒筑以备燕。古南北卢蒲城，在县西二十七里。《左传》：“齐侯放卢蒲嫳于此。”燕末，入燕境，权置二城在鄚县界。乐巨叔墓，在县东南二十五里，《春秋后语》：“乐毅伐齐后，从燕入赵。”毅生闲，闲生巨叔，毅封昌国君，至汉高祖求毅之后，又封巨叔为华城君，卒葬于此。
大城县：西北去州九十五里，旧二十三乡，今四乡。本汉东平舒县，属渤海郡。后汉属河间。晋于此置章武国。后魏为章武郡。北齐废郡，为平舒县。隋开皇十六年，于长卢县置景州、平舒县属焉。大业末，刘黑闼兵乱河朔，侵吞郡县。唐武德四年，贼平，县属景州。贞观元年，州废，归瀛州。平舒者，以人性寛舒为县名。周显德六年，割隶霸州，今改名大城县。平陵城，在县东北一百一十里。《汉书》：“苏建封平陵侯。”即此地也。凤凰台，在县东北一十五里。石勒四年，凤凰现于此，因筑台。滹沱河，在县北一百三十里。永济渠，在县东五十里。

卷六十八

河北道十七
保州  定远军  干密军  破虏军  威虏军  平塞军  静戎军  宁边军  保顺军  平戎军
保州。今理清苑县。本莫州清苑县地，石晋初割属契丹，蕃戎立为泰州。至少主开运元年，克复泰州；二年，以满城县路当冲要，宜立郡庭，用威戎虏，其泰州宜移理于满城，其旧泰州复为清苑县，满城所置泰州寻废。皇朝初，却于清苑县置保塞军。太平兴国六年，升为保州，仍割清苑县属焉。一本泰作秦。
领县一：清苑。
四至八到：东至东京一千二百里。西南至西京缺。东至唐口七十里。西至满城五十里。南至望都缺。北至静戎军四十里。东南至博野宁边军一百里。西南至望都九十里。东北至静戎军四十里。东北至威虏军四十里。
户：旧户在莫州。皇朝户：主二千七百七十五，客一千。
风俗：与莫州同。
土产：与莫州同。

清苑县。旧二十五乡，今十一乡。本乐乡县也。《史记》云：“汉高祖过赵，问乐毅有后乎？对曰：‘有乐叔，封于乐乡。’”即此，属信都国。后汉省，后魏复置，属高阳。高齐天保七年省，仍自易州满城界移永宁县理此城。隋开皇十六年，改为清苑县，因后魏易州满城县界清苑河为名。沈水，在县北 。汉县废城，在今县东南三十里，后汉省。 樊舆城，汉樊舆县也。武帝封中山靖王子修为樊舆侯，后汉省。废城在今县东南三十五里，一名隅城是也。柏陵城。汉为县，《前汉帝纪》云：“孝武帝封赵敬肃王子终古为柏陵侯。”废城在今县南。广望城。汉广望县也。武帝封中山靖王子忠为广望侯，是后汉省。故城在今县西南五十里。圣女祠。《舆地志》云：“清苑县樊城西南隅有圣女祠。”女姓薛，字义姜，鉅鹿人。嫁为樊舆王文妻，死于此城之隅，就而祭之，俗名祭隅城。汉元帝元初三年，有天渊玉女、鉅鹿仙人者是也。

定远军
定远军。今理东光县。本景州汉高县，属平原郡。隋置弓高县，属渤海郡。唐武德四年，于县置观州，领高弓、蓨、阜城、东光、安陵、胡苏、观津七县；六年，以胡苏属沧州。贞观元年，省观津县，复以胡苏来属；十七年，废观州，以东光、胡苏属沧州，蓨县、安陵属德州，阜城属冀州。贞元二年，又于弓高县置景州，又以弓高、东光、胡苏来属。长庆元年，废景州，四县亦还本属；二年，复于弓高置景州。太和四年，废县，属沧州。景福元年，复于弓高置景州，管东光、安陵二县。天佑五年，移州治于东光县。周显德二年，废景州为定远军，县属沧州；至六年，并弓高县入东光县。皇朝太平兴国六年，割东光县属军。
元领县五，今一：东光。
三县割出：南皮。入沧州。临泽。入沧州。景城。入瀛州。
一县废：弓高。并入东光。
军境：东西八十里。南北七十三里。
四至八到：西南至东京八百二十里。西南至西京一千二百四十里。西南至长安二千一百里。东至临津县八十五里。西至阜城县六十五里。南至安陵县四十五里。北至瀛州一百四十里。东南至临津县四十七里。西南至蓨县六十五里。东北至沧州一百二十里。西北至景城县九十里。
户：唐开元户：一万一千三百。皇朝户：主二千九百八十四，客一千二百三十九。
风俗: 与沧州同。
土产：旧贡水葱布 。茅簟。海蛤。绢。

东光县。旧十四乡，今四乡。本汉旧县也，属渤海郡，故城在今县东十里东光故城。高齐天保七年，移于今县东南三十里陶城故城。隋开皇三年，又移于此。后魏废渤海郡郡城，即今县理。《郡国志》云：“胡苏河在东光县。”永济渠，在县西二百步。鸣犊河。即窦鸣犊所过之处，故云鸣犊河，在县东南。废弓高县。在军东四十里，旧二十一乡，汉县也，属河间国。汉文封韩颓当之邑，莽曰乐成。按：弓高今属阜城县界，弓高故城是也。晋废。隋开皇十六年，复置，移于今理。长庆二年正月，沧州弓高县宜置景州，仍属沧州。周朝废，州县入沧州，寻又废入东光。浊漳水。在故城北三十里，今邑西一里。  候井。按《郡国县道记》云：“汉县，旧地理书并失其所在。”以理推之，盖在今弓高县西北三十里房将池侧近。旧传此池水每日再增再减，疑其与相通，又池侧窄小，有似于井，以其增减不失时候，因于池侧置县，谓之候井。岁月既久，今按其水，不复有増减之候。或云“今弓高县即汉候井县”，莫详所的。西光城。《隋图经集记》曰：“后魏孝昌三年，葛荣略取其地，对东光筑之。”

干宁军
干宁军。理冯桥镇。本古卢台军地，后为冯桥镇。临御河之岸，接沧、霸二州之界。幽州割据，伪命升为宁州。周世宗显德六年，收复关南，却为干宁军，仍置干宁县。
领县一：干宁。
州境：东西五十里。南北一百五十九里。
四至八到：南至东京一千三百里。西南至西京一千七百里。东至沧州界二十五里。西南至长安二千七百五十里。西至霸州大城县界二十里。南至沧州界九里。北至东城西湖河一百五十里，河北是幽州界。南至沧州界三十四里。西南至霸州大城界十八里。西北至沧州九十三里。西北至霸州大城县明沟一百五十里。
户：皇朝户：主一千七百八，客二百九十九。
风俗：与沧州同 。
土产：潮水所侵，惟生蒲苇。

干宁县。四乡。旧名永安县，与军同置在城下。太平兴国七年六月，改为干宁县。御河。在城南一十步，每日潮水两至。其河从沧州南界流入本军界，东北一百九十里入潮河，合流向东七十里，于浊流口入海水，此水西通淤口、雄、霸等州水路。卢台军古城。在御河南七十步，周回二里，基址犹存。

破虏军
破虏军。古淤口关。周显德六年，收复关南，于此置塞。至皇朝太平兴国六年，割霸州永清、文安县三百一十七户属焉。
四至八到：南至东京一千四百里。西南至西京一千六百五十里。西南至长安二千五百里。东至狼城口三十里。南至文安县五十里。西至霸州五十里。北至幽州二百里。东南至大城界八十里。西南至平戎军七十里。东北至界河三十步。西北至界河二十步。
戸：皇朝户：主三百一十，客八十二。
永济河。自霸州永清县界来，经军界下入淀泊，连海水。平曲子。去军西南二十里。汉《功臣表》云：“景帝三年，封公孙浑邪为曲平侯。”即此也。

威虏军
威虏军。本遂城县。皇朝太平兴国六年置，从县西南至满城县内浮图峰合陵山峰为一路，仍领遂城县。是时修营，掘得石棺一具，上有唐贞观年记，棺有五重：石、铁、铜、银、金，次第冶贮之，中有琉璃瓶盛舍利。本军以闻。冶原作野。
领县一：遂城。
军境：东西六十五里，南北五十里。
四至八到：东至雄州一百里。西至易县七十里。南至保塞军四十里。北至平塞军三十五里。东南至莫州一百三十里。西南至满城四十里。东北至雄州容城县七里。西北至易县界二十五里。
戸：皇朝户：主客一千三百一十。
风俗：同易州。
土产：同易州。
遂城县。旧二十三乡，今四乡。战国时武遂县也。《史记》：“赵悼襄王二年，李牧将攻燕，拔武遂。”是也。本汉北新城县。《汉书•地理志》云：“燕南得涿郡之北新城。”后汉属中山国。《土地十三州志》云:“河间有新城，故加‘北’字。”后魏武帝永熙二年，于此置南营州，改为新昌县。隋开皇十六年，改为遂城县，今理釜山村。长城。秦筑长城，起首于此邑之界。遂城山。旧名龙山，在县西二十五里。《括地图》云：“其山往往有仙人，游龙翔集。”天寳七年，勅改为遂城山。南易水。历县界，燕时谓之武遂津，又东流，过梁门，引易水为陂塘，以溉田。

平塞军
平塞军。理平塞县。皇朝太平兴国六年六月，改为易州。南三十五里太保村塞为平塞军，仍割易县侯台、凌云两乡，白沟河已南人户及满城县玉山乡人户以属焉。至七年，又于军城置平塞县。
领县一：平塞军。
军境：东西三十七里，南北一十里。
四至：东至军城壕垠，属易县界。西至易州易县普通镇三十七里。南至东京一千四百一十五里。北至军壕垠外，属易县。至易州三十五里。
户：皇朝户：主八百一十，客二十。
风俗：与易州同。
土产：无。
平塞县。三乡。皇朝太平兴国七年置，以军额名县。

静戎军
静戎军。本易州宥戎镇。周为梁门口塞，在州东南九十里。皇朝太平兴国六年二月，升为静戎军，寻割遂城三乡人户属焉。
军境：东西四十里，南北四十五里。
四至八到：《图经》未有至东西二京里数。东至雄州八十里。西至威虏军三十五里。南至保州四十五里。北至易县八十里。东南至莫州一百里。东北至雄州容城县六十里。西南至保州四十五里。西北至平塞军四十五里。
户：

宁边军
宁边军。本定州博野县。皇朝雍熙四年，于此建宁边军，以县属焉。
领县一：博野。
军境：东西八十二里，南北七十里。
四至八到：新置军未有至京里数。东至瀛州一百里。西至蒲阴县四十二里。南至安平县五十里。北至保塞军八十里。东南至饶阳县六十里。西南至蒲阴县四十二里。东北至高阳县七十八里。西北至望都县五十里。元无官路。
户：皇朝户：主五千八百八十三，客三百六。
风俗：同定州。
土产：同定州。
博野县。旧三十乡，今十乡。本汉蠡吾县地，属涿郡。后汉分置博陵郡。《十三州志》云：“本初元年，蠡吾侯志继孝质，是为孝桓帝。追尊皇考蠡吾侯翼为孝宗皇帝，陵曰博陵。”因以为郡。晋于此立博陵国。后魏宣武帝景明元年，改博陵为博野，以地居博水之野。唐武德五年，置蠡州，领博野；八年，州废，县还本属；九年，复立蠡州，复领。贞观元年，州废，复隶瀛州。永泰中，割入深州。周显德二年，割属定州。皇朝雍熙四年，割属军。滹沱河在县东南三十五里。

保顺军
保顺军。本沧州无棣县之保顺镇。周显德六年，建为军，以旧镇为名。
四至：南至棣州一百二十里。东南至滨州一百里。西南至德州二百五十里。西北至沧州一百七十里。
戸：皇朝户：主三千九十三，客六百七十七。

平戎军
平戎军。本莫州新镇之地。皇朝太平兴国六年，升为平戎军，以扼边陲之喉。
四至：东至霸州三十里。西至莫州七十里。南至瀛州一百二十里。北至幽州一百五十里 。

太平寰宇记卷六十九

河北道十八
幽州
幽州。武帝元狩六年，又封皇子旦为王，旦诛，国除。后置十三州，改为幽州，领郡国十，治于此。寻开拓东边，又置玄菟、乐浪二郡。昭帝元凤元年，改燕国为广阳郡。宣帝本始元年，更为国，以封燕剌王太子建为王，领县四，都蓟。建曾孙嘉王莽时絶。后汉光武二年，封叔父良为广阳王；十五年，徙王赵，省广阳合上谷。和帝永元元年，复立为广阳郡，幽州刺史与郡国同理。至献帝，又废郡，复立幽州，治于蓟，即今郡是。寻辽东人公孙度以中国扰攘，保据燕地，分辽东郡为辽西、中辽郡。魏明帝景初元年，公孙渊自立为王于燕；二年，司马宣王征燕，斩渊父子，辽东悉平。太和六年，封叔父宇为燕王。晋太始初，封文帝子机为燕王。机薨无子，国除。寻改范阳郡曰范阳国，分上谷置广宁郡，仍隶范阳国。改右北平曰北平，而幽州存焉，领郡国七，而治于涿，今范阳县是也。晋永嘉后，陷于石勒，勒僭号襄国，于蓟置幽州，于幽置燕郡。石氏败，歴慕容隽都之，隽为苻坚所灭。坚乱，慕容垂得其地，州郡之名如故。至后魏道武破慕容宝，复于蓟立燕郡，领县五。又于郡理置幽州，领郡三。至北齐，于州置东北道行台。后周改置燕、范阳二郡，兼立总管府于州。隋开皇三年，废郡，所领五县复属州总管如故。炀帝初，废总管；三年，罢州以其地并入涿郡。唐武德元年，改为幽州总管府，管幽、易、平、檀、燕、北燕、营、辽八州，领蓟、良乡、潞、涿、固安、雍奴、安次、昌平八县；二年，又分潞县置玄州，领一县，隶总管；四年，窦建德平，以固安县属北易州；六年，改总管为大武帝元狩六年，又封皇子旦为王，旦诛，国除。后置十三州，改为幽州，领郡国十，治于此。寻开拓东边，又置玄菟、乐浪二郡。昭帝元凤元年，改燕国为广阳郡。宣帝本始元年，更为国，以封燕剌王太子建为王，领县四，都蓟。建曾孙嘉王莽时絶。后汉光武二年，封叔父良为广阳王；十五年，徙王赵，省广阳合上谷。和帝永元元年，复立为广阳郡，幽州刺史与郡国同理。至献帝，又废郡，复立幽州，治于蓟，即今郡是。寻辽东人公孙度以中国扰攘，保据燕地，分辽东郡为辽西、中辽郡。魏明帝景初元年，公孙渊自立为王于燕；二年，司马宣王征燕，斩渊父子，辽东悉平。太和六年，封叔父宇为燕王。晋太始初，封文帝子机为燕王。机薨无子，国除。寻改范阳郡曰范阳国，分上谷置广宁郡，仍隶范阳国。改右北平曰北平，而幽州存焉，领郡国七，而治于涿，今范阳县是也。晋永嘉后，陷于石勒，勒僭号襄国，于蓟置幽州，于幽置燕郡。石氏败，歴慕容隽都之，隽为苻坚所灭。坚乱，慕容垂得其地，州郡之名如故。至后魏道武破慕容宝，复于蓟立燕郡，领县五。又于郡理置幽州，领郡三。至北齐，于州置东北道行台。后周改置燕、范阳二郡，兼立总管府于州。隋开皇三年，废郡，所领五县复属州总管如故。炀帝初，废总管；三年，罢州以其地并入涿郡。唐武德元年，改为幽州总管府，管幽、易、平、檀、燕、北燕、营、辽八州，领蓟、良乡、潞、涿、固安、雍奴、安次、昌平八县；二年，又分潞县置玄州，领一县，隶总管；四年，窦建德平，以固安县属北易州；六年，改总管为大总管，管三十九州岛；七年，改为大都督府，又改涿县为范阳；九年，改大都督为都督，管幽、易、景、瀛、东、盐、沧、满、蠡、北义、燕、营、辽、平、檀、玄、北燕等十七州。贞观元年，废玄州，以渔阳、潞二县来属，又废北易州，以固安来属；八年，又置归义县，督幽、易、燕、北燕、平、檀六州。干封二年，置无终县。如意元年，分置武隆县。景隆三年，分置三河县。开元十三年，升为大都督府；十八年，割渔阳、玉田、三河三县，置蓟州。天寳元年，改为范阳郡，属范阳、上谷、妫川、密云、归德、渔阳、顺义、归化八郡 。干元元年，复为幽州。
领县八：蓟。幽都。良乡。永清。安次。武清。潞。昌平。
四至八到：南至东京一千二百八十五里。西南至西京一千六百八十五里。西南至长安二千五百四十五里。东至蓟州二百一十里。南至莫州二百八十里。西至易州二百一十四里。北至妫州二百一十里。东南至沧州五百五十里。西南至涿州一百二十里。西北至妫州二百里。东北至顺州八十里。
户：唐天寳户：六万七千二百四十二。
风俗：《郡国志》云：“箕星散为幽州，分为燕国。其气躁急。南通齐、赵，渤、碣之间一都会也。”又《汉书》云：“愚悍少虑，轻薄无威仪，亦有所长，敢于赴人之急难，此燕丹之遗风。”“燕之为言燕也，其气内盛。燕俗贪，得阴性也。”又曰：“幽州在北，幽昧之地，故曰幽也。”“燕太子丹爱宾客、养勇士，不爱后宫美人，化为风俗，宾客相遇，以妇人侍宿。”又曰：“幽、冀之人钝如锥。”
人物:左伯桃。燕人。羊角哀。燕人。蔡泽。燕人，相秦昭王，号刚成君。郭隗。徐乐。韩婴。燕人，文帝时博士。寇恂。字子翼，昌平人，有牧民才。卢植。字子干，涿人。少从马融学，融左右多列女，乐植侍讲，积年未尝转盼。性嗜酒，一石不醉。累官尚书，时董卓会百官议废立，众皆唯唯，独植抗议。子毓，亦才士。田豫。字国譲，武清人。郦炎。张华。字茂先，博极古今，着《博物志》，封广武侯。张缵。字伯绪，方城人，官吏部郎。郦道元。字善长，涿人。注《水经》。卢玄。涿人，授中书博士，卒，谥宣。卢辩。涿人，为太学博士，注《大戴礼》。张曜。昌平人也，官右丞，谥贞简。卢思道。涿人。卢谌。唐卢承庆。范阳人，相高宗。孙藏用。卢照邻。字升之，范阳人，与王、骆齐名，时号四杰。蔡廷玉。昌平人。南齐云。范阳人。卢群。字载初，范阳人。贾岛。字浪仙，初事浮屠，后以诗名举进士。刘蕡。字去华，昌平人。卢鸿。范阳人，徙家洛阳，隠嵩山，征至不拜。高崇文。幽州人，七世不异居。李景略。良乡人。
土产：绵。绢。人参。瓜子。贡。范阳绫。琉璃。《史记》云：“燕、秦千树栗，与千户侯等。”士马所生、鱼盐桑枣之利；又银、锡二穴，密云郡都管筋角是劲，又有水晶，是宝出昌平县。

蓟县。二十二乡。本汉旧县也。《水经注》云：“蓟城西北隅有蓟丘，故以为名，犹鲁之曲阜，齐之营丘也。”《礼记》云：“武王克商，封黄帝之后于蓟。”《汉书•地理志》云：“蓟，故燕国名，召公所封之地。”垣墙山。一名万安山，在县西五十里，山有铁鼎，其下有旧铸冶处。笄头山。《隋图经》云：“笄头山有温泉，可治百病。”千延水。《隋图经》云：“千延水经马城、高柳 ，俗谓为 ‘阿头河’，又于大宁北注。”雁门水。《隋图经》云：“雁门水出雁门山，又北入羊门水。”神泉。《隋图经》云：“神泉经北，连羊门泉水，一名托台水。”高梁河。在县东四里，南流，合桑干水。桑干水。西北自昌平县界来，南流，经府西；又东流，经府南；又东南，与高梁河合。《州郡图》云：“蓟县北有雁上里。”又《水经注》云：“桑干水东与洗马沟水合。”泽水。按《隋图经》云，即桑干河也。至马陉山为落马河，出山谓之清泉河，亦曰千泉，非也。至雍奴入笥沟，俗谓之合口。高梁水、渤海、碣石，皆在郡界。磨室 。《战国策》云：“乐毅与燕惠王书，云 ：‘大吕陈于元英故鼎反于磨室。’”《郡国志》云：“在蓟县界。”碣石宫。接平州界，《史记》云：“邹子之燕，昭王拥彗前驱，请列弟子之坐而受业，筑碣石宫以处，邹子亲往师之。”蓟城。《郡国志》云：“蓟城南北九里，东西七里，开十门。”慕容儁铸铜为马，因名铜马门。今大厅前石函长二尺，高一尺，历代不敢开，铭曰：“泰建元年造铜虎符。”幽都山。北方大阴，故曰幽都。《尔雅》谓“北方之美者，幽都之筋角焉” 。督亢亭。荆轲以地图献秦王处。紫渊水。《幽都记》云：“紫水，其泥亦紫。”燕昭王冢。《九州岛要记》云：“古渔阳北有无终山，上有昭王冢。”前有千岁狐，化为书生，谒张华，华识之，因以昭王冢前华表木照之，遂变。蜀先主宅。《幽都记》云：“刘备，郡人，幼时，宅中有桑树如车盖，云我当乘此宝盖。后果王蜀。”卢植冢。植事马季长为弟子，仕至北中郎将，邑有冢存，系祀典。薛琡梦，《三国典略》云：“东魏张亮与薛琡善，琡梦亮山上持丝，寤而告，亮占之曰：“山上丝是幽字，君必为幽州牧乎。”后果如之。”阴乡。汉县名，后汉省。旧地理书幷失其所在，盖蓟县南界良乡县，东界固安县，北界三县交入之地。君子城。《郡国志》云“箕子城”，石勒每破一州，必简别衣冠，号为君子城。洎平幽州，擢荀绰、裴宪等还襄国经此，后俗讹为箕子城。雍奴县故城。《郡国志》云：“雍奴县即汉执金吾寇恂侯雍奴。”亦泽薮之名，四面有水曰雍，澄而不流曰奴。张华冢。华，郡人也。有宅、墓。《郡国志》云：“今有张华村，临桑干河。” 
幽都县。十二乡。县旧即蓟县地，今邑理蓟西界，按《郡国县道记》云：“建中二年，于罗城内废燕州廨置。”在府北一里。其燕州，本国因粟末靺羯首领突地稽当隋开皇中领部落归化，处之于营州界。炀帝八年，为置辽西郡，以突地稽为太守，理营州东二百里汝罗故城。后遭边冦侵掠，又寄治于营州城内。唐武德二年，改辽西郡为燕州，仍置总管；六年，自营州徙居幽州城内，累代袭燕州刺史。建中初，为朱滔所破灭。寻州废，立此县于故城。
良乡县。西南八十里，十二乡。在燕为中都，汉为良乡县，属涿郡。北齐天保七年省，入蓟县。武平六年复置。唐圣历元年，改为固节县。神龙元年，复旧为良乡。大防山。在县西北三十五里，山下有石穴。《水经注》云：“圣水东南流经大防岭下。”又有小防山，亦与大防相近。《隋图经》云：“防山上有仙人玉堂”。孔水，出大防山，其水冬暖夏冷，出美鱼。防水。《隋图经》云：“防水在良乡县界。”有石穴，东北洞开，春、秋有白鱼，珍美非常味。东经羊头阜，俗谓羊头溪是也。圣水。《郡国志》云：“俗名回城水，源出县西北玉石山，东流经县北四里，又南流入范阳县界。又有清定水，出固安界，东注圣水，谓之刘公口。”广阳故城。在今县东北三十七里，汉为县。高齐天保七年省入蓟县。
永清县。东南一百五十里，十乡。本汉益昌县地。隋大业七年，于今县西五里置通泽县，隋末废。唐如意元年，于今理置武隆县。景云元年，改为会昌县。天寳初，为永清县，以边境永清为名。桑干水。在县北十里，东南流。
安次县。东南百里，十六乡。本汉旧县，县东枕永济渠，汉武帝以属燕王，旦有罪，削以属渤海郡。《续汉书•郡国志》：“安次属渔阳郡。”唐武德四年，移于城东南五十里石梁城置。贞观八年，又自石梁城移理今县西五里魏常道城置。开元二十三年，又自常道城东移就耿桥行市南置，即今县治是也。楼桑村。《郡国志》云：“安次县楼桑村，即蜀先主刘备宅于此村。”今有庙存。
武清县。东南一百五十里，十乡。本汉雍奴县也。《水经注》云：“雍奴，薮泽之名。四面有水曰雍，水不流曰奴。”《汉书•地理志》：“雍奴县属渔阳郡。”《魏志》：“张合从击袁谭于渤海，兵围雍奴，大破之。”谓此邑也。唐天宝初，改为武清县。
潞县。东六十里，十乡。本汉旧县也，属渔阳郡。唐武德二年，于此置玄州，仍置临泃县。玄州领潞、临泃、渔阳、无终四县。贞观元年，废玄州，省临泃、无终二县，以潞、渔阳归幽州。汹河水。东自渔阳县界流入。潞河，一名沽河，一名鲍丘水；北自檀州宻云县界流入。《水经注》云：“鲍丘水东历夏渔泽。”《后魏诸州记》云：“城西三十里有潞河，源出北山，南流，谓此水也。”平谷故城。汉县，在今县北。安乐故城。汉县，废城在今县西北。
昌平县。西北九十五里，四乡。本汉军都县，属上谷郡，后汉改属广阳郡。晋《太康地记》云：“军都县属燕国。”后魏移军都县于今县东北二十里，即故城在其南也。更于今县郭城置东燕州及平昌郡昌平县，后郡废，而县隶幽州。军都山。又名居庸山，在县西北十里。《后汉书》云：“尚书卢植隠居上谷军都山，立黉肆教授，好学者自远方而至。”居庸关。在今县西北，北齐改为纳款。《淮南子》云：“天下九塞，居庸是其一也。”七度水。《隋图经》云：“七度水在昌平界。”接虎眼泉，俗谚云：“高梁泉无上源，清水泉无下尾。”盖以高梁微，流凭借泉，所在分流散漫。芹城。《隋图经》云：“昌平有芹城。”

太平寰宇记卷七十

河北道十九
涿州
涿州。涿郡，今治范阳县。古涿鹿之地，星分尾宿十六度，《史记》：“黄帝与蚩尤战于涿鹿之野”，即此地。舜分十二州，为幽州地，《禹贡》冀州之域，春秋及战国俱为燕国之涿邑，秦灭燕，以其都及西境为上谷郡地。汉高元年，项羽入关，又立燕国，封臧荼为王。三年，韩信用广武君策，发使于燕，燕王臧荼降。五年，反，汉诛荼，立卢绾为王。六年，分燕，置涿郡，领县二十九，理此。后汉为涿郡，魏初因之，至黄初七年，文帝改为范阳郡，取汉涿县在范水之阳以为名，以此地追封武帝子矩为王。晋武泰始元年，又改为范阳国，封宣帝弟馗子绥为范阳王，传国至孙黎，没胡。永嘉之乱，陷于河北，其间建置莫能详悉。后魏又为范阳郡，领县七。至高齐，唯领涿、遒、范阳三县，后周省遒县，领县二。隋开皇初，改范阳县为遵县，隶昌黎郡，又于古遒城别置范阳郡，惟领涿、范阳二县。二年罢郡，移涿县入故郡，廨属幽州。大业三年，以幽州为涿郡，县仍属焉。又《隋书》云：“四年正月，开永济渠，引沁水达于河，又自沁水北开二十余里，以通涿郡。”大业七年，自江都乘龙舟往涿郡，亲征辽。唐武德元年郡废，复为幽州之属邑。七年，改涿县为范阳县。大历四年，幽州节度使朱希彩奏请于范阳县置涿州，仍割幽州之范阳、归义、固安三县以隶之，属幽州都督府。
领县五：范阳。固安。归义。新昌。新城。
州境：东西：缺。南北。缺。
四至八到：南至东京缺。西南至西京一千五百六十五里。西南至长安二千四百二十五里。东北至幽州一百二十里。南至莫州一百六十里。余以幽州取则不逺。
户：唐开元、长庆户口并为幽州属邑。
风俗：同幽州。
人物：王商。涿郡蠡吾人。单于谒商，仰视大畏之，却退。天子闻曰：“此真汉相也”。刘先主备 。范阳人。张飞。涿郡人，与关羽俱事刘先主，初奔江夏，曹操追至长阪，飞将三十骑，据水断桥，瞋目横矛，曰：“ 我张翼德也，可来决战。”无一人敢近前者。崔瑗。字子玉，涿郡人，作座右铭入《文选》。
土产：绫。
范阳县。二十乡。本汉涿郡也，取涿水以为名。汉立郡于此，魏文帝改曰范阳。白带山，在县西北四十里。涿水，源出县西土山下，东北流经县北五里，又东流注圣水，应劭注《汉书》：“涿水，出上谷涿鹿县，水西入海。”《土地十三州志》云：“涿郡南有涿水，北至上谷，为涿鹿河，其支入匈奴中者谓之涿耶水。”故广阳国城，汉置，今废故城在今县西南。西乡城，汉县，故城在县西北二十里，一名都乡城。督亢陂，在县东南十里，刘向《别录》：“督亢，燕膏腴之地。”孙畅之《述书》曰：“燕太子丹使荆轲赍督亢地图，入秦谋刺秦王，寻为秦灭也。”《郡国志》云：“陂，见有海龙王神祠在焉。”

固安县。东六十里，十二乡。本汉方城县地，属广阳国。隋开皇九年，自今易州涞水县移固安县于此，属幽州，取汉固安县以为名。唐武德四年，又移理归义县界章信堡，贞观元年，又移今理。巨马河，在今理西一百一十里。圣水，在县北五十步。曲洛沟，源自督亢陂，经县南，东注方城东。督亢亭，《郡国志》引徐野云：“方城县有督亢亭。”新昌城，汉县，故城在今县南三十里，后汉省，其地下湿，俗亦谓之陷城。故方城，《郡国志》云：“在今县南十五里。”故方城即六国时燕之旧邑也，汉改为涿郡，高齐天保七年省，入涿县，此城尚存。益昌故城，汉县，故城在今县东南五十里，后汉省，并入方城。周武帝宣政元年于城内置堡城。临乡故城，汉县，故城在今县南五十里临乡故城是，后汉省，并入方城县也。阳乡故城，汉为县，故城在今县西北二十七里是，后汉省，晋复置，为长乡。高齐天保七年省，并入涿县，其城亦谓之长乡故城。
归义县。南一百二十里，十二乡。汉易县之地，属涿郡。按今县东南十五里有大故城，是燕桓侯之别都。魏移理于故城西北十五里故易城，按故易城，今县所理，高齐天保七年省，入鄚县，自周及隋其地并属鄚。 唐武德五年，置归义县，于县置北义州。贞观元年废义州，并县。八年，归义县仍旧置，改属幽州，即今理也。至大历中，析隶涿州。易水，在县南。易京城，在县南十八里，其城南临易水，按范晔《后汉书》曰：“献帝初，公孙瓉据幽州，先是，有童謡曰‘燕南垂，赵北际，中央不合大如砺，惟有此中可避世。’ ”瓉以易京北当之 ，乃筑京城以自固，曰“易京”。按瓉修营垒楼，观临易河，通辽海，以铁为门，乃曰：“《兵法》：‘百楼不攻。’今吾垒楼橹千重，积谷三百万斛，足以待天下之变。”寻为袁绍所破，后石季龙征慕容隽回，而恶其固，因毁之，即此城也。小易城，在大易城北二里。
新昌县。汉县名，后废。唐大历四年，析固安县置。
新城县。南六十里。后唐天成四年，析范阳县置。

蓟州
蓟州。渔阳郡，今理渔阳县。《禹贡》冀州之域，星分尾宿三度。春秋及战国俱属燕。秦于此置渔阳郡，二汉因之。魏晋以降，陷于河北，只为幽州属邑。前 燕慕容隽、前赵刘渊所都，至隋开皇初，徙玄州于此，立总管府。炀帝初，府废，置渔阳郡。唐武德以后，废郡，复为幽州属邑。至开元十八年，析幽州之渔阳、三河、玉田三县，置蓟州，取古蓟门关以名州。天寳元年改为渔阳郡，干元元年复为蓟州。
领县三：渔阳。三河。玉田。
四至八到：南至东京。缺。西南至西京一千八百九十里。西南至长安二千七百五十里。东至平州三百里。南至会海口一百八十二里。西至幽州二百一十里。北至废长城塞二百三十五里。东南至平州石城县二百八十五里。西南至幽州雍奴县界一百二十五里。西北至檀州二百一十七里。东北至平州石城县界废卢龙戍二百里。戍据开皇长城置。
户：唐天寳户：五千三百一十七。
土产：鹿角胶。人参。远志。白朮。
渔阳县。三乡。本汉旧县，古北戎无终子国也。按杜预注《左传》：“山戎、北戎、无终三名，其实一也。”其后晋灭山戎，即为晋境。七国时属燕，后以为右北平郡。唐武德二年，置玄州，改属焉。贞观元年，州废，还属幽州。开元中，置蓟州于此。无终山，一名翁同山，又名阴山，在县西北四里。《神仙传》云：“仙人白仲理者，辽东人也，隠居无终山中，合神丹，又于山中作金五千斤以救百姓。”又《搜神记》云：“无终山，有阳翁玉田。昔雍伯，洛阳人，父母终葬于无终山。山上无水，雍伯汲水作义浆，行者皆饮。三年，有一人就饮，以石子一升遗之，使于高平好地有石处种之。有徐氏者，为右北平着姓，有女，人多求之，不许，雍伯试求，徐氏笑以为狂，乃云：‘以白璧一双，当可为婚。’雍伯至种石处，得五双白璧，徐氏大惊，即以女妻之。”燕山，在县东南七十里，悬崖侧有石鼓，去地百余丈，望之若数百石囷，左右石梁贯之，鼓东南有石人援桴，状同击势，云：‘燕山石鼓，鸣则有兵。’”沽结水，《水经注》云：“沽结水，在渔阳故城南，合七度水。”沽结水，一本名沽水。鲍丘水，潞水，一名潞河是。北平故城，《隋图经》云：“渔阳有北平故城，即汉将军李广为郡守，出猎，遇草中石，谓是伏虎，引弓射，没羽 。”即是此处。
三河县。西六十里。三乡。唐开元四年，分潞县，置属幽州。十八年，改隶蓟州。
玉田县。东南八十里，二乡。汉无终县，属右北平。唐干封二年，于废无终县置，名无终，属幽州。万岁通天二年，改为玉田县。神龙元年，割属营州。开元四年，还属幽州。八年，又却属营州。十一年，又还属幽州。十八年，隶蓟州。

平州
平州。北平郡，今理卢龙县。《禹贡》冀州之域，虞十二州，为营州之境。《周官•职方》又在幽州之地。春秋时为山戎孤竹、白狄肥子二国地。《史记》：“齐桓公北伐山戎，至孤竹。”《尔雅》云：“孤竹、北户、西王母、日下，谓之四荒。”战国时斯地属燕，秦兼天下，为右北平及辽西二郡之境。汉因之，为辽西郡之肥如县。后汉末，公孙度自号平州牧，擅据，及子康、康子渊，俱得辽东之地，东夷九种皆伏焉。晋属辽西郡，后魏亦然。隋开皇初为右北平郡，十年改为平州。炀帝即位，又废州，复为郡。唐武德二年废郡，为平州，领临渝、肥如二县，其年自临渝移治肥如，仍改肥如为卢龙县，更治抚宁县。七年省临渝、抚宁二县。天宝元年改为北平郡，干元元年复为平州。
元领县三：卢龙。石城。马城。
四至八到：南至东京。缺。西南至西京二千一百九十五里。西南至长安三千五十五里。东北至榆关守捉一百九十里，自关东北至营州五百里。南至海二百里。西至蓟州三百里。北至上谷八十里。西南至马城县一百八十里。西北至石城县一百四十里。西北至卢龙塞二百里。东北至营州七里。
戸：唐开元户：二千二百六十三。
风俗：同幽州。
人物：伯夷、叔齐。夷，名墨允，字公信，谥夷；齐，名墨智，字权达，谥齐，俱孤竹君之子，隠首阳山，采薇食之。唐阳城。北平人，征拜谏议大夫。田弘正。卢龙人，封沂国公。
土产：蔓荆子。
卢龙县。五乡。本汉肥如县也，属辽西郡。应劭曰：“肥子奔燕，封于此。”唐武德三年省临渝，移平州置此，仍改肥如县为卢龙县，复隋开皇之旧名。蓝山，后魏《舆地风土记》云：“卢龙西四十九里有蓝山，其色蓝翠重垒，故名之。”碣石山，《山海经》云：“碣石之山，绳水出焉。”在县南 二十三里，碣然而立，在海傍，故以为名。《晋太康地志》云：“秦筑长城，起自碣石。”在今高丽旧界，非此碣石也。临余山，本名临渝山，音讹为余，有关，通胡之路，在今县东一百八十里。新妇山，《九州岛要记》云：“卢龙柳羌城南有新妇山。”卢水，一名大沮水，今名小濡水，北自营州柳城县界流入，《水经注》云：“玄水出肥如县北，一名玄子溪。”黄洛水，《水经注》云：“水出卢龙山南，流入于濡水。”卑耳溪，《隋图经》：“按管子云：‘齐桓公北征孤竹，未至卑耳之溪，见一人，长尺，人物具马冠，右袪衣，走马疾前，管仲曰：‘登山之神有俞儿，霸王之君兴，而登山之神见，且走马前导也，袪衣示前有水也，右袪衣示从右方涉也。’至卑耳之溪，有赞水者，曰：“从左方涉，其深及冠；右方涉，其深至膝。”已涉，桓公拜曰：“仲父之圣至此。”素河水，《水经注》云：“素河水，出令音零支音歧县蓝山南，与新河合。”黄洛城，殷诸侯之国。令支城，汉县，属辽西郡，废城在今县界。孤竹城，在今县东，殷之诸侯，即伯夷、叔齐之国，又按《县道记》云：“孤竹城，在肥如县南十二里。”《史记》谓：“齐桓公伐山戎，北至孤竹。”又《隋图经》云：“孤竹城，汉灵帝时，辽西太守廉翻梦人曰：‘孤竹君之子，伯夷之弟，辽海漂吾棺，闻君仁善，愿见蔵覆。’明日，水际见浮棺于津，收之，乃为改葬，吏人嗤笑者，皆无疾而死。”今改葬所尚存，祠在山下极岩。朝鲜城，即殷箕子受封之地，今有废城。辽西城，汉为都 于此，废城在今郡东。秦长城，秦使蒙恬辅其子扶苏之所筑，东西长万里。杞梁妻哭，城崩，得夫骨，即此城也。卢龙道，《魏志》云：“曹公北征乌丸，田畴自卢龙道引军出卢龙塞，堑山堙谷五百余里，经 檀，歴平冈，登白狼，望柳城，即此道也。一谓之卢龙塞，在今郡城西北二百里。望海台，汉武所立，登之以望海。
石城县。西一百四十一里，二乡。汉旧县，取碣石立如城以名之，属右北平。唐贞观十五年，于故临渝县城置临渝县，万岁通天二年，改为石城，复汉旧名。碣石，始皇使燕人卢生求羡门，刻碣石。汉武登之望海，当山有大石，如石柱，号曰天桥柱，往往望而立于巨海之内，状如人造，然非人力所能成也。
马城县。南一百七十二里，二乡。唐开元二十八年，析卢龙县置。



太平寰宇记卷七十一

河北道二十
妫州 营州 檀州 燕州 威州自威州以下三十二州，废。
妫州
妫州。妫川郡，今理懐戎县。《禹贡》冀州之域。星分尾宿。虞舜暨周，则为幽州之域。《帝王世纪》云：“涿鹿于《周官》，幽州之域也。”春秋、战国并属燕国。《汉书•地理志》云：“燕有上谷，秦置三十六郡，为上谷郡地。汉为潘县地。”晋属广宁郡。后魏孝明帝废之。北齐置北燕州。隋废，属涿郡。唐武德七年，讨平高开道，置北燕州，因齐旧名，领懐戎一县。贞观八年，改为妫州，因其中妫水为名。长安二年，移治旧清夷军城，兼管清夷军兵万人。天寳元年，改为妫川郡。干元元年，复为妫州。
元领县二 ， 今一：懐戎。
一县废：妫州。
四至八到：南至东京缺。西南至西京一千八百五里。西南至长安二千七百四十五里。东至檀州二百五十里。南至幽州二百九十里。西至蔚州二百九十里。北至张说新筑长城九十里，又云至广辽城旧名白云城一百八十里。东南至幽州一百五十里。西南至蔚州二百四十里。东北至长安城为界九十八里。
户：唐天寳户二千二百六十三。
风俗。同幽州。
人物：公孙凤。字子鸾，上谷人，隠居，陶然自得。张恂。字洪让，上谷沮阳人。张长年。为汝南太守。郡人兄弟分析，争一牛讼之。长年曰：“脱有二牛，各应得一。”以家牛与之。
土产：麝香。桦皮。胡鹿。人参。
懐戎县。二乡。本汉潘县也，属上谷郡。《晋太康地志》：“潘县更属广宁郡。”魏孝昌中废。高齐天保六年，于此置懐戎县。唐武德七年，改置北燕州。贞观八年，改北燕州为妫州，县属不改。鸡鸣山。在县东北七十里，本名磨笄山。昔赵襄子杀代王，夫人曰：“代已亡矣，吾将何归？”遂磨笄于此山而自杀。代人怜之，为立祠焉，因名其山为磨笄山。每夜有野鸡羣鸣于祠屋上，故亦谓为鸣鸡山。后魏武成帝太后葬于麓。歴山。后魏《舆地图风土记》云：“潘城西北三十里有歴山，形如覆釡，故以名之。”其下有舜祠瞽瞍祠存。桥山。山有祠，黄帝葬此。《山海经》云：“大荒内有轩辕台，射者不敢西向，畏轩辕故也。”梁湘东王临终诗云：“寂然千载后，谁畏轩辕台。” 大翮山、小翮山。上有王仲庙。仲字次仲，年少入学而远，常先到，其师怪之。谓不归，使人候焉，实在家。等辈常见次仲捉一小棘木，长三尺余，至，着屋闲，欲取辄不见。及年弱冠，变苍颉旧文，为今隶书。秦始皇时，官务繁多。次仲为文简畧，赴急用之。大喜，使征，不至。始皇大怒，诏槛车送之，次仲吟咏，化为大鸟，出车外，翻翻然高飞，徘徊长引，至宇西门山，落二翮，因名二山。今水旱祭之。蔡邕文曰：“上谷王次仲，变古成隶，终古行焉。” 涿鹿山。山下有涿鹿城，亦涿水出焉。羹颉山黄帝祠，有泉湛而不流，卽古阪泉也。今在城东二百步。 小宁城。本大宁中，班丘仲班或作瑕居于延水侧，常卖药于宁百余年，后地动宅壊。仲与里内数十家皆死。人有孔氏入取仲尸，弃于延水；收其药，卖之。仲被裘，从而诘之，此人大恐怖，叩头求哀。仲曰：“恨汝使人知我耳，吾去矣！”遂为夫余王驿使，后乘来至宁，北方人谓之谪仙。 地裂沟。《水经注》云：“晋时地裂，遂成沟壑，俗谓之分界水。”在今县东北。涿山。出冢山。 阪山。《史记》：“轩辕与炎帝战于阪泉之野。”又《周书》曰：“黄帝杀蚩尤于中冀，名曰絶辔之野。”燕长城。《史记》云：“燕筑长城，自造阳至襄平。”造阳卽妫之地名也。 舜井河。东亦有此井。 造阳。按《汉书》，武帝破匈奴，取河南地，汉亦弃上谷之斗辟县造阳地以与胡。韦昭云：“地名，在上谷。”《晋太康地志》云：“在五原塞之北九里，谓之造阳。”此疑误矣。
妫川县。一乡。唐天寳后析懐戎县置，寻废。

营州
营州。柳城郡今理柳城县。按《唐开元十道畧》云：“舜筑柳城，卽知虞舜以前已有柳城之地。”在《禹贡》冀州之域，在十二州因有营州之称，《尔雅》云：“齐曰营州。”又《郡国志》云：“地当营室分，故曰营州。殷时为孤竹国，春秋时为山戎之地。战国时，其地复属燕。”《史记》云：“燕筑长城，自造阳至襄平，置辽西、右北平郡。”秦并天下，置辽西郡，两汉因之。前汉《地理志》：“辽西郡领临渝、且虑音闾等十四县。”《后汉书》云：“辽西郡，乌丸、鲜卑、蹋顿所居。”又《十六国春秋•慕容皝传》云：“柳城之北，龙山之南，所谓福德之地也。可营制规模，筑龙城，构宫庙。”改柳城县为龙城。九年，遂迁都龙城，入新宫。十二年，号新宫曰和龙宫。皝子儁迁都于邺，儁子暐为苻坚所灭。后燕慕容垂又居焉。慕容熙为北燕冯跋所杀，至冯弘太兴元年，省辽西郡。弘为后魏所灭 ，又于平州界立辽西郡，属平州。周建德中，平齐，其地犹为高寳宁所据。隋开皇三年，讨平寳宁，复以其地置营州。炀帝初，州废，又置柳城郡。唐武德元年，改为营州总管府，领辽、燕二州，领柳城一县；七年，改为都督府，督营、辽二州。贞观元年，又督昌州；三年，又督师崇二州；六年，又督顺州；十年，又督慎州。今督七州。万岁通天二年，为契丹李万荣所陷。神龙元年，移府于幽州界置，仍领渔阳、玉田二县。开元四年，复移还柳城。八年，又往就渔阳；十一年，又还柳城旧治。天寳元年，改为柳城郡。干元元年，复为营州皝音幌。
领县一：柳城。
四至八到：东至东京缺。西南至西京四千二百一十里。西南至长安五千里。东至辽河，南至大海三百四十里。西至平州七十里十，一作百。北至秦长城二百七十里，至契丹界湿水四百里。东南至保定军旧安东都护府一百七十里一作二百。西南至平州七百里。西北至契丹界七十里。东北至契丹界九十里，自界至契丹牙帐四百里。
户：唐天寳户九百九十七
风俗：同幽州。
人物：后魏谷浑。字符冲，昌黎人，父衮，勇冠一时。屈遵。字子度，昌黎徒河人，为中书令。 唐李光弼。营州柳城人，侍中，临津王。弟光进，太子太保、凉国公，双节在门，养母以孝闻。
土产：豹尾。麝香。绢。畜宜牛马羊豕。
柳城县。四乡。汉柳城地。属辽西郡，室韦、靺鞨诸部并在东北，远者六千里，近者二千里。西北与奚接界，北与契丹接界。慕容皝改为龙城县。隋文改为龙山，寻又改为柳城县。 龙山。在郡东南。《十六国春秋》：“慕容皝十二年，黑白龙各一，见于龙山。皝亲率羣寮观龙，去二百余步，祭之以太牢。二龙交首嬉翔，解角而去。皝大悦，赦境内，号新宫曰‘和龙宫’。”又筑苑，因起景云殿。扶黎故城。在今县东南，其地带龙山，卽慕容祭龙之所。鲜卑山。在县东南二百里。《十六国春秋》：“慕容廆代居辽左，号曰东胡。其后雄昌，与匈奴并盛。秦汉之际，为匈奴所败，分保鲜卑山，因复以山为号。”棘城之东塞外，又有鲜卑山，在辽西之西北一百里，与此异山而同号。白狼山。《魏志》：“曹公引军出卢龙塞，堑山堙谷五百余里，未至柳城二百里，袁尚、袁熙与蹋顿将数万骑逆军。操登白狼山，卒与虏遇。操登高望虏阵不整，纵兵击之，虏众大溃，斩蹋顿及名王已下，胡降汉者二十余万口。”《郡国志》云：“白狼山一曰鹿首山。魏武于此山逢狮子，使格之。狮子哮吼奋越，左右咸惊。王忽见一物从林出如狸，超上王车轭上，狮子将至此，兽跳上狮子头上，狮子卽伏不敢起，于是杀之，得狮子而反。未至洛阳四十里，鸡狗皆不鸣吠。”马首山。度辽之要路经此。 泊滋山。孙凤隠此。长谷。《十六国春秋》云：“冯跋弟弘为乱，而跋惊死，弘葬之长谷。”卽此。白狼水。《魏氏风土记》云：“黄龙城西南有白狼河，东北流，附城东北下，卽此水也。”彭卢水。一名卢河水，卽唐龙水也，后魏《舆地图风土记》云：“水至徒河入海，与地平，故曰平卢。今语讹为彭卢水。徒河城。汉县，有废城，在今郡东北。有山曰青山，在东北九十里。棘城。卽颛顼之墟也，在郡东南一百七十里。 交黎城。汉县也，属辽西郡。后汉改为昌黎县。 营丘城。后魏《舆地图记》云：“舜分齐营州之域，燕西置营丘郡于其城内。”《十六国春秋》：“慕容廆东迁徒河县，置营郡北镇。 室韦、靺鞨诸部。并在东北，远者六千里，近者二千里。斯地西北与奚接，正北与契丹接畛。医巫闾山祠。 在县东五十里。

檀州
檀州。密云郡，今理密云县。《禹贡》冀州之域。春秋及战国并为燕国，北戎所居。《汉书•地理志》云：“燕东有渔阳，秦并天下，渔阳郡不改。”在汉领白檀等十二县，历魏、晋如之。《汉书》云：“将军李广弭节白檀。”又《魏书》云:“曹公越北塞，歴白檀，破乌丸于柳城。”按《续汉书》云：“白檀县卽右北平，今州是也。”至后魏，因置密云郡，兼置安州，取懐安之义也。后周改安州为玄州。《隋图经》云：“开皇初，徙玄州于渔阳。”今渔阳郡是也。至十八年，又割幽州燕乐、密云二县于旧玄州置檀州，取汉白檀县为名。大业三年，罢州为安乐郡。唐武德元年，改为檀州。按《开元十道要畧》云：“以斯地为幽燕之边陲 ，管障塞军五千。”天寳元年，改为密云郡。干元元年，复为檀州。
领县二：密云，燕乐。
四至八到：东至东京缺。西南至西京一千八百三十五里。西南至长安二千六百九十五里。东至蓟州二百一十七里。南至幽州潞县界五十五里。西至幽州昌平县一百五十里。北至长城四十五里。东南至蓟州一百九十里。西南至幽州一百九十里。西北至妫州二百五十里。东北至长安障塞一百一十里。
户：唐天寳户六千六十四
风俗。同幽州。
土产：贡安东府人参。
密云县。九乡。本汉厗音狄奚切奚县也。《汉书•地理志》：“厗奚属渔阳郡。” 桃花山。《郡国志》云：“桃花山在渔阳西北一十五里。” 螺山水。亦名赤城河，卽沽水也。东北塞外流入。 桑溪。《水经注》云：“三城水经伏凌山，南与石门水合，是水有桑溪之名，盖源出桑溪故也。右经鲍丘水。”鲍丘水。《水经注》云：“鲍丘水又东南，龙刍溪水注之。”是也。

燕乐县。东北七十五里，今四乡。本汉厗奚县地也，属渔阳郡。按厗奚县今密云县是也。后魏于此置广阳郡，有长城，隋改为长阳郡，后废，旧治白檀故城。唐长寿二年，移治新城，卽今治也。 石门水。《水经注》云：“石门水在燕乐县北，与桑溪水合。”

燕州
燕州。归德郡，今理辽西县。星分尾宿。秦为上谷郡地。历代土地所属，与范阳同。《释名》云：“燕，宛也，在涿鹿山南，宛宛然以为国都也。”置在幽州，领靺鞨，本栗末靺鞨别种也。隋《北蕃风俗记》云：“初开皇中，栗末靺鞨与高丽战不胜，有厥稽部渠长突地稽者，率忽使来部、窟突始部、悦稽蒙部、越羽部、步护赖部、破奚部、步步括利部凡八部，胜兵数千人，自扶余城西北，举部落向关内附。处之柳城，乃燕都之北。”炀帝大业八年，为置辽西郡，并辽西、懐远、泸河三县以统之，取秦、汉辽西郡为名也。唐武德元年，改为燕州总管府，领辽西、泸河、懐远三县；其年，废泸河县；六年，自营州南迁，寄治于幽州城内。贞观元年，废都督府，仍省懐远县。开元二十五年，移治所于幽州北桃谷山。天寳元年，改为归德郡。干元元年，复为燕州。
领县一：辽西。
四至八到：东南至东京缺。西南至西京一千八百七十六里。西南至长安二千六百一十三里。东至檀州八十里。西至幽州九十里。西至幽州昌平县五十里。北至大山五里。西南至沂河五里。东南至后魏废易京城四十里。西北至干河山五里。东北至宋城镇二十五里。
户：唐天寳户：二千四十五。
风俗：《春秋说题辞》云：“箕尾为燕，阴气生，俗贪利，地宜栗。”
土产：豹尾。绵货。栗。《货殖传》云：“燕、秦千树栗。”
辽西县。四乡。隋大业八年置，属辽西郡，与郡同在汝罗故城之间 ；十一年，寄理柳城。唐武德元年，郡为燕州，县属不改；六年，燕州寄理幽州县，亦迁于今所置。

威州。自威州以下三十二州废。
威州。今理威化县。唐武德二年，置辽州总管，自燕支城徙寄治营州城内；七年，废总管府。贞观元年，改为威州，隶幽州大都督。所领户,契丹内稽部落。
领县一：威化。
四至八到：两京道路与涿州同。
户：唐天寳户六百一十一。
威化县。后契丹陷营州，乃南迁寄治于良乡县石窟堡，为威化县，幽州治也。

慎州
慎州。今理逢龙县。唐武德初置，隶营州，领洓沬靺鞨乌素固部落。万岁通天二年，移于淄青州安置。神龙初，复旧隶幽州。
领县一：逢龙。
四至八到。未详。
户：唐天寳领户：二百五十。
逢龙县。契丹陷营州后，南迁，寄治良乡县之故都，乡城为逢龙县州所治。

思顺州
思顺州。顺义郡，今理宾义县。唐贞观六年置，寄治营州南五柳城。天寳元年，改为顺义郡。干元元年，复为顺州。
两京及四至八到，并与范阳同。
领县一：宾义。
户：唐天寳户：一千六十四。
宾义县。三乡。郡所治在幽州城内。 北镇医巫闾山，广宁祠，接营州界

归顺州
归顺州。今理懐柔县。其地乃燕之北境。燕太子丹使荆轲献地图，盖谓此地，卽元顺州之北境。唐开元四年置，为契丹松漠府弹汗州部落，领懐柔一县。天寳元年，改为归化郡。干元元年，复为归顺州。自禄山之乱，此地因陷入胡。
领县一：懐柔。
四至八到：东至东京缺。西南至西京一千八百五十里。西南至长安二千七百里。东至蓟州二百一十五里。南至幽州八十五里。西至妫州二百里。北至檀州七十五里。东南至蓟州同上。西南至幽州同上。西北至妫州缺。东北至檀州缺。
户：唐天寳户：一千三十七。
懐柔县。州所治。

玄州
玄州。今治静蕃县。隋开皇初置，处契丹李去闾部落。万岁通天二年，移于徐宋州安置。神龙元年，复旧。今隶幽州。
领县一：静蕃
户：唐天寳户：六百一十八。
静蕃县。州治所范阳县之鲁泊村。

崇州
崇州。今理昌黎县。唐武德五年，分饶乐郡都督府，置崇州、鲜州、处奚可汗部落，隶营州都督。
领县一：昌黎。
户：唐天寳户：二百。
昌黎县。唐贞观二年，置北黎州，寄治营州东北废阳师镇；八年，改为崇州，置昌黎县。契丹陷营州，徙治于潞县之古路城为县。

夷宾州
夷宾州。今理来苏县。唐干封中，于营州界内置，处靺鞨愁思领部落，隶营州都督。万岁通天元年，迁于徐州。神龙初，还隶幽州都督。
领县一：来苏。
户：唐天寳领户：一百三十。
来苏县。自徐州还，寄治于良乡县之古广阳城为县。

师州
师州。今理阳师县。唐贞观三年置，领契丹、室韦部落，隶营州都督。万岁通天元年，迁于青州安置。神龙初，还隶幽州都督。
领县一：阳师。
户：唐天寳户：三百一十四。
阳师县。贞观初，置州于营州东北废阳师镇，故曰师州。神龙初，自青州还，寄治于良乡之故东闾城，为州治，县在焉。

鲜州
鲜州。今理宾徒县。唐武德五年，分饶乐郡都督府奚部落置，隶营州都督。万岁通天元年，迁于青州安置。神龙初，改隶幽州。
领县一：宾徒。
户：唐天寳领户：一百七。
宾徒县。初治营州，自青州还，寄治潞县之古路城。

带州
带州。今理孤竹县。唐贞观十九年，于营州界内置，处契丹乙失革部落，隶营州都督。万岁通天元年，迁于青州安置。神龙初，还隶幽州都督。
领县一：孤竹。
户：唐天寳户：五百六十九。
孤竹县。旧治营州界，营州陷契丹后，寄治于昌平县之清水店，为州治也。

黎州
黎州。今理新黎县。载初二年，析慎州置，处浮渝靺鞨乌素固部落，隶营州都督。万岁通天元年，迁于宋州管治。神龙初，还改隶幽州都督。
领县一：新黎。
户：唐天寳户：五百六十九。
新黎县。自宋州还，寄治于良乡县之故都乡城。

沃州
沃州。今理滨海县。载初年中，析昌州置，处契丹之松漠部落，隶营州。州陷契丹，乃迁于幽州，隶幽州都督。
领县一：滨海。
户：唐天寳领户：一百五十九。
滨海县。沃州本寄治于营州城内，州陷契丹，迁于蓟县东南回城，为治所。

昌州
昌州。今理龙山县。唐贞观二年置，领契丹松漠部落，隶营州都督。万岁通天二年，迁于青州安置。神龙初，还隶幽州。
领县一：龙山。
户：唐天寳戸：二百八十一。
龙山县。唐贞观二年，置州于营州东北，废静蕃戍；七年，移治于三合镇。营州陷契丹，乃迁于安次县，古常道城为州治。

归义州
归义州。今理归义县。总章中置处海外新罗，隶幽州都督。
领县一：归义。
戸：旧领户：一百九十五。
归义县。在良乡县之故广阳城，州所理也。

瑞州
瑞州。今理来远县。唐贞观十年，置于营州界，隶营州都督。处突厥乌突汗达于部落。咸亨中，改为瑞州。万岁通天二年，迁于宋州安置。神龙初，还隶幽州都督。
领县一：来远。
户：唐天宝户：一百九十五。
来远县。旧县在营州界，州陷契丹，移治于良乡县之故广阳城。

信州
信州。今理黄龙县。唐万岁通天元年置，处契丹乙失活部落，隶营州都督；二年，迁于青州安置。神龙初，还隶幽州都督。
领县一：黄龙。
户：唐天寳户：四百一十四。
黄龙县。州所治，寄治范阳县。

青山州
青山州。今理青山县。唐景云元年，析玄州置，隶幽州都督。
领县一：青山。
户：旧领户：六百三十二。
青山县。寄治于范阳县界水门村。

凛州
凛州。唐天寳初置于范阳县界，处降胡。
户：旧领户：六百四十八。

安东都护府
安东都护府。唐总章元年，九月，司空李绩平高丽。高丽本五部，一百七十六城。户六十九万七千。其年十二月，分高丽地为九都督府，四十二州，一百县。置安东都护府于平壤城以统之。用其酋渠为都督刺史、县令，令将军薛仁贵以兵二万镇安东府。上元三年二月，移安东府于辽东郡故城置。仪凤二年，又移于新城。圣历元年六月，改为安东都督府。神龙元年，复为安东都护府。开元二年，移安东都护于平州置。天宝元一作二年，移于辽西故郡城置，至德后废。
四至：南至东京缺。西南至西京三千八百二十里。西南至长安四千六百二十五里。
户：领户：一千五百八十二。
新城州都督府。
辽城州都督府。
哥勿州都督府。
建安州都督府。
南苏州。木底州。盖牟州。代那州。仓岩州。磨米州。积利州。黎山州。延津州。安市州。
凡此十四州，并无城池。是高丽降户散在诸军镇，以其酋为都督、刺史，羁縻之。
户：唐天宝户：五千七百一十八。
右自燕州以下十七州，皆东北蕃降胡，散处幽州、营州界内，以州名羁縻之，无所役属。禄山之乱，一切驱之为冦，遂扰中原。至德之后，入据河朔，其部落之名无存者。今记唐天宝之故迹地理焉。

太平寰宇记卷七十九

剑南西道八  戎州

戎州，南溪郡。

今治南溪县。《禹贡》梁州之域春秋为“僰侯国”。秦惠王破滇池，此地始通五尺道。汉武开置，故使唐蒙治道如此而破?牱、夜郎，立犍为郡十三州。《郡志》有犍为山也，因置僰道县以属焉。历后汉、晋、宋、齐皆因之。

梁大同十年，于此置六同郡，以“六合所同”为郡之名。寻又置戎州，以镇抚戎夷也。隋初，郡废而州存。炀帝初，废州，以其地为犍为郡。

唐武德元年，复改为戎州，领僰道、犍为、南溪、开边、郁邬五县。贞观四年，以开边属南通州，于州置都督府，戎、即、昆、曲、协、黎、盘、会、钧、分分、户、厈、褒、宗、靡、姚、徽十七州。八年，置抚来县，仍改南通州为贤州。又废贤州，以开边来属。

天宝元年，改为南溪郡，依旧都督。羁縻三十六州，一百三十七县。并荒便，无户口。干元元年，复为戎州。贞元中，会治于僰道县。至长庆中，复理于此州。

元领县五，今三：僰道、南溪、宜宾。

二县废：开邉、归顺。已上二县并入僰道县。



州境



东西一百五十里，南北一百二十里。



四至八到



东北至东京四千三百五十里。  东北至西京三千九百五十里。  东北取嘉、眉二州水路至长安二千七百里。  东至泸州富顺监界三百八十七里，西至僰道县开边团界连覊縻武昌州二千五百七里。  南至南溪县覊縻马湖江蛮界武昌州三千三百十七里。  北至荣州三百十里。  东南至泸州绵县界一百五十四里。  西南至马湖江蛮界一千里。  东北至泸州水路三百十里，陆路二百四十里。  西北至嘉州五百六十八里，至玉津县三百二十四里。  西南取曲、协州并南宁州安宁监井路至南诏所居羊咀咩城二千三百里。



户



唐开元户四千五百；皇朝管户夷、汉主客都五千二百六十三。



风俗



其土有四族：黎、蒯、虞、牟。夷夏杂居，风俗各异。其蛮獠之类，不识文字，不知礼教，言语不通，嗜欲不同。椎髻跣足，凿齿穿耳，衣绯布、羊皮、莎草。以神鬼为征验，以杀伤为戏笑。少壮为上，衰老为下。男女无别，山冈是居。



人物



任永。僰道人，长于厯数，公孙述征之，托盲。

隗相。字叔通，养母至孝。母好食江中流水，有横石生江中成桥。汉征为郎。

吴顺。字叔和，至孝。赤乌巢其门。后为永昌太守。



土产



荔枝煎、半夏、升麻、狨皮暖座。按《郡国志》云：“僰道有兽，名獑猢。似猿而四足短，一腾一百五十步，如迅鸟之飞。取此皮为狐白之用，盈百方成。”又段氏《蜀记》云：“戎人进猓燃褥，皂、碧、褐三色相间。元出马湖江石门两路蛮界内。”



僰道县



元六乡，本汉武伐?牱，始道路于此，亦旧夷国。故为僰道，汉置。县有夷狄曰道。梁武因加“县”字而立郡于此。隋移郡于南溪。唐开元、长庆犹治于彼。贞元中，复治于此。会昌二年，遭马湖江水漂荡，隋移州在此岸。今治所。

黑水。从胡监生獠界出东海，流入蜀江。唐天寳六年改为“皂水”。按《地舆志》：“华阳黑水惟梁州。”《注》云：“黑水出今南宁州南广县汾关山北，至僰道县入江也。”

黄鱼山。山水莹静，岩中惟生女贞树也。

亡起山。岑起亡于此，故曰亡起山。

龙溪。源出南溪县伏犀滩，《益州记》云：“伏犀滩东南六十里有黄牛像。其崖峻险，远望斑斓，颇像黄牛。”又《水经》云：“昔

有黄牛从棘溪而出，上此崖，乃化为石，是名伏犀滩。”

荔枝滩。《益州志》云：“荔枝滩东南二十里山岭上有一冡，惟生女贞树。树上常有白猿栖息。《郡国志》云‘僰道有玉女冡’是也。

荔枝园。《郡国志》云：“僰住施，夷中最贤者。古所谓僰僮之富。多以荔枝为业，园植万株，树收一百五十斛。”

兰山。在邑界。

张仪同祠。古老相传张仪同祠。

犍为郡故城。在青衣江七里。

贞妇石。在县七里旧州岸。古老旧传：昔有贞妇，夫殁无子，事姑甚孝。姑抑而嫁，竟不从之，终姑之世。后身没，其居之室有一大石涌出。后人爱其贞，参号其石为“贞妇石”。



宜宾县西北一百六十里



元六乡。本汉南安县地，属犍为郡。蜀诸葛亮南征，于此置郁邬戍。后改为郁鄢县。唐开元十七年，为义宾县。后移于狼川，即今治也。皇朝开宝九年，改为宜宾县。

可无山。在邑界。



南溪县东一百二十里



元六乡。汉犍为郡之南广县。后废为南武戍。隋仁寿二年，改为龙源戍，避讳，后改为南溪县。在僰溪之南，因为县名。

鱼津。按《郡国志》云：“南溪县西三十里有津，津南有鸳鸯圻”是也。

鸳鸯山。《益部耆旧传》曰：“僰道有张真者，娶黄氏女名帛真，因乘船过江，船覆，没。帛求夫尸不得，于溺所仰天长叹，遂自沉焉。积十四日，帛乃扶夫尸出于滩下，因名鸳鸯岸孝子石。”

蜀中故老云：隗叔通，僰人，性至孝。母食必须江水，通每汲江中。石为之出，今江口有石，号“孝子石”。

青衣水。在县南一里四步。从僰道城东流至县界多棱口至泸州绵水县。地名龙腾溪。



黑水。《地舆志》：“华阳黑水惟梁州。”《注》云：“黑水今出南宁州南广县汾关山，北至僰道县入江。”

马湖江。从州西南流出东郭，与蜀江合，下达于荆南。源出云南而来。诸葛亮云“五月渡泸”，即此水之上流也。蜀号泸水。

乞子石。在州南五里。两石夹青衣江树，对立如夫妇之相向。故老相传：“东石从西乞子将归。”故《风俗记》云：“人无子祈祷有应。”

废开边县。在州西南六十五里，亦僰地道。隋开皇六年于此置。以开拓边疆为名。在马湖、朱提两江口置。

大黎山、小黎山。绾开边县界，四时霖霪不绝。俗人呼为“大漏天”、“小漏天”，其诸山自嘉州以来，每峰相接，高低隐伏，奔走三峡。其石状妙而难名。

乳洞山。亦名乳洞峰。有泉如乳，在开边县。或有隐者饮此得仙。

波凌池。在州西开边县，去州一千余里。其地长五十里，阔七里，深十余丈，古老相传，号曰“波凌池”。风雷一动，波浪凌山，谓此也。一名“天池”、一名“滇池”。

废归顺县。在州西北三十里。亦僰地道。唐贞观中，郡獠归服，因于此立镇以抚之，以“归顺”为名。圣历三年，分郁鄢县，就废镇置县，以处生獠。皇朝并入僰道县。

越溪。去县四十里，流至荣州旭川县界。

可云山、夷都山。俱在县界。

元管蛮夷州县今并废存而有去不去者。要知古迹而已。