天工開物

宋應星 著


林於錦校對 / 數位經典網站提供 chineseclassic.com
依一九八七年三月金楓出版有限公司 劉君燦先生導讀版本校定


目錄


序
卷一乃粒
    總名
    稻
    稻宜
    稻工 
    稻災
    水利 
    麥
    麥工 
    麥災
    黍 稷　粱 粟
    麻
    菽
卷二乃服
    蠶種
    蠶浴
    種忌
    種類
    抱養
    養忌
    葉料
    食忌
    病症
    老足
    結繭 
    取繭
    物害
    擇繭
    造綿
    治絲 
    調絲
    緯絡 
    經具 
    過糊
    邊維
    經數
    花機式 
    腰機式 
    結花本
    穿經
    分名
    熟練
    龍袍
    倭緞
    布衣 
    枲著
    夏服
    裘
    褐氈
卷三章施
    諸色質料
    藍澱
    紅花
    造紅花餅法
    附：燕脂
    槐花
卷四粹精
    攻稻 
    攻麥 
    攻黍稷粟粱麻菽 
卷五作鹹
    鹽產
    海水鹽
    池鹽
    井鹽
    末鹽
    崖鹽
卷六甘嗜
    蔗種
    蔗品
    造糖 
    造白糖
    附：造獸糖
    蜂蜜
    飴餳    
卷七陶埏
    瓦
    磚
    罌甕
    白瓷 青瓷 
    附：窰變　回青
卷八冶鑄
    鼎
    鐘
    釜
    像
    炮
    鏡
    錢
    附：鐵錢
 卷九舟車
    舟
    漕舫
    海舟
    雜舟
    車
 卷十錘鍛
    治鐵
    斤斧
    鋤鎛
    鎈
    錐
    鋸
    刨
    鑿
    錨
    針
    治銅
 卷十ㄧ燔石
    石灰
    蠣灰
    煤炭
    礬石　白礬
    青礬　紅礬　黃礬　膽礬
    硫黃
    砒石
 卷十二膏液
    油品
    法具
    皮油
 卷十三殺青
    紙料
    造竹紙
    造皮紙
 卷十四五金
    黃金
    銀
    附：朱砂銀
    銅
    附：倭鉛
    鐵
    錫
    鉛
    附：胡粉
    附：黃丹
 卷十五佳兵
    弧矢
    弧矢(續)
    弩
    干
    火藥料
    硝石
    硫黃 
    火器
 卷十六丹青
    朱
    墨
    附：諸色顏料
 卷十七麴蘗
    酒母
    神麴
    單麴
 卷十八珠玉
    珠
    寶
    玉
    附：瑪瑙　水晶　琉璃



       序

    天覆地載，物數號萬，而事亦因之曲成而不遺。豈人力也哉？
    事物而既萬矣，必待口授目成而後識之，其與幾何？萬事萬物之中，其無益生人與有益者，各載其半。
    世有聰明博物者，稠人推焉．乃棗梨之花未賞，而臆度“楚萍”；釜鬻之範鮮經，而侈談“莒鼎”；畫工好圖鬼魅而惡犬馬，即鄭僑、晉華，豈足為烈哉？
　　幸生聖明極盛之世，滇南車馬，縱貫遼陽，嶺徼宦商衡遊薊北。為方萬里中，何事何物不可見見聞聞？若為士而生東晉之初、南宋之季，共視燕、秦、晉、豫方物，已成夷產，從互市而得裘帽，何殊肅慎之矢也。且夫王孫帝子生長深宮，御廚玉粒正香，而欲觀未耜，尚宮錦衣方剪
，而想像機絲。當斯時也，披圖一觀，如獲重寶矣！
　　年來著書一種，名曰《天工開物》卷。傷哉貧也，欲購奇考證，而乏洛下之資；欲招致同人，商略贋真，而缺陳思之館。隨其孤陋見聞，藏諸方寸而寫之，豈有當哉？吾友凃佰聚先生，誠意動天，心靈格物．凡古今一言之嘉
，寸長可取，必勤勤懇懇而契合焉，昨歲《畫音歸正》，由先生而授梓．茲有後命，複取此卷而繼起為之，其亦夙緣之所召哉！卷分前後，乃“貴五穀而賤金玉”之義。《觀象》、《樂律》二卷，其道太精，自揣非吾事，故臨梓刪去。
    丐大業文人，棄擲案頭，此書干功名進取毫不相關也。
	
　　時　祟禎丁丑孟夏月，奉新宋應星書於(家食之問堂)



天工開物   卷一



       乃粒
    宋子曰：上古神農氏若存若亡，然味其徽號，兩言至今存矣。
生人不能久生，而五穀生之，五穀不能自生，而生人生之。土脈歷時代而異，種性隨水土而分。不然，神農去陶唐，粒食已千年矣。耒耜之利，以教天下，豈有隱焉？而紛紛嘉種，必待后稷詳明，其故何也？
    紈褲之子，以赭衣視笠蓑；經生之家，以農夫為詬詈。晨炊晚饟，知其味而忘其源者眾矣！
    夫先農而繫之以神，豈人力之所為哉！

       總名
    凡榖無定名，百穀指成數言。五穀則麻、菽、麥、稷、黍，獨遺稻者，以著書聖賢起自西北也。今天下育民人者，稻居什七，而來、牟、黍、稷居什三。麻、菽二者，功用已全入蔬、餌、膏、饌之中，而猶繫之穀者。從其朔也。

       稻
    凡稻種最多。不粘者，禾曰秔，米曰粳。粘者，禾曰稌，米曰糯。（南方無粘黍，酒皆糯米所為。）質本粳而晚收帶粘（俗名婺源光之類）不可為酒，只可為粥者，又一種性也。凡稻穀形有長芒、短芒、（江南名長芒者曰瀏陽早，短芒者曰吉安早。）長粒、尖粒、圓頂、扁面不一，其中米色有雪白、牙黃、大赤、半紫、雜黑不一。
溫種之期，最早者春分以前，名為社種，（遇天寒有凍死不生者。）最遲者後於清明。凡播種，先以稻麥藁包浸數日，俟其生芽，撒於田中，生出寸許，其名曰秧。秧生三十日即撥起分栽。若田畝逢旱乾、水溢，不可插秧。秧過期，老而長節，即栽於畝中，生穀數粒，結果而已。凡秧田一畝所生秧，供移栽二十五畝。
    凡秧既分栽後，早者七十日即收穫，（粳有救公饑、喉下急，糯有金包銀之類，方語百千，不可殫述。）最遲者曆夏及冬二百日方收穫。其冬季播種、仲夏即收者，則廣南之稻，地無霜雪之故。
　　凡稻旬日失水，即愁旱乾。夏種冬收之穀，必山間源水不絕之畝，其種穀亦耐久，其土脈亦寒，不催苗也。湖濱之田，待夏潦已過，六月方栽者，其秧立夏播種，撒藏高畝之上，以待時也。
    南方平原，田多一歲兩栽兩獲者。其再栽秧，俗名晚糯，非粳類也。六月刈初禾，耕治老篙(藳)田，插再生秧。其秧清明時已偕早秧撒布。早秧一日無水即死，此秧曆四，五兩月，任從烈日旱乾無憂，此一異也。凡再植稻，遇秋多晴，則汲灌與稻相終始。農家勤苦，為春酒之需也。
    凡稻旬日失水則死期至，幻出旱稻一種，粳而不粘者，即高山而插，又一異也。
    香稻一種，取其芳氣以供貴人，收實甚少，滋益全無，不足尚也。

       稻宜
    凡稻，土脈焦枯，則穗實蕭索。勤農糞田，多方以助之。人畜穢遺、榨油枯餅、（枯者，以去膏而得名也。胡麻、萊菔子為上，芸苔次之，大眼桐又次之，樟、桕、棉花又次之。）草皮，木葉，以佐生機，普天之所同也。（南方磨綠豆粉者，取溲漿灌田肥甚。豆賤之時，撒黃豆于田，一粒爛土方三寸，得穀之息倍焉。）
    土性帶冷漿者，宜骨灰蘸秧根，（凡禽獸骨。）石灰淹苗足，向陽暖土不宜也。土脈堅緊者，宜耕墾，疊塊壓薪而燒之，埴墳鬆土不宜也。

       稻工
    凡稻田刈獲不再種者，土宜本秋耕墾，使宿藁化爛，敵糞力一倍。或秋旱無水及怠農春耕，則收穫損薄也。凡糞田若撒枯澆澤，恐霖雨至，過水來，肥質隨漂而去。謹視天時，在老農心計也。
    凡一耕之後，勤者再耕三耕，然後施耙，則土質勻碎，而其中膏脈釋化也。凡牛力窮者，兩人以扛懸耜，項背相望而起土。兩人竟日僅敵一牛之力。若耕後牛窮，製成磨耙，兩人肩手磨軋，則一日敵三牛之力也。
    凡牛，中國惟水、黃兩種。水牛力倍于黃。但畜水牛者，冬與土室禦寒，夏與池塘浴水，畜養心計亦倍於黃牛也。凡牛春前力耕汗出，切忌雨點，將雨則疾驅入室。候過穀雨，則任從風雨不懼也。
    吳郡力田者，以鋤代耜，不借牛力。愚見貧農之家，會計牛值與水草之資，竊盜死病之變，不若人力亦便。假如有牛者，供辦十畝。無牛用鋤而勤者半之。既已無牛，則秋獲之後，田中無複急牧之患，而菽，麥，麻，蔬諸種，紛紛可種，以再穫償半荒之畝，似亦相當也。
　　凡稻分秧之後數日，舊葉萎黃而更生新葉。青葉既長，則耔可施焉。（俗名槌禾。）植杖於手，以足扶泥壅根，並屈宿田水草，使不生也。凡宿田芮草之類，遇耔而屈折。而稊、稗與荼蓼非足力所可除者，則耘以繼之。耘者苦在腰手，辯(辨)在兩眸。非類既去，而嘉穀茂焉。從此泄以防潦，溉以防旱，旬月而“奄觀銍刈”矣。

       稻災
    凡早稻種，秋初收藏，當午曬過烈日火氣在內，入倉廩中關閉太急，則其穀粘帶暑氣。（勤農之家，偏受此患。）明年田有糞肥，土脈發燒，東南風助暖，則盡發炎火，大壞苗穗，此一災也。若種穀晚涼入廩，或冬至數九天，收貯雪水、冰水一甕，（交春即不驗。）清明濕種時，每石以數碗激灑，立解暑氣，則任從東南風暖，而此苗清秀異常矣。（祟在種內，反怨鬼神。）
　　凡稻撒種時，或水浮數寸，其穀未即沉下，驟發狂風，堆積一隅，此二災也。謹視風定而後撒，則沉勻成秧矣。
    凡穀種生秧之後，妨(防)雀鳥聚食，此三災也。立標飄揚鷹俑，則雀可驅矣。
    凡秧沉腳未定，陰雨連綿，則損折過半，此四災也。邀天晴霽三日，則粒粒旨生矣。
    凡苗既函之後，畝上肥澤連發，南風薰熱，函內生蟲，（形似蠶繭。）此五災也。邀天遇西風雨一陣，則蟲化而穀生矣。
    凡苗吐穡之後，暮夜“鬼火”遊燒，此六災也。此火乃朽木腹中放出。凡木毋(母)火子，子藏毋(母)腹，毋(母)身未壞，子性千秋不滅。每逢多雨之年，孤野墳墓多被狐狸穿塌。其中棺板為水浸，朽爛之極，所謂毋(母)質壞也。火子無附，脫毋(母)飛揚。然陰火不見陽光，直待日沒黃昏，此火衝隙而出，其力不能上謄(騰)，飄遊不定，數尺而止。凡禾穡葉遇之立刻焦炎。逐火之人則他處樹根放光，以為鬼也。奮梃擊之，反有鬼變枯柴之說。不知向來鬼火，見燈光而已化矣。（凡火未經人間燈傳者，總屬陰火，故見燈即滅。）
　　凡苗自函活以至穎栗，早者食水三斗，晚者食水五斗，失水即枯，（將刈之時少水一升，穀數雖存，米粒縮小，入碾臼中亦多斷碎。）此七災也。汲灌之智，人巧已無餘矣。
    凡稻成熟之時，遇狂風吹粒殞落，或陰雨竟旬，穀粒沾濕自爛，此八災也。然風災不越三十里，陰雨災不越三百里，偏方厄難，亦不廣被。風落不可為。若貧困之家，苦於無霽，將濕谷升(盛)於鍋內，燃薪其下，炸去糠膜，收炒糗以充饑，亦補助造化之一端矣。

　　　水利(筒車  牛車  踏車  拔車  桔槔)
    凡稻妨(防)旱借水，獨甚五穀。厥土沙、泥、磽、膩，隨方不一。有三日即幹者，有半月後幹者。天澤不降，則人力挽水以濟。
    凡河濱有製筒車者，堰陂障流，繞於車下，激輪使轉，挽水入筒，一一傾於梘內，流入畝中。晝夜不息，百畝無憂。（不用水時，拴木碍止，使輪不轉動。）
    其湖池不流水，或以牛力轉盤，或聚數人踏轉。車身長者二丈，短者半之。其內用龍骨拴串板，關水逆流而上。大抵一人竟日之力，灌田五畝，而牛則倍之。
　  其淺池、小澮，不載長車者，則數尺之車，一人兩手疾轉，竟日之功，可灌二畝而已。
    揚郡以風帆數扇，俟風轉車，風息則止。此車為救潦，欲去澤水，以便栽種。蓋去水非取水也，不適濟旱。用桔槔、轆轤，功勞又甚細已。

       麥
    凡麥有數種，小麥曰來，麥之長也；大麥曰牟、曰穬；雜麥曰雀、曰蕎；皆以播種同時、花形相似、粉食同功而得麥名也。
    四海之內，燕、秦、晉、豫、齊，魯諸道，烝民粒食，小麥居半，而黍、稷、稻、粱僅居半。西極川、雲，東至閩、浙，吳、楚腹焉，方長六千里中，種小麥者，二十分而一，磨麵以為捻頭、環餌、饅首、湯料之需，而饔飧不及焉。種余麥者，五十分而一，閭閻作苦以充朝膳，而貴介不與焉。穬麥獨產陝西，一名青稞，即大麥，隨土而變。而皮成青黑色者，秦人專以飼馬，饑荒人乃食之。（大麥亦有粘者，河洛用以釀酒。）雀麥細穗，穗中又分十數細子，間亦野生。蕎麥實非麥類，然以其為粉療饑，傳名為麥，則麥之而已。
　　凡北方小麥，歷四時之氣，自秋播種，明年初夏方收。南方者種與收期，時日差短。江南麥花夜發，江北麥花晝發，亦一異也。大麥種獲期與小麥相同，蕎麥則秋半下種，不兩月而即收。其苗遇霜即殺，邀天降霜遲遲，則有收矣。

       麥工(北耕種 耨)
    凡麥與稻初耕墾土則同，播種以後，則耘耔諸勤苦皆屬稻，麥惟施耨而已。
    凡北方厥土墳壚易解釋者，種麥之法，耕具差異，耕即兼種。其服牛起土者，耒不用耕(鈻)，並列兩鐵於橫木之上，其具方語曰鏹。鏹中間盛一小斗，貯麥種於內，其斗底空梅花眼。牛行搖動，種子即從眼中撒下。欲密而多，則鞭牛疾走，子撒必多；欲稀而少，則緩其牛，撒種即少。既播種後，用驢駕兩小石團，壓土埋麥。凡麥種緊壓方生。南方地不北同者，多耕多耙之後，然後以灰拌種，手指拈而種之。種過之後，隨以腳根壓土使緊，以代北方驢石也。
    耕種之後，勤議耨鋤。凡耨草用闊面大鎛，麥苗生後，耨不厭勤，（有三過四過者。）余草生機盡誅鋤下，則竟畝精華盡聚嘉實矣。功勤易耨，南與北同也。凡糞麥田，既種以後，糞無可施，為計在先為也。陝、洛之間憂蟲蝕者，或以砒霜拌種子，南方所用惟炊燼也。（俗名地灰。）南方稻田，有種肥者麥者，不冀麥實。當春小麥、大麥青青之時，耕殺田中，蒸罨土性，秋收稻穀必加倍也。
    凡麥收空隙，可再種他物。自初夏至季秋，時日亦半載，擇土宜而為之，惟人所取也。南方大麥有既刈之後，乃種遲生粳稻者。勤農作苦，明賜無不及也。
    凡蕎麥，南方必刈稻，北方必刈菽、稷而後種。其性稍吸肥腴，能使土瘦。然計其穫入，業償半榖有餘，勤農之家何妨再糞也。

       麥災
    凡麥妨(防)患抵稻三分之一。播種以後，雪、霜、晴、潦皆非所計。麥性食水甚少，北土中春再沐雨水一升，則秀華成嘉粒矣。
    荊、揚以南唯患霉雨。倘成熟之時，晴乾旬日，則倉稟皆盈，不可勝食。揚州諺云“寸麥不怕尺水”，謂麥初長時，任水滅頂無傷；“尺麥只怕寸水”，謂成熟時，寸水軟根，倒莖沾泥，則麥粒盡爛於地面也。
　　江南有雀一種，有肉無骨，飛食麥田，數盈千萬，然不廣及，罹害者數十里而止。江北蝗生，則大祲之歲也。

       黍 稷 梁 粟
    凡糧食，米而不粉者種類甚多。相去數百里，則色、味、形、質，隨方而變，大同小異，千百其名。北人唯以大米呼粳稻，而其餘概以小米名之。
　　凡黍與稷同類，粱與粟同類。黍有粘有不粘，（粘者為酒。）稷有粳無粘。凡粘黍、粘粟統名曰秫，非二種外更有秫也。黍色赤、白、黃、黑皆有，而或專以黑色為稷，未是。至以稷米為先他穀熟，堪供祭祀，則當以早熟者為稷，則近之矣。凡黍在《詩》、《書》有虋、芑、秬、秠等名，在今方語有牛毛、燕頷、馬革、驢皮、稻尾等名。種以三月為上時，五月熟；四月為中時，七月熟；五月為下時，八月熟。揚花結穗，總與來、牟不相見也。凡黍粒大小，總視土地肥磽、時令害育。宋儒拘定以某方黍定律，未是也。
　　凡粟與粱統名黃米。粘粟可為酒，而蘆粟一種，名曰高粱者，以其身高七尺，如蘆、荻也。粱粟種類名號之多，視黍稷猶甚，其命名或因姓氏、山水，或以形似、時令，總之不可枚舉。山東人唯以穀子呼之，並不知粱粟之名也。
    已上四米，皆春種秋獲，耕耨之法與來、牟同，而種收之候則相懸絕云。

        麻
    凡麻可粒可油者，惟火麻、胡麻二種。胡麻即脂麻，相傳西漢始自大宛來。古者以麻為五穀之一，若專以火麻當之，義豈有當哉？竊意《詩》、《書》五穀之麻，或其種已滅，或即菽、粟之中別種，而漸訛其名號，皆未可知也。
　　今胡麻味美而功高，即以冠百穀不為過。火麻子粒壓油無多，皮為疏惡布，其值幾何？胡麻數龠充腸，移時不餒。粔餌、飴餳，得粘其粒，味高而品貴。其為油也，發得之而澤，腹得之而膏，腥膻得之而芳，毒厲得之而解。農家能廣種，厚實可勝言哉。
　　種胡麻法，或治畦圃，或墾田畝。土碎草淨之極，然後以地灰微濕，拌勻麻子而撒種之。早者三月種，遲者不出大暑前。早種者，花實亦待中秋乃結。耨草之功，唯鋤是視。其色有黑、白、赤三者。其結角長寸許，有四棱者，房小而子少，八棱者，房大而子多。皆因肥瘠所致，非種性也。收子榨油，每石得四十斤餘，其枯用以肥田。若饑荒之年，則留供人食。

        菽
    凡菽種類之多，與稻、黍相等，播種收穫之期，四季相承。果腹之功，在人日用，蓋與飲食相終始。
　　一種大豆，有黑、黃兩色，下種不出清明前後。黃者有五月黃、六月爆、冬黃三種。五月黃收粒少，而冬黃必倍之。黑者刻期八月收。淮北長征騾馬，必食黑豆，筋力乃強。凡大豆視土地肥磽、耨草勤怠、雨露足慳，分收入多少。凡為豉、為醬、為腐，皆於大豆中取質焉。江南又有高腳黃，六月刈早稻方再種，九，十月收穫。江西吉郡種法甚妙：其刈稻田，竟不耕墾，每禾稿頭中拈豆三四粒，以指扱之，其稿凝露水以滋豆，豆性克發，複浸爛稿根以滋。已生苗之後，遇無雨亢乾，則汲水一升以灌之。一灌之後，再耨之餘，收穫甚多。凡大豆入土未出芽時，防鳩雀害，驅之惟人。
　　一種綠豆，圓小如珠。綠豆必小暑方種，未及小暑而種，則其苗蔓延數尺，結莢甚稀。若過期至於處暑，則隨時開花結莢，顆粒亦少。豆種亦有二，一曰摘綠，莢先老者先摘，人逐日而取之。一曰拔綠，則至期老足，竟畝拔取也。凡綠豆磨澄曬乾為粉，蕩片搓索，食家珍貴。做粉溲漿灌田甚肥。凡畜藏綠豆種子，或用地灰、石灰、馬蓼，或用黃土拌收，則四，五月間不愁空蛀。勤者逢晴頻曬，亦免蛀。凡已刈稻田，夏秋種綠豆，必長接斧柄，擊碎土塊，發生乃多。凡種綠豆，一日之內，遇大雨扳土則不復生。既生之後，妨(防)雨水浸，疏溝澮以泄之。凡耕綠豆及大豆田地，耒耜欲淺，不宜深入。蓋豆質根短而苗直，耕土既深，土塊曲壓，則不生者半矣。“深耕”二字不可施之菽類。此先農之所未發者。
　　一種豌豆，此豆有黑斑點，形圓同綠豆，而大則過之。其種十月下，來年五月收。凡樹木葉遲者，其下亦可種。
　　一種蠶豆，其莢似蠶形，豆粒大於大豆。八月下種，來年四月收。西浙桑樹之下，遍環種之。蓋凡物樹葉遮露則不生，此豆與豌豆，樹葉茂時，彼已結莢而成實矣。襄、漢上流，此豆甚多而賤，果腹之功不啻黍稷也。
　　一種小豆，赤小豆入藥有奇功，白小豆（一名飯豆）當餐助嘉穀。夏至下種，九月收穫，種盛江淮之間。
　　一種穞（音呂），此豆古者野生田間，今則北土盛種。成粉蕩皮，可敵綠豆。燕京負販者，終朝呼穞豆皮，則其產必多矣。
　　一種白扁豆，乃沿籬蔓生者，一名蛾眉豆。
　　其他豇豆、虎斑豆、刀豆，與大豆中分青皮、褐色之類，間繁一方者，猶不能盡述。皆充蔬代穀，以粒烝民者，博物者其可忽諸！



天工開物   卷二



        乃服
    宋子曰：人為萬物之靈，五官百體，賅而存焉。貴者垂衣裳，煌煌山龍，以治天下。賤者裋褐枲裳，冬以禦寒，夏以蔽體，以自別於禽獸。是故其質則造物之所具也。屬草木者為枲、麻、苘、葛，屬禽獸與昆蟲者裘褐、絲綿。各載其半，而裳服充焉矣。
　　天孫機杼，傳巧人間。從本質而見花，因繡濯而得錦。乃杼柚遍天下，而得見花機之巧者，能幾人哉？“治亂”、“經綸”字義，學者童而習之，而終身不見其形象，豈非缺憾也！先列飼蠶之法，以知絲源之所自。蓋人物相麗，貴賤有章，天實為之矣。

        蠶種
    凡蛹變蠶蛾，旬日破繭而出，雌雄均等。雌者伏而不動，雄者兩翅飛撲，遇雌即交，交一日、半日方解。解脫之後，雄者中枯而死，雌者即時生卵。承藉卵生者，或紙或布，隨方所用。（嘉、湖用桑皮厚紙，來年尚可再用。）一蛾計生卵二百餘粒，自然粘於紙上，粒粒勻鋪，天然無一堆積。蠶主收貯，以待來年。

        蠶浴
    凡蠶用浴法，唯嘉、湖兩郡。湖多用天露、石灰，嘉多用鹽鹵水。每蠶紙一張，用鹽倉走出鹵水二升，參水浸於盂內，紙浮其面（石灰仿此）。逢臘月十二即浸浴，至二十四，計十二日，周即漉起，用微火烘乾。從此珍重箱匣中，半點風濕不受，直待清明抱產。其天露浴者，時日相同。以篾盤盛紙，攤開屋上，四隅小石鎮壓，任從霜雨、風雨、雷電，滿十二日方收。珍重待時如前法。蓋低種經浴，則自死不出，不費葉故，且得絲亦多也。晚種不用浴。

        種忌
    凡蠶紙用竹木四條為方架，高懸透風避日梁枋之上，其下忌桐油、煙煤，火氣。冬月忌雪映，一映即空。遇大雪下時，即忙收貯，明曰雪過，依然懸掛，直待臘月浴藏。

        種類
    凡蠶有早、晚二種。晚種每年先早種五六日出，（川中者不同。）結繭亦在先，其繭較輕三分之一。若早蠶結繭時，彼已出蛾生卵，以便再養矣。（晚蛹戒不宜食。）
    凡三種浴種，皆謹視原記。如一錯誤，或將天露者投鹽浴，則盡空不出矣。凡繭色唯黃、白二種。川、陝、晉、豫有黃無白，嘉、湖有白無黃。若將白雄配黃雌，則其嗣變成褐繭。黃絲以豬胰漂洗，亦成白色，但終不可染漂白、桃紅二色。
　　凡繭形亦有數種。晚繭結成並腰葫盧樣，天露繭尖長如榧子形，又或圓扁如核桃形。又一種不忌泥塗葉者，名為賤蠶，得絲偏多。
　　凡蠶形亦有純白、虎斑、純黑、花紋數種，吐絲則同。
    今寒家有將早雄配晚雌者，幻出嘉種，一異也。
    野蠶自為繭，出青州、沂水等地，樹老即自生。其絲為衣，能禦雨及垢汙。其蛾出即能飛，不傳種紙上。他處亦有，但稀少耳。

        抱養
    凡清明逝三日，蠶苗即不偎衣衾暖氣，自然生出。蠶室宜向東南，周圍用紙糊風隙，上無棚板者宜頂格，值寒冷則用炭火於室內助暖。
    凡初乳蠶，將桑葉切為細條。切葉木，束稻麥稿為之，則不損刀。摘葉用甕壜盛，不欲風吹枯悴。二眠以前，騰筐方法，皆用尖圓小竹筷提過。二眠以後，則不用箸，而手指可拈矣。凡謄筐勤苦，皆視人工。怠于謄者，厚葉與糞濕蒸，多致壓死。凡眠齊時，皆吐絲而後眠。若謄過，須將舊葉些微揀淨。若粘帶絲纏葉在中，眠起之時，恐其即食一口，則其病為脹死。三眠已過，若天氣炎熱，急宜搬出寬涼所，亦忌風吹。凡大眠後，計上葉十二餐方騰，太勤則絲糙。

        養忌
    凡蠶畏香，復畏臭。若焚骨灰、淘毛圊者，順風吹來，多致觸死。隔壁煎鮑魚、宿脂，亦或觸死。灶燒煤炭，爐爇沉、檀，亦觸死。懶婦便器搖動氣侵，亦有損傷。若風則偏忌西南，西南風太勁，則有合箔皆僵者。凡臭氣觸來，急燒殘桑葉煙以抵之

        葉料
    凡桑葉無土不生。嘉、湖用枝條垂壓，今年視桑樹傍生條，用竹鉤掛臥，逐漸近地面，至冬月則拋土壓之，來春每節生根，則剪開他栽。其樹精華皆聚葉上，不復生葚與開花矣。欲葉便剪摘，則樹至七八尺，即斬截當頂葉。則婆娑可扳伐，不必乘梯緣木也。其他用子種者，立夏桑葚紫熟時取來，用黃泥水搓洗，並水澆於地面，本秋即長尺餘。來春移栽，倘灌糞勤勞，亦易長茂。但間有生葚與開花者，則葉最薄少耳。又有花桑，葉薄不堪用者，其樹接過，亦生厚葉也。又有柘葉三種以濟桑葉之窮。柘葉浙中不經見，川中最多。寒家用浙種桑葉窮時，仍啖柘葉，則物理一也。凡琴弦、弓弦絲，用柘養蠶，名曰棘繭，謂最堅韌。
　　凡取葉必用剪，鐵剪出嘉郡桐鄉者最犀利，他鄉未得其利。剪枝之法，再生條次月葉愈茂，取資既多，人工複便。凡再生條葉，仲夏以養晚蠶，則止摘葉而不剪條。二葉摘後，秋來三葉複茂，浙人聽其經霜自落，片片掃拾以飼綿羊，大獲絨氈之利。

        食忌
    凡蠶大眠以後，徑食濕葉。雨天摘來者，任從鋪地加飡；晴日摘來者，以水灑濕而飼之，則絲有光澤。未大眠時，雨天摘葉，用繩懸掛透風簷下，時振其繩，待風吹乾。若用手掌拍乾，則葉焦而不滋潤，他時絲亦枯色。凡食葉，眠前必令飽足而眠，眠起，即遲半日上葉無妨也。霧天濕葉甚壞蠶，其晨有霧，切勿摘葉。待霧收時，或晴或雨，方剪伐也。露珠水亦待旰乾而後剪摘。

        病症
    凡蠶卵中受病，已詳前款。出後濕熱積壓，妨(防)忌在人。初眠謄時用漆盒者，不可蓋掩逼出氣水。凡蠶將病，則胸上放光，通身黃色，頭漸大而尾漸小；並及眠之時，遊走不眠，食葉又不多者，皆病作也。急擇而去之，勿使敗羣。凡蠶強美者必眠葉面，壓在下者，或力弱或性懶，作繭亦薄。其作繭不知收法，妄吐絲成闊窩者，乃蠢蠶，非懶蠶也。

        老足
    凡蠶食葉足候，只爭時刻。自卵出苗，多在辰巳二時，故老足結繭亦多辰巳二時。老足者，喉下兩唊通明，捉時嫩一分則絲少。過老一分，又吐去絲，繭殼必薄。捉者眼法高，一隻不差方妙。黑色蠶不見身中透光，最難捉。

        結繭(山箔)
    凡結繭必如嘉、湖，方盡其法。他國不知用火烘，聽蠶結出，甚至叢稈之內，箱匣之中，火不經，風不透。故所為屯、漳等絹，豫、蜀等綢，皆易朽爛。若嘉、湖產絲成衣，即入水浣濯百餘度，其質尚存。其法析竹編箔，其下橫架料木約六尺高，地下擺列炭火（炭忌爆炸），方圓去四五尺即列火一盆。初上山時，火分兩略輕少，引他成緒，蠶戀火意，即時造繭，不復緣走。
    繭緒既成，即每盆加火半斤，吐出絲來隨即乾燥，所以經久不壞也。其繭室不宜樓板遮蓋，下欲火而上欲風涼也，凡火頂上者不以為種，取種寧用火偏者。其箔上山，用麥稻稿斬齊，隨手糾捩成山，頓插箔土(上)。做山之人最宜手健。箔竹稀疏，用短稿略舖灑，妨蠶跌墮地下與火中也。

        取繭
    凡繭造三日，則下箔而取之。其殼外浮絲，一名絲匡者，湖郡老婦賤價買去，（每斤百文。）用銅錢墜打成線，織成湖綢。去浮之後，其繭必用大盤攤開架上，以聽治絲、擴綿。若用廚箱掩蓋，則浥鬱而絲緒斷絕矣。

        物害
    凡害蠶者，有雀、鼠、蚊三種。雀害不及繭，蚊害不及早蠶，鼠害則與之相終始。防驅之智，是不一法，唯人所行也。（雀屎粘葉，蠶食之立刻死爛。）

        擇繭
    凡取絲必用圓正獨蠶繭，則緒不亂。若雙繭並四五蠶共為繭，擇去取綿用。或以為絲，則粗甚

        造棉
    凡雙繭，並繅絲鍋底零餘，並出種繭殼，皆緒斷亂不可為絲，用以取綿。用稻灰水煮過，（不宜石灰。）傾入清水盆內。手大指去甲淨盡，指頭頂開四個，四四數足，用拳頂開又四四十六拳數，然後上小竹弓。此《莊子》所謂洴澼絖也。
　　湖綿獨白淨清化者，總緣手法之妙。上弓之時，惟取快捷，帶水擴開。若稍緩水流去，則結塊不盡解，而色不純白矣。
    其治絲餘者名鍋底綿，裝綿衣衾內以禦重寒，謂之挾纊。凡取綿人工，難於取絲八倍，竟日只得四兩餘。用此綿墜打線織湖綢者，價頗重。以綿線登花機者，名曰花綿，價尤重。

        治絲
    凡治絲先製絲車，其尺寸器具刊載後圖。
    鍋煎極沸湯，絲粗細視投繭多寡，窮日之力，一人可取三十兩。若包頭絲，則只取二十兩，以其苗長也。凡綾羅絲，一起投繭二十枚，包頭絲只投十餘枚。
    凡繭滾沸時，以竹簽撥動水面，絲緒自見。提緒入手，引入竹針眼，先繞星丁頭，（以竹棍做成，如香筒樣。）然後由送絲竿勾掛，以登大關車。斷絕之時，尋緒丟上，不必繞接。其絲排勻不堆積者，全在送絲竿與磨木之上。川蜀絲車制稍異，其法架橫鍋上，引四五緒而上，兩人對尋鍋中緒，然終不若湖制之盡善也。
    凡供治絲薪，取極燥無烟濕者，則寶色不損。絲美之法有六字：一曰“出口乾”，即結繭時用炭火烘。一曰“出水乾”，則治絲登車時，用炭火四五兩，盆盛，去車關五寸許。運轉如風時，轉轉火意照乾，是曰出水乾也。（若晴光又風色，則不用火。）

        調絲
    凡絲議織時，最先用調。透光檐端宇下，以木架鋪地，植竹四根於上，名曰絡篤。絲匡竹上，其傍倚柱高八尺處，釘具斜安小竹偃月掛鉤，懸搭絲於鉤內，手中執篗旋纏，以俟牽經織緯之用。小竹墜石為活頭，接斷之時，扳之即下。

        緯絡(紡車)
　  凡絲既篗之後，以就經緯。經質用少而緯質用多，每絲十兩，經四緯六，此大略也。凡供緯篗，以水沃濕絲，搖車轉鋌，而紡於竹管之上。（竹用小箭竹。）
        經具(溜眼 掌扇 經耙 印架)
　  凡絲既篗之後，牽經就織。以直竹竿穿眼三十餘，透過篾圈，名曰溜眼。竿橫架柱上，絲從圈透過掌扇，然後纏繞經耙之上。度數既足，將印架捆卷。既捆，中以交竹二度，一上一下間絲，然後扱於筘內。（此筘非織筘。）扱筘之後，以的杠與印架相望，登開五七丈。或過糊者，就此過糊。或不過糊，就此卷於的杠，穿綜就織。

        過糊
    凡糊用麵筋內小粉為質。紗羅所必用，綾綢或用或不用。其染紗不存素質者，用牛膠水為之，名曰清膠紗。糊漿承於筘上，推移染透，推移就乾。天氣暗(晴)明，頃刻而燥，陰天必藉風力之吹也。

        邊維
　  凡帛不論綾羅，皆別牽邊，兩傍各二十餘縷。邊縷必過糊，用筘推移梳乾。凡綾羅必三十丈、五六十丈一穿，以省穿接繁苦。每匹應截畫墨于邊絲之上，即知其丈尺之足。邊絲不登的杠，別繞機梁之上。

        經數
　  凡織帛，羅紗筘以八百齒為率。綾絹筘以一千二百齒為率。每筘齒中度經過糊者，四縷合為二縷，羅紗經計三千二百縷，綾綢經計五千六千縷。古書八十縷為一升，今綾絹厚者，古所謂六十升布也。凡織花紋必用嘉、湖出口、出水皆乾絲為經，則任從提挈，不憂斷接。他省者即勉強提花，潦草而已。

        花機式
    凡花機通身度長一丈六尺，隆起花樓，中托衢盤，下垂衢腳。（水磨竹棍為之，計一千八百根。）對花樓下掘坑二尺許，以藏衢腳。（地氣濕者，架棚二尺代之。）提花小廝，坐立花樓架木上。機末以的杠捲絲，中間疊助木兩枝，直穿二木，約四尺長，其尖插於筘兩頭。
    疊助，織紗羅者，視織綾絹者減輕十餘斤方妙。其素羅不起花紋，與軟紗綾絹踏成浪梅小花者，視素羅只加桄二扇。一人踏織自成，不用提花之人，閑住花樓，亦不設衢盤與衢腳也。
    其機式兩接，前一接平安，自花樓向身一接斜倚低下尺許，則疊助力雄。若織包頭細軟，則另為均平不斜之機。坐處鬪二腳，以其絲微細，防遏疊助之力也。

        腰機式
    凡織杭西、羅地等絹，輕素等綢，銀條、巾帽等紗，不必用花機，只用小機。織匠以熟皮一方置坐下，其力全在腰尻之上，故名腰機。普天織葛、苧、棉布者，用此機法，布帛更整齊堅澤，惜今傳之猶未廣也。

        結花本
    凡工匠結花本者，心計最精巧。畫師先畫何等花色於紙上，結本者以絲線隨畫量度，算計分寸杪忽而結成之。張懸花樓之上，即織者不知成何花色，穿綜帶經，隨其尺寸度數提起衢腳，梭過之後，居然花現。蓋綾絹以浮經而見花，紗羅以糾緯而見花。綾絹一梭一提，紗羅來梭提，往梭不提。天孫機杼，人巧備矣。

        穿經
    凡絲穿綜度經，必用四人列坐。過筘之人，手執筘耙先插以待絲至。絲過筘，則兩指執定，足五，七十筘，則絛結之。不亂之妙，消息全在交竹。即接斷，就絲一扯即長數寸。打結之後，依還原度，此絲本質自具之妙也。

　　　　分名
　　凡羅，中空小路以透風涼，其消息全在軟綜之中。袞頭兩扇打綜，一軟一硬。凡五梭三梭（最厚者七梭）之後，踏起軟綜，自然糾轉諸經，空路不粘。若平過不空路而仍稀者曰紗，消息亦在兩扇袞頭之上。直至織花綾綢，則去此兩扇，而用桄綜八扇。
　　凡左右手各用一梭交互織者，曰縐紗。凡單經曰羅地，雙經曰絹地，五經曰綾地。凡花分實地與綾地，綾地者光，實地者暗。先染絲而後織者曰緞。（北土土屯絹，亦先染絲。）就絲綢機上織時，兩梭輕，一梭重，空出稀路者，名曰秋羅，此法亦起近代。凡吳越秋羅，閩廣懷素，皆利縉紳當暑服，屯絹則為外官、卑官遜別錦繡用也。

　　　　熟練
 　 凡帛織就，猶是生絲，煮練方熟。練用稻稿灰入水煮。以豬胰脂陳宿一晚，入湯浣之，寶色燁然。或用烏梅者，寶色略減。凡早絲為經、晚絲為緯者，練熟之時每十兩輕去三兩。經緯皆美好早絲，輕化只二兩。練後日乾張急，以大蚌殼磨使乖鈍，通身極力刮過，以成寶色。

        龍袍
    凡上供龍袍，我朝局在蘇、杭。其花樓高一丈五尺，能手兩人扳提花本，織過數寸即換龍形。各房鬥合，不出一手。赭黃亦先染絲，工器原無殊異，但人工慎重與資本皆數十倍，以效忠敬之誼。其中節目微理，不可得而詳考云。

        倭緞
　  凡倭緞製起東夷，漳、泉海濱效法為之。絲質來自川蜀，商人萬里販來，以易胡椒歸里。其織法亦自夷國傳來。蓋質已先染，而斮綿夾藏經面，織過數寸即刮成黑光。北虜互市者見而悅之。但其帛最易朽污，冠弁之上頃刻集灰，衣領之間移日損壞。今華夷皆賤之，將來為棄物，織法可不傳云。

        布衣(趕 彈 紡)
    凡棉布禦寒，貴賤同之。棉花古書名枲麻，種遍天下。種有木棉、草棉兩者，花有白、紫二色。種者白居十九，紫居十一。
    凡棉春種秋花，花先綻者逐日摘取，取不一時。其花粘子於腹，登趕車而分之。去子取花，懸弓彈化。（為挾纊溫衾襖者，就此止功。）彈後以木板擦成長條以登紡車，引緒糾成紗縷。然後繞籆牽經就織。凡訪(紡)工能者，一手握三管紡於鋌上。（捷則不堅。）
    凡棉布寸土皆有，而織造尚浙江，漿染尚蕪湖。凡布縷緊則堅，緩則脆。碾石取江北性冷質膩者，（每塊佳者值十餘金。）石不發燒，則縷緊不松泛。蕪湖巨店，首尚佳石。廣南為布藪而偏取遠產，必有所試矣。為衣敝浣，猶尚寒砧搗聲，其義亦猶是也。
　　外國朝鮮造法相同，惟西洋則未核其質，並不得其機織之妙。凡織布有雲花、斜紋、象眼等，皆仿花機而生義。然既曰布衣，太素足矣。織機十室必有，不必具圖。

        枲著
    凡衣衾挾纊禦寒，百人之中止一人用繭綿，餘皆枲著。古縕袍今俗名胖襖。棉花既彈化，相衣衾格式而入裝之。新裝者附體輕暖，經年板緊，暖氣漸無，取出彈化而重裝之，其暖如故。

        夏服
    凡苧麻無土不生。其種植有撒子、分頭兩法。（池郡每歲以草糞壓頭，其根隨土而高。廣南青麻撒子種田茂甚。）色有青、黃兩樣。每歲有雨(兩)刈者，有三刈者，績為當暑衣裳、帷帳。
　　凡苧皮剝取後，喜日燥乾，見水即爛。破析時則以水浸之，然只耐二十刻，久而不析則亦爛。苧質本淡黃，漂工化成至白色。（先用稻灰、石灰水煮過，入長流水再漂，再曬，以成至白。）
    紡苧紗能者用腳車，一女工並敵三工，惟破析時，窮日之力只得三五銖重。織苧機具與織棉者同。凡布衣縫線，革履串繩，其質必用苧糾合。
　　凡葛蔓生，質長於苧數尺。破析至細者，成布貴重。又有苘麻一種，成布甚粗，最粗者以充喪服。即苧布，有極粗者，漆家以盛布灰，大內以充火炬。又有蕉紗，乃閩中取芭蕉皮析緝為之，輕細之甚，值賤而質枵，不可為衣也。

        裘
    凡取獸皮制服統名曰裘。貴至貂、狐，賤至羊、麂，值分百等。貂產遼東外徼建州地及朝鮮國。其鼠好食松子，夷人夜伺樹下，屏息悄聲而射取之。一貂之皮方不盈尺，積六十余貂僅成一裘。服貂裘者，立風雪中，更暖於宇下。眯入目中，拭之即出，所以貴也。色有三種，一白者曰銀貂，一純黑，一黯黃。（黑而毛長者，近值一帽套已五十金。）
    凡狐、貂亦產燕、齊、遼、汴諸道。純白狐腋裘價與貂相仿，黃褐狐裘值貂五分之一，禦寒溫體功用次於貂。凡關外狐，取毛見底青黑，中國者吹開見白色，以此分優劣。
　　羊皮裘母賤子貴。在腹者名曰胞羔，（毛文略具。）初生者名曰乳羔，（皮上毛似耳環腳。）三月者曰跑羔，七月者曰走羔，（毛文漸直。）胞羔、乳羔為裘不膻。古者羔裘為大夫之服，今西北搢紳亦貴重之。其老大羊皮，硝熟為裘，裘質癡重，則賤者之服耳，然此皆綿羊所為。若南方短毛革硝，其鞟如紙薄，止供畫燈之用而已。服羊裘者，腥膻之氣習久而俱化，南方不習者不堪也。然寒涼漸殺，亦無所用之。
　　麂皮去毛，硝熟為襖褲，禦風便體，襪靴更佳。此物廣南繁生外，中土則積集楚中，望華山為市皮之所。麂皮且禦蠍患，北人製衣而外，割條以緣衾邊，則蠍自遠去。         
    虎豹至文，將軍用以彰身；犬豕至賤，役夫用以適足。西戎尚獺皮，以為毳衣領飾。襄黃之人，窮山越國，射取而遠貨，得重價焉。殊方異物如金絲猿，上用為帽套；扯裡猻，禦服以為袍，皆非中華物也。獸皮衣人，此其大略，方物則不可殫述。飛禽之中有取鷹腹、雁腋毳毛，殺生盈萬乃得一裘，名天鵝絨者，將焉用之？

        褐氈
    凡綿羊有兩種，一曰蓑衣羊，剪其毳為氈、為絨片，帽襪遍天下，胥此出焉。古者西域羊未入中國，作褐為賤者服，亦以其毛為之。褐有粗而無精，今日粗褐亦間出此羊之身。此種自徐、淮以北州郡無不繁生。南方唯湖郡飼畜綿羊，一歲三剪毛。（夏季稀革不生。）每羊一隻，歲得絨襪料三雙。生羔牝牡合數得二羔，故北方家畜綿羊百隻，則歲入計百金云。
　　一種矞艻羊（番語，）唐末始自西域傳來，外毛不甚蓑長，內毳細軟，取織絨褐，秦人名曰山羊，以別於綿羊。此種先自西域傳入臨洮，今蘭州猶盛，故褐之細者皆出蘭州。一曰蘭絨，番語謂之孤古絨，從其初號也。山羊毳絨亦分兩等，一曰搊絨，用梳櫛搊下，打線織帛，曰褐子、把子諸名色。一曰拔絨，乃毳毛精細者，以雨(兩)指甲逐莖撏下，打線織絨褐。此褐織成，揩面如絲帛滑膩。每人窮日之力，打線只得一錢重，費半載工夫方成匹帛之料。若搊絨打線，日多拔絨數倍。凡打褐絨線，冶鉛為錘，墜於緒端，兩手宛轉搓成。
　　凡織絨褐機大於布機，用綜八扇，穿經度縷，下施四踏輪，踏起經隔二拋緯，故織出紋成斜現。其梭長一尺二寸，機織、羊種皆彼時歸夷傳來，（名姓再詳。）故至今織工皆其族類，中國無與也。凡綿羊剪毳，粗者為氈，細者為絨。氈皆煎燒沸湯投於其中搓洗，俟其粘合，以木板定物式，鋪絨其上，運軸趕成。凡氈絨白黑為本色，其餘皆染色。其氍毹、氆氌等名稱，皆華夷各方語所命。若最粗而為毯者，則駑馬諸料雜錯而成，非專取料於羊也。



天工開物   卷三



        彰施
    宋子曰：霄漢之間雲霞異色，閻浮之內花葉殊形。天垂象而聖人則之，以五彩彰施於五色，有虞氏豈無所用其心哉？飛禽眾而鳳則丹，走獸盈而麟則碧，夫林林青衣，望闕而拜黃朱也，其義亦猶是矣。老子曰：“甘受和，白受采。”世間絲、麻、裘、褐皆具素質，而使殊顏異色得以尚焉，謂造物不勞心者，吾不信也。

        諸色質料
    大紅色、（其質紅花餅一味，用烏梅水煎出。又用碱水澄數次，或稻稿灰代碱，功用亦同。澄得多次，色則鮮甚。染房討便宜者，先染蘆木打腳。凡紅花最忌沉、麝，袍服與衣香共收，旬月之間其色即毀。凡紅花染帛之後，若欲退轉，但浸濕所染帛，以碱水、稻灰水滴上數十點，其紅一毫收轉，仍還原質。所收之水藏於綠豆粉內，放出染紅，半滴不耗。染家以為秘訣，不以告人。）
    蓮紅、桃紅色、銀紅、水紅色、（以上質亦紅花餅一味，淺深分兩加減而成。是四色皆非黃繭絲所可為，必用白絲方現。）
    木紅色、（用蘇木煎水，入明礬、棓子。）
    紫色、（蘇木為地，青礬尚之。）
    赭黃色、（制未詳。）
    鵝黃色、（黃蘖煎水染，靛水蓋上。）
    金黃色、（蘆木煎水染，複用麻稿灰淋，碱水漂。）    
    茶褐色、（蓮子殼煎水染，複用青礬水蓋。）
    大紅官綠色、（槐花煎水染，藍淀蓋，淺深皆用明礬。）
    豆綠色、（黃蘖水染，靛水蓋。今用小葉莧藍煎水蓋者，名草豆綠，色甚鮮。）
    油綠色、（槐花薄染，青礬蓋。）
    天青色、（入靛缸淺染，蘇木水蓋。）
    蒲(葡)萄青色、（入靛缸深染，蘇木水深蓋。）
    蛋青色、（黃蘖水染，然後入靛缸。）
    翠藍、天藍（二色俱靛水分深淺。）
    玄色、（靛水染深青，蘆木、楊梅皮等分煎水蓋。又一法，將藍芽葉水浸，然後下青礬、棓子同浸，令布帛易朽。）
     月白草白二色、（俱靛水微染，今法用莧藍煎水，半生半熟染。）
    象牙色、（蘆木煎水薄染，或用黃土。）
    藕褐色。（蘇木水薄染，入蓮子殼，青礬水薄蓋。）
　　附：染包頭青色。（此黑不出藍靛，用栗殼或蓮子殼煎煮一日，漉起，然後入鐵砂、皂礬鍋內，再煮一宵即成深黑色。）
　　附：染毛青布色法。（布青初尚蕪湖千百年矣。以其漿碾成青光，邊方外國皆貴重之。人情久則生厭。毛青乃出近代，其法取松江美布染成深青，不復漿碾，吹乾，用膠水參豆漿水一過。先蓄好靛，名曰標缸。入內薄染即起，紅焰之色隱然。此布一時重用。

        藍澱
　  凡藍五種，皆可為澱。茶藍即菘藍，插根活；蓼藍、馬藍、吳藍等皆撒子生。近又出蓼藍小葉者，俗名莧藍，種更佳。
　　凡種茶藍法冬月割穫，將葉片片削下，入窖造澱。其身斬去上下，近根留數寸。薰乾，埋藏土內。春月燒淨山土使極肥鬆，然後用錐鋤，（其鋤勾末向身長八寸許。）刺土打斜眼，插入於內，自然活根生葉。其餘藍皆收子撒種畦圃中。暮春生苗，六月采實，七月刈身造澱。
　　凡造澱，葉者莖多者入窖，少者入桶與缸。水浸七日，其汁自來。每水漿一石下石灰五升，攪沖數十下，澱信即結。水性定時，澱沉於底。
    近來出產，閩人種山皆茶藍，其數倍於諸藍。山中結箬簍，輸入舟航。
    其掠出浮沫曬乾者曰靛花。凡靛入缸，必用稻灰水先和，每日手執竹棍攪動，不可計數，其最佳者曰標缸。

        紅花
    紅花場圃撒子種，二月初下種，若太早種者，苗高尺許即生蟲如黑蟻，食根立斃。凡種地肥者，苗高二三尺。每路打撅(橛)，縛繩橫闌，以備狂風拗折。若瘦地尺五以下者，不必為之。
　　紅花入夏即放綻，花下作梂匯，多刺，花出梂上。採花者必侵晨帶露摘取。若日高露旰，其花即已結閉成實，不可采矣。其朝陰雨無露，放花較少，旰摘無妨，以無日色故也，紅花逐日放綻，經月乃盡。
    入藥用者不必製餅。若入染家用者，必以法成餅然後用，則黃汁淨盡，而真紅乃現也。其子煎壓出油，或以銀箔貼扇面，用此油一刷，火上照乾，立成金色。

        造紅花餅法
    帶露摘紅花，搗熟，以水淘，布袋絞去黃汁。又搗，以酸粟或米泔清。又淘，又絞袋去汁，以青蒿覆一宿，捏成薄餅，陰乾收貯。染家得法[我朱孔揚]所謂猩紅也，（染紙吉禮用，亦必用製餅，不然全無色。）
        附:燕脂
    燕脂古造法以紫鉚(礦)染綿者為上，紅花汁及山榴花汁者次之。近濟寧路但取染殘紅花滓為之，值甚賤。其滓乾者名曰紫粉，丹青家或收用，染家則糟粕棄也。
        槐花
    凡槐樹十餘年後方生花實。花初試未開者曰槐蕊，綠衣所需，猶紅花之成紅也。取者張度與(籅)稠其下而承之。以水煮一沸，漉乾捏成餅，入染家用。既放之。花色漸入黃，收用者以石灰少許曬拌而藏之。


    
    天工開物   卷四



        粹精
    宋子曰：天生五穀以育民，美在其中，有黃裳之意焉。稻以糠為甲，麥以麩為衣，粟、粱、黍、稷毛羽隱然。播精而擇粹，其道寧終秘也。
    飲食而知味者，食不厭精。杵臼之利，萬民以濟，蓋取諸《小過》。為此者豈非人貌而天者哉？

        攻稻(擊禾 軋禾 風車 水碓 石碾 臼 碓 篩)
    凡稻刈獲之後，離稿取粒。束稿於手而擊取者半，聚稿於場而曳牛滾石以取者半。凡束手而擊者，受擊之物或用木桶，或用石板。收穫之時雨多霽少，田稻交濕，不可登場者，以木桶就田擊取。晴霽稻幹，則用石板甚便也。
    凡服牛曳石滾壓場中，視人手擊取者，力省三倍。但作種之穀，恐磨去殼尖，減削生機。故南方多種之家，場禾多借牛力，而來年作種者則寧向石板擊取也。
    凡稻最佳者九穰一秕，倘風雨不時，耘耔失節，則六穰四秕者容有之。凡去秕，南方盡用風車扇去；北方稻少，用揚法，即以揚麥、黍者揚稻，蓋不若風車之便也
　  凡稻去殼用礱，去膜用舂、用碾。然水碓主舂，則兼併礱功。燥乾之穀入碾亦省礱也。凡礱有二種：一用木為之，截木尺許，（質多用松。）斫合成大磨形，兩扇皆鑿縱斜齒，下合植笋穿貫上合，空中受穀。木礱攻米二千餘石，其身乃盡。凡木礱，穀不甚燥者入礱亦不碎，故入貢軍國，漕儲千萬，皆出此中也。
　　一土礱，析竹匡圍成圈，實潔淨黃土於內，上下兩面各嵌竹齒。上合篘空受穀，其量倍於木礱。穀稍滋濕者，入其中即碎斷。土礱攻米二百石，其身乃朽。凡木礱必用健夫，土礱即孱婦弱子可勝其任。庶民饔飧皆出此中也。
　　凡既礱，則風扇以去糠秕，傾入篩中團轉。穀未剖破者浮出篩面，重複入礱。凡篩大者圍五尺，小者平(半)之。大者其中心偃隆而起，健夫利用。小者弦高二寸，其中平窪，婦子所需也。
    凡稻米既篩之後，入臼而舂，臼亦兩種。八口以上之家堀地藏石臼其上，臼量大者容五斗，小者半之。橫木穿插碓頭，（碓嘴冶鐵為之，用醋滓合上。）足踏其末而舂之。不及則粗，太過則粉，精糧從此出焉。晨炊無多者，斷木為手杵，其臼或木或石，以受舂也。既舂以後，皮膜成粉，名曰細糠，以供犬豕之豢。荒歉之歲，人亦可食也。細糠隨風扇播揚分去，則膜塵淨而粹精見矣。
    凡水碓，山國之人居河濱者之所為也。攻稻之法省人力十倍，人樂為之。引水成功，即筒車灌田同一制度也。設臼多寡不一。值流水少而地窄者，或兩三臼。流水洪而地室寬者，即並列十臼無憂也。
    江南信郡，水碓之法巧絕。蓋水碓所愁者，埋臼之地卑則洪潦為患，高則承流不及。信郡造法，即以一舟為地，橛樁維之。築土舟中，陷臼於其上，中流微堰石樑，而碓已造成，不煩椓木壅坡之力也。又有一舉而三用者，激水轉輪頭，一節轉磨成面，二節運碓成米，三節引水灌於稻田，此心計無遺者之所為也。凡河濱水碓之國，有老死不見礱者，去糠去膜皆以臼相終始，惟風篩之法則無不同也。
　  凡碾，砌石為之，承藉、轉輪皆用石。牛犢、馬駒惟人所使，蓋一牛之力日可得五人。但入其中者，必極燥之穀，稍潤則碎斷也。

         攻麥(揚 磨 羅)
    凡小麥，其質為麵。蓋精之至者，稻中再舂之米；粹之至者，麥中重羅之麵也。
　　小麥收穫時，束稿擊取，如擊稻法。其去秕法北土用揚，蓋風扇流傳未遍率土也。凡揚不在宇下，必待風至而後為之。風不至，雨不收，皆不可為也。凡小麥既揚之後，以水淘洗塵垢淨盡，又複曬乾，然後入磨。
    凡小麥有紫、黃二種，紫勝於黃。凡佳者每石得麵一百二十斤，劣者損三分之一也。
　　凡磨大小無定形，大者用肥腱力牛曳轉，其牛曳磨時用桐殼掩眸，不然則眩暈。其腹繫桶以盛遺，不然則穢也。次者用驢磨，斤兩稍輕。又次小磨，則止用人推挨者。
　　凡力牛一日攻麥二石，驢半之。人則強者攻三斗，弱者半之。若水磨之法，其詳已載《攻稻》《水碓》中，制度相同，其便利又三倍於牛犢也。凡牛、馬與水磨，皆懸袋磨上，上寬下窄。貯麥數斗於中，溜入磨眼。人力所挨則不必也。
　　凡磨石有兩種，麵品由石而分。江南少粹白上面者，以石懷沙滓，相磨發燒，則其麩並破，故黑疵參和麵中，無從羅去也。江北石性冷膩，而產于池郡之九華山者，美更甚。以此石製磨，石不發燒，其麩壓至扁秕之極不破，則黑疵一毫不入，而麵成至白也。凡江南磨二十日即斷齒，江北者經半載方斷。南磨破麩得麪百斤，北磨只得八十斤，故上面之值增十之二，然麵筋、小粉皆從彼磨出，則衡數已足，得值更多焉。
　　凡麥經磨之後，幾番入羅，勤者不厭重複。羅匡之底用絲織羅地絹為之。湖絲所織者，羅麵千石不損，若他方黃絲所為，經百石而已朽也。凡麵既成後，寒天可經三月，春夏不出二十日則郁壞。為食適口，貴及時也。
　　凡大麥則就舂去膜，炊飯而食，為粉者十無一焉。蕎麥則微加舂杵去衣，然後或舂或磨以成粉而後食之。蓋此類之視小麥，精粗貴賤大徑庭也。

        攻黍，稷，粟，梁，麻，菽
    凡攻治小米，揚得其實，舂得其精，磨得其粹。風揚、車扇而外，簸法生焉。其法篾織為圓盤，鋪米其中，擠勻揚播。輕者居前，揲棄地下；重者在後，嘉實存焉。
    凡小米舂、磨、揚、播製器，已詳《稻》、《麥》之中。唯小碾一製在《稻》、《麥》之外。北方攻小米者，家置石墩，中高邊下，邊沿不開槽。鋪米墩上，婦子兩人相向，接手而碾之。其碾石圓長如牛趕石，而兩頭插木柄。米墮邊時，隨手以小篲掃上。家有此具，杵臼竟懸也。
    凡胡麻刈穫，於烈日中曬乾，束為小把，兩手執把相擊。麻粒綻落，承藉以簟席也。凡麻篩與米篩小者同形，而目密五倍。麻從目中落，葉殘角屑皆浮篩上而棄之。
　　凡豆菽刈穫，少者用枷，多而省力者仍鋪場，烈日曬乾，牛曳石趕而壓落之。凡打豆枷，竹木竿為柄，其端錐圓眼，拴木一條長三尺許，鋪豆於場，執柄而擊之。
　　凡豆擊之後，用風扇揚去莢葉，篩以繼之，嘉實灑然入稟矣。是故，舂磨不及麻，磑，碾不及菽也。



天工開物   卷五



        作鹹
宋子曰：天有五氣，是生五味。潤下作鹹，王訪箕子而首聞其義焉。口之於味也，辛酸甘苦，經年絕一無恙。獨食鹽，禁戒旬日，則縛雞勝匹，倦怠懨然。豈非“天一生水”，而此味為生人生氣之源哉？四海之中，五服而外，為蔬為穀，皆有寂滅之鄉，而斥鹵則巧生以待。孰知其所已然。

        鹽產
    凡鹽產最不一，海、池、井、土、崖、砂石，略分六種，而東夷樹葉，西戎光明不與焉。赤縣之內，海鹵居十之八，而其二為井、池、土碱。或假人力，或由天造。總之，一經舟車窮窘，則造物應付出焉。

         海水鹽
    凡海水自具鹹質，海濱地高者名潮墩，下者名草蕩，地皆產鹽。
    同一海鹵傳神，而取法則異。一法，高堰地，潮波不沒者，地可種鹽。種戶各有區畫經界，不相侵越。度詰朝無雨，則今日廣布稻麥稿灰及蘆茅灰寸許於地上，壓使平勻。明晨露氣沖騰，則其下鹽茅勃發，日中晴霽，灰、鹽一併掃起淋煎。一法，潮波淺被地，不用灰壓。候潮一過，明日天晴，半日曬出鹽霜，疾趨掃起煎煉。一法，逼海潮深地，先掘深坑，橫架竹木，上鋪席葦，又鋪沙於葦席上。俟潮滅頂沖過，鹵氣由沙滲下坑中，撤去沙、葦，以燈燭之，鹵氣沖燈即滅，取鹵水煎煉。總之功在晴霽，若淫雨連旬，則謂之鹽荒。
    又淮場地面，有日曬自然生霜如馬牙者，謂之大曬鹽。不由煎煉，掃起即食。海水順風飄來斷草，勾取煎煉名蓬鹽。
    凡淋煎法，掘坑二個，一淺一深。淺者尺許，以竹木架蘆席於上，將掃來鹽料（不論有灰無灰，淋法皆同）鋪於席上。四圍隆起作一堤壋形，中以海水灌淋，滲下淺坑中。深者深七八尺，受淺坑所淋之汁，然後入鍋煎煉。
　  凡煎鹽鍋古謂之牢盆，亦有兩種制度。其盆周闊數丈，徑亦丈許。用鐵者以鐵打成葉片，鐵釘栓合，其底平如盂，其四周高尺二寸，其合縫處一以鹵汁結塞，永無隙漏。其下列灶燃薪，多者十二，三眼，少者七，八眼，共煎此盤。南海有編竹為者，將竹編成闊丈深尺，糊以蜃灰，附於釜背。火燃釜底，滾沸延及成鹽。亦名鹽盆，然不若鐵葉鑲成之便也。凡煎鹵未即凝結，將皂角椎碎，和粟米糠二味，鹵沸之時，投入其中攪和，鹽即頃刻結成。蓋皂角結鹽，猶石膏之結腐也。
    凡鹽，淮揚場者，質重而黑。其他質輕而白。以量較之。淮場者一升重十兩，則廣、浙、長蘆者，只重六七兩。
    凡蓬草鹽不可常期，或數年一至，或一月數至。
    凡鹽見水即化，見風即鹵，見火愈堅。凡收藏不必用倉廩，鹽性畏風不畏濕，地下疊稿三寸，任從卑濕無傷。周遭以土磚泥隙，上蓋茅草尺許，百年如故也。

        池鹽
    凡池鹽，宇內有二，一出寧夏，供食邊鎮；一出山西解池，供晉、豫諸郡縣。解池界安邑、猗氏、臨晉之間，其池外有城堞，周遭禁御。池水深聚處，其色綠沉。土人種鹽者，池傍耕地為畦隴，引清水入所耕畦中，忌濁水，參入即淤澱鹽脈。
    凡引水種鹽，春間即為之，久則水成赤色。待夏秋之交，南風大起，則一宵結成，名曰顆鹽，即古志所謂大鹽也。以海水煎者細碎，而此成粒顆，故得大名。其鹽凝結之後，掃起即成食味。種鹽之人。積掃一石交官，得錢數十文而已。
    其海豐、深州，引海水入池曬成者，凝結之時，掃食不加人力，與解鹽同。但成鹽時日，與不借南風則大異也。

         井鹽
    凡滇、蜀兩省遠離海濱，舟車艱通，形勢高上，其鹹脈即韞藏地中。
    凡蜀中石山去河不遠者，多可造井取鹽。鹽井周圍不過數寸，其上口一小盂覆之有餘，深必十丈以外乃得鹵信，故造井功費甚難。其器冶鐵錐，如碓嘴形，其尖使極剛利，向石山舂鑿成孔。其身破竹纏繩，夾懸此錐。每舂深入數尺，則又以竹接其身，使引而長。初入丈許，或以足踏錐稍(梢)，如舂米形。太深則用手捧持頓下。所舂石成碎粉，隨以長竹接引，懸鐵盞挖之而上。大抵深者半載，淺者月餘，乃得一井成就。蓋井中空闊，則鹵氣遊散，不克結鹽故也。
    井及泉後，擇美竹長丈者，鑿淨其中節，留底不去。其喉下安消息，吸水入筒，用長緪繫竹沉下，其中水滿。井上懸桔槔、轆轤諸具，製盤駕牛。牛曳盤轉，轆轤絞緪，汲水而上。入於釜中煎煉，（只用中釜，不用牢盆。）頃刻結鹽，色成至白。
　　西川有火井，事奇甚。其井居然冷水，絕無火氣，但以長竹剖開去節，合縫漆布，一頭插入井底，其上曲接，以口緊對釜臍，注鹵水釜中。只見火意烘烘，水即滾沸。啟竹而視之，絕無半點焦炎意。未見火形而用火神，此世間大奇事也，凡川、滇，鹽井逃課掩蓋至易，不可窮詰。

        末鹽
    凡地碱煎鹽，除并州末鹽外，長蘆分司地土人，亦有刮削煎成者，帶雜黑色，味不甚佳。

         崖鹽
    凡西省階、鳳等州邑，海井交窮。其岩穴自生鹽，色如紅土，恣人刮取，不假煎煉。



天工開物  卷六



        甘嗜
　 宋子曰：氣至於芳，色至於靘，味至於甘，人之大欲存焉。芳而烈，靘而絕，甘而甜，則造物有尤異之思矣。世間作甘之味，什八產於草木，而飛蟲竭力爭衡，採取百花，釀成佳味，使草木無全功。孰主張是而頤養遍於天下哉？

        蔗種
    凡甘蔗有二種，產繁閩、廣間，他方合併，得其什一而已。似竹而大者為果蔗，截斷生啖，取汁適口，不可以造糖。似荻而小者為糖蔗，口啖即棘傷唇舌，人不敢食，白霜、紅砂皆從此出。凡蔗古來中國不知造糖，唐大曆間，西僧鄒和尚游蜀中遂寧，始傳其法。今蜀中種盛，亦自西域漸來也。
　　凡種荻蔗，冬初霜將至，將蔗斫伐，去杪梢與根，埋藏土內。（土忌窪聚水濕處。）雨水前五六日，天色晴明即開出，去外殼，斫斷約五六寸，以兩個節為率。密佈地上，微以土掩之，頭尾相枕，若魚鱗然。兩芽平放，不得一上一下，致芽向土難發。芽長一二寸，頻以清糞水澆之，俟長六七寸，鋤起分栽。
　　凡栽蔗必用夾沙土，河濱洲土為第一。試驗土色，掘坑尺五許，將沙土入口嘗味，味苦者不可栽蔗。凡洲土近深山上流河濱者，即土味甘，亦不可種。蓋山氣凝寒，則他日糖味亦焦苦。去山四五十裡，平陽洲土擇佳而為之。（黃泥腳地毫不可為。）
　　凡栽蔗治畦，行闊四尺，犁溝深四寸。蔗栽溝內，約七尺列三叢，掩土寸許，土太厚則芽發稀少也。芽發三，四個或六，七個時，漸漸下土，遇鋤耨時加之。加土漸厚，則身長根深，庶免欹倒之患。
    凡鋤耨不厭勤過，澆糞多少視土地肥磽。長至一二尺，則將胡麻或芒薹枯浸和水灌，灌肥欲施行內。高二三尺則用牛進行內耕之。半月一耕，用犁一次墾土斷傍根，一次掩土培根，九月初培土護根，以防斫後霜雪。

        蔗品
　  凡荻蔗造糖，有凝冰、白霜、紅砂三品。糖品之分，分於蔗漿之老嫩。凡蔗性至秋漸轉紅黑色，冬至以後，由紅轉褐，以成至白。五嶺以南無霜國土，蓄蔗不伐以取糖霜。若韶雄以化(北)，十月霜侵，蔗質遇霜即殺，其身不能久待以成白色，故速伐以取紅糖也。凡取紅糖，窮十日之力而為之。十日以前，其漿尚未滿足，十日以後，恐霜氣逼侵，前功盡棄。故種蔗十畝之家，即製車釜一副，以供急用。若廣南無霜，遲早惟人也。

        造糖
　  凡造糖車，製用橫板二片，長五尺，厚五寸，闊二尺，兩頭鑿眼安柱，上笋出少許，下笋出版(板)二，三尺，埋築土內，使安穩不搖。上板中鑿二眼，並列巨軸兩根，（木用至堅重者。）軸木大七尺圍方妙。兩軸一長三尺，一長四尺五寸，其長者出笋安犁擔。擔用屈木，長一丈五尺，以便駕牛團轉走。軸上鑿齒分配雌雄，其合縫處須直而圓，圓而縫合。夾蔗於中，一軋而過，與棉花趕車同義。蔗過漿流，再拾其滓，向軸上鴨嘴扱入，再軋，又三軋之，其汁盡矣，其滓為薪。其下板承軸鑿眼，只深一寸五分，使軸腳不穿透，以便板上受汁也。其軸腳嵌安鐵錠於中，以便捩轉。
　　凡汁漿流板有槽，梘汁入於缸內。每汁一石下石灰五合於中。凡取汁煎糖，並列三鍋如“品”字，先將稠汁聚入一鍋，然後逐加稀汁兩鍋之內。若火力少束薪，其糖即成頑糖，起沫不中用。

        造白糖
　  凡閩、廣南方經冬老蔗，用車同前法。苲汁入缸，看水花為火色。其花煎至細嫩，如煮羹沸，以手捻試，粘手則信來矣。此時尚黃黑色，將桶盛貯，凝成黑沙。然後以瓦溜（教陶家燒造）置缸上。其溜上寬下尖，底有一小孔，將草塞住，傾桶中黑沙於內。待黑沙結定，然後去孔中塞草，用黃泥水淋下。其中黑滓入缸內，溜內盡成白霜。最上一層厚五寸許，潔白異常，名曰洋糖，（西洋糖絕白美，故名。）下者稍黃褐。
    造冰糖者，將洋糖煎化，蛋青澄去浮滓，候視火色。將新青竹破成篾片，寸斬撒入其中。經過一霄，即成天然冰塊。
    造獅、象、人物等，質料精粗由人。
    凡白糖有五品，石山為上，團枝次之，甕鑒次之，小顆又次，沙腳為下。

        附 造獸糖
    凡造獸糖者，每巨釜一口，受糖五十斤。其下發火慢煎，火從一角燒灼，則糖頭滾旋而起。若釜心發火，則盡盡沸溢於地。每釜用雞子三個，去黃取青，入冷水五升化解。逐匙滴下用火糖頭之上，則浮漚黑滓盡起水面，以笊籬撈去，其糖清白之甚。然後打入銅銚，下用自風慢火溫之，看定火色然後入模。凡獅象糖模，兩合如瓦為之，杓瀉糖入，隨手覆轉傾下。模冷糖燒，自有糖一膜靠模凝結，名曰享糖，華宴用之。

         蜂蜜
    凡釀蜜蜂普天皆有，唯蔗盛之鄉則蜜蜂自然減少。蜂造之蜜出山岩土穴者十居其八，而人家招蜂造釀而割取者，十居其二也。凡蜜無定色，或青或白，或黃或褐，皆隨方土花性而變。如菜花蜜、禾花蜜之類，百千其名不止也。
　　凡蜂不論於家於野，皆有蜂王。王之所居，造一臺如桃大，王之子世為王。王生而不採花，每日群蜂輪值，分班採花供王。王每日出遊兩度，（春夏造蜜時。）遊則八蜂輪值以待。蜂王自至孔隙口，四蜂以頭頂腹，四蜂傍翼飛翔而去，遊數刻而返，翼頂如前。
　　畜家蜂者或懸桶簷端，或置箱牖下，皆錐圓孔眼數十，俟其進入。凡家人殺一蜂二蜂皆無恙，殺至三蜂則群起螫人，謂之蜂反。凡蝙蝠最喜食蜂，投隙入中，吞噬無限。殺一蝙蝠懸於蜂前，則不敢食，俗謂之梟令。凡家蓄蜂，東鄰分而之西舍，必分王之子去而為君，去時如鋪扇擁衛。鄉人有撒糟香而招之者。
　　凡蜂釀蜜，造成蜜脾，其形鬣鬣然。咀嚼花心汁，吐積而成。潤以人小遺，則甘芳並至，所謂臭腐神奇也。凡割脾取蜜，蜂子多死其中。其底則為黃蠟。凡深山崖石上有經數載未割者，其蜜已經時自熟，土人以長竿刺取，蜜即流下。或未經年而攀緣可取者，割煉與家蜜同也。土穴所釀多出北方，南方卑濕，有崖蜜而無穴蜜。凡蜜脾一斤煉取十二兩。西北半天下，蓋與蔗漿分勝云。

       飴餳
    凡飴餳，稻、麥、黍、粟皆可為之。《洪範》云：“稼穡作甘。”及此乃窮其理。其法用稻麥之類浸濕，生芽暴乾，然後煎煉調化而成。色以白者為上，赤色者名曰膠飴，一時宮中尚之，含於口內即溶化，形如琥珀。南方造餅餌者謂飴餳為小糖，蓋對蔗漿而得名也。飴餳人巧千方，以供甘旨，不可枚述。惟尚方用者名“一窩絲”，或流傳後代不可知也。



天工開物   卷七



       陶埏
    宋子曰：水火既濟而土合。萬室之國，日勤千人而不足，民用亦繁矣哉。上棟下室以避風雨，而瓴建焉。王公設險以守其國，而城垣雉堞，寇來不可上矣。泥甕堅而醴酒欲清，瓦登潔而醯醢以荐。商周之際，俎豆以木為之，毋亦質重之思耶。后世方土效靈，人工表異，陶成雅器，有素肌玉骨之象焉。掩映几筵，文明可掬，豈終固哉？

        瓦
    凡埏泥造瓦，掘地二尺餘，擇取無沙粘土而為之。百里之內必產合用土色，供人居室之用。凡民居瓦，形皆四合分片，先以圓桶為模骨，外畫四條界。調踐熟泥，疊成高長方條。然後用鐵線弦弓，線上空三分，以尺限定，向泥不平戛一片，似揭紙而起，周包圓桶之上。待其稍幹，脫模而出，自然裂為四片。凡瓦大小古無定式，大者縱橫八九寸，小者縮十之三。室宇合溝中，則必需其最大者，名曰溝瓦，能承受淫雨，不溢漏也。
　  凡坯既成，乾燥之後，則堆積窰中，燃薪舉火，或一晝夜或二晝夜，視窯中多少為熄火久暫。澆水轉銹（音右）與造磚同法。其垂於簷端者有滴水，不於脊沿者有雲瓦，瓦掩覆脊者有抱同，鎮脊兩頭者有鳥獸諸形象，皆人工逐一做成，載於窰內，受水火而成器則一也。
　　若皇家宮殿所用，大異於是。其製為琉璃瓦者，或為板片，或為宛筒。以圓竹與斫木為模，逐片成造，其土必取於太平府（舟運三千里，方達京師，參沙之偽，雇役擄舡之擾，害不可極。即承天皇陵亦取於此，無人議正）造成。先裝入琉璃窯內，每柴五千斤澆瓦百片。取出，成色以無名異、棕櫚毛等煎汁塗染成綠黛，赭石、松香、蒲草等塗染成黃。再入別窰，減殺薪火，逼成琉璃寶色。外省親王殿與仙佛宮觀間亦為之，但色料各有，譬合採取，不必盡同，民居則有禁也。

        磚
　  凡埏泥造磚，亦掘地驗辨土色，或藍，或白，或紅，或黃，（閩、廣多紅泥，藍者名善泥，江、浙居多。）皆以粘而不散、粉而不沙者為上。汲水滋土，人逐數牛錯趾，踏成稠泥，然後填滿木匡之中，鐵線弓戛平其面，而成坯形。
    凡郡邑城雉民居垣牆所用者，有眠磚、側磚兩色。眠磚方長條，砌城郭與民人饒富家，不惜工費直壘而上。民居算計者，則一眠之上，施側磚一路，填土礫其中以實之，蓋省嗇之義也。凡牆磚而外，甃地者名曰方墁磚。榱桶(桷)上用以承瓦者，曰楻板磚。圓鞠小橋樑與圭門與窀穸墓穴者曰刀磚，又曰鞠磚。凡刀磚削狹一偏面，相靠擠緊，上砌成圓，車馬踐壓，不能損陷。
　　造方墁磚，泥入方匡中，平板蓋面，兩人足立其上，研轉而堅固之，澆成效用。石工磨斫四沿，然後甃地。刀磚之直視牆磚稍溢一分，楻板磚則積十以當牆磚之一，方墁磚則一以敵牆磚之十也。
　　凡磚成坯之後，裝入窰中，所裝百鈞則火力一晝夜，二百鈞則倍時而足。凡燒磚有柴薪窰，有煤炭窰。用薪者出火成青黑色，用煤者出火成白色。凡柴薪窰，巔上偏側鑿三孔以出煙，火足止薪之候，泥固塞其孔，然後使水轉銹。凡火候少一兩，則銹色不光，少三兩，則名嫩火磚。本色雜現，他日經霜冒雪，則立成解散，仍還土質。火候多一兩，則磚面有裂紋，多三兩，則磚形縮小拆裂，屈曲不伸，擊之如碎鐵然，不適於用。巧用者以之埋藏土內為牆腳，則亦有磚之用也。凡觀火候，從窰門透視內壁，土受火精，形神搖盪，若金銀熔化之極然，陶長辨之。
    凡轉銹之法，窰巔作一平田樣，四圍稍弦起，灌水其土(上)。磚瓦百鈞，用水四十石。水神透入土膜之下，與火意相感而成。水火既濟，其質千秋矣。若煤炭窰視柴窰深欲倍之，其上圓鞠漸小，並不封頂。其內以煤造成尺五徑闊餅，每煤一層，隔磚一層，葦薪墊地發火。
　　若皇居所用磚，其大者廠在臨清，工部分司主之。初名色有副磚、券磚、平身磚、望板磚、斧刃磚、方磚之類，後革去半。運至京師，每漕舫搭四十塊，民舟半之。又細料方磚，以甃正殿者，則由蘇州造解。其琉璃磚，色料已載《瓦》款。取薪台基廠，燒由黑窰云。

        罌甕
    凡陶家為缶屬，其類百千。大者缸甕，中者缽孟，小者瓶罐，款製各從方土，悉數之不能。造此者，必為圓而不方之器。試土尋泥之後，仍製陶車旋盤。工夫精熟者，視器大小掐泥，不甚增多少，兩人扶泥旋轉，一掐而就。其朝廷所用龍鳳缸（窯在真定曲陽，與揚州儀真）與南直花缸，則厚積其泥，以俟雕鏤，作法全不相同，故其值或百倍或五十倍也。
　　凡罌缶有耳嘴者皆另為合，上以銹水塗沾。陶器皆有底，無底者，則陝以西炊甑用瓦不用木也。凡諸陶器，精者中外皆過銹(釉)，粗者或銹(釉)其半體。惟沙盆齒缽之類，其中不銹，存其粗澀，以受研擂之功。沙鍋沙罐不銹，利於透火性，以熟烹也。
    凡銹質料隨地而生，江、浙、閩、廣，用者蕨藍草一味。其草乃居民供灶之薪，長不過三尺，枝葉似杉木，勒而不棘人。（其名數十，各地不同。）陶家取來燃灰，布袋灌水澄濾，去其粗者，取其絕細。每灰二碗，參以紅土泥水一碗，攪令極勻，蘸塗坯上，燒出自成光色。北方未詳用何物。蘇州黃罐油，亦別有料。惟上用龍鳳器，則仍用松香與無名異也。
　  凡瓶窰燒小器，缸窰燒大器。山西、浙江省分缸窰、瓶窰，餘省則合一處為之。凡造敞口缸，旋成兩截，接合處以木椎內外打緊匝口、壜甕亦兩截，接合不便用椎，預於別窯燒成瓦圈，如金剛圈形，托印其內，外以木椎打緊，土性自合。
    凡缸、瓶窯不於平地，必於斜阜山岡之上，延長者或二三十丈，短者亦十餘丈，連接為數十窰，皆一窰高一級。蓋依傍山勢，所以驅流水濕滋之患，而火氣又循級透上。其數十方成陶者，其中苦無重值物，合併眾力眾資而為之也。其窰鞠成之後，上鋪覆以絕細土，厚三寸許。窰隔五尺許，則透煙窗，窰門兩邊相向而開。裝物以至小器，裝載頭一低窯，絕大缸甕裝在最末尾高窰。發火先從頭一低窯起，兩人對面交看火色。大抵陶器一百三十斤，費薪百斤。火候足時，掩閉其門，然後次發第二火。以次結竟至尾云。

        白瓷 青瓷
　  凡白土曰堊土，為陶家精美器用。中國出惟五六處，北則真定定州、平涼華亭、太原平定、開封禹州，南則泉郡德化、（土出永定，窰在德化。）徽郡婺源、祁門。（他處白土陶範不粘，或以掃壁為墁。）德化窰惟以燒造瓷仙、精巧人物、玩器，不適實用；真、開等郡瓷窰所出，色或黃滯無寶光，合併數郡不敵江西饒郡產。浙省處州麗水、龍泉兩邑，燒造過釉杯碗，青黑如漆，名曰處窯，宋、元時龍泉華琉山下，有章氏造窰，出款貴重，古董行所謂哥窰器者即此。若夫中華四裔，馳名獵取者，皆饒郡浮梁景德鎮之產也。
    此鎮從古及今為燒器地，然不產白土。土出婺源、祁門兩山：一名高梁山，出粳米土，其性堅硬；一名開化山，出糯米土，其性粢軟。兩土和合，瓷器方成。其土作成方塊，小舟運至鎮。造器者將兩土等分入臼，舂一日，然後入缸水澄，其上浮者為細料，傾跌過一缸，其下沉底者為粗料。細料缸中再取上浮者，傾過為最細料，沉底者為中料。既澄之後，以磚砌方長塘，逼靠火窰，以借火力。傾所澄之泥於中吸乾，然後重用清水調和造坯。
　　凡造瓷坯有兩種，一曰印器，如方圓不等瓶甕爐盒之類，御器則有瓷屏風、燭臺之類。先以黃泥塑成模印，或兩破，或兩截，亦或囫圇。然後埏白泥印成，以銹水塗合其縫，澆出時自圓成無隙。一曰圓器，凡大小億萬杯盤之類，乃生人日用必需，造者居十九，而印器則十一。造此器坯，先製陶車。車豎直木一根，埋三尺入土內，使之安穩，上高二尺許，上下列圓盤，盤沿以短竹棍撥運旋轉，盤頂正中用檀木刻成盔頭，帽其上。凡造杯盤無有定形模式，以兩手棒泥盔帽之上，旋盤使轉，拇指剪去甲，按定泥底，就大指薄旋而上，即成一杯碗之形。（初學者任從作廢，破坯取泥再造。）功多業熟，即千萬如出一範。凡盔帽上造小坯者，不必加泥，造中盤、大碗則增泥大其帽，使乾燥而後受功。凡手指旋成坯後，覆轉用盔帽一印，微曬留滋潤，又一印，曬成極白乾，入水一汶，漉上盔帽，過利刀二次，（過刀時手脈微振，燒出即成雀口。）然後補整碎缺，就車上旋轉打圈。圈後或畫或書字，畫後噴水數口，然後過銹。
　　凡為碎器與千鐘粟與褐色杯等，不用青料。欲為碎器，利刀過後，日曬極熱。入清水一蘸而起，燒出自成裂紋。千鐘粟則銹漿捷點，褐色則老茶葉煎水一抹也。（古碎器，日本國極珍重，真者不惜千金。古香爐碎器不知何代造，底有鐵釘，其釘掩光色不鏽。）
　　凡饒鎮白瓷銹，用小港嘴泥漿和桃竹葉灰調成，似清泔汁，（泉郡瓷仙用松毛水調泥漿，處郡青瓷銹，未詳所出。）盛於缸內。凡諸器過銹，先蕩其內，外邊用指一蘸塗弦，自然流遍。凡畫碗青料總一味無名異。（漆匠煎油，亦用以收火色。）此物不生深土，浮生地面，深者掘下三尺即止，各省直皆有之。亦辨認上料、中料、下料，用時先將炭火從紅煆過。上者出火成翠毛色，中者微青，下者近土褐。上者每斤煆出只得七兩，中下者以次縮減。如上品細料器及御器龍鳳等，皆以上料畫成，故其價每石值銀二十四兩，中者半之，下者則十之三而已。
　  凡饒鎮所用，以衢、信兩郡山中者為上料，名曰浙料，上高諸邑者為中，豐城諸處者為下也。凡使料煆過之後，以乳缽極研，（其缽底留粗，不轉銹。）然後調畫水。調顏時色如皂，入火則成青碧色。凡將碎器為紫霞色杯者，用胭脂打濕，將鐵線紐一兜絡，盛碎器其中，炭火炙熱，然後以濕胭脂一抹即成。凡宣紅器乃燒成之後出火，另施工巧微炙而成者，非世上殊砂能留紅質於火內也。（宣紅元末已失傳。正德中歷試復造出。）
　　凡瓷器經畫過銹之後，裝入匣缽。（裝時手拿微重，後日燒出，即成坳口，不復周正。）缽以粗泥造，其中一泥餅托一器，底空處以沙實之。大器一匣裝一個，小器十餘共一匣缽。缽佳者裝燒十餘度，劣者一二次即壞。凡匣缽裝器入窰，然後舉火。其窰上空十二圓眼，名曰天窗。火以十二時辰為足。先發門火十個時，火力從下攻上，然後天窗擲柴燒兩時，火力從上透下。器在火中，其軟如棉絮，以鐵叉取一以驗火候之足。辨認真足，然後絕薪止火。共計一坯工力，過手七十二，方克成器，其中微細節目尚不能盡也。

        附 窰變 回青
    正德中，內使監造御器。時宣紅失傳不成，身家俱喪。一人躍入自焚。托夢他人造出，竟傳窰變，好異者遂妄傳燒出鹿、象諸異物也。
    又回青乃西域大青，美者亦名佛頭青。上料無名異出火似之，非大青能入洪爐存本色也



天工開物   卷八



        冶鑄
    宋子曰：首山之採，肇自軒轅，源流遠矣哉。九牧貢金，用襄禹鼎，從此火金功用，日異而月新矣。
    夫金之生也，以土為母，及其成形而效用於世也，母模子肖，亦猶是焉。精，粗，巨，細之間，但見鈍者司舂，利者司墾，薄其身以媒合水火而百姓繁，虛其腹以振蕩空靈而八音起。愿者肖仙梵之身，而塵凡有至象。巧者奪上清之魄，而海宇遍流泉，即屈指唱籌，豈能悉數！要之，人力不至於此。

        鼎
    凡鑄鼎，唐虞以前不可考。唯禹鑄九鼎，則因九州貢賦壤則已成，入貢方物歲例已定，疏浚河道已通，禹貢業已成書。恐後世人君增賦重斂，後代侯國冒貢奇淫，後日治水之人不由其道，故鑄之於鼎。不如書籍之易去，使有所遵守，不可移易，此九鼎所為鑄也。年代久遠，末學寡聞，如蠙珠、暨魚、狐狸、織皮之類，皆其刻畫於鼎上者，或漫滅改形，亦未可知，陋者遂以為怪物。故《春秋傳》有使知神奸、不逢魑魅之說也。此鼎入秦始亡。而春秋時郜大鼎、莒二方鼎，皆其列國自造，即有刻畫，必失禹貢初旨。此但存名為古物，後世圖籍繁多，百倍上古，亦不復鑄鼎，特並志之。

        鐘
　  凡鐘為金樂之首，其聲一宣，大者聞十里，小者亦及里之餘。故君視朝、官出署，必用以集眾，而鄉飲酒禮，必用以和歌，梵宮仙殿，必用以明揖謁者之誠，幽起鬼神之敬。
　　凡鑄鐘，高者銅質，下者鐵質。今北極朝鐘，則純用響銅，每口共費銅四萬七千斤、錫四千斤、金五十兩、銀一百二十兩於內。成器亦重二萬斤，身高一丈一尺五寸，雙龍蒲牢高二尺七寸，口徑八尺，則今朝鐘之制也。
　　凡造萬鈞鐘與鑄鼎法同，掘坑深丈幾尺，燥築其中如房舍，埏泥作模骨，其模骨用石灰三和土築，不使有絲毫隙拆。乾燥之後，以牛油、黃蠟附其上數寸。油蠟分兩：油居什八，蠟居什二，其上高蔽抵晴雨。（夏月不可為，油不凍結。）油蠟墁定，然後雕鏤書文、物象，絲髮成就。然後舂篩絕細土與炭末為泥，塗墁以漸而加厚至數寸，使其內外透體乾堅，外施火力炙化其中油蠟，從口上孔隙熔流淨盡，則其中空處即鐘鼎托體之區也。凡油蠟一斤虛位，填銅十斤。塑油時盡油十斤，則備銅百斤以俟之。
    中既空淨，則議熔銅。凡火銅至萬鈞，非手足所能驅使。四面築爐，四面泥作槽道，其道上口承接爐中，下口斜低以就鐘鼎入銅孔，槽傍一齊紅炭熾圍。洪爐熔化時，決開槽梗，（先泥土為梗塞住。）一齊如水橫流，從槽道中梘注而下，鐘鼎成矣。凡萬鈞鐵鐘與爐、釜，其法皆同，而塑法則由人省嗇也。
    若千斤以內，者則不須如此勞費，但多捏十數鍋爐。爐形如箕，鐵條作骨，附泥做就。其下先以鐵片圈筒直透作兩孔，以受杠穿。其爐墊於土墩之上，各爐一齊鼓鞴熔化。化後以兩杠穿爐下，輕者兩人，重者數人抬起，傾注模底孔中。甲爐既傾，乙爐疾繼之，丙爐又疾繼之，其中自然粘合。若相承迂緩，則先入之質欲凍，後者不粘，衅所由生也。
　  凡鐵鐘模不重費油蠟者，先埏土作外模，剖破兩邊形，或為兩截，以子口串合，翻刻書文於其上。內模縮小分寸，空其中體，精算而就。外模刻文後，以牛油滑之，使他日器無粘欖，然後蓋上，泥合其縫而受鑄焉。巨磬、雲板，法皆仿此。

       釜
    凡釜儲水受火，日用司命繫焉。鑄用生鐵或廢鑄鐵器為質。大小無定式，常用者，徑口二尺為率，厚約二分。小者徑口半之，厚薄不減。其模內外為兩層，先塑其內，俟久日乾燥，合釜形分寸於上，然後塑外層蓋模。此塑匠最精，差之毫釐則無用。

　　模既成就乾燥，然後泥捏冶爐，其中如釜，受生鐵於中，其爐背透管通風，爐面捏嘴出鐵。一爐所化約十釜、二十釜之料。鐵化如水，以泥固純鐵柄杓從嘴受注。一杓約一釜之料，傾注模底孔內，不俟冷定，即揭開蓋模，看視罅綻未周之處。此時釜身尚通紅未黑，有不到處即澆少許於上補完，打濕草片按平，若無痕跡。凡生鐵初鑄釜，補綻者甚多，唯廢破釜鐵熔鑄，則無複隙漏。（朝鮮國俗，破釜必棄之山中，不以還爐。）
    凡釜既成後，試法以輕杖敲之，響聲如木者佳，聲有差響則鐵質未熟之故，他日易為損壞。海內叢林大處，鑄有千僧鍋者，煮糜受米二石，此真癡物云。

        像
　  凡鑄仙佛銅像，塑法與朝鐘同。但鐘鼎不可接，而像則數接為之，故寫時為力甚易，但接模之法，分寸最精云。

        炮
　  凡鑄炮，西羊(洋)、紅夷、佛郎機等用熟銅造，信炮、短提銃等用生熟銅兼半造，襄陽、盞口、大將軍、二將軍等用鐵造。

        鏡
    凡鑄鏡，模用灰沙，銅用錫和。（不用倭鉛。）《考工記》亦云：“金錫相半謂之鑒、燧之劑。”開面成光，則水銀附體而成，非銅有光明如許也。唐開元宮中鏡，盡以白銀與銅等分鑄成，每口值銀數兩者以此故。朱砂斑點乃金銀精華發現。（古爐有入金於內者。）我朝宣爐，亦緣某庫偶災，金銀雜銅錫化作一團，命以鑄爐。（真者錯現金色。）唐鏡、宣爐，皆朝廷盛世物也。

        錢
    凡鑄銅為錢以利民用，一面刊國號通寶四字，工部分司主之。凡錢通利者，以十文抵銀一分值。其大錢當五、當十，其弊便於私鑄，反以害民，故中外行而輒不行也。
　　凡鑄錢每十斤，紅銅居六七，倭鉛（京中名水錫）居四，三，此等分大略。倭鉛每見烈火必耗四分之一。我朝行用錢高色者，唯北京寶源局黃錢與廣東高州爐青錢，（高州錢行盛漳，泉路。）其價一文，敵南直江、浙等二文。黃錢又分二等，四火銅所鑄曰金背錢，二火銅所鑄曰火漆錢。
　　凡鑄錢熔銅之罐，以絕細土末（打碎乾土磚妙）和炭末為之。（京爐用牛蹄甲，未詳何作用，）罐料十兩，土居七而炭居三，以炭灰性暖，佐土使易化物也。罐長八寸，口徑二寸五分。一罐約載銅、鉛十斤，銅先入化，然後投鉛，洪爐扇合，傾入模內。
　　凡鑄錢模以木四條為空匡。（木長一尺一寸，闊一寸二分。）土炭末篩令極細，填實框中，微灑杉木炭灰或柳木炭灰於其面上，或熏模則用松香與清油，然後以母錢百文（用錫雕成）或字或背佈置其上。又用一框，如前法填實合蓋之。既合之後，已成面、背兩框，隨手覆轉，則母錢盡落後框之上。又用一框填實，合上後框，如是轉覆，只合十余框，然後以繩捆定。其木框上弦原留入銅眼孔，鑄工用鷹嘴鉗，洪爐提出熔罐，一人以別鉗扶抬罐底相助，逐一傾入孔中。冷定解繩開框，則磊落百文，如花果附枝。模中原印空梗，走銅如樹枝樣，挾出逐一摘斷，以待磨銼成錢。凡錢先錯邊沿，以竹木條直貫數百文受銼，後銼平面則逐一為之。
    凡錢高低，以鉛多寡分，其厚重與薄削，則昭然易見。鉛賤銅貴，私鑄者至對半為之，以之擲階石上，聲如木石者，此低錢也。若高錢銅九鉛一，則擲地作金聲矣。凡將成器廢銅鑄錢者，每火十耗其一。蓋鉛質先走，其銅色漸高，勝於新銅初化者。若琉球諸國銀錢，其模即鑿鍥鐵鉗頭上，銀化之時，入鍋夾取，淬於冷水之中，即落一錢其內。
    
        附  鐵錢
    鐵質賤甚，從古無鑄錢。起於唐藩鎮魏博諸地，銅貨不通，始冶為之，蓋斯須之計也。皇家盛時，則冶銀為豆，雜伯衰時，則鑄鐵為錢。並志博物者感慨。



天工開物    卷九 



       舟車
　　宋子曰：人群分而物異產，來往貿遷以成宇宙。若各居而老死，何藉有羣類哉？人有貴而必出，行畏周行；物有賤而必須，坐窮負販。四海之內，南資舟而北資車。梯航萬國，能使帝京元氣充然。何其始造舟車者，不食尸祝之報也。浮海長年，視萬頃波如平地，此與列子所謂御冷(泠)風者無異。傳所稱奚仲之流，倘所謂神人者非耶！

        舟
    凡舟，古名百千，今名亦百千，或以形名，（如海鰍、江鯿、山梭之類。）或以量名，（載物之數。）或以質名，（各色木料。）不可殫述。遊海濱者得見洋船，居江湄者得見漕舫。若局趣山國之中，老死平原之地，所見者一葉扁舟、截流亂筏而已。粗載數舟制度，其餘可例推云。

        漕舫
    凡京師為軍民集區，萬國水運以供儲，漕舫所由興也。元朝混一，以燕京為大都。南方運道，由蘇州劉家港、海門黃連沙開洋，直抵天津，制度用遮洋船。永樂間因之。以風濤多險，後改漕運。
　　平江伯陳某始造平底淺船，則今糧船之制也。凡船制底為地，枋為宮牆，陰陽竹為覆瓦。伏獅，前為閥閱，後為寢堂。桅為弓弩，弦、蓬(篷)為翼，櫓為車馬，亶縴為履鞵，縴索為鷹雕筋骨，招為先鋒，舵為指揮主帥，錨為紮車營寨。
　　糧船初制，底長五丈二尺，其板厚二寸，采巨木楠為上，栗次之。頭長九尺五寸，梢長九尺五寸。底闊九尺五寸，底頭闊六尺，底梢闊五尺，頭伏獅闊八尺，梢伏獅闊七尺，梁頭一十四座。龍口梁闊一丈，深四尺，使風梁闊一丈四尺，深三尺八寸。後斷水梁闊九尺，深四尺五寸。兩乾共闊七尺六寸。此其初制，載米可近二千石。（交兌每隻止足五百石。）
    後運車造者，私增身長二丈，首尾闊二尺餘，其量可受三千石。而運河閘口原闊一丈二尺，差可度過。凡今官坐船，其制盡同，第窗戶之間，寬其出徑，加以精工彩飾而已。
　　凡造船先從底起，底面傍靠檣(墻)，上承棧，下親地面。隔位列置者曰梁。兩傍峻立者曰檣。蓋檣巨木曰正枋，枋上曰弦。梁前豎桅位曰錨壇，壇底橫木夾桅本者曰地龍，前後維曰伏獅，其下曰拿獅，伏獅下封頭木曰連三枋。船頭面中缺一方曰水井。（其下藏纜索等物。）頭面眉際，樹兩木以繫纜者曰將車柱。船尾下斜上者曰草鞋底，後封頭下曰短枋，枋下曰挽腳梁，船梢掌舵所居，其上者野雞篷。（使風時，一人坐篷巔，收守篷索。）
　　凡舟身將十丈者，立桅必兩，樹中桅之位，折中過前二位，頭桅又前丈餘。糧船中桅，長者以八丈為率，短者縮十之一二。其本入窗內亦丈餘，懸篷之位約五六丈。頭桅尺寸則不及中桅之半，篷縱橫亦不敵三分之一。蘇、湖六郡運米，其船多過石甕橋下，且無江漢之險，故桅與篷尺寸全殺。若湖廣、江西省舟，則過湖衝江，無端風浪，故錨、纜、篷、桅必極盡制度而後無患。凡風篷尺寸，其則一視全舟橫身，過則有患，不及則力軟。
　　凡船篷其質乃析篾成片織就，夾維竹條，逐塊折疊，以俟懸掛。糧船中桅篷，合併十人力，方克湊頂，頭篷則兩人帶之有餘。凡度篷索，先繫空中寸圓木關捩於桅巔之上，然後帶索腰間，緣木而上，三股交錯而度之。凡風篷之力其末一葉，敵其本三葉。調勻和暢，順風則絕頂張篷，行疾奔馬。若風力洊至，則以次減下。（遇風鼓急不下，以鉤搭扯。）狂甚則只帶一兩葉而已。
　　凡風從橫來名曰搶風。順水行舟，則掛篷之玄遊走，或一搶向東，止寸平過，甚至卻退數十丈。未及岸時，捩舵轉篷，一搶向西，借貸水力兼帶風力軋下，則頃刻十餘裡。或湖水平而不流者，亦可緩軋。若上水舟，則一步不可行也。
    凡船性隨水，若草從風，故制舵障水，使不定向流，舵板一轉，一泓從之。凡舵尺寸，與船腹切齊。若長一寸，則遇淺之時船腹已過，其梢尼舵使膠住，設風狂力勁，則寸木為難不可言。舵短一寸則轉運力怯，回頭不捷。凡舵力所障水，相應及船頭而止，其腹底之下，儼若一派急順流，故船頭不約而正，其機妙不可言。舵上所操柄，名曰關門棒，欲船北，則南向捩轉，欲船南，則北向捩轉。船身太長而風力橫勁，舵力不甚應手，則急下一偏披水板以抵其勢。凡舵用直木一根（糧船用者圍三尺，長丈餘）為身，上截衡受棒，下截界開銜口，納板其中，如斧形，鐵釘固拴，以障水。梢後隆起處，亦名曰舵樓。
　　凡鐵錨所以沉水繫舟。一糧船計用五六錨，最雄者曰看家錨，重五百斤內外，其餘頭用二枝，梢用二枝。凡中流遇逆風不可去又不可泊，（或業已近岸，其下有石非沙，亦不可泊，惟打錨深處。）則下錨沉水底，其所繫聿纏繞將軍柱上，錨爪一遇泥沙，扣底抓住，十分危急，則下看家錨。繫此錨者名曰[本身]，蓋重言之也。或同行前舟阻滯，恐我舟順勢急去，有撞傷之禍，則急下梢錨提住，使不迅速流行。風息開舟，則以雲車絞纜提錨使上。
　　凡船板合隙縫，以白麻斫絮為筋，鈍鑿扱入，然後篩過細石灰，和桐油舂杵成團調艌。溫、台、閩、廣，即用蠣灰。
    凡舟中帶篷索，以火麻稭（一名大麻）綯絞。粗成徑寸以外者，即繫萬鈞不絕。若系錨纜，則破析青篾為之，其篾線入釜煮熟，然後糾絞。拽縴亶亦煮熟篾線絞成，十丈以往，中作圈為接彄，遇阻礙可以掐斷。凡竹性直，篾一線千鈞。三峽入川上水舟，不用糾絞亶，即破竹闊寸許者，整條以次接長，名曰火杖。蓋沿崖石棱如刃，懼破篾易損也。
　　凡木色，桅用端直杉木，長不足則接，其表鐵箍逐寸包圍。船窗前道，皆當中空闕，以便樹桅。凡樹中桅，合併數巨舟承載，其末長纜繫表而起。梁與枋檣用楠木、櫧木、樟木、榆木、槐木。（樟木春夏伐者，久則粉蛀。）棧板不拘何木。舵杆用榆木、榔木、櫧木。關門棒用稠木、榔木。櫓用杉木、檜木、楸木。此其大端云。

        海舟
    凡海舟，元朝與國初運米者曰遮洋淺船，次者曰鑽風船（即海鰍。）所經道里止萬里長灘、黑水洋、沙門島等處，皆無大險。與出使琉球、日本暨商賈爪哇、篤泥等船制度，工費不及十分之一。
　　凡遮洋運船制，視漕船長一丈六尺，闊二尺五寸，器具皆同，唯舵杆必用鐵力木，艌灰用魚油和桐油，不知何義。凡外國海舶制度大同小異，閩、廣（閩由海澄開洋，廣由香山嶼）洋船，截竹兩破排柵，樹於兩傍以抵浪。登、萊制度又不然，倭國海舶兩傍列櫓手欄板抵水，人在其中運力。朝鮮制度又不然。至其首尾各安羅經盤以定方向，中腰大橫樑出頭數尺，貫插腰舵，則皆同也。腰舵非與梢舵形同，乃闊板斫成刀形，插入水中，亦不捩轉，蓋夾衛扶傾之義。其上仍橫柄栓於梁上，而遇淺則提起，有似乎舵，故名腰舵也。凡海舟以竹筒貯淡水數石，度供舟內人兩日之需，遇島又汲。其何國何島合用何向，針指示昭然，恐非人力所祖。舵工一群主佐，直是識力[造到死生渾忘地，非鼓勇之謂也。]

        雜舟
    江漢課船。身甚狹小而長，上列十餘倉，每倉容止一人臥息。首尾共槳六把，小桅篷一座。風濤之中，恃有多槳挾持。不遇逆風，一晝夜順水行四百餘裡，逆水亦行百餘裡，國朝鹽課，淮、揚數頗多，故設此運銀，名曰課船。行人欲速者亦買之。其船南自章、貢，西自荊、襄，達於瓜、儀而止。
    三吳浪船。凡浙西、平江縱橫七百里內，盡是深溝，小水灣環，浪船（最小者曰塘船）以萬億計。其舟行人貴賤來往，以代馬車、扉履。舟即小者，必造窗戶堂房，質料多用杉木。人物載其中，不可偏重一石，偏即欹側，故俗名天平船。此舟來往七百里內，或好逸便者徑買，北達通津，只有鎮江一橫渡，俟風靜涉過，又渡清江浦，溯黃河淺水二百里，則入閘河安穩路矣。至長江上流風浪，則沒世避而不經也。浪船行力在梢後，巨櫓一枝，兩三人推軋前走，或恃繾亶。至於風篷，則小席如掌，所不恃也。
　　東浙西安船。浙東自常山至錢塘八百里，水徑入海，不通他道，故此舟自常山、開化、遂安等小河起，錢塘而止，更無他涉。舟制箬篷如卷甕為上蓋。縫布為帆，高可二丈許，綿索張帶。初為布帆者，原因錢塘有潮湧，急時易於收下。此亦未然，其費似侈於篾席，總不可曉。
　　福建清流、梢篷船。其船自光澤、崇安兩小河起，達于福州洪塘而止，其下水道皆海矣。清流船以載貨物、客商，梢篷船制大，差可坐臥，官貴家屬用之。其船皆以杉木為地。灘石甚險，破損者其常，遇損則急艤向岸搬物掩塞。船梢徑不用舵，船首列一巨招，捩頭使轉。每幫五隻方行，經一險灘，則四舟之人皆從尾後曳纜，以緩其趨勢。長年即寒冬不裹足，以便頻濡。風篷竟懸不用云。
　　四川八櫓等船。凡川水源通江、漢，然川船達荊州而止，此下則更舟矣。逆行而上，自夷陵入峽，挽繾者以巨竹破為四片或六片，麻繩約接，名曰火杖。舟中鳴鼓若競渡，挽人從山石中聞鼓聲而咸力。中夏至中秋，川水封峽，則斷絕行舟數月。過此消退，方通往來。其新灘等數極險處，人與貨盡盤岸行半里許，只餘空舟上下。其舟制腹圓而首尾尖狹，所以辟灘浪云。
　　黃河滿篷梢。其船自河入淮，自淮溯汴用之。質用楠木，工價頗優。大小不等，巨者載三千石，小者五百石。下水則首頸之際，橫壓一梁，巨櫓兩枝，兩傍推軋而下。錨、纜、亶、篷制與江、漢相仿云。
　　廣東黑樓船、鹽船。北自南雄，南達會省，下此惠、潮通漳、泉則由海汊乘海舟矣。黑樓船為官貴所乘，鹽船以載貨物。舟制兩傍可行走。風帆編蒲為之，不掛獨竿桅，雙柱懸帆不若中原隨轉。逆流馮藉繾力，則與各省直同功云。
　　黃河秦船（俗名擺子船。）造作多出韓城，巨者，載石數萬鈞，順流而下，供用淮、徐地面。舟制首尾方闊均等，倉梁平下，不甚隆起，急流順下，巨櫓兩傍夾推，來往不馮風力。舊舟挽繾多至二十餘人，甚有棄舟空返者。

        車
    凡車利行平地，古者秦、晉、燕、齊之交，列國戰爭必用車，故千乘、萬乘之號，起自戰國。楚、漢血爭，而後日闢。南方則水戰用舟，陸戰用步馬，北膺胡虜，交使鐵騎，戰車逐無所用之。但今服馬駕車以運重載，則今日騾車，即同彼時戰車之義也。
　　凡騾車之制，有四輪者，有雙輪者，其上承載支架，皆從軸上穿鬥而起。四輪者前後各橫軸一根，軸上短柱起架直梁，梁上載箱。馬止脫駕之時，其上平整，如居屋安穩之象。若兩輪者，駕馬行時，馬曳其前，則箱地平正，脫馬之時，則以短木從地支撐而住，不然則欹卸也。
    凡車輪一曰轅。（俗名車陀。）其大車中轂（俗名車腦）長一尺五寸，（見《小戎》朱注。）所謂外受輻、中貫軸者。輻計三十片，其內插轂，其外接輔。車輪之中，內集輪(輻)外接輞，圓轉一圈者，是曰輔也。輞際盡頭，則曰輪轅也。凡大車，脫時則諸物星散收藏。駕則先上兩軸，然後以次間架。凡軾、衡、軫、軛皆從軸上受基也。
　　凡四輪大車，量可載五十石，騾馬多者或十二掛，或十掛，少亦八掛。執鞭掌御者居箱之中，立足高處。前馬分為兩班，（戰車四馬一班，分驂、服。）糾黃麻為長索分繫馬項，後套總結，收入衡內兩旁。掌御者手執長鞭，鞭以麻為繩，長七尺許，竿身亦相等，察視不力者，鞭及其身。箱內用二人踹繩，須識馬性與索性者為之。馬行太緊，則急起踹繩，否則翻車之禍，從此起也。凡車行時，遇前途行人應避者，則掌御者急以聲呼，則群馬皆止。凡馬索總繫透衡入箱處，皆以牛皮束縛，《詩經》所謂“脅驅”是也。
　　凡大車飼馬，不入肆舍，車上載有柳盤，解索而野食之。乘車人上下皆緣小梯。凡過橋樑中高邊下者，則十馬之中，擇一最強力者繫於車後。當其下坂，則九馬從前緩曳，一馬從後竭力抓住，以殺其馳趨之勢，不然則險道也。凡大車行程，遇河亦止，遇山亦止，遇曲徑小道亦止。徐、兗、汴梁之交，或達三百里者，無水之國，所以濟舟楫之窮也。
　　凡車質惟先擇長者為軸，短者為轂，其木以槐、棗、檀、榆（用榔榆）為上。檀質太久勞則發燒，有慎用者，合抱棗、槐，其至美也。其餘軫、衡、箱、軛則諸木可為耳。此外，牛車以載芻糧，最盛晉地。路逢隘道，則牛頸系巨鈴，名曰報君知，猶之騾車群馬盡繫鈴聲也。
　　又北方獨轅車，人推其後，驢曳其前，行人不耐騎坐者，則雇覓之。鞠席其上，以蔽風日。人必兩旁對坐，否則欹倒。此車北上長安、濟寧，徑達帝京。不載人者，載貨約重四，五石而止。其駕牛為轎車者，獨盛中州。
    兩旁雙輪，中穿一軸，其分寸平如水。橫架短衡，列轎其上，人可安坐，脫駕不欹。其南方獨輪推車，則一人之力是視。容載兩石，遇坎即止，最遠者止達百里而已。其餘難以枚述。但生於南方者不見大車，老於北方者不見巨艦，故粗載之。



天工開物     卷十



        錘鍛
　 宋子曰：金木受攻而物象曲成。世無利器，即般、倕安所施其巧哉？五兵之內，六樂之中，微鉗錘之奏功也，生殺之機泯然矣。同出洪爐烈火，大小殊形。重千鈞者，繫巨艦於狂淵。輕一羽者，透繡紋於章服。使冶鐘鑄鼎之巧，束手而讓神功焉。莫邪、干將，雙龍飛躍，毋其說亦有徵焉者乎？

        冶鐵
　  凡治鐵成器，取已炒熟鐵為之。先鑄鐵成砧，以為受錘之地。諺云“萬器以鉗為祖”，非無稽之說也。
    凡出爐熟鐵名曰毛鐵。受鍛之時，十耗其三為鐵華、鐵落。若已成廢器未銹爛者名曰勞鐵，改造他器與本器，再經錘煆，十止耗去其一也。
    凡爐中熾鐵用炭，煤炭居十七，木炭居十三。凡山林無煤之處，鍛工先擇堅硬條木，燒成火墨。（俗名火矢，揚燒不閉穴火。）其炎更烈於煤。即用煤炭，也別有鐵炭一種，取其火性內攻，焰不虛騰者，與炊炭同形而有分類也。
　　凡鐵性逐節粘合，塗上黃泥於接口之上，入火揮槌，泥滓成枵而去，取其神氣為媒合。膠結之後，非灼紅斧斬，永不可斷也。
    凡熟鐵、鋼鐵已經爐錘，水火未濟，其質未堅。乘其出火時，入清水淬之，名曰健鋼、健鐵。言乎未健之時，為鋼為鐵，弱性猶存也。
    凡焊鐵之法，西洋諸國別有奇藥。中華小焊用白銅末，大焊則竭力揮錘而強合之，曆歲之久，終不可堅。故大炮西番有鍛成者，中國惟事冶鑄也。

        斤斧
    凡鐵兵薄者為刀劍，背厚而面薄者為斧斤。刀劍絕美者以百煉鋼包裹其外，其中仍用無鋼鐵為骨。若非鋼表鐵裡，則勁力所施，即成折斷。其次尋常刀斧，止嵌鋼於其面。即重價寶刀，可斬釘截凡鐵者，經數千遭磨礪，則鋼盡而鐵現也。倭國刀背闊不及二分許，架於手指之上，不復欹倒，不知用何錘法，中國未得其傳。
　　凡健刀斧皆嵌鋼、包鋼，整齊而後入水淬之。其快利則又在礪石成功也。凡匠斧與椎，其中空管受柄處，皆先打冷鐵為骨，名曰羊頭，然後熱鐵包裹，冷者不粘，自成空隙。凡攻石椎，日久四面皆空，熔鐵補滿平填，再用無弊。

        鋤鎛
　 凡治地生物，用鋤、鎛之屬，熟鐵鍛成，熔化生鐵淋口，入水淬健，即成剛勁。每鍬、鋤重一斤者，淋生鐵三錢為率，少則不堅，多則過剛而折。

        鎈
    凡鐵鎈純鋼為之，未健之時，鋼性亦軟。以已健鋼鏩劃成縱斜文理，劃時斜向入，則紋方成焰。劃後澆紅，退微冷，入水健。久用乖平，入水退去健性，再用鏩劃。凡鎈，開鋸齒用茅葉鎈，後用快弦鎈。治銅錢用方長牽鎈，鎖鑰之類用方條鎈，治骨角用劍面鎈。（朱注所謂鑢錫。）治木末則錐成圓眼，不用縱斜紋者，名曰香鎈。（劃鎈紋時，用羊角末和鹽醋先塗。）

        錐
    凡錐，熟鐵錘成，不入鋼和。治書篇之類用圓鑽，攻皮革用扁鑽。梓人轉索通眼、引釘合木者，用蛇頭鑽。其制穎上二分許，一面圓，一面剜入，傍起兩棱，以便轉索。治銅葉用雞心鑽，其通身三棱者，名旋鑽，通身四方而末銳者，名打鑽。

        鋸
    凡鋸，熟鐵鍛成薄條，不鋼，亦不淬健。出火退燒後，頻加冷錘堅性，用鎈開齒。兩頭銜木為樑，糾篾張開，促緊使直。長者刮木，短者截木，齒最細者截竹。齒鈍之時，頻加鎈銳，而後使之。

        刨
    凡刨，磨礪嵌鋼寸鐵，露刃秒忽，斜出木口之面，所以平木，古名曰準。巨者臥準露刃，持木抽削，名曰推刨，圓桶家使之。尋常用者，橫木為兩翅，手執前推。梓人為細功者，有起線刨，刃闊二分許。又刮木使極光者，名蜈蚣刨，一木之上，銜十餘小刀，如蜈蚣之足。

        鑿
    凡鑿，熟鐵鍛成，嵌鋼於口，其本空圓，以受木柄。（先打鐵骨為模，名曰羊頭，杓柄同用。）斧從柄催，入木透眼，其末粗者闊寸許，細者三分而止。需圓眼者，則製成剜鑿為之。

        錨
    凡舟行遇風難泊，則全身繫命於錨。戰船、海船有重千鈞者，錘法先成四爪，以次逐節接身。其三百斤以內者用徑尺闊砧，安頓爐傍，當其兩端皆紅，掀去爐炭，鐵包木棍，夾持上砧。若千斤內外者，則架木為棚，多人立其上共持鐵鍊。兩接錨身，其末皆帶巨鐵圈鏈套，提起捩轉，咸力錘合。合藥不用黃泥，先取陳久壁土篩細，一人頻撒接口之中，渾合方無微罅。蓋爐錘之中，此物其最巨者

        針
　  凡針，先錘鐵為細條。用鐵尺一根，錐成線眼，抽過條鐵成線，逐寸剪斷為針。先鎈其末成穎，用小槌敲扁其本，鋼錐穿鼻，複鎈其外。然後入釜，慢火炒熬。炒後以土末入松木，火矢，豆豉三物罨蓋，下用火蒸。留針二三口插於其外，以試火候。其外針入手撚成粉碎，則其下針火候皆足。然後開封，入水健之。凡引線成衣與刺繡者，其質皆剛。惟馬尾刺工為冠者，則用柳條軟針。分別之妙，在於水火健法云。

        治銅
　　凡紅銅升黃而後熔化造器，用砒升者為白銅器，工費倍難，侈者事之。凡黃銅，原從爐甘石升者不退火性受錘；從倭鉛升者出爐退火性，以受冷錘。凡響銅入錫參和（法具《五金》卷）成樂器者，必圓成無焊。其餘方圓用器，走焊、炙火粘合。用錫末者為小焊，用響銅末者為大焊。（碎銅為末，用飯粘和打，入水洗去飯。銅末具存，不然則撒散。）若焊銀器，則用紅銅末。
　　凡錘樂器，錘鉦（俗名鑼）不事先鑄，熔團即錘。錘鐲（俗名銅鼓）與丁寧，則先鑄成圓片，然後受錘。凡錘鉦、鐲，皆鋪團於地面。巨者眾共揮力，由小闊開，就身起弦聲，俱從冷錘點發。其銅鼓中間突起隆炮，而後冷錘開聲。聲分雌與雄，則在分厘起伏之妙。重數錘者，其聲為雄。凡銅經錘之後，色成啞白，受鎈複現黃光。經錘折耗，鐵損其十者，銅只去其一。氣腥而色美，故錘工亦貴重鐵工一等云。



天工開物    卷十一



         燔石
    宋子曰：五行之內，土為萬物之母。子之貴者，豈惟五金哉。金與水相守而流，功用謂莫尚焉矣。石得燔而咸功，蓋愈出而愈奇焉。水浸淫而敗物，有隙必攻，所謂不遺絲髮者。調和一物，以為外拒，漂海則衝洋瀾，粘甃則固城雉。不煩歷候遠涉，而至寶得焉。燔石之功，殆莫之與京矣。至於礬現五金色之形，硫為羣石之將，皆變化於烈火。巧極丹鉛爐火，方士縱焦勞唇舌，何嘗肖像天工之萬一哉！

        石灰
    凡石灰，經火焚煉為用。成質之後，入水永劫不壞。億萬舟楫，億萬垣牆，窒隙防淫，是必由之。百里內外，土中必生可燔石，石以青色為上，黃白次之。石必掩土內二三尺，掘取受燔，土面見風者不用。燔灰火料，煤炭居十九，薪炭居十一。先取煤炭泥和做成餅，每煤餅一層，疊石一層，鋪薪其底，灼火燔之。最佳者曰礦灰，最惡者曰窯滓灰。火力到後，燒酥石性，置於風中，久自吹化成粉。急用者以水沃之，亦自解散。
    凡灰用以固舟縫，則桐油、魚油調，厚絹、細羅，和油杵千下塞艌。用以砌牆石，則篩去石塊，水調粘合。甃墁則仍用油灰。用以堊牆壁，則澄過入紙筋塗墁。用以襄墓及貯水池，則灰一分，入河沙、黃土二分，用糯粳米、羊桃藤汁和勻，輕築堅固，永不隳壞，名曰三和土。其餘造澱造紙。功用難以枚述。
    凡溫、台、閩、廣海濱石不堪灰者，則天生蠣蠔以代之。

        蠣灰
    凡海濱石山傍水處，鹹浪積壓，生出蠣房，閩中曰蠔房。經年久者，長成數丈，闊則數畝，崎嶇如石假山形象。蛤之類壓入岩中，久則消化作肉團，名曰蠣黃，味極珍美。凡燔蠣灰者，執椎與鑿，濡足取來，（藥鋪所貨牡蠣，即此碎塊。）疊煤架火燔成，與前石灰共法。粘砌城牆、橋樑，調和桐油造舟，功皆相同。有誤以蜆灰（即蛤粉）為蠣灰者，不格物之故也。

        煤炭
    凡煤炭，普天皆生，以供鍛煉金石之用。南方禿山無草木者，下即有煤，北方勿論。
    煤有三種，有明煤、碎煤、末煤。明煤大塊如斗許，燕、齊、秦、晉生之。不用風箱鼓扇，以木炭少許引燃，熯熾達晝夜。其傍夾帶碎屑，則用潔淨黃土調水作餅而燒之。碎煤有兩種，多生吳、楚。炎高者曰[飯炭]，用以炊烹；炎平者曰鐵炭，用以冶鍛。入爐先用水沃濕，必用鼓鞴後紅，以次增添而用。末炭如麪者，名曰自來風。泥水調成餅，入於爐內，既灼之後，與明煤相同，經晝夜不滅，半供炊爨。半供熔銅、化石、升朱。至於燔石為灰與礬、硫，則三煤皆可用也。
　　凡取煤經歷久者，從土面能辨有無之色，然後掘挖，深至五丈許，方始得煤。初見煤端時，毒氣灼人。有將巨竹鑿去中節，尖銳其末，插入炭中，其毒煙從竹中透上，人從其下施钁拾取者。或一井而下，炭縱橫廣有，則隨其左右闊取。其上枝板，以防壓崩耳。
    凡煤炭取空而後，以土填實其井，以二三十年後，其下煤復生長，取之不盡。其底及四周石卵，土人名曰銅炭者，取出燒皂礬與硫黃。（詳見後款）凡石卵單取硫黃者，其氣薰甚，名曰臭煤，燕京房山、固安、湖廣荊州等處間有之。
    凡煤炭經焚而後，質隨火神化去，總無灰滓。蓋金與土石之間，造化別現此種云。凡煤炭不生茂草盛木之鄉，以見天心之妙。其炊爨功用所不及者，唯結腐一種而已。（結豆腐者用煤爐則焦苦。）

        礬石 白礬
    凡礬，燔石而成。白礬一種，亦所在有之。最盛者山西晉、南直無為等州，值價低賤，與寒水石相仿。然煎水極沸，投礬化之，以之染物，則固結膚膜之間，外水永不入，故製糖餞與染畫紙紅紙者需之。其末乾撒，又能治浸淫惡水，故濕創家亦急需之也。

　　凡白礬，掘土取磊塊石，層疊煤炭餅鍛煉，如燒石灰樣。火候已足，冷定入水。煎水極沸時，盤中有濺溢如物飛出，俗名蝴蝶礬者，則礬成矣。煎濃之後，入水缸內澄，其上隆結曰吊礬，潔白異常。其沉下者曰缸礬。輕虛如棉絮者曰柳絮礬，燒汁至盡，白如雪者，謂之巴石。方藥家煅過用者曰枯礬雲。

         輕石 紅石 黃石 膽石
    凡皂、紅、黃礬，皆出一種而成，變化其質。
    取煤炭外礦石（俗名銅炭）子，每五百斤入爐，爐內用煤炭餅（自來風不用鼓鞴者）千余斤，周圍包裹此石。爐外砌築土牆圈圍，爐顛空一圓孔如茶碗口大，透炎直上，孔傍以礬滓厚罨。（此滓不知起自何世，欲作新爐者，非舊滓罨蓋則不成。）然後從底發火，此火度經十日方熄。其孔眼時有金色光直上（取硫，詳後款。。）鍛經十日後，冷定取出。半酥雜碎者另揀出，名曰時礬，為煎礬紅用。其中清淬如礦灰形者，取入缸中，浸三個時，漉入釜中煎煉。每水十石，煎至一石，火候方足。煎乾之後，上結者皆佳好皂礬，下者為礬滓。（後爐用此蓋。）此皂礬染家必需用。中國煎者亦惟五六所。原石五百斤，成皂礬二百斤，其大端也。
    其揀出[時礬]（俗又名雞屎礬）每斤入黃土四兩，入罐熬煉，則成礬紅。圬墁及油漆家用之。
　　其黃礬所出又奇甚，乃即煉皂礬爐側土牆，春夏經受火石精氣，至霜降、立冬之交，冷靜之時，其牆上自然爆出此種，如淮北磚牆生焰硝樣。刮取下來，名曰黃礬，染家用之。金色淡者塗炙，立成紫赤也。其黃礬自外國來，打破，中有金絲者，名曰波斯礬，別是一種。
　　又山、陝燒取硫黃山上，其滓棄地，二三年後，雨水浸淋，精液流入溝麓之中，自然結成皂礬。取而貨用，不假煎煉。其中色佳者，人取以混石膽云。
　　石膽一名膽礬者，亦出晉、隰等州，乃山石穴中自結成者，故綠色帶寶光。燒鐵器淬於膽礬水中，即成銅色也。《本草》載礬雖五種，並未分別原委。其崑崙礬狀如黑泥，鐵礬狀如赤石脂者，皆西域產也。

        硫磺
    凡硫黃，乃燒石承液而結就。著書者誤以焚石為礬石，逐有礬液之說。然燒取硫黃，石半出特生白石，半出煤礦燒礬石，此礬液之說所由混也。又言中國有溫泉處必有硫黃，今東海、廣南產硫黃處又無溫泉，此因溫泉水氣似硫黃，故意度言之也。
　　凡燒硫黃，石與煤礦石同形。掘取其石，用煤炭餅包裹叢架，外築土作爐。炭與石皆載千斤於內，爐上用燒硫舊渣罨蓋，中頂隆起，透一圓孔其中。火力到時，孔內透出黃焰金光。先教陶家燒一缽盂，其盂當中隆起，邊弦捲成魚袋樣，覆於孔上。石精感受火神，化出黃光飛走，遇盂掩住，不能上飛，則化成汁液，靠著盂底，其液流入弦袋之中，其弦又透小眼流入冷道灰槽小池，則凝結而成硫黃矣。
　  其炭煤礦石燒取皂礬者，當其黃光上走時，仍用此法掩蓋，以取硫黃。得硫一斤，則減去皂礬三十餘斤，其礬精華已結硫黃，則枯滓遂為棄物。
　　凡火藥，硫為純陽，硝為純陰，兩精逼合，成聲成變，此乾坤幻出神物也。硫黃不產北狄，或產而不知煉取亦不可知。至奇砲出於西洋與夷，則東徂西數萬里，皆產硫黃之地也。其琉球土硫黃、廣南水硫黃，皆誤紀也。

        砒石
    凡燒砒霜，質料似土而堅，似石而碎，穴土數尺而取之。江西信郡、河南信陽州皆有砒井，故名信石。近則出產獨盛衡陽，一廠有造至萬鈞者。凡砒石井中，其上常有濁綠水，先絞水盡，然後下鑿。
    砒有紅、白兩種，各因所出原石色燒成。凡燒砒，下鞠土窰，納石其上，上砌曲突，以鐵釜倒懸覆突口。其下灼炭舉火。其煙氣從曲突內熏貼釜上。度其已貼一層，厚結寸許，下復息火。待前烟冷定，又舉次火，熏貼如前。一釜之內數層已滿，然後提下，毀釜而取砒。故今砒底有鐵沙，即破釜滓也。凡白砒止此一法。紅砒則分金爐內銀銅腦氣有閃成者。
    凡燒砒時，立者必于上風十餘丈外，下風所近，草木皆死。燒砒之人，經兩載即改徙，否則鬚髮盡落。此物生人食過分釐立死。然每歲千萬金錢速售不滯者，以晉地菽麥必用拌種，且驅田中黃鼠害，寧紹郡稻田必用蘸秧根，則豐收也。不然，火藥與染銅需用能幾何哉



天工開物    卷十二



        膏液
    宋子曰：天道平分晝夜，而人工繼晷以襄事，豈好勞而惡逸哉？使織女燃薪，書生映雪，所濟成何事也。草木之實，其中韞藏膏液，而不能自流。假媒水火，馮藉木石，而後傾注而出焉。此人巧聰明，不知於何稟度也。
　　人間負重致遠，恃有舟車。乃車得一銖而轄轉，舟得一石而罅完，非此物之為功也不可行矣。至葅蔬之登釜也，莫或膏之，猶啼兒失乳焉。斯其功用一端而已哉？

        油品
    凡油供饌食用者，胡麻（一名脂麻）、萊菔子、黃豆、菘菜子（一名白菜）為上，蘇麻（形似紫蘇，粒大於胡麻）、芸苔子（江南名菜子）次之，茶子（其樹高丈餘，子如金罌子，去肉取仁）次之，莧菜子次之，大麻仁（粒如胡荽子，剝取其皮，為褸索用者）為下。
　　燃燈則桕仁內水油為上，芸苔次之，亞麻子（陝西所種，俗名壁虱脂麻，氣惡不堪食）次之，棉花子次之，胡麻次之，（燃燈最易竭）。桐油與桕混油為下。（桐油毒氣熏人，桕油連皮膜則凍結不清。）造燭則桕皮油為上，蓖麻子次之，桕混油每斤入白蠟結凍次之，白蠟結凍諸清油又次之，樟樹子油又次之，（其光不減，但有避香氣者。）冬青子油又次之。（韶郡專用，嫌其油少，故列次。）北土廣用牛油，則為下矣。
　　凡胡麻與蓖麻子、樟樹子，每石得油四十斤。萊菔子每石得油二十七斤。（甘美異常，益人五臟。）芸苔子每石得油三十斤，其耨勤而地沃、榨法精到者，仍得四十斤。（陳歷一年，則空內而無油。）茶子每石得油一十五斤。（油味似豬脂，甚美，其枯則止可種火及毒魚用。）桐子仁每石得油三十三斤。桕子分打時，皮油得二十斤，水油得十五斤，混打時共得三十三斤，（此須絕淨者。）冬青子每石得油十二斤。黃豆每石得油九斤。（吳下取油食後，以其餅充豬糧。）菘菜子每石得油三十斤。（油出清如綠水。）棉花子每百斤得油七斤。（初出甚黑濁，澄半月清甚。）莧菜子每石得油三十斤。（味甚甘美，嫌性冷滑。）亞麻、大麻仁每石得油二十餘斤。此其大端，其他未窮究試驗，與夫一方已試而他方未知者，尚有待云。

         法具
    凡取油，榨法而外，有兩鑊煮取法，以治蓖麻與蘇麻。北京有磨法，朝鮮有舂法，以治胡麻。其餘則皆從榨出也。
    凡榨木，巨者圍必合抱，而中空之。其木樟為上，檀與杞次之。（杞木為者，坊(防)地濕，則速朽。）此三木者脈理循環結長，非有縱直紋。故竭力揮推(椎)，實尖其中，而兩頭無璺拆之患，他木有縱紋者不可為也。中土江北少合抱木者，則取四根合併為之。鐵箍裹定，橫拴串合而空其中，以受諸質，則散木有完木之用也。
　  凡開榨，空中其量隨木大小。大者受一石有餘，小者受五斗不足。凡開榨，闢中鑿劃平槽一條，以宛鑿入中，削圓上下，下沿鑿一小孔，削一小槽，使油出之時流入承藉器中。其平槽約長三四尺，闊三四寸，視其身而為之，無定式也。實槽尖與枋唯檀木、柞子木兩者宜為之，他木無望焉。其尖過斤斧而不過刨，蓋欲其澀，不欲其滑，懼報轉也。撞木與受撞之尖，皆以鐵圈裹首，懼披散也。
　　榨具已整理，則取諸麻菜子入釜，文火慢炒（凡桕、桐之類屬樹木生者，皆不炒而碾蒸）透出香氣，然後碾碎受蒸。凡炒諸麻菜子，宜鑄平底鍋，深止六寸者，投子仁於內，翻拌最勤。若釜底太深，翻拌疏慢，則火候交傷，減喪油質。炒鍋亦斜安竈上，與蒸鍋大異。凡碾埋槽土內，（木為者以鐵片掩之。）其上以木竿銜鐵陀，兩人對舉而推之。資本廣者則砌石為牛碾，一牛之力可敵十人。亦有不受碾而受磨者，則棉子之類是也。既碾而篩，擇粗者再碾，細者則入釜甑受蒸。蒸氣騰足取出，以稻稭與麥稭包裹如餅形。其餅外圈箍，或用鐵打成，或破篾絞刺而成，與榨中則寸相穩合。凡油原因氣取，有生於無。出甑之時，包裹怠緩，則水火鬱蒸之氣遊走，為此損油。能者疾傾，疾裹而疾箍之，得油之多，訣由於此，榨工有自少至老而不知者。包裹既定，裝入榨中，隨其量滿，揮撞擠軋，而流泉出焉矣。包內油出滓存，名曰枯餅。凡胡麻、萊菔、芸苔諸餅，皆重新碾碎，篩去稭芒，再蒸、再裹而再榨之。初次得油二分，二次得油一分。若桕、桐諸物，則一榨已盡流出，不必再也。
　　若水煮法，則並用兩釜。將蓖麻、蘇麻子碾碎，入一釜中，注水滾煎，其上浮沫即油。以杓掠取，傾於乾釜內，其下慢火熬幹水氣，油即成矣。然得油之數畢竟減殺。北磨麻油法，以粗麻布袋捩絞，其法再詳。

        皮油
    凡皮油造燭法起廣信郡，其法取潔淨桕子，囫圇入釜甑蒸，蒸後傾入臼內受舂。其臼深約尺五寸，碓以石為身，不用鐵嘴，石以深山結而膩者，輕重斫成限四十斤，上嵌衡木之上而舂之。其皮膜上油盡脫骨而紛落，挖起，篩於盤內再蒸，包裹入榨皆同前法。皮油已落盡，其骨為黑子。用冷膩小石磨不懼火煆者，（此磨亦從信郡深山覓取。）以紅火矢圍壅鍛熱，將黑子逐把灌入疾磨。磨破之時，風扇去其黑殼，則其內完全白仁，與梧桐子無異。將此碾蒸，包裹入榨，與前法同。榨出水油，清亮無比，貯小盞之中，獨根心草燃至天明，蓋諸清油所不及者。入食饌即不傷人，恐有忌者，寧不用耳。其皮油造燭，截苦竹筒兩破，水中煮漲，（不然則粘帶。）小篾箍勒定，用鷹嘴鐵杓挽油灌入，即成一枝。插心於內，頃刻凍結，捋箍開筒而取之。或削棍為模，裁紙一方，卷於其上而成紙筒，灌入亦成一燭。此燭任置風塵中，再經寒暑，不敝壞也。



天工開物    卷十三



        殺青
    宋子曰：物象精華，乾坤微妙，古傳今而華達夷，使後起含生，目授而心識之，承載者以何物哉？君與臣通，師將弟命，馮藉呫呫口語，其與幾何？持寸符，握半卷，終事詮旨，風行而冰釋焉。覆載之間之藉有楮先生也，聖頑咸嘉賴之矣。身為竹骨為與木皮，殺其青而白乃見，萬卷百家，基從此起。其精在此，而其粗效於障風、護物之間。事已開於上古，而使漢、晉時人擅名記者，何其陋哉！

        紙料
    凡紙質，用楮樹（一名榖樹）皮與桑穰、芙蓉膜等諸物者為皮紙，用竹，麻者為竹紙。精者極其潔白，供書文、印文、柬，啟用；粗者為火紙、包果(裹)紙。所謂“殺青”，以斬竹得名；“汗青”以煮瀝得名；“簡”即已成紙名，乃煮竹成簡。後人遂疑削竹片以紀事，而又誤疑韋編為皮條穿竹札也。秦火未經時，書籍繁甚，削竹能藏幾何？如西番用貝樹造成紙葉，中華又疑以貝葉書經典。不知樹葉離根即焦，與削竹同一可哂也。

        造竹紙
　  凡造竹紙，事出南方，而閩省獨專其盛。當笋生之後，看視山窩深淺，其竹以將生枝葉者為上料。節界芒種，則登山斫伐。截斷五，七尺長，就於本山開塘一口，汪(注)水其中漂浸。恐塘水有涸時，則用竹梘通引，不斷瀑流注入。浸至百日之外，加工槌洗，洗去粗殼與青皮，（是名殺青。）其中竹穰形同苧麻樣。用上好石灰化汁塗漿，入楻桶下煮，火以八日八夜為率。
    凡煮竹，下鍋用徑四尺者，鍋上泥與石灰捏弦，高闊如廣中煮鹽牢盆樣，中可載水十余石。上蓋楻桶，其圍丈五尺，其徑四尺餘。蓋定受煮，八日已足。歇火一日，揭楻取出竹麻，入清水漂塘之內洗淨。其塘底面、四維皆用木板合縫砌完，以坊(防)泥汙。（造粗紙者不須為此。）洗淨，用柴灰漿過，再入釜中，其上按平，平鋪稻草灰寸許。桶內水滾沸，即取出別桶之中，仍以灰汁淋下。倘水冷，燒滾再淋。如是十余日，自然臭爛。取出入臼受舂，（山國皆有水碓。）舂至形同泥麵，傾入槽內。凡抄紙槽，上合方斗，尺寸闊狹，槽視簾，簾視紙。竹麻已成，槽內清水浸浮其面三寸許。入紙藥水汁於其中，（形同桃竹葉，方語無定名。）則水幹自成潔白。
    凡抄紙簾，用刮磨絕細竹絲編成。展卷張開時，下有縱橫架框。兩手持簾入水，蕩起竹麻入於簾內。厚薄由人手法，輕蕩則薄，重蕩則厚。竹料浮簾之頃，水從四際淋下槽內。然後覆簾，落紙於板上，疊積千萬張。數滿則上以板壓。俏繩入棍。如榨酒法，使水氣淨盡流乾。然後以輕細銅鑷逐張揭起焙乾。
    凡焙紙，先以土磚砌成夾巷，下以磚蓋，巷地面數塊以往，即空一磚。火薪從頭穴燒發，火氣從磚隙透巷外。磚盡熱，濕紙逐張貼上焙乾，揭起成帙。近世闊幅者名大四連，一時書文貴重。其廢紙洗去朱墨污穢，浸爛入槽再造，全省從前煮浸之力，依然成紙，耗亦不多。南方竹賤之國，不以為然，北方即寸條片角在地，隨手拾取再造，名曰還魂紙。竹與皮，精與細，皆同之也。若火紙、糙紙，斬竹煮麻，灰漿水淋，皆同前法。唯脫簾之後不用烘焙，壓水去濕，日曬成幹而已。盛唐時，鬼神事繁，以紙錢代焚帛，（北方用切條，名曰板錢。）故造此者名曰火紙。荊楚近俗，有一焚侈至千斤者。
    此紙十七供冥燒，十三供日用。其最粗而厚者，曰包裹紙，則竹麻和宿田晚稻藁所為也。若鉛山諸邑所造柬紙，則全用細竹料厚質蕩成。以射重價。最上者曰官柬，富貴之家，通剌(刺)用之。其紙敦厚而無筋膜，染紅為吉柬，則先以白礬水染過，後上紅花汁云。

        造皮紙
    凡楮樹取皮，于春末夏初剝取。樹已老者，就根伐去，以土蓋之。來年再長新條，其皮更美。
    凡皮紙，楮皮六十斤，仍入絕嫩竹麻四十斤，同塘漂浸，同用石灰漿塗，入釜煮糜。近法省嗇者，皮竹十七而外，或入宿田稻藁十三，用藥得方，仍成潔白。凡皮料堅固紙。其縱文扯斷綿絲，故曰綿紙，衡斷且費力。其最上一等，供用大內糊窗格者，曰櫺紗紙。此紙自廣信郡造，長過七尺，闊過四尺。五色顏料，先滴色汁槽內和成，不由後染。其次曰連四紙，連四中最白者曰紅上紙。皮名而竹與稻藁參和而成料者，曰揭貼呈文紙。芙蓉等皮造者統曰小皮紙，在江西則曰中夾紙。河南所造，未詳何草木為質，北供帝京，產亦甚廣。又桑皮造者曰桑穰紙，極其敦厚，東浙所產，三吳收蠶種者必用之。凡糊雨傘與油扇，皆用小皮紙。
　　凡造皮紙長闊者，其盛水槽甚寬，巨簾非一人手力所勝，兩人對舉蕩成。若櫺紗，則數人方勝其任。凡皮紙供用畫幅，先用礬水蕩過，則毛茨不起。紙以逼簾者為正面，蓋料即成泥浮其上者，粗意猶存也。朝鮮白硾紙，不知用何質料。倭國有造紙不用簾抄者，煮料成糜時，以巨闊青石覆於炕面，其下爇火，使石發燒。然後用糊刷蘸糜，薄刷石面，居然頃刻成紙一張，一揭而起。其朝鮮用此法與否，不可得知。中國有用此法者，亦不可得知也。永嘉蠲糨紙，亦桑穰造。四川薛濤箋，亦芙蓉皮為料煮糜，入芙蓉花末汁。或當時薛濤所指，遂留名至今。其美在色，不在質料也。



天工開物   卷十四



        五金
    宋子曰：人有十等，自王公至於輿台，缺一焉，而人紀不立矣。大地生五金，以利用天下與後世，其義亦猶是也。貴者千里一生，促亦五，六百里而生；賤者舟車稍艱之國，其土必廣生焉。黃金美者，其值去黑鐵一萬六千倍，然使釜，鬻、斤、斧不呈效於日用之間，即得黃金，直高而無民耳。貿遷有無，貨居《周官》泉府，萬物司命繫焉。其分別美惡而指點重輕，孰開其先，而使相須於不朽焉？

         黃金
    凡黃金為五金之長，熔化成形之後，住世永無變更。白銀入洪爐雖無折耗，但火候足時，鼓鞲(鞴)而金花閃爍，一現即沒，再鼓則沉而不現。惟黃金則竭力鼓鞲(鞴)，一扇一花，愈烈愈現，其質所以貴也。
    凡中國產金之區，大約百餘處，難以枚舉。山石中所出，大者名馬蹄金，中者名橄欖金、帶胯金，小者名瓜子金。水沙中所出，大者名狗頭金，小者名麩麥金、糠金。平地掘井得者，名面沙金，大者名豆粒金。皆待先淘洗後冶煉而成顆塊。
　　金多出西南，取者穴山至十餘丈，見伴金石，即可見金。其石褐色，一頭如火燒黑狀。水金多者出雲南金沙江，（古名麗水，）此水源出吐蕃，繞流麗江府，至於北勝州，回環五百餘里，出金者有數截。又川北潼川等州邑與湖廣沅陵、漵浦等，皆於江沙水中，淘沃取金。千百中間有獲狗頭金一塊者，名曰金母，其餘皆麩麥形。入冶煎煉，初出色淺黃，再煉而後轉赤也。儋、崖有金田，金雜沙土之中，不必深求而得，取太頻則不復產，經年淘煉，若有則限。然嶺南夷獠洞穴中，金初出如黑鐵落，深挖數丈得之黑焦石下。初得時咬之柔軟，夫匠有吞竊腹中者，亦不傷人。河南蔡、鞏等州邑，江西樂平、新建等邑，皆平地掘深井取細沙淘煉成，但酬答人功，所獲亦無幾耳。大抵赤縣之內，隔千里而一生。《嶺南錄》云：居民有從鵝鴨屎中淘出片屑者，或日得一兩，或空無所獲。此恐妄記也。
　　凡金質至重，每銅方寸重一兩者，銀照依其則，寸增重三錢。銀方寸重一兩者，金照依其則，寸增重二錢。
    凡金性又柔，可屈折如枝柳。其高下色，分七青、八黃、九紫、十赤。登試金石上，（此石廣信郡河中甚多，大者如斗，小者如拳，入鵝湯中一煮，光黑如漆。）立見分明。凡足色金參和偽售者，唯銀可入，餘物無望焉。欲去銀存金，則將其金打成薄片剪碎，每塊以土泥裹塗，入坩鍋中硼砂熔化，其銀即吸入土內，讓金流出，以成足色。然後入鉛少許，另入坩鍋內，勾出土內銀，亦毫釐具在也。
　　凡色至於金，為人間華美貴重，故人工成箔而後施之。凡金箔每金七厘造方寸金一千片，粘鋪物面，可蓋縱橫三尺。凡造金箔，既成薄片後，包入烏金紙內，竭力揮椎打成。（打金椎，短柄，約重八斤。）凡烏金紙由蘇、杭造成，其紙用東海巨竹膜為質。用豆油點燈，閉塞周圍，只留針孔通氣，薰染煙光，而成此紙。每紙一張，打金箔五十度，然後棄去，為藥鋪包朱用，尚末破損，蓋人巧造成異物也。凡紙內打成箔後，先用硝熟貓皮繃急為小方板，又鋪線香灰撒墁皮上，取出烏金紙內箔，覆於其上，鈍刀界畫成方寸。口中屏息，手執輕杖，唾濕而挑起，夾於小紙之中。以之華物，先以熟漆布地，然後粘貼。（貼字者多用楮樹漿。）秦中造皮金者，硝擴羊皮使最薄，貼金其上，以便剪裁服飾用，皆煌煌至色存焉。凡金箔粘物，他日敝棄之時，刮削火化，其金仍藏灰內。滴清油數點，伴落聚底，淘洗入爐，毫釐無恙。
　　凡假借金色者，杭扇以銀箔為質，紅花子油刷蓋，向火熏成。廣南貨物，以蟬蛻殼調水描畫，向火一微炙而就，非真金色也。其金成器物，呈分淺淡者，以黃礬塗染，炭木炸炙，即成赤寶色。然風塵逐漸淡去，見火又即還原耳。（黃礬詳《燔石》卷。）

        銀
    凡銀中國所出，浙江、福建舊有坑場，國初或采或閉。江西饒、信、瑞三郡有坑從末開。湖廣則出辰州，貴州則出銅仁，河南則宜陽趙保山、永寧秋樹坡、盧氏高嘴兒、嵩縣馬槽山，與四川會川密勒山、甘肅大黃山等，皆稱美礦。其他難以枚舉。然生氣有限，每逢開採，數不足，則括派以賠償。法不嚴，則竊爭而釀亂，故禁戒不得不苛。燕、齊諸道，則地氣寒而石骨薄，不產金、銀。然合八省所生，不敵雲南之半，故開礦煎銀，唯滇中可永行也。
　　凡雲南銀礦，楚雄、永昌、大理為最盛，曲靖、姚安次之，鎮沅又次之。凡石山硐中有礦砂，其上現磊然小石，微帶褐色者，分丫成徑路。采者穴土十丈或二十丈，工程不可日月計。尋見土內銀苗，然後得礁砂所在。凡樵砂藏深土，如枝分派別，各人隨苗分徑橫挖而尋之。上榰橫板架頂，以防崩壓。採工篝燈逐徑施钁，得礦方止。凡土內銀苗，或有黃色碎石，或土隙石縫有亂絲形狀，此即去礦不遠矣。凡成銀者曰礁，至碎者曰砂，其面分丫若枝形者曰鑛，其外包環石塊曰礦。礦石大者如斗，小者如拳，為棄置無用物。其礁砂形如煤炭，底襯石而不甚黑，其高下有數等。（商民鑿穴得砂，先呈官府驗辨，然後定稅。）出土以斗量，付與冶工，高者六，七兩一斗，中者三，四兩，最下一，二兩。（其礁砂放光甚者，精華洩露，得銀偏少。）
　  凡礁砂入爐，先行揀淨淘洗。其爐土築巨墩，高五尺許，底鋪瓷屑、炭灰，每爐受礁砂二石。用栗木炭二百斤，周遭叢架。靠爐砌磚牆一朵，高闊皆丈餘。風箱安置牆背，合兩三人力，帶拽透管通風。用牆以抵炎熱，鼓鞴之人方克安身。炭盡之時，以長鐵叉添入。風火力到，礁砂溶化成團。此時銀隱鉛中，尚未出脫，計礁砂二石溶出團約重百斤。冷定限出，另入分金爐（一名蝦蟆爐）內，用松木炭匝圍，透一門以辨火色。其爐或施風箱，或使交箑。火熱功到，鉛沉下為底子。（其底已成陀僧樣，別入爐煉，又成扁擔鉛。）頻以柳枝從門隙入內燃照，鉛氣淨盡，則世寶凝然成象矣。此初出銀，亦名生銀。傾定無絲紋，即再經一火，當中止現一點圓星，滇人名曰“茶經”。逮後入銅少許，重以鉛力熔化，然後入槽成絲。（絲必傾槽而現，以四圍匡住，寶氣不橫溢走散。）其楚雄所出又異，彼硐砂鉛氣甚少，向諸郡購鉛佐煉。每礁百斤，先坐鉛二百斤於爐內，然後煽煉成團。其再入蝦蟆爐沉鉛結銀，則同法也。此世寶所生，更無別出。方書、本草，無端妄想妄注，可厭之甚。
　  大抵坤元精氣，出金之所，三百里無銀，出銀之所，三百里無金，造物之情亦大可見。其賤役掃刷泥塵，入水漂淘而煎者，名曰淘厘錙。一日功勞，輕者所獲三分，重者倍之。其銀俱日用剪、斧口中委餘，或鞋底粘帶，布於衢市，或院宇掃屑，棄於河沿，其中必有焉，非淺浮土面能生此物也。
　　凡銀為世用，惟紅銅與鉛兩物可雜入成偽。然當其合瑣碎而成鈑錠，去疵偽而造精純，高爐火中，坩鍋(堝)足煉。撒硝少許，而銅、鉛盡滯鍋底，名曰銀銹。其灰池中敲落者，名曰爐底。將鏽與底同入分金爐內，填火土甑之中，其鉛先化，就低溢流，而銅與粘帶餘銀，用鐵條逼就分撥，井然不紊。人工、天工亦見一斑云。

         附 硃砂銀
　  凡虛偽方士以爐火惑人者，唯朱砂銀愚人易惑。其法以投鉛、朱砂與白銀等分，入罐封固，溫養三七日後，砂盜銀氣，煎成至寶。揀出其銀，形有神喪，塊然枯物。入鉛煎時，逐火輕折，再經數火，毫忽無存。折去砂價、炭資、愚者貪惑猶不解，並志於此。

        銅
　  凡銅供世用，出山與出爐，只有赤銅。以爐甘石或倭鉛摻和，轉色為黃銅，以砒霜等藥製煉為白銅；礬、硝等藥制煉為青銅；廣錫摻和為響銅；倭鉛和寫(瀉)為鑄銅。初質則一味紅銅而已。
　　凡銅坑所在有之。《山海經》言，出銅之山四百三十七，或有所考據也。今中國供用者，西自四川、貴州為最盛。東南間自海舶來，湖廣武昌、江西廣信皆饒洞穴。其衡、瑞等郡，出最下品，曰蒙山銅者，或入冶鑄混入，不堪升煉成堅質也。
　　凡出銅山夾土帶石，穴鑿數丈得之，仍有礦包其外，礦狀如薑石，而有銅星，亦名銅璞，煎煉仍有銅流出，不似銀礦之為棄物。凡銅砂，在礦內形狀不一，或大或小，或光或暗，或如鍮石，或如薑鐵。淘洗去土滓，然後入爐煎煉，其薰蒸傍溢者，為自然銅，亦曰石髓鉛。
    凡銅質有數種。有全體皆銅，不夾鉛、銀者，洪爐單煉而成。有與鉛同體者，其煎煉爐法，傍通高低二孔，鉛質先化從上孔流出，銅質後化從下孔流出。東夷銅又有托體銀礦內者，入爐煉時，銀結於面，銅沉於下。商舶漂入中國，名曰日本銅，其形為方長板條。漳郡人得之，有以爐再煉，取出零銀，然後寫(瀉)成薄餅，如川銅一樣貨賣者。
　  凡紅銅升黃色為錘鍛用者，用自風煤炭（此煤碎如粉，泥糊作餅，不用鼓風，通紅則自晝達夜。江西則產袁郡及新喻邑）百斤，灼於爐內，以泥瓦罐載銅十斤，繼入爐甘石六斤，坐於爐內，自然熔化。後人因爐甘石烟洪飛損，改用倭鉛。每紅銅六斤，入倭鉛四斤，先後入罐熔化，冷定取出，即成黃銅，唯人打造。凡用銅造響器，用出山廣錫無鉛氣者入內。鉦（今名鑼）、鐲（今名銅鼓）之類，皆紅銅八斤，入廣錫二斤。鐃、鈸、銅與錫更加精煉。凡鑄器，低者紅銅、倭鉛均平分兩，甚至鉛六銅四。高者名三火黃銅、四火熟銅，則銅七而鉛三也。
　　凡造低偽銀者，唯本色紅銅可入。一受倭鉛、砒、礬等氣，則永不和合。然銅入銀內，使白質頓成紅色，洪爐再鼓，則清濁浮沉立分，至於淨盡云。

        附 倭鉛
    凡倭鉛古書本無之，乃近世所立名色。其質用爐甘石熬煉而成。繁產山西太行山一帶，而荊、衡為次之。每爐甘石十斤，裝載入一泥罐內，封裹泥固，以漸砑乾，勿使見火拆裂。然後逐層用煤炭餅墊盛，其底鋪薪，發火煆紅，罐中爐甘石熔化成團，冷定毀罐取出。每十耗去其二，即倭鉛也。此物無銅收伏，入火即成煙飛去。以其似鉛而性猛，故名之曰[倭]云。

        鐵
　　凡鐵場所在有之，其質淺浮土面，不生深穴，繁生平陽岡埠，不生峻嶺高山。質有土錠、碎砂數種。凡土錠鐵，土面浮出黑塊，形似秤錘。遙望宛然如鐵，捻之則碎土。若起冶煎煉，浮者拾之，又乘雨濕之後牛耕起土，拾其數寸土內者。耕墾之後，其塊逐日生長，愈用不窮。西北甘肅，東南泉郡，皆錠鐵之藪也。燕京、遵化與山西平陽，則皆砂鐵之藪也。凡砂鐵，一拋土膜，即現其形，取來淘洗，入爐煎煉，熔化之後與錠鐵無二也。
    凡鐵分生、熟，出爐未炒則生，既炒則熟。生熟相和，煉成則鋼。凡鐵爐用鹽做造，和泥砌成。其爐多傍山穴為之，或用巨木匡圍，朔造鹽泥，窮月之力不容造次。鹽泥有罅，盡棄全功。凡鐵一爐載土二千餘斤，或用硬木柴，或用煤炭，或用木炭，南北各從利便。扇爐風箱必用四人、六人帶拽。土化成鐵之後，從爐腰孔流出。爐孔先用泥塞。每旦晝六時，一時出鐵一陀。既出即叉泥塞，鼓風再熔。凡造生鐵為冶鑄用者，就此流成長條、圓塊範內取用。若造熟鐵，則生鐵流出時相連數尺內，低下數寸築一方塘，短牆抵之。其鐵流入塘內，數人執持柳木棍排立牆上，先以污潮泥曬乾，舂篩細羅如麵，一人疾手撒●，眾人柳棍疾攪，即時炒成熟鐵。其柳棍每炒一次，燒折二三寸，再用則又更之。炒過稍冷之時，或有就塘內斬劃成方塊者，或有提出揮椎打圓後貨者。若濟陽諸冶，不知出此也。
　    凡鋼鐵煉法，用熟鐵打成薄片如指頭闊，長寸半許，以鐵片束包尖緊，生鐵安置其上，（廣南生鐵名墮子，生鋼者妙甚。）又用破草履蓋其上，（粘帶泥土者，故不速化。）泥塗其底下。洪爐鼓鞴，火力到時，生鋼先化，滲淋熟鐵之中，兩情投合，取出加錘。再煉再錘，不一而足。俗名團鋼，亦曰灌鋼者是也。凡倭夷刀劍，有百煉精純、置日光簷下則滿室輝曜者，不用生熟相和煉，又名此鋼為下乘云。夷人又有以地溲淬刀劍者，（地溲乃石腦油之類，不產中國。）云鋼可切玉，亦末之見也。凡鐵內有硬處不可打者名鐵核，以香油塗之即散。凡產鐵之陰，其陽出慈石，第有數處不盡然也。

        錫
　  凡錫，中國偏出西南郡邑，東北寡生。古書名錫為“賀”者，以臨賀郡產錫最盛而得名也。今衣被天下者，獨廣西南丹、河池二州居其十八，衡、永則次之。大理、楚雄即產錫甚盛，道遠難致也。
　　凡錫有山錫、水錫兩種。山錫中又有錫瓜、錫砂兩種，錫瓜塊大如小瓠，錫砂如豆粒，皆穴土不甚深而得之。間或土中生脈充牣，致山土自頹，恣人拾取者。水錫衡、永出溪中，廣西則出南丹州河內，其質黑色，粉碎如重羅麵。南丹河出者，居民旬前從南淘至北，旬後又從北淘至南。愈經淘取，其砂日長，百年不竭。但一日功勞，淘取煎煉，不過一斤。會計爐炭資本，所獲不多也。南丹山錫出山之陰，其方無水淘洗，則接連百竹為梘，從山陽梘水淘洗土滓，然後入爐。
    凡煉煎亦用洪爐，入砂數百斤，叢架木炭亦數百斤，鼓鞴熔化。火力已到，砂不即熔，用鉛少許勾引，方始沛然流注。或有用人家炒錫剩灰勾引者。其爐底炭末、瓷灰鋪作平地，傍安鐵管小槽道，熔時流出爐外低池。其質初出潔白，然過剛，承錘即拆裂。入鉛制柔，方充造器用。售者雜鉛太多，欲取淨則熔化，入醋淬八，九度，鉛盡化灰而去。出錫唯此道。方書云馬齒莧取草錫者，妄言也；謂砒為錫苗者，亦妄言也。

         鉛
    凡產鉛山穴，繁於銅、錫。其質有三種，一出銀礦中，包孕白銀。初煉和銀成團，再煉脫銀沉底，曰銀礦鉛，此鉛雲南為盛。一出銅礦中，入烘爐煉化，鉛先出，銅後隨，曰銅山鉛，此鉛貴州為盛。一出單生鉛穴，取者穴山石，挾油燈尋脈，曲折如採銀礦，取出淘洗煎煉，名曰草節鉛，此鉛蜀中嘉、利等州為盛。其餘雅州出釣腳鉛，形如皂莢子，又如蝌蚪子，生山澗沙中。廣信郡上饒、饒郡樂平出雜銅鉛，劍州出陰平鉛，難以枚舉。
　　凡銀礦中鉛，煉鉛成底，煉底復成鉛。草節鉛單入烘爐煎煉，爐傍通管，注入長條土槽內，俗名扁擔鉛，亦曰出山鉛，所以別於凡銀爐內頻經煎煉者。
    凡鉛物值雖賤，變化殊奇，白粉、黃丹，皆其顯像。操銀底於精純，勾錫成其柔軟，皆鉛力也。

         附 胡粉
    凡造胡粉，每鉛百斤，熔化，削成薄片，卷作筒，安木甑內。甑下甑中各安醋一瓶，外以鹽泥固濟，紙糊甑縫。安火四兩，養之七日。期足啟開，鉛片皆生霜粉，掃入水缸內。未生霜者，入甑依舊再養七日，再掃，以質盡為度，其不盡者留作黃丹料。每掃下霜一斤，入豆粉二兩、蛤粉四兩，缸內攪勻，澄去清水，用細灰按成溝，紙隔數層，置粉於上。將幹，截成瓦定形，或如磊塊，待乾收貨。此物古因辰、韶諸郡專造，故曰韶粉（俗誤朝粉）。今則各省直饒為之矣。其質入丹青，則白不減。摣婦人頰，能使本色轉青。胡粉投入炭爐中，仍還熔化為鉛，所謂色盡歸皂者。

        附 黃丹
    凡炒鉛丹，用鉛一斤，土硫黃十兩，硝石一兩。熔鉛成汁，下醋點之。滾沸時下硫一塊，少頃，入硝少許，沸定再點醋，依前漸下硝、黃。待為末，則成丹矣。其胡粉殘剩者，用硝石、礬石炒成丹，不復用錯(醋)也。欲丹還鉛，用葱白汁拌黃丹慢炒，金汁出時，傾出即還鉛矣。



天工開物    卷十五



        佳兵
    宋子曰：兵非聖人之得已也。虞舜在位五十載，而有苗猶弗率。明王聖帝，誰能去兵哉？弧矢之利，以威天下，其來尚矣。
    為老氏者，有葛天之思焉。其詞有曰：“佳兵者，不詳之器。”蓋言慎也。
　　火藥機械之竅，其先鑿自西番與南裔，而後乃及於中國。變幻百出，日盛月新。中國至今日，則即戎者以為第一義，豈其然哉？雖然，生人縱有巧思，烏能至此極也？

        弧矢
    凡造弓，以竹與牛角為正中幹質，（東北夷無竹，以柔木為之。）桑枝木為兩梢。弛則竹為內體，角護其外；張則角向內而竹居外。竹一條而角兩接，桑弰則其末刻鍥，以受弦彄，其本則貫插接筍於竹丫，而光削一面以貼角。凡造弓先削竹一片，（竹宜秋冬伐，春夏則朽蛀。）中腰微亞小，兩頭差大，約長二尺許。一面粘膠靠角，一面鋪置牛筋與膠而固之。牛角當中牙接，（北虜無修長牛角，則以羊角四接而束之。廣弓則黃牛明角亦用，不獨水牛也。）固以筋膠。膠外固以樺皮，名曰暖靶。
    凡樺木關外產遼陽，北土繁生遵化，西陲繁生臨洮郡，閩、廣、浙亦皆有之。其皮護物，手握如軟綿，故弓靶所必用。即刀柄與槍桿，亦需用之。其最薄者，則為刀劍鞘室也。
　　凡牛脊樑每隻生筋一方條，約重三十兩。殺取曬乾，復浸水中，析破如苧麻絲。胡虜無蠶絲，弓弦處皆糾合此物為之。中華則以之鋪護弓幹，與為棉花彈弓弦也。
    凡膠乃魚脬雜腸所為，煎治多屬寧國郡，其東海石首魚，浙中以造白鯗者，取其脬為膠，堅固過於金鐵。北虜取海魚脬煎成，堅固與中華無異，種性則別也。天生數物，缺一而良弓不成，非偶然也。
　　凡造弓初成坯後，安置室中梁閣上，地面勿離火意。促者旬日，多者兩月，透幹其津液，然後取下磨光，重加筋膠與漆，則其弓良甚。貨弓之家，不能俟日足者，則他日解釋之患因之。
　　凡弓弦取食柘葉蠶繭，其絲更堅韌。每條用絲線二十餘根作骨，然後用線橫纏緊約。纏絲分三停，隔七寸許則空一二分不纏，故弦不張弓時，可折疊三曲而收之。往者北虜弓弦，盡以牛筋為質，故夏月兩(雨)霧，妨其解脫，不相侵犯。今則絲弦亦廣有之。塗弦或用黃蠟，或不用亦無害也。凡弓兩弰繫彄處，或切最厚牛皮，或削柔木如小棋子，釘粘角端，名曰墊弦，義同琴軫。放弦歸返時，雄力向內，得此而抗止，不然則受損也。

        弧矢(續)
　　凡造弓，視人力強弱為輕重，上力挽一百二十斤，過此則為虎力，亦不數出。中力減十之二三，下力及其半。彀滿之時，皆能中的。但戰陣之上，洞胸徹札，功必歸於挽強者。而下力倘能穿楊貫虱，則以巧勝也。凡試弓力，以足踏弦就地，稱鈎搭掛弓腰，弦滿之時，推移稱錘所壓，則知多少。其初造料分兩，則上力挽強者，角與竹片削就時，約重七兩。筋與膠、漆與纏約絲繩，約重八錢。此其大略。中力減十之一二，下力減十之二三也。
　　凡成弓，藏時最嫌霉濕。（霉氣先南後北，嶺南穀雨時，江南小滿，江北六月，燕、齊七月。然淮、揚霉氣獨盛。）將士家或置烘廚、烘箱，日以炭火置其下。（春秋霧雨皆然，不但霉氣。）小卒無烘廚，則安頓灶突之上。稍怠不勤，立受朽解之患也。（近歲命南方諸省造弓解北，紛紛駁回，不知離火即壞之故，亦無人陳說本章者。）
　　凡箭笴，中國南方竹質，北方萑柳質，北虜樺質，隨方不一。桿長二尺，簇長一寸，其大端也。凡竹箭削竹四條或三條，以膠粘合，過刀光削而圓成之。漆絲纏約兩頭，名曰"三不齊"箭桿。浙與廣南有生成箭竹，不破合者。柳與樺桿，則取彼圓直枝條而為之，微費刮削而成也。凡竹箭其體自直，不用矯揉。木桿則燥時必曲，削造時以數寸之木，刻槽一條，名曰箭端。將木桿逐寸戛拖而過，其身乃直。即首尾輕重，亦由過端而均停也。
    凡箭，其本刻銜口以駕弦，其末受鏃。凡鏃冶鐵為之。（《禹貢》砮石乃方物，不適用。）北虜製如桃葉槍尖，廣南黎人矢鏃如平面鐵鏟，中國則三棱錐象也。響箭則以寸木空中錐眼為竅，矢過招風而飛鳴，即《莊子》所謂嚆矢也。
    凡箭行端斜與疾慢，竅妙皆系本端翎羽之上。箭本近銜處，剪翎直貼三條，其長三寸，鼎足安頓，粘以膠，名曰箭羽。（此膠亦忌霉濕，故將卒勤者，箭亦時以火烘。）羽以雕膀為上，（雕似鷹而大，尾長翅短。）角鷹次之，鴟鷂又次之。南方造箭者，雕無望焉，即鷹、鷂亦難得之貨，急用塞數，即以雁翎，甚至鵝翎亦為之矣。凡雕翎箭行疾過鷹、鷂翎，十余步而端正，能抗風吹。北虜羽箭多出此料。鷹、鷂翎作法精工，亦恍惚焉。若鵝、雁之質，則釋放之時，手不應心，而遇風斜竄者多矣。南箭不及北，由此分也。
        弩
    凡弩為守營兵器，不利行陣。直者名身，衡者名翼，弩牙發弦者名機。斲木為身，約長二尺許，身之首橫拴度翼。其空缺度翼處，去面刻定一分，（稍厚則弦發不應節。）去背則不論分數。面上微刻直槽一條以盛箭。其翼以柔木一條為者名扁擔弩，力最雄。或一木之下，加以竹片疊承（其竹一片短一片），名三撐弩，或五撐、七撐而止。身下截刻鍥銜弦，其銜傍活釘牙機，上剔發弦。上弦之時，唯力是視。一人以腳踏強弩而弦者，《漢書》名曰“蹶張材官”。弦送矢行，其疾無與比數。
　　凡弩弦以苧麻為質，纏繞以鵝翎，塗以黃蠟。其弦上翼則謹(緊)，放下仍鬆，故鵝翎可扱首尾於繩內。弩箭羽以箬葉為之。析破箭本，銜於其中而纏約之。其射猛獸藥箭，則用草烏一味，熬成濃膠，蘸染矢刃。見血一縷，則命即絕，人畜同之。凡弓箭強者，二百餘步，弩箭最強者，五十步而止，即過咫尺，不能穿魯縞矣。然其行疾則十倍於弓，而入物之深亦倍之。
　　國朝軍器造神臂弩、克敵弩，皆併發二矢、三矢者。又有諸葛弩，其上刻直槽，相承函十矢，其翼取最柔木為之。另安機木，隨手扳弦而上，發去一矢，槽中又落一矢，則又扳木上弦而發。機巧雖工，然其力綿甚，所及二十餘步而已。此民家妨(防)竊工具，非軍國器。其山人射猛獸者，名曰窩弩，安頓交跡之衢，機傍引線，俟獸過，帶發而射之。一發所獲，一獸而已。

        干
    凡干戈，名最古，干與戈相連得名者，後世戰卒，短兵馳騎者更用之。蓋右手執短刀，左手執干以蔽敵矢。古者車戰之上，則有專司執干，並抵同人之受矢者。若雙手執長戈與持戟、槊，則無所用之也。凡干長不過三尺，杞柳織成尺徑圈，置於項下，上出五寸，亦銳其端，下則輕竿可執。若盾名[中干]，則步卒所持以蔽矢並拒槊者，俗所謂傍牌是也。

         火藥料　　
    火藥、火器，今時妄想進身博官者，人人張目而道，著書以獻，未必盡由實驗。然亦粗載數葉，附於卷內。
    凡火藥以硝石、硫黃為主，草木灰為鋪。硝性至陰，硫性至陽，陰陽兩神物相遇於無隙可容之中。其出也，人物膺之，魂散驚而魄齏粉。凡硝性主直，直擊者硝九而硫一。硫性主橫，爆擊者硝七而硫三。其佐使之灰，則青楊、枯杉、樺根、箬葉、蜀葵、毛竹根、茄稈之類，燒使存性，而其中箬葉為最燥也。

　　凡火攻有毒火、神火、法火、爛火、噴火。毒火以砒、磠砂為君，金汁、銀銹、人糞和製。神火以朱砂、雄黃、雌黃為君。爛火以硼砂、磁末、牙皂、秦椒配合。飛火以朱砂、石黃、輕粉、草烏、巴豆配合。劫營火則用桐油、松香。此其大略。其狼糞煙晝黑夜紅，迎風直上，與江豚灰能逆風而熾，皆須試見而後詳之。

        消石
    凡消，華夷皆生，中國則專產西北。若東南販者不給官引，則以為私貨而罪之。消質與鹽同母，大地之下潮氣蒸成，現於地面。近水而土薄者成鹽，近山而土厚者成消。以其入水即鎔(溶)，故名曰“消”。長淮以北，節過中秋，即居室之中，隔日掃地，可取少許以供煎煉。

　　凡消三所最多：出蜀中者曰川消，生山西者俗呼鹽消，生山東者俗呼土消。凡消刮掃取時，（牆中亦或迸出。）入缸內水浸一宿，穢雜之物，浮於面上，掠取去時，然後入釜，注水煎煉。消化水幹，傾於器內，經過一宿，即結成消。其上浮者曰芒硝，芒長者曰馬牙消，（皆從方產本質幻出。）其下猥雜者曰朴消。欲去雜還純，再入水煎煉。入萊菔數枚同煮熟，傾入盆中，經宿結成白雪，則呼盆消。凡制火藥，牙硝、盆硝功用皆同。
    凡取消製藥，少者用新瓦焙，多者用土釜焙，潮氣一乾，即取研末。凡研消不以鐵碾入石臼，相激火生，則禍不可測，凡消配定何藥分兩，入黃同研，木灰則從後增入。凡硝既焙之後，經久潮性複生。使用巨砲，多從臨期裝載也。

        硫磺(詳見燔石卷)
    凡硫黃配消，而後火藥成聲。北狄無黃之國，空繁消產，故中國有嚴禁，凡燃炮，拈消與木灰為引線，黃不入內，入黃即不透關。凡碾黃難碎，每黃一兩，和消一錢同碾，則立成微塵細末也。

        火器
    西洋炮，熟銅鑄就，圓形若銅鼓。引放時，半裡之內，人馬受驚死。（平地爇引炮有關捩，前行遇坎方止。點引之，人反走墜入深坑內，炮聲在高頭，放者方不喪命。）紅夷炮，鑄鐵為之，身長丈許，用以守城。中藏鐵彈並火藥數斗，飛激二裡，膺其鋒者為齏粉。凡炮爇引內灼時，先往後坐千鈞力，其位須牆抵住，牆崩者其常。
　　大將軍、二將軍（即紅夷之次，在中國為巨物。）、　    
    佛郎機（水戰舟頭用。）
　  三眼銃、百子連珠炮
　　地雷：埋伏土中，竹管通引，沖土起擊，其身從其炸裂。所謂橫擊，用黃多者。（引線用礬油，炮口覆以盆。）
　　混江龍：漆固皮囊炮沉於水底，岸上帶索引機。囊中懸吊火石、火鐮，索機一動，其中自發。敵舟行過，遇之則敗。然此終癡物也。
    鳥銃：凡鳥銃長約三尺，鐵管載藥，嵌盛木棍之中，以便手握。凡錘鳥銃，先以鐵捶一條大如箸為冷骨，裹紅鐵錘成。先為三接，接口熾紅，竭力撞合。合後以四棱鋼錐如箸大者，透轉其中，使極光淨，則發藥無阻滯。其本近身處，管亦大於末，所以容受火藥。每銃約載配消一錢二分，鉛鐵彈子二錢。發藥不用信引，（嶺南制度，有用引者。）孔口通內處露消分厘，捶熟苧麻點火。左手握銃對敵，右手發鐵機逼苧火於消上，則一發而去。鳥雀遇於三十步內者，羽肉皆粉碎，五十步外方有完形，若百步則銃力竭矣。鳥槍行遠過二百步，製方仿佛鳥銃，而身長藥多，亦皆倍此也。
    萬人敵：凡外郡小邑，乘城卻敵，有炮力不具者，即有空懸火炮而癡重難使者，則萬人敵近制隨宜可用，不必拘執一方也。蓋消、黃火力所射，千軍萬馬，立時糜爛。其法：用宿乾空中泥團，上留小眼，築實硝、黃火藥，參摻入毒火、神火，由人變通增損。貫藥安信而後，外以木架匡圍，或有即用木桶而塑泥實其內郭者，其義亦同。若泥團必用木匡，所以妨(防)擲投先碎也。敵攻城時，燃灼引信，拋擲城下。火力出騰，八面旋轉。旋向內時，則城牆抵住，不傷我兵。旋向外時，則敵人馬皆無幸。此為守城第一器。而能通火藥之性、火器之方者，聰明由人。作者不上十年，守土者留心可也。



天工開物   卷十六



        丹青
　 宋子曰：斯文千古之不墜也，注玄尚白，其功孰與京哉？離火紅而至黑孕其中，水銀白而至紅呈其變。造化爐錘，思議何所容也。五章遙降，朱臨墨而大號彰。萬卷橫披，墨得朱而天章煥。文房異寶，珠玉何為？至畫工肖像萬物，或取本姿，或從配合，而色色咸備焉。夫亦依坎附離，而共呈五行變態，非至神孰能與于斯哉？

        朱
　  凡朱砂、水銀、銀朱，原同一物，所以異名者，由精細老嫩而分也。上好朱砂，出辰錦（今名麻陽）與西川者，中即孕汞，然不以升煉。蓋光明、箭鏃、鏡面等砂，其價重于水銀三倍，故擇出為朱砂貨鬻。若以升水(汞)，反降賤值。唯粗次朱砂方，以升煉水銀，而水銀又升銀朱也。
　　凡朱砂上品者，穴土十餘丈乃得之。始見其苗，磊然白石，謂之朱砂床。近床之砂，有如雞子大者。其次砂不入藥，只為研供畫用與升煉水銀者。其苗不必白石，其深數丈即得。外床或雜青黃石，或間沙土，土中孕滿，則其外沙石多自折裂。此種砂貴州思、印、銅仁等地最繁，而商州、秦州出亦廣也。凡次砂取來，其通坑色帶白嫩者，則不以研朱，盡以升汞。若砂質即嫩而煉視欲丹者，則取來時，入巨鐵碾槽中，軋碎如微塵，然後入缸，注清水澄浸。過三日夜，跌取其上浮者，傾入別缸，名曰二朱。其下沉結者，曬乾即名頭朱也。
    凡升水銀，或用嫩白次砂，或用缸中跌出浮面二朱，水和槎(搓)成大盤條，每三十斤入一釜內升汞，其下炭質亦用三十斤。凡升汞，上蓋一釜，釜當中留一小孔，釜傍鹽泥緊固。釜上用鐵打成一曲弓溜管，其管用麻繩纏通稍(梢)，仍用鹽泥塗固。煆火之時，曲溜一頭插入釜中通氣，（插處一絲固密。）一頭以中罐注水兩瓶，插曲溜尾於內，釜中之氣在達於罐中之水而止。共煆五個時辰，其中砂末盡化成汞，布於滿釜。冷定一日，取出掃下。此最妙玄，化全部天機也。（《本草》胡亂注，“鑿地一孔，放碗一個盛水”。）
　　凡將水銀再升朱用，故名曰銀朱。其法或用磬口泥罐，或用上下釜。每水銀一斤，入石亭脂（即硫黃製造者）二斤，同研不見星，炒作青砂頭，裝於罐內。上用鐵盞蓋定，盞上壓一鐵尺。鐵線兜底捆縛，鹽泥固濟口縫，下用三釘插地鼎足盛罐。打火三炷香久，頻以廢筆蘸水擦盞，則銀自成粉，貼於罐上，其貼口者朱更鮮華。冷定揭出，刮掃取用。其石亭脂沉下罐底，可取再用也。每升水銀一斤得朱十四兩，次朱三兩五錢，出數借硫質而生。凡升朱與研朱，功用亦相仿。若皇家、貴家畫彩，則即同辰錦丹砂研成者，不用此朱也。凡朱，文房膠成條塊，石硯則顯，若磨於錫硯之上，則立成皂汁。即漆工以鮮物彩，唯入桐油調則顯，入漆亦晦也。
    凡水銀與朱更無他出，其汞海、草汞之說，無端狂妄，耳食者信之。若水銀已升朱，則不可復還為汞，所謂造化之巧已盡也。

        墨
    凡墨，燒煙凝質而為之。取桐油、清油、豬油煙為者，居十之一，取松煙為者，居十之九。凡造貴重墨者，國朝推重徽郡人，或以載油之艱，遣人僦居荊、襄、辰、沅，就其賤值桐油點煙而歸。其墨他日登於紙上，日影橫射有紅光者，則以紫草汁浸染燈心而燃炷者也。
　　凡爇油取煙，每油一斤，得上烟一兩餘。手力捷疾者，一人供事燈盞二百副。若刮取怠緩則烟老，火燃質料並喪也。其餘尋常用墨，則先將松樹流去膠香，然後伐木。凡松香有一毛未淨盡，其烟造墨，終有滓結不解之病。凡松樹流去香，木根鑿一小孔，炷燈緩炙，則通身膏液，就暖傾流而出也。
    凡燒松煙，伐松斬成尺寸，鞠篾為圓屋如舟中雨篷式，接連十餘丈。內外與接口皆以紙及席糊固完成。隔位數節，小孔出煙，其下掩土砌磚先為通烟道路。燃薪數日，歇冷入中掃刮。凡燒松煙，放火通烟，自頭徹尾。靠尾一，二節者為清煙，取入佳墨為料。中節者為混烟，取為時墨料。若近頭一，二節，只刮取為烟子，貨賣刷印書文家，仍取研細用之。其餘則供漆工、堊工之塗玄者。
　　凡松煙造墨，入水久浸，以浮沉分清愨。其和膠之後，以捶敲多寡分脆堅。其增入珍料與漱金、銜麝，則松烟、油烟增減聽人。其餘《墨經》、《墨譜》，博物者自詳，此不過粗紀質料原因而已。

         附 諸色顏料
　  胡粉（至白色，詳《五金》卷。）
　　黃丹（紅黃色，詳《五金》卷。）
　　澱花（至藍色，詳《彰施》卷。）
　　紫粉（繯紅色[粉紅色]，貴重者用胡粉、銀朱對和，粗者用染家紅花滓汁為之。）
　　大青（至青色，詳《珠玉》卷。）

　　銅綠（至綠色，黃銅打成板片，醋塗其上，裹藏糠內，微藉暖火氣，逐日刮取。）
　　石綠（詳《珠玉》卷。）
　　代赭石（殷紅色，處處山中有之，以代郡者為最佳。）
　　石黃（中黃色，外紫色，石皮內黃，一名石中黃子。）



天工開物    卷十七



         麴蘗
　  宋子曰：獄訟日繁，酒流生禍，其源則何辜！祀天追遠，沉吟《商傾》、《周雅》之間，若作酒醴之資麴蘖也，殆怪作而明述矣。惟是五穀菁華變幻，得水而凝，感風而化，供用岐黃者神其名，而堅固食羞者丹其色。君臣自古配合日新，眉壽介而宿痼怯，其功不可殫述。自非炎黃作祖、末流聰明，烏能竟其方術哉。

         酒母
    凡釀酒，必資麴藥成信。無麴，即佳米珍黍，空造不成。古來麴造酒，蘖造醴，後世厭醴味薄，遂至失傳，則並蘖法亦亡。
    凡麴，麥、米、麵隨方土造，南北不同，其義則一。凡麥麴，大、小麥皆可用。造者將麥連皮，井水淘淨，曬乾，時宜盛暑天。磨碎，即以淘麥水和作塊，用楮葉包紮，懸風處，或用稻藁罨黃，經四十九日取用。
　　造麵麴，用白麵五斤、黃豆五升，以蓼汁煮爛，再用辣蓼末五兩、杏仁泥十兩，和踏成餅，楮葉包懸與稻秸罨黃，法亦同前。其用糯米粉與自然蓼汁溲和成餅，生黃收用者，罨法與時日，亦無不同也。其入諸般君臣與草藥，少者數味，多者百味，則各土各法，亦不可殫述。
    近代燕京，則以薏苡仁為君，入麴造薏酒。浙中寧、紹，則以綠豆為君，入麴造豆酒。二酒頗擅天下佳雄。（別載《酒經》。）
　　凡造酒母家，生黃未足，視候不勤，盥拭不潔，則疵藥數丸動輒敗人石米。故市麴之家，必信著名聞，而後不負釀者。
    凡燕、齊黃酒麴藥，多從淮郡造成，載於舟車北市。南方麴酒，釀出即成紅色者，用麴與淮郡所造相同，統名大麯。但淮郡市者打成磚片，而南方則用餅團。
    其麴一味，蓼身為氣脈，而米、麥為質料，但必用已成麴、酒糟為媒合。此糟不知相承起自何代，猶之燒礬之必用舊礬滓云。

        神麴
    凡造神麴所以入藥，乃醫家別於酒母者。法起唐時，其麴不通釀用也。造者專用白麵，每百斤入青蒿自然汁、馬蓼、蒼耳自然汁相和作餅，麻葉或楮葉包罨如造醬黃法。待生黃衣，即曬收之。其用他藥配合，則聽好醫者增入，苦無定方也。

        丹麴
 　 凡丹麴一種，法出近代。其義臭腐神奇，其法氣精變化。世間魚肉最朽腐物，而此物薄施塗抹，能固其質於炎暑之中，經歷旬日，蛆蠅不敢近，色味不離初，蓋奇藥也。

　  凡造法用秈稻米，不拘早晚。舂杵極其精細，水浸一七日，其氣臭惡不可聞，則取入長流河水漂淨。（必用山河流水，大江者不可用。）漂後惡臭猶不可解，入甑蒸飯則轉成香氣，其香芬甚。凡蒸此米成飯，初一蒸半生即止，不及其熟。出離釜中，以冷水一沃，氣冷再蒸，則令極熟矣。熟後，數石共積一堆拌信。
    凡麴信必用絕佳紅酒糟為料，每糟一斗，入馬蓼自然汁三升，明礬水和化。每麴飯一石，入信二斤，乘飯熱時，數人捷手拌勻，初熱拌至冷。候視麴信入飯，久復微溫，則信至矣。凡飯拌信後，傾入籮內，過礬水一次，然後分散入篾盤，登架乘風。後此風力為政，水火無功。
    凡麴飯入盤，每盤約載五升。其屋室宜高大，妨(防)瓦上暑氣侵迫。室面宜向南，妨(防)西曬。一個時中，翻拌約三次。候視者七日之中，即坐臥盤架之下，眠不敢安，中宵數起。其初時雪白色，經一二日成至黑色。黑轉褐，褐轉代赭，赭轉紅，紅極複轉微黃。目擊風中變幻，名曰生黃麴，則其價與入物之力，皆倍于凡麴也。凡黑色轉褐，褐轉紅，皆過水一度。紅則不復入水。
    凡造此物，曲工盥手與洗淨盤簟，皆令極潔。一毫滓穢，則敗乃事也。



    天工開物    卷十八



        珠玉
    宋子曰：玉韞山輝，珠涵水媚，此理誠然乎哉，抑意逆之說也？大凡天地生物，光明者昏濁之反，滋潤者枯澀之仇，貴在此則賤在彼矣。合浦、于闐，行程相去二萬里，珠雄於此，玉峙於彼，無脛而來，以寵愛人寰之中，而輝煌廊廟之上，使中華無端寶藏，折節而推上坐焉。豈中國輝山媚水者，萃在人身，而天地菁華止有此數哉？

        珠
　  凡珍珠必產蚌腹，映月成胎，經年最久，乃為至寶。其云蛇蝮、龍頷、鮫皮有珠者，妄也。凡中國珠必產雷、廉二池。三代以前，淮楊(揚)亦南國地，得珠稍近《禹貢》“淮夷蠙珠”，或後互市之便，非必責其土產也。金采蒲里路，元采楊村直沽口，皆傳記相承之妄，何嘗得珠。至云忽呂古江出珠，則夷地，非中國也。
　　凡蚌孕珠，乃無質而生質。他物形小而居水族者，吞噬弘多，壽以不永。蚌則環包堅甲，無隙可投，即吞腹，囫圇不能消化，故獨得百年千年，成就無價之寶也。凡蚌孕珠，即千仞水底，一逢圓月中天，即開甲仰照，取月精以成其魄。中秋月明，則老蚌猶喜甚。若徹曉無雲，則隨月東升西沒，轉側其身而映照之。他海濱無珠者，潮汐震撼，蚌無安身靜存之地也。
　　凡廉州池自烏泥、獨攬沙至於青鶯，可百八十里。雷州池自對樂島斜望石城界，可百五十里。蜑戶採珠，每歲必以三月，時牲殺祭海神，極其虔敬。蜑戶生啖海腥，入水能視水色，知蛟龍所在，則不敢侵犯。凡采珠舶，其制視他舟橫闊而圓，多載草薦於上。經過水漩，則擲薦投之，舟乃無恙。舟中以長繩繫沒人腰，攜籃投水。凡沒人以錫造彎環空管，其本缺處，對掩沒人口鼻，令舒透呼吸於中，別以熟皮包絡耳項之際。極深者至四，五百尺，拾蚌籃中。氣逼則撼繩，其上急提引上，無命者或葬魚腹。凡沒人出水，煮熱毳急覆之，緩則寒慄死。宋朝李招討設法以為耩，最後木柱扳口，兩角墜石，用麻繩作兜如囊狀。繩繫舶兩傍，乘風揚帆而兜取之，然亦有漂溺之患。今蜑戶兩法並用之
    凡珠在蚌，如玉在璞。初不識其貴賤，剖取而識之。自五分至一寸五分經者為大品。小平似覆釜，一邊光彩微似鍍金者，此名璫珠，其值一顆千金矣。古來“明月”、“夜光”，即此便是。白晝晴明，簷下看有光一線閃爍不定，“夜光”乃其美號，非真有昏夜放光之珠也。次則走珠，置平底盤中，圓轉無定歇，價亦與璫珠相仿。（化者之身受含一粒，則不復朽壞，故帝王之家重價購此。）次則滑珠，色光而形不甚圓。次則螺蚵珠，次官，雨珠，次稅珠，次葱符珠。幼珠如粱粟，常珠如豌豆。琕而碎者曰璣。自夜光至於碎璣，譬均一人身而王公至於氓隸也。
    凡珠生止有此數，採取太頻，則其生不繼。經數十年不採，則蚌乃安其身，繁其子孫而廣孕寶質。所謂珠徙珠還，此煞定死譜，非真有清官感召也。（我朝弘治中，一采得二萬八千兩。萬曆中，一采止得三千兩，不償所費。）

        寶
    凡寶石皆出井中，西番諸域最盛，中國惟出雲南金齒衛與麗江兩處。
    凡寶石自大至小，皆有石床包其外，如玉之有璞。金銀必積土其上，韞結乃成，而寶則不然，從井底直透上空，取日精月華之氣而就，故生質有光明。如玉產峻湍，珠孕水底，其義一也。
　　凡產寶之井，即極深無水，此乾坤派設機關。但其中寶氣如霧，氤氳井中，人久食其氣，多致死。故採寶之人，或結十數為羣，入井者得其半，而井上眾人共得其半也。下井人以長繩繫腰，腰帶叉口袋兩條，及泉近寶石，隨手疾拾入袋。（寶井內不容蛇蟲。）腰帶一巨鈴，寶氣逼不得過，則急搖其鈴，井上人引絙提上，其人即無恙，然已昏矒。止與白滾湯入口解散，三日之內不得進食糧，然後調理平復。其袋內石大者如碗，中者如拳，小者如豆，總不曉其中何等色。付與琢工鑢錯解開，然後知其為何等色也。
　  屬紅黃種類者，為貓精、靺羯芽、星漢砂、琥珀、木難、酒黃、喇子。貓精黃而微帶紅。琥珀最貴者名曰瑿（音依，此值黃金五倍價，）紅而微帶黑，然晝見則黑，燈光下則紅甚也。木難純黃色，喇子純紅。前代何妄人，于松樹注茯苓，又注琥珀，可笑也。屬青綠種類者，為瑟瑟珠、珇母、鴉鶻石、空青之類。（空青既取內質，其膜升打為曾青。）至枚(玫)瑰一種，如黃豆、綠豆大者，則紅、碧、青、黃數色皆具。寶石有玫瑰，如珠之有璣也。星漢砂以上，猶有煮海金丹。此等皆西番產，亦間氣出。滇中井所無。
　　時人偽造者，唯琥珀易假。高者煮化硫黃，低者以殷紅汁料煮入牛羊明角，映照紅赤隱然，今亦最易辨認。（琥珀磨之有漿。）至引草，原惑人之說，凡物借人氣能引拾輕芥也。自來《本草》陋妄，刪去毋使災木。

        玉
　  凡玉入中國，貴重用者盡出於闐、（漢時西國名，後代或名別失八里，或統服赤斤蒙古，定名未詳。）葱嶺。所謂藍田，即葱嶺出玉別地名，而後世誤以為西安之藍田也。其嶺水發源名阿耨山，至葱嶺分界兩河，一曰白玉河，一曰綠玉河。晉人張匡鄴作《西域行程記》載有烏玉河，此節則妄也。
　  玉璞不藏深土，源泉峻急激映而生。然取者不於所生處，以急湍無著手。俟其夏月水漲，璞隨湍流徙，或百里，或二三百里，取之河中。凡玉映月精光而生，故國人沿河取玉者，多於秋間明月夜，望河候視。玉璞堆聚處，其月色倍明亮。凡璞隨水流，仍錯雜亂石淺流之中，提出辨認而後知也。
　　白玉河流向東南，綠玉河流向西北。亦力把力地，其地有名望野者，河水多聚玉。其俗以女人赤身沒水而取者，云陰氣相召，則玉留不逝，易於撈取，此或夷人之愚也。（夷中不貴此物，更流數百里，途遠莫貨，則棄而不用。）
　　凡玉唯白與綠兩色。綠者中國名菜玉。其赤玉、黃玉之說，皆奇石、琅玕之類，價即不下於玉，然非玉也。凡玉璞根繫山石流水，未推出位時，璞中玉軟如棉絮，推出位時則已硬，入塵見風則愈硬。謂世間琢磨有軟玉，則又非也。凡璞藏玉，其外者曰玉皮，取為硯托之類，其值無幾。璞中之玉，有縱橫尺餘無瑕玷者，古者帝王取以為璽。所謂連城之璧，亦不易得。其縱橫五六寸無瑕者，治以為杯斝，此亦當世重寶也。此外惟西洋瑣裡有異玉，平時白色，晴日下看，映出紅色。陰雨時又為青色，此可謂之玉妖，尚方有之。朝鮮西北太尉山，有千年璞，中藏羊脂玉，與葱嶺美者無殊異。其他雖有載志，聞見則未經也。    
    凡玉由彼地纏頭回，（其俗，人首一歲裹布一層，老則臃腫之甚，故名纏頭回子。其國王亦謹不見髮。問其故，則云見髮則歲凶荒，可笑之甚。）或溯河舟，或駕橐駝，經莊浪入嘉峪，而至於甘州與肅州。中國販玉者，至此互市而得之，東入中華，卸萃燕京。玉工辨璞高下定價，而後琢之。（良玉雖集京師，工巧則推蘇郡。）
　　凡玉初剖時，冶鐵為圓盤，以盆水盛沙，足踏圓盤使轉，添沙剖玉，逐忽劃斷。中國解玉沙，出順天玉田與真定邢臺兩邑，其沙非出河中，有泉流出，精粹如麵，藉以攻玉，永無耗折。既解之後，別施精巧工夫，得鑌鐵刀者，則為利器也。（鑌鐵亦出西番哈密衛礪石中，剖之乃得。）
    凡玉器琢餘碎，取入鈿花用。又碎不堪者，碾篩和灰塗琴瑟，琴有玉音，以此故也。凡鏤刻絕細處，難施錐刃者，以蟾酥填畫而後鍥之。物理制服，殆不可曉。凡假玉以砆碔充者，如錫之於銀，昭然易辨。近則搗舂上料白瓷器，細過微塵，以白斂(蘝)諸汁調成為器，乾燥玉色燁然，此偽最巧云。
　　凡珠玉、金銀，胎性相反。金銀受日精，必沉埋深土結成。珠玉、寶石受月華，不受土寸掩蓋。寶石在井上，透碧空，珠在重淵，玉在峻灘，但受空明、水色蓋上。珠有螺城，螺母居中，龍神守護，人不敢犯。數應入世用者，螺母推出人取。玉初孕處，亦不可得。玉神推徙入河，然後恣取，與珠宮同神異云。

        附 瑪瑙 水晶 琉璃
    凡瑪瑙非石非玉，中國產處頗多，種類以十餘計。得者多為簪𥯖，鉤（音扣）結之類，或為棋子，最大者為屏風及桌面。上品者產寧夏外徼羌地砂磧中，然中國即廣有，商販者亦不遠涉也。今京師貨者，多是大同、蔚州九空山、宣府四角山所產，有夾胎瑪瑙、截子瑪瑙、錦紅瑪瑙，是不一類。而神木、府谷出漿水瑪瑙、錦纏瑪瑙，隨方貨鬻，此其大端云。試法以砑木不熱者為真。偽者雖易為，然真者值原不甚貴，故不樂售其技也。
　　凡中國產水晶，視瑪瑙少殺，今南方用者多福建漳浦產（山名銅山，），北方用者，多宣府黃尖山產，中土用者，多河南信陽州（黑色者最美）與湖廣興國州（潘家山）產，黑色者產北不產南。其他山穴本有之而採識未到，與已經採識，而官司厲禁封閉（如廣信懼中官開採之類）者尚多也。凡水晶出深山穴內瀑流石罅之中，其水經晶流出，晝夜不斷，流出洞門半里許，其面尚如油珠滾沸。凡水晶未離穴時如棉軟，見風方堅硬。琢工得宜者，就山穴成粗坯，然後持歸加功，省力十倍云。
　　凡琉璃石，與中國水精、占城火齊，其類相同，同一精光明透之義。然不產中國，產於西域。其石五色皆具，中華人豔之，遂竭人巧以肖之。於是燒瓴甋轉銹成黃綠色者，曰琉璃瓦。煎化羊角為盛油與籠燭者，為琉璃碗。合化硝、鉛寫(瀉)珠銅線穿合者，為琉璃燈。捏片為琉璃瓶袋。（硝用煎煉上結馬牙者。）各色顏料汁，任從點染。凡為燈、珠皆淮北齊地人，以其地產硝之故。
　　凡硝見火還空，其質本無，而黑鉛為重質之物。兩物假火為媒，硝欲引鉛還空，鉛欲留硝住世，和同一釜之中，透出光明形象。此乾坤造化，隱現於容易地面。《天工》卷末，著而出之。