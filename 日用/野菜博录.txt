野菜博录

[明]鲍山 撰 　


臣等谨按：《野菜博录》四卷，明鲍山撰。山字符则，号在斋，婺源人。尝入黄山，筑室白龙潭上，七年，备尝野蔬诸味。因次其品汇，别其性味，详其调制，着为是编。分草部二卷，木部一卷。草部叶可食者，自大蓝至秋角苗，一百四十二种。木部叶可食者，自茶树柯至藩篱枝，五十九种。花可食者，自腊梅至欛齿，五种。实可食者，自青舍子条至野葡萄，二十五种。花可食者，槐树、栾花木、房木三种。叶、实可食者，杏树至石榴十九种。花、叶、实俱可食者，松树至旁其五种。叶、皮、实俱可食者，榆钱至老儿树四种。并图绘其形，以备荒岁。盖明之末造，饥馑相仍，山作此书，亦仁者之用心乎？所录广于王磐《野菜谱》，较明周宪王《救荒本草》，亦互有出入。木饥金穰，理可先知；尧水汤旱，数亦莫遁。有备无患，不厌周详。苟其有益于民命，则王道不废焉。书虽浅近，要亦荒政之一端也。乾隆四十六年十二月恭校上。【凤麟按：此即以影印文渊阁四库全书本为底。每条有图，颇工致，兹略。】
　

●草部

〇大蓝（叶可食）（图略）

大蓝，一名菘蓝，一名葳马蓝。人家园圃中苖高尺余，叶类白菜叶，微厚狭窄尖，淡粉青色。茎稍间开黄花，结小荚；其子黑色。味苦，性寒无毒。

食法：叶煠熟，【凤麟按：“煠”，《玉篇》：“爚也。”此即水煮之意。】水浸去苦味，油盐调食。

〇大蓟（图略）

大蓟，苗高三四尺，茎五稜，叶似大花苦苣菜叶。茎叶多刺，叶中心开花，淡紫色。味苦，性平无毒，根有毒。

食法：嫩苗叶煠熟，水淘去苦味，油盐调食。

〇刺蓟菜（图略）

刺蓟菜，《本草》名小蓟，俗名千针草，处处有之。苗高尺余，叶似苦苣叶，茎叶俱有刺。叶中心出花，头如红蓝花，青紫色；叶味甘，性凉无毒。

食法：采嫩苗叶煠熟，水浸淘浄，油盐调食。

〇山苋菜（图略）

山苋菜，《本草》一名牛膝，一名百倍，一名脚斯蹬，一名对节菜。苗高二尺，茎方，青紫色。叶对节生，如牛膝状；叶似苋菜叶，皆对生，开花作穗。根味苦酸，性平，无毒；叶味甘，微酸。【凤麟按：野菜以食叶者为多，故末述及。】

食法：采苗叶煠熟，换水浸去酸味，淘浄，油盐调食。

〇兎儿丝（图略）

兔儿丝，生田野中。其苗就地拖蔓，节间生叶，如指顶大；叶邉似云头様，开小黄花。苗叶味甜。

食法：采苗叶煠熟，水浸，油盐调食。

〇粉条儿菜（图略）

粉条儿菜生田野中，其叶初生，就地丛生，长则四散分垂。叶似萱草叶，痩细微短。叶间撺葶，【凤麟按：葶谓中抽茎亭立也。非葶苈。】开淡黄花。叶味甜。

食法：采叶煠熟，淘洗浄，油盐调食。

〇歪头菜（图略）

歪头菜，生山野中，细茎，就地丛生。叶似豇豆叶而窄长，皆微白色；两叶并生一处。开紫红花，结角儿，比豌豆角匾小。叶味甜。

食法：采叶煠熟，油盐调食。

〇红花菜（图略）

红花菜，《本草》名红蓝花，一名黄蓝，处处有之。苖高二尺许，茎叶有刺，[叶]【凤麟按：据文意补。】似刺蓟叶而润；稍结捄彚，亦多刺。开红花，蕊出捄上；花可染真红。叶味甘，无毒。

食法：采嫩苖叶煠熟，油盐调食。子可笮油用。

〇舌头菜（图略）

舌头菜，生山野中，苗叶搨地生。叶似山白菜叶，小头颇团，叶面不雏，比山白菜叶亦厚，味苦。

食法：采叶煠熟，水浸去苦味，换水淘浄，油盐调食。

〇匙头菜（图略）

匙头菜，生山野中，作小科苗。其茎，面窊背圆。叶似团匙头様，有如杏叶大，邉微锯齿。开花淡红色，结子黄褐色。其叶味甘。

食法：采叶煠熟，水浸淘浄，油盐调食。

〇蛇葡萄（图略）

蛇葡萄，生荒野中，拖蔓而生。叶似菊叶，花叉多碎，茎叶间开五瓣小银褐花。结子如豌豆大，生青，熟则红。叶味甜。

食法：采叶煠熟，换水浸淘浄，油盐调食。

〇水蓑衣（图略）

水蓑衣，生水邉。叶似地稍瓜，叶窄小，毎叶间皆结小青蓇葖。叶味苦。

食法：采苗叶煠熟，水浸，淘去苦味，油盐调食。

〇拖白练苗（图略）

拖白练苗，生田野中，苗搨地生。叶似垂盆草叶而小，叶间开小白花，结细黄子。叶味甜。

食法：采苗叶煠熟，油盐调食。

〇酸桶笋（图略）

酸桶笋，生山野间。初发笋叶，后分生茎叉。科苗高四五尺，茎似水荭茎，红赤色；叶似白槿叶而澁，纹脉亦粗。味甘微酸。

食法：采嫩笋叶煠熟，水浸，去邪味，淘浄，油盐调食。

〇瓯菜（图略）

瓯菜，生山野中，就地作小科苗。茎方，叶似山苋菜叶，有锯齿。味甜。

食法：采嫩苖叶煠熟，水浸淘浄，油盐调食。

〇和尚菜（图略）

和尚菜，生田野中，初搨地布叶，叶似野天茄儿叶，却大，背微红紫色，后撺苖，高二三尺。结子如灰菜子大【凤麟按：原误“六”，据文意改。】。叶味辛酸微咸。

食法：采嫩叶煠熟，换水浸去邪味，油盐调食。

〇鹿蕨菜（图略）

鹿蕨菜，生山野中。苗高一尺许，叶茎背圆面窊，叶似胡萝苩叶，亦肥硬，味甜。

食法：采苗叶煠熟，水浸淘浄，油盐调食。

〇山芹菜（图略）

山芹菜，生山野间。苗高一尺余，叶似野蜀葵叶，稍大，有五叉；叶中撺生茎叉，梢结刺球，如鼠粘子，下开黪白花。叶味甘。

食法：采苗叶煠熟，水浸淘浄，油盐调食。

〇胡苍耳（图略）

胡苍耳，又名回回苍耳，生田野中。叶似皂荚叶，微长大，色微淡緑。茎有线楞。结实如苍耳实，稍尖长。叶味微苦。

食法：采嫩苗叶煠熟，水浸去苦味，淘浄，油盐调食。

〇水胡芦苗（图略）

水葫芦苗，生水邉，就地拖蔓而生。毎节间生四叶，如指顶大；其叶尖上皆作三叉。味甘。

食法：采叶连嫩秧煠熟，水浸淘浄，油盐调食。

〇马兰头（图略）

马兰头，《本草》名马兰。苗高一二尺，茎亦紫色，叶似薄荷，叶邉皆有锯齿，又似地瓜儿叶，微大。味辛，性平无毒。

食法：采嫩苗叶煠熟，新汲水浸去辛味，洗浄，油盐调食。

〇蛇牀子（图略）

蛇床子，一名蛇粟，一名蛇米，一名虺牀，一名思益，一名绳毒，一名枣棘，一名墙蘼。苗高二三尺，作丛，似蒿枝。叶似藁本叶，枝上有花头百余结，开白花如伞。结子半黍大，黄褐色。味苦辛甘，性平无毒。

食法：采嫩叶煠熟，水浸淘浄，油盐调食。

〇山萮菜（图略）

山萮菜，生山野中。苗初搨地生，茎叶背圆面窊，叶似初出冬蜀葵叶，小，有花叉锯齿邉；后撺茎叉茎，色深紫，稍叶颇小。味微辣。

食法：采苗叶煠熟，换水浸淘浄，油盐调食。

〇米蒿（图略）

米蒿，生田野中。苗高尺许，叶似园荽叶，微细；叶丛间分生茎，又梢上开小青黄花，结小细角，似葶苈角儿。叶味微苦。

食法：采嫩苗叶煠熟，水浸过，淘浄，油盐调食。

〇珍珠菜（图略）

珍珠菜，生山野中。苗高二尺许，茎似蒿秆，微带红色。其叶状似栁叶，极细小。稍头出穗，类鼠尾草；穗开白花，结子小如菉豆粒，黄褐色。叶味苦澁。

食法：采叶煠熟，换水浸去澁味，淘浄，油盐调食。

〇风轮菜（图略）

风轮菜，生山野中。苗高二尺余，方茎四楞，色淡緑微白。叶似荏子叶，小，邉有锯齿叉，两叶对生；叶节间又四小叶相攅对生，开淡粉红花。叶味苦。

食法：采叶煠熟，水浸去苦味，淘浄，油盐调食。

〇凉蒿菜（图略）

凉蒿菜，又名甘菊芽，生山野中。叶似菊花叶，细长，尖多花叉，开黄花。叶味甘。

食法：采叶煠熟，换水浸，淘浄，油盐调食。

〇葛公菜（图略）

葛公菜，生山谷间。苗高二三尺，茎方窊面，四楞对分；茎叉叶亦对生，叶似苏子叶，小。梢间开粉红花，结子如小米粒，茶褐色。叶味甜，微苦。

食法：采叶煠熟，水浸去苦味，淘浄，油盐调食。

〇八角菜（图略）

八角菜，生山野中。苗高一尺许，苗茎甚细。其叶状类牡丹叶，大。味甜。

食法：采嫩苗叶煠熟，水浸淘浄，油盐调食。

〇螺黶儿（图略）

螺黶儿，一名地桑，一名痢儿草，生荒野中。茎微红，叶似野人苋叶，微长窄尖。开花，作赤色，小细穗儿。其叶味甘。

食法：采苗叶煠熟，水浸，淘去邪味，油盐调食。

〇婆婆纳（图略）

婆婆纳，生田野中。苗搨地生，叶最小，如小面花压儿，状类初生菊花芽叶，又团邉。微花如云影様。味甜。

食法：采苗叶煠熟，水浸淘浄，油盐调食。

〇节节菜（图略）

节节菜，生荒野中湿地。科苗甚小，叶似鹻蓬，又更细小稀疎。其茎多节，坚硬；叶间开粉紫花。味甜。

食法：采嫩苗，拣择浄，煠熟，水浸过，油盐调食。

〇野艾蒿（图略）

野艾蒿，生田野中。苗叶类艾而细，又多花叉，叶有艾香。味苦。

食法：采叶煠熟，水淘去苦味，油盐调食。

〇堇堇菜（图略）

堇堇菜，一名箭头草，生田野中。苗初搨地生，叶似铍箭头様，叶蒂甚长。叶间撺葶开紫花，结三瓣蒴儿，中有子如芥菜子。

食法：采苗叶煠熟，水浸淘浄，油盐调食。

〇地槐菜（图略）

地槐菜，一名小虫儿麦，生荒野中。苗高四五寸，叶似石竹子，叶极细短。开小黄白花，结小黒子。叶味甜。

食法：采叶煠熟，水浸淘浄，油盐调食。

〇老鹳筋（图略）

老鹳筋，生田野中，就地拖秧而生。茎微紫色，茎叉繁稠，叶似园荽叶而短小，头不尖。叶间开五瓣小黄花。味甜。

食法：采嫩苗叶煠熟，水浸去邪味，淘洗浄，油盐调食。

〇金刚刺（图略）

金刚刺，又名老君须，生山野间。科条高四五尺，似刺蘼花条，其上多刺。叶似牛尾菜叶，大；叶间生细丝蔓。叶味甘。

食法：采叶煠熟，水浸淘浄，油盐调食。

〇狗筋蔓（图略）

狗筋蔓，生山野间。小科，就地拖蔓生。叶似月芽菜，叶微尖，多纹脉，两叶对生；叶梢间开白花。叶味苦。

食法：采叶煠熟，水浸，陶去苦味，油盐调食。

〇耐惊菜（图略）

耐惊菜，一名旱莲草，生于湿地中。苗高一尺余，茎紫赤色，对生茎叉。叶似金鳯花叶，微长。梢间开细瓣白花，淡黄心。叶味苦。

食法：采苗叶煠熟，油盐调食。

〇地棠菜（图略）

地棠菜，生山野中。苗高一二尺，叶似初生芥菜，微窄尖。味甜。

食法：采嫩苗叶煠熟，油盐调食。

〇蚵蚾菜（图略）

蚵蚾菜，生山野中。科苗二三尺许。叶似连翘叶，微长；又似金银花，叶尖纹皱，却少邉有小锯齿。开粉紫花，黄心。叶味甜。

食法：采嫩苗叶煠熟，水浸，淘洗浄，油盐调食。

〇野粉团儿（图略）

野粉团儿，生田野中，苗高一二尺。茎似铁杆蒿，茎叶似独扫，【凤麟按：独扫即地肤子。《证类本草》卷七引《图经》曰∶“地肤子，生荆州平泽及田野，今蜀川、关中近地皆有之。初生薄地五、六寸，根形如蒿，茎赤叶青，大似荆芥。”】叶小，上下稀疎，枝头分叉。开淡白花，黄心。味甜辣。

食法：采嫩苗叶煠熟，水浸淘浄，油盐调食。

〇金盏儿花（图略）

金盏儿花，苗高四五寸，叶似初生莴苣叶，比莴苣叶狭窄，厚抪茎生。叶茎端开金黄色盏子様花。其叶味酸。

食法：采苗叶煠熟，水浸去酸味，淘浄，油盐调食。

〇鹻蓬（图略）

鹻蓬，一名盐蓬，生水傍下湿地。茎似落藜，亦有线楞。叶似蓬，肥壮比蓬叶，亦稀疎。茎叶间结青子，极细小。其叶味微醎，性微寒。

食法：采苗叶煠熟，水浸去醎味，淘浄，油盐调食。

〇虎尾草（图略）

虎尾草，生山野中。科苗高二三尺，茎圆，叶似栁叶，亦痩短，叶皆抪茎生。味甜微澁。

食法：采嫩苗叶煠熟，换水淘去澁味，油盐调食。

〇野蜀葵（图略）

野蜀葵，生荒野中，就地丛生。苗高五寸许，叶似葛勒子秧。叶厚大，味辣。

食法：采嫩叶煠熟，水浸淘浄，油盐调食。

〇鬰臭苗（图略）

鬰臭苗，即茺蔚子，一名益母，一名益明，生田野间。叶似艾叶，薄小色青。茎方，节节开小白花。结子茶褐色，三稜细长。味辛甘，微温无毒。

食法：采苗叶煠熟，水浸淘浄，油盐调食。

〇酸浆草（图略）

酸浆草，《本草》名酢浆草，一名鸠酸草，生田野及道傍。叶如初生小水萍，毎茎丛生三叶，开黄花，结黑子。味酸，性寒无毒。

食法：采嫩苗叶生食。

〇山芥菜（图略）

山芥菜，生山野中。苗高一二尺，叶似家芥菜叶，痩短微尖，多花叉。开小黄花，结小短角儿。味辣微甜。

食法：采嫩苗叶拣择浄，煠熟，油盐调食。

〇紫香蒿（图略）

紫香蒿，生平野中。苗高一二尺，茎方，紫色。叶似邪蒿，叶背白茎。叶梢间结小青子，比灰菜子小。叶味苦。

食法：采叶煠熟，水浸去苦味，油盐调食。

〇鷄儿肠（图略）

鸡儿肠，生田野中。苗高一二尺，茎黑紫色。叶似薄荷叶，微小，邉有稀锯齿；又似六月菊。梢叶间开细瓣淡粉紫花，黄心。叶味微辣。

食法：采叶煠熟，换水淘去辣味，油盐调食。

〇雨点儿菜（图略）

雨点儿菜，生田野中，就地丛生。其茎脚紫，梢青。叶如细栁叶，窄小，抪茎生；又似石竹子叶，颇硬。稍间开小尖五瓣紫花，结角，比萝卜角又大。其叶味甘。

食法：采叶煠熟，水浸作【凤麟按：此字疑衍。】过，淘洗令浄，油盐调食。

〇小虫儿卧单（图略）

小虫儿卧单，一名铁线草，生田野中。苗搨地生，叶似苜蓿叶，极小。其茎色红，开小红花。苗叶味甜。

食法：采苗叶煠熟，水浸淘浄，油盐调食。

〇野西瓜苗（图略）

野西瓜苗，俗名秃汉头，生田野中。苗高尺余，叶似家西瓜叶，颇小硬；叶间生蒂，开五瓣银褐色紫心黄蕊花，罢作蒴，内结实如楝子大。苗叶微苦。

食法：采嫩苗叶煠熟，水浸去邪味，淘过，油盐调食。

〇草零陵香（图略）

草零陵香，一名芫香，人家园圃中亦种之。叶似苜蓿，叶长微尖。茎叶间开淡粉紫花，作小短穗，其子小如粟粒。苗叶味苦，性平。

食法：采苗叶煠熟，换水淘浄，油盐调食。

〇水落藜（图略）

水落藜，生水邉，处处有之。苗高尺余，茎色微红，叶似野灰菜叶，痩小。味微苦澁，性凉。

食法：采苗叶煠熟，换水浸，淘浄，油盐调食。或晒干，煠食，尤可。

〇独行菜（图略）

独行菜，又名麦稭菜，生田野中。科苗高一尺许，叶似水棘针叶，微短小，作瓦陇様。稍出细葶，开小黪白花，结小青蓇葖，如小菉豆粒。叶味甜。

食法：采嫩苗叶煠熟，换水淘浄，油盐调食。

〇山蓼（图略）

山蓼，生山野间。苗高一二尺，叶似芍药，叶长细窄。开碎瓣白花。叶味微辣。

食法：采嫩叶煠熟，换水浸去辣气，作成黄色，淘洗浄，油盐调食。


野菜博录卷二


●草部

〇野茴香（叶可食）（图略）

野茴香，生田野中。苗初生搨地，叶似蒿叶，细小，于叶间撺葶，分生茎叉。稍头开黄花，结细角，有小黒子。叶味苦。

食法：采苗叶煠熟，水浸，淘去苦味，油盐调食。

〇野同蒿（图略）

野同蒿，生荒野中。苗高二三尺，茎紫赤色，叶微青黄，色、形似初生松针而茸细。味苦。

食法：采嫩苗叶煠熟，换水浸，淘浄，油盐调食。

〇前胡（图略）

前胡，苗高一二尺，青白色，似斜蒿，味甚香美。叶似野菊叶，痩细，颇似山萝卜叶，又似芸蒿。开黪白花，类蛇床子花。秋间结实。根细，青紫色。味甘辛，微苦，性微寒，无毒。

食法：采叶煠熟，换水浸，淘浄，油盐调食。

〇透骨草（图略）

透骨草，一名天芝蔴，生荒野中。苗高三四尺，茎方窊面四楞，其茎脚紫，对节分生茎叉。叶似茼蒿叶，多花叉；叶皆对生茎节间。攅开粉红花，结子似胡麻子。叶味苦。

食法：采嫩苗叶煠熟，水浸去苦味，淘浄，油盐调食。

〇绞股蓝（图略）

绞股蓝，生田野中，延蔓而生。叶似小蓝叶，短小软薄，邉有锯齿，淡緑色，五叶攅生一处。开小黄花，又有白花者。结子如豌豆大，生青，熟紫黑色。叶味甜。

食法：采叶煠熟，水浸去邪味涎沫，淘洗浄，油盐调食。

〇鸡肠菜（图略）

鸡肠菜，生荒野中。苗高二尺许，茎方紫色。其叶对生，叶似小灰菜叶，微匾。开粉红花，结碗子蒴儿。叶味甜。

食法：采苗叶煠熟，水淘浄，油盐调食。

〇水苏子（图略）

水苏子，生于湿地。茎淡紫色，对生茎叉；叶亦对生，叶似地瓜叶而窄，邉有花锯齿，三尖叉。叶梢间开深黄色花。叶味辛。

食法：采苗叶煠熟，油盐调食。

〇鹅儿肠（图略）

鹅儿肠，生田野水泽邉，就地妥茎而生。对节生叶，叶似𧰎豆叶，微薄；叶间分生枝叉。开白花，结子似葶苈子。叶味甜。【凤麟按：此种南方所在多有，不独水边。土人采取喂猪，亦可食。】

食法：采苗叶煠熟，油盐调食。

〇六月菊（图略）

六月菊，生田野中。苗高一二尺，茎似铁捍蒿茎，叶似鸡儿肠叶，但长而澁，又似马兰头叶，硬短。梢叶间开淡紫花。叶味微酸澁。

食法：采叶煠熟，水浸去邪味，油盐调食。

〇费菜（图略）

费菜，生山野间。苗高尺许，叶似火燄草叶，小头颇齐，上有锯齿；其叶抪茎生，叶梢上开五瓣小尖淡黄色[花]【凤麟按：据文意补。】，结五瓣红小花蒴儿。苗叶味酸。

食法：采嫩苗叶煠熟，淘去酸味，油盐调食。

〇紫云菜（图略）

紫云菜，生山野中。苗高一二尺，茎方紫色，对节生叉。叶似山小菜叶，颇长，抪梗对生；叶间开淡紫花。其叶味微苦。

食法：采嫩苗叶煠熟，水浸去苦味，油盐调食。

〇鸦葱（图略）

鸦葱，生田野中。板叶尖长，搨地而生。叶似初生回回蒜叶，其叶邉皆曲皱；叶中撺葶，上结小蓇葖，后出白英。味微辛。

食法：采嫩叶煠熟，油盐调食。

〇水棘针苗（图略）

水棘针苗，又名山油子，生田野中。苗高一二尺，茎方四楞，对分茎叉。叶亦对生，叶似荆叶，有软锯齿尖。茎叶紫緑色，开小紫碧花。叶味辛辣微甜。

食法：采苗叶煠熟，水淘洗浄，油盐调食。

〇沙蓬（图略）

沙蓬，又名鸡爪菜，生田野中。苗高一尺余，初就地生，后分茎叉。茎有细线楞，叶似独扫叶，窄厚。茎梢间结小青子，如粟粒小。叶味甘，性温。

食法：采苗叶煠熟，水浸淘浄，油盐调食。

〇川芎（图略）

川芎，一名芎藭，一名胡穷，一名香果，一名靡芜，一名薇芜，一名茳蓠。苗叶似芹，叶微细；又似白芷，叶亦细；又如园荽叶。叉开白花。味辛甘，性温无毒。

食法：采叶煠熟，换水浸去辛味，淘浄，油盐调食。

〇防风（图略）

防风，一名铜芸，一名茴草，一名屏风。根上黄色，与蜀葵根相类；梢纽短，茎叶俱青緑色，似青蒿。叶濶大，茎似茴香。开细白花，结实似胡荽子。味甘辛，性温无毒。

食法：采嫩苗叶作菜茹，煠食，极爽口。

〇野生姜（图略）

野生姜，《本草》名刘寄奴，生山野中。茎似艾蒿，长二三尺余。叶似菊叶，痩尖。开花白色，结实黄白色，作细筒子蒴儿。叶味苦，性温无毒。

食法：采嫩叶煠熟，水浸淘去苦味，油盐调食。

〇水辣菜（图略）

水辣菜，生水邉湿地中。苗高尺余，茎圆。叶似鷄儿肠叶，头微齐短；其叶抪茎生。梢间出穗，如黄蒿穗。其叶味辣。

食法：采嫩苗叶煠熟，换水淘去辣气，油盐调食。生亦可食。

〇变豆菜（图略）

变豆菜，生山野中。其苗叶初作地摊科生，叶似地牡丹叶，极大，五花叉，锯齿尖。其后叶中分，生茎叉，梢叶颇小，上开白花。叶味甘。

食法：采叶煠熟，作成黄色，换水淘浄，油盐调食。

〇委陵菜（图略）

委陵菜，一名飜白菜。苗搨地生，分茎叉，上有白毛。叶类柏叶，濶邉有锯齿，面青背白，又类鹿蕨叶。梢间开五瓣黄色[花]【凤麟按：据文意补。】。叶味苦微辣。

食法：采苗叶煠熟，水浸淘浄，油盐调食。

〇麦蓝菜（图略）

麦蓝菜，生田野中。茎叶俱深莴苣色，叶似大蓝，稍叶小，颇尖。其叶抱茎对生，毎一叶间撺生一叉，茎叉梢头开小肉红花，结蒴，有子似小桃红子。苗叶味微苦。

食法：采嫩苗叶煠熟，水浸淘浄，油盐调食。

〇白蒿（图略）

白蒿，生荒野中。苗高二三尺，叶似细丝，似初生松针，色微青白，稍似艾香。味微辣。

食法：采嫩苗叶煠熟，换水浸，淘浄，油盐调食。

〇龙胆草（图略）

龙胆草，一名陵游，一名草龙胆。根类牛膝，一本十余茎，黄白色，宿根。苗高尺余，叶似栁叶，细短，又似小竹。开花如牵牛花，青碧色，似小铃形様。味苦，性大寒，无毒。

食法：采叶煠熟，换水浸，淘去苦味，油盐调食。

〇猪牙菜（图略）

猪牙菜，一名角蒿，一名莪蒿，一名萝蒿，一名䕲蒿，生田野中。苗高一二尺，茎叶如青蒿，叶似邪蒿叶，细；又似蛇牀子叶，颇壮。梢间开花，红赤色，亦似王不留行子。【凤麟按：“子”字疑衍。或当在“亦”前加一“子”字。】味辛苦，性寒无毒。

食法：采嫩苗茎叶煠熟，水浸去苦味，油盐调食。

〇款冬花（图略）

款冬花，一名槖吾，一名颗东，一名虎须，一名菟奚，一名氐冬。茎青，微带紫色。叶似葵叶大，丛生，又似石葫芦叶。开黄花，根紫色。叶味苦，花味辛甘，性温无毒。

食法：嫩叶煠熟，水浸，淘去苦味，油盐调食。

〇萹蓄（图略）

萹蓄，一名萹竹。苗似石竹，叶微濶，嫩緑。赤茎如钗股，节间花出甚细，淡桃红色。结小细子。根如蒿根。苗叶味苦，性平无毒。

食法：苗叶煠熟，水浸淘浄，油盐调食。

〇薄荷（图略）

薄荷，一名鷄苏。茎方，叶似荏子叶，小，颇细长。开细碎黪白花。其根经冬不死，至春发。苗味辛苦，性温无毒。

食法：采苗叶煠熟，换水浸去辣味，油盐调食。

〇苜蓿（图略）

苜蓿，苗高尺余，细茎分叉生。叶似锦鷄儿花叶，微长，毎三叶攅生一处。梢间开紫花，结弯角儿，中有子如黍米大。味苦，性平无毒。

食法：采嫩苗叶煠熟，油盐调食。

〇漏芦（图略）

漏芦，一名野兰，一名荚蒿根，一名鹿骊根，一名鬼油麻。苗叶就地丛生，叶似山芥菜叶，又似白屈菜叶，叶中撺葶，上开红白花。根苗味苦醎，性大寒，无毒。

食法：采叶煠熟，水浸，淘去苦味，油盐调食。

〇仙灵脾（图略）

仙灵脾，《本草》名滛羊藿，俗呼三枝九叶草，生山野中。苗高二尺许，茎似小豆茎，极细坚。叶似杏叶，颇长，近蒂皆一缺。梢间开白色花，亦有紫花，俱细小。叶味辛，性寒无毒。

食法：采嫩叶煠熟，水浸去邪味，淘浄，油盐调食。

〇桔梗（图略）

桔梗，一名利如，一名房图，一名白药，一名梗草，一名荠苨。根如手指大，黄白色，春生。苗茎高尺余，叶似杏叶，长椭，四叶相对生。开花紫碧色，颇似牵牛花。秋后结子。根叶味辛苦，性微温，有小毒。

食法：采叶煠熟，换水浸去苦味，淘洗浄，油盐调食。

〇连翘（图略）

连翘，一名异翘，一名折根，一名轵，一名三亷。苗高三四尺，茎赤色，叶如榆叶大，邉微细，锯齿，似金银花叶。梢开花黄色，结房似栀子。味苦，性平无毒。

食法：采嫩叶煠熟，换水浸去苦味，淘浄，油盐调食。

〇婆婆指甲菜（图略）

婆婆指甲菜，生田野中。作地摊科生茎，细弱。叶像女人指甲，又似初生枣叶，微薄细。茎梢间结小花，蒴。苗叶味甘。

食法：采嫩苗叶煠熟，油盐调食。

〇马兜铃（图略）

马兜铃，一名云南根，一名土青木香。苗如藤蔓，叶如山药叶，厚大，背白。开黄紫花，颇类枸杞花。结实如铃。味苦，性寒。

食法：采叶煠熟，用水浸去苦味，淘浄，油盐调食。

〇后庭花（图略）

后庭花，一名鴈来红，人家园圃多种之。叶似人苋叶，其叶中心红色，又有黄色相间，亦有通身红色者，亦有紫色者。茎叶间结实，比苋实微大。其叶衆叶攅聚，状如花朶，其色娇红可爱，故以名之。味甜微澁，性凉。

食法：采苗叶煠熟，水浸淘浄，油盐调食。

〇芸台菜（图略）

芸台菜，今处处有。叶似菠菜叶，菠菜【凤麟按：二字疑衍。】叶下两傍多两叉，开黄花，结角似蔓菁角，有子如小芥子大。味辛，性温，无毒。经冬根不死，辟蠧。

食法：采苗叶煠熟，水浸淘洗，油盐调食。

〇鲫鱼鳞（图略）

鲫鱼鳞，苗高一二尺，茎方，茶褐色，对分茎叉，叶亦对生。叶似鷄肠菜叶，颇大，又似桔梗叶，微软，叶面纹皱。梢间开粉红花，结子如小粟粒，茶褐色。叶味甜。

食法：采叶煠熟，水浸淘浄，油盐调食。

〇青荚儿菜（图略）

青荚儿菜，生山野中。苗高二尺许，对生茎叉，叶亦对生。其叶，面青背白，锯齿三叉，叶脚、叶花叉颇大，状似荏子叶，狭长尖𧣪。茎叶梢间开五瓣小黄花，衆花攅开，形如穗状。其叶味微苦。

食法：采嫩苗叶煠熟，换水浸淘，去苦味，油盐调食。

〇苦荬菜（图略）

苦荬菜，俗名老鹳菜，生田野中，人家园圃种者为家苦荬。脚叶似白菜叶，抪茎生；梢叶似鸦嘴形，每叶间分叉。撺葶如穿叶状，梢间开黄花。味微苦，性冷无毒。

食法：采苗叶煠熟，水淘浄，油盐调食。

〇莙薘菜（图略）

莙薘菜，所在有之，人家园圃中多种。苗叶搨地生，叶类白菜短叶，茎亦窄，叶头稍团，形状似麋匙様。味醎，性平寒，微毒。

食法：采苗叶煠熟，洗浄，油盐调食。

〇山白菜（图略）

山白菜，生山野中。苗叶似家白菜，叶茎细长，其叶尖大，邉有锯齿叉。味甜微苦。

食法：采苗叶煠熟，水淘浄，油盐调食。

〇南芥菜（图略）

南芥菜，人家园圃中本种。苗初搨地生，后撺葶叉。叶似芥菜叶，小有毛澁，茎叶梢头开淡黄花，结小尖角儿。叶味辛辣。

食法：采苗叶煠熟，水浸淘去澁味，油盐调食。

〇■（字左牜右庞）牛儿苗（图略）

■（字左牜右庞）牛儿苗，一名鬭牛儿苗，生田野中，就地拖秧生。茎蔓细弱，茎红紫色。叶似园荽叶，痩，开五瓣小紫花。结青蓇葖儿，上有一嘴甚尖锐，如细锥子状。叶味微苦。

食法：采叶煠熟，换水浸去苦味，淘浄，油盐调食。

〇毛女儿菜（图略）

毛女儿菜，生山中。苗高一尺许，叶似绵糸菜叶，微尖，又似兎尾儿叶，小。茎叶皆有白毛，梢间开淡黄花，如大黍。味甘无毒。

食法：采苗叶煠熟，水浸淘浄，油盐调食。

〇山小菜（图略）

山小菜，生山野中。科苗高二尺余，就地丛生。叶似酸浆子叶，窄小，面有细纹脉，邉有锯齿，色深緑，又似桔梗叶，颇长𧣪。味苦。

食法：采叶煠熟，水浸淘去苦味，油盐调食。

〇小桃红（图略）

小桃红，一名鳯仙花，一名夹竹桃，一名海蒳，一名染指甲草，今处处有之。苗高二尺许，叶似桃叶，窄邉有细锯齿。开红花，结实形类桃様，极小，有子似萝卜子，取之易迸（北诤切）散，俗名急性子叶。【凤麟按：夹竹桃有木本者，有毒，不堪食。此非是。】

食法：采苗叶煠熟，水浸一宿做菜，油盐调食。

〇黄芪（图略）

黄芪，一名戴槮，一名戴椹，一名独椹，一名芰草，一名蜀脂，一名百本，一名王孙根。长二三尺，独茎丛生。枝芉，其叶扶疎，羊齿状似槐叶，小叉似蒺藜叶，濶，青白色。开黄紫花，如槐花。结小尖角。味甘，性微温，无毒。

食法：采嫩苗叶煠熟，换水浸，淘去苦味，油盐调食。

〇威灵仙（图略）

威灵仙，一名能消。苗高一二尺，茎方四稜，茎多细茸白毛，似栁。叶邉有锯齿，似旋覆花叶，毎层六七叶相对生，排如车轮様。有六七层。花浅紫色，或碧白色。作穗，似蒲台子，似菊花头。结实青色。叶味苦，性温无毒。【凤麟按：《康熙贵州通志》卷十二：“威灵仙，出永宁州。”别称铁耙头、铁线莲。《通志》云：“其根丛须。治风湿。”（《永宁州志》引）】

食法：采叶煠熟，换水浸去苦味，淘浄，油盐调食。

〇地花菜（图略）

地花菜，一名墓头灰，生山野中。苗高尺余，叶似野萄花叶，窄细，又似鼠尾草叶，亦痩细。梢叶间开五瓣小黄花。其叶味微苦。

食法：采叶煠熟，水浸，淘洗浄，油盐调食。

〇耧斗菜（图略）

耧斗菜，生山野中。小科苗就地丛生，苗高一尺许。茎梗细弱，叶似牡丹叶，小，其头颇团。味甜。

食法：采叶煠熟，水浸淘浄，油盐调食。

〇青杞（图略）

青杞，一名蜀羊泉，一名羊泉，一名羊■（字左飠右吉），一名漆姑，生田野中。苗高二尺余，叶似菊叶，稍长。开紫色花，子类枸杞子，生青熟红。根如逺志，无心有槮。叶味苦，性微寒，无毒。

食法：采嫩叶煠熟，水浸去苦味，淘浄，油盐调食。

〇车轮子（图略）

车轮子，即车前子，一名芣苢，一名虾蟇衣，处处有之。初生，苗叶抪地如匙面，累年者长尺余，似玉簮花。叶大，叶丛中撺葶三四茎，作长穗如鼠尾。花甚密，结实如葶苈子，赤黑色。叶味甘，性寒无毒。

食法：采嫩苗叶煠熟，水浸去涎沫，淘浄，油盐调食。

〇金盏菜（图略）

金盏菜，一名地冬瓜菜，生田野中。苗高二三尺，茎初微赤，有线路。叶似绵栁叶，微厚，抪茎生。茎叶稠密，开花紫色黄心。其叶味甘微咸。

食法：采苗叶煠熟，水淘浄，油盐调食。

〇泥胡菜（图略）

泥胡菜，生田野中。苗高一二尺，茎梗繁多，叶似水芥菜叶，颇大，花叉甚深，又似风花菜叶，却比短小。叶中撺葶，分生茎叉。梢间开淡紫花，似刺蓟花。苗叶味辣。

食法：采嫩苗叶煠熟，水浸淘浄，油盐调食。

〇狶莶（图略）

狶莶，一名粘糊菜，一名火杴草。苗高三四尺，叶似金稜。银线素根紫稭，茎叉对节生，茎叶颇类苍耳，纹脉竖直。稍叶间开花，深黄色。又有一种，苗叶似芥，叶尖狭，开花如菊，结实颇似鹤虱。科苗味苦，性寒有毒。

食法：采嫩叶煠熟，水浸去苦味，淘浄，油盐调食。

〇泽泻（图略）

泽泻，一名水䓠，一名水泻，一名芒芋，一名鹄泻。苗叶似牛舌草，纹脉竖直。叶丛中撺葶，对分茎叉，有线。榜梢间开三瓣小白花，结细子，味甘，叶味微咸，俱无毒。

食法：采嫩叶煠熟，水浸淘浄，油盐调食。

〇旋覆花（图略）

旋覆花，一名戴椹，一名金沸草，一名盛椹，一名金钱花。苗多近水傍，初生，大如红花，叶无刺，苗长二三尺。叶似栁叶，稍寛大，茎细如蒿芉。开花如菊花，如铜钱大，深黄色。花味咸甘，性温微冷，有毒；叶味苦，性凉。

食法：采叶煠熟，水浸去苦味，淘浄，油盐调食。

〇风花菜（图略）

风花菜，生田野中。苗高二尺余，叶似芥菜叶，痩长，又多花叉。梢间开黄花，如菜花。味辛微苦。

食法：采嫩苗叶煠熟，换水后淘去苦味，油盐调食。

〇花蒿（图略）

花蒿，生荒野中。苗叶就地丛生，叶长三四寸，四散分垂，叶似独扫叶，长硬，其头颇齐，微有毛。澁味【凤麟按：二字似当作“味涩”。】微辛。

食法：采叶煠熟，水浸淘浄，油盐调食。

〇獾耳菜（图略）

獾耳菜，生平野中。苗长尺余，茎多枝叉，其茎上有细线楞。叶似竹叶，短小，亦软，又似萹蓄叶，颇濶大，又尖。茎叶俱有微毛。开小黪白花，结细子。苗叶味甘。

食法：采嫩苗叶煠熟，水浸淘浄，油盐调食。

〇兎儿伞（图略）

兔儿伞，生山荒野中。苗高二三尺许，毎科初生一茎；茎端生一层，有七八叶；毎叶分作四叉，排生如伞盖状，故以为名。后于叶间撺生茎叉，上开淡红白花。根似牛膝而疎短。味苦微辛。

食法：采嫩叶煠熟，换水浸，淘去苦味，油盐调食。

〇大蓬蒿（图略）

大蓬蒿，生山野中。茎似黄蒿茎，色微带紫。叶似山芥菜叶，长大，极多花叉，又似风花菜叶，花叉亦多，又似漏芦叶，却微短。开碎瓣黄花。苗叶味苦。

食法：采叶煠熟，水浸，淘去苦味，油盐调食。

〇泽漆（图略）

泽漆，《本草》一名漆茎，大戟苗也。苗高二三尺，科叉生，茎紫赤色。叶似栁叶，微细短。开黄紫花，状似杏花，瓣颇长。味苦辛，性微寒，无毒。

食法：采叶及嫩茎煠熟，水浸淘浄，油盐调食。

〇茴香（图略）

茴香，一名蘹香子，一名土茴香。高三四尺，茎麤，傍有袴叶。茎生袴叶上。叶疎细如丝，袴叶间分生叉枝。梢头开花，花如盖，黄色。子如莳萝子。味苦辛，性平无毒。

食法：采苗叶煠熟，换水淘浄，油盐调食。

〇石芥（图略）

石芥，生山谷中。苗高一二尺，叶似地棠菜叶，濶短，毎三叶或五叶攅生一处。开淡黄花，结黑子。苗叶味苦微辣。

食法：采嫩叶煠熟，换水浸去苦味，油盐调食。

〇回回蒜（图略）

回回蒜，一名水胡椒，一名蝎虎草，生水邉下湿地。苗高一尺许，叶似野艾蒿，硬甚，多花叉，又似前胡叶，颇大，亦多花叉。苗梢头开五瓣黄花，结穗如初生桑椹子大小，色青，味极辛辣。其叶味甜。

食法：采叶煠熟，换水浸，淘浄，油盐调食。

〇香茶菜（图略）

香茶菜，生田野中。茎方窊面四楞，叶似薄荷叶，微大，抪茎对生。梢头出穗，开粉紫花，结蒴如荞麦蒴，微小。叶味苦。

食法：采叶煠熟，水浸去苦味，淘浄，油盐调食。

〇蔷蘼（图略）

蔷蘼，一名刺蘼，生荒野。科条青色，茎上多刺。叶似椒叶，长锯齿，又细，背颇白。开红白花，亦有千叶者。味甜淡。

食法：采芽叶煠熟，换水浸，淘浄，油盐调食。

〇山宜菜（图略）

山宜菜，又名山苦菜，生山野中。苗初搨地生，叶似薄荷叶大，叶根两傍有叉，背白。味苦。

食法：采苗叶煠熟，油盐调食。

〇牛耳朶菜（图略）

牛耳朶菜，一名野芥菜，生田野中。苗高一二尺，苗茎似莴苣色，叶似牛耳朶形而小，叶间分撺葶，又开白花，结子如粟粒大。叶味微苦辣。

食法：采苗叶淘洗浄，煠熟，油盐调食。

〇水芥菜（图略）

水芥菜，生水邉。苗高尺许，叶似家芥菜叶，极小，色微淡緑，叶多花叉，茎亦细。开小黄花，结细短小角儿。叶味微辛。

食法：采苗叶煠熟，水浸去辣气，淘洗过，油盐调食。

〇山苦荬（图略）

山苦荬，生山野中。苗高二尺余，茎似莴苣，葶节稠。叶有三五花尖叉，似花苦苣叶，甚大。开淡棠褐花，表微红。味苦。

食法：采嫩苗叶煠熟，水淘去苦味，油盐调食。

〇水莴苣（图略）

水莴苣，一名水波菜，生水邉。苗高一尺许，叶似麦蓝叶，有细锯齿，两叶对生，毎两叶间对叉又生两枝。梢间开花，青白色，结小青蓇葖，如小椒粒大。叶味微苦，性寒。

食法：采苗叶煠熟，水淘浄，油盐调食。

〇驴驼布袋（图略）

驴驼布袋，生山野中。苗高二三尺，叶似郁李子叶，颇大，光泽，对生。开白花，结子如菉豆大，两两茎生，熟红，味甜。

食法：采嫩芽煠熟，淘去苦味，油盐调食。

〇苦蔴（图略）

苦蔴苗搨地丛生，叶似山苋菜叶，稍尖痩，叶梢间开紫色长条花，花似鼠菊。性平，味寒无毒。

食法：采嫩叶煠熟，淘去苦味，油盐调食。

〇春踏菜（图略）

春踏菜，一名赛荠。苗搨地生，叶有锯齿，叶与荠菜一様，梢间开小白花，结实似菥蓂子。味甘，性温无毒。

食法：采嫩叶煠熟，淘去苦味，油盐调食。

〇荞麦苗（图略）

荞麦苗，苗高二三尺许，就地科叉生。其茎色红，叶似杏叶，软，微𧣪。开小白花，结实作三稜蒴儿。味甘平，性寒无毒。

食法：采苗叶煠熟，油盐调食。

〇山黒豆（图略）

山黒豆，生山野中。苗似家黑豆，毎三叶攅生一处，居中，大叶如菉豆叶，傍两叶似黑豆叶，微圆。开小粉红花，结角，比家黑豆角极痩小，其豆亦极细小。味微苦。

食法：采苗叶煠熟，水淘去苦味，油盐调食。

〇黄豆苗（图略）

黄豆苗，苗高一二尺，叶似黑豆叶，大。结角，比黑豆角稍肥大。叶味甘。

食法：采苗叶煠熟，油盐调食；采角豆煮食，磨为麪。

〇赤小豆（图略）

赤小豆，苗高一二尺，叶似豇豆叶，微团𧣪。开花似豇豆花，微小，淡银褐色。结角，比菉豆角颇大，角皮色微白带红。其豆有赤、白、黧色三种。味甘酸，性平无毒。

食法：采叶煠熟，水洗浄，油盐调食；豆角，煮食。

〇油子苗（图略）

油子苗，一名脂麻。苗高三四尺，茎方窊面四楞，对节分生枝叉。叶类苏子叶，长尖𧣪，邉多花叉。叶间开白花，结蒴儿，有子百十余粒。子味甘微苦，性大寒，无毒。

食法：采叶煠熟，水淘浄，油盐调食；子，炒熟食。

〇刀豆苗（图略）

刀豆苗，苗叶似豇豆，叶肥大，开淡粉红花。结角长，其形似屠刀様。味微淡。

食法：采苗叶煠熟，水淘浄，油盐调食；豆角煮食。

〇懒翠蒿（图略）

懒翠蒿，生田野中。苗高二尺许，茎似黄蒿茎，其叶碎小，茸细如针，翠緑色。嫩叶微苦。

食法：采嫩苗叶煠熟，换水浸去蒿气，油盐调食。

〇秋水角苗（图略）

秋水角苗生田野中，苗初就地拖秧而生，后分茎叉。苗长二尺余，叶似胡豆叶，稍大。开紫花，结小角，豆味苦。

食法：采角煮食，或収豆煮食，皆可。


野菜博录卷三


●木部

○茶树柯（叶可食）（图略）

茶树柯，一名茗，一名荈。树柯丛生，大小类枝子，叶春初生芽，作细茶叶，长半寸，余作麤茶。味苦，性寒无毒。

食法：采嫩叶焙作茶，烹去苦味，二三次水淘浄，油盐姜醋调食。

○木槿树（图略）

木槿树，一名舜。如葵花，淡红色，五叶成一花，朝开暮敛，亦有千叶者。性平无毒，叶味甜。

食法：嫩叶煠熟，冷水淘浄，油盐调食。

○龙栢芽（图略）

龙栢芽，生山野中。此木若年久，亦大。叶似初生橡栎叶，短小。叶味微苦。

食法：采芽叶煠熟，换水浸，淘浄，油盐调食。

○木葛（图略）

木葛，生山野中。树高丈余，叶似杏叶，团。味微甜。

食法：采叶煠熟，水浸淘浄，油盐调食。

○冻青树（图略）

冻青树，枝叶似桂树，极茂盛，凌冬不凋。【凤麟按：今俗呼为冬青，以此。】开白花，结子如豆粒大，青黑色。叶味苦。

食法：采芽叶煠熟，水浸去苦味，淘浄，油盐调食。

○月芽树（图略）

月芽树，又名仍芽。茎似槐条，叶似歪头菜叶，短硬。味甘微苦。

食法：采嫩叶煠熟，水浸淘浄，油盐调食。

○白杨树（图略）

白杨树，处处有之。此木高大，皮白色，叶似梨叶，圆肥，背白，叶邉锯齿状。味苦，性平无毒。

食法：采嫩叶煠熟，作成黄色，换水淘去苦味，洗浄，油盐调食。

○木栾树（图略）

木栾树，生山谷中。树高丈余，叶似楝叶，寛大稍薄。开淡黄花，结薄殻，中有子，大如豌豆，乌黑色，人多摘取，串作数珠。叶味淡甜。

食法：采嫩芽叶煠熟，换水浸淘，油盐调食。

○老叶儿树（图略）

老叶儿树，生山野中。高六七尺，叶似李树叶而长，邉有毛。叶味甘微澁。

食法：采叶煠熟，水浸去澁味，淘浄，油盐调食。

○青杨树（图略）

青杨树，生山野中。树高大，叶似白杨树叶，狭小，青色，皮亦青色。叶味微苦。

食法：采叶煠熟，水浸，作成黄色，淘浄，油盐调食。

○椿树芽（图略）

椿树芽，一名樗树芽，系二种：椿芽叶香，紫色；樗芽疎而臭气，不可食。【凤麟按：今有以漆树芽混充者，食之病。】椿芽微苦，回味。性热无毒。

食法：采芽叶煠熟，水浸淘浄，油盐调食。

○黄栌（图略）

黄栌，生山野中。木黄色，枝茎紫赤色，叶似杏叶，圆大。味苦，性寒无毒。

食法：采嫩芽煠熟，换水淘去苦味，油盐调食。

○檀树芽（图略）

檀树芽，生山野中。树高一二丈，叶似槐叶，长大。开淡粉紫花。叶味苦。

食法：采芽叶煠熟，浸去苦味，淘浄，油盐调食。

○山茶科（图略）

山茶科，生山野中。科高四五尺。枝梗灰白色。叶似皂荚叶，圆，四五叶攅生一处。叶甚稠，味苦。

食法：采叶煠熟，水浸淘浄，油盐调食。或蒸晒干作茶，煮饮，可。

○𥮕树（图略）

𥮕树，生山谷中。树高丈余，叶似槐叶，大，却软薄，似檀树叶薄小。开淡红色花，结子如菉豆大，熟则黄，茶褐色。其叶味甜。

食法：采叶煠熟，水浸淘浄，油盐调食。

○臭竹树（图略）

臭竹树，生山野中。树甚高大，叶似楸叶厚，花叉似拐枣叶，亦大，其叶面青背白，味甜。

食法：采叶煠熟，水浸去邪臭气味，油盐调食。

○回回醋（图略）

回回醋，一名淋朴樕，生山野中。树高丈余，叶似椿叶厚，太邉有锯齿；或三叶，或五叶排生一茎。开白花，结子大如豌豆；熟，红紫色，味酸。叶味微酸。

食法：采叶煠熟，水浸去酸味，油盐调食。用子调和百味如醋。

○槭树芽（图略）

槭树芽，生山野间。木高一二丈，叶似野葡萄叶，五花尖叉，又似丝瓜叶，却小，淡黄緑色。开白花。叶味甜。

食法：采叶煠熟，水浸作成黄色，换水淘浄，油盐调食。

○女儿茶（图略）

女儿茶，一名牛李子，生山野中。科条高五六尺，叶似郁李子叶，长大稍尖，叶色光滑微黄緑。结子如豌豆大，生青熟黑，茶褐色。叶味淡微苦。

食法：采嫩叶煠熟，水浸淘浄，油盐调食。

○白槿树（图略）

白槿树，生山谷中。树高五七尺，叶似茶，甚濶大光润。开白花。叶味苦。

食法：采嫩叶煠熟，换水浸去苦味，油盐调食。

○乌稜树（图略）

乌稜树，生山野中。树高丈余，叶似省沽油叶，背微白。开白花，结子如梧桐子大，生青熟红。叶味苦。

食法：采叶煠熟，换水浸去苦味，作过，淘洗浄，油盐调食。

○刺楸树（图略）

刺楸树，生山野中。树高大，皮色苍白，上有黄白斑，枝梗多有大刺。叶似楸叶，薄，味甘。

食法：采嫩叶煠熟，水浸淘浄，油盐调食。

○黄丝藤（图略）

黄丝藤，生山野间。形类葛，条叶似山格刺。叶小，背微白，邉有细锯齿。味甜。

食法：采叶煠熟，水浸淘浄，油盐调食。

○山格刺（图略）

山格刺，生山野间。叶似白槿树叶，短尖，味甘。

食法：采叶煠熟，水浸，作成黄色，换水淘浄，油盐调食。

○报马树（图略）

报马树，生山野中。枝似桑条，叶似青檀叶，大邉有花叉，叶味甜。

食法：采叶煠熟，水淘浄，油盐调食。硬叶煠熟，水浸作成黄色，淘去涎沫，油盐调食。

○坚荚树（图略）

坚荚树，生山谷中。树枝坚劲，可以作棒，皮色乌黑，对分枝叉。叶似拐枣叶，却大，色淡緑，亦对生。开黄花，结小红子。叶味苦。

食法：采嫩叶煠熟，水浸去苦味，淘浄，油盐调食。

○穁芽树（图略）

穁芽树，叶似冬青叶，微长。开白花，结青白子。其叶味甜。

食法：采嫩叶煠熟，水淘浄，油盐调食。

○白辛树（图略）

白辛树，生山野间。树高丈许，叶似青檀树叶，颇长，色微淡緑，又似月芽树叶，大，色亦差淡。叶味甘微澁。

食法：采叶煠熟，水浸，淘去澁味，油盐调食。

○椵树（图略）

椵树，树甚高大，其木细腻，枝叉对生。叶似木槿叶，长大微薄，色颇淡緑，皆作五花，桠叉邉有锯齿。开黄花，结子如豆粒大，色青白。叶味苦。

食法：采嫩叶煠熟，水浸去苦味，淘洗浄，油盐调食。

○臭𦶓（图略）

臭𦶓，科条高四五尺，叶似杵瓜叶，尖𧣪，又似金银花叶，亦尖𧣪，五叶攅生如一叶。开花，白色。其叶味甜。

食法：采叶煠熟，水浸淘浄，油盐调食。

○椒树（图略）

椒树，一名川椒，《本草》名蜀椒，生蜀郡川谷间。高四五尺，枝茎有刺。叶似蔷蘼叶，坚硬。结实无花叶间，如豆颗，皮紫赤色，中有小黑子。味辛，性温，大热，有小毒。

食法：采叶煠熟，换水浸淘浄，油盐调食。

○云桑（图略）

云桑，生山野中。树枝叶皆类桑，但叶头有花叉如云。开细花，青黄色。叶味微苦。

食法：采嫩叶煠熟，换水浸，淘去苦味，油盐调食。或蒸晒作茶，亦可。

○马鱼儿条（图略）

马鱼儿条，俗名山皂角，生荒野中。叶似初生刺蘼花叶而小，枝梗色红，有刺似棘针，微小。叶味甘微酸。

食法：采叶煠熟，水浸淘浄，油盐调食。

○省沽油（图略）

省沽油，一名珍珠花。科条似荆条，圆；枝叉对生。叶似驴駞布袋叶，大；又似葛藤叶，小毎三叶攅生一处。开白花，似珍珠色。叶味甘微苦。

食法：采叶煠熟，水浸淘浄，油盐调食。

○兜栌树（图略）

兜栌树，一名壊香。叶似回回醋树叶，薄窄；又似花楸树叶，却少花叉。叶皆对生，味苦。

食法：采嫩芽叶煠熟，水浸去苦味，淘洗，油盐调食。

○花楸树（图略）

花楸树，生山野中。树高大，叶似回回醋叶，微薄，邉有锯齿叉。叶味苦。

食法：采芽叶煠熟，换水浸去苦味，淘洗浄，油盐调食。

○椋子树（图略）

椋子树，树有大者，初生作科条，状类荆条，对生枝叉。叶似柿叶，薄小，两叶对生。开白花，结子，细圆如豌豆大，生青熟黑色。味甘咸，性平无毒。叶味苦。

食法：叶煠熟，水浸，淘去苦味，洗浄，油盐调食。

○垂栁（图略）

垂栁有二种：枝叶上生，为杨；枝叶下垂，为栁。其树高大，各处多有。性寒，味苦，无毒。

食法：采嫩芽叶煠熟，淘去苦味，油盐调食。

○黄楝树（图略）

黄楝树，叶似初生椿树叶，极小，又似楝叶，微带黄色。开花，紫赤色。结子如豌豆大，生青熟紫赤色。味苦。

食法：采嫩芽叶煠熟，换水浸去苦味，油盐调食。

○夜合树（图略）

夜合树，一名合欢，一名合昏。木似梧桐，枝甚柔弱，叶似皂荚叶，又似槐叶，极细密，毎一风来，辄似相解，了不相牵缀。其叶至暮而合。花发红白色，瓣上若丝茸，然散垂。结实作荚子，极薄细。味甘，性平无毒。

食法：采嫩叶煠熟，水浸淘浄，油盐调食。

○槲若（图略）

槲若，一名槲木，一名斗树，生山谷中。树颇高大，叶似桑树叶。其味甘，性平无毒。

食法：采嫩叶煠熟，油盐调食。

○黄蘗（图略）

黄蘗，一名蘗木，一名子蘗，生山谷中。树高数丈，叶似茱茰叶，经冬不凋。皮，外白色，里黄色。其味苦，性寒无毒。

食法：采嫩叶煠熟，浸去苦味，油盐调食。

○蜜蒙（图略）

蜜蒙，一名寒不凋，生山谷中。树颇高大，叶似冬青树叶，又似橘叶而厚背白色，有细毛。味甘平，性微寒，无毒。

食法：采嫩叶煠熟，油盐调食。

○菴摩勒（图略）

菴摩勒，一名余耳，生山谷中。其树高大，枝条甚软。叶青细密【凤麟按：原作“蜜”。】，朝开暮合。花着条而生，如粟粒大。味苦，性寒无毒。

食法：采嫩叶煠熟，水浸去苦味，油盐调食。

○杜兰（图略）

杜兰，一名林兰，生深山中。树高数仞，叶似菌桂叶，有二道纵文。其味苦，性寒无毒。

食法：采嫩叶煠熟，油盐调食。

○白棘（图略）

白棘，一名棘针，一名棘刺，生山中。柯茎多刺，叶似酸枣叶，又似赤刺叶。开花，结实如枣形。味辛，性寒无毒。

食法：采嫩叶煠熟，油盐调食。

○海桐皮（图略）

海桐皮，生山谷中。树高二三丈，叶如手大。味苦，性平无毒。

食法：采嫩叶煠熟，水淘浄，油盐调食。

○落鴈木（图略）

落雁木，生深山中。其科苗作蔓，纒绕大木。叶似茶叶，不结花实。味平，温无毒。

食法：采嫩叶煠熟，油盐调食。

○没药树（图略）

没药树，生深山谷中。其树颇极高大，叶似枫树叶，味苦，性平无毒。

食法：采嫩叶煠熟，水浸去苦味，油盐调食。

○南藤（图略）

南藤，一名丁公藤，一名象豆，生山谷中。延石壁、古木纒遶。其苗如马鞭，有节，紫褐色。叶似杏叶，短尖，味辛烈，无毒。

食法：采嫩苖叶煠熟，油盐调食。

○干漆（图略）

干漆，一名地节，一名黄芝，生山中。树高二丈余，皮白色，叶似椿樗叶，花似槐花，结子如牛蒡子。其味辛，温无毒。

食法：采嫩叶煠熟，油盐调食。

○木天蓼（图略）

木天蓼，一名蓬莱金莲枝，生山谷中。树高数丈余，叶似枝子花叶，开花似小莲花。其味辛，温有毒。

食法：采嫩叶煠熟，油盐调食。

○钓藤（图略）

钓藤，一名钩草藤，生山谷中。茎上有刺如钓，叶似通山藤叶。味微寒，无毒。

食法：采嫩苗叶煠熟，水浸淘浄，油盐调食。

○五倍子树（图略）

五倍子树，一名文蛤，一名百虫仓，生山谷中。叶似椿树叶，无花，结实如拳，内多小虫。其味苦酸，性平无毒。

食法：采嫩叶煠熟，油盐调食。

○独揺树（图略）

独揺树，一名水榆，一名高飞，一名蒲杨，生山谷中。树颇高大，叶有三角。其味苦，无毒。

食法：采嫩叶煠熟，水浸去苦味，油盐调食。

○伏牛花（图略）

伏牛花，一名隔虎刺，生山谷中。树颇高大，叶似黄蘗叶，梗多刺，茎赤色。花开淡黄色，作穗似小杏子，味苦。[叶]【凤麟按：据文意补。】甘，无毒。

食法：采嫩叶煠熟，油盐调食。

○杉木（图略）

杉木，一名杉材，一名杉菌，生深谷中。树颇高大劲直，叶附枝生，若刺叶，似刺柏叶，又似榧树叶。味苦，性温无毒。

食法：采嫩苗叶煠熟，水浸去苦味，油盐调食。【凤麟按：此物亦可食，是真救荒矣。】

○接骨木（图略）

接骨木，一名木蒴藋，生深谷中。树高大丈余，叶似水芹叶，开花似陆英树花。其味甘苦，性平无毒。

食法：采嫩叶煠熟，油盐调食。

○藩篱枝（图略）

藩篱枝，一名软枝须。其本不甚高大，枝梗俱带软叶，似枸杞叶。性平，味寒，稍有毒。

食法：采嫩叶煠熟，油盐调食。

○腊梅花（叶可食）（图略）

腊梅花，树枝条类李树，叶似桃叶，寛大微厚，纹脉甚细。开淡黄花。味甘微苦。

食法：采花煠熟，水浸淘浄，油盐调食。

○马棘（图略）

马棘，生山野间。科高五七尺，叶似新生皂荚叶，却小。稍间开粉紫花。味甜。

食法：采花煠熟，水浸淘浄，油盐调食。


野菜博录卷四


●木部

○藤花树（花可食）（图略）

藤花树，生荒野中。叶似椿叶，小，浅緑黄色。枝间开淡紫花。味甘。

食法：采花煠熟，水淘净，油盐调食。或微焯过，晒干煠食，亦佳。

○楸树（图略）

楸树，生山野中。树髙大，木可作琴瑟。叶似梧桐叶，薄小，叶梢有三尖叉。开白花。味甜。

食法：采叶煠熟，油盐调食，或晒干，煠食、炒食皆可。

○欛齿花（图略）

欛齿花，《本草》一名锦鸡儿花。叶似枸杞子叶，小，每四叶聚生一处。枝梗亦似枸杞，有小刺。开黄花，状类鸡冠。结小角儿，味甜。

食法：采花煠熟，油盐调食。

○青舍子条（图略）

青舍子条，生山谷间。科条微带柿黄色，叶似胡枝子叶，光俊微尖。稍间开淡粉紫花，结子似枸杞子，微小，生青熟紫黒色。

食法：采摘其子紫熟者食之。

○蕤核树（图略）

蕤核树，俗名蕤李子，生函谷、川谷及巴西、河东皆有，今古崤关、西茶店山谷间亦有之。其木髙四五尺，枝条有刺。叶细，似枸杞叶而尖长，又似桃叶而狭小，亦薄。花开白色，结子红紫色，附枝茎而生，状类五味子。其核仁味甘，性温微寒，无毒。其味甘酸。

食法：摘取其果红紫色熟者食之。

○白棠子树（图略）

白棠子树，一名沙棠梨儿，生荒野中。枝梗似棠棃树，微小。叶似棠棃叶，窄小，白色。结子如豌豆大，味酸甜。

食法：摘熟子食之。

○野木瓜（图略）

野木瓜，一名杵瓜，生山野中，蔓延妥附草木上。叶似黒豆叶，微小，光泽，四五叶攅生一处。结瓜如肥皁大，味甜。

食法：摘嫩瓜，换水煮食。熟时亦可摘食。

○野樱桃（图略）

野樱桃，生山谷中。树髙五六尺，叶似李叶，更尖。开白花，似李子花。结实，比樱桃又小，熟，色鲜红，味甘微酸。

食法：摘取其果红熟者食之。

○软枣（图略）

软枣，一名丁香柿，又名牛乳柿，又呼羊矢枣，《尔雅》谓之梬。其树枝叶皆类柿，【凤麟按：徐广曰：“梬枣似柿。”】结实甚小，干熟则紫黒色，味甘，性温无毒。多食动风，发冷风咳嗽。

食法：采取软枣成熟者食之。

○水茶臼（图略）

水茶臼，科条髙四五尺，茎上有小刺，叶似大叶胡枝子叶，有尖。开黄白花，结果如杏大，状似甜瓜瓣而色红，味甜酸。

食法：果熟红时，摘取食之。

○老婆布䩞（图略）

老婆布䩞，生山谷中。科条淡苍黄色，叶似匙头様，色嫩緑，光俊，又似山格刺叶，却小。味甘。

食法：采叶煠熟，水浸作过，淘净，油盐调食。

○栌子树（图略）

栌子树，生山野中，多有之。树髙丈许，叶似冬青树叶，稍濶厚，背色微黄，叶形又类棠梨叶，但厚。结果似木瓜，稍团，味酸甜微澁，性平。

食法：果熟时摘食之，多食，损齿及筋。

○木瓜（图略）

木瓜，生山野中，处处有之。树枝状似奈，花深红色，叶似柿叶，微小厚。《尔雅》谓之楙，其实形如小瓜，似栝楼，小，两头尖长，淡黄色。味酸，性温无毒。

食法：采熟木瓜食之，多食亦不益人。

○实枣儿树（图略）

实枣儿树，《本草》名山茱茰，生山野中。叶似榆叶，寛团纹粗。开淡黄白花，结实如酸枣大，两头尖长，赤色，干时皮薄味酸。性平，微温无毒。

食法：采红熟枣食之。

○孩儿拳树（图略）

孩儿拳树，《本草》名荚蒾，生山野中。树小，叶似杏叶，颇大薄澁。枝叶间开黄花，结子共为一攅，生青熟赤，味甘微苦，性平无毒。

食法：采红熟子食之，或煮枝汁，少加米作粥，食甚美。

○酸枣树（图略）

酸枣树，《尔雅》谓之樲枣，生山野间。木似枣树，皮细，茎多刺。叶似枣叶，微小。结实比枣圆小，紫红色，味酸，性平无毒。

食法：采枣为果；未熟时煮食，亦可。

○橡子树（图略）

橡子树，《本草》橡实，枥子也。生山野间。树髙大，叶似果叶大，开黄花，结实，有梂裹其实。味苦澁，性微温无毒。

食法：取子，换水浸煮数次，淘去澁味，蒸极熟，食之。厚肠胃，肥健人不饥。 

○石冈橡（图略）

石冈橡，生汜水西茶店山谷中。其木高丈许，叶似橡栎叶，极小而薄，邉有锯齿而少花叉。开黄花，结实如橡斗而极小，味澁微苦。

食法：采实，换水煮五七水，令极熟，食之。

○荆子（图略）

荆子，一名牡荆实，一名小荆实，一名黄荆。科条生枝，茎坚劲，对生枝。又叶似麻叶，疎短。开花作穗，色粉红，微带紫。结实大如黍粒，黄黑色；味苦，性温无毒。

食法：采子，换水浸淘去苦味，晒干，捣磨为面。

○拐枣（图略）

拐枣，生密县梁家冲山谷中。叶似楮叶，无花叉，却更尖而面多纹脉，边有细锯齿。开淡黄花，结实状似生姜，有叉细短，深茶褐色，故名拐枣。味甜。

食法：采取拐枣成熟者食之。

○山梨儿（图略）

山梨儿，一名金刚树，又名铁刷子，生钧州山野中。科条髙三四尺，枝条上有小刺。叶似杏叶，颇团小。开白花，结实如葡萄颗大，熟则红黄色，味甘酸。

食法：采果食之。

○落霜红（图略）

落霜红，生山野间。髙四五尺，叶似土栾叶，开白花，结子如菉豆大，生青熟红，味甜。

食法：采红熟子食之。

○木桃儿树（图略）

木桃儿树，生中牟土山间。树髙五尺余，枝条上聚为疙瘩，状类小桃儿，极坚。叶似青檀叶，稍间开淡紫花，结子似梧桐子，熟则淡银褐色，味甜。

食法：采子熟者食之。

○无花果（图略）

无花果，生山野中，今人家园圃中亦栽。叶形如葡萄叶，颇长硬厚，梢作三叉。枝叶间生果，初则青小，熟大如李子，似紫茄色，味甜。【凤麟按：《永宁州志》注：“《通志》：无花果出永宁州，不花而实，生于枝叶之间，其大如李。案：无花果之树，大者可作柱，叶似枇杷叶，四面自根，层累环结，每一果覆一叶。初结，色青，熟时微红，形类地瓜而甘美过之。大者如饭碗，小者如茶钟，不但如李。熟者取之，蒂上即出白浆，次日浆复结成一果。六、七、八月熟，馀月虽结，不熟。州境惟董旁及盘江等处生。”】

食法：采熟果食之。

○土栾树（图略）

土栾树，生山野中。木坚劲，可作秤秆。叶似木葛叶，微狭厚，背白微毛。开淡黄花，结小子如豌豆而匾，生青熟紫黑色，味甘。

食法：采紫熟子食之。

○栾荆（图略）

栾荆，一名栘杨，生山谷中。树髙大，少枝梗，似榆木。叶冬不凋，开花紫白色，结子似麻子大，味苦，性平有毒。

食法：子熟时摘食。

○鼠李（图略）

鼠李，一名牛李，一名鼠梓，一名赵李，一名皂李，一名乌程槎，生田野间。枝叶俱似李子，其味苦，性微寒无毒。

食法：李子熟时摘食。

○野葡萄（图略）

野葡萄，俗名烟黒，生荒野中。茎、叶、实俱似家葡萄者，细小，实亦稀疎，味酸。

食法：采葡萄紫熟者食，亦中酿酒饮。

○槐树芽（图略）

槐树芽，《本草》有槐实，叶大而黒者名櫰槐，昼合夜开者名守宫槐，叶细青緑者谓之槐。【凤麟按：《尔雅·释木》：“櫰，槐大叶而黑。”郭璞注：“槐树叶大色黑者名为櫰。”又曰：“守宫槐，叶昼聂宵炕。”郭璞注：“槐叶昼日聂合而夜炕布者，名为守宫槐。”】开黄花，结实似豆角状，味苦酸咸，性寒无毒。

食法：采芽煠熟，淘去苦味，油盐调食，采花炒食。

○栾华木（图略）

栾华木，一名赛木槿，生山谷中。树颇髙大，树、叶俱似木槿树叶。开花似槐花，黄色。味苦，性寒无毒。

食法：采花嫩叶煠熟，油盐调食。

○房木（图略）

房木，一名辛矧，一名辛夷，一名侯木，生山中。树髙数丈，叶似柿叶而狭，花似着毛花，结实似小桃，色白。其性平，温无毒。

食法：采取花嫩叶煠熟，水浸去邪味，油盐调食。

○杏树（图略）

杏树，《本草》有杏仁、核仁，处处有之。树髙丈余，叶颇圆，稍带红色。结实金黄者为美，味甘苦，性温，冷利有毒，得火良。

食法：采叶煠熟，以水浸渍，作成黄色，换水淘净，油煠食。杏黄熟时摘取食。

○沙果子树（图略）

沙果子树，即花红，人家园圃亦多栽种。树髙丈余，叶似樱桃叶，深緑色。开粉红花，瓣微长不尖。结实似李，甚大，味甘微酸。

食法：摘取红熟果食之。嫩叶亦可煠熟，油盐调食。

○皂荚树（图略）

皂荚树，生山野间。叶似槐叶，长尖。枝间多刺。结实有数种，小者为猪牙皂荚，有长五七寸者，用之当以肥腻者为佳。味醎，性温有小毒。

食法：采嫩芽煠熟，水浸淘净，油盐调食。采子炒，舂令软，煮熟，以糖渍之食。

○青檀树（图略）

青檀树，生山野间。皮纹细薄，叶类枣叶，微尖，背白面澁。开白花，结青子如梧桐子大。叶味酸澁，实味甘酸。

食法：采叶煠熟，水浸，淘去酸味，油盐调食。子熟时摘食之。

○桃树（图略）

桃树，《本草》有桃核仁，处处有之。髙丈余，叶似栁叶，濶大有纹脉。开花，红色。结实，桃。核仁味苦甘，性平无毒。

食法：采嫩叶煠熟，水浸作成黄色，换水淘净，油盐调食。

○枣树（图略）

枣树，《本草》有大枣树，髙一二丈。叶似酸枣叶大，光泽。叶间开青黄色小花。结枣，味甘美，性平无毒。

食法：采嫩叶煠熟，水浸作成黄色，淘净，油盐调食。

○婆婆枕头（图略）

婆婆枕头，生钧州密县山坡中。科条髙三四尺，叶似樱桃叶长。开黄花，结子如菉豆大，生则青，熟红色，味甘。

食法：采熟红子食之。

○青冈树（图略）

青冈树，枝、叶、条、榦皆类橡栎，但叶色颇青，花叉。味苦，性平无毒。

食法：采嫩叶煠熟，以水浸渍，作成黄色，换水淘洗净，油盐调食。

○枸杞（图略）

枸杞，一名杞根，一名地辅，一名仙人杖，一名地仙苗。根名地骨，茎榦髙三五尺，有小刺，百叶如石榴叶，软薄。开小红紫花，结实，熟则红色，味微苦，性寒；子微寒，无毒。

食法：采子，热水淘净，油盐调食。

○栢树（图略）

栢树，《本草》曰栢实，生山野中。叶及实皆味苦，性平无毒。

食法：《列仙传》云：赤松子食栢子，齿落更生。采叶，换水浸去苦味。初食苦澁，入蜜【凤麟按：原作“密”。】或枣肉和食，尤好。

○柘树（图略）

柘树，处处有之。其木坚劲，皮纹细密，枝条有刺，叶比桑叶小而薄，色黄淡，叶梢三叉。绵柘刺少，枝叶间结实，状如楮桃，熟有红蘂，味甘微苦。柘木味甘，性温无毒。

食法：采嫩叶煠，水浸去邪味，油盐调食。

○楮桃树（图略）

楮桃树，一名楮实，所在有之。叶似葡萄叶，作瓣叉，上多毛，澁而有子者佳。桃如弹大，青緑色，后变红成熟。浸洗去穰，取中子。实叶俱味甘，性寒凉，无毒。

食法：采叶煠烂，水浸，握干作饼食。或取熟红楮。

○山檾树（图略）

山檾树，生密县梁家冲山谷中。树髙丈余，叶似初生蜀葵，又似芙蓉叶，毎叶两傍却又有角叉。开白花，结实类枸杞子大，熟时微黒色，味甘酸，其叶苦。

食法：采叶煠熟，水浸去苦味，淘洗净，油盐调食。

○木羊角科（图略）

木羊角科，一名羊桃枓，一名小桃花，生荒野中。紫茎，叶似初生桃叶，光俊，色微带黄。枝间开红白花，结角似豇豆角，甚细而尖𧣪，毎两角并生一处。味微苦酸。

食法：采嫩梢叶煠熟，水浸淘净，油盐调食。

○金樱子（图略）

金樱子，处处有之。叶枝丛生似蔷薇，有刺，开白花。夏结实，实上亦有小刺，黄赤色，似小石榴形，味酸涩，性平无毒。

食法：采其嫩叶，油盐调食。子熟摘。

○赛苦茗（图略）

赛苦茗，一名如茶，一名檟子，生山谷中。树髙大，叶似大叶茶，又似枝子叶。开花白色，如蔷薇花。其味苦，性寒无毒。

食法：采嫩叶煠熟，油盐调食。子熟摘食。

○卖子木（图略）

卖子木，出岭南邛州山谷中。树颇大，其叶似柿，四五月开碎花百十枝，随花更生子如椒，目在花瓣中，黒而光。味甘，性寒无毒。

食法：采其子与嫩叶，油盐调食。皮磨面。子熟摘。

○南烛（图略）

南烛，一名猴药，一名男续，一名后卓，一名惟那木，一名染菽，生山谷中。树颇髙大，叶似苦栋树叶。其味苦，性平无毒。

食法：采嫩叶煠熟，油盐调食。子熟摘食。

○石榴（图略）

石榴，垂垂如赘瘤也，《广雅》谓之若榴。旧云汉张骞使西域，得涂林安石国榴种以归，故名安石榴，今处处有之。其叶似枸杞叶长，微尖，緑色。花红，实繁。性温无毒。

食法：采其嫩叶煮熟，油盐调食。榴果熟时摘取食之。

○松树（花叶实可食）（图略）

松树，树有三种：一名栝子松，一名踢牙松，一名云南五针松。其叶后凋，有三针五针之别。二三月抽蕤生花，色如金粉。结实如茘枝状，毎秋老则子长鳞裂然。子有大小，山松如麻子小而扁，不及塞上者佳也。味甘，性温无毒。

食法：采花煠熟，去其苦味，和面，油盐调食之。

○吉利子树（图略）

吉利子树，生山野中。髙五六尺，叶似樱桃叶小，开五瓣碧玉色小尖花。结子如椒粒大，两两并生，熟红色，味甜。

食法：摘熟子食之。

○文冠花（图略）

文冠花，出吴楚闽越中。叶似榆叶，窄小，花似藤花，色白，穂甚长。结实如柚而大，形有数瓣，中有子二十余颗，瓤色微黄，软烂可食。其叶性凉味苦。

食法：采嫩叶，淘去苦味，油盐调食。子熟食瓤。

○棠梨树（图略）

棠梨树，生荒野中。叶似苍术叶，亦有团叶者，有三叉叶者，叶边皆有锯齿，叶色颇黪白。开白花，结棠梨如小楝子大，味甘酸。花叶味微苦。

食法：采花煠熟，食。或晒干磨面，作烧饼食。亦可采嫩叶煠熟，水浸淘净，油盐调食。或蒸晒作茶，亦可。

○旁其（图略）

旁其树生似茶檟，髙丈余，叶微圆而尖，面青背白，有纹。四五月开细花，黄白色；六月结实如冬青子，生青熟紫，味辛，温无毒。

食法：采嫩叶煠食，亦可炙碾，煎饮代茗。子熟摘。

○榆树（皮叶实可食）（图略）

榆树，处处皆有。树颇高大，有赤、白二种。未发叶时，枝条间先生荚，似钱而小，色白成串，俗呼榆钱，后方生叶，类山茱茰叶而长尖。味甘平，滑利无毒。

食法：采取嫩叶，淘净煠食。皮可磨面。

○桑椹树（图略）

桑椹树，《本草》有桑根，白皮。有黒白二种。桑之精英，尽在其椹。味甘，性寒无毒。桑椹味甘，性暖。

食法：采叶，嫩老皆可煠食。皮炒干磨面，可食。

○女贞实（图略）

女贞实，诸处时有。叶似冬青叶，四时茂盛，凌冬不凋。其实九月熟，黒似牛李子，味苦，性平无毒。

食法：采子煮熟，可食。

○老儿树（图略）

老儿树，生山野中。高五六尺，叶似樱桃叶小，开五瓣苍玉色小尖花，结子如椒粒大，两并生，熟红色。味甜。

食法：采花煠熟，食之。