【卷一】

仁宗皇帝一首　宣宗皇帝一首　周宪王一首　刘基九首
张以宁一首　韩守益一首　贝琼一首　梁寅二首　高启四首
杨基七首　高明一首　刘昺四首　黄澄一首　程本立一首
姚广孝一首　解缙一首　王洪一首　胡俨一首　瞿祐一首
谢应芳三首　张肯六首


仁宗皇帝

【蝶恋花】

九月海棠

烟抹霜林秋欲褪。吹破胭脂，犹觉西风嫩(一作"润")。翠袖怯寒愁一寸。谁传庭院黄昏信。

明月羞(一作"修")容生远恨。旋摘余娇，簪满宫人鬓。醉倚小阑花影近(一作"晕")。不应先有春风分。


宣宗皇帝

【醉太平】

赐学士沈度

浓云散雨收。花苑内鸣鸠。晓来喜见日光浮，暖融融永昼。

麦苗润泽怀清秀。榴花湿映红光溜。田家歌舞尽歌讴。是处庆丰年醉酒。


周宪王　名燉有，定王长子。《兰皋集》：周宪王遭世隆平，奉藩多暇，留心翰墨。制《诚斋乐府》传奇若干种，流传内府，至今中原弦索多用之。李梦阳《汴中元宵绝句》云：「中山孺子倚新妆，赵女燕姬总擅场。齐唱宪王新乐府，金梁桥外月如霜。」

【鹧鸪天】

赋绣鞋

花簇香钩浅浣尘。轻风微露石榴裙。金莲自是悭三寸，难载盈盈一段春。

仙已去，事犹存。阳台何处更为云。相思携手游春日，尚带年时草露痕。


刘基　字伯温，青田人。元进士。入明，以佐命功，官至御史中丞。封诚意伯。正德中，追谥文成。有《诚意刘文成公集》二十卷，词附。《古今词话》：青田《谒金门》云：「风袅袅，吹绿一庭春草。」《转应曲》云：「秋雨。秋雨。窗外白杨自语。」《青门引》云：「相怜自有明月，照人肺腑清如水。」《渔家傲》云：「乱鸦啼破楼头鼓。」《花犯》云：「余香怨绣被。」《踏莎行》云：「愁如溪水暂时平，雨声一夜依然满。」《渡江云》云：「定巢新燕子，睡起雕梁，对立整乌衣。」《山鬼谣》云：「离魂常在郊树。月深星暗苍梧远，化作杜鹃归去。」皆妙丽入神句。王元美云：伯温!纤有致，去宋尚隔一尘。

【如梦令】

抹斜阳沙觜。几点闲鸥草际。乌榜小渔舟，摇过半江秋水。风起。风起。棹入白苹花里。

【浣溪沙】

细草垂杨村巷幽。白沙素石引溪流。青苔矶上有扁舟。

门外好山开罨画，屋头新月学帘钩。窗风一榻似新秋。

【眼儿媚】

烟草萋萋小楼西。云压雁声低。两行疏柳，一丝残照，数点鸦栖。

春山碧树秋重绿，人在武陵溪。无情明月，有情归梦，同到幽闺。

【少年游】

清风收雨，轻云漏月，凉气入幽窗。乱叶吟朝，饥虫啼夜，各自奏新腔。

孤鸿又向天边落，归梦阻苍江。百结愁肠，两行衰鬓，寂寞对清皁。

【小重山】

月满江城秋夜长。西风吹不断、桂花香。碧天如水露华凉。人难见、有泪在罗裳。

何许雁南翔。堪怜一片影、落潇湘。百年身世费思量。空回首、故国渺苍茫。

【临江仙】

街鼓

无声春漏咽，不知残夜如何。玉绳历落耿银河。鹊惊穿暗树，露坠滴寒莎。

梦里相逢还共说，五湖烟水渔蓑。镜中绿发渐无多。泪如霜后叶，摵摵下庭柯。

【千秋岁】

淡烟平楚，又送王孙去。花有泪，莺无语。芭蕉心一寸，杨柳丝千缕。今夜雨。定应化作相思树。

忆昔欢游处。触目成前古。良会知何许。百杯桑落酒，三叠阳关句。情未了，月明潮上迷津渚。

【瑞龙吟】

秋光好。无奈锦帐香消，绣帏寒早。钩帘人立西风，送书过雁，依然又到。

故乡杳。空把泪随江水，梦萦江草。何时赋得归来，倚松对柳，开尊醉倒。

衰鬓不堪临镜，镜中愁见，蓬飞丝绕。门外远山青青，长带斜照。石泉涧月，辜负夜猿啸。伤心处，风凋露渚，荷枯烟沼。燕去玄蝉老。满天细雨鸣羁鸟。花蔓当檐袅。庭院静，遥闻清砧声捣。拥衾背壁，一灯红小。


张以宁　字志道，古田人。元末，官翰林学士承旨。明初，例徙南京，召为侍读学士。有《翠屏集》四卷。明月生南浦广州南汉王刘　故宫，铁铸四柱犹存。周览叹息之余，夜泊三江口，梦中作一词，觉而忘之，但记二句云：「千古兴亡多少恨，总付潮回去。」因隐括为此词。

海角亭前秋草路。榕叶风清，吹散蛮烟雾。一笑英雄曾割据。痴儿却被潘郎误。

宝气销沉无觅处。藓晕犹残，铁铸遗宫柱。千古兴亡知几度。海门依旧潮来去。


韩守益　字仲修，石首人。明初，以儒士摄教宜都。擢春坊中允。有《樗寿藁》。

【苏武慢】

江亭远眺

地涌岷峨，天开巫峡，江势西来百折。击楫中流，投鞭思济，多少昔时豪杰。鹤渚沙明，鸥滩雪净，小艇鸣榔初歇。喜凭阑、握手危亭，偏称诗心澄彻。

还记取、王粲楼前，吕岩矶外，别样水光山色。烟霞仙馆，金碧浮图，尽属楚南奇绝。紫云箫待，绿醑杯停，咫尺良宵明月。拚高歌、一曲清词，遍彻冯夷宫阙。


贝琼　字廷臣，一字廷琚，崇德人。洪武初，征修《元史》，除国子助教。有《清江集》三十卷。

【水龙吟】

春思

楚天归雁千行，一书不寄相思苦。匆匆过了，踏青时节，更愁风雨。燕子黄昏，海棠春晓，几番凄楚。问谁能为写，重重别恨，算除有、江淹赋。

尚记银屏翠箔，抱琵琶、夜调新谱。芳年易度，沈腰宽尽，白头如许。弱水三千，武陵一曲，重寻何处。奈无情杜宇，年年此日，到淮南路。


梁寅　字孟敬，新喻人。洪武初，征修礼书。书成，以疾辞归，结屋石门山。有《石门集》二卷。

【浣溪沙】

锦树分明上苑花。晴光宜日又宜霞。碧烟横处有人家。

绿似鸭头松下水，白于鱼腹柳边沙。一溪云影雁飞斜。


高启　字季迪，长洲人。隐吴淞江之青邱，自号青邱子。洪武初，召入纂修《元史》，授编修。擢户部侍郎。有《扣舷词》一卷。《古今词话》：青邱乐府，大致以疏旷见长，而《石州慢》又极缠绵之致。

【行香子】

芙蓉

如此红妆。不见春光。向菊前、莲后才芳。雁来时节，寒"罗裳。正一番风，一番雨，一番霜。

兰舟不采，寂寞横塘。强相依、暮柳成行。湘江路远，吴苑池荒。恨月濛濛，人杳杳，水茫茫。

【沁园春】

雁

木落时来，花发时归，年又一年。记南楼望信，夕阳帘外，西窗惊梦，夜雨灯前。写月书斜，战霜阵整，横破潇湘万里天。风吹断，见两三低去，似落筝弦。

相呼共宿寒烟。想只在、芦花浅水边。恨呜呜戍角，忽催飞起，悠悠渔火，长照愁眠。陇塞间关，江湖冷落，莫恋遗粮犹在田。须高举，教弋人空慕，云海茫然。


杨基　字孟载，嘉州人。大父仕江左，遂家吴中。洪武初，知荥阳县。历山西按察副使。有《眉庵词》。《乐府纪闻》：杨孟载少时见杨廉夫，命赋铁笛，诗成，廉夫喜曰：「吾意诗境荒矣，今当让子一头地。」当时有老杨小杨之目。眉庵词饶有新致。《静志居诗话》：孟载诗：「芳草渐于歌馆密，落花偏向舞筵多。」「细柳已黄千万缕，小桃初白两三花。」「布谷雨晴宜种药，葡萄水暖欲生芹。」「雨颉风颃枝外蝶，柳遮花映树头莺。」「燕子绿芜三月雨，杏花春水一群鹅。」「江浦荷花双鹭雨，驿亭杨柳一蝉风。」「一路诗从愁里得，二分春向客中过。」「立近晚风迷蛱蝶，坐临秋水映芙蓉。」「罗幕有香莺梦暖，绮窗无月雁声寒。」「眉晕浅颦横晓绿，脸消残缬腻春红。」「小雨送花青见萼，轻雷催笋碧抽尖。」「蚕屋柘烟朝焙茧，鹊炉沉火昼熏茶。」试填入《浣溪沙》，皆绝妙好辞也。

【清平乐】

欺烟困雨。拂拂愁千缕。曾把腰肢羞舞女。赢得轻盈如许。

犹寒未暖时光。将昏渐晓池塘。记取春来杨柳，风流全在轻黄。

【浣溪沙】

花朝

鸾股先寻斗草钗。凤头先绣踏青鞋。衣裳宫样不须裁。

软玉镂成鹦鹉架，泥金镌就牡丹牌。明朝相约看花来。

【夏初临】

瘦绿添肥，病红催老，园林昨夜春归。深院东风，轻罗试著单衣。雨余门掩斜晖。看梅梁、乳燕初飞。荷钱犹小，芭蕉渐长，新竹成围。

何郎粉淡，荀令香销，紫鸾梦远，青鸟书稀。新愁旧恨，在他红药栏西。记得当时。水晶帘、一架蔷薇。有谁知。千山杜鹃、无数莺啼。

【多丽】

问莺花，晚来何事萧索。是东风、釀成新雨，参差吹满楼阁。辟寒金、再簪宝髻，灵犀镇、重护香幄。杏惜生红，桃缄浅碧，向人憔悴未舒萼。念惟有、淡黄杨柳，摇曳映珠箔。凭阑久，春鸿去尽，锦字谁托。

奈梦里、清歌妙舞，觉来偏更情恶。听高楼、数声羌笛，管多少、梅花惊落。鸳带慵宽，凤鞋懒绣，新晴谁与共行乐。料应在、楚云湘水，深处望黄鹤。天涯路，计程难定，长恁飘泊。

【烛影摇】

红帘花影重重，乱纹匝地无人卷。有谁惆怅立黄昏，疏映宫妆浅。只有杨花得见。解匆匆、寻芳觅便。多情长在，暮雨回廊，夜香庭院。

曾记扬州，红楼十里东风软。腰肢半露玉娉婷，犹恨蓬山远。闲闷如今怎遣。看草色、青青似翦。且教高揭，放数点春，一双新燕。


高明　字则诚，瑞安人。元至正间，官处州录事。洪武初，召修《元史》，以老病辞归。

【鹧鸪天】

题顾氏景筠堂

绿玉参差傍短楹。高堂清梦已冥冥。满枝只带湘灵点，一曲空听秦凤鸣。

天莫问，物多情。此君潇洒若平生。风声月色来亭榭，老泪年来湿几更。


刘昺　字彦章，鄱阳人。安庆左丞。余阙待以国士。后归明太祖，授中书博士厅谘议典签。有《春雨轩词》一卷。

【浪淘沙】

寒食

石径土墙斜。桃李桑麻。纸钱飞处乱啼鸦。闲趁斜阳携榼去，寒食人家。

苑树忆天涯。遗恨琵琶。铜驼衰草卧龙沙。汉寝唐陵无麦饭，暮雨梨花。

【满江红】

寄水北山人徐宗周水北幽居，

抱柴门、一溪寒玉。山万叠、青林当户，白云连谷。乳燕落红春又晚，柴桑三径多松菊。喜新晴、布谷又催耕，秧分绿。

床头酒，何时熟。谋诸妇，明朝漉。谩黄鸡炊黍，共邀邻曲。旧梦风云销侠气，繁华看破知荣辱。系扁舟、罢钓晚归来，书还读。

【木兰花】

慢辛酉九日写长空一雁，

又景物、是重阳。甚雨暗东篱，数枝青蕊，未放秋香。搘筇倦登高处，掩柴门衰柳映横塘。日暮江声衮衮，西风鬓影苍苍。

当年歌舞翠红乡。一曲杜韦娘。曾击碎珊瑚，玉人扶醉，银烛成行。回头已成陈迹，早归来茅屋石田荒。谩把清樽遣兴，都非少日疏狂。

【忆秦娥】

溪头柳。青青折赠行人手。行人手。最伤心处，西风重九。

阳关一曲长亭酒。停鞭欲去仍回首。仍回首。少年离别，老来依旧。


黄澄　洪武初人。

【卖花声】

人过天街，晓色担头红紫。满筠筐、浮花浪蕊。画帘睡醒，正眼横秋水。听新腔、一回催起。

吟红叫白，报得蜂儿知未。隔东西、余音软美。迎门争买，早斜簪云髻。助春娇、粉香帘底。


程本立　字原道，桐乡人。洪武九年，以明经荐为周、秦二府引礼官，至佥都御史。有《巽隐斋集》。

【清平乐】

山翁归去，记得来时路。雨涨溪泉人不渡，花外鸟啼何处。

人间不是山中。高怀都付丝桐。一曲瑶池宴罢，春风吹尽残红。


姚广孝　字期道，长洲人。幼名天僖，后为僧，名道衍。以靖难功，为僧录左善世，加太子少师。复姓，赐今名。有《逃虚集》。

【转应曲】

斜日。斜日。门外马蹄声疾。林栖鸟尽飞还。霞彩红衔远山。山远。山远。莫怪行人归晚。


解缙　字大绅，吉水人。洪武二十一年进士。官翰林学士，出为广西参议。有《春雨斋集》十卷。《古今词话》：成祖于中秋夜开宴赏月，月为云掩，命解缙赋之。缙遂口占《落梅风》一调云：「嫦娥面。今夜圆。下云帘。不著群仙见。弃今宵倚阑不去眠。看谁过广寒宫殿。」成祖览之，欢甚。又赋长歌，成祖益喜，同缙饮至夜半。月复明朗，浮云尽散。成祖笑曰：「卿真夺天手段也。」

【长相思】

寄友

吴山深。越山深。空谷佳人金玉音。有谁知此心。

夜沉沉。漏沉沉。闲却梅花一曲琴。高松对竹林。


王洪　字希范，仁和人。洪武三十年进士。永乐初，授吏科给事中，入翰林为检讨，与修《大典》，历修撰、侍讲。

【卜算子】

半道春红

宿雨涨春流，晓日红千树。几度寻芳载酒来，自与春风遇。

弱水与桃源，有路从教去。不见西湖柳万丝，满地飞残絮。


胡俨　字若思，南昌人。洪武三十年，曾试乙科，官华亭县教谕。累迁国子监祭酒。有《颐庵集》。

【三台令】

楼上角声呜咽，天边斗柄横斜。酒醒风惊帘幙，漏残月在梅花。


瞿祐　字宗吉，钱唐人。洪武中，以荐历宜阳训导。升周府长史。永乐间，谪保安。洪熙元年，放还。有《乐府遗音》五卷、《余清词》一卷。《西湖志余》：瞿宗吉风情丽逸，著《剪灯新话》及乐府歌词，多偎红倚翠之语，为时传诵。及谪戍保安，当兴安失守，边境萧条。永乐己亥，降佛曲于塞外，选子弟唱之。时值元宵，作《望江南》五首，词旨凄绝，闻者皆为泣下。凌彦　于宗吉为大父行，彦　作梅词《霜天晓角》、柳词《柳梢青》各一百首，号「梅柳争春」。宗吉一日尽和之，彦　大惊叹，呼为「小友」。宗吉以此知名。后彦　自南荒归葬西湖，宗吉作诗送之云：「一去西川隔夜台，忽看白璧瘗苍苔。酒朋诗友凋零尽，只有存斋冒雨来。」存斋，宗吉自号也。

【摸鱼子】

苏堤春晓

望西湖、柳烟花雾，楼台非远非近。苏堤十里笼春晓，山色空濛难认。风渐顺。忽听得、鸣榔惊起沙鸥阵。瑶阶露润。把绣幕微搴，纱窗半启，未审甚时分。

凭阑处，水影初浮日晕。游船未许开尽。卖花声里香尘起，罗帐玉人犹困。君莫问。君不见、繁华易觉光阴迅。先寻芳信。怕绿叶成阴，红英结子，留作异时恨。


谢应芳　字子兰，武进人。寓居青浦。有《龟巢集》二十卷，词附。

【点绛唇】

老眼犹明，著书未了余生债。客来休怪，淡饭黄荠菜。

踏雪观梅，清兴依然在。南门外，夜来寻戴。扶醉驮驴背。

【满江红】

旧约寻梅，蹉跎过、小春时节。忽陇头人至，一枝先折。喜见春风颜色好，缟衣不受缁尘　。把十年、湖海旧相知，从头说。

三江上，沧洲雪。千墩下，珠林月。似许询支遁，总皆清绝。重看青山携素手，此情方解相思结。待满湖、冰泮柳风清，孤舟发。


张肯　字继孟，浚仪人。有《梦庵词》一卷。

【买陂塘】

赋东郭草堂

爱草堂、带村连郭，门前碧水千顷。秋波泠浸遥山晚，青镜净涵眉影。沙浦迥。怪隔水渔歌，鸥梦都惊醒。时乘小艇。向柳外花边，载诗载酒，独尽漫游兴。

谩重省。且得身闲心静。乐事自甘瓢饮。好怀谁道中年减，佳趣更多吟咏。□转径。门正对朝阳，不怕梅花冷。流年暮景。肯容我为邻，相依卜筑，共尔两家隐。

【浪淘沙】

咏莎滩

雨过碧云秋。占断滩头。沧浪翻处湿纤柔。谁展翠茵平似翦，宿鹭眠鸥。

沙尾远凝眸。雨惨烟愁。萋萋不共水东流。几度渔人来傍宿。绿映孤舟。

【醉落魄】

咏苔

径翠钿狼藉。绿圆点点浓如积。芳痕涨雨凝寒碧。一片浓阴，休扫坐来石。

径深不教残阳入。茸茸不似春红色。芳尘净洗无纤迹。吟客来时，只恐印行屐。

【如梦令】

咏石

径庭掩尘踪静悄。雨长苔痕缭绕。行处不妨花，容我醉眠偏好。休扫。休扫。待积落红多少。

【声声慢】

雪晴山邬，月冷江皋，岁寒解后相逢。携手归来，轻盈一样春容。行行□鸣环，暗香霏、缥缈东风。弄花手，与安排金屋，共贮芳。

雅淡暗通心素，笑桃根桃叶，冶艳妖红。试问韶华，樽前若个情浓。想是乔家姊妹，可人处、清致皆同。春正好，淡眉山、愁减几重。

【卷二】

铁铉一首　莫璠二首　李祯一首　王直一首　徐有贞一首
赵迪一首　戴琏一首　商辂一首　聂大年三首　王越一首
张宁一首　汤允勣一首　李东阳一首　姚绶一首　沈周一首
桑悦一首　章懋一首　吴宽一首　王鏊一首　吴洪一首
赵宽一首　杨循吉一首　费宏一首　蒋冕一首　王鸿儒二首
夏皀二首　史鉴一首　张旭一首　祝允明一首　李梦阳一首
顾潜四首　朱谏一首　王九思一首　边贡二首　顾璘二首
唐寅一首　周用二首　陈霆二首　王廷相一首


铁铉　字鼎石，邓县人。洪武中，由国子生授礼科给事中。历官兵部尚书。死靖难之变。

【浣溪沙】

晚出闲庭看海棠。风流学得内家妆。小钗横戴一枝芳。

削玉梳斜云鬓腻，镂金衣透雪肌香。暗思何事立斜阳。


莫璠　字仲□，钱塘人。

【蝶恋花】

苏堤春晓

十里楼台花雾绕。宜雨宜晴，山色笼春晓。杨柳梢头残月小。海棠枝上犹啼鸟。

兰帐玉人初睡觉。试问楼前，画舫开多少。报道寻芳人起早。紫骝嘶过香尘道。

又

曲院荷风

五月凉风来曲院。绿水芙渠，红白都开遍。风递荷香情不断。采莲舟过歌声缓。

醉折碧筒供笑玩。翠盖红绡，高下翻零乱。向晚新凉生酒面，六铢衣薄停纨扇。


李祯　字昌祺，庐陵人。永乐二年进士。官河南左布政。有《侨庵诗余》二卷。

【柳梢青】

题秋塘图

落尽芙蓉，收残菱芡，晚色凄迷。断荇随流，枯荷折柄，秋满苏堤。

沙禽自在幽栖。极浦外、天连水低。粉坠莲房，波漂菰米，烟暝湖西。


王直　字行俭，泰和人。永乐二年进士。历官吏部尚书。卒赠太保，谥文端。有《抑庵集》。

【浪淘沙】

风暖翠烟飘。残雪都消。游丝百尺堕晴霄。可惜春光容易过，又近花朝。

驱马第三桥。芳意萧条。竹林浑未放夭桃。瘦尽城南千树柳，不似宫腰。


徐有贞　初名　，字元玉，吴县人。宣德八年进士。历官华盖殿大学士。封武功伯。谪戍云南。有《武功徐先生集》。

【千秋岁】

引风搅柳丝，雨揉花缬。蚤过了清明时节。新来燕子语何多，老去莺花飞未歇。秋千院，蹴踘场，人踪绝。

踏青拾翠都休说。是谁马走章台雪。是谁箫弄秦楼月。从前已是无情绪，可奈而今更离别。一回头，人千里，肠百结。


赵迪　字景哲，怀安人。宣德十年举人。官南海县知县。有《鸣秋集》。

【踏莎行】

送友人还山中

径转清溪，花飞红雨。武陵风景知何处。当年厌听水声寒，岂知忘却来时路。

水绕人家，烟迷津树。晚峰江上青无数。幽人此别更多情，移家归向山中住。


戴琏　字汝器，南海人。正统三年举人。官训导。

【满庭芳】

竹隐寒烟，菊凝晚露，空阶霜月微明。小窗寂静，四壁响虫声。风细金炉香袅，穿花影、数点飞萤。良夜永，闷无情绪，独坐对长檠。

玉人。音声断，巫山云锁，洛浦烟横。奈鱼沉雁杳，谁诉衷情。新酒难降旧恨，佳期误、檐鹊无凭。愁人处，更阑酒醒，孤枕梦难成。


商辂　字宏载。淳安人。正统十年进士。自乡会试至殿试，皆第一。历官吏部尚书、谨身殿大学士。谥文毅。有《素庵集》六卷，词附。《古今词话》：商毅庵负鼎铉重望，而小词明净简炼，亦复沾沾自喜。今读其旅情、春暮、秋月、退食诸篇，不堕时趋，自有殊致。其《一丛花》咏初春云：「东风有信无人见，露微意、柳际花边。」尤觉妥帖轻圆也。

【一丛花】

初春

今年春浅臈侵年。冰雪破春妍。东风有信无人见，露微意、柳际花边。寒夜纵长，孤衾易暖，钟鼓渐清圆。

朝来初日半衔山。楼阁淡疏烟。游人便作寻芳计，小桃杏、应已争先。衰病少情，疏慵自放，唯爱日高眠。


聂大年　字寿卿，临川人。正统间，官仁和县教谕。景泰初，征入翰林。《尧山堂外纪》云：《东轩集》有「玉楼人醉东风晓，高卷红帘看杏花。」真词笔也。

【卜算子】

杨柳小蛮腰，惯逐东风舞。学得琵琶出教坊，不是商人妇。

忙整玉搔头，春笋纤纤露。老却江南杜牧之，懒为秋娘赋。

又

粉泪湿鲛绡，只恐郎情薄。梦到巫山第几重，酒醒灯花落。

数日尚春寒，未把罗衣著。眉黛含颦为阿谁，但悔从前错。

【临江仙】

半道春红

记得武林门外路，雨余芳草蒙茸。杏花深巷酒旗风。紫骝嘶过处，随意数残红。

有约玉人同载酒，夕阳归路西东。舞裙歌扇绣帘栊。昔游成一梦，试问卖花翁。


王越　字世昌，濬县人。景泰二年进士。历官兵部尚书。封威宁伯。卒赠太傅，谥襄敏。有《云山老懒集》四卷，词附。

【浪淘沙】

远水接天浮。渺渺扁舟。去时花雨送春愁。今日归来黄叶闹，又是深秋。

聚散两悠悠。白了人头。片帆飞影下中流。载得古今多少恨，都付沙鸥。


张宁　字静之，海盐人。景泰五年进士。官礼科给事中。有《方洲集》四十卷，词附。

【满江红】

题碧梧翠竹送李阳春

一曲清商，人别后、故园几度。想翠竹、碧梧风采，旧游何处。三径西风秋共老，满庭疏雨春都过。看苍苔、白石易黄昏，愁无数。

峄山畔，淇泉路。空回首，佳期误。叹舞鸾鸣凤，归来迟暮。冷淡还如西草，凄迷番作江东树。且留他、素管候冰丝，重相和。


汤允　字公让。凤阳人。东瓯襄武王曾孙。历官延绥参将。有《东谷集》。

【浣溪沙】

燕垒雏空日正长。一川残雨映斜阳。鸬鹚晒翅满鱼梁。

榴叶拥花当北户，竹根抽笋出东墙。小庭孤坐懒衣裳。


李东阳　字宾之，茶陵人。天顺八年进士。历官吏部尚书、华盖殿大学士。谥文正。有《怀麓堂集》。

【雨中花】

题画

正爱月来云破。那更柳眠花卧。帘幙风微，秋千人静，酒尽春无那。

迢递高楼孤寂坐。缥渺笛声飞堕。恨曲短宵长，院深墙迥，凭仗风吹过。


姚绶字公绶，嘉善人。天顺八年进士。官监察御史。有《谷庵集》。

【玉楼春】

春日

东风寒悄人何处。百里幽闲犹未遇。看春不觉又清明，槛外梨花开几树。

相思心逐东流去。老天肯把韶光驻。陌头杨柳正青青，莫教容易飞花絮。


沈周　字启南，长洲人。举贤良，不赴。工诗画。有《石田集》八卷。

【鹧鸪天】

柳

惯得轻柔绮陌中。几枝斜映驿亭红。微烟啅雀金犹懒，细雨藏鸦绿未浓。

攀傍岸，折随风。管人离别思无穷。开花更是无聊赖，一片西飞一片东。


桑悦　字民怿，常熟人。成化元年举人。官柳州通判。有《思元集》十六卷。

【虞美人】

春晓忆长沙作

细雨梨花春梦破，梁燕将愁诉。薄阴小阁日瞁瞁。宝篆轻烟一缕袅东风。

星沙旧占游歌处。清景难留住。王孙芳草最多情，万里和烟随我到边城。


吴宽　字原博，长洲人。成化八年赐进士第一。入翰林，历官礼部尚书。卒赠太子太保，谥文定。有《匏庵集》。《耆旧续闻》：吴匏庵词有「繁花落尽留红药，新笋丛生带绿苔」，名句也。时有赵宽字栗夫，为匏庵所取士，词名《半江集》。匏庵尝曰：「不遇吴宽，争得赵宽？」

【采桑子】

纤云尽卷天如水，芦荻风残。松竹霜寒。更看前溪月满山。

画船红烛金尊酒，子夜歌阑。缓吹轻弹。得意人生且尽欢。


王鏊　字济之。吴县人。成化十一年进士。历官户部尚书、武英殿大学士。谥文恪。有《文恪公集》三十六卷，词附。

【阮郎归】

行年六十鬓斓斒。皇恩特放还。高堂设席对青山。秋来正未闲。

阴忽霁，暑初残。笙歌夜未阑。傍人莫笑老嗤顽。人生到此难。


吴洪　字禹畴，吴江人。成化十一年进士。历官刑部尚书。

【早梅芳】

柳将眠，桃欲笑。又是清明到。玉河冰泮，无数金鱼弄池藻。联车油壁软，并马丝鞭袅。喜凤城丽景，游览趁春晓。

望瀛洲，纷翠葆。花满琼华岛。玉睷西去，金碧觚棱耸云表。散衙常过午，下直须归早。更相期，提壶同藉草。


赵宽　字栗夫，吴江人。成化十七年进士。历官刑部郎中。出为广东按察使。有《半江集》。

【减字木兰花】

姚江阻雨。寒风吹水。微波皱作鱼鳞起'。白雨横秋。秋色萧条动客舟。

疏钟何处。知在前村黄叶树。茅屋谁家。荒径无人菊自花。


杨循吉　字君谦，吴县人。成化二十年进士。官礼部主事。有《南峰逸藁》。

【洞仙歌】

题酒家壁

吴郊春满，绿草熏南陌。风弄轻帘小桥侧。瞰荒垣、浓丽几树夭桃，仿佛似，薄醉西施颜色。

醖香飘十里，更着流莺，乱掷金梭向林织。天宇净繁芳，日暖峰游，早拦住、高阳狂客。便典却、罗衫又何妨，算容易飞花、韶光难得。


费宏　字子充，铅山人。成化二十三年赐进士第一。历官华盖殿大学士。卒赠太保，谥文宪。有《费文宪公集》七卷。

【西江月】

舟中夜行，独坐无酒，抚卷作

霜月高悬碧汉，画船自泛寒江。银镫独对夜何长。窗外浮光荡漾。

可怪麴生疏阔，闲来冷落琼觞。思量无计助清狂。且与青编相向。


蒋冕　字敬之，全州人。成化二十三年进士。历官户部尚书、谨身殿大学士。卒赠少师，谥文定。有《湘皋集》二十二卷。吕调阳云：湘皋乐府，若碧水芙蕖，不假雕饰，而天巧自在。

【卜算子】

斜日坠荒山，云黑天垂暮。时见空中一雁来，冷入残芦去。

惊起却低飞，有意同谁语。啄尽枝头数点霜，还向空中举。


王鸿儒　字懋学，南阳人。成化二十三年进士。历官南京户部尚书。谥文庄。有《凝斋集》十一卷。

【踏莎行】

赏菊

燕子初归，芙蓉乍老。苍苔院落桐阴小。一帘疏雨晚来晴，繁香不断寒花袅。

著谱人非，餐英事杳。风流未必今时少。且须痛饮读离骚，灵修岂肯捐芳草。

【转应曲】

金井。金井。梧叶银床露冷。千门万户砧声。北斗城头月明。明月。明月。偏照旅人华发。


夏皀　字德树，天台人。成化二十二年进士。历官大理评事。

【阮郎归】

赌酒

明湖未放船。时节欲开莲。壁后茶　几点烟。听雨小窗眠。

云解冻，水平田。蛙声又一年。晚晴花草落愁边。呼童问酒钱。

【临江仙】

榴叶竹屏闲处好，香街雨梦无缘。听人说著指琼鞭。玉楼嗔短舞，书枕惬高眠。

几夜晚眠还早起，城中一半风烟。画桥架水绿阴连。柳眉伤老大，莺口弄清圆。


史鉴　字明古，吴江人。有《西村集》八卷，词附。

【浣溪沙】

夏夕赏莲

水面风来晚更宜。酒香荷气水沉微。谁家长笛倚楼吹。

五月梅花今夜落，千门梧叶未秋飞。不知零露湿人衣。

又

曲水流通濯锦红。新门移转纳香风。画舟时傍彩云中。

半夜月明歌楚调，双莲波冷泣吴宫。鸳鸯惊散各西东。

【望江南】

阎尚温招饮湖中

船栊处，恰是藕花洲。别处歌声刚得借，去时春色那堪留。花落水空流。

天渐晚，临去更回头。山翠远如眉黛晓，湖光疑似眼波秋。越女不胜愁。

【临江仙】

赠余浩

秋水芙蓉江上饮，怜渠无限风流。红牙低按小梁州。淡云拖急雨，依约见江楼。

最是采莲人似玉，相逢并著莲舟。唱歌归去水悠悠。清砧孤馆夜，明月太湖秋。

【解连环】

送别

销魂时候。正落花成阵，可人分手。纵临别、重订佳期，恐软语无凭，盛欢难又。雨外春山，会人意、与眉交皱。望行舟渐隐，恨杀当年，手栽杨柳。

别离事、人生常有。底何须为著，成个消瘦。但若是、两情长，便海角天涯，等是相守。潮水西流，肯寄我、鲤鱼双否。倘明年、来游灯市，为侬沽酒。


张旭　字廷曙，休宁人。成化二十年举人。有《梅岩小稿》。

【点绛唇】

卜尽金钱，闲愁暗逐游思起。云松螺髻。眉减春山翠。

试卷珠帘，风<　香生袂(。凉如水。惜花心碎。忍把阑干倚。


祝允明　字希哲，长洲人。弘治五年举人。官应天府通判。有《怀里堂集》三十卷。

【蝶恋花】

赠妓

闹蝶窥春花性浅。未了妆梳，小颗唇朱点。玉絮吹寒飞力软。深深绣户珠帘掩。

厮放临时仍泥恋。一把风情，错认徐娘减。略绰晕香红半片。阑干回首东风远。


李梦阳　字献吉，庆阳人。徙大梁。弘治六年进士。官江西提学副使。

【如梦令】

昨夜洞房春暖。烛尽琵琶声缓。闲步倚阑干，人在天涯近远。影转。影转。月压海棠枝软。


顾潜　字孔昭，昆山人。弘治九年进士。官御史。有《静观堂集》十三卷，词附。

【醉春风】

紫燕归来两。云踪无处访。桃花开后海棠开，想想想。落日城边，断霞楼角，绿波兰桨。

锦瑟萦尘网。香篆消罗幌。更阑酒醒梦难成，响响响。芳树敲风，空阶滴雨，倍添愁怅。

【洞仙歌】

自寿娄江

一碧动鲈鱼佳兴。浩荡鸥波放烟艇。过溪桥，十里香稻垂花，秋未晚，远渚芙蕖万柄。

野翁能爱我，酌酒烹鸡，何处渔歌更堪听。醉起试推篷，骤雨初收。斜阳外、山光云影。愿百岁、逍遥瀼西东，任华发星星，换来青镜。

【忆秦娥】

眉山蹙。多愁慵整搔头玉。搔头玉。觑他双凤，暗怜孤独。

阖闾城外春波绿。兰舟载酒欢难续。欢难续。郎归何日，金钱偷卜。


朱谏　字君佐，永嘉人。弘治九年进士。官吉安府知府。

【梁州令】

谢公岭

着屐登山客。历尽云霞天壁。屐痕犹在白云中，峰回路转，千古无人识。

春来秋去成尘迹。一代风流歇。斜阳影落溪外，长松几树连天碧。


王九思　字敬夫，县人。弘治九年进士。官吏部郎中。有《　陂集》、《续集》十九卷。

【蝶恋花】

夏日

门外长槐窗外竹。槐竹阴森，绕屋重重绿。人在绿阴深处宿。午风枕簟凉如沐。

树底辘轳声断续。短梦惊回，石鼎茶方熟。笑对碧山歌一曲。红尘不到人间屋。


边贡　字廷实，历城人。弘治九年进士。历官南京户部尚书。有《华泉集》八卷。

【踏莎行】

露湿春莎，草生芳甸。渔舟迤逦依山转。斜阳明灭照村墟，绿槐深护幽人院。

小栅鸣鸡，古梁巢燕。柴门不锁蓬蒿遍。问渠莫是武陵源，一溪流水桃花乱。

【蝶恋花】

留别吴白楼

亭外潮生人欲去。为怕秋声，不近芭蕉树。芳草碧云凝望处。何时重话巴山雨。

三板轻船频唤渡。秋水疏杨，欲折丝千缕。白雁横天江馆暮。醉中愁见吴山路。


顾□　字华玉，吴县人。弘治九年进士。历官湖广巡抚，加刑部尚书。有《凭几集》、《浮湘藁》、《息园集》。《柳塘词话》云：东桥词，有承平气象。

【摸鱼儿】

十二月十四日自衡入永

远山低、半留残雪。望中清景殊绝。寒云渐逐西风散，村落午烟摇曳。行路客。被簿领沉迷，又度隆寒节。阳回岁歇。是何日春来，早梅花萼，看透几分白。

忆江左，多少关河分隔。异乡空望明月。衡阳飞雁都回矣，欲寄音书那得。情似结。更断酒抛诗，幽恨凭谁说。髯霜鬓雪。拚老去年华，禾畦麦垄，觅取旧生业。

【临江仙】

雨中柬谭子羽

抱病登楼无意绪，满城寒雨濛濛。一樽何日与君同。卷帘芳草碧，呼酒夕阳红。

堪恨赏心都不偶，依然枉却东风。扁舟归兴莫匆匆。江梅花自落，别有海棠丛。


唐寅　字子畏，吴县人。弘治十一年南京乡试第一。坐事被斥。有《六如词》一卷。

【一翦梅】

雨打梨花深闭门。忘了青春。误了青春。赏心乐事共谁论。花下销魂。月下销魂。

愁聚眉峰尽日颦。千点啼痕。万点啼痕。晓看天色暮看云。行也思君，坐也思君。


周用　字行之，吴江人。弘治十五年进士。历官吏部尚书。谥恭肃。有《白川集》十六卷。

【诉衷情】

人间何处有丹丘。曾到太湖头。日高主人犹卧，花影满重楼。

寻画史，接诗流。老沧洲。一村烟树，数家茅屋，几个渔舟。

【满路花】

风前满地花，雨后连天草。今年三月里、春归早。低云薄雾，犹自怜清晓。金尊须臾倒。无奈离愁，为他转伤怀抱。

绣帘斜卷，昼静闻啼鸟。韶华刚九十、勾销了。绿波无赖，点点青荷小。寄语春知道。桃李多情，莫教惜春人老。


陈霆　字声伯，德清人。弘治十五年进士。官山西提学佥事。有《水南藁》十九卷。

【踏莎行】

晚景

流水孤村，荒城古道。槎牙老木乌鸢噪。夕阳倒影射疏林，江边一带芙蓉老。

风暝寒烟，天低衰草。登楼望极群峰小。欲将归信问行人，青山尽处行人少。

【清平乐】

游西湖用王介甫韵

香车隘住。笑揭红莲语。浅蹴芳尘罗袜汙。堤上未干花雨。

画船载得琵琶。醉中情思无涯。不管湖烟湖水，东风取次飞花。


王廷相　字子衡，仪封人。弘治十五年进士。历官兵部尚书，加太子太保。谥肃敏。有《家藏集》。

【桂枝香】

朝霞飞散。正微借清霜，林外烘染。摇落年华，宋玉又伤幽怨。小楼悄悄阑干倚，最浮云、不堪情恋。玉书难寄，楚天空阔，梦迷人远。

叹双鬓、年来较短。算病旅中秋，不禁登玩。只见青山，谁见古时人面。乡心渺渺随流水，更不待、商歌魂断。新愁顿起，半窗暝雨，一声归雁。

【卷三】

陆深一首　崔桐一首　杨仪二首　王韦一首　赵金一首
吕希周一首　韩邦奇四首　夏言三首　王慎中一首　丁奉一首
文征明六首　吴子孝四首　吴山一首　陈铎二首　陈如纶三首
杨慎十一首　谢承举一首　薛廷宠一首　齐之鸾一首　陆楫一首
闵如霖一首　卢雍一首　徐阶一首　骆文盛一首　张綎二首
卢襄一首　许谷一首　桂华一首　陆垹一首　蔡宗尧一首
李濂一首


陆深　字子渊，上海人。弘治十八年进士。历官詹事府詹事。赠礼部侍郎，谥文裕。有《河汾燕闲录》与《玉堂漫笔》等集。

【风入松】

绿窗午枕睡初酣。梦喜脱朝簪。觉来犹是长安客，垂杨里、空系归骖。恋主心依晓阙，思亲泪湿春衫。

玉河流水碧于蓝。花外燕呢喃。新词谱就凭谁和，重封罢、亲自题缄。欲待天边鸿雁，秋风寄与江南。


王韦　字钦佩，上元人。弘治十八年进士。官太仆少卿。

【玉漏迟】

元宵奉陈静斋

宪长今宵春正好，卷帘无那，客中情绪。连日眉梢，暂放片时还聚。薄宦辞家几许，叹骨肉、水萍风絮。留不住。纷纷客泪，两行如澍。

缅想此日家园，正儿女团栾，烧灯时序。明月依人，空照一樽清醑。深谢东君慰我，喜投赠、玉堂佳句。高唱处。乳鸦乱翻庭树。


韩邦奇　字汝节，朝邑人。正德三年进士。历官南京兵部尚书。谥恭简。有《苑洛集》二十二卷，词附。

【西江月】

春思

残雪已消往事，东风又报春愁。珠帘不卷玉香钩。庭院迟迟清昼。

细雨繁花上院，轻烟碧草汀洲。一声啼鸟水东流。春在小桥杨柳。

【临江仙】

三月三十日

芍药牡丹开已罢，明朝不是春光。莺儿撩乱送斜阳。繁华应不尽，蜂蝶且休忙。

几架蔷薇依碧槛，新荷更满芳塘。水晶帘外细飘香。推枰听玉树，移座倒金觞。

【谒金门】

珠帘卷。楼外春愁无限。雨过荼睸春色减。落红惊满院。

枝上燕慵莺懒。谁与韶光为伴。烟柳丝丝迷望眼。阑干空倚偏。

【风入松】

画楼帘卷篆烟微。暖雨霏霏。云山极目家千里，问天涯、何日归期。寂寞庾愁似海，飘萧潘鬓成丝。

莺儿压折海棠枝。飞上蔷薇。深红浅绿应无数，逐东风、满院芬菲。最是惜花心切，只忧花落春归。


丁奉　字献之，常熟人。正德三年进士。官吏部验封司郎中。有《南湖留稿》八卷。

【眼儿媚】

过华湖

芦苇萧萧奏轻。烟雨隔南洲。小航冒冷，孤帆披湿，一路吟讴。

闲人俨似天随子，幽兴五湖秋。相知只在，渡头渔叟，沙嘴眠鸥。


吴山　字静之，吴江人。正德三年进士。历官河南、四川巡抚。入为刑部尚书。谥忠襄。

【清平乐】

秋光如许。雁字排空去。十二阑干凝眺处。帘卷西山暮雨。

白沙翠竹柴门。落霞孤鹜江村。况是亭皋叶下，萧萧最怆吟魂。


杨慎　字用修，新都人。正德六年赐进士第一，授修撰。嘉靖甲申，两上议大礼疏，廷杖谪戍云南永昌卫。卒于戍所。有《升庵词》二卷。《乐府纪闻》：用修所著书百余种，号为博洽。金华胡应麟嫌其熟于稗史，不娴于正史，作《笔丛》以驳之。然杨所辑《百　明珠"》、《词林万选》，王　州亦谓之「词家功臣」也。因议礼谪戍永昌，暇时红粉傅面，作双丫髻插花，令诸妓扶觞游行，了不为愧。诗有「罗衣香未歇，犹是汉宫恩」句，词亦华美流利。

【转应曲】

双燕。双燕。金屋往来长见。珠帘半卷风斜。何处衔来落花。花落。花落。日暮长门寂寞。又促织。促织。声近银床转急。熏残百合衣香。消息兰膏夜长。

长夜。长夜。露冷芙蓉花谢。又银烛。银烛。锦帐罗帏影独。离人无语消魂。细雨斜风掩门。门掩。门掩。数尽寒城漏点。

【乌夜啼】

梅雨

雨来江涨波浑。没沙痕。淹过竹桥莎径、到柴门。

孤烟起。千树里。几家村。牛背一声长笛、报黄昏。

【昭君怨】

楼外东风到早。染得柳条黄了。低拂玉阑干。怯春寒。正是困人时候。午睡浓于中酒。好梦是谁惊。一声莺。

【少年游】

红稠绿暗遍天涯。春色在谁家。花谢人稀，柳浓莺懒，烟景属蜂衙。

日长睡起无情思，帘外夕阳斜。带眼频移，琴心慵理，多病负年华。

【浪淘沙】

春梦似杨花。绕遍天涯。黄莺啼过绿窗纱。惊散香云飞不去，篆缕烟斜。

油壁小香车，水渺云赊。青楼珠箔那人家。旧日罗巾今日泪，湿尽韶华。江月晃重山，腊尾金杯滟滟，春头胜翩翩。裁红晕碧动嫣然。风日好，偷眼艳阳天。

一曲玉箫明月，几弦锦瑟华年。故乡迢递水云连。归未得，思发在花前。

【雨中花】

一搦纤腰清瘦。六幅轻纱红皱。粉熟香生，态浓妆浅，正是愁时候。

萧萧风雨黄昏后。云湿仙衣寒透。帘悄窗闲，灯昏酒冷，听尽莲花漏。

【满江红】

梨花露重风香，韶华浅、玉林无叶。谁剪碎、遍地琼瑶，满园蝴蝶。娇泪一枝春带雨，粉英千片光凝雪。伴秋千、影里月明中，伤离别。

花在手，肠如结。人对酒，情难说。忆故园游赏，清明时节。今日相逢滇海上，惊看烂熳开正月。更收灯、庭院峭寒天，啼鹃歇。

【水调歌头】

春宵微雨后，香径牡丹时。雕阑十二，金刀谁剪两三枝。六曲翠屏深掩，一架银筝缓送，且醉碧霞　。轻寒香雾重，酒晕上来迟。

席上欢，天涯恨，雨中姿。向人如诉，飘泊粉泪半低垂。九十春光堪惜，万种心情难写，彩笔寄相思。晓看红湿处，千里梦佳期。


齐之鸾　字瑞卿，桐城人。正德六年进士。官河南按察使。

【小重山】

清角悲笳响遏云。平催凉月上、白纷纷。塞垣砧杵小城闻。心铁石、谁解叹离群。

银烛水沈熏。引杯嫌独醉、但微醺。参辰何事各天分。弹铗起、台斗气氤氲。


卢雍　字师邵，吴县人。正德六年进士。官监察御史。有《古园集》。

【蝶恋花】

徐州晚泊

野树烟生斜日堕。千里帆樯，又向黄昏过。自据胡床船上坐。东山月出浮云破。

细细波流声绕舵。风苇萧萧，两岸明渔火。吹罢洞庭歌楚些。坡仙恍惚相逢我。


张綎　字世文，高邮人。正德八年举人。官武昌通判，迁知光州。有《诗余图谱》并《南湖集》四卷。《古今词话》：维扬张世文，著《诗余图谱》绝不似《啸余谱》辨词体之舛错，而为之规矩，真填词家功臣也。其所制《蝶恋花》、《风流子》数阕，风流蕴藉，更足振起一时。

【蝶恋花】

紫燕双飞深院静。簟枕纱厨，睡起娇如病。一线碧烟萦藻井。小鬟茶进龙香饼。

拂拭菱花看宝镜。玉指纤纤，捻唾撩云鬓。闲折海榴过翠径。雪猫戏扑风花影。

【风流子】

新阳上帘幌，东风转、又是一年华。正驼褐寒侵，燕钗春袅，句翻词客，簪斗宫娃。堪娱处、林莺啼暖树，渚鸭睡晴沙。绣阁轻烟，剪灯时候，青旌残雪，卖酒人家。

此时因重省，瑶台畔、曾遇翠盖香车。惆怅尘缘犹在，密约还赊。念鳞鸿不见，谁传芳信，潇湘人远，空采苹花。无奈疏梅风景，碧草天涯。


桂华　字子朴，安仁人。正德八年举人。有《古山集》。

【菩萨蛮】

答何用明

帝城三月莺花绕。笙歌沸彻千家晓。半壁夕阳明。醉眠人未醒。

城头鸣画角。惊起南飞鹊。回首上林枝。行人肠断时。


李濂　字川父。祥符人。正德九年进士。官山西按察使佥事。有《嵩渚集》。

【柳梢青】

修武

道中烂漫春游。人生行乐，山水夷犹。昨夜河阳，今朝修武，明日怀州。

平生雅兴难酬。信辔去、东风紫骝。问酒花村，题诗松寺，飞梦蓬丘。


崔桐　字来凤，海门人。正德十二年进士。历官南京礼部右侍郎。有《东洲集》。

【风入松】

闲居

亭台帘幙锁重重。韶景又东风。竹床习懒闲春梦，唤莺声、醒眼犹慵。短发乌巾斜裹，寻幽日傍花丛。

碧流桥外小桃红。徙倚画栏东。银鲦玉笋新来美，好情怀、尽付杯中。莫笑海翁醉也，醉时百感成空。


赵金　字淮献，乌程人。布衣。正德中，诏征不赴。有　《浮休集》。

【谒金门】

湖天渺。一片水云沙鸟。俯景茫茫空懊恼。孤吟秋色老。

自爱琅玕芝草。茅屋碧山环绕。高卧长松心尽了。年来机事少。


夏言　字公谨，贵溪人。正德十二年进士。历官吏部尚书、华盖殿大学士。谥文愍。有《桂洲近体乐府》六卷、《鸥园新曲》一卷。《涌幢小品》：夏言以议礼骤贵。世庙因正月降雪，命言等作《时玉赋》，石塘曾铣，夏之内戚，作《渔家傲》词，互相赓唱，遂起河套之议。故黄泰泉有「千金不买陈平计」，盖讥之也。《艺苑言》：我朝以词名家者，伯温!纤有致，去宋尚隔一尘。用修好入六朝丽事，似近而远。公谨最号雄爽，比之稼轩，觉少精思。钱氏云：公谨喜为长短句，当其得君专政，声势　赫，长篇小令，草藁未削，已流布都下，互相传唱。殁后未百年，黯然无闻。《花间》、《草堂》之集，无有及桂洲氏名者。求如前代，所谓「曲子相公」亦不可得。可一慨也。

【鹤冲天】

初夏

临水阁，倚风轩。细雨熟梅天。一池新水碧荷圆。榴花红欲燃。

薄罗裳，轻纨扇。睡起绿阴满院。曲阑斜转正闲凭。何处玉箫声。

【阮郎归】

小楼临苑对青山。朱门草色闲。隔花时有珮珊珊。秋千杨柳间。

新绿暗，乱红残。慵妆低翠鬟。日长春困减芳颜。无人独倚阑。

【浣溪沙】

春暮

庭院沈沈白日斜。绿阴满地又飞花。岑岑春梦绕天涯。

帘幕受风低乳燕，池塘过雨急鸣蛙。酒醒明月照窗纱。


文征明　初名璧，以字行，更字征仲。长洲人。以岁贡入京，授待诏。有《莆田集》。《太平清话》：衡山极熟胜国遗事，能口述其故实。里居，性介洁。太宰乔白岩、司空林见素为延誉于朝，授翰林待诏，即乞归。往来姚山遁浦。小词散布，隶书尤工。

【卜算子】

酒醒夜堂凉，雨过湘帘卷。时见流萤度短墙，乍近依然远。

欲睡更迟徊，徙倚阑干遍。不觉西楼阙月斜。寂寞桐阴转。

【南乡子】

香暖透春肌。满眼新娇睡起迟。燕子不来三月尽，依依。手撚残花玉一枝。

风袅　云垂。无限闲愁隐翠眉。好梦不成春自去，相思。只有青团扇子知。

【风入松】

近来无奈病淹留。十日废梳头。避风帘幙何曾卷，翛然处、古鼎香浮。兴至　书棐几，困来时覆茶瓯。

新凉如水簟纹流。六月类清秋。手抛团扇拈书册，无情绪、欲展还休。最是诗成酒醒，月明时度南楼。

又

简汤子重，汤居碧凤坊西斋

睡起雨濛濛。双燕语帘栊。平生行乐都成梦，难忘处、碧凤坊中。酒散风生棋局，诗成月在梧桐。

近来多病不相逢。高兴若为同。清樽白苎交新夏，应辜负、绿树阴浓。凭仗柴门莫掩，兴来拟扣墙东。

又

行春桥望月夜

凉斜倚赤阑桥。天远碧烟消。酒醒忽见花间影，轻云散、月在林梢。野火青山隐隐，渔歌绿水迢迢。

当年曾此醉清宵。共　木兰桡。白头重蹋行春路，同游伴、半已难招。夜静单衫露冷，玉人何处吹箫。

【满江红】

漠漠轻阴，正梅子、弄黄时节。最恼是、欲晴还雨，乍寒又热。燕子梨花都过也，小楼无那伤春别。傍阑干、欲语更沈吟，终难说。

一点点，杨花雪。一片片，榆钱荚。渐西垣日隐，晚凉清绝。池面盈盈清浅水，柳梢淡淡黄昏月。是何人、吹彻玉参差，情凄切。


陈铎　字大声，下邳人，徙南京，官指挥使。钱氏云：大声以乐府名于世，所为散套，稳协流丽。被之管弦，能审宫节羽，不差毫末。

【浣溪沙】

波映横塘柳映桥。冷烟疏雨暗亭皋。春城风景胜江郊。花蕊暗随蜂作蜜，溪云还伴鹤归巢。草堂新竹两三梢。谢承举　字子象，上元人。

【卜算子】

题凭几图

病影有灯知，心事无人问。上苑春光过二分。应少同游分。

画障且相隈，曲几聊孤隐。窗外红梅开已齐，似识香闺闷。


陆楫　字思豫，上海人。有《蒹葭堂集》。

【望海潮】

送顾漱玉入雍

江帆飞雨，汀莎没雁，玉人方上皇州。酒泛霞觞，潮生烟浦，那堪泪洒苹洲。云树两悠悠。蓬窗迷岸草，一任夷犹。羡尔词源、倒倾三峡楚天秋。

清时肯卧林丘。看诗题杏苑，名彻宸旒。朔月关心，燕风扑面，谁云悔觅封侯。壮志奋吴钩。故园芳草合，鱼鸟含愁。何日京尘夜酤，清醑泻床头。


徐阶　字子升，由青浦徙居华亭。嘉靖二年进士。历官吏部尚书，建极殿大学士，谥文贞。有《世经堂集》二十六卷。

【阮郎归】

一春归思羡冥鸿。青山在眼中。无端秋色又丹枫。沧洲路未通。

搔白首，望长空。徘徊意万重。持杯看尔去匆匆。心随江水东。


卢襄　字师陈，吴县人。嘉靖二年进士。官兵部郎中。有《五坞山房稿》。

【蝶恋花】

徐州晚泊，用师邵韵

城上危楼惊欲堕。北楫南樯，日日城边过。犹记昔年楼上坐。楼前景物多题破。

今日长年催捩舵。万井萧条，落日稀烟火。坡老不归招楚些。云山隔水如留我。


陆垹　字秀卿，嘉善人。嘉靖五年进士。历官河南巡抚。

【临江仙】

病后衣裳慵对客，镜中双鬓鬖鬖。青山何处著茅庵。向来经济意，都只是空谈。

世事悠悠那复论，三杯且放微酣。小窗过午睡还贪。无端春梦绕，犹自在江南。


杨仪　字梦羽，常熟人。嘉靖五年进士，官山东按察使。

【惜分飞】

和陈霞栖韵

月户花阶凡几度。尽把芳尊嘱付。转眼浓华故。鸾胶总被秦娘误。

榆荚杨花曾入赋。也解漫天飞舞。梦觉西堂午。琵琶声断闻鹦鹉。

【桃源忆故人】

访周汝寺

单衣晓怯东风冷。忽过湖波千顷。山色倒侵溪影。一路随孤艇。

美人室远飞云迥。遥忆小堂春永。睡起碧纱人静。隔竹敲新茗。


吕希周　字师旦，崇德人。嘉靖五年进士。官通政司使。

【重叠金】

惜别

粉痕未褪梅妆雪。骖鸾忽度梨花月。灯影小红楼。角声起暮愁。

孤篷怜倦客。绣被余香歇。料倚枕鸳单。屏风六曲山。


王慎中　字道思，晋江人。嘉靖五年进士。官河南参政。

【点绛唇】

光泽寺

门掩青山，空庭竹影门长埽。一溪斜绕。水气香花草。

木石幽殊，禽鸟传昏晓。谁知道。白云锁了。恰有人寻到。


吴子孝　字纯叔，长洲人。嘉靖八年进士。官湖南参议。有《明珠集词》一卷。

【点绛唇】

二月八日夜泛射渎归作

花信风轻，为花日日芳游早。曲溪缭绕。归棹情多少。

月映清波，良夜春寒悄。长空皎。歌声缥缈。醉里愁如扫。

【诉衷情】

嘉靖癸丑、甲寅，东南倭乱韶光

都过乱离中。登眺觉心慵。青山城外望断，愁绝黛痕浓。

闲把酒，倚楼东。小梅红。馆娃烟草，香径风兰，长记游踪。

【清平乐】

韶光易变。凉露霏如霰。翠卷香消憔悴遍。一夜池塘秋晚。

芦枯苇折波中。凫栖雁宿芳丛。尽日倚阑如画，白苹红蓼西风。

【风流子】

登虎丘致爽阁

雨痕消已尽，长空静、皎日映江流。看寒草都腓，衰林渐薄，翠荷遍沼，黄橘连洲。新晴好、抱琴遵竹浦，载鹤共松舟。近市炊烟，隔林樵唱，苍茫望远，窈窕寻幽。

晚来还著屐，穷岩壑、更上绝顶飞楼。何事西来爽气，偏对吟眸。指青峦万叠，澄川百道，绕阑分列，似画难收。方信三吴佳景，尽属清秋。


陈如纶　字德宣，太仓人。嘉靖十一年进士。官福建布政使参议。有《二余词》一卷。

【小重山】

题东川

绿涨粼粼接碧空。可人鱼鸟境、著闲翁。蓬莱只在海山东。烟霞迥、杖履任从容。

无分学屠龙。有时移短棹、泛春风。归来篷底夕阳红。同酒伴、烂醉水云中。

【眼儿媚】

答铭泉春怀

罗袖轻盈怯风寒。飞梦到长干。蜂慵蝶倦，红稀绿暗，春色将残。

三月家书犹未见，锦瑟几抛闲。相思无奈，千重烟树，万叠云山。

【踏莎行】

答贾竹亭春

行杨柳溪桥，桃花野渡。十年车马同游处。联诗曾对月华明，伤心只见春光暮。

迢递双鱼，浮沈尺素。相思辗转愁无数。东风听彻子规啼，声声诉尽空归去。


薛廷宠　字萃轩，福清人。嘉靖十一年进士。官工科给事中。出使朝鲜，与华察及苏世让、成世昌等倡和。有《皇华集》四卷。

【蝶恋花】

残春风雨

绿杨枝上黄鹦小。长路关情，花鸟三春了。云水迢迢乡梦杳。夭桃穠李空开笑。

江笛一声天正晓。雨色愁人，征骑忙多少。紫荇风牵罗带绕。晚来顿觉轻寒峭。


闵如霖　字思望，乌程人。嘉靖十一年进士。历官南京礼部尚书。卒赠太子少保。

【临江仙】

万里碧天清似洗，银河珠斗回杓。秋千院落月儿高。柳阴墙外转，花气户边飘。

春色恼人应不寝，何人更品鸾箫。灵鸡未唱夜迢迢。玉阶清露湿，金鼎碧烟销。


骆文盛　字质甫，武进人。嘉靖十四年进士。官编修。

【南乡子】

夏日游竹隐寺

古寺隐丛篁。石径逶迤碧藓荒。夹道松枝低拂幰，苍凉。清露沾衣湿不妨。

缓步上回廊。老衲相邀入竹房。旋汲山泉供茗碗，悠。风送闲云下石床。


许谷　字仲贻，上元人。嘉靖十四年进士。官南尚宝卿。有《归田稿》。

【风入松】

癸亥端午

薰风吹满旧都城。斜日映钟陵。佳辰恰喜收残雨，正榴花、照眼烘晴。闭户恐辜令节，开尊独坐闲庭。

一年春夏等闲更。冷暖不须惊。瓜棚豆架空寻遍，笑王郎、好梦难成。吊屈添来余恨，江边呜咽潮声。


蔡宗尧　自号东郭子，天台人。嘉靖十六年举人。官松溪县教谕。有《龟陵词》一卷。

【点绛唇】

寒雨溪桥，卷帘半醉春风好。早莺来了。疏影梅花老。

吟破狂愁，燕落江天渺。山城小。马蹄多少。露湿王孙草。

【卷四】

陈鎏一首　于未一首　屠隆一首　万士和一首　王世懋一首
冯琦一首　李攀龙一首　王锡爵一首　汤显祖二首　周思兼一首
张凤翼一首　袁黄一首　文彭二首　高濂二首　焦竑二首
王世贞八首　徐渭一首　陈继儒三首　孙楼一首　陈淳一首
王肯堂一首　王好问二首　彭年一首　储昌祚一首　赵大佑一首
林章二首　卓发之一首　邵圭洁一首　夏树芳一首　贺彦发一首
邬仁卿一首　支大纶一首　杨继礼一首　吴邦桢一首　赵南星一首


陈鎏　字子兼，吴县人。嘉靖十八年进士。官四川右布政。有《已宽堂集》。

【风中柳】

湖上万顷平湖，胜在吴山高处。两峰间、芦汀鸥渚。随波荡漾，见渔舟无数。云帆外、几村烟树。

茶磨郊台，千古浮云去住。越溪中、五湖东注。桥边杨柳，已条条金缕。且留连、莫教春去。


万士和　字思节，宜兴人。嘉靖二十年进士，历官礼部侍郎。谥文恭。有《贵行集》。

【临江仙】

同杨魏村少参登桐君山

睡里钓台相失，寻仙且上桐山。乱峰环合碧波寒。笑携黄鹤伴，来坐白云间。

二十年前游处好，趋庭犹忆红颜。而今狼藉鬓垂斑。西风衰草外，长啸下松关。


李攀龙　字于鳞，历城人。嘉靖二十三年进士。历官河南按察使。有《沧溟集》。

【长相思】

秋风清。秋月明。叶叶梧桐槛外声。难教归梦成。

砌蛩鸣。树鸟惊。塞雁行行天际横。偏伤旅客情。


周思兼　字叔夜，江南华亭人。嘉靖二十六年进士。官工部员外，出为广西提学副使。王元美云：叔夜小词，咸妩媚萧疏，令人自亲。

【浣溪沙】

天上青鸾月下逢。玉窗斜掩影重重。吹箫人在画楼中。

问道绿阴今几许，两竿长日舞春风。潇湘秋色总无穷。


文彭　字寿承。长洲人。官国子监博士。

【渔父词】

余有别业在笠泽之上，常课耕于此。偶阅黄太史《渔父词》，喜而继作

吴淞江上是侬家。每到秋来爱荻花。眠未足，日先斜。妻笑船头看落霞。又夜深结网一灯红。吹笛邻舟搅睡浓。云夜月，雨晴风。都在渔家烂醉中。


王世贞　字元美，太仓人。嘉靖二十六年进士。历官刑部尚书。有《　州四部稿》。《尧山堂外纪》：州少好读书!，骆行简奇之曰：「他日必以文章名世。」汪伯玉云：「诗如孙武、韩信用兵，宫嫔、市人，无不可阵。词则沾沾自喜，亦出人一头地。」李子鳞云：「惟某敢与狎主齐盟，而小词弗逮也。」

【浣溪沙】

窗外闲丝自在游。隔花山鸟弄　盇。一庭芳草怨清幽。

权把束书钩午梦，起沽村釀泼春愁。放教残日过墙头。

【望江南】

歌起处，斜日半江红。柔绿篙添梅子雨，淡黄衫耐藕丝风。家在五湖东。

【重叠金】

回文

断风依约愁砧乱。乱砧愁约依风断"。无语对灯孤。孤灯对语无。

冷香留去影。影去留香冷。思后梦来期。期来梦后思。

【虞美人】

摩诃池上金丝柳。惯爱纤纤手。折来将表片时心。记取浅黄柔绿、泪痕深。

博山香细银灯吐。乍识黄昏雨。娇花欲展半蔫红。错道褪残春事、骂东风。

又

浮萍只待杨花去。况更廉纤雨。鸭头虚染最长条。酝造离亭清泪、几时消。

珊瑚翠色新丰酒。解醉愁人否。薄寒撺送汝南鸡。偏向碧纱厨畔、醒时啼。

【渔家傲】

细雨轻烟装小暝。重衾不耐春寒横。袅尽博山孤篆影。闲自省。天涯有个人同病。

十二巫峰围昼永。黄莺可唤梨花醒。雨点芳波揩不定。临晚镜。真珠簌簌胭脂冷。

【河满子　】

卵色遥垂别浦，鱼鳞浅甃平沙。小拂东风无气力，悠扬自在杨花。轻暖轻寒天气，半村半郭人家。

碧贮莲花露酒，香分谷雨泉茶。呼取自斟还自劝，乌纱任汝欹斜。返照一行归骑，隔林几点残鸦。

【玉蝴蝶】

记得秋娘，家住皋桥西弄，疏柳藏鸦。翠袖初翻金缕，钩月晕红牙。启朱唇、含风桂子，唤残醉、微雨梨花。最堪夸。玉纤亲自，浓点新茶。

嗟呀。颠风妒雨，落英千片，断送年华。海角山尖，不应飘向那人家。惹新愁、高楼燕子，赚人泪、芳草天涯。况浔阳、偶然江上，一曲琵琶。


孙楼　字子虚，常熟人。嘉靖二十五年举人。官湖州府推官。

【念奴娇】

用东坡赤壁怀古韵

红尘深处，转愁肠、却忆江南景物。(　)云开，梅雨霁、一片苍崖翠壁。竹里鸣淙，松间泻瀑，衣袂飞珠雪。流觞递咏，山中谁是奇杰。

而今归路迢遥，宦途迤逗，弹铗悲歌发。去住无凭，眠未稳、好梦随生随灭。过雁牵情，吟蛩送泪，听里堪华发。青山不负，有时还醉萝月。


王好问　字裕卿，乐亭人。嘉靖二十九年进士。历官南京户部尚书。有《春照斋集》十一卷，词附。赵符庚云：西塘如秋水芙蓉，寒江映月。吴三乐云：西塘诗余可伯仲有宋，无愧作者。

【贺圣朝】

寄远

袅袅西风敛暝烟。日啣山。阴阴杨柳暗长川。水如天。

一别玉京成远梦，几经年。锦鱼千里为谁传。思依然。

【点绛唇】

春愁九十春光，可怜长日空辜负。别离情绪。最怕黄昏雨。

倚遍楼头，望断春归处。人无语。落花飞絮。又过秋千去。


赵大佑　字世伏，太平人。嘉靖二十八年举人。官泸州知州。

【菩萨蛮】

画梁双燕春江曲。翠楼掩映垂杨绿。往事几凭栏。关山风露寒。

彩云无觅处。回首桃源路。惆怅月华明。新欢旧恨并。


邵圭洁　字伯如，常熟人。嘉靖二十八年举人。

【谒金门】

江草碧。又见一年寒食。风雨落花春可惜。卷帘人独立。

十里青山咫尺。两岸绿杨如织。酌酒赋诗俱未得。浪将光景掷。


邬仁卿　字汝元，丹徒人。嘉靖三十一年举人。官湘潭县知县。

【沁园春】

招隐看梅

十里江城，共向东风，寻到梅花。想三更幽梦，悄移石罅，一枝春影，扶上窗纱。铁骨崚嶒，冰姿修洁，可是神仙萼绿华。今宵醉，且休吹玉笛，只按红牙。

槎枒。绮席横斜。恨知己、难逢好句赊。但已弃零落，金铃莫系，不甘争媚，锦幕休遮。冷欲侵人，清能绝俗，肯让狂蜂坐晚衙。争怜惜，怕角声吹彻，片片飞霞。


吴邦桢　字子宁，吴江人。嘉靖三十二年进士。官太仆寺卿。

【虞美人】

西溪十里渔村路。犹记看梅处。暗香疏影最关情。更怜雪外一枝横。雨初晴。

而今别去梅花久。梅好应如旧。风霜愧我渐苍颜。长教老鹤怨空山。几时还。


于未　字励庵，金坛人。嘉靖三十四年举人。

【清江裂】

石忽见

推帘起暮鸦。风逼小灯斜。又被打窗雪片，巡檐问、可压梅花。正开缸初试屠苏酒，举杯谁劝、强半惜年华。纵博得、玉壶香暖，毕竟是天涯。

浑一片云山，四围隐隐飞峦，带不起烟霞。驴背叹行频，垆头暂醉，料醒来孤踪、依旧尘沙。正醒醉含愁，猛听征鸿嘹亮，哀怨过谁家。


王世懋　字敬美，太仓人。嘉靖三十八年进士，官太常寺少卿。有《奉常集词》。

【如梦令】

枝上子规犹闹。门外碧梧谁扫。病起不禁秋，倚尽小楼残照。寒峭。寒峭。一夜白苹天老。


王锡爵　字元驭，太仓人。嘉靖四十一年赐进士第一。历官吏部尚书、建极殿大学士。谥文肃。有《文肃集》。

【南歌子】

游仙词

月色依微照，云光浅淡流。卷帘同上最高楼。试看海天万里、好清秋。

酌酒金螺小。调笙玉指柔。更深鹤背冷飕飕。劝我今朝且住、莫归休。


张凤翼　字伯起，长洲人。嘉靖四十三年举人。

【如梦令】

七夕风雨

狼藉芳筵瓜果，妒煞无情风雨。拆了鹊边桥，怎把佳期留住。知否，知否。一夜泪痕深注。


高濂　字深甫，杭州人。沈词隐云：高深甫词独出清裁，不附会于庸俗者。

【西江月】

题情

有恨不随流水，闲愁惯逐飞花。梦魂无日不天涯。醒处孤灯残夜。

恩在难忘销骨，情含空自酸牙。重重叠叠剩还他。都在淋漓罗帕。

【风入松】

浓烟稠白望中深。雪色云阴。梅花剩有西泠约，携樽不负追寻。荡日冰澌万顷，摇风玉瘦千林。

寒空倚阁费孤吟。坐有知音。一鸟不飞天影黑，微茫山树俱沉。歌出阳春白雪，情怜远水遥岑。


徐渭　字文清，更字文长。山阴人。有《阙编》、《樱桃馆集》。

【浣溪沙】

鉴湖

浅碧平铺万顷罗。越台南去水天多。幽人爱占白鸥莎。

十里荷花迷水镜，一行游女惜颜酡。看谁钗子落清波。


陈淳　字道复，长洲人。监生。《柳塘词话》：王父一泉公过姚山，访白阳山人。白阳赠以诗云：「重重烟树锁招提，野客来寻路不迷。才过石桥尘又隔，落花无数鸟争啼。」作擘窠书并咏松《浣溪沙》以为寿。王父作《三台令》以答之云：「酒在孤斟不醉，客来共憩无哗。薄业垂杨江岸，一声横竹渔家。」今阅丧乱后而得手迹于大觉寺，僧家幸也。

【如梦令】

吟罢小池杨柳。酌尽玉壶春酒。水面正风来，吹乱一天星斗。消瘦。消瘦。愁在凭阑时候。


彭年　字孔嘉，长洲人。布衣。

【风入松】

元州画赠素安联床夜话图

雨余山阁洗炎嚣。绛烛频烧。故人住近携琴至，岂烦折简相邀。新瓮景山斟酌，小团鸿渐烹调。

画檐风动响芭蕉。梧竹翛翛。石床凉思清肌骨，纨扇都抛。辨马极谈申旦，闻鸡起舞中宵。


林章　字初文，福清人。万历元年举人。

孤鸾为谁抛撇。似海燕初分，林莺乍别。回首天涯，满目云山愁绝。东风不怜春色，把一枝、杨花吹折。直恁粘烟带雨，更盈盈似雪。

奈梦儿、相隔恨难说。想昨夜孤衾，今朝双颊。比这青衫上，有几重啼血。一声晚钟动了，又送人、断肠时节。莫把琵琶乱拨，正春江潮咽。

【更漏子】

咏啼

春山愁，秋水怨。斗下两行珠串。梅子雨，蓼花霜。长亭十里妆。

和月说。因风咽。一一莺喉燕舌。帕上点，枕边声。声声点点情。


夏树芳　字方卿，江阴人。万历元年举人。有《消集》。

【醉落魄】

团冰握雪。天公幻个人孤洁。最怜误向风尘撇。貌似春花，命似晚秋叶。

酒边灯下曾相洽。重逢不耐匆匆别。新来真个音书绝。欢似浮云，愁似半残月。


支大纶　字心易，嘉善人。万历二年进士。官奉新县知县。有《华苹词》一卷。

【山花子】

枫叶霜催暮色残。相思人在碧云间。何处琼箫吹月下，倚阑干。

梦断雨声鸡塞远。愁移花影凤楼寒。莫恨王孙消息断，万重山。


赵南星　字拱极，高邑人。万历二年进士。历官吏部尚书。谥忠毅。

【水龙吟】

杨花用章质甫韵

春闺忒恁愁人，已看尽落红翻坠。杨花更惨，连空映日，撩人情思。飞过高城，寻来小院，从教门闭。偶苹风乍定，商量暂住，低飞燕，还扶起。

何处疑花乱玉，几曾堪、髻簪衣缀。兰闺人倦，多愁牵梦，难成易碎。小玉声喧，晴天雪下，香阶无水。忆辽西何处，神魂荡漾，暗抛红泪。


屠隆　字长卿，鄞县人。万历五年进士。官礼部主事。有《由拳集》。

【清江裂】

石西湖

淼淼重湖背郭斜。永日坐蒹葭。四面山青不断，楼阁外、乱水明霞。有画船锦缆载词客，金翘杂珮，强半挟吴娃。水穷处、长林古寺，夏木绿阴遮。

回首望空明，白鸥隐隐飞来，带一片轻沙。把酒问西湖，今来古往，都不管兴亡、旧恨年华。且与君、棹扁舟，听取哀弦急筑，散发弄荷花。


冯琦　字用韫，临朐人。万历五年进士。历官礼部尚书。谥文敏。有《北海集》。

【如梦令】

竹外瑶华千顷。更与素梅掩映。双雀噪寒枝，蹴落飞花无影。相并。相并。明月惊栖不定。


汤显祖　字义仍，临川人。万历十一年进士。官礼部主事。有《玉茗堂词》一卷。《柳塘词话》：义仍精思异彩，见于传奇。出其余绪，以为填词。后人咏其回文，必指为义仍杰作也。

【好事近】

帘外雨丝丝，浅恨轻愁碎滴。玉骨近来添瘦，趁相思无力。

小虫机杼隐秋窗，黯淡烟纱碧。落尽红灰池面，又西风吹急。

【阮郎归】

不经人事意相关。牡丹亭梦残。断肠春色在眉弯。倩谁临远山。

排恨叠，怯衣单。花枝红泪弹。蜀妆晴雨画来难。高唐云影间。


袁黄　字坤仪，嘉善人。万历十四年进士。官兵部郎中。

【鹧鸪天】

题村叟屋壁

数叠烟林散翠鬟。莫嫌此地少青山。酒逢社日添酬应，花到开时费往还。

松老大，竹平安。柴门虽设不曾关。旁人方讶茅斋窄，鹤栅蜂房割半间。


焦竑　字弱侯，上元人。万历十七年赐进士第一。官修撰。有《澹园集》。

【菩萨蛮】

梅花坐对天如水。月明千里人千里。莫上最高楼。长江生别愁。

百年今夕会。且共樽前醉。明日又离歌。天涯奈尔何。

【江神子】

西风吹袂弄新晴。月笼明。小梅横。席上孤琴、又作断肠声。人去青山衰草里，凭谁共，绕花行。

强拈彩笔赋离情。忆平生。到深更。欲写年来、意思苦难成。但把深杯留客醉，知何日，笑相迎。


陈继儒　字仲醇，江南华亭人。有《晚香堂词》二卷。《柳塘词话》：眉公早岁隐于九峰，工书画，与董宗伯其昌善，为延誉公卿间。每得眉公片楮，辄作天际真人想。但传其居佘山，只吟咏过日，不知宏景当年松风庭院中作何生活。其小词潇洒，不作艳语。

【摊破浣溪沙】

梓树花香月半明。棹歌归去草虫鸣。曲曲柳湾茅屋矮，挂鱼罾。

笑指吾庐何处是，一池荷叶小桥横。修竹纸窗灯火里，读书声。

又

蜂欲分衙燕补巢。阴阴落叶遍江皋。一阵窗前风雨到，打芭蕉。

惊起幽人初睡午。茶烟缭绕出花梢。有个客来琴在背，度红桥。

【浪淘沙】

风雨霎时晴。荷叶青青。双鬟捧著小红灯。报道绿纱窗底下，蕉月分明。

枕簟嫩凉生。茉莉香清。兰花新吐百余茎。扑得流萤飞去也，团扇多情。


王肯堂　字宇泰，金坛人。万历十七年进士。历官福建布政司参政。

多丽步花阴，满园春色飘零。过横塘、曲阑斜折，崎岖转入荷亭。坐无聊、起看画障，行还倦、闲拨炉薰。暗觉声喧，微窥影乱，映门一线露罗裙。双扉启、缟衣翠袖，相簇度银屏。霎时见，虚窗雪艳，素壁霞明。

细看伊、莲随步起，果然兰并肌芬。脸盈盈、疑开蛤帐，腰细细、堪试香尘。腻发盘云，修眉偃月，珊瑚一颗蹙朱樱。擎桨处、春纤如削，浑是玉雕成。临别去，流波回觑，障面笑狂生。


储昌祚　字肩宇，宜兴人。万历十七年进士。官四川按察司佥事。

【清平乐】

春雪

雪眠风扫。飘泊知多少。盼断天涯春色杳。一夜青山都老。

金猊桂橐重燃。烟笼修竹千竿。只有梅花添恨，几枝早落阶前。


卓发之　字左车，仁和人。王阮亭云：左车词尚骏逸，颇有宋人风味。至珂月而格调尖新，语意儇侧，极词家之变态矣。

【菩萨蛮】

落花

小玉楼前风雨急。春光一霎都狼藉。桃叶与桃根。谁家最断魂。

尊前回首望。昨夜花成浪。总是雨收时。月明空满枝。


贺颜登　丹阳人。

【菩萨蛮】

绿窗拥被莺呼醒。红云微皱愁难整。檀炷袅薰笼。罗衣三两重。

流苏休便揭。欲起愁无力。杨柳小腰肢。春来瘦不支。


杨继礼　字彦履，娄县人。万历二十年进士。官左谕德。

【浪淘沙】

锦席绮筵重。兰炷香浓。隔帘鹦鹉唤秋风。六曲阑干　玉处，梦到巫峰。

金缕翠云中。宝髻轻松。绿窗月色正朦胧。说到飞觞传永夜，怕听飞鸿。

【卷五】

李日华一首　查应光一首　范凤翼一首　支如玉一首　吴兖一首
费元禄一首　俞彦二首　王衡三首　吴宗达一首　雷迅一首
魏大中一首　陈翼飞一首　吴宗儒一首　焦源溥一首　方于鲁一首
钱士升一首　钱继登一首　刘荣嗣一首　魏浣初一首　阮大铖一首
王坊一首　郑士奇一首　张名由二首　黄承圣一首　莫是龙一首
徐{火勃}一首　张玮一首　彭绍贤一首　吴鼎芳二首　马洪四首
施绍莘八首　董斯张一首　顾同应二首　冯盛世一首　范文光一首
孙茂芝一首　徐石麒一首　王屋一首　叶绍袁一首　陆锡明一首
汪膺三首　范汭一首　汪廷讷一首


李日华　字君实，嘉兴人。万历二十年进士。官太仆寺少卿。有《紫桃轩杂缀》。

【玉楼春】

题柳洲待别图送刘跃如

轻暖轻寒无意绪。朝来几阵梨花雨。妆成独自倚阑干，暗数落红愁不语。

杜宇一声人欲去。残云片片依沙渚。横塘十里柳烟浓，维舟正在烟深处。


查应光　字宾王，休宁人。万历二十五年举人。有《丽崎轩词》一卷。

【浪淘沙】

白发乱侵头。懒上高楼。朦胧新月曲如钩。槛外苹风惊乍起，暑气潜收。

宿雨涨回流。喜泛轻鸥。蓼花一望满汀洲。正好开襟延赏处，无限新秋。


范凤翼　字异羽，通州人。万历二十六年进士。历官光禄寺少卿。有《勋卿集》。王阮亭云：勋卿，白狼耆硕，所著小词，旷冽似半山，而风味过之。

【减字木兰花】

邗江归思。晴云如絮。霎时飞入银河去。露洗遥空。廿四桥头一笛风。

客窗无暑。片霎芳塘清晓雨。月冷邗沟。梦破狼峰绝顶秋。


支如玉　字宁瑕，嘉善人。万历二十八年举人。官刑部主事。有《半衲庵集》。

【酷相思】

新柳

月痕初坠。恨春鸟、催人起。想盟言、花片随波逝。欲住也、留无计。欲去也、留无计。

印旧添新衣上泪。左右拚憔悴。问九峰、桃李曾开未。人远也，书难寄。春尽也，愁难寄。


吴兖　字鲁于，武进人。万历二十八年举人。

【渔歌子】

千顷蒹葭一钓翁。家居南浦小桥东。桃花水，鲤鱼风。短笛横吹细雨中。


费元禄　字无学，铅山人"。有《秀甲集》。

【贺新郎】

瑞脑烧金鼎。卷重帘、庭阴正午，画堂人静。春落天涯知何处，糁地杨花飞尽。印玉枕、流莺催醒。梅雨纱窗寒欲透，更长年、三月厌厌病。愁不语，懒窥镜。

江南旧事须重整。隔花阴、传消寄息，月娥难倩。梦断秦楼相思久，芳草佳期未准。倚遍了、梧桐金井。蝴蝶已归煤麝冷，枉教人、揉碎丁香影。谁共我，步香径。


俞彦　字仲茅，上元人。万历二十九年进士。历官光禄寺少卿。《花草蒙拾》：俞仲茅小词云：「轮到相思没处辞，眉间露一丝。」视易安「才下眉头，又上心头」，可谓此儿善盗。

《词衷》：少卿刻意填词，工于小令，持论极严。且以刻烛赓唱为奇，不无率露语。至其备审源委，不趋佻险，而遵雅淡，独见典型。

【长相思】

折花枝。恨花枝。准拟花开人共卮。开时人去时。

怕相思。已相思。轮到相思没处辞。眉间露一丝。

【鹧鸪天】

瓶梅

浅渚明沙聚碧流。依然春信锁枝头。金徽昨夜初赓曲，羌笛何人更倚楼。

朝露重，晚烟浮。几回花下月如钩。而今贮向纱窗里，点点寒香入梦愁。


王衡　字辰玉，太仓人。万历二十九年进士。官编修。有《缑山集》。

【点绛唇】

送陈仲醇

湿梦沉沉，芭蕉雨响灯花卸。月儿来也。人又随潮下。

最怕登高，醉面秋风洒。红堪把。茱萸看罢。半刻重阳假。

【如梦令】

芦雁

风起芦花如醉。历历雁行成字。一点一声寒，霜重晓枫群碎。知未。知未。只在浅深沙际。


吴宗达　字青门，武进人。万历三十二年进士。官大学士。谥文端。

【满庭芳】

蕉长青笺，笋抽斑管，闷怀欲写无多。鸾台凤阁，心事久蹉跎。小搆数篆茅屋，但傍取、千顷澄波。扁舟系，酒筒茶灶，随意泊烟萝。

知音三两客，朝朝暮暮，百遍相过。判冷吟闲醉，雅谑狂歌。风雨不妨闭户，凭栏处、嫩蕊柔柯。君知否，才情标格，千载忆东坡。


雷迅　字圣肃，青浦人。万历三十四年举人。官夔州府推官。

【苏幕遮】

惜春柳含丝，梅破萼。报道东风，一夜穿帘幕。春光依旧人非昨。忽讶春光，不是人情薄。

花前醉，月下乐。只恐韶华，易去难留阁。明朝雨暗胭脂落。莫怨春光，不管人消索。


魏大中　字孔时，嘉善人。万历四十四年进士。历官吏科给事中。谥忠节。

【临江仙】

钱唐怀古

埋没钱塘歌吹里，当年却是皇都。赵家轻掷兴强胡。江山如许大，不用一钱沽。

只有岳王泉下血，至今泛作西湖。可怜故事眼中无。但供侬醉后，囊句付奚奴。


陈翼飞　字元朋，平和人。万历三十八年进士。官宜兴县知县。有《慧阁集》。

【字字双】

戍妇

长城饮马嘶复嘶。古木寒雅栖复栖。空床独守啼复啼。从军荡子西复西。


吴宗儒　字次鲁，休宁人。有《巢云轩集》。

【如梦令】

春暮别张允升

花落春归时节。满目杨花飞雪。杯酒几多情，愁对东风话别。声咽。声咽。去后相思啼癊。


焦源溥　字涵一，三原人。万历四十一年进士。历官佥都御史，巡抚大同。殉闯难死。王阮亭云：豹人述中丞殉闯难，事甚烈，为选小词登之，正如陈了翁、文信国诸公，令读者爱其寸玑残璧也。

【醉花阴】

红缀繁枝莺语巧。弱柳和烟袅。玉勒慢寻芳，踏遍东皋，满眼青青草。

烟岫重重霞气表。无数山花绕。古寺梵音沉，曲径疏篱，才信郊居好。


方于鲁　字建元，歙县人。有《佳日楼词》一卷。

【临江仙】

曹载信来访山中，偕饮溪上酒家

小市桥横堪系马，双溪水暖浮鸥。青帘风亚酒垆头。垂杨当户牖。芳草带烟流。

千里故人鸡黍约，百钱挂杖登楼。竹林把臂及春游。休嗟逆旅客，且作醉乡侯。


钱士升　字抑之，嘉善人。万历四十四年赐进士第一。历官太子太保、文渊阁大学士。

【满庭芳】

次东坡韵

往事千端，闲愁万觞，世情无数嵯峨。电光石火，变态阅来多。坐见新亭洒泪，空回首、麦秀兴歌。方悟得，金羁脱去，细草落平坡。

桃源何处是，忙呼渔艇，来往如梭。长消受，寒芦皓月银波。更喜苹香菱熟，驾舴艋、闲傍苍柯。何多事，羊裘五月，江上好披蓑。


钱继登　字龙门，嘉善人。万历四十四年进士。官饶州府知府。有《壑专堂集》。

【浣溪沙】

蝉避浓炎静不哗。东怜伊轧缲丝车。豆棚瓜架野人家。

翠荚嫩堪浮茗气，黄鸡肥欲待姜芽。闲搔短发日西斜。


刘荣嗣　字敬仲，曲周人。万历四十四年进士。历官工部尚书。有《半舫集》。

【长相思】

山悠悠。水悠悠。水远山长湘渚秋。衡阳天尽头。

风满舟。雨满舟。细雨斜风生暮愁。谁登江上楼。


魏浣初　字仲云，常熟人。万历四十四年进士。历官广东提学参政。有《四如山楼集》。

【望江南】

江南忆，佳味忆江鲜。刀鲚霜鳞娄水断，河豚雪乳福山船。齐到试灯前。


阮大铖　字集之，怀宁人。万历四十四年进士。历官兵部尚书。

【减字木兰花】

春光渐老。流莺不管人烦恼。细雨窗纱。深巷清晨卖杏花。

眉峰双蹙。画中有个人如玉。小立檐前。待燕归来始下帘。


王坊　字元表，江南华亭人。万历四十年举人。官信阳州知州。

【一斛珠】

落花翻空红雨。多随春信纷纷去。万千绿叶无情绪。连夜生新，占尽花开处。

一霎辞根无定所。伤心红粉成黄土。怜香只有莺啼树。似劝东风，略做些儿主。


郑士奇　字平子，嘉兴人。万历四十六年举人。官兴国县知县。

【百字令】

自述。用东坡韵

先生拂袖，赋归来、曾见义熙人物。老去懒摇白羽，只爱青林石壁。坐引桐风，书研竹露，诗净峨嵋雪。山中皓首，那知世上豪杰。

自笑痴兴还浓，紫芝采就，高咏林间发。午后松涛翻雪乳，片缕茶烟明灭。世事如棋，臣心似水，老濯沧浪发。寒梅吹绽，一林香影明月。


张名由　字公路，嘉定人。诸生。有《张公路集》八卷，词附。

【清平乐】

绿杨阴里。桃径吹红雨。金勒玉骢何处去。满目天涯飞絮。

别离情绪难禁。余香犹在罗襟。尽日翠钿慵整，菱芳暗袭芳尘。

【南歌子】

新夏

晚霁收梅雨，轻阴舞楝花。前林烟缕暖残霞。平芜双燕、飞去受风斜。

怅望迷南浦，愁心水一涯。满沟新涨绕田家。不胜聒耳、青草有鸣蛙。


黄承圣　字奉倩，太仓人。有《萝窗词》一卷。

【霜天晓】

角春日小窗独坐，闻鹧鸪声有感

凄凉晓色。衣带云英湿。芳草春来破冻，阑干外、一痕碧。

鹧鸪声正急。绿窗人怨泣。休向东皇诉恨，狂风在、女墙侧。


莫是龙　字云卿，以字行。更字廷韩，江南华亭人。以诸生贡入太学。《青浦诗传》云：云卿为方伯如忠子，幼而聪慧，工诗词，又善书画。以贡入太学，时称「翩翩佳公子」。王道思赠以诗云：「风流绝世美何如，一片瑶枝出树初。画舫夜吟留客驻，练裙昼卧有人书。」又尝作《送春赋》，皇甫　称之曰：「以翔鸾翥凤之势，模行云滞雨之情。」王世贞：「若阿娇出长门，小玉枕臂掩泣，殊不胜情。惜勿令少年见之。」年三十而殁。

【清平乐】

春光已半。无语空肠断。亭院落花脂粉乱。扫却坐来还满。

玉关消息难凭。机头锦字初成。愁似故园芳草，东风一夜还生。


徐{火勃}　字兴公，闽县人。布衣。有《峰集》。

【望江南】

城上角，吹动薜萝烟。别意难忘灯下约，归期空向梦中传。消息杳如年。

孤馆客，今夕不成眠。万井寒碪敲夜月，数声黄叶坠秋天。人在碧云边。


张玮　字韦玉，武进人。万历四十七年进士。官左副都御史。谥清忠。

【双双燕】

秋日过横山

堂披蓬探隐，到幽草溪头，碧阴山曲。竹韵松姿，媚却吟眸诗腹。是处翠峰成簇。更新秋、雨凉如沐。深林宛转芳禽，浅涧琤琮漱玉。

孤独。简编娱目。有纫佩芳兰，供餐茂菊。藤床闲憩，梦入华胥应乐。好是月明帘轴。恰一枕、清酣睡足。小小花童低报，瓦鼎烹茶刚熟。


彭绍贤　字孔嘉，海盐人。万历间，官参将。有《击壶集》。

【浣溪沙】

途次有感

晓发离亭春日迟。暖风阵阵弄游丝。嫩黄吹上去年枝。

别恨陡随芳草远，归心先被杜鹃知。落花无赖点征衣。


吴鼎芳　字凝父。吴县人。后为僧，号。《梅墩词话》：吴凝父有《春游曲》云：「雨余芳草绿新齐，亭榭无人丝幕低。忽慢好风传语笑，流莺飞过杏花西。」则诗亦词也。

【惜分飞】

闺情

红界枕痕微褪玉。唤起那禁幽独。好鸟啼春足。归期不准花须卜。

尽日眉峰双凝绿。十二绣帘低轴。人在阑干曲。杨花却羡无拘束。

【虞美人】

海棠不碍窗纱影。鬓　鸳鸯领。绣棚吹落唾花红。但见余香一点、袅晴风。

柳眠无力轻烟惹。春色撩人也。罗衫闲搭画阑边。日暖融融好个、洗头天。


马洪　字浩澜，仁和人。有《花影集》三卷。《词品》：马鹤窗善咏诗，尤工长短句。虽皓首韦布，而含吐珠玉，锦绣胸肠，褒然若贵介王孙也。词名《花影》，盖取月下灯前，无中生有，以为假则真；谓为实犹虚之意。徐伯龄云：鹤窗与陆清溪同出刘菊庄之门，清溪得诗律，鹤窗得词调，异体齐名，可谓盛矣。

【少年游】

弄粉调脂，梳云掠月，次第晓妆成。鹦鹉笼边，秋千墙里，半晌不闻声。

原来却在瑶阶下，独自踏花行。笑摘朱樱，微揎翠袖，枝上打流莺。

【行香子】

红遍樱桃。绿遍芭蕉。锁窗深、春思无聊。双飞燕懒，百啭莺娇。正漏声迟，帘影静，篆香飘。

惜月前宵。病酒今朝。有谁知、臂玉微销。封题锦字，寄与兰翘。恨树重重，云渺渺，水迢迢。

【满庭芳】

落花春老园林，雨余庭院，偏惹蝶骇莺猜。蔫红皱白，狼藉满苍苔。正是愁肠欲断，珠箔外、点点飘来。分明似，身轻飞燕，扶下碧云台。

当初珍重意，金钱竞买，玉砌新栽。更翠屏遮护，羯鼓催开。谁道天机绣锦，都化作、紫陌尘埃。纱窗里，有人怜惜，无语托香腮。

【东风第一枝】

梅花

饵玉餐香，梦云惜月，花中无此清莹。俨然姑射仙人，华明*新整。五铢衣薄，应怯瑶台凄冷。自骖鸾、来下人间，几度雪深烟暝。

孤绝处、江波流影。憔悴也、春风销粉。相思千种闲愁，声声翠禽啼醒。西湖东阁，休说当时风景。但留取、一点芳心，他日调羹翠鼎。


施绍莘　字子野，青浦人。有《花影词》四卷。《青浦诗传》云：子野少负隽才，作别业于泖上，又营精舍于西佘，极烟波花药之美。时陈眉公居东佘，管弦书画，兼以名童、妙伎，来往嬉游。故自号浪仙。亦慕宋张三影所作乐府，著《花影集》行世。

【如梦令】

日约楼阴初整。风暖烟消人静。早起未梳头，闲扫小园芳径。清净。清净。只剩数枝花影。

【浣溪沙】

半是花声半雨声。夜分淅沥打窗棂。薄衾单枕一人听。

密约不明浑梦境，佳期多半待来生。凄凉情况是孤灯。

【菩萨蛮】

春深加倍心情恶。慵歌懒笑梳妆薄。独自掩窗纱。莺啼诉落花。

梦回刚拭泪。偷立秋千背。风起乱红飞。不知双泪垂。

【点绛唇】

泖桥次韵

寺枕荒塘，时时雪浪吞僧屋。桥头路曲。废井当枯木。

如此幽闲，恰好闲人宿。窗敲竹。酒醒茶熟。天水鹦歌绿。

【浣溪沙】

月夜

如镜窥妆逗小楼。真珠帘外半痕收。倒簪花影上人头。

品得秦筝初度曲，花前和露耍千秋。柳丝浓翠拂鞋钩。

又

愁卧寒冰六尺藤。懒添温水一枝瓶。乱鸡啼雨要天明。

等得梦来仍梦别，甫能惊觉又残灯。西江别路绕围屏。

【谒金门】

春欲去。如梦一庭空絮。墙里秋千人笑语。花飞撩乱处。

无计可留春住。只有断肠诗句。万种消魂多寄与。斜阳天外树。

【满庭芳】

初夏

树染橙香。花燃榴火。曲池莲盖初张。槐阴半亩，引起竹床凉。门静闲花自落，小园中、无数新篁。凭栏久，闲调鹦鹉，摘叶戏螗螂。

日长。真似岁，轻施冰簟，闲梦羲皇。正孤蝉吟树，乳燕依梁。且喜黄梅过也，建兰开、　岕茶香。东斋晚，一壶村酒，新月上松窗。


董斯张　字遐周，乌程人。监生。有《静啸斋词》一卷。《柳塘词话》：浔上董遐周与周永年、茅维为词友。周有《怀响斋词》，茅有《十赍堂词》。而遐周词并不随人口吻，陈黄门大樽谓其风流调笑，情事如见者也。

【鹊桥仙】

感悟轻暖轻寒，不晴不雨，辜负韶光九十。落花飞絮两无情，仗千尺、游丝作合。

涂抹东西，飘零南北，从此扁舟一叶。梦回始觉未归休，恨一点、窥人明月。


顾同应　字仲从，昆山人。万历四十三年副榜。子炎武。

【柳梢青】

萤六曲窗纱。夜凉如许，秋在谁家。帘外星移，屋梁月堕，逗得些些。

玉阶悄忆年华。曾几照、钗横鬓斜。长信宫间，摩诃池冷，光黯秋花。

【浪淘沙】

生小教人怜。娇擘瑶笺。春来独自在窗前。谢女帘栊飞柳絮，秀句先传。

香梦逗春烟。一晌留连。吟情多半为花牵。还忆从郎徵险韵，谱入冰弦。


冯盛世　字念罗，嘉善人。天启元年贡生。官镇海卫训导。

【感皇恩】

咏镜

有福共婵娟，相依白首。看拂双蛾似垂柳。此中何处，有个人儿争瘦。笑效颦难效，肠回九。

春尘飞处，有时昏黝。洗面还同美人斗。芙蓉映入，疑是潇湘清浏。怪东风起处，吹难皱。


范文光　字仲)，内江人。天启元年举人。历官佥都御史，巡抚川南，后殉难死。

【浣溪沙】

再赠梁姬文正

夙世刚修半面缘。西风吹上五湖船。秋来瘦骨倍堪怜。

痴想只教魂孟浪，闲情空对影留连。相思同入药炉煎。


孙茂芝　字若英，嘉善人。天启元年副榜，官沔阳州同知。

【蝶恋花】

春暮

柳絮卷将春色去。芳草多情，别作娱人具。宝马香车忙不住。秋千正在阴浓处。

蝶趁蜂交随满路。画扇轻衫，逐处人争聚。若个醒然归可据。酒香一路青松树。


徐石麒　字宝摩，青浦籍，嘉兴人。天启二年进士。历官刑部尚书。明亡殉节。国朝赐谥忠懿。

【拂霓裳】

望中原。故宫锦树障烽烟。惊坐起，凉宵梦断蒋陵前。金人倾宝露，玉女绣苔钱。问当筵。有谁能、醉鼓渐离弦。

西台哭罢，三户里、识遗贤。欹皂帽，吹箫乞食总堪怜。英雄身未死，屠钓技常连。又何颜。许青门、瓜种故侯田。


王屋　字孝峙，嘉善人。有《草贤堂词》十卷。

【临江仙】

顾四城北新居

独访柴门深竹里，板桥流水斜通。渔舟泊处暮云重。数家横浦上，一径入烟中。

丛木暗妨樵路远，鹭鹚飞破霞红。轻雷隐隐小池东。藕花鲜着雨，菱蔓弱牵风。


叶绍袁　字仲韶，吴江人。天启五年进士。官工部主事，后为僧。《梅墩词话》：叶天寥水部词，偶见其《浣溪沙》云：「银粉画云乾蝶梦，绣针抛雨湿鹃愁。」「冶笑博开双脸白，春愁不上小眉青。」先辈遂有此新艳过人之句。其词三十三首，名《迁聊集》。

【水龙吟】

写怀

寂寥苹渚蘅皋，道书读罢香销篆。松声入坐，药栏红亚，美人蕉钏。极目平芜，天高水远，莲歌游遍。且藤壶汲煮，青衣小袖，点取凤团香片。

自把秋棠手洗，粉墙西、翠梳新钿。开帘风动，画屏琴石，轻阴满扇。挹酒盈尊，摘花侵暝，夜凉迎面。更堪娱、又有椒篇，絮句丽词常见。


陆锡明　字幼舆，平湖人。天启五年进士。官江西提学副使。

【点绛唇】

琵琶三尺冰弦，夜深弹破青天窍。意中人杳。只有清光到。

芦荻萧萧，都入相思调。愁怀抱。嫦娥心照。诉与伊知道。


江　膺　字元御，长洲人。天启七年举人。有《寸碧堂集》。

【浣溪沙】

薄薄香云稳称肩。凤头刚衬小红笺。朅来堤畔蹋轻烟。

鸟学新声窥翠幰，蝶知芳气上花钿。个人何处不堪怜。
又

苦雨-

宿雨酣花黯未收。绿猗新涨小鳞浮。柳绵欲下不成球。

飞沫卷珠过水面，湿烟拖雨上云头。多情强半为登楼。


范汭　字东生，乌程人。有《范东生集》。

【望江怨】

兰房晓。络纬缫丝声未了。一霎愁多少。桐阴斜压阑干小。人悄悄。罗幕手慵开，惟恐惊栖鸟。


汪廷讷　字昌朝，新安人。

【玉楼春】

春怀回文

画图开处飞莺燕。新涨春湖垂柳线。架书淹日尽穷搜，下帏孤坐棋弹倦。

挂檐晴翠山当面。如如悟却忘欣厌。泻玉寒泉绕石台，夜中归鹤栖松院。

【卷六】

冯鼎位五首　吴本泰一首　周世臣一首　葛一龙一首　钱继章四首
王彦泓一首　茅维一首　欧阳铉一首　金俊明一首　卓人月一首
陈子龙十七首　钱应金二首　汤传楹四首　方大猷一首　方以智一首
杨士聪一首　钱棅一首　万日吉一首　万寿祺一首　夏允彝一首
吕福生一首　支如增一首　来集之一首　沈窠一首　刘侗一首
单恂二首　宋存标一首　路迈一首　黄周星一首


冯鼎位　字素人，江南华亭人。崇祯元年拔贡生。官待诏。

【南乡子】

花朝晓雾如烟。轻寒细雨嫩晴天。红杏枝头莺对语。飞去。昨夜玉人春梦处。

【减字木兰花】

长亭凄绝。去岁伤秋曾送别。杨柳湾头。一曲烟波一曲愁。

高城何许。正在归鸿欲没处。满袖西风。人倚朱阑第几重。

【盐角儿】

春半春分过也。小楼昨夜。棠梨花谢。章台折柳，西园拾翠，暗香随马。

午风轻，莺声乍。盈盈侣秋千初罢。再相约、黄昏踏月，窗下绿蛾重画。

【摊破浣溪沙】

郊行

迟日青骢缓辔行。轻寒轻暖弄春晴。细草平沙花夹道，有啼莺。

嫩绿翻风烟样软，小溪过雨镜般明。归近黄昏新月起，晚霞生。

【子夜歌】

上西楼、曲屏暮霭，记得烛花红处。自心字香消、彩云飞散，苹踪难聚。春水画桥，烟溪芳草，夜夜相思路。怅重来、情事依然，惟有半帘淡月，照人离绪。

酒阑后、无聊短梦，尚逐紫箫声去。杨柳梢头，寒梅影里，曾看弓弯舞。想章台信杳，凄凉京兆眉妩。啼帊遗红，唾裙留碧、憔悴莺花主。倩谁传、桃叶桃根，断肠新句。


葛一龙　字震父，吴县人。官云南布政司理问。

【忆王孙】

春风吹后满天涯。系马高楼春日斜。归梦悠扬隔柳花。不如他。一路青青直到家。


茅维　字孝若，归安人。《柳塘词话》：盛明以帖括之余而涉为诗词者，十不一工。孝若独浸淫于古，其词以宋人为圭臬，而才情又横放杰出，故一时艳称之。

【浣溪沙】

顾默孙纳姬

四月陂塘水半扉，姬人梳裹入罗帏。佛楼先礼六铢衣。

花午枕抛红印起，月斜炉绕篆烟微。百花深处玉郎归。


卓人月　字珂月，仁和人。有《寤歌词》十二卷。《花草蒙拾》：卓珂月自负逸才，《词统》一书，搜采鉴别，大有廓清之力。乃其自运"，去宋人门庑尚远。

王言远云：蕊渊于词家有意出新，独辟生面，但于宋人蕴藉处，不无快意欲尽之病。

【瑞鹧鸪】

湖上上元

城中火树落金钱。城外湖波起碧烟。夜夜夜深歌子夜，年年年节度丁年。

玻璃一段湖称圣，琥珀千钟酒号贤。自分懒追儿女队，玉梅花下拾花钿。


汤传楹　字卿谋，吴县人。诸生。有《湘中草》一卷。《柳塘词话》：汤子卿谋，多才，早夭。著《宾病秋笺》。卿谋死，其友尤悔庵为文哭之，并为刻《湘中草》小词，特多秀发之句。陆灵长云：卿谋风神俊美，人比之杜宏治、卫叔宝。配丁氏，亦有林下风。每日暮，相与登南楼，烧灯置酒，援毫微咏。旦则成之。诗词皆幽艳。故其散曲云：「秋色冷，晓窗明。浅立银屏弄玉筝。彩笔题残无处赠。妆台画出小眉青。」

【菩萨蛮】

垂杨解带围青阁。暖风微拂金铃索。燕子不知愁。衔花上小楼。

璧车牵梦去。江草萦心住。酒困未全苏。春光一半无。

【阮郎归】

玉台晓镜试轻凉。薄施秋水妆。空庭对影怯昏黄。微风吹雾裳。

珮洛浦，髻巫阳。凭阑问海棠。夜深多露倚谁旁。折来伴绮窗。

【鹧鸪天】

一片伤心花影重。美人初出晓云宫。帘前泥落常憎燕，鬓侧花摇数避蜂。

钩月翠，晕潮红。倚烟欺雨咒东风。碧纱窗掩喁喁处，塞北江南春梦中。

【风流子】

西山晚眺

东风细雨，斜阳外、芳草未曾休。奈锦缆牙樯，香车宝马，还春旧例，谁事清游。聊尔尔、去携金谷酒，来泛木兰舟。云脚垂青，烟梢涨渌，吟魂欲断，望眼频收。

长堤共搔首，看晚山无数，围住闲愁。度尽篮舆径里，柳岸桥头。看三分诗料，一肩林影，两行归客，几曲春洲。人逐飞鸦争渡，月在中流。


杨士聪　字朝彻，济宁人。崇祯四年进士。官左谕德。

【阮郎归】

秋雨

风吹黄叶客心惊。暗云秋雨生。青山飞霭入楼轻。摽摇连暮声。

沾垄润，洒溪清。疏烟藏橘橙。江天千里一樽倾。萧萧白发更。


万寿祺　字年少，徐州人。崇祯三年举人。有《湿西草堂集》。

【眼儿媚】

赠卞校书

花弄香纹春满楼。桃叶引江流。个人何事，斜阳独倚、曲曲肠柔。

垂帘淡淡扑杨球。私心好处投。侍儿敛态，闭门作意，不上金钩。


支如增　字小白，嘉善人。崇祯三年副榜。

【如梦令】

春风

又见东风吹遍。岁岁扰侬庭院。皱了绿萍纹，又皱却桃花面。埋怨。埋怨。忽地暗将人换。


刘侗　字同人，麻城人。崇祯七年进士。除吴县知县，未任卒。王阮亭云：同人《帝京景物》一书，诠志奥轶为善长，《水经注》之继。填词是其余技，亦非纤宕者可比。

【金菊对芙蓉】

书壁华紫移枫，荷香在桂，又成一种风光。正轻寒气候，好整衣裳。几时送却堂前燕，计云程、故国烟茫。游人何事，独胜秋色，犹殢他乡。

空有回文锦句，　听残白露，捱过重阳。任青楼赏遍，酒永歌长。千里平安慵启帙，都忘却、家在湖湘。芦蓼池塘。芙蓉亭沼，橘柚垣墙。


路迈　字广心，宜兴人。崇祯七年进士。

【浪淘沙】

暮春闺思

花柳漫凝眸。谁与同游。晓妆无力倚珠楼。望断天涯眉黛锁，减尽风流。

燕舞触帘钩。絮语轻柔。纤纤闲整玉搔头。怕听子规啼不住，搅动离愁。


吴本泰　字药师，钱塘人。崇祯七年进士。官吏部郎中。有《绮语障》一卷。

【满江红】

和王昭仪

白雁南飞，摇落尽、汉宫秋色。笳吹起、霓裳声断，绛河仙阙。翡翠巢空金殿里，鸳鸯瓦碎瑶台侧。忆春风、拂槛露华浓，都销歇。

尘黯淡，灯明灭。蛩语似，支离说。怨琵琶空抱，杜鹃啼血。戍柝惊回鸡帐梦，玉容羞照龙沙月。莫悲伤、环子系罗衣，君恩缺。


钱继章　字尔斐，嘉善人。崇祯九年举人。有《菊农词》一卷。《柳塘词话》：魏里钱尔斐，五十三年填词手也。曾贻我《菊农长短句》，见其编以岁月感慨系之。其词亦整而有法。

【浣溪沙】

春尽园林褪闹红。阴阴静绿意从容。须眉俱碧住山翁。

花卷半阶通履舄，柳开一面出帘栊。管人闲事是东风。

又

睡损眉黄澹未添。凤屏残麝透花尖。下阶幽梦背人占。

柳外疏莺声睨睆，竹边归燕语呢喃。斜风细雨隔重帘。

【浪淘沙】

云意压山尖。故故相黏。绕篱败叶夜重添。不见黄花开一点，孤负陶潜。

闷坐了无欢。旧恨新拈。西风一霎卷茅檐。欲买秋光无计可，笑拾榆钱。

【谒金门】

斜阳促。弥望暮烟修竹。弱柳堤边芳草屋。一汀云影簇。

趁取晚凉新浴。碧槛薄垂冰谷。小院落花香断续。月明风簌簌。


欧阳铉　字子玉，泰和人。崇祯十年进士。官休宁县知县，有《野获堂集》。

【柳梢青】

春情

春去杨花。无情有思，闲到窗纱。暮雨急催，峭寒轻透，香屑慵加。

小楼孤倚堪嗟。风一剪、云欹鬓斜。燕子飞来，青梅如豆，不奈天涯。


陈子龙　字卧子，青浦人。崇祯十年进士，官兵科给事中，进兵部侍郎。明亡殉节。国朝谥忠裕。有《湘真阁江蓠槛词》二卷。《古今词话》：大樽文高两汉，诗轶三唐，苍劲之色，与节义相符。乃《湘真词》一集，风流婉丽如此。传称河南亮节，作字不胜罗绮；广平铁石，赋心偏爱梅花。吾于大樽益信。《倚声集》：词至《云门》、《湘真》诸集，言内意外，已无遗议。柴虎臣所谓华亭肠断，宋玉魂销，所微短者长篇不足耳。《梅墩词话》：明季词家，竞起妙丽，惟《湘真》一集、《江蓠槛》诸什，如咏黄昏，则云：「青灯冷碧纱烟尽，半晌愁难定。」咏五更则云：「愁时如梦梦时愁，角声吹到小红楼。」咏杏花则云：「微寒着处不胜娇，一番弄雨花梢。」咏春闺则云：「几度东风春意恼，深深院落芳心小。」皆黄门意到之句。王阮亭云：大樽诸词，神韵天然，风味不尽。如瑶台仙子，独立却扇时。而《湘真》一刻，晚年所作，寄意更绵邈凄恻。

【望江南】

思往事，花月正朦胧。玉燕风斜云鬓上，金猊香尽画屏中。半醉倚轻红。

【如梦令】

红烛逢迎何处。笑倚玉人私语。莫上软金钩，留取水沉香雾。难去。难去。门外杏花春雨。

【浣溪沙】

半枕轻寒泪暗流。愁时如梦梦时愁。角声初到小红楼。

风动残灯摇绣幕，花笼微月澹帘钩。廿年旧恨上心头。

【丑奴儿令】

春水

赤栏桥下烟波急，欲问西洲。莫寄东游。千里清江一线浮。

落花乱点湘纹皱，昨日琼楼。今日兰舟。为送多情晓夜流。

【江城子】

一帘病枕五更钟。晓云空。卷残红。无情春色，去矣几时逢。添我千行清泪也，留不住，苦匆匆。

楚宫吴苑草茸茸。恋芳丛。绕游蜂。料得来年、相见画屏中。人自伤心花自笑，凭燕子，骂东风。

【虞美人】

枝头残雪余寒透。人影花阴瘦。红妆悄立暗消魂。镇日相看无语，又黄昏。

香云黯淡疏更歇。惯伴纤纤月。冰心寂寞恐难禁。早被晓风零乱、又春深。

【青玉案】

海棠枝上流莺啭。试小立、春风面。细草凌波红一线。碧云凝照，绿杨零乱，重锁深深院。

甘蕉翠滴当心卷。遍写相思空自遣。归去枕函曾梦见。一天星月，满庭风露，吹落梨花片。

【蝶恋花】

雨外黄昏花外晓。催得流年，有恨何时了。燕子乍来春又老。乱红相对愁眉扫。

午梦阑珊归梦杳。醒后思量，踏遍闲庭草。几度东风人意恼。深深院落芳心小。

又

袅袅花阴罗袜软。无限芳心，初与春消遣。小试娇莺才半转。海棠枝上东风浅。

一段行云何处剪。掩过雕阑，送影湘裙展。隔著乱红人去远。画楼今夜珠帘卷。

【天仙子】

十二画屏围楚岫。一缕水沉携满袖。小桃纤甲印流霞，听玉漏。人归后。两点横波微晕透。

荳蔻梢头春雨瘦。云腻暖金灯下溜。镜台斜背解罗衣，芙蓉绣。丁香扣。宝袜酥温红影皱。

又

古道棠梨寒恻恻。子规满路东风湿。留连好景为谁愁，归潮急。暮云碧。和雨和晴人不识。

北望音书迷故国。一江春雨无消息。强将此恨问花枝，嫣红积。莺如织。侬泪未弹花泪滴。

【山花子】

杨柳凄迷晓雾中。杏花零落五更钟。寂寂景阳宫外月，照残红。

蝶化彩衣金缕尽，虫衔画粉玉楼空。惟有无情双燕子，舞东风。

【画堂春】

艳阳深染杏花梢。晓烟初注樱桃。满堂春思卷红绡。昨夜春消。

拾翠绿云斜　，门棋红子闲敲。无边芳草玉骢骄。人去迢迢。

【千秋岁】

章台西弄。纤手曾携送。花影下，相珍重。玉鞭红锦袖，宝马青丝鞚。人去后，箫声永断秦楼凤。

菡萏双灯捧。翡翠香云拥。金缕枕，今谁共。醉中过白日，望里悲青冢。休恨也，黄莺啼破前春梦。

【清平乐】

绣帘花散。难与东风算。拈得金针丝又乱。尚剩檀心一半。

几回黛蹙双蛾。斜添红缕微波。闲看燕泥欲堕，柳绵吹满轻罗。

【桃源忆故人】

小楼极望连平楚。帘卷一帆南浦。试问晚风吹去。狼藉春何处。

相思此路无从数。毕竟天涯几许。莫听娇莺私语。怨尽梨花雨。

【醉红妆】

咏萤

空庭星露暗香消。冷荧荧，烟外飘。一帘凉影点清宵。明还灭，弄花梢。

多情飞上翠云翘。倩他照，晚妆娇。更喜玉纤轻拂下，偏不见，落红绡。


方大猷　字鸥余，德清人。崇祯十年进士。

【南歌子】

秋思

蓬鬓惊堆雪，衰容艳拒霜。莫持琼管弄清商。吹得万千林叶、一时黄。

谁道春如剪，裁成百样芳。那知秋色是干将。天外群峰处处、割愁肠。


钱棅　字仲驭。嘉善人。崇祯十年进士。

【浣溪沙】

秋思

小立幽阶数绿苔。鸳鸯未绣怕人催。深秋帘幙几曾开。

霜叶半随溪鸟去，寒烟独裹暮钟来。一番消瘦自惊猜。


夏允彝　字彝仲，江南华亭人。崇祯十年进士。官吏部考功司主事。明亡殉节。国朝赐谥忠节。

【千秋岁】

引丽谯泽国微茫，海滨寥廓。万堞孤城逼天角。云外龙车碧树悬，霜前雁字当窗落。苧城花，秦山月，都萧索。

刺史风流推琴鹤。暇日高吟倚轩阁。酾酒新亭几忘却。三泖沙明绕郡楼，九峰岚翠扶城郭。铜壶响，晓更催，宛如昨。


来集之　字元成，萧山人。崇祯十二年举人。

【玉楼春】

窗外松篁初过雨。半天爽气开烟雾。狂怀无计奈花飞，倚楼独自和莺语。

偏是春来无意绪。只身没个安排处。溪流一派送愁来，山围四面裹愁住。


单恂　字质生，江南华亭人。崇祯十三年进士。官麻城县知县。有《竹庵词》。《柳塘词话》：曾见莼生与同学论词，所尚当行者，选旨遥深，含情丽楚。纵复弦中防露，衿里回文，要不失三百篇与骚赋、古乐府之遗意。故其《竹香庵词》工于言情，而藻思丽句，复不犹人也。

【采桑子】

画帘微雨春风暮，最苦今番。罗袖痕斑。留待归时逐点看。

桃花门巷无人到，蹙损蛾弯。手约云鬟。斜倚残红第几阑。

【浣溪沙】

荳蔻花红满眼明。小帘贴燕雨如尘。踏青时节又因循。

倦蝶有情随鬓　，远山无赖学眉颦。冷清清地奈何春。


黄周星　字九烟，上元人。崇祯十三年进士。官户部主事。

【满庭芳】

送友人还会稽

新绿方浓，残红尽落，多情正自凝眸。不堪南浦，又复送归舟。便倩江郎作赋，也难写、别恨离愁。消魂久，斜阳芳草，天际水悠悠。

问君何处去，若耶溪畔，宛委山头。有千岩竞秀，万壑争流。愧我江湖迹遍，到如今、仍坐书囚。迟君至，开襟散发，咏月醉南楼。


周世臣　字颖侯，宜兴人。崇祯十三年进士。官汉川县知县。

【应天长】

春日田家乐

溪南溪北桥横木。赖得行人影孤独。柳数围，传新绿。刚覆三间茆屋。

床头栖野鹜，闲个篱边眠犊。黄土矮墙坚筑。安顿初添竹。

【蝶恋花】

舟中有怀

今夜相思有几许。又怕他宵，无计安排去。野岸萧萧芦自语。各天默默人无据。

好事岂教长久聚。强把鸳俦，一霎分何处。睡眼朦胧多恶绪。披衣坐觑东方曙。


王彦泓　字次回，金坛人。《古今诗话》：王次回喜作小艳诗，最多而工，《疑雨集》二卷，见者沁人肝脾，里俗为之一变。几于小元白云。词不多作，而善改昔人词，殊有加毫颊上之致。

【满江红】

眼角眉端，谁道是、便成抛散。怕向那、定情帘下，诉愁窗畔。几度卸装垂手望，无端梦觉低声唤。猛思量、此际正天涯，啼珠溅。

欲寄语，加餐饭。难嘱付，凭鱼雁。隔云山牵挽，寸心如线。善病每逢春月卧，长愁多向花前叹。况如今、憔悴已难堪，何曾惯。


金俊明　字孝章，吴县人。诸生。

【生查子】

北平驿秋夜

逼暝转深林，瑟瑟松涛沸。日落旅魂惊，嘶马停还未。灯萦独夜情，剑吼清秋气。凉月照无眠，应见征人泪。


钱应金　字而介，嘉兴人。有《古处堂词》二卷。

【忆秦娥】

珠帘揭。东君欲别莺声咽。莺声咽。乱堆柳絮，平铺荷叶。

玉人午梦残妆怯。落花愁杀双飞蝶。双飞蝶。可怜风雨，送春时节。

【踏莎行】

铜雀春深，纸鸢书暖。绣床无力抛针倦。朝来不是懒看花，羞颜怕与花相见。

粉　啼痕，罗消裙襴。红泉脉脉流松　。湘琴一曲美人愁，云连猿路秋连雁。


方以智　字密之，桐城人。崇祯十三年进士。官检讨。有《浮山集》。

【忆秦娥】

花如雪。东风夜扫苏堤月。苏堤月。香销南国，几回圆缺。

钱塘江上潮声歇。江边杨柳谁攀折。谁攀折。西陵渡口，古今离别。


万日吉　字允康，黄冈人。崇祯十三年进士。官昆山县知县。

【踏莎行】

春寒

芍药香凝，海棠丝袅。东风吹透相思草。绿纱深处自调筝，一弦一柱寒声早。

苔满阶庭，月留昏晓。萋迷碧砌残红少。画梁燕子未归来，黄昏春锁花关小。


吕福生　字吉士，会稽人。

多丽夜未央，蛩声一片侵床。漏滴沥、云颓雨咽，谱成半枕凄凉。空怅望、纤林带月，不堪闻、孤雁啼霜。灯泪红残，香心字冷，难将樽酒倩疏狂。恨人去，天涯路远，抛却好春光。向只道，相思有梦，毕竟荒唐。

破愁烦、蝇头绣句，花笺印叠鸳鸯。更关情、楼西倚闷，最消魂、灯下凝妆。月不长圆，花原易落，一时也抵百年长。终凝恋、斜阳衰草，别袂共离觞。一点点，鲛衫欲湿，界破檀黄。


沈窠　字木公，嘉善人。

【菩萨蛮】

朦胧倦蝶和花睡。一钩新月啣山翠。鹦鹉梦偏惊，小鬟帘外灯。

画图披粉墨。树树留春色。忽忆旧时情。双眉柳样青。


宋存标　字子建，江南华亭人。官翰林院孔目。

【醉花阴】

香散飞花衣袖窄。浪浴双鸳翼。明月爱随人，一缕红云，暗里争颜色。

独立回廊闻太息。梦里曾相识。玉指映柔荑，欲折花枝，睡起娇无力。

【卷七】

朱一是二首　钱棻一首　关键一首　魏学濂二首　吴易一首
王泰际一首　宫伟癿一首　沈龙一首　徐远一首　吴闻礼一首
夏完淳五首　沈泓一首　吴熙一首　沈麖二首　沈自炳三首
韩曾驹一首　归庄一首　张纲孙一首　周永年一首　许友一首
韩洽四首　蒋平阶一首　于儒颖一首　周积贤二首　吴骐一首
计南阳二首　张天湜一首　金是瀛一首　沈谦十一首　李标一首


朱一是　字近修，海宁人。崇祯十五年举人。有《梅里词》一卷。

【忆少年】

怨别

沉沉永夜，阑干芍药。娇容沾雨。分明五更梦，也泪流如许。

云水漫漫江北路。盼不到、客帆停处。鸳鸯渡边树，记郎从此去。

【二郎神】

登燕子矶

秋眺岷峨万里，见渺渺、水流东去。指远近关山，参差宫阙，起灭长空烟雾。南望沧溟天边影，辨不出、微茫尽处。叹三楚英雄，六朝王霸，消沉无数。

从古。长江天堑，飞艎难渡。自玉树歌残，金莲舞罢，倏忽飞乌走免。燕子堂前，凤凰台畔，冷落丹枫白露。但坐看、狎鸥随浪，渔父扁舟朝暮。


钱

　字仲芳，嘉善人。崇祯十五年举人。

【踏莎行】

园居万乘徒空，一丘　足。小园但种千竿竹。苍阴深处掩高斋，黄鹂啼过山头屋。

壁挂嵇琴，村疑阮曲。白云邀我同歌宿。幽花绕砌不知名，柴门秋水添新绿。


关键　字六钤，钱塘人。崇祯十六年进士。

【鹊踏花】

翻落梅澹沲琼妆，悠缟袂，临期肠断风流尽。怜伊似水年光，和梦心情，难忘林下风前韵。飘萧絮扑玉楼遥，迷离雪拥金炉近。

借问玉貌，几时消损。笛声三弄空贻恨。未见杏靥梨涡，柳绵桃绶，早与春风趁。罗浮仙梦不堪追，夜寒月冷谁传信。


魏学濂　字子一，嘉善人。崇祯十六年进士。官检讨。

【阮郎归】

去年抛菂种池塘。今年坠粉香。几时得藕便丝长。何曾解断肠。

驱燕子，打鸳鸯。摘莲偷卜郎。擘开多半是空房。羞看枕簟双。

【浣溪沙】

漠漠微寒到水滨。半秋无恙似初春。鸳鸯来啄影中人。

柳拂浪痕轻似梦，苔沿侬步细于尘。釀成闲恨为谁颦。


吴易　字日生。吴江人。崇祯十六年进士。官兵部主事，授尚书。明亡殉节。国朝赐谥节愍。有《南湖倡和词》二卷。

【满江红】

斗大江山，经几度、兴亡事业。瞥眼处、英雄成败，底须重说。香水锦帆歌舞罢，虎丘鹤市精灵歇。尚翻来、吴越旧春秋，伤心切。

伍胥耻，荆城雪。申胥恨，秦庭咽。羞比肩种蠡，一时人杰。花月烟横西子黛，鱼龙沫歕鸱夷血。到而今、薪胆向谁论，冲冠发。


王泰际　字丙三，嘉定人。崇祯十六年进士。有《冰抱集》。

【浪淘沙】

高阁掩春残。香冷衾单。满城桃李尽朱颜。自分与花同福命，长是心关。

道远寄书难。盼煞平安。多因身在翠微间。归看双鸾妆镜里，一样春山。


宫伟　字子元，泰州籍，静海人。崇祯十六年进士。有《采山外纪》、《入燕集》。

【念奴娇】

别意用辛稼轩韵

萧娘楼畔，恰匆匆过了，菊花时节。帆影拖霜逢小至，画舫水嬉微怯。绣阁春心，芳洲密约，执手何曾别。玉楼人去，此情谁与传说。

漫道青邸朱帘，彩毫长擅，对引金波月。旧梦燕山看不尽，新梦涛声千叠。喜得今宵，锦屏瞥见，展放双眉折。悄声低问，多情付与华发。


沈龙　字友夔，江南华亭人。崇祯十六年进士。有《雪初堂集》。

【踏莎行】

施公村居九日

水满江天，沿堤钓艇。空村客远风烟冷。丹枫消翠草堂开，天晴衬出重阳景。

竹扫茶烟，鹤窥香鼎。芙蓉照面潮红醒。一痕淡月上峨眉，松台人散乌纱影。


徐远　字届甫，嘉善人。崇祯十六年进士。

【踏莎行】

零雨初收，金波乍转。捣衣双袖临风卷。银床玉簟陡生凉，迟眠且扑流萤扇。

草绿长门，荷残别院。如丝情绪如云乱。无端蟋蟀响西堂，井梧叶叶关心颤。


吴闻礼　字去非，休宁人。崇祯十六年进士。

【浪淘沙】

水宿

枕畔水泠泠。并作秋声。布衾初拥别愁生。风露自寒天自远，梦隔江城。

篷底漏疏星。何处渔灯。桐江钓后一裘轻。宦海不如归去稳，烟渚芦汀。


夏完淳　一名复，字存古，江南华亭人。允彝子。官中书舍人，年十七，以明亡殉节。国朝赐谥节愍。有《玉樊堂词》一卷。《柳塘词话》：夏存古《玉樊堂词》，向得之曹顾庵五集中，见其词致，慷慨淋漓，不须易水悲歌，一时凄感，闻者不能为怀。留此数阕，以当《东京梦华录》也。

【卜算子】

秋色到空闺，夜扫梧桐叶。谁料同心结不成，翻就相思结。

十二玉阑干，风有灯明灭。立尽黄昏泪几行，一片鸦啼月。王阮亭云：寓意即工，自是再来人。

【一翦梅】

咏柳

无限伤心夕照中。故国凄凉，剩粉余红。金沟御水日西东。昨岁陈宫。今岁隋宫。

往事思量一饷空。飞絮无情，依旧烟笼。长条短叶翠濛濛。才过西风。又过东风。

【千秋岁】

忆

旧几番薄幸。无限伤心景。眉前事，心头病。残灯余一点，却把罗衣整。窗棂外，一枝带雨梨花影。

独步东风静。访当时花径。寒悄悄，花光净。人去多时也，往事犹堪省。飘红泪，银缸露满秋千冷。

【鱼游春】

水春

暮离愁心上住。卷尽重帘推不去。帘前青草，又送一番愁句。凤楼人远箫如梦，鸳枕诗成机不语。两地相思，半林烟树。

犹忆那回去路。暗浴双鸥催晚渡。天涯几度书回，又逢春暮。流莺已为啼鹃妒，蝴蝶更禁丝雨误。十二时中，情怀无数。

【烛影摇】

红辜负天工，九重自有春如海。佳期一梦断人肠，静倚银皁待。隔浦红兰堪采。上扁舟伤心欸乃。梨花带雨，柳絮迎风，一番愁债。

回首当年，绮楼画阁生光彩。朝弹瑶瑟夜银筝，歌舞人潇洒。一自市朝更改，暗销魂、繁华难再。金钗十二，珠履三千，凄凉千载。


沈泓　字临秋，嘉善人。崇祯十六年进士。后为僧，名宏坚。

【江城子】

村居

长堤细柳隐虹桥。弄笙箫。伴渔樵。醉倚枫林、仰面挂诗瓢。释卷正逢秋水涨，临古渡，放轻舠。

夕阳西下暗窗绡。雁声高。笛声遥。碧簟凉生、细雨燕辞巢。隔岸篝灯孤艇泊，沽浊酒，短扉敲。


吴熙　字止仲，嘉善人。有《非水居词》三卷。

【临江仙】

村居

醉里衡门聊自适，短垣松竹萧森。日斜罗幕掩清阴。心孤闻远磬，愁重理瑶琴。

几点落英寒著地，行来寂寞空林。有人闲坐爱微吟。平桥新涨水，一径野云深。


沈麖　字天鹿。江南华亭人。一作秀水人。有《荑庵遗集》二卷，词附。

【如梦令】

醉后题画兰赠陈姬

月枕纱笼酒后。打点玉容柔瘦。洒墨乱春妆，香雨沾人衣袖。成就。成就。今夜风情消受。

【江城子】

秋日行舟

浮萍潆曲小桥边。似荷钱。似花钿。秋艇宜人、一路棹添烟。三径高情来访菊，无事尔，此身前。

新生野水碧涓涓。跃鱼渊。钓丝牵。疏柳依依、坡岸弄轻妍。日落残霞分夜影，钟断处，塔铃传。


沈自炳　字君晦，吴江人。官中书舍人。

【中兴乐】

芙蓉池上露初凉。桐花月转回廊。秋满纹帘，孤灯漏长。

梦入红楼画墙。见萧娘。觉来枕畔，玉钗犹响，无限思量。

【更漏子】

忆情人，南浦去。携手向人低语。眉样浅，翠衣轻。莺啼画舫行。

香闺掩，珠帷敛。春剩杨花千点。愁不禁，黯销魂。黄昏独倚门。

【虞美人】

春景

竹篱阵阵飞花雨。栖燕衔香语。孤云细草小溪晴。攀梅拾豆打流莺。短桥横。

杨花一似郎情薄。相见还飘泊。空余三月断肠春。万重山外楚江滨。有行人。


韩曾驹　字人谷，乌程人。有《悟雪斋集》。

【虞美人】

落花不为随春去。别有闲情绪。寻花偶过野人家。偏是菜花开尽、见桃花。

无情每恨良宵月。圆少翻多缺。上弦数到下弦时。问有几多明月、上花枝。


归庄　字元恭，昆山人。有《恒轩集》。王阮亭云：元恭为太仆文孙，诗歌、行草，无不遒丽卓绝，小词疏快，直逼六一原唱。

【朝中措】

平山堂和欧公韵

山连霄汉草连空。楼阁碧虚中。第五泉边试酌，飒然两腋生风。

千秋胜概，残阳绿树，暮霭疏钟。非复当年栏槛，风流犹想仙翁。


张纲孙　字祖望，钱塘人。

【浣溪沙】

红桥白舫

青帘映碧流。西风初透芰荷秋。玉箫声里度扬州。

二十四桥今寂寞，隋堤芳草莫添愁。如淮美酒醉红楼。


周永年　字安期，吴江人。有《怀响斋词》一卷。《柳塘词话》：安期以博洽著名，冢宰白川之孙，固世其家学者。虞山钱氏撰《列朝诗选》，从中补辑，与有力焉。著《词规》未竟而殁。《怀响斋词》如「宿雨揩磨新月色，晚风抬举好花枝」，新艳如是。

【山花子】

夏夜

低髻拢花梦半醒。重携枕簟向闲庭。何处玉箫风送远，倚阑听。

趁着萤光看络纬，卷开珠网放蜻蜓。不是夜长愁不寐，候双星。


许友　字有介，侯官人。有《米友堂集》。

【眼儿媚】

精魂石上忆三生。寒夜与君盟。帘前明月，窗间小饮，楼上残更。

而今闲坐记芳情。庞儿较可憎。　肩倚案，低头弄笔，斜眼挑灯。


韩洽　字君望，长洲人。诸生。有《蟾香堂集》。

【菩萨蛮】

疏帘淡月和烟入。琵琶深夜愁弦涩。莫奏踏罗裳。沙寒闻雁娘。

重衾宵梦午。梦忆莲花浦。归棹带星澜。隔船窥舞鸾。
又

王氏园

玉鳞狼藉残梅片。轻禽倒挂垂杨线。春沼绿波融。香吹蝶翅风。

峰峦横小翠，竹径通幽邃。缩取六桥山。移来绣陌间。

【法曲献仙音】

拟周美成

迟日笼晴，温飚荐暑，入夏炎光初烁。扇翦轻纨，裙裁白苎，松吹半掀华幕。看槐柳、浓阴满，翛然似岩壑。

,寥寞。恨佳游、星分雨散，流年换、憔悴几孤旧约。仿佛绿琴声，记秦楼、欢笑如昨。岁月欺人，惧芳华、先秋摇落。任花开花谢，谁叩草玄亭阁。

【潇湘逢故人】慢拟王和甫

园亭晴敞，正梁飞旧燕，林唱新蝉。望清景无边。有青峰回合，碧渚相连。葛衣纱帻，对南薰、一曲虞弦。起无限、乡心别恨，潇湘夜雨朝烟。

曲终也，余韵在，见游鱼浴鹭、出没波间。爱褥草芊绵。更穠柳垂池，翠柏参天。日长人倦，向北窗、欹枕高眠。愁魂绕、沧浪云梦，片时行尽三千。


蒋平阶　字大鸿，江南华亭人。官兵部司务，迁御史。

【浣溪沙】

红桥即事

柳外高楼一带遮。门前偷下六萌车。玉环双臂绾红纱。

十二阑干闲倚遍，黄莺啼上内人斜。隔江愁听后庭花。


于儒颖　字　仲，金坛人。

【浣溪沙】

一片心情眼底柔。倦容疏态越风流。未经惆怅不知愁。

鸳谱怪来针线减，工夫强半为梳头。日西初见下妆楼。


周积贤　字寿王，江南华亭人。

【南歌子】

玉篆沉凫永，金铺小凤斜。杜娘无力绣春纱。闲倚绿萍池畔，数杨花。

【望江南】

遥想忆，残泪湿轻纱。斜倚画楼帘半卷，东风微雨落杨花。肠断七香车。


吴骐　字日千，江南华亭人。沈去矜云：日千词专工小令，读之不纤不诡，不浅不深，生色真香，在离即之间。

【蝶恋花】

闺情

淡月溶溶花映绿。琴底离愁，吹满相思曲。频整罗裳檀钮束。碧纱明灭红膏烛。

玉漏声低良夜促。斗帐莲钩，半挂鸾绡幅。倚枕梦成风晓触。潇潇乱击窗前竹。


计南阳　字子山，江南华亭人。

【花非花】

同心花，合欢树。四更风，五更雨。画眉山上鹧鸪啼，画眉山下郎行去。王阮亭云：可作古乐府读。

【如梦令】

纪事

长乐晨钟初动。睡熟紫绡娇凤。翠辇一时移，十骑红妆云拥。如梦。如梦。城上乌啼相送。


张天湜　字止鉴，江南华亭人。

【归自谣】

更漏歇。一夜珠帘风自揭。寒鸦影碎梧桐月。

玉关征戍音尘绝。当年别。江南莺语花时节。


金是瀛　字天石，江南华亭人。

【河满子】

忆在玉窗金户，弯环晓月西斜。城角数声留不住，暗香携得还家。梁上双栖燕子，庭中一树梨花。


沈谦　字去矜，仁和人。有《东江词》二卷。《柳塘词话》：去矜列名于西泠十子，填词称最。大意以《薄幸》一篇，语真挚，情幽折以胜人。宋歇浦特以书规之。及贻我《东江别集》有云：「野桥南去不逢人，濛濛一片杨花雪」。此即小山「梦魂惯得无拘束，又踏杨花过谢桥」也。谁谓其仅仅言情者乎？

【清平乐】

罗带香罗曾寄。小凤盘云腻。要识春来腰更细。剩得许多垂地。

玉钩移孔难寻。有时捻着沉吟。踪迹可知无定。两头都结同心。

【浣溪沙】

绣领垂髫不解愁。小眉如画眼波秋。翠球风定袅香球。

窗下悔棋曾握臂，帐前临镜看梳头。粉云今日障红楼。

【苏幕遮】

立春

树莺藏，兰雪拥。浪说春回，又被东君哄。面药口脂呵复冻。一样愁颦，便觉朝来重。

负深盟，思好梦。懒簇酥山，花影帘钩控。此夜歌楼谁与共。火照堆鸦，胜里金人动。

又

闺病

燕声娇，花影碎，日过窗西，犹自厌厌睡。一线情丝常似醉。九十春光，半拥鸳鸯被。

靥销红，眉敛翠。便到沉身，总是多情泪。说与东风都不会。镜子裙儿，晓得人憔悴。

【鹊桥仙】

早梅

粉痕微坼，檀痕尚浅，迤逦因香寻著。一枝偷采雪中春，敢莺燕、全然未觉。

银瓶水暖，翠鬟手腻，又把软帘垂却。溪桥烟冷月初斜，怎消受五更寒角。

【月笼沙】

九日题南楼壁间

帘外潺潺暮雨，江边隐隐寒潮。乱鸿缥渺寄书遥。满地黄花人病酒，蜂蝶空劳。

自惜明珠离掌，谁怜小带垂腰。画楼西畔是虹桥。只恐粉云遮不断，怕杀登高。

又

半暖阑边玉手，微温帐里兰胸。杨花漠漠水溶溶。隔水隔花看不见，恨煞银骢。

旅店催将鞍卸，孤衾尚觉香浓。晓莺啼过画楼空。料得那人眠未稳，斜靠熏笼。

【东风无力】

南楼春望

翠密红疏，节候乍过寒食。燕冲帘，莺睨树，东风无力。正斜阳楼上独凭阑，万里春愁直。

情思恹恹，纵写遍新诗，难寄归鸿双翼。玉簪恩，金钿约，竟无消息。但蒙天卷地是杨花，不辨江南北。

【满江红】

咏柳

一翦莺梭，早织就、千丝万缕。最苦是、苏堤欲晓，灞桥将暮。媚眼未醒开又合，纤腰半倚扶难住。又沉沉、搭在玉阑干，和烟雨。

还记得，长亭路。曾折送，行人去。恁牵缠似我，别时情绪。帘黑梦回应有泪，楼高目断浑无语。隔青山、不见紫骝归，蒙天絮。

【喜迁莺】

寄俞季

慄水鸠鸣屋。见春阴不散、渐飞　。小燕初来，闲花又落。故把余香频蹴。烟迷半林深翠，风翦一池轻縠。忆旧日，正此时相见，掌杯盈绿。

幽独。衰更甚，云拥乱山，咫尺欢难续。王粲情多，江淹才尽，晚节真成碌碌。途穷笑吾增恸，雅奏须君终曲。春难待，怕城南握手，樱桃将熟。

【一萼红】

春情漫窥帘。爱桃花万树，新雨拆红缄。近水无言，随风有恨，欹斜直恁娇憨。栖不稳、画梁双燕，为营巢、终日语呢喃。似喜仍忧，乍暄还冷，情绪恹恹。

尽道西郊堪赏，便倡条冶叶，谁再沾黏。泪岂因花，病非中酒，羞称宋玉江淹。生受尽、孤眠况味，眠又起、真欲似春蚕。忽见隔墙山影，想杀眉尖。


李标　字子建，嘉善人。有《东山遗稿》。

【踏莎行】

砚点飞花，檐沾弱絮。炉烟小误湘帘暮。春风不解动人情，人情怕送春归去。

细草粘天、斜阳挂树。天涯离别人何处。休休莫更倚危栏，远山正是愁人路。


【卷八】

魏允柟一首　钱继振一首　孟称舜一首　张逸一首　张杞一首
王化龙一首　李元组一首　于玉班一首　蒋尔□一首　李明岳一首
沈懋德一首　周珽二首　胡偕行一首　查维宏一首　邵梅芳十二首
程馞三首　胡介一首　邵嶙一首　张大烈二首　顾德基一首
徐士俊一首　程可中一首　俞汝言一首　殳丹生一首　秦瀚先一首
戈止一首


魏允柟　字交让，嘉善人。有《维风集》。

【金明池】

金陵怀古

燕子矶边，凤凰山上，又是狂风骤雨。金砌玉阶何处问，尽燕麦兔葵满路。问秦淮、桂楫兰桡，却只是、衰草垂垂将暮。叹绛阙蛛萦，纱窗尘渍，一片晚鸦来去。

想王谢风流何处。便紫燕黄莺，一时无主。看当日、词臣狎客，空剩得、白杨黄土。最伤心、景物三春，教苑里蛙声、公私相诉。但渡口寒烟，亭中皓月，兀自依依芳树。


张逸　字泰庵，嘉兴人。

【桂枝香】

寄友村居

天高气肃。正一派秋声，悲吟万木。潇洒远山抹翠，澄溪漾玉。故人家住残阳外，小枫村、低低茅屋。烟生芦渚，霜沾菊圃，酒香茶熟。

疏篱畔、山中野服。想竹栏琴韵，松窗棋局。四壁清幽，闲挂云林几幅。鲤鱼风起天横雁，待一叶寻他剡曲。开樽长啸，池边蟹紫，墙头橘绿。


李元组　字子占，嘉兴人。

【望江东】

一幅春光明更美。莺满院，啼花碎。飞絮落红相点缀。人立在、秋千背。

长思短忆供憔悴。算只有、花前泪。已将心事随流水。阑干下、金钗坠。


李明岳　字青来，嘉兴人。

【阿那曲】

舟中待友

几回闲夜停机杼。支枕蓬窗风许许。吹尽苹香不见人，绕塘寒月癕癗语。


胡偕行　字与行，太仓人。贡生。

【离亭燕】

白下怀叶君实师

归雁行行啼哢。唤破一宵秋梦。梦醒封题忙寄与，又不会将书送。怅望碧山头，遥嘱几声珍重。

踏遍长安何用。满目烟云寒冻。檐外铮铮风弄咽，急战雨声还恐。多少客金陵，今夜离愁谁共。


程馞　字墨仙，休宁人。有《石交堂集》。《柳塘词话》：休宁程墨仙不为金粉遮障，闺　铺张之语，而情至之作，自能沁人心脾。如《玉楼春》之密怨、《蝶恋花》之忆别，推闺情第一。要不数严次山也。

【西江月】

秋兴

尽日荷锄治圃，有时捉杖寻泉。山翁招我坐桥边。笑指菊花开遍。

隔岸重重竹树，近溪点点潭烟。滩头流下小鱼船。转过芦花不见。

【玉楼春】

子规啼过杨花路。缄泪函情无寄处。君如南浦往来潮，妾似西陵朝暮雨。

当年只恨传金缕。何必相逢成别苦。夜深蜀国十三弦，紫女青皇私自语。

【锦堂春】

秋怨

玉簟寒生暮雨，冰绡泪染朝霞。多情记得还家未，丛桂已无花。

谱入银筝恨切，窥来宝镜愁加。无端雁去书难寄，飞尽总由他。


张大烈　字言冲，钱塘人。有《诗余类函》。

【阮郎归】

立夏

绿阴铺野换新光。薰风初昼长。小荷贴水点横塘。蝶衣晒粉忙。

茶鼎熟，酒卮扬。醉来诗兴狂。燕雏似惜落花香。双御归画梁。

【少年游】

秋思

萧瑟秋风古渡桥。江风壮晚潮。夕阳衰柳，何堪轻拆，瘦损小蛮腰。

碧云澹远澄波静，惨怨散林皋。山海情深，石尤风急，留住远征桡。


程可中　字仲权，休宁人。

【浣溪沙】

来青阁

复道悬空踏翠微。芳林过雨湿胭脂。卷帘岚气扑人衣。

半榻午阴销剩暑，一窗寒碧送斜晖。曲阑十二绿成围。


秦瀚先　字会洋，无锡人。

【如梦令】

九月晦日尚未得归

亭外桂花香满。秋入芙蓉过半。衰柳不禁风，黄叶乱飘无限。目断。目断。愁望故乡偏远。


钱继振　字尔玉，嘉善人。

【捣练子】

春睡足，落花平。草架荼睸送晚晴。梅子弄黄茶炙翠，梢头犹剩一声莺。


张杞　字迂公，黄陂人。有《和花间词》。《词统》：西蜀南唐而下，独开北宋之垒，又转为南宋之派。《花间》致语，几于尽矣。黄陂张迂公起而全和之，使人不流于庸滥之句，谓非其大力与？

【浣溪沙】

苔草无人半入泥。妒风狂雨绿窗西。闲来梦断苦莺啼。

蝶媚常黏飞絮浦，燕娇惯舞落花溪。晓天深夜冷幽闺。


于玉班　字清卿，金坛人。

【念奴娇】

茉莉檐栊午寂，正阴阴窥见，后堂芳树。绿遍长丛花事杳，忽见琼葩丰度。艳雪肌肤，蕊珠标格，消尽人间暑。还忧风日，曲屏罗幙遮护。

长记歌酒阑珊，微闻暗麝，笑觅衣沾露。月没阑干天似水，相伴谢娘窗户。浴后轻鬟，凉生滑簟，无限风流处。惹人幽梦，枕边零乱如许。


沈懋德　字云嵩，嘉善人。有《湖目斋词》。

【菩萨蛮】

江游

江声汹汹鱼龙老。云情烟色从空绕。千里一扁舟。看完无限秋。

苹花随浪急。白鹭迎风立。天外倚高楼。有人添暮愁。


查维宏　字彦符，休宁人。有《悬藻亭词》。

【临江仙】

庭院深深愁几许，落花妒杀东风。天涯人远思无穷。绿窗梦觉，扶起玉钗松。

漫忆当年行乐处，而今酒懒诗慵。卷帘悄步曲廊东。恼人燕子，双舞夕阳中。


胡介　初名士登，字彦远，钱塘人。诸生。有《河渚词》。

【满江红】

走马归来，西陵下、斜阳满树。回首处、酒垆犹在，河山非故。久客不知家远近，重来却怪人惊顾。听啼鹃、也道不如归，归何处。

草玄阁，兰台署。扬州梦"，秦淮渡。走人间未遍，苍凉日暮。惆怅辽东丁令鹤，当年华表谁为主。但相逢、莫负故人心，三生路。


顾德基　字用晦，常熟人。

【祝英台】

近饮将阑，天欲曙。无奈逼人去。唱罢阳关，折柳惹飞絮。断魂画角尊前，锦帆江上，但私祝、东风留住。

更相觑。且问甚日归来，叮咛不多句。把袂踟蹰，欲判泪如雨。长年不管人愁，扬舲方遽，知此夜、棹停何处。


俞汝言　字右吉，秀水人。诸生。

【浪淘沙】

芳草遍天涯。几引流霞。小楼宛转暮云遮。记得当时歌舞地，眷柳怜花。归路一鞭斜。断送年华。红阑几曲碧窗纱。酒醒更残灯又灺，梦落谁家。


戈止　字永清，嘉善人。贡生。官松江府教授。

【风入松】

漫兴

生涯应作浣花翁。事事疏慵。结庐恰喜尘嚣外，栽花地、雨碧霜红。家在乱云深处，人来流水声中。

年年相识旧东风。排我小帘栊。榆钱落尽萍钱落，奚囊在、不畏诗穷。夜泛试移短棹，晓眠常过高舂。


孟称舜　字子塞，乌程人。

【卜算子】

回首望西陵，隔别入南浦。缥缈孤云自往来，寂寞归时路。蓼渚小鸿飞，梦断风吹雨。江外峰青似剑，难割愁肠去。


王化龙　字封可，广汉人。

【蝶恋花】

小院幽窗风弄晓。柳织烟笼，开罢棠梨了。枝上流莺啼更早。惜花人共春花老。

金鸭香深檐外袅。绣到鸳鸯，转惹侬情恼。镜掩孤鸾羞独照。眉山一点愁多少。


蒋尔□　字鲁镇，诸暨人。

【浣溪沙】

剪剪轻云片片霞。玉钩纤月短屏遮。黄昏风睯绣帘斜。

花蕊半含多抱蝶，柳条犹软不胜鸦。一番春梦落天涯。


周珽　字上衡，嘉善人。有《疑梦词》。

【如梦令】

深院一番风起。狼藉残红满地。点点露珠浓，应是别离人泪。无寐。无寐。闲却半床鸳被。

【定风波】

客园看桂

蟋蟀声寒黯淡风。谢家池馆九秋中。丛桂四山香满院。一片。妆成金屋画阑东。

对酒不知身是客。堪惜。夕阳容易散晴空。却待夜深明月好。须早。扁舟隔岸采芙蓉。


邵梅芳　字景悦，青浦人。贡生。

【点绛唇】

上元车马三更，香风一带笙歌路。月华初度。万点春星曙。

曾记当初，今夜相逢处。君休去。玉箫声住。帘卷梅花树。

【柳梢青】

春雨昨夜今宵。东风不断，细雨丝飘。暗锁银塘，微沾玉砌，草绿兰皋。

落红一溜江潮。香断处、平芜画桥。杨柳烟低，梨花雪重，多半春销。

【望江南】

春光好，芳草绿初齐。新雨翠摇雕槛外，轻潮红涨画楼西。约伴著罗衣。

何处去，桃李更芳菲。凤额帐深垂柳带，鸦头袜染落花泥。憔悴踏青期。

【西江月】

咏雪

柳絮空中吹早，梨花槛外开迟。红炉翠幌玉堂西。欲堕因风扶起。

望去一山明月，踏来几寸银泥。春光寒峭暮烟低。小立早梅香里。

【忆汉月】

咏萤

芳草谁知前度。正值寒塘欲暮。因风零乱玉阶前，偷炤绮罗香处。

怜他垂柳外，千万点、长堤碧树。黄昏细雨情无人，管取夜深来去。

【眼儿媚】

咏燕

东风一剪过池塘。曾识旧纱窗。乌衣未改，红妆如昨，稳上雕梁。

年年花下相逢处，何事更商量。多应是诉，来时春短，别后秋长。

【少年游】

晓别

五更天晓渐鸡鸣。斜月半床横。树杪风疏，马啼霜滑，银汉带疏星。

看他渺渺垂鞭去，望里不分明。一线江流，几层山色，千里隔长亭。

【浣溪沙】

水殿凉生咽暮蝉。亭台百尺映清泉。数声雨过小荷钱。

纨扇轻摇圆似月，冰绡斜映薄如烟。鬓云撩乱堕香肩。

【风中柳】

落花一夜东风，南陌落红吹急。正芳时、画桥寒食。秋千庭外，挂游丝百尺。怎凄凉、粉愁香泣。

半启朱扉，又是青阴如织。更凝眸、有谁怜惜。但教飞去，向铜沟流出。及早透、三春消息。

【醉花阴】

病起闲愁消永昼。香钮松金扣。时节近清明，燕子双来，翠幄轻寒透。

杏花新雨池塘后。莫道春依旧。昨夜更东风，一树海棠，零落胭脂瘦。

【秋蕊香】

落叶

门外秋声不绝。簌簌空阶吹彻。寒枝影乱鸦啼歇。满院清霜斜月。

和风带雨难分别。还凄切。绮窗敲处灯明灭。梦醒三更时节。

【南柯子】

杏雨新沾砌，梨花冷闭门。几重映色上湘纹。断送墙腰长日、又黄昏。

澹澹斜阳下，微微碧树分。楼高莫倚数归人。望去浮云千里、怨王孙。


邵嶙　字云章，青浦人。

【贺新凉】

雁声睡觉秋窗罅。正闲阶、商　萧飒，明蟾低亚。嘹唳数声天际响，直透茆檐竹瓦。这凄怨、凭谁堪话。辛苦塞垣千万里，又明星、几点湘烟挂。稻粱好，究须怕。

娟娟凉露横空洒。好似听、哀弦密拍，楚歌悲咤。难比闲鸥和野骛，随意鲈乡蟹舍。任沙觜、沿缘上下。今夜重帏寒信紧，又荳棚、络纬萧萧者。铜仙泪，泫然泻。


徐士俊　字野君，钱塘人。有《雁楼词》一卷。《柳塘词话》：野君与余论诗，如康庄九逵，车驱马骤，易为假步。词如深岩曲径，丛条幽花，源几折而始流，桥独木而方渡，非具骚情赋骨者，未易染指。其言正为吾辈长价。

【好事近】

剪乱海棠丝，抛却春心不管。杨柳那知人意，惹莺儿啼怨。

脸红眉翠不堪销，拥着半床懒。二十四番花信，数春宵愈短。


殳丹生　字彤实，嘉善人。

【金明池】

秣陵怀古

断雁西风，瘦驴黄叶，又是关门日暮。仙梵度、清凉山寺，对凤阙绛云留处。见长干、宝塔0飞，总阅尽、天界茫茫尘土。任沽酒南冈，垆头人老，莫问少年归去。

裙屐风流叹如许。便画面薰衣，隐囊挥麈。倚司马、长城却敌，空剩春灯燕语'。再休言、六代繁华，与半壁乾坤，残棋孤注。想虎踞龙蟠，江山形势，都付冷烟疏雨。


【卷九】

钱澄之一首　钱光绣一首　季孟莲一首　贺裳二首　李炜二首
王翃一首　沈自徵一首　沈际飞一首　姜实节一首　钱士贲一首
杜濬一首　纪映钟一首　陆嘉淑一首　韩纯玉六首　周珽六首
朱茂睭二首　孙绍祖一首　顾朝桢一首　顾志一首　裘昌今一首
张草四首


钱澄之　字饮光，初名秉镫，桐城人。有《藏山阁藁》、《田间集》。

【鹤冲天】

题莼　小像和葆　原韵

云沙月渚。梦里曾游处。春草夜来生，催佳句。为金门待诏，总交付，渔家住。赖诗朋酒侣。唱和新声，谱入舞巾歌苧。

扁舟晓暮"。难趁秋风去。觅取故乡鲈，和烟煮。又飞觞刻烛，且同听、燕山雨。吾衰心未许。扶醉追欢，不减旧年情绪。


钱光绣　字圣月，宁波人。

【临江仙】

春情

酒国投时辄醉，砚田荒久慵耕。不堪落叶两三声。病从秋后减，愁向雨中生。

拊剑还歌白石，焚香闲展黄庭。徘徊山寺又钟鸣。鸦啼归晓树，蛩语伴疏灯。


季孟莲　字叔房，无为州人。

【满江红】

春情

燕子何时，衔去了、旧年人约。镇帘栊、恹恹春睡，东风遍恶。夜雨忽添窗外草，晓晴乱惹楼头鹊。算赢来、一段好相思，何曾学。

而今事，当初错。别时泪，空流落。怕归来重问，有词难却。天远梦随骢马倦，昼长人并风筝弱。望河桥、万柳织黄烟，愁遮幕。


贺裳　字黄公，丹阳人。有《红牙词》一卷。王阮亭云：《红牙》咏燕词：「斜日拖花，微风扑絮。」不独措语之工，正如柳塘花坞之诗，读之便觉春光骀宕。彭羡门云：《红牙》一集，其刻划迷离处，西陵松柏，北里菖蒲，屦遗缨绝，宛然在目。邹程村云：余过金阊，拓庵为余言：黄公少时风流倜傥，在青楼桃叶间，大有佳话。《醉花阴》即事入之《北里志》中，犹令读者想十四楼风味也。

【蝶恋花】

暮春

薄暮银塘风色静。闲倚雕阑，自赏娉婷影。一簇芙蓉相掩映。唾花落处游鳞竞。

女伴潜呼浑未醒。横睇回波，才讶红妆并。飞尽残霞天又暝。柳梢笑指新悬镜。

【渔家傲】

晓别

啼罢荒鸡衰雁接。荧荧寒焰窗犹黑。欲别重将酥手执。行又立。门前瘦马嘶残月。

递得金鞭红袖湿。回头已被疏林隔。独倚高楼看去辙。铃音绝。纤腰凭久雕阑热。


李炜　字赤茂，嘉善人。

【浣溪沙】

修竹天寒倚翠娥。鸳鸯霜重雁声过。更长无寐倚云和。

桃叶渡头频问信，石尤江上怨风波。人生憔悴是情多。

【南乡子】

感怀

谈笑解吴钩。客满西园花满洲。记得河桥分手路，悠悠。哀笛山阳几度秋。

洒落向神州。极浦遥天不尽愁。花月春江浑是梦，休休。老作人间马少游。


王翃　字介人，嘉兴人。布衣。有《二槐堂词》。陈卧子云：介人词有俊逸之韵，深刻之思，与升元父子、汴京诸公联镳竞逐，何得有下驷。王迈人云：余兄介人专习词集，必备诸调，调复备诸体。《二槐堂稿》遂以千计，迨遭盗，尽沉之江，身亡，无有存者。余儿援闻鹿城何太初有选本，求得之，乃十之二三也。陈大樽序之，余梓之，以俟世之阅者。

【水龙吟】

落花

春阳恰照空园，晓莺啼倦残红冷。芳魂无据，冰帘斜扑，乱抛芳径。力弱丝游，心疏蝶过，召还烟景。问余春未远，悠扬何事，依然就，风中影。

门外晚寒犹逞。正无聊、断肠人醒。新巢燕子，衔来尚湿，小楼初暝。露重晨留，泥香夜葬，沾衣微省。更一溪、暗水吹成罨画，绣萍千顷。


沈自徵　字君庸，吴江人。朱竹　云：沈氏多才，自词隐生　订正《九宫谱》，为审音者所宗，君庸亦善填词，所撰《鞭歌伎》、《灞亭秋》诸杂剧，慨当以慷，世有续《录鬼簿》者，当目为第一流。

【凤凰台上忆吹箫】

阅古今名媛诗集

雾锁春风，烟埋秋月，一生心事全休。恰雨窗吊古，检点鸳俦。多少名姝珠泪，虚染就、锦笔银钩。伤情处，金环不见，玉叶空留。

抬头。斜阳荒冢，原来是绮阁妆楼。怅尘缘虽破，梦境难收。说甚裁云好手，也几度、惊彻鸡筹。沉吟久，知音罕嗣，若个能酬。


沈际飞　字天羽，昆山人。

【虞美人】

春晚

阶前嫩绿和愁长。坐忆眠还想。花红破梦似相怜。起望小林残萼、损容颜。

双莺又向愁人絮。春也知归去。个人只是不思家。生却杨花心性、落天涯。


姜实节　字学在，莱阳人。

【临江仙】

纪游梦

断罗帏春睡浅，小楼风竹频敲。溪流一曲抹山腰。雨香初拂柳，日气渐烘桃。

笑解金龟同买醉，故人雅集金宵。阄诗量酒兴还饶。晓钟齐女墓，残月大姑桥。


钱士贲　字岩烛，嘉善人。

【行香子】

溪上

桃浪溶溶。丝袅晴空。喜盟鸥、独自携筇。春衣催浣，试付奚童。见苔痕染，酒痕渍，墨痕浓。

水流云去，相看无尽，爱吾庐、近隔溪东。晚厨烟翠，归步从容。有柴桑柳，辋川杏，瀼西松。


杜

字于皇，黄冈人。

【浣溪沙】

红桥即事

曲曲红桥涨碧流。荷花荷叶几经秋。谁翻水调唱凉州。

更欲放船何处去，平山堂下古今愁。不如歌笑十三楼。


纪映钟　字伯紫，上元人。

【风中柳】

春晓

春尽荒城，白水溶溶一片。小桥横、绿杨如线。幽禽罢浴，相唤平沙软。昼偏长、凭阑人倦。

朱轮宝骑，尽与年光流转。问王孙、归期何晚。连山芳草，遮断天涯面。悄冥冥、珠帘频卷。


陆嘉淑　字冰修，海宁人。诸生。有《辛斋遗稿》。

【汉宫春】

客中九日

极目平芜，见疏林萧飒，远水弥漫。举头一声哀雁，别泪空弹。秋容惨淡，但心伤、行路艰难。何况是、重阳时节，天涯风景凄然。

长恨征途憔悴，叹敝裘风雨，疲马关山。为问故园黄菊，知有谁看。风吹破帽，漫凭高、一醉尊前。浑未解、远游何意，白云回首江天。


韩纯玉　字子蘧，归安人。有《蘧庐词》一卷。

【虞美人】

一帘花影春风夜。月到蔷薇架。绮疏一半晚犹开，只为画梁双燕、未归来。

挑灯约莫黄昏过。犹自薰香坐。星河耿耿傍阑干。留取小窗相对、晚妆残。

【浣溪沙】

手卷虾须上玉钩。疏疏急雨下梧楸。韶光生怕付东流。红叶窗中无俗事，白云乡里有温柔。好留双鬓莫教秋。

【菩萨蛮】

夏日访潘子见归舟作

夹山一带山平远。湘溪问字归家晚。荷气晚来多。斜阳雨半蓑。

吾生何所寄。泛宅浮家去。苕水碧于天。孤舟独往还。

【清平乐】

春来消息。早过三之一。乍暖余寒无气力。二十四番风急。

日长花事相宜。只愁开到荼　。偶向晴窗弄墨，拈诗又是无题。

【小重山】

和稼轩韵

万顷玻璃水接空。雨蓑烟笠下、一渔翁。荷香断续柳西东。秋光好、两岸插芙蓉。

十里水晶宫。有时随浪去、笑儿童。三秋几阵鲤鱼风。斜阳外、沉醉荻花中。

【江城子】

眉峰烟锁未分明。过秦青。恨零星。一树樱桃、微雨梦难醒。月在当头杯在手，愁似海，总填平。

春宵三五好心情。绕红亭。笑声盈。促席传觞、倚醉听搊筝。嫌煞铜壶银漏短，香灺烬，烛花横。


周珽　字青士，嘉兴人。布衣。

【生查子】

切切乱蛩悲，暗与羁魂语。深夜苦怀人，卧听芭蕉雨。烟雾障林峦，秋梦行何处。孤雁落西风，声咽寒芦渚。又径转翠屏开，一片荼　雪。不待晚妆成，自下香阶折。莺是故园莺，月是当时月。谁分比来心，只觉看承别。

【踏莎行】

芦月凝霜，蕉风作雨。飘飘叶落梧桐树。蛩吟底事动哀音，不知人在愁深处。

鹤怨空鸣，鸿孤远度。伤心又被秋光误。怪他有梦不归来，云山岂碍魂归路。

【蝶恋花】

芳草生烟横野渡。绿到春山，山色深于树。离恨年年萦别绪。桃根桃叶秦淮路。

眼底韶华容易度。燕子斜阳，说与归期误。婪尾余花春已暮。柳丝不解牵伊住。

【东风第一枝】

春日
南浦拏舟，东郊列幕，中旬准拟携酒。恁教压雨欺烟，几时小桃红透。鱼笺讯远，要修褉、山阴人旧。倩好风、为扫苔茵，池水尽他吹皱。

更明日、垂杨绕堠。早今日、芳兰密牖。丽词一曲歌成，那寻雪儿绣口。无多春色，总莫负、燕前莺后。可怜是、几个黄昏，多半忆君时候。

又

游峡山六寺烟深，双峰黛冷，嬉游时际暄暖。曲塘画癋参差，曦来荻芽沙浅。娇春罗绮，映绿净、波纹吹软。尽瘦生、掌上谁擎，漫认倚风轻燕。

帘乍卷、垂杨拂眼。门半掩、小桃窥面。歌云日趁新妆，泪竹几巡古苑。微茫林角，挂一抹、残杨如线。怕后游、晴雨无凭，有约也应难见。


朱茂　字子容，秀水人。诸生。

【蓦山溪】

云蓝小袖。约素随堤柳。翠黛远山横，描不就、一双眉秀。娇波明盼，著处更留人，情初逗。杯残酒。双陆垂纤手。

芳心半有。玉纽教郎扣。不道解相思，恁花枝、为谁消瘦。幽窗曲槛，灯火二更余，欢未久。宵空负、那正归时候。

【选冠子】

闻秋虫有感

半枕留寒，一帘凝露，四壁秋虫愁听。凄其诉月，断续吟风，不管孤眠不稳。还似初离别时，絮语喁喁，柔情耿耿。助幽怀作出，悲凉情绪，伴他长恁。

记那日、步袜宫弯，苍苔移印，写尽梧桐清影。回廊笑织，曲槛鸣丝，携手红楼娇俊。谁分今宵对伊，荒馆败篱，唤人孤另。叹行云何日，重逢枉忆，露台玉井。


孙绍祖　字君裘，嘉善人。诸生。

【谒金门】

春雨足。香嫩枝头微绿。渭水清清寒漱玉。客来茶正熟。

午倦不堪重读。点就乳花飞瀑。七碗可人凉气肃。潇潇风助竹。


顾朝桢　字以宁，有《匏园初集》。

【菩萨蛮】

次尔斐韵

笼烟弱柳丝如带。莺梭织就朱阑外。芳草意绵连，王孙醉欲眠。

新萝荫古壁。牛背斜阳笛。杜宇月三更。凄清分外明。


顾志　字存英，有《晖吉堂稿》。

【生查子】

腊梅幽香度月迟，瘦骨凌霜老。潇洒自天然，驿路花开早。从教纤手栽，眉黛晨妆巧。独有岁寒心，别笛声吹晓。


裘昌今　字梅倩，有《书仙阁词》。

【醉花阴】

雨夜

窗前疏雨冷潇潇。银灯暗复挑。断肠清漏永，声声叶上，滴碎可怜宵。

半闲衾枕转无聊。相思兴复饶。□□□□□。楚天人远，倩得梦儿娇。


张草　字石阳，有《绣香集》。

【生查子】

秋怨

寒井下梧桐，叶叶秋风绕。何处寄相思，月落灯残了。

泪界脸波红，梦怪巫山杳。记得别郎时，鸡唱千林晓。

【南乡子】

芳草翠烟浓。蕉叶零零夜雨中。无数浮萍风皱转，情同。残梦天涯断远钟。

独立在帘栊。双燕新扶柳岸风。□癊冲寒花事晚，繁红。滴湿胭脂落几丛。

【河满子】

中秋

月破秋寒洒背，霜沾露影侵床。玉笛几声今夜起，记来曲子霓裳。孤杵愁连村落，吹笳梦入潇湘。

铅水泻如清泪，江枫绚似红妆。啼雁半行芦荻老，晶晶波下横塘。往事思君一夜，明朝直欲回肠。

【金菊对芙蓉】

闺怨

寒漏初更，枕函虚冷，恼来索性思量。见临风败叶，月下清光。樽前恨满孤帏寂，灞陵路、烟水茫茫。竹声动处，个人不见，影到纱窗。

空房几遍回肠。想寻闲斗草，遣闷吟香。奈燕僝莺僽，空误年芳。生盟念念犹难冷，轻离别、屡变星霜。最伤情是，春花啼癊，秋雨鸣□。

【卷十】

张文秀一首　徐尔铉一首　陈琴溪一首　陆亮辅一首　霍达一首
张卿玉一首　裘律一首　吴桢一首　天随子一首　唐世瀚一首
郭辅畿一首　杜陵生一首　李伊玉一首　沈士一首　无名氏三首
胡文焕一首　沈钟鹤一首　释涵初一首　江广一首　陆释麟一首
道源一首　顾众一首　梁木公一首　今释二首　喻综一首
秦公庸一首　一灵八首　张仲立一首　梁希声一首　张无为一首
倪抚一首　吴莫胜一首


张文秀　见《西湖志余》。

【念奴娇】

西湖平湖秋霁，见银蟾、光闪波纹摇绿。天上飘来，风韵细、桂子香生金粟。玉户玲珑，瑶台皎洁，影落嫦娥屋。夜深云际，一声谁弄横竹。

醉倚六曲雕阑，望中悬白练，两峰垂瀑。净洗尘肠，摛秀句、一唾珠玑千斛。更欲凌空，铿锵环珮，仙驾骖鸾鹄。凤楼人远，独怜不见秦玉。


陆亮辅　字左臣。见《兰皋明词》。

【桃源忆故人】

舟次瓜步怀徐姬石莲

桃花碎影江如靛。隔断相思一半。昨夜曾题纨扇。镜里莲如面。

无边春草江南怨。好梦被谁偷换。柳外老莺啼遍。报道看花晚。


裘律　见《西湖志余》。

【小重山】

湖上春游

山绕平湖镜绕山。堤边千树柳、绿毵毵。杏花娇倚玉阑干。秦楼畔、小鸟语绵蛮。

红粉试轻纨。笙歌吹画舫、漾飞鸾。酒旗撩乱系雕鞍。春色暖、芳草弄晴湾。


方文席　字我劬。见《东白堂词选》。

【河满子】

客归

帘下杨花似雪，枕边香腻如云。为我飘零踪不定，几年独自黄昏。谁信桃花依旧，只留月印重门。

钿剩龙膏不暖，绣残凤履犹存。日暮碧云空自合，漫教燕语殷勤。简得鲛绡红泪，今朝借作招魂。


唐世瀚　字宗之。见《历代诗余》。

【浣溪沙】

初夏

寂寂闲庭雨乍晴。绿阴如幄午风轻。几转柳塘迷断岸，野桥平。

满架蔷薇花欲谢，趁风燕子掠浮萍。慵卧小窗惊唤醒，被流莺。


李伊玉　见《历代诗余》。

【惜分飞】

握扇美人图

花雨缤纷迷小院。莲步踏残香片。粉汗摇纨扇。轻纱微露黄金钏。

夕照山横天一线。水影分光上面。锦带随风缠。钗斜为逐双飞燕。


胡文焕　见《兰皋明词》。

【一剪梅】

秋感

云叶银床落井柯。望断关河。肠断关河。年华冉冉去如梭。秋影婆娑。鬓影婆娑。

越女含情竹上歌。娇敛双蛾。愁敛双蛾。芭蕉冷语咽声多。客里风波。梦里风波。


江广　见《兰皋明词》。

【昭君怨】

柳色

低映垂帘庭院。蝉语不知深浅。断续好风牵。几曾闲。

侵晚翠筠同茜。浑了云山一片。欹影几条妍。夕阳边。


顾众　一作顾同应。见《兰皋明词》。

【浪淘沙】

闺思

生小弄冰弦。未拨先怜。涩莺娇燕语春烟。一点幽情传未得，残月窥帘。

铜雀锁婵娟。惊数流年。小桃窗下背花眠。谁唱西陵肠断句，梦到君边。


喻综　见《历代诗余》。

【南柯子】

浦滕王阁怀古

天高气爽，看平楚、落叶动秋声。南国惊霜征雁，带影下寒城。漠漠轻舟过雨，湿帆飞远、几点微星。更萧条鸦集，陌头衰柳，残照万峰青。

瑟瑟江澄染练，忆从前、何事不凝情。日月销磨今古，不见旧旗旌。青雀黄龙何在，也阶除、惟有树长生。叹去来、月上栏杆，空际水波明。


张仲立　见《兰皋明词》。

【浣溪沙】

题情

浅束深妆最可怜。明眸玉立更娟娟。撩人多在夜灯前。

旖旎海棠初着雨，飘萧江柳乍含烟。倚窗一样受春妍。


倪抚　字曼倩。见《兰皋明词》。

【菩萨蛮】

送春

年年白放春归去。无端又是风和雨。倦态不成妆。春宵恨转长。

一灯红夜午。城上闻更鼓。鱼钥锁双扉。愁他梦里归。


徐尔铉　字核庵。见《兰皋明词》。

【临江仙】

春尽

春光不奈人烦恼，夜来也动归心。轻纱敲雨湿窗明。风多花有恨，林暗蝶无情。

竹杖闲携随径去，斜阳一派松声。茶旗酒阵破愁城。借云邀片月，倩鸟唤新晴。


霍达　字鲁斋。见《兰皋明词》。

【意难忘】

雨夜雨颤风摇。正百花时候，夜截春梢。挑灯惊鼠梦，拭泪掩绞绡。钗钿冷、珮环遥。玉鉴远山消。更可怜、心香烬夜，幼子啼宵。

当年携手游遨。似丁香思结，心展芭蕉。寻花才减绣，话雨暗添膏。思往事、付春潮。赚杀旧魂飘。誓今生、梦长睡短，暮暮朝朝。


吴桢　字永锡。见《历代诗余》。

【西江月】

秋泛

极目烟波渺渺，停舟新秫家家'，橹声咿轧战风鸦。寂寞寒潮西下。

呼我扫愁红友，看残篱畔黄花。人生适意不须他。竹屋蓬窗聊且。


郭辅畿　字咨署。见《兰皋明词》。

【浣溪沙】

春闺

海比相思尚有涯。轻寒蓦地恼情怀。羞看孤影镜慵揩。

戏向海棠花下过，惹他珠露湿罗鞋。摘双梅子戴金钗。


沈士　字宝臣。见《历代诗余》。

【鹊桥仙】

渔父澄潭集网，寒江垂线。雪白鲈鱼成串。西风吹送酒花香，促步向、垆头索换。

竹篙枕月，蓑衣遮面。一曲沧浪天半。乾坤水上最清闲，也自分、烟波占断。


沈钟鹤　字同庵。见《历代诗余》。

【虞美人】

春雨

春光九十谁分取。断送晨昏雨。桃花和泪湿胭脂。检点残红一半、未开时。

长空拟把愁云扫。天梦浑难晓,。柔肠不断却回环，咫尺相思人隔、万重山。


陆释麟　字瞿弥。见《历代诗余》。

【八声甘州】

晓发晓风清，滟滟待潮生，潮落始行舟。正鸡声茅店，孤城断角，欹枕悠悠。偶尔掀篷一笑，起舞也风流。问谁人领取，此景清幽。

极目长空杳霭，但寒烟衰草，江练明楼。羡双双白羽，天水共沉浮。待乘桴、渐穷湖海，莫思量、锦缆与鸣驺。菰蒲里、烟波钓叟，与子为俦-。


梁木公　见《草堂新集》。

【蝶恋花】

春景

野草含烟铺紫陌。海燕来时，芳径多凝碧。影月低枝渐渐侧。惜花微雨轻轻滴。

静掩朱扉春院寂。芍药栏边(一作"开时")，睡起娇无力。宿鸟不须寻比翼。有人独倚闲亭北。


秦公庸　见《草堂新集》。

【卜算子】

忆昔

忆昔约佳期，花月为盟主。共对花前月下时，幽恨从头数。

拜月月无言，问花花不语。月转阑干花卸枝，双泪多于雨。


梁希声　见《草堂新集》。

【浣溪沙】

清明

满径残花衬履行。暖风吹薄罗轻。绿杨拖覆小桥横。

日午绣帘酣睡燕，雨余芳树啭流莺。暮春天气更关情。


吴莫胜　见《草堂新集》。

【浣溪沙】

春闺

午梦谁惊树影摇。玉楼人倦倚红绡。游丝系满杏花梢。

蜂逐窗棂迷去路，燕寻垒草未归巢。风筝线断傍云高。


陈琴溪　见《草堂新集》。

【渔家傲】

荡漾明波晴昼永。淡烟疏柳湖边景。一叶水云深处艇。天未暝。片帆挂破残阳影。

篷背落霞人半醒。溶溶千顷摇金镜。绣被还愁添暮冷。风不定。芦花飞满双吟鬓。


张卿玉　见《诗余醉》。

【青门引】

水曲红波冷。几树小桃摇影。怜春情性未分明，天台人近，一线香风引。

青阳踏破芳魂醒。十二栏杆静。口脂红印鹦鹉，窗前难数春归恨。天随子见《兰皋明词》。

【南乡子】

华亭吊古

风雨满长亭。鹤唳滩头梦未平。故国王孙何处去，伤情。烟月空濛白苎城。

往事恨飘零。江上青山云自横。闻说莼鲈秋更好，凄清。漫忆风流张步兵。


杜陵生　见《兰皋明词》。

【南歌子】

塞上草暖鸳鸯泊，沙寒鸡鹿城。芦管一声声。故乡千里月，梦难成。


无名氏　见《诗余醉》。

【踏莎行】

香罢宵熏，花孤昼赏。粉墙一丈愁千丈。多情春梦苦抛人，寻郎夜夜离罗幌。

好句刊心，佳期束想。才愁春到还愁往。销魂细柳一时垂，断肠芳草连天长。
又

佳约偏乖，韶华难驻。柳丝点点江头树。朝来为甚不钩帘，残花飞满帘前路。

春赏才阑，春归何遽。问春归向何方去。有情燕子不同归，呢喃独伴春愁住。

【临江仙】

昨夜惊眠梅雨大，枕前窗上频敲。天明翻觉梦魂遥。起来看女伴，熏袖半香消。

云锁房栊烟锁竹，卷帘微湿鲛绡。菱花低照映眉梢。玉梳云发润，不喜上兰膏。

【柳梢青】

咏萤

碧焰疏篁。斜飞秋水。轻点莲香。忽影风檐，半明苔壁，又入绳床。

夜深露冷清光。度残月、乱点苍茫。罗幌眠云，松窗幽磬，心地空凉。


道源　字石林，常熟破山寺僧。有《寄巢集》。

【浣溪沙】

寄衍公

故侣湖南不肯归。水洲贪看野凫飞。竹房辜负绿蕉肥。

垆冷博山清话隔，簟开湘水倦眠稀。信音莫待寄秋衣。


今释字澹归，杭州人。

【小重山】

得程民部诗却寄落落

寒云晓不流。是谁能寄语、竹窗幽。远怀如画一天秋。钟徐歇、独自倚层楼。

点点鬓霜稠。十年山水梦、未全收。相期人在别峰头。闲鸥意、烟雨又扁舟。

【八声甘州】

留别阿字无兄叹离情

一往一重来，可似海门潮。已千秋期许，十年建立，两地忧劳。又道如形伴影，彼此不容招。底事扁舟上，回首迢迢。

待向梅关北去，倩宾鸿寄语，云阔天高。想闻声欲下，转眼失鹪鹩。更有时、连床续梦，怕冰霜、折断岁寒梢。晨钟起、添些风雨，相助萧萧。

【满庭芳】

蒲城惜别

金粟堆边，冰蒲水畔，紫骝迢递迎来。月中惊见，光艳似云开。桑落沾唇半醉，将长笛、弄向秦台。天明去，鞭挥岸曲，愁杀渡人催。

徘徊。空叹息，桃花易嫁，凤子难媒。和香雨氤氲，飞作尘埃。坠井银瓶永绝，谁复取、仙液盈杯。应知尔，三春绣阁，幽寂委苍苔。

【浪淘沙】

春草嫩绿似罗裙。寸寸销魂。春心抽尽为王孙。不分东风吹渐老，色映黄昏。

蝴蝶不留痕。飞过烟村。红藏几点落花魂。雨过苔边人不见，湿欲生云。

【一落索】

杜宇催春从汝。莫催人去。人留即是好春留，更一任、风和雨。

怕见游丝飞絮。为伊无主。落花争似泪花红，只滴在、分襟处。

【离亭燕】

渐到鹧鸪多处。愁作一天风雨。芳草可怜千万里，长共夕阳无主。且莫返乡关，已有断魂飞去。

云际片帆难驻。江上一竿谁许。空妒白鸥来复往，笑我飘零倦羽。掩泪似春山，终日濛濛洲渚。

【调笑令】

芳草。芳草。生向江边太早。连天一片春愁。不管王孙泪流。流泪。流泪。点点桃花吹坠。江城梅花引黄花和我满头霜。怕重阳。又重阳。不分早梅，还与斗寒香。老去看花如雾里，被花恼，一枝枝、总断肠。

断肠。断肠。苦参商。夜已长。天已凉。一叶一叶，落不尽、悲似潇湘。那得罗浮，清梦到兰房。明月笑人眠太早。飞去也，影徘徊、尚半床。

【摸鱼儿】

与友人别

放兰舟、溯江西上，渺茫云树何处。天涯相见频相别，同作水边风絮。春欲去。恨故苑、莺花总付烟和雨。离情罢诉。教夜半啼鹃、声声向月，为写此愁苦。

思重会，定在吴阊古渡。吹箫城下应许。英雄失路皆无策，渐使浣纱怜汝。君莫取。鸿鹄在、他时自有凌霄羽。功名粪土。且满酌霜醪，还携渔艇，共醉白苹渚。


张无为　嗣汉四十三代天师，有《岘泉集》，词附。

【风入松】

和虞学士韵

江城淹病酒难酣。疏鬓讶朝簪。暑消已觉秋光遍，红尘远、斜日回骖。蕙帐累留残宿，青霜犹湿春衫。

秦淮潮定碧如蓝。归燕息呢喃。白云帏幔寒偏早，更谁问、雁字鱼缄。早晚棹声归也，黄花白酒村南。

【卷十一】

黄氏一首　叶小纨一首　顾道善一首　刘碧一首　沈宪英一首
谢季兰一首　端淑卿一首　项兰贞一首　陈氏一首　顾文婉三首
商景兰一首　张引元一首　袁彤芳一首　李玉照一首　王朗一首
王凤娴二首　叶纨纨二首　吴山一首　陆卿子二首　叶小鸾七首
庞蕙一首　龙辅一首　沈静专一首　沈素嘉一首　徐媛一首
储氏一首　徐元端二首　张鸿逑一首　申蕙一首　周兰秀一首
瞿寄安一首　张娴倩一首　武氏一首　朱盛藻一首　归淑芬一首
翁孺安一首　沈宜修五首　吴绡一首　李端卿一首　张倩倩一首


黄氏　遂安人，杨慎室。《晚香堂清语》：升庵夫人黄氏寄外诗有「日归日归愁岁暮，其雨其雨怨朝阳」之句，传诵人口。又有《满庭芳》、《巫山一段云》诸词，皆为雅丽。或比之赵松雪管夫人，然管工画竹耳，诗词鄙俚，不及黄远矣。

【巫山一段云】

巫女朝朝艳，杨妃夜夜娇。行云无力困纤腰。媚眼晕春潮。

阿母梳云髻，檀郎整翠翘。起来罗袜步兰苕。一饷又魂销!。


刘碧　字映清，安陆人。

【浪淘沙】

新秋

昨夜雨绵绵。寒涩灯烟。薄衾倦拥不成眠。晓起床头看历日，换了秋天。

桐树小庭偏。碧荫争圆。教他知道也凄然。最是西风消息早，一叶阶前。


端淑卿　当涂人。教谕廷弼女，归芮氏。有《绿窗诗稿》。

【阮郎归】

园林春到清明节。花柳愁攀折。人生何事轻离别。水远山重叠。

杜宇啼，残更月。银皁照明灭。昨宵有梦轻飞蝶。关心犹未说。


顾文婉　自号避秦人。无锡人。

【浣溪沙】

风雨妨春苦不宽。开帘怕见嫩红残。锦屏深护早春寒。

新嫩一身扶不起，愁痕万点镜慵看。空拈斑管写长叹。又晓日凝妆上翠楼。恼人春色遍枝头。湘帘风细荡银钩。

燕子未归寒恻恻，梅花初落恨悠悠。重门深锁一天愁。

【西楼子】

初月

雕阑漫倚凝眸。月如钩。一段晚香薄雾、织成愁。

怀人意，思乡味，几时休。除是梦中暂借、广寒游。


袁彤芳　字履贞，吴县人。自称广寒仙客。

【长相思】

风满楼。月满楼。月白风清动客愁。征鸿声且留。

灯半篝。香半篝。灯烬香沉残梦悠。归舟天尽头。


王凤娴　字瑞卿，江南华亭人。进士张本嘉室。有《贯珠集》。

【浣溪沙】

郊行

曲径新篁野草香。随风闪闪蝶衣忙。柳绵飞堕点衣裳。

人在镜中怜影瘦，燕翻波面舞春长。小桥古渡半斜阳。

【临江仙】

珠帘不卷银蟾透，夜凉独自凭阑。瑶琴欲整指生寒。鹤归松露冷，人静井梧残。

天际一声新度雁，翱翔似觅回滩。浮生几见几多欢。三秋今已半，枫叶醉林丹。


陆卿子　长洲人，尚宝卿师道女，太仓赵宦光室。有《元芝》、《考槃》二集。

【忆秦娥】

感旧砧声咽。梅花梦断纱窗月。纱窗月。半枝疏影，一帘凄切。

心前旧愿难重说。花飞春老流莺绝。流莺绝。今宵试问，几人离别。

【画堂春】

晴空烟袅柳丝微。乱红风定犹飞。杏花零落燕空归。门外鸦啼。

慵病不禁宽带，讳愁无那尖眉。香消斜倚画屏时。此恨谁知。


龙辅　湖广人，有《女红余志》。

【相见欢】

黄鹂啄下红林，曲阑晴。笑取泥金小扇、扑蜻蜓。

牵得住，推不去，是春情。多少柔肠嘱付、护花铃。


徐媛　字小淑，吴县人。范允临室。有《络纬吟》。

【霜天晓】

角采石矶

蛾眉亭双峰斗碧。寒玉横秋壁。两道弯环天际，凝无限、青螺色。

断岸涛声急。似奏临邛瑟。鸾镜绿窗人去，惟留取、春山迹。


张鸿逑　字琴友，慈溪人，姚与祁室。有《清音词》。孙蕙媛云：每有赓咏，意到即成，不烦推敲，声出金石。

【点绛唇】

与冯太君话旧

相见空怜，许多心事难传与。不如归去。又被黄昏雨。

明月多情，还照横塘路。添愁绪。幽闺深处。重忆连床语。


瞿寄安　韩敬室。

【长相思】

寄于夫人

朝含颦。暮含颦。风动疏帘疑是君。相思欲断魂。

试罗裙。褪罗裙。鸳瓦霜飞病又新。天涯两地人。


朱盛藻　字琼蕤，黄州人，楚宗女。

【蝶恋花】

柳影

永日三眠颦较妩。困态初舒，莫遗红妆妒。自有明珠生远浦。舞低恍向楼心觑。

拂地长条谁是主。露下芙蓉，只恐难留住。好趁烟光凝地护。交枝漫锁长门路。


沈宜修　字宛君，吴江人，叶绍袁室。

【浣溪沙】

淡薄轻阴拾翠天。细腰柔似柳飞绵。吹箫闲向画屏前。

诗句半缘芳草断，鸟啼多为杏花残。夜寒红露湿秋千。

【虞美人】

立春

东风已上堤边柳。雪意还依旧。画罗彩胜学裁新。不道闲愁又送、一番春。

年华只是侵云鬓。花信何由问。待看双燕几时来。犹忆杏花长对、月徘徊。

【浣溪沙】

侍女随春，羞作娇憨之态。诸女咏之，余亦戏作。

袖惹飞烟绿鬓轻。翠裙拖出粉云屏。飘残柳絮未知情。

千唤懒回佯看蝶，半含娇雨恰如莺。嗔人无赖恼秦筝。

【如梦令】

萧瑟西风初动。又是一番凉送。灯蕊小窗斜，往事不堪新梦。愁重。愁重。绠短银屏水冻。

【望江南】

暮秋河畔草，一望尽凄迷。金勒不嘶新寂寞，青袍难觅旧葳蕤。野烧又风吹。

蝴蝶去，何处问归期。一架秋千寒月老，满庭癊故园非。空自怨萋萋。


张倩倩　吴江人，沈自徵室。

【蝶恋花】

丙寅寒夜与宛君话君庸作

漠漠轻阴笼竹院。细雨无情，泪湿桃花面。落叶西风吹不断。长沟流尽残红片。

千遍相思才夜半。又听楼前，叫过伤心雁。不恨天涯人去远。三生缘薄吹箫伴。


叶小纨　字蕙绸，吴江人。同邑沈永祯室。

【浣溪沙】

为侍女随春作

髻薄金钗半　轻。佯羞微笑隐湘屏。嫩红染面太多情。

长怨曲阑看门鸭，惯嗔南陌听啼莺。月明帘下理瑶筝。


沈宪英　字惠思，吴江人。

【点绛唇】

忆琼章姊

帘外轻寒，谢娘风絮无人见。桃花如面。肠断春归燕。

人去瑶台，只觉东风贱。湘帘卷。绿杨千线。烟锁深深院。


项兰贞　字孟畹，秀水人。黄卯锡室。有《裁云》、《月露》二草。

【浣溪沙】

淅淅寒风撼玉钩。起来斜日照红楼。帘外一声鹦鹉唤，唤梳头。

花发小春情脉脉，笛吹长夜恨悠悠。多少泪珠弹不断，倩谁收。


商景兰　字媚生，会稽人，祁彪佳室。

【捣练子】

长相思，久离别。为谁憔悴凭谁说。卷帘贪看月明多，斜风恰打银皁灭。


李玉照　会稽人。吴江沈自徵继室。

【渔歌子】

愁思萦怀懒赋诗。黄昏深院月来迟。人静处，漏残时。一片幽情只自知。


叶纨纨　字昭齐，吴江人，叶绍袁女。有《愁言》。

【蝶恋花】

尽日重帘垂不卷。庭院萧条，已是秋光半。一片闲愁难自遣。空怜镜里年华换。

寂寞香残门半掩。脉脉无端，往事思量遍。正是销魂肠欲断。数声新雁南楼晚。

【浣溪沙】

几日轻寒懒上楼。重帘低控小银钩。东风深锁一窗幽。

昼永香消春寂寂，梦残烛跋思悠悠。近来长自只知愁。


叶小鸾　字琼章，吴江人，昆山张立平聘室。有《返生香》。钮玉樵云：小鸾父仲韶风神雅令，工六朝骈体，同沈宜人宛君偕隐汾湖，与子女刻意诗词，以自娱乐。小鸾生十岁，能韵语。秋夜，仲韶命以句云：「桂寒清露湿。」即对曰：「枫冷乱红凋。」是时以为夭折之征。及未婚而殁，见有五彩云捧足而去，知前身为缑岭女仙，今当归月府。适有冥中比丘尼智泐传天台教，起无叶堂，以收女士慧业而早亡者。小鸾从之。泐师审戒，信口答应，如研香制就。夫人字镂雪，吟成幼妇词，凡十余联，皆晚唐名句也。泐师留之堂中，与姊昭齐薰习梵行。所存诗词，皆似不食人间烟火者。

【南歌子】

门掩瑶琴静，窗消画卷　。半庭香雾绕阑干。一带淡烟红树、隔楼看。

云散青天瘦，风来翠袖寒。嫦娥眉又小檀弯。照得满阶花影、只难攀。

【虞美人】

灯深深一点红光小。薄缕微烟袅。锦屏斜背汉宫中。曾照阿娇金屋、泪痕浓。

朦胧穗落轻烟散。顾影浑无伴。香消午夜漫凝思。恰似去年秋夜、雨窗时。

【点绛唇】

新柳垂条，困人天气帘慵卷。瘦宽金钏。珠泪流妆面。

凝伫凭阑，忽睹双飞燕。闲愁倦。黛眉浅淡。谁画青山远。

【浣溪沙】

红袖香浓日上初。几番无力倩风扶。绿窗时掩闷妆梳。

一晌多慵嫌刺绣，近来聊喜学临书。鸟啼春困落花疏。
又

几日东风倚画楼。碧天清霭半空浮。韶光多半杏梢头。

垂柳有情留夕照，飞花无计却春愁。但凭天气困人休。
又

曲曲阑干绕树遮。半庭花影带帘斜。又看暝色入窗纱。

楼外远山横宝髻，天边明月伴菱花。空教芳草怨年华。
又

曲榭莺啼翠影重。红妆春恼淡芳容。疏香满院闭帘栊。

流水画桥愁落日，飞花飘絮怨东风。不禁憔悴一春中。

【谒金门】

情脉脉。帘卷西风争入。漫倚危楼窥远色。晚山留落日。

芳树重重凝碧。影浸澄波欲湿。人向暮烟深处忆。绣裙愁独立。


沈静专　字曼君，宜修妹。归吴氏。有《适适草》。

【蝶恋花】

咏蝶

舞向低檐依嫩绿。翠冷天涯，影断吹愁续。幻就云衣飞态足。粉烟"露枝头浴。

风动犹疑翻紫玉。引得佳人，误入花阴扑。静敛香须还自宿。蜂媒觅伴仍相促。


储氏　秦州人。兴化成某室。

【浣溪沙】

紫燕双双绕画梁。重重朱户锁斜阳。闲来独坐绣鸳鸯。

芳草盈阶侵砌绿，落花满院隔帘香。空庭寂寞日偏长。


申蕙　字兰芳，长洲人。嘉兴沈某室。有《缝云集》。

【长相思】

月满衣。叶满衣。玉漏初停银汉低。砧声到竹扉。

事已非。人已非。满目凄凉何日归。雁沉梦又稀。


张娴倩　字蓼山，庐州人。有《蕉窗逸韵》。

【菩萨蛮】

连城山房

风卷落花愁不歇。枝头燕翦裁桃叶。花气沁帘香。游丝挂绿窗。

蕉青鸾翅影。草碧龙须冷。无语对瑶琴。闲花落胆瓶。


归淑芬　字素英，嘉兴人。许某室。有《云和阁静斋诗余》。

【东坡引】

泛舟访皆令闺友

樱桃红已足。日觑苔痕绿。纶竿钓罢清溪曲。一村桑落熟。一村桑落熟。

闲愁莫展，翠蛾频蹙。强抱清琴对修竹。池边有侣堪联续。山儿画半幅。山儿画半幅。


吴绡　字冰仙，长洲人。常熟许文玉室。有《啸雪庵稿》。

【忆王孙】

寒砧风急捣衣秋。木落声中人倚楼。月午凉阴满地愁。梦悠悠。一夜江南千里舟。


顾道善　字静帘，吴江人。许季通室。

【满江红】

移居严庄有感

禾黍斜阳，村皋外、江霞飞灭。回首去、依稀风景，繁华销歇。沼冷鸳鸯荷碎雨，台荒麋鹿松摇月。忽一声、野寺断钟过，疏篱缺。

清晓怨，帘钩揭。王孙梦，鹃啼竭。问天涯何处，铜仙金阙。猿鹤三秋淹短草，风云万里悲高碣。料明朝、好镜不相瞒，霜侵发。


谢季兰　字湘芷，宁都人。魏禧室。

【阮郎归】

秋夜

数尽更筹梦未成。秋声不忍听。起来且自剔残灯。谁家玉笛声。

风才定，月初升。清光渐渐生。一行花影上窗棂。动人无限情。


陈氏　江南华亭人。有《梅龛吟》。

【谒金门】

春欲暮。帘外落红无数。斜倚曲阑浑不语。笑看双燕舞。

惆怅夜来风雨。吹散满城花絮。一段夕阳留不住。马嘶芳草去。


张引元　字文殊，江南华亭人。杨安世室。

【点绛唇】

答母

细雨初晴，暖风早入芭蕉院。归期日盼。松尽黄金钏。

病起南楼，愁睹梅梁燕。无由见。白云天远。十二阑干遍。


王朗　金坛人，彦泓女。

【浪淘沙】

闺情

疏雨滴青籨。花压重檐。绣帏人倦思厌厌。昨夜春寒眠未足，莫卷湘帘。

罗袖护掺掺。怕拂香奁。兽炉香倩侍儿添。为甚双蛾常锁翠，自也憎嫌。


吴山　字岩子，当涂人。上元卞琳室。有《青山集》。

【鹊桥仙】

戊子广陵七夕有感

思量昨岁，秣陵此夕。正水阁、风清天碧。六朝佳处旧繁华，细草路红灯月白。

今年萍寄，隋宫咫尺。叹异代、烟花寥寂。情同旅夜起归思，愁绝是隔江寒笛。


庞蕙　字小畹，吴江人。吴玉川室。

【点绛唇】

次沈素嘉韵

十载芳邻，自怜一别还如雨。看云愁绪。隔个江天树。

佳句曾题，小楷红笺处。频看取。相思难据。一瞬情千缕。


沈素嘉　吴江人。叶学山室。

【点绛唇】

寄吴夫人小畹

隔过墙头，几番同听黄昏雨。别来情绪。向北看春树。

一院藤花，底是临书处。还分取。绿窗朱户。袅袅茶烟缕。


徐元端　字延香，江都人。范某室。有《绣　集》。

【清平乐】

绣窗无那。自卷帘儿坐。羞睹黄莺枝上卧。抛去青梅数颗。

东风阵阵相摧。胭脂零落苍苔。春色依然归去，为谁留下愁来。

【南乡子】

独坐数归期。花影重重日影低。无计徘徊思好句，迟迟。除却春愁没个题。

闲倚画楼西。芳草青青失旧堤。犹记当时人去处，依依。红杏花边一酒旗。


周兰秀　字弱英，吴江人。平湖孙某室。

【浣溪沙】

雨过池塘万绿生。微风吹满绣帘轻。远山一角夕阳明。

静里荷香来扇底，梦余蕉影倚窗横。关情何处玉箫声。


武氏　三水人，文翔凤室。

【如梦令】

画阁闲吟玉案。寂寂薰风庭院。微闷坐花前，独把阑干倚遍。帘卷。帘卷。秋在桐阴一半。


翁孺安　号静和居士，常熟人。适同邑顾氏。有《浣花居遗稿》。

【浣溪沙】

雁阵才过字一行。碧天沉影散秋光。凉风初沁白罗裳。

堕叶井梧旋静砌，含英篱菊护低墙。声声何处捣衣忙。
李端卿　钱塘人。

【谒金门】

风乍暖。树底莺声欲啭。窗外小梅香数点。枝头春意浅。

尽日画屏独掩。闲却绣床金翦。宝枕初回香梦远。乱愁天不管。

【卷十二】

韩知玥一首　吴朏一首　顾若璞一首　钱氏一首　郭{王+雨/亏}一首
纪映淮一首　黄鸿一首　张红桥一首　范妹一首　钱涓一首
马守贞一首　刘胜一首　杨炎一首　薛素素一首　朱无瑕一首
王毓贞一首　白旃香一首　赵燕二首　马如玉一首　杨宛三首
王微四首　郑妥一首　陈冉一首　花梦月一首　景翩翩一首
张婉一首　朔朝霞一首　王月一首　寇皑如一首　崔嫣然一首
顿文一首　王赛玉一首　尹春一首　呼举一首　沙宛在一首
京师妓一首　苏世让一首　锁懋坚一首　王氏一首　沈静筠一首
元妙洞天少女一首　郑婉娥一首　翠微一首　王秋英一首


韩智　湖州人，金坛于銮室。

【浣溪沙】

柬瞿夫人

玉筯双垂薄袖寒。十离诗就背人看。闲愁赢得许多般。

月转空阶天欲曙，香萦倦枕梦初阑。相思一夜小梅残。


吴朏　号冰蟾子，江南华亭人。曹某室。

【满江红】

雨抹荷池，添艳了、闹红稠绿。更带着、牵鱼藻鉴，浮波凫玉。榴朵辞枝焚碧藓，蝉声送远翻新曲。向幽轩、一枕梦惊回，风敲竹。

丝雨霁，轻凉足。残照短，纤红续。渐云遮津口，烟黏山麓。凉月照人心似水，此身拟向清虚蹴。记广寒、庭畔素衣中，曾相熟。


顾若璞　字知和，钱塘人。王某室"。有《卧月轩集》。

【长相思】

梅子青。豆子青。飞絮飘飘长短亭。风吹罗袖轻。

恨零星。语零星。正是春归不忍听。流莺啼数声。


钱氏　湖州人，都宪唐世济室。

【满庭芳】

古树阴浓，新篁翠浅，乍阴过雨还晴。方塘对岸，留得小红英。消受茶芽蕨笋，皮几净、云母窗明。薰风至，钓丝摇曳，舞处立蜻蜓。

喜灌园君志，辟　吾职，两意相并。把当前，好景直拟蓬瀛。怎便尘劳尽谢，长无事、心境双清。家园好，藕花如锦，波面想盈盈。


郭郭{王+雨/亏}　字□汝，长洲人。顾某室。

【思帝乡】

红烛冷，碧钗留。烛冷钗留人去，恨悠悠。拚得一分憔悴，一分秋。试问眉间心上，几多愁。


纪映淮　上元人。

【小重山】

秋闺萧瑟

幽闺更漏长。庭前丛桂发、暗飘香。月明露白渐生凉。轻风起、时拂郁金裳。

远雁一行行。相看还伫立、怯空房。幽怀几许总难量。兰缸灺、花影欲窥窗。


黄鸿　字鸿耀，钱塘人。有《广寒集》。

【蝶恋花】

着意留春春不许。一阵东风，吹落花无数。记取等闲花落处。重游怕是桃源路。

门外青丝垂日暮。偏惹离肠，不系征帆住。两两画梁新燕语。双飞又入花间去。


张红桥　闽县人，居红桥之西，因自号。红桥后归福清林鸿。《词约》云：红桥雅丽能诗，豪右委禽皆不纳。长乐王　有诗名，亦拒之。及鸿托邻媪投以绝句云：「桂殿焚香酒半醒，露华如水点银屏。含情欲诉心中事，羞见牵牛织女星。」红桥答云：「梨花寂寂斗婵娟，银汉斜临绣户前。自爱焚香消永夜，从来无事诉青天。」遂缔婚焉。相与唱和，诗甚夥。后鸿适金陵，作《大江东去》一阕，留连惜别。又明年，鸿自金陵寄《摸鱼儿》一阕、绝句四首。张自鸿去后，独坐小楼，顾影欲绝。及见鸿诗词，感念成疾，不数月而卒。惜其词传者绝少。

【念奴娇】

凤凰山下，恨声声玉漏，今宵易歇。三叠阳关歌未竟，城上栖乌催别。一缕情丝，两行清泪，渍透千重铁。重来休问，尊前已是愁绝。

还忆浴罢描眉，梦回携手，踏碎花间月。谩道胸前怀荳蔻，今日总成虚设。桃叶津头，莫愁湖畔，远树云烟叠。剪灯帘幕，相思谁与同说。


范妹　字洛仙，如皋人。有《贯月舫集》。

【浣溪沙】

月夜怀延公

庭竹潇潇弄晚风。月光如洗露华浓。瑶阶花影自重重。

非爱良宵清不寐，因怜归燕思无穷。夜深独倚画楼东。


钱涓　字□文，嘉兴人。有《抱云吟》。

【秋波媚】

芙蓉

艳质谁教托蓼洲。寂寞更谁俦。半竿落日，几行征雁，一叶归舟。

那堪风雨频相妒，红粉逐波流。深深绮阁，盈盈罗帐，多少清愁。


马守贞　字月娇，号湘兰，金陵妓。

【蝶恋花】

天香馆寄陈湖山

阵阵东风花作雨。人在高楼，绿水斜阳暮。芳草垂杨新燕羽。湘烟翦破来时路。

肠断萧郎纸上句。深院啼莺，撩乱春情绪。一点幽怀谁共语。红绒绣上罗裙去。


刘胜　见《青楼韵语》。

【苏幕遮】

恨桃花，憎柳絮。何事春来，浪逐东风去。邂逅从君花下语。无那情痴，梦里还凝伫。

楚台风，巫峡雨。暮暮朝朝，无计重相遇。背处偷弹双玉筯。自笑多情，翻为多情误。


杨炎　字玉香，金陵妓。《词苑丛谈》：闽人林景清，过金陵，与院妓杨玉香狎，许终身焉。临别赋《鹧鸪天》一阕云：「八字娇蛾恨不开。阳台今作望夫台。月方好处人相别，潮未平时仆已催。听属付，莫疑猜。蓬壶有路去还来。毵毵一树垂丝柳，休傍他人门户栽。」遂与诀别。后五六年，再访之，则玉香死矣。

【如梦令】

新绿酿成杨柳。帘卷和风微透。独坐抱云和，香篆暗消金兽。回首。回首。花事春光依旧。


薛素素　苏州妓。

【临江仙】

唤起提壶池上饮，春残满地红英。忽闻墙外子规声。不如归去也，终是不分明。

自抱云和弹一曲，曲终还拟湘灵。风前泪眼几时晴。月高星数点，香冷漏三更。


朱无瑕　字泰玉，金陵妓。

【卜算子】

梧叶荐新凉，好梦欺人短。数尽铜壶漏更长，别院砧声远。

疏雨滴芭蕉，肠被西风断。何处寒蛩哀雁中，芦管吟秋怨。


王毓贞　字月妹，扬州妓。

【如梦令】

月影被花摇碎。掩映隔帘红袂。倚醉殢春娇，仿佛满头珠翠。难记。难记。人在画屏秋水。
白旃香　字西来，嘉定妓。

【山花子】

 

桁垂杨拂画桡。碧桃花处泛轻舠。六曲纹窗春水碧，赤阑桥。

绿酒红灯风细细，碧天明月夜迢迢。何事春来频载酒，听吹箫。


赵燕　字彩姬，金陵妓。

【忆王孙】

东风恶劣打残红。帘幙轻阴漾碧空。倚薰笼。梦断香消宝鸭中。

【长相思】

寄张幼子

去悠悠。意悠悠。水远山长无尽头。相思何日休。

见春愁。对春羞。日日春江认去舟。含情空倚楼。


马如玉　字楚屿，金陵妓。

【凤凰台上忆吹箫】

清夜无眠，湘帘不卷，潇潇雨打蕉窗。听秋声几点，滴碎秋肠。望断天涯芳讯，人寂寞、偏觉更长。灯花落，枕屏斜倚，睡鸭销香。

思量。旧欢团扇，只等闲抛却，尘冷兰房。数楼头征雁，影去潇湘。隔院吹来玉笛，声幽咽、渐入伊凉。桐叶响，金风阵阵，寒透罗裳。


杨宛　字宛叔，金陵妓。《古今词话》：宛叔能诗，善草书，与草衣道人王修微为女兄弟，有《金人捧露盘》咏秋海棠云：「记春光，繁华日，万花丛。正李衰、桃谢匆匆。侬家姊妹。妖枝艳蕊笑东风。薄情曾共，春光去、惆怅庭空。到如今，余瘦影，空掩映，夕阳中。珠露点、试沐新红。断肠何处，含芳敛韵绮窗东。好秋谁占，小池畔、休放芙蓉。」

【太平时】

袅袅疏枝带露轻。隔帘棂。丝丝牵缀别离情。最难胜。幽恨只凭羌管诉，调凄清。临风半是断肠声。不堪听。

【浪淘沙】

海棠尽日若含愁。别样娇羞。晚凉香散上帘钩。带露摘来斜插鬓，一段风流。

蛩语玉阶幽。又是深秋。相携闲对小妆楼。不解断肠伊似我，我似伊否。


王微　字修微，扬州妓，自号草衣道人。《竹窗词选》：王修微初为青楼，后为黄冠，词集甚富，皆言情之作，多有俳调。施子野云：修微色艺双绝，尤长于诗词，适从性夙斋闻其名，见《忆秦娥》一章，有「多情月，偷云出照无情别」之句，风流蕴藉，不减李清照。明日，入东佘，见修微于眉公山庄之喜庵，方据案作字，逸韵可掬，相与谈笑者久之。日西别去，此情依依，因用其调。他日相见，拈出作一话头耳。周勒卣云：修微本籍华亭，来往竹西，陈仲醇、施子野极赏其才调。而雅致清高，常谒憨山大师于匡庐，题诗石壁上，为白云卷去。时许给事誉卿为东林名人，负重望，修微依之以老。

【如梦令】

怀谭友夏月到

闲庭如昼。修竹长廊依旧。对影黯无言，欲道别来清瘦。春骤。春骤。风底落红僝僽。

【捣练子】

心缕缕。愁踽踽。红颜可逐春归去。梦中犹殢惜花心，醒来又听催花雨。

【忆秦娥】

多情月。偷云出照无情别。无情别。清辉无奈，暂圆常缺。

伤心好对西湖说。湖光如梦湖流咽。湖流咽。离愁灯畔，乍明还灭。


郑妥　一名如英，字无美，金陵妓。

【浪淘沙】

日午倦梳头。风静帘钩。一窗花影拥香篝。试问别来多少恨，江水悠悠。

新燕语春秋。泪湿罗裯。何时重话水边楼。梦到天涯芳草暮，不见归舟。


陈冉　字月素，金陵妓。

【卖花声】

愁压远山低。此恨谁知。吴绫浅碧湿胭脂。无限秋光憔悴意，残叶疏枝。多病损腰肢。檀袖双垂。纱窗月上影迟迟。漏冷莲花人静也，寒雁来时。


花梦月　字红儿，金陵妓。

【浣溪沙】

梳罢鸣蝉浅画眉。习池香鸭篆烟迟。一窗日影到罘罳。

只说频来桃叶渡，不期犹隔柳花堤。数声风外啭春鹂。


景翩翩　字三妹，建昌妓。

【忆秦娥】

秋萧索。西风一夜吹香阁。吹香阁。挑灯独坐，半垂帘幕。

满阶明月梧桐落。满窗凉露吴衫薄。吴衫薄。菱花闲对，鬓云斜掠。


张婉　字婉仙，松江妓。有《效颦吟》。

【如梦令】

陌上莺啼绿柳。楼上花飞宝甃。晴日晚春天，画箧香消荳蔻。消瘦。消瘦。又是断肠时候。


朔朝霞　字曙光，金陵妓。有《红于词》。

【桂殿秋】

秦淮渡，碧波流。冷月斜明花外楼。仙人掌满金茎露，桂子香寒玉殿秋。


王月　字微波，金陵妓。

【破阵子】

宫粉香消睡鸭，仙衣尘满红绒。寂寞画屏春月白，冷淡花裀夜烛红。谁家玉笛风。


冠皑如　字贞素，金陵妓。有《逊雪堂集》

【辊绣球】

柳外袅晴丝，正晴日、迟迟停午。墙头曾见，去年携手，花前欸语。为伊忘却，绣窗鹦鹉。

不奈韶光如许。对帘箔、几回凝伫。绿酒银灯，甚时欢聚。归来燕子休迟到，画桥飞絮。


崔嫣然　字重文，金陵妓。有《幻影阁集》。

【谒金门】

风萧瑟。远听寒砧声急。应念征鸿无信息。夜凉吹玉笛。

几许红楼岑寂。梦断楚江兰泽。明月梧桐清露滴。暗蛩吟败壁。


顿文　字少文，金陵妓。有《翠拥楼词》。

【点绛唇】

才长芭蕉，碧纱窗外风和雨。声声杜宇。不解留春住。　欲问春光，此日归何处。春无语。乱红流去。两岸杨花絮。


王赛玉　字儒卿，金陵妓。

【点绛唇】

水院妆残，桐阴满地新凉夜。湘帘轻下。墙角疏更打。

渐近黄昏，明月移花榭。愁偏惹。珮环休卸。绣鸭熏香麝。


尹春　字子春。金陵妓。

【醉春风】

池上残荷尽。篱下黄花嫩。重阳还有几多时，近近近。曾记旧年，那人索句，评香斗茗。

望断萧郎信。懒去匀宫粉。虾须帘外晚风生，阵阵阵。双袖生寒，一灯明灭，博山香烬。


呼举　字文如，江夏妓。

【玉楼春】

夜坐

一灯半灭愁无数。河畔清蟾凉印户。闲庭细草乱蛩鸣，似共离人分泣露。

玉楼遥隔湘江浦。黯黯离魂寻得去。秋钟夜半远随风，短梦惊回忘去路。


沙宛在　字嫩儿，金陵妓。

【醉花阴】

翡翠楼头风几阵。断送残红尽。薄暮掩罗帏，睡鸭香寒，冷却沉檀印。

梦回宝枕垂云鬓。愁压蛾弯损。窗外雨声疏，响入芭蕉，又是黄梅信。


京师妓

【瑞鹧鸪】

少年曾侍汉梁王。濯锦江边醉几场。拂石坐来衫袖冷，踏花归去马蹄香。

当初酒盏宁辞满，今日闲愁不易当。暗想胜游还似梦，芙蓉城下水茫茫。


苏世让　朝鲜人。

【忆王孙】

和薛萃轩副使

无端花絮晓随风。送尽春归我又东。雨后岚光翠欲浓。寄征鸿。家在千山万柳中。


锁懋坚　西域人。《词品》：锁懋坚，西域人。善吟咏。成化间，游苕城，朱文理座间索赋其家假山，懋坚赋《沉醉东风》一阕云：「风过处，香生院宇。雨收时，翠湿琴书。移来小朵峰，幻出天然趣。倚阑干、尽日披图。漫说蓬莱本是虚。只此是、神仙洞府。」为一时所称。

【菩萨蛮】

送春

晓钟才到春偏度。一番日永伤迟暮。谁送断肠声。黄鹂知客情。山光青黛湿。仍带伤春泣。绿酒泻杯心。卷帘空抱琴。


王氏　乩仙

见沈宜修《伊人思》。

【秋波媚】

流水东回忆故秋。疏雨滴更愁。雁来楚峡，风凄江渚，瘦损轻柔。

谁怜绝世娇姿在-，斜倚小妆楼。慵窥宝镜，泪悬情眼，怅锁眉头。


沈静筠　乩仙。《林下词选》：吴江女士沈玉霞，名静筠，吕元洲室。殁后降乩，作《鹧鸪天》一阕云云。

【鹧鸪天】

一片春光遍九宵。这回风月也全消。重来绣阁吟残句，不数缑山弄玉箫。

身外事，等闲抛。万层云路碧迢迢。香南雪北何由见，直比人间午梦遥。


玄妙洞天少女　《词统》：玄之《梦游仙》词序云：夏夜倦寝，神游异境，榜曰「玄妙洞天」。见少女独立朗然，歌《谒金门》云云。歌竟，命侍儿传语曰：「与君有缘，今时未至，请辞。」遂翻然而醒。

【谒金门】

闺情真堪惜。锦帐夜长虚掷。挑罢银灯情脉脉。绣花无气力。

女伴声停刀尺。蟋蟀争吟四壁。自起卷帘窥夜色。天青星欲滴。


郑婉娥　女鬼。《词苑丛谈》：吴江沈韶，洪武初，登琵琶亭，月下闻歌声。明日复往，见一丽人曰：「妾伪汉婕妤郑婉娥，死，葬于亭侧。」为沈歌《念奴娇》。曰：「昨夜郎所闻也.。」

【念奴娇】

离离禾黍。叹江山似旧，英雄尘土。石马铜驼荆棘里，阅遍几番寒暑。剑戟灰飞，旌旗鸟散，底处寻楼橹。喑呜叱咤，只今犹说西楚。

憔悴玉帐虞兮，灯前掩泪，双靥流红雨。凤辇羊车行不返，九曲愁肠漫苦。梅瓣凝妆，杨花翻雪，回首成终古。翠螺青黛，绛仙慵画眉妩。


翠微　女鬼。《词苑丛谈》：嘉靖初，清河邱生，泊舟江陵，有一女子，自称两淮运使何公之妾翠微。引生至一亭就枕。临别赋词云云。明日视之，乃其墓也。

【忆秦娥】

杨枝袅。恩情无限天将晓。天将晓。漏穷难唤，教人烦恼。

邮亭一夜风流少。匆匆后会应难保。应难保。最伤情处，残云风扫。


王秋英　女鬼。《词苑丛谈》：福清诸生韩梦云，嘉靖甲子过石湖山，遇一女子，自称楚人王秋英，从父德育宦闽，遇寇石湖山，投崖而死。

【潇湘逢】

故人

慢春光将暮。见嫩柳拖烟，娇花染雾。顷刻间风雨。把堂上深恩，闺中遗事，赞火留饧，都付却、落花飞絮。又何心、挈榼提壶，斗草踏青盈路。

子规啼，蝴蝶舞。遍南北山头，纸灰绿醑。奠一丘黄土。叹海角飘零，湘阴凄楚。无主。泉扃也难得，有情鸡黍。画角声、吹落梅花，又带离愁归去。

【附录一】

　　跋

　　赵尊岳兰泉司寇承金风亭长之后，辑《明词综》十二卷，盖以亭长旧稿，合诸平生所搜辑者，汇而梓之。所辑多出于《兰皋馆词选》及《草堂新集》。兹二书传本极鲜，故世之言明词者，多宗司寇。余往年并得二者，且陆续付锓。于是明词选本渐为治《金荃》者所共赏，不必取资于此。司寇存佚媚古之功，固不可没也。又选中诸家，余得其单行裁篇之本几于什之五六，均登梨枣。假以岁月，或可更致如干种。兹编能为之喤引用供参订，所以益余者实多，因为重雕，并纪岁月。

　　己亥重五日，珍重阁。


【附录二·《明词综》补】

建文皇帝一首　邱浚一首　周恭一首　朱灏一首　张一如一首
俞琬纶一首　黄尊素一首　许肇一首　彭孙贻七首　李因一首
陶安一首　林鸿一首　储懋端一首　顾士林一首　李福谦一首
褚附凤一首　沈宗一首　沈士锐一首　沈家恒一首　张琨一首
李鄂一首　梁云构一首　邱四可一首　黄道周一首　董其昌一首
王达善一首　黄正色一首　马晋一首　包尔庚一首　中翰一首
陈子升二首　沈宣二首　黄润玉一首　洪贯一首　杨范一首
李堂一首　李麟一首　徐之垣一首　陆宝一首　钱肃乐一首
张煌言二首　钱肃图一首　高宇泰一首　李文缵一首　董剑锷一首
董守正一首　金大镛一首　顾悫一首　郑满一首　张□一首
郑溱一首　张嘉一首　冯恺章二首　戴澳一首　范兆芝一首
孟淑卿一首　陈□一首　谢小眉一首


建文皇帝

【满江红】

三过吴江，又添得、一亭清绝。刚占断、水光多处，巧依林樾。漠漠云烟春昼雨，寥寥天地秋宵月。更冰壶、玉鉴暑宜风，寒宜雪。

臞庵右，山岚缺。虹桥左，波涛截。正三高堂畔，旧规今别。何但渔翁垂钓好，谩将柳子新吟揭。信登临、佳兴属彭宣，能挥发。


邱浚　字仲深，琼山人。景泰五年进士。官大学士，谥文庄。有《琼台会稿》。

【菩萨蛮】

销魂别处何寥寂。感情含思愁生极。倦睡困方深。更阑夜正沉。

沉檀烧细炷。香冷帏空处。寒光月影斜。横透碧窗纱。


周恭　汴人。按汴有乐工女刘盼春者，与恭狎，恭父禁勿令通，女扃门谢客。适云间富商某赍赀往，母欲夺其志，不可，加挫辱焉。恭知之痛哭，致书使听母命，缀词云云。女得词，遂投缳死。异日焚其尸，有所佩香囊，鲜洁完好，中即藏此词也。周宪王为之传奇，曰　《香囊记》。见梅禹金《青泥莲花志》。

【长相思】

阻佳期。盼佳期。欲寄鸾笺雁字稀。新词和泪题。

怕分离。又分离。无限相思诉与谁。此情明月知。


朱灏　字宗远，华亭人。按灏在明词中，另出面目，词手之郊、岛也。

【卖花声】

雾递烟邮，初放青螺当户。小池中、鸣蛙两部。花巢风扫，有松涛堪晤。伴伊尼、夕阳闲步。

嫩凉羁叶，柳馆黄鹂常寓。款光阴、全凭酒瓠。一眉新月，在峰尖偷露。恨痴云、又如虫蠹。


张一如　字来初，芜湖人。

【水调歌头】

落月下春苑，啼鸟别花曹。无端凑与离怨，难咽割肠刀。玉貌雪肤何处，只剩无情有恨，隐隐怕逢挑。空态忽沾臆，暗影自栖膏。

华畿邈，巫峡渺，汉津涛。此情终古，直教同是一忉忉。送断韶华一瞬，赚杀芳心一寸，船往不留篙。回忆可堪话，无计放萧骚。


俞琬纶　字君宜，长洲人。万历四十一年进士。官衢州西安县知县。有《自怡集》。

【桂枝香】

古镜

张郎一去，君且代郎看，双蛾解理。赠别踌躇，不忍把君分碎。问容颜、君独知憔悴。受多磨，与君无异。广寒三五，嫦娥愁向，却元自己。

晴空里，似丹青点缀。个中小小，洞天深处。背地沉迷，形影都无据。怜君自为分明累，贮尽了、汉宫人泪。架罢妆残，瞥然收却，远山横翠。（《听秋馆词话》卷八所载文字颇不同）


黄尊素　字真长，余姚人。万历四十四年进士。历官山东道御史，赠太仆寺卿，谥忠端。有集。

【西江月】

疏星一一如洗，朗月明明欲波。高台夜听竹声过。热心被他吹破。

最喜良田满满，还看远岫峨峨。风前一枕漫颜酡。却笑从前总错。


许肇　字　友，宜兴人。诸生。明亡，赴水死。

【蝶恋花】

雨饯云邮春去矣。燕嘴泥香，暗度疏帘里。底事玉楼人未起。泪痕染透鸳鸯被。

约腕金环空自委。花瓣无情，尽日随流水。唤到侍儿何处使。秋千架外寻梅子。


彭孙贻　字仲谋，海盐人。拔贡生。有《茗斋诗余》。按先生事详朱笠亭《明人诗钞》小传。词力主两宋，!致学黄鲁直，高峭近姜石帚。视难弟羡门先生，殆无多让。间尝论明人词好亦似曲，求其辞不伤雅，调不落卑，无雕巧之痕，无叫嚣之习，茗斋而外，盖鲜其俦。今人知羡门延露之词，而不知茗斋之词之工。知茗斋古今体诗之妙，而不知其词之殆过于诗也。

【霜天晓】

　角卖花。用竹山摘花韵睡起煎茶。听低声卖花。留住卖花人问，红杏下、是谁家。

儿家。花肯赊。却怜花瘦些。花瘦关卿何事，且插朵、玉搔斜。

【寻芳草】

和稼轩韵

这里一双泪。却愁湿那厢儿被。被窝中忘却今夜里。上床时不曾睡。

睡也没心情，搅恼杀雪狸窜戏。怎月儿不会人儿意。单照见阑干字。

【东坡引】

晓起

绮窗红日皦。余睡残灯小。水沉宿火烟犹袅。卖花声恁早。

小鬟呼未应，熏炉闲抱。暖玉手、调歌鸟。鹦歌念熟休忘了。春眠不觉晓。春眠不觉晓。

【玉漏迟】

咏促织

向空阶絮语，不知何处，愁人偏切。金井银床，一夜碎啼明月。怪杀天涯荡子，禁得过、凉天时节。声暗咽。暮灯初起，晓钟才歇。

可怜枕上关山，被片晌凄凉，惊回蝴蝶。独院孤衾，此际更和谁说。追忆金笼闲斗，佯输与、一双条脱。空怅别。雕阑桂花如雪。

【帝台春】

春恨。用南唐元宗韵

花影脉脉。春愁黯无力。成阵乱红，不管人愁，无风飞急。冷落秋千上已后，较愁似、去年今日。问多情，燕子刚来，天涯消息。

无消息。归未得。守月直到灯黑。尽夜夜朝朝泪痕多，准不过一江潮汐。人去今春已非旧，春去那人可如昔。便侬做东风，肯花枝怜惜。暗香梅花。用白石韵凄凄夜色，且醉扶红袖，倚楼横笛。唤起玉龙，斜月鳞鳞晓星摘。回首故人天际，欲书寄瑶华无笔。谁共我、枕石山中，霜冷露盈席。

南国。音信寂。纵千里相思，方寸堆积。悲吟当泣。不是思君定谁忆。犹记一枝送影，香梦人、罗浮空碧。奈可翠禽叫转，不归也得。

【花犯】

立夏咏梅子。用清真梅花韵

亚枝低，累累挂绿，秀才卖风味。绀珠匀缀，忆嚼徵含宫，龋齿妍丽。佳人手摘檐牙倚。吞酸私自喜。记前月、红潮初尽，香篝曾共被。心中难抛撇仁儿，春山皱蜇得，和愁憔悴。还可惜，双头打，流莺同坠。难甦醒、日长人困，刚脆滴、樱桃浓睡里。巧一阵、楝花风过，吹芳魂似水。
瑶花咏

雪先春冰散入，暝花明没，檐牙高啄。篱梢庭卉，折几枝，都似梳翎冻鹤。玉人何处，正暖炙、鹅笙小阁。倚兽炉、纤指频温，字涩红牙新学。

珠帘十二重遮，想此处清寒，不上梅萼。金樽翠袖，生俊煞、呵笔彩毫相角。苦吟句就，忆驴背、旧游如昨。较浅斟低唱今宵，如此风情不恶。

【小楼连苑】

食新栗作

秋园白露初肥，家家拾紫登山麓。金风小罅，吴霜乍点，嫩黄才足。未出瑶房，暗惊纤手，颦眉刺触。喜合欢腰细，于中微束，称鸳鸯比肩名目。

作意春尖笑剥，褪中衣、软温涩缩。漫投欢袖，可堪君口，情甜意熟。度脆饴唇，回甘犀齿，秋魁冠玉。耻雕盘荐饰，红笺私裹，寄缄重复。


李因　字是庵，杭州人。光禄卿葛征奇妾。有《竹笑轩集》。按是庵画法陈白阳，工诗及诗余，语短情长，去北宋未远。

【南乡子】

闻雁感怀

嘹呖过南楼。字字横空引起愁。欲作家书何处寄，谁投。目送孤鸿泪暗流。

忆昔共追游。荻岸渔汀系小舟。又是那年时候也，休休。开到黄花知几秋。（以上汪氏振绮堂刊本《莲子居词话》卷三）


陶安　字主敬，太平人。洪武中官参知政事。

【金缕曲】

夜宿省中怀贺

久孚庭树秋声冷。夜迢迢、漏传银箭，月明华省。最惜稽山无贺老，短烛照人清影。依稀梦续还惊醒。风透围屏青琐薄，且披衣、立旁梧桐井。兵卫肃，画廊静。

江湖聚散如萍梗。笑谈间、云霄蹑足，一鞭驰骋。万壑水晶天不夜，人在玉真仙境。说近日、四郊无警。兵后遗黎归故里，渐桑麻，绿映鹅湖岭。须共赏，好风景。


林鸿　字子羽，福清人。永乐间官员外郎。

【摸鱼儿】

记虹桥、少年游冶，无限雨情云绪。金鞍几度归来晚，香靥笑迎朱户。肠断处。是半醉微醒，灯暗宵深语。闲愁几许。恰一似吴蚕，茧缠丝裹，撩乱万千缕。

别离易，淡月乱鸦啼曙。泪痕红袖沾污。深怀遥想何年了，空寄锦囊佳句。春欲去。恨不把长绳，系日留春住。相思最苦。纵说不销魂，衷肠铁石，涕泗也如雨。


储懋端　宜兴人。

【沁园春】

戏策毛颖为学士。效稼轩体

咨汝毛锥，誉擅中书，胡思乞骸。念望崇灵兔，南山感月，名高绣虎，北海惊雷。久效驰驱，积成劳悴，畴昔锋芒逐渐摧。嘉乃绩，俾守中山郡，其往钦哉。

吾将以礼为媒。更别选循良颖也才。令蜀江裁楮，先生静待，淇园截竹，君子蒙灾。合就管城，移封即墨，锡汝龙宾水一杯。兼策汝，试端明学士，速驾前来。


顾士林　字文叔，嘉兴人。

【南乡子】

风雨满汀洲。极目帆樯带急流。酒兴诗怀无冷暖，休休。一任凉飚发素秋。

何事皱眉头。且读离骚赋远游。逆数归期归未得，悠悠。千顷烟波一叶舟。


李福谦　字子虚，嘉兴人。

【百字令】

中秋空庭秋晚，趁花阴把盏，临风独适。醉眼昏沉潦倒甚，今夕又逢佳夕。桂子飘香，银河敛影，秋意平分坼。凄凉往事，不堪回首重忆。

堪笑苍狗白衣，人间幻境，转盼成陈迹。记得去年今夜语，都在心头历历。壮志空存，此身依旧，漂泊江南客。明朝酒醒，又添一段于邑。


褚附凤　字梧冈。

【南乡子】

秋怀

忽地秋催。又见黄花满径开。箕踞科头无个事，三杯。林下清风信快哉。

何必徘徊。收拾天涯宦迹回。艺圃自存经济意，归来。重把门前五柳栽。


沈宗　字以冲，仁和人。崇祯间官行人。

【诉衷情】

近江行有感

露浓霞淡，说是严冬尚早。迷离一望丹枫，无复青青芳草。伴我秋容寂寂，野服疏疏，漫道风光好。

孤帆悄。回首凤城春老。人生如寄，怎得常年少。金尊倒。剑光锈涩，雄心濩落，望中残照。时被浮云绕。


沈宗　字旨庵。

【浪淘沙】

倦绣到如今。睡思沉沉。推琴罢阮怯繁音。香梦不知何处去，帘月偏深。

待把坠欢寻。夜夜孤衾。瑶阶清影倍伤心。忆着喃喃私语际，月也难禁。


沈士锐　字声令。吴江人。

【醉花阴】

老尽芙蓉霜叶吼。顿觉秋容瘦。曳杖试行吟，竹里青帘，高倚疏疏柳。

远眺停云怀故友。泪落杯中酒。惨惨复惨惨，风雨三更，谁念人僝僽。


沈家恒　字汉仪。

【蝶恋花】

贺友新婚

莫道好春无处讨。岭上琼花，开向金闺早。酒醒香浓天未晓。一丸璧月窥窗悄。

初整晨妆眉样巧。笑问檀奴，秀色餐多少。更喜今年春色好。阶前渐绿宜男草。


张琨　常熟人。

【双双燕】

披蓬探隐，到青草溪头，碧阴山曲。竹韵松姿，争媚吟眸诗腹。是处翠峰成簇。更秋雨、新凉如沐。深林宛转鸣禽，幽涧琤琮漱玉。

孤独。简编娱目。有纫珮芳兰，供餐茂菊。藤床闲憩，梦入华胥仙国。又早月明帘轴。恰一枕、清酣睡足。小小花童低报，瓦鼎烹茶刚熟。（按，此首《明词综》卷五已录，作张玮词，文字略异）


李鄂

【摘红英】

潮头白。峰头碧。落梅香暗渔翁笠。西风透。东风骤。待得晴明，莺花时候。

莺声涩。花枝寂。春来已蜡看山屐。山如旧。春如绣。层楼望处，苍寒红瘦。


梁云构

【踏莎行】

烟锁朱楼，霜铺白屋。墙边透出东篱菊。荷池尚见泻残红，芳郊犹喜堆余绿。

天外鸿孤，灯前影独。月明常把金钱卜。蛩吟错认报佳音，芙蓉笑倚屏山曲。


邱四可

【蝶恋花】

题武夷太虚岩

古壑流连寻趣步。淅沥泉飞，寒石留云护。数折曲房罗翠雾。幽怀可是人能悟。

风月江山悬客慕。为惜芳年，聊取柔情付。自昔金兰多陌路。而今管鲍休相误。


黄道周

【满庭芳】

吴江舟中读雪堂新诗寄钱尔斐

大研停书，谁似尔，玄徽高寄。把银河曳练，宝幢涌地。青鸟衔笺来阆苑，朱鱼结珮传仙字。忆长干、小巷驻霜蹄，曾摇辔。

早无意，搴赤帜。慵开眼，翻金匮。但谢安高卧，灌夫直视。且喜榻穿身尚健，从知韦绝心逾细。更钓鳌、海上瞰沧洲，调香饵。


董其昌

【满庭芳】

题画

宿雨初收，晓烟未泮，浮云都逐飞鸿。文君翠黛，一霎变颦容。多少风鬟雾鬓，青螺髻、飘堕空濛。频骋望，征帆灭处，远霭与俱穷。

古今来画手，谁如庄叟，笔底描风。有江南一派，北苑南宫。我亦烟霞骨相，闲点染、　懂难工。但记取、维摩诘语，山色有无中。


王达善　字耐轩，无锡人。洪武中举明经，以荐擢侍读学士。

【忆秦娥】

愁如缕。谁家落日敲秋杵。敲秋杵。淡烟衰柳，故人何处。

别来每恨关山阻。征鸿影落芙蓉渚。芙蓉渚。短蓬孤棹。几声疏雨。


黄正色　字斗南，无锡人。嘉靖中官御史。论附马崔元、中官鲍忠贪黩，反为所诬，戍辽东三十年，始召还。官至太仆寺卿。

【南乡子】

清世愧无能。窃得微阶正不胜。天地包容投远塞，相应。投杼慈亲本爱曾。

静坐读伽楞。百念几同二月冰。朔漠荒寒虽特甚，休憎。古训从来只自惩。


马晋　字孟昭，明初吴县人。

【满庭芳】

雪渍疏髯，霜侵衰鬓，去年犹胜今年。一回老矣，堪叹又堪怜。思昔青春美景，除非是、月下花前。谁知道，金章紫绶，多少事忧煎。

侵晨骑马出，风刚暴横，雨又凄然。想山翁野叟，正尔高眠。更有红尘赤日，也不到、松下林边。如何好，吴淞江上，闲了钓鱼船。


包尔庚　字长明，上海人。崇祯十年进士。

【苏武慢】

秋日旅感

玉分红，金橙剖绿，渐报江南秋老。正磋摇落，况复清砧，空外又闻频捣。佩剑磨残，唾壶击碎，耗却壮心多少。怅年来、病翮褵褷，逊他飞鸟。

念从古、赋擅凌云，笔能摇岳，一例天涯潦倒。质衣酒肆，贷粟监河，不及侏儒长饱。潘鬓将凋，沈腰增瘦，留得一囊玄草。胜寒灯如豆，蛩吟四壁，伴人幽悄。


中翰　少孤贫，力学，尝与同社友饮妓家，虽衣冠了了，而长身玉立。有琬娘者，心异焉。一夕方夜读，闻剥啄声，启户，则一婢捧琬至，惊问之，云从姊妹家来。琬见四璧萧条，一灯荧荧，然残编罗列。叹曰：「贫至此何能读。」遂去。及明，地上遗金钏一，中衔珍珠。知琬所遗，趋还之。则言昨未遗物。固与，不纳。自是恒遣婢来，辄有所赠。中翰不忍却，而终以为耻。遂游山左，为人权记室。岁余，忽有故人自江南来访，裙屐鲜华，翩翩美少年也。既见，不相识。强邀至寓，掩扉脱履笑曰：「别来无恙耶。」谛视，乃琬娘，大惊。琬曰：「此来特从君，许我则生，不许则死。」中翰沉吟久之，曰：「然则何以为家。」琬曰：「是不难，出资赁屋，相与俱居。」主人闻其异，戏赠以诗云：「玉因待价犹名琬，食岂无鱼却姓包。」中翰旋登崇祯十年进士，任京秩，遂与琬娘谐伉俪，盟白首焉。玩词意，当是未遇时作。


陈子升　字乔生，南海人。永历时以诸生授兵科给事中。有《中洲草堂诗》，附词二十余阕。

【江南好】

炎夏过，夜坐迥凄清。千个竹风摇草阁，一规桂魄浸桃笙。多少玉关情。

【南柯子】

羽曲清三叠，癎弦碎六幺。绿珠绛树总魂销。何必凤凰台上忆吹箫。

鬓影腾蝉翼，钗光颤翠翘。歌残眉语暗相撩。莫负可怜人度可怜宵。


沈宣　字明德，仁和人。诸生。

【蝶恋花】

除夕

锣鼓儿童声聒耳。傍早关门，挂起新帘子。爆仗满街惊耗鬼。松柴烧在乌盆里。

写就神荼并郁垒。细马送神，多著同兴纸。分岁酒阑扶醉起。阖门一夜齐欢喜。

又

元旦

接得灶神天未晓。爆仗声喧，催要开门早。新画钟馗先挂了。大红春帖销金好。

苍术堆炉香气绕。黄纸神牌，上写天尊号。烧过纸灰都不扫。日斜人醉和衣倒。

（以上同治八年刊本《听秋声馆词话》卷八）


黄润玉　字孟清，鄞县人。永乐中举人。湖广巡抚。

【风入松】

次虞邵庵韵别友

先生和气似春酣。一见盍明簪。太平无讼霜台静，榕阴里、时与联骖。瓜代早装行李，兰熏重整朝衫。

雨余山色净于蓝。秋燕更喃喃。凄凉风月阳关道，和离思、摹入诗缄。一曲骊歌人去，月明千里闽南。


洪贯　字稼轩，鄞县人。成化中举人。政和知县。

【满江红】

贺江阴王尹筑城御寇

海宇清宁，甚蓦地、飞传羽檄。回首处、萑苻啸聚，烽烟南北。百雉先几雄版筑，一方从此安磐石。渺长江、天堑绕城流，谁之力。

守则固，疆圻画。战必胜，车徒饬。看狐鼠穴扫，了无遗迹。日月未容尘雾翳，东南用壮河山色。信王公、设险在承平，千秋绩。


杨范　字九畴，鄞县人。封赠侍郎。

【鹧鸪天】

东海东头看月升。秋风一叶井梧零。闲云飞尽天如洗，今夜星河分外明。

舒倦体，坐残更。微闻促织砌间鸣。萧萧凉气侵人骨，为爱吟诗睡未成。


李堂　字时升，鄞县人。成化中进士。工部侍郎。

【汉宫春】

题美人画轴

月减梅妆，又春深燕雏，双飞帘幕。惊啼梦醒，懒动秋千彩索。危楼欲上，奈腰围、瘦来非昨。凝伫久，广寒宫殿，微闻数声瑶鹤。

伊人惯寻欢乐。正骄驰玉勒，笑搴珠箔。谁怜眉翠远岫，遥岑映着。苍苔绿润，雨初晴、闲阶步却。添新恨、蹊成桃李，敛黛对人依约。


李麟　字心斋，鄞县人。弘治中进士。贵州左布政使。

【金缕曲】

登滕王阁

风送漳江渚。漫登临、东流一瞬，渺然终古。物换星移凡几度。漠漠愁云欲雨。听欸乃、渔舟南浦。芳草王孙何处也，只西山、帘卷还如故。思往事，遽如许。

王郎作赋真翘楚。便扫空、豪华百辈，腐儒章句。看取荒凉容膝地，畴昔曾酣歌舞。且采采、苹香延伫。世路驱人明日又，爱今来、水阁清无暑。对斜照，淡忘侣。


张邦奇　字常甫，鄞县人。弘治中进士。兵部尚书。

【水龙吟】

咏莲

芙蓉开遍芳塘，薰风倍觉湖天好。爱花心性，北窗簟滑，起来偏早。王母瑶池，麻姑琼海，更谁窈窕。枉惹他游女，暗增羞妒，频低首，临波照，

一段氤氲芳气，画阑前、紫云萦抱。忽思泰华峰头，玉井搴来寒峭。欲去无因，步虚声里，梦云空绕。看层霄、鹤起凌风，何日尽收烦恼。


徐之垣　字心苇，鄞县人。天启中进士。太仆寺少卿。

【江城子】

梨花着雨晚来晴。月胧明。泪纵横。绣阁香浓，深锁凤箫声。未必人知春意思，还独自，绕花行。

酒兵昨夜压愁城。笑狂生。枉心惊。浇尽胸中，块磊未曾平。却与评量珠玉价，拚醉里，锦囊倾。


陆宝　字青霞，鄞县人。中书。

【调笑令】

竹坞。竹坞。坐荫空阶无数。有时弄影斜阳。个字淋漓短墙。墙短。墙短。分得秋声一半。


钱肃乐　字希声，鄞县人。崇祯中进士。鲁王时大学士。

【满江红】

次王昭仪驿壁韵

长信宫中，留不住、一枝春色。何处觅、风台月榭，玉楼金阙。树底莺声和梦断，帘前燕翅迎风侧。恨红酣、绿醉也年年，今偏歇。

红蜡尽，青蛾灭。隋堤柳，无人识。看胭脂泪落，玉壶凝血。青冢不生边地草，绿珠拚碎高楼月。愿千秋、留取驿中词，应无缺。


张煌言　字苍水，鄞县人。崇祯中举人。鲁王时兵部侍郎。

【长相思】

中夜闻筝

品瑶笙。按银筝。换羽移宫无限情。秋天不肯明。

几更更。几星星。半是商声与徵声。羁人和梦听。

【柳梢青】

锦样江山。何人坏了，雨锁烟环。故苑莺雏，旧家燕子，一例阑珊。

此身原付与天顽。休更问秦关汉关。白发镜中，青萍匣里，和泪相看。


钱肃图　字退山，鄞县人。鲁王时御史。

【题圣月兄归来图

断水残云，留不住、并州羁客。且收拾、新亭孤泪，江滨吟魄。下榻漫淹徐孺子，归来好赋陶彭泽。把柴门、遥向夕岚开，餐山色。

水绕屋，渔灯白。云满袖，诗筒碧。更斗茶僧舍，寻　村北。半卷阴符摩醉眼，一编心史图秋壁。有袁安高卧在东邻，堪投迹。


高宇泰　字虞尊，鄞县人。鲁王时员外郎。

【金缕曲】

用陈同甫韵

志感世事何堪说。叹而今、龙蛇浩劫，粘胶缠葛。试问百年能有几，渐看满头堆雪。早销尽、冲冠旧发。撒手急归茅屋底，且商量、好度闲风月。吾与也，点之瑟。

从兹显晦行藏别。问余生、山樵野牧，尚堪作合。卖卜补锅无不可。剩有凌兢瘦骨。望前路危冈高绝。一片雄心谁识取，倩笛声、吹彻仙家铁。应不免，石为裂。


李文缵　字昭武，鄞县人。鲁王时员外郎。

【满江红】

和岳忠武韵

狩泣苍麟，叹盲左、书传未歇。空痛绝，王师帝佐，忠魂惨烈。白草黄沙鸣塞雁，青霜紫电看秦月。望湖滨、顿首鬣封祠，同仇切。

国已破，耻谁雪。乱未已，恨难灭。幸孙曾尚在，蒸尝无缺。灵武旋颁哀痛诏，干将犹带模糊血。卷纶竿、闲钓小桥西，心依阙。


董剑锷　字晓山，鄞县人。诸生。

【踏莎行】

过金山寺

一拳浮玉，中流砥柱。茫茫烟水迷云树。年来两过未曾登，那知张祜题诗处。

南北横分，古今几度。拏舟三老随歌渡。歌声幸莫感伤人，江流一任人来去。


董守正　字淡子，鄞县人。游击。

【如梦令】

红梅

春意浓如醇酒。缀上玉颜酡首。曳杖隔篱看，半吐峭寒香纽。知否。知否。却似倚阑红袖。


金大镛　字硕人，鄞县人。

【诉衷情】

西窗枯坐梦难成。樵悴对孤檠。今夕不知何夕，枕上有秋声。

风淡淡，露盈盈。最无情。楼头短笛，江上寒潮，花外残更。


顾悫　字存诚。慈溪人。永乐中正字。

【西江月】

南丹戍所

玉垒黄尘黯黯，香闺清梦恹恹。何时重结画眉缘。应比秋山翠减。

回首西风落日，断肠衰草寒烟。塞鸿飞不到南天。消息都无半点。


郑满　字勉斋，慈溪人。弘治中举人。知濮州。

【满江红】

送友致仕

归去来兮，有几个，生年满百。好寻取、陶家荒径，贺家故宅。一抹斜阳铺水靓，千重晚岫排云碧。料乡园、翠竹与黄花，还如昔。

心早叹，为形役。更暮景，休虚掷。看候门稚子，欢歌笑拍。荣辱只今都不管，烟波且作逍遥客。更到时、戏采旧庭前，娱朝夕。


张□　字子威，慈溪人。

【百字令】

题赵仲穆越山图

浙江东岸，是越王勾践，旧时封国。尝胆卧薪成底事，惟有荒台凝碧。万壑争流，千岩竞秀，宛宛无今昔。兔葵燕麦，中间多少遗迹。

遥想东晋风流，兰亭停禊，空自留残墨。何用登临伤往事，堪叹鬓须垂白。且觅扁舟，贺家湖上，载酒寻春色。季真归后，四明还有狂客。


郑溱　字兰皋，慈溪人。鲁王时按察副使。

【蝶恋花】

夏雨

过了黄梅寒尚重。出水新荷，不耐擎珠弄。几许愁怀难遣送。闭门回首都成梦。

雨后还将蘘薜种。着破春衫，暂把衣空。一卷残编何所用。江干多少风波涌。


张嘉　字石渠，慈溪人。

【踏莎行】

绿锁朱阑，红翻碧沚。韶光蓦地清明矣。愁多好梦已难寻，那堪又被莺呼起。

妆懒临鸾，期愆乘鲤。当年盟誓都虚耳。有情燕子解怜香，衔将落瓣营新垒。


冯恺章　字竹相，慈溪人。

【浪淘沙】

新月透窗纱。篆缕烟斜。谁家闲弄玉琵琶。却向夜深人静后，自剔灯花。

谯鼓听频挝。惊噪栖鸦。孤衾寂寞负年华。暗里销魂缘底事，梦断天涯。

【鹧鸪天】

小阁沉沉闭麝烟。楝花风过画帘前。弄晴弱柳垂金缕，贴水新荷撒翠钱。

闲伫久，只耽眠。愁怀懒托十三弦。困人天气无聊景，风送残红落枕边。


戴澳　字有斐，奉化人。万历中进士。顺天府丞。

【山花子】

楼瞰

寒塘古木横。幽禽时对小窗鸣。柳外何人停短棹，理渔罾。

旧雨不来门昼掩，疏篱新剪竹枝平。茶鼎白沙泉正熟，听松声。


范兆芝　字香谷，定海人。

【向湖边】

芳草洲前，波皴细縠，冷浸贺家遗宅。一曲清流，是狂奴曾乞。任当年鼓震渔阳，铃霖蜀道，不改湖光澄碧。水底眠来，缅高风未息。

我亦生平，雅抱烟霞癖。又千条柳线，漾三分春色。鸭绿粼粼，更新添几尺。荡兰桡，欲与浮鸥敌。恰船似天上坐，来将汰击。渺渺予怀，喜青山犹昔。


孟淑卿　长洲人，孟澄女。

【减字木兰花】

月明如昼。料峭黄花寒越瘦。小立阑干。满砌花阴翠袖单。

当年刘阮。重访天台人已远。怪道而今。眼底心头剩月明。


陈□　字无垢，宜兴人。

【满庭芳】

湛碧池塘，空青庭院，清霜又已深秋。绕篱香韵，黄菊伴人幽。怪是重阳佳节，凭阑处、吹帽风稠。思前古，渊明此际，淡漠几曾愁。

江山无限感，悲深语咽，志壮身柔。剩图书经卷，夙业堪修。忆昔云鬟藕覆，菱镜里、未展眉头。时易暮，数声哀雁，叶落满沙洲。


谢小眉

【清平乐】

良辰初到。春色随时闹。妆点蛾眉因甚早。人在咸阳古道。

当年泣别长亭。今朝嘶马萦情。寂寞黄昏时候，琐窗夜夜风生。

（以上《听秋声馆词话》卷九。按以下原有王琼奴《满庭芳》、马琼琼《减字木兰花》二阕，乃小说家依托。兹不录）
