《全金元词》佚名

【安熙：词作5首】

　　○酹江月

　　登古容城有感，城阴则静修刘先生故居

　　天山巨网，尽牢笼、多少中原人物。赵际燕陲空老却，千仞岩岩苍壁。古柏萧森，高松偃蹇，不管飞冰雪。慕膻群蚁，问君谁是豪杰。重念禹迹茫茫，免狐荆棘，感慨悲歌发。累世兴亡何足道，等是轰蚊飞灭。湖海襟怀，风云壮志，莫遣生华发。中天佳气，会须重见明月。

　　○酹江月

　　前日归途，偶记和仲欲把锄犁门人愿助之语，甚恨不获请其详，而亦独喜其先得我心之所同也。中夕不寐，卒尔成章，写寄和仲，可为后日（原无后日二字，据丁藏旧钞本补）相见一笑。大德乙巳上元日神峰野客书

　　世途艰阻，正堪悲、万里清秋摇落。况复乾坤还闭物，奚啻切床肤剥。消长盈虚，循环反覆，夜半惊孤鹤。东君着意，惠风先到岩壑。悦亲原有清欢，簟瓢食饮，不害贫家乐。多病留侯空自苦，惭愧长身诸葛。先手躬耕，卧龙冈上，准备丰年获。豚蹄社鼓，几时同醉寥廓。

　　○太常引

　　和王治书仲安

　　求田问舍欲婆娑。算无地，不风波。胸次尽嵯峨。世间事、都能几多。登山临水，望花随柳，独此未消磨。便拟借行窝。正齐月、光风气和。

　　○石州慢

　　寄题龙首峰

　　龙蟠虎踞，朝楚暮秦，世路艰蹇。夕阳淡淡余晖，阊阖九重天远。千秋万古，先天消长图深，何人解识兴亡本。夜鹤渺翩翩，尽平林鸦满。萧散。不须黄鹤遗书，不用洪崖相挽。苍狗浮云，平日惯开青眼。拟将书剑，西山采蕨食薇，自应不属春风管。只恐汝山灵，怪先生来晚。

　　○鹊桥仙

　　徘徊尊俎。徜徉笑语。俯仰乾坤今古。世间豪杰数元龙，想未识、圣门风度。也非学圃。也非怀土。静看落花风雨。安排便买钓鱼蓑，□底是、沧浪深处。

　　强村丛书用善本书室藏钞默庵文集本，兹据另一旧钞本校补。


【白贲：词作1首】

　　○鹦鹉曲

　　侬家鹦鹉洲边住。是个不识字渔父。浪花中一叶扁舟。睡煞江南烟雨。觉来时满眼青山，抖擞绿蓑归去。算从前错怨天公，甚也有安排我处。

　　阳春白雪后集卷一（案鹦鹉曲原名黑漆弩，王恽、卢挚、姚燧、刘敏中等人所作，皆名黑漆弩。白贲所作起句有侬家鹦鹉洲边住语，因名鹦鹉曲。冯子振和白词亦名鹦鹉曲，实即黑漆弩调。北宋田为不伐曾作黑漆弩，可能原为民间词，流传至元，音律有变。）


【白华：词作1首】

　　○满庭芳

　　示刘子新

　　光禄池台，将军楼阁，十年一梦中间。短衣匹马，重见镇州山。内翰当年醉墨，纱笼在、高阁依然。今何夕，灯前儿女，飘荡喜生还。衣冠初北渡，几人能得，对酒常闲。算唯君日日，陶写余欢。得陇且休望蜀，南山卧、白额黄班。茅檐底，男儿未老，勋业后来看。

　　永乐大典卷一万三千三百四十四示字韵引元寓斋



【白朴：词作103首】

　　○春从天上来

　　至元四年，恭遇圣节，真定总府请作寿词。

　　枢电光旋。应九五飞龙，大造登乾。万国冠带，一气陶甄，天眷自古雄燕。喜光临弥月，香浮动、太液秋莲。凤楼前。看金盘承露，玉鼎霏烟。梨园。太平妙选，赞虎拜兕觞，鹭序鵷班。九奏虞韶，三呼嵩岳，何用海上求仙。但岩廓高拱，瓜瓞衍、皇祚绵绵。万斯年。快康衢击壤，同戴尧天。

　　○夺锦标

　　夺锦标曲，不知始自何时，世所传者，惟僧仲殊一篇而已。予每浩歌，寻绎音节，因欲效颦，恨未得佳趣耳。庚辰卜居建康，暇日访古，采陈后主张贵妃事，以成素志。按后主既脱景阳井之厄，隋元帅府长史高熲竟就戮丽华于青溪，后人哀之，其地立小祠，祠中塑二女郎，次则孔贵妃也。今遗搆荒凉，庙貌亦不存矣。感叹之余，作乐府青溪怨。

　　霜水明秋，霞天送晚，画出江南江北。满目山围故国，三阁余香，六朝陈迹。有庭花遗谱，口哀音、令人嗟惜。想当时、天子无愁，自古佳人难得。惆怅龙沉宫井，石上啼痕，犹点胭脂红湿。去去天荒地老，流水无情，落花狼籍。恨青溪留在，渺重城、烟波空碧。对西风、谁兴招魂，梦里行云消息。

　　○夺锦标

　　得友人王仲常李文蔚书（案丁钞本天籁集题下注云，仲常名思廉，仕元至翰林学士承旨）

　　孤影长嗟，凭高眺远，落日新亭西北。幸有山河在眼，风景留人，楚囚何泣。尽纷争蜗角，算都输、林泉闲适。淡悠悠、流水行云，任我平生踪迹。谁念江州司马，沦落天涯，青衫未免沾湿。梦里封龙旧隐，经卷琴囊，酒樽诗笔。对中天凉月，且高歌、徘徊今夕。陇头人、应也相思，万里梅花消息。

　　○水调歌头

　　咏月

　　银蟾吸清露，白兔捣玄霜。青天万古明月，中有物苍苍。想是临风丹桂，费尽斫云玉斧，秋蕊自芬芳。印透一轮影，吹下九天香。怪霜娥，才二八，减容光。蛾眉几画新样，晚镜为谁妆。见说开元天子，曾到清虚仙府，一曲听霓裳。何事便归去，空断舞鸾肠。

　　○水调歌头

　　用前韵

　　明月复明月，天宇净新霜。霜中养就白兔，未觉玉容苍。照影来今往古，圆缺阴晴几度，丹桂俨然芳。遐想广寒露，谁得一枝香。恍瑶台，飞宝镜，散重光。嫦娥久饵灵药，点出淡云妆。闲兴风姨相聚，不似天孙独苦，终日织仙裳。脉脉望河鼓，萦损几柔肠。

　　○水调歌头

　　初至金陵，诸公会饮，因用北州集咸阳怀古韵

　　苍烟拥乔木，粉雉倚寒空。行人日暮回首，指点旧离宫。好在龙蟠虎踞，试问石城锺阜，形势为谁雄。慷慨一尊酒，南北几衰翁。赋朝云，歌夜月，醉春风。新亭何苦流涕，兴废古今同。朱雀桥边野草，白鹭洲边江水，遗恨几时终。唤起六朝梦，山色有无中。

　　○水调歌头

　　诸公见赓前韵，复日和数章，戏呈施雪谷景悦。

　　楼船万艘下，锺阜一龙空。胭脂石井犹在，移出景阳宫。花草吴时幽径，禾黍陈家古殿，无复戍楼雄。更道子山赋，愁杀白头翁。记当年，南北恨，马牛风。降幡一片飞出，难与向来同。壁月琼枝新恨，结绮临春好梦，毕竟有时终。莫唱后庭曲，声在泪痕中。

　　○水调歌头

　　感南唐故宫，就櫽括后主词。

　　南郊旧坛在，北渡昔人空。残阳淡淡无语，零落故王宫。前日雕兰玉砌，今日遣台老树，尚想霸图雄。谁谓埋金地，都属卖柴翁。慨悲歌，怀故国，又东风。不堪往事多少，回首梦魂同。莫上小楼上，愁满月明中。

　　○水调歌头

　　朝花几回谢，春草几回空。人生何苦奔竞，勘破大槐宫。不入麒麟画里，却喜鲈鱼江上，一宅了杨雄。且饮建业水，莫羡富家翁。玩青山，歌赤壁，想高风。两翁今在何许，唤起一樽同。系住天边白日，抱得山间明月，我亦遂长终。何必翳鸾凤，游戏太虚中。

　　○水调歌头

　　咸阳怀古，复用前韵。

　　鞭石下沧海，海内渐成空。君王日夜为乐，高枕望夷宫。方叹东门逐兔，又慨中原失鹿，草昧起英雄。不待素灵哭，已识斩蛇翁。笑重瞳，徒叱咤，凛生风。阿房三月焦土，有罪与秦同。秦固亡人六国，楚复绝秦三世，万世果谁终。我欲问天道，政在不言中。

　　○水调歌头

　　拟游茅山，赠心远提点。

　　三峰足云气，万壑散秋声。茅君曾此成道，山兴地俱灵。遥望苍松紫桧，疑是烟幢雾盖，冉冉下青冥。鸾鹤故山梦，香火几时情。洞天开，丹灶冷，有遗经。华阳自古招隐，飞炼得长生。惭愧山中宰相，便许纶巾鹤氅，相对听吹笙。何处沧浪水，吾亦濯尘缨。

　　○水调歌头

　　冬至，同行台王子勉中丞，韩君美待御，霍清夫治书，登周处读书台，过古鹿苑寺。

　　疏云黯雾树，秋潦净寒潭。徘徊子隐台下，不见旧书龛。鹿苑空余萧寺，蟒穴谁传郗氏，聊此问瞿昙。千古得欺罔，一笑莫穷探。俯秦淮，山倒影，浴层岚。六朝城郭如故，江北到江南。三十六陂春水，二十四桥明月，好景入清谈。未醉更呼酒，欲去且停骖。

　　○水调歌头

　　丙戌夏四月八日，夜梦有人以三元秘秋水五言谓予，请三元之义，曰，上中下也。恍惚玩味，可作水调歌头首句，恨秘字之义未详。后从相国史公欢游如平生，俾赋乐章，因道此句，但不知秘字何意。公曰，秘即封也，甫一韵而寤，后三日成之，以识其异。

　　三元秘秋水，□□□□□。天人点破消息，梦里悟南华。河伯徒□□□，□□□归毫末，一笑井中蛙。试问漆园老，谁是大方家。□黄锺，推甲子，定无差。悠悠天理人事，风外万飞沙。且弄空山明月，自荐寒泉秋菊，睡起漱朝霞。更欲辨齐物，银海眩生花。

　　○水调歌头

　　予既赋前篇，一日举似京口郭义山，义山曰，此词固佳，但详梦中所得之句，元者应谓水府，今止咏甲子及秋水篇事，恐未尽也，因请再赋。

　　三元秘秋水，秋水一何多。江流滚滚无尽，淮汉人包罗。遥想灵官神府，坐阅潮头风怒，万里瞰沧波。浩荡没鸥鹭，喷薄出蛟鼍。马当山，牛渚渡，几人过。金鳌下瞰京口，舟楫避盘涡。始信林生祷雨，一濯黄泥尽许，无柰旱苗河。我欲洗兵马，谁解挽天河。

　　○水调歌头

　　予儿时在遗山家，阿姊尝教诵先叔放言古今忽白首，感念之余，赋此词云。

　　韩非死孤愤，虞叟坐穷愁。怀沙千古遗恨，郊岛两诗囚。堪笑并蛙裈虱，不道人生能几，肝肺自相仇。政有一朝乐，不抵百年忧。叹悠悠，江上水，自东流。红颜不暇一惜，白发忽盈头。我欲拂衣远行，直上崧山绝顶，把酒劝浮丘。藉此两黄鹄，浩荡看齐州。

　　○水调歌头

　　北风下庭绿，客鬓入霜华。回首北望乡国，双泪落清笳。天地悠悠逆旅，岁月匆匆过客，吾也岂瓠瓜。四海有知己，何地不为家。五溪鱼，千里菜，九江茶。从他造物留住，办作老生涯。不愿酒中有圣，但愿心头无事，高枕卧烟霞。晚节忆吹帽，篱菊渐开花。

　　○水调歌头

　　至元戊寅为江西吕道山参政寿

　　香风万家晓，和气九江春。朝回冠盖得意，玉季和金昆。屈指登高旧节，侧耳称觞新语，采菊旧芳樽。南土爱王粲，东阁寿平津。节龙香，符虎重，印龟新。弓刀千骑如水，曾为下南闽。墙外阴阴桃李，庭下辉辉兰玉，一笑指庄椿。更看济时了，高卧道山云。

　　○水调歌头

　　十月海棠

　　金盘荐华屋，银烛照红妆。欢游曾得多少，风雨送春忙。只道神仙渐远，争信情缘未断，自有返魂香。万木尽摇落，浓艳又芬芳。忆真妃，春睡足，按霓裳。马嵬西下回首，野日淡无光。不避山茶小雪，似爱江梅新月，疏影伴昏黄。谁唤□□起，呵手染胭霜。

　　案丁钞本天籁集注云，＊与胭同，是中州集王予可词自注，谓脂粉也。

　　○水调歌头

　　夜醉西楼为楚英作

　　双眸翦秋水，十指露春葱。仙姿不受尘污，缥缈玉芙蓉。舞遍柘枝遗谱，歌尽桃花团扇，无语到东风。此意复谁解，我辈正情锺。喜相从，诗卷里，酒杯中。缠头安用百万，自有海犀通。日日东山高兴，夜夜西楼好梦，斜月小帘栊。何物写幽思，醉墨锦笺红。

　　○水龙吟

　　丙午秋，到维扬，途中值雨，甚快然

　　短亭休唱阳关，柳丝惹尽行人怨。鸳鸯只影，荷枯苇淡，沙寒水浅。红绶双衔，玉簪中断，苦难留恋。更黄花细雨，征鞍催上，青衫泪、一时溅。回首孤城不见，黯秋空、去鸿一线。情缘未了，谁教重赋，春风人面。斗草闲庭，采香幽徑，旧曾行遍。谩今宵酒醒，无言有恨，恨天涯远。

　　○水龙吟

　　么前三字用仄者，见田不伐呕呕集，水龙吟二首皆如此。田妙于音，盖仄无疑，或用平字，恐不堪协。云和署乐工宋奴伯妇王氏，以洞箫合曲，宛然有承平之意，乞词于予，故作以赠。会好事者为王氏写真，末章及之。

　　采云萧史台空，洞天谁是骖鸾伴。伤心记得，开元游幸，连昌别馆。力士传呼，念奴供唱，阿郎吹管。怅无情一枕，繁华梦觉，流年又、暗中换。邂逅京都儿女，欢游遍、画楼东畔。樽前一曲，余音袅袅，骊珠相贯。日落邯郸，月明燕市，尽堪肠断。倩丹青细染，风流图画，写崔徽半。

　　○水龙吟

　　送史总帅镇西川，时方混一。

　　壮怀千载风云，玉龙无计三冬卧。天教唤起，峥嵘才器，人称王佐。豹略深藏，虎符荣佩，君恩重荷。看旌旗动色，军容一变，鹏翼展、先声播。我望金陵王气，尽消磨、区区江左。楼船万舻，瞿塘东瞰，徒横铁锁。八阵名成，七擒功就，南夷胆破。待他年画像，麒麟阁上，为将军贺。

　　○水龙吟

　　九月四日，为江州总管杨文卿寿。

　　雁门天下英雄，策勋宜在平吴后。金符佩虎，青云飘盖，名藩坐守。千里江皋，一时淮甸，扫清残寇。看人归厚德，天垂余庆，阶庭畔、芝兰秀。我望戟门如画，气佳哉、危亭新构。年年此席，风流长占，中秋重九。丹桂留香，绿橙供味，碧萸催酒。有庐山绝顶，苍苍五老，赞君侯寿。

　　○水龙吟

　　登岳阳楼，感郑生龙女事，谱大曲薄媚。

　　洞庭春水如天，岳阳楼上谁开宴。飘零郑子，危栏倚遍，山长恨远。何处兰舟，彩霞浮漾，笙箫一片。有娥眉起舞，含嚬凝睇，分明是、旧仙媛。风起鱼龙浪卷，望行云、飘然不见。人生几许，悲欢离聚，情锺难遣。闻道当时，汜人能诵，招魂九辩。又何如乞我，轻绡数尽，写湘中怨。

　　○水龙吟

　　九日同诸公会饮锺山望草堂有感

　　倚天锺阜龙蟠，四时青壁云烟润。陂陀十里，苍鬓夹路，清风缓引。兰若西边，草堂别崦，遗基犹认。自猿惊鹤怨，山人去后，谁更向、此中隐。独爱丹崖碧岭，枕平川、人家相近。登临对酒，茱萸香细，莓苔坐稳。老计菟裘，故应来就，林泉佳遁。怕烟霞笑我，尘容俗状，把山英问。

　　○水龙吟

　　送张大经御史，就用公九日韵，兼简卢处道副使，使宁国买丁钞本作贾按察司时。丁钞本题下注云庐号疏斋。

　　绣衣揽辔西行，慨然有志人知否。江山好处，留连光景，一杯别酒。世事无端，恼人方寸，十常八九。对霜松露菊，荒凉三径，等闲又、登高后。问讯宣城太守，几裁诗、画堂清昼。山长水阔，思君不见，踟蹰搔首。却羡行云，暂留还去，无心出岫。笑穷途岁晚，江头送客，唱青青柳。

　　○水龙吟

　　遗山先生有醉乡一词，仆饮量素悭，不知其趣，独间居嗜睡有味，因为赋此。

　　醉乡千古人行，看来直到亡何地。如何物外，华胥境界，升平梦寐。鸾驭翩翩，蝶魂栩栩，俯观群蚁。恨周公不见，庄生一去，谁真解、黑甜味。闻道希夷高卧，占三峰、华山重翠。寻常羡杀，清风岭上，白云堆里。不负平生，算来惟有，日高春睡。有林间剥啄，忘机幽鸟，唤先生起。

　　案此下原附曹光辅和词另录

　　○水龙吟

　　用前韵，赠答光辅

　　倚阑千里风烟，下临吴楚知无地。有人高枕，楼居长夏，画眠夕寐。惊觉游仙，紫毫吐凤，玉觞吞蚁。更谁人似得，渊明太白，诗中趣、酒中味。惭愧东溪处士，待他年、好山分翠。人生何苦，红尘陌上，白头浪里。四壁窗明，雨盂粥罢，暂时打睡。尽闻鸡祖逖，中宵狂舞，蹴刘琨起。

　　○水龙吟

　　予始赋睡词，诸公赓和三十余首。一日友人王文卿携肴来访，话及梁园旧游，因感其事，复用前韵。

　　万金不买青春，老来可惜欢娱地。有时记得，江楼深夜，解鞍留寐。兰焰喷虹，宝香薰麝，玉醅篘蚁。更谁能细说，当年风韵，江瑶柱、荔枝味。漂泊江湖万里，渺难寻、采菱拾翠。何心更到，折枝图上，卖花声里。蓬鬓刁骚，角巾欹堕，枕书聊睡。恨匆匆未办，莼鲈归棹，又秋风起。

　　○念奴娇

　　题镇江多景楼，用坡仙韵。

　　江山信美，快平生、一览南州风物。落日金焦，浮绀宇，铁瓮独残城壁。云拥潮来，水随天去，几点沙鸥雪。消磨不尽，古今天宝人杰。遥望石冢巉然，参军此葬，万劫谁能发。桑梓龙荒，惊叹后、几度生灵埋灭。往事休论，酒杯才近，照见星星发。一声长啸，海门飞上明月。

　　○念奴娇

　　中秋效李敬斋体，每句用月字。

　　一轮月好，正人间、八月凉生襟袖。万古山河，归月影、表里月明光透。月桂婆娑，月香飘荡，修月香人手。深沉月殿，月蛾谁念消瘦。今夕乘月登楼，天低月近，对月能无酒。把酒长歌邀月饮，明月正堪为友。月向人圆，月和人醉，月是承平旧。年年赏月，愿人如月长久。

　　案此下原附僧仲璋念奴娇另录

　　○念奴娇

　　题阙

　　江湖落魄，鬓成丝、遥忆扬州风物。十里楼台，帘半卷、玉女香车钿壁。后土祠寒，唐昌花尽，谁看琼枝雪。山川良是，古来销尽雄杰。落日烟水茫茫，孤城残角，怨入清笳发。岸檥扁舟人不寐，柳外渔灯明灭。半夜潮来，一帆风送，凛凛森毛发。乘流东下，玉箫吹落残月。

　　○念奴娇

　　壬戌秋泊汉江鸳鸯滩，寄赠。

　　露团渐冷，又今年、孤负中秋明月。谁念江干、憔悴我，梦断芙蓉城阙。燕子东归，鸿宾南下，满眼芦花雪。行人何处，也应珠泪凝睫。常记楼上歌声，一尊酒尽，默默无言别。恨杀鸳鸯滩下水，不寄题诗红叶。聚泪鲛绡，画眉螺黛，总在归时节。百年心事，等闲休向人说。

　　○满江红

　　题吕仙祠飞吟亭壁，用冯经历韵。

　　云外孤亭，空怅望、烟霞仙客。还试问、飞吟诗句，为谁留别。三入岳阳人不识，浮生扰扰苍蝇血。道老精、知向树阴中，曾来歇。松稚在，虬枝结。皮溜雨，根盘月。恨还丹不到，后来豪杰。尘世千年翻甲子，秋空一剑横霜雪。待他时、携酒赤城游，相逢说。

　　○满江红

　　用前韵留别巴陵诸公，时至元十四年冬

　　行遍江南，算只有、青山留客。亲友间、中年哀乐，几回离别。棋罢不知人换世，兵余犹见川留血。叹昔时、歌舞岳阳楼，繁华歇。寒日短，愁云结。幽故垒，空残月。听阁阎谈笑，果谁雄杰。破枕才移孤馆雨，扁舟又泛长江雪。要烟花、三月到扬州，逢人说。

　　○满江红

　　庚戌春别燕城

　　云鬓犀枕，谁似得、钱塘人物。还又喜、小窗虚幌，伴人幽独。荐枕恰疑巫峡梦，举杯忽听阳关曲。问泪痕、几度浥罗巾，长相续。南浦远，归心促。春草碧，春波绿。黯销魂无际，后欢难卜。试手窗前机织锦，断肠石上簪磨玉。恨马头、斜月减清光，何时复。

　　○满江红

　　重阳后二日王彦文并利用秦山甫相过小饮

　　过了重阳，寒惨惨、秋阴连日。尚何事、满城风雨，漏天如泣。点染一林红叶暗，飘萧三径黄花湿。听敲门、忽有客三人，来相觅。时节好，夸橙橘。儿女喜，分梨栗。罄一樽聊慰，老怀岑寂。想像曾来神女赋，伤心似失文通笔。破残年、催酿酒如川，长鲸吸。

　　○满江红

　　同（案原无同字，兹从丁本钞）郑都事复用前韵退讫所租学田

　　费尽长绳，系不住、西飞白日。客窗外、满庭秋草，露蛩寒泣。酒后看花空眼乱，花前把酒从衣湿。要一尘、归老作菟裘，何难觅。仙客老，巴园橘。封万户，燕山栗。且栽培松竹，伴人孤寂。岂有梁鸿高世志，也无司马题桥笔。便与君、同访洞庭春，和云吸。

　　○瑞鹤仙

　　登金乌衣园来燕台

　　夕阳王谢宅。对草树荒寒，亭台欹侧。乌衣旧时客。渺双飞万里，水云宽窄。东风羽翅，也迷却、当时巷陌。向寻常百姓人家，孤负几回春色。凄恻。人空不见。画栋栖香，绣帘窥额。云兜雾隔。锦书至付谁拆。刘郎只见惯，金陵兴废，赠得行人鬓白。又争如复到玄都，兔葵燕麦。

　　○沁园春

　　金陵凤凰台眺望

　　独上遗台，目断清秋，凤兮不还。怅吴宫幽径，埋深花草，晋时高冢，锁尽衣冠。横吹声沉，骑鲸人去，月满空江雁影寒。登临处，且摩挲石刻，徒倚阑干。青天半落三山。更白鹭洲横二水间。问谁能心叱，秋来水静，渐教身似，岭上云间。扰扰人生，纷纷世事，就里何常不强颜。重回首、怕浮云蔽日，不见长安。

　　○沁园春

　　保宁佛殿即凤凰台，太白留题在焉。宋高宗南渡，尝驻跸寺中，有石刻御书王荆公赠僧诗云，纷纷扰扰十年间，世事何常不强颜，亦欲心如秋水静，应须身似岭云间。意者当时南北扰攘，国家荡析，磨盾鞍马间，有经营之志，百未一遂，此诗若有深契于心者以自况。予暇日来游，因演太白荆公诗意，亦犹稼轩水龙吟用李延年淳于髡语也。

　　我望山形，虎踞龙盘，壮哉建康。忆黄旗紫盖，中兴东晋，雕兰玉砌，下逮南唐。步步金莲，朝朝琼树，宫殿吴时花草香。今何日，尚寺留萧姓，人做梅妆。长江。不管兴亡。谩流尽、英雄泪万行。问乌衣旧宅，谁家作主，白头老子，今日还乡。吊古愁浓，题诗人去，寂寞高楼无凤凰。斜阳外，正渔舟唱晚，一片鸣榔。

　　○沁园春

　　夜梦，就树摘桃噉之，于中一枚甘苦，觉而异之，因为之赋。

　　渺渺吟怀，望佳人兮，在天一方。问鲲鹏九万，扶摇何力，蜗牛两角，蛮触谁强。华表鹤来，铜盘人去，白日青天梦一场。俄然觉，正醯鸡舞瓮，野马飞窗。徜徉。玩世何妨。更谁道、狂时不得狂。羡东方臣朔，从容帝所，西真阿母，唤作儿郎。一笑人间，三游海上，毕竟仙家日月长。相随去，想蟠桃熟后，也许偷尝。

　　○沁园春

　　监察师巨源将辟予为政，因读嵇康与山涛书，有契于予心者，就谱此词以谢。

　　自古贤能，壮岁飞腾，老来退闲。念一身九患，天教寂寞，百年孤愤，日就衰残。麋鹿难驯，金镳纵好，志在长林丰草间。唐虞世，也曾闻巢许，遁迹箕山。越人无用殷冠。怕机事缠头不耐烦。对诗书满架，子孙可教，琴樽一室，亲旧相欢。况属清时，得延残喘，鱼鸟溪山任往还。还知否，有绝交书在，细与君看。

　　○沁园春

　　送按察司合道公赴浙东任

　　玉节星轺，十道监司，治称最优。甚惠风才到，豚鱼亦信，清霜未降，狐兔先愁。镇静洪都，澄清白下，又过东南第一州。云烟底，看千岩竞秀，万壑争流。离筵无计相留。谩慷慨中年白发稠。记琼花照眼，忙催诗笔，松灯促座，笑递觥筹。放浪形骸，欣于所遇，负我兰亭共一游。心期在，想山阴兴尽，和月回舟。

　　○沁园春

　　十二月十四日为平章吕公寿

　　盖世名豪，壮岁鹰扬，拥兵上流。把金汤固守，精诚贯日，衣冠不改，意气横秋。北阙丝纶，南朝家世，好在云间建节楼。平章事，便急流勇退，黄阁难留。菟裘。喜遂归休。着宫锦、何妨万里游。似谢安笑傲，东山别墅，鸱夷放浪，西子扁舟。醉眼乾坤，歌鬟风雾，笑折梅花插满头。千秋岁，望寿星光彩，长照南州。

　　○沁园春

　　吕道山左丞觐回，过金陵别业。至元丙子，予识道山于九江，今十年矣。

　　流水高山，独许锺期，最知伯牙。愧我投木李，得酬琼玖，人惊玉树，肯倚蒹葭。风雨十年，江湖千里，望美人兮天一涯。重携手，似仲宣去国，江令还家。门前柳拂堤沙。便是系、天津泛斗槎。看金鞍闹簇，花边置酒，玉盂旋洗，竹里供茶。朱雀桥荒，乌衣巷古，莫笑斜阳野草花。寒食近，算人生行乐，少住为佳。

　　○沁园春

　　夜枕无梦感子陵太白事，明日赋此。

　　千载寻盟，李白扁舟，严陵钓车。□故人偃蹇，足加帝腹，将军权幸，手脱公靴。星斗名高，江湖迹在，烂熳云山几处遮。山光里，有红鳞旋斫，白酒须赊。龙蛇。起陆曾嗟。且放我狂歌醉饮些。甚人生贫贱，刚求富贵，天教富贵，却骋骄奢。乘兴而来，造门即返，何必亲逢安道也。儿童笑道，先生醉矣，风帽欹斜。

　　○风入松

　　咏红梅将橙子皮作酒杯

　　使君高宴出红梅。腰鼓揭春雷。更将红酒浇浓艳，风流梦、不负花魁。千里江山吴楚，一时人物邹枚。软金杯衬硬金杯。香挽洞庭回。西溪不减东山兴，欢摇动、北海樽垒。老我天涯倦客，一杯醉玉先颓。

　　以上四印斋本天籁集卷上四十八首，间以丁钞本天籁集校，词中附录曹光辅词及僧仲璋词另录

　　○风流子

　　丁亥秋，复得仲常书，有楚星燕月，千里相望，何时会合，以副旧游之语。就谱此曲以寄之。

　　花月少年场。嬉游伴，底事不能忘。杨柳送歌，暗分春色，夭桃凝笑，烂赏天香。绮筵上，酒杯金潋滟，诗卷墨淋浪。间袅玉鞭，管弦珂里，醉携红袖，灯火夜行。回首事堪伤。温柔竟处，流落江乡。惆怅鬓丝禅榻，眉黛吟窗。甚社燕秋鸿，十年无定，楚星燕月，千里相望。何日故园行乐，重会风光。

　　○烛影摇红

　　前事用吕东窗韵

　　三尺枯桐，古来长恨知音少。玉箫吹断凤楼云，此恨何时了。落日飞鸿声悄。□长江、离魂浩渺。□□□□，□□□□，□□谁表。风雨红稀，梦回别院莺啼晓。一生孤负看花心，惆怅人空老。待访还丹瑞草。驾飚轮、蓬莱去好。又愁沧海，恍惚尘扬，难寻仙岛。

　　○摸鱼子

　　七夕用严柔济韵

　　问双星、有情几许。消磨不尽今古。年年此夕风流会，香暖月窗云户。听笑语。知几处。彩楼瓜果祈牛女。蛛丝暗度。似抛掷金梭，萦回锦字，织就旧时句。愁云暮。漠漠苍烟挂树。人间心更谁诉。擘钗分钿蓬山远，一样绛河银浦。鸟鹊渡。离别苦。啼妆酒尽新秋雨。云屏且驻。算犹胜姮娥，仓皇奔月，只有去时路。

　　○摸鱼子

　　真定城南异尘堂同诸公晚眺

　　敞青红、水边窗外，登临元有佳趣。薰风荡漾昆明锦，一片藕花无数。才欲语。香暗度。红尘不到苍烟渚。多情鸥鹭。尽翠盖摇残，红衣落尽，相与伴风雨。横塘路。好在吴儿越女。扁舟几度来去。采菱歌断三湘远，寂寞岸花汀树。天已暮。更留看，飘然月下凌波步。风流自许。待载酒重来，淋漓醉墨，为写洛神赋。

　　○摸鱼子

　　秋仲一日，李具瞻待御偕予过天庆观，访蒲敬之都事。既而登冶城，藉草于苍苍万玉中，觞咏乐甚。道官王默堕者在焉，且盟其两柏森立间搆亭，为游目骋怀之所。翌日赋此，记一时之概耳。

　　望参差、冶城烟树。故人知在琳宇。绣衣来就论文饮，随意割鸡炊黍。欢乐处。忘尔汝。清谈况有神仙侣。一杯缓举。放远目增明，遥岑出翠，俯仰几今古。红尘梦，不到丹台紫府。寻真偶得佳趣。两株翠柏参天起，千亩渭川烟雨。君已许。向此地结亭，为我开窗户。朝来暮去。待细揽烟霞，平分风月，挥洒锦囊句。

　　○摸鱼子

　　用前韵送敬之蒲君卜居淮上，敬之自翰苑□蕲黄道宣慰幕官。

　　听西风、细吟亭树。秋声先到衡宇。季鹰千里莼鲈兴，更喜范张鸡黍。倾尽处。惭愧汝。高楼不减烟霞侣。匏樽笑举。对得意江山，忘怀风月，醉眼玩今古。鸾坡客，又向红莲幕府。田园何日成趣。九重闻道思贤佐，恐要济时霖雨。天若许。从所好结庐，相就开蓬户。山人休去。怕蕙怅空悬，猿惊鹤怨，贻笑草堂句。

　　○摸鱼子

　　复用前韵

　　问谁歌、六朝琼树。当年春满庭宇。歌残夜月西风起，吹动一川禾黍。愁绝处。□□汝。姑苏麋鹿成群侣。清樽谩举。对淡淡长空，萧萧乔木，慷慨吊今古。生平苦。走遍南州北府。年来颇得幽趣。绿蓑青笠浑无事，醉卧一天风雨。秋几许。沙渚上，渔樵小隐随编户。扁舟脱去。望绮散余霞，江澄净练，还爱谢公句。

　　○木兰花慢

　　灯夕到维扬

　　壮东南形胜，淮吐浪、海吞潮。记此日江都，锦帆巡幸，汴水迢遥。迷楼故应不见，琼花、底事也香消。兴废几更王霸，是非总付渔樵。谁能十万更缠腰。鹤驭尽飘飘。正绣陌珠帘，红灯闹影，三五良宵。春风竹西亭上，拌淋漓、一醉解金貂。二十四桥明月，玉人何处吹箫。

　　○木兰花慢

　　题阙

　　听鸣驺入谷，怕惊动、北山猿。且放浪形骸，支持岁月，点检田园。先生结庐人境，竟不知、门外市尘喧。醉后清风到枕，醒来明月当轩。伏波勋业照青编。薏苡又何冤。笑蕞尔倭奴，抗衡上国，挑祸中原。分明一盘棋势，谩教人、着眼看师言。为问鲲鹏瀚海，何如鸡犬桃源。

　　○木兰花慢

　　覃怀北赏梅，同参政西庵杨丈，和奥敦周卿府判韵。

　　记罗浮仙子，俨微步、过山村。正日暮天寒、明装淡抹，来伴清樽。行云黯然飞去，怅参横月落梦无痕。翠羽嘈嘈树杪，玉钿隐隐墙根。山阳一气变冬温。真实不须论。满竹外幽香，水边疏影，直彻苏门。仿佛对花终日，拌淋漓、襟袖醉昏昏。折得一枝在手，天涯几度销魂。

　　○木兰花慢

　　复用前韵，代友人宋子冶赋。

　　望丹东沁北，淡流水、绕孤村。对几树疏梅，十分素艳，一曲芳樽。谁堪岁寒为友，伴仙姿、孤瘦雪霜痕。翠竹森森抱节，苍松落落盘根。铜瓶水满玉肌温。此意与谁论。渐月冷芸窗，灯残纸帐，夜悄衡门。伤心杜陵老眼，细看来、只似雾中昏。赖有清风破鼻，少眠浮动吟魂。

　　○木兰花慢

　　王彦立所居南斋，榜真隐，庭中新作盘池，同诸公赋。

　　渺高情公子，得真隐、信悠哉。占上下壶天，中间隙地，凿破莓苔。移将鉴湖寒影，放微风、滟滟翠奁开。便有一番荷芰，都无半点尘埃。夜深明月晃闲阶。不负小亭台。尽罗袖盛香，碧筒吸露，一洗胸怀。红莲故家幕府，看新诗、题咏满南斋。好听萧萧风雨，老夫从此须来。

　　○木兰花慢

　　丙子冬，寄隆兴吕道山左丞。

　　忆元龙湖海，樽俎地、笑谈间。尽画烛寒烧，红螺细卷，沉醉更阑。西风数声笳鼓，怅匡庐、山下送征鞍。秋水苹花渐老，晓霜枫叶初丹。滕王高阁倚江干。极目楚天间。想画栋朱帘，朝云南浦，暮雨西山。天涯倦游司马，更几时、携手一凭栏。别后相思何处，月明千里乡关。

　　○木兰花慢

　　戊子秋，送合道监司赴任秦中，兼简程介甫按察。

　　倦区区游宦，便回棹、谢山阴。算谁似君侯，莼鲈有味，富贵无心。匆匆又移玉节，恨相思、何处更相寻。渭北春天树边，江东日暮云深。岸花樯燕动悲吟。把酒惜分襟。问玉井莲开，三峰绝顶，谁共登临。长安故人好在，忆元龙、名重古犹今。说与英雄湖海，应怜枯槁山林。

　　○木兰花慢

　　歌者樊娃索赋

　　爱人间尤物，信花月、与精神。听歌串骊珠，声匀象板，咽水萦云。风流旧家樊素，记樱桃、名动洛阳春。千古东山高兴，一时北海清樽。天公不禁自由身。放我醉红裙。想故国邯郸，荒台老树，尽赋招魂。青山几年无恙，但泪痕、差比向来新。莫要琵琶写恨，与君同是行人。

　　○木兰花慢

　　为乐府宋生赋。宋字寿香，燕城好事者为渠写真，手捻荼蘼一枝。

　　展春风图画，恍人世、有神仙。爱手捻茶蘼，香间韵远，亸袖垂肩。东邻几番亲见，意丹青、无地著婵娟。杏脸红生晓晕，柳眉翠点春妍。舞衫歌扇绮罗筵。还我旧因缘。尽金缕新声，乌丝醉墨，共惜流年。年来茂陵多病，更玉琴、凄断凤鸾弦。留得一枝春在，不妨绝倒尊前。

　　○木兰花慢

　　题阙

　　快人生行乐，卷江海、人瑶觞。对满眼韶华，东城南陌，日日寻芳。吟鞭缓随骄马，殢春风、指点杏花墙。时听鸾啼宛转，几回蝶梦悠扬。行云早晚上巫阳。蓦地恼愁肠。待玉镜台边，银灯影里，细看浓妆。风情自怜韩寿，恨无缘、得佩贾充香。说兴殷勤青鸟，暂时相见何妨。

　　○木兰花慢

　　感香囊悼双文

　　览香囊无语，谩流泪、湿红纱。记恋恋成欢，匆匆解佩，不忍忘他。消残半襟兰麝，向绣茸、诗句映梅花。疏影横斜何处，暗香浮动谁家。春霜底事扫浓华。埋玉向泥沙。叹物是人非，虚迎桃叶，谁偶匏瓜。西风楚词歌罢，料芳魂、飞作碧天霞。镜里舞鸾空在，人间后会无涯。

　　○玉漏迟

　　题阙

　　故园风物好。芳樽日日，花前倾倒。南浦伤心，望断绿波春草。多少相思泪点，算只有、青衫知道。残梦觉。无人解我，厌厌怀抱。懊恼。楚峡行云，便赋尽高唐，后期谁报。玉杵玄霜，着意且须重捣。转眼梅花过也，又屈指、春残灯闹。妆镜晓。应念画眉人老。

　　○玉漏迟

　　段伯坚同予留滞九江其归也别侍儿睡香予亦有感

　　睡香花正吐。谁交付与，东君为主。梦觉庐山，一片彩云何所。惆怅留题在壁，麝墨染、无穷愁绪。常记取。徘徊顾影，镫前低语。几许。欺密留情，系绊煞世间，□□儿女。沦落天涯，夜夜月明湓浦。连我青衫泪满，料不忍、孤帆东去。离思苦。休唱渭城朝雨。

　　○玉漏迟

　　题阙

　　碧梧深院悄。清明过也，秋千闲了。杨柳阴中，又是一番啼鸟。人去瑶台路远，孤负却、花前欢笑。音信杳。西楼尽日，凭栏凝眺。缥缈。雾阁云窗，恨梦断青鸾，夜深寒悄。檐玉敲残，捱得五更风小。麝注金猊烬冷，画烛短、银屏空照。芳径晓。惆怅落红多少。

　　○江梅引

　　题阙

　　一溪流水隔天台。小桃栽。为谁开。应念刘郎，早晚得重来。翠袖天寒憔悴损，倚修竹，□残红，堕绿苔。怨极恨极愁更衰，甚连环，无计解。百劳分背燕飞去，云树苍崖。□□千里，何处托幽怀。温峤风流还自许，后期杳，□尘生，玉镜台。

　　○秋色横空

　　（本名玉耳坠金环，秋色横空盖前人词首句，遗山用以为名）赠虞美人草

　　儿女情多。甚千秋万古，不易消磨。拔山力尽英雄困，垓下尚拥兵戈。含红泪，颦翠峨，拌血污游魂逐太阿。草也风流犹弄，舞态婆娑。当时夜间楚歌。叹乌骓不逝，恨满山河。匆匆玉帐人东去，耿耿素志无他。黄陵庙，湘水波。记染竹成斑泣舜娥。又岂止虞兮，无可奈何。

　　○秋色横空

　　咏梅，顺天张侯毛氏以太母命题索赋。

　　摇落初冬。爱南枝迥绝，暖气潜通。含章睡起宫妆褪，新妆淡淡丰容。冰蕤瘦，蜡蒂融。便自有翛然林下风。肯羡蜂喧蝶闹，艳紫妖红。何处对花兴浓。向藏春池馆，透月帘栊。一枝郑重天涯信，肠断驿使逢。关山路，几万重。记昨夜筠筒和泪封。料马首幽香，先到梦中。

　　○石州慢

　　丙寅九日，期杨翔卿不至，书怀用少陵诗语。

　　千古神州，一旦陆沉，高岸深谷。梦中鸡犬新丰，眼底姑苏麋鹿。少陵野老，杖藜潜步江头，几回饮恨吞声哭。岁暮意何如，快秋风茅屋。幽独。疗饥赖有商芝，暖老尚须燕玉。白壁微瑕，谁把闲情拘束。草深门巷，故人车马萧条，等闲瓢弃樽无绿。风雨近重阳，满东篱黄菊。

　　○凤凰台上忆吹箫箫

　　题阙

　　笳鼓秋风，旌旗落日，使君威震雄边。羡指麾貔虎，斗印腰悬。尽道多多益办，仗玉节、亳邑新迁。江淮地、三军耀武，万灶屯田。戎轩。几回□□，□画戟门庭，珠履宝筵。惯雅歌堂上，起舞樽前。况是称觞令节，望醉乡、有酒如川。明年看，平吴事了，图像凌烟。

　　○满庭芳

　　屡欲作茶词，未暇也。近选宋名公乐府，黄贺陈三集中，凡载满庭芳四首，大概相类，互有得失。复杂用元（原作无，兹据丁钞本改）寒删先韵，而语意若不伦。仆不揆，□斐合三家奇句，试为一首，必有能辨之者。

　　雅燕飞觞，清谈挥麈，主人终夜留欢。密云双凤，碾破缕金团。□品香泉味好，须臾看、蟹眼汤翻。银瓶注，花浮兔碗，雪点鹧鸪斑。双鬟。微步稳，春纤擎露，翠袖生寒。觉清风扶我，醉玉颓山。照眼红纱画烛，吟鞭送、月满银鞍。归来晚，芸窗未寝，相伴小妆残。

　　○绿头鸭

　　洞庭怀古

　　黯销凝，楚天风物凄清。过黄陵、山长水远，古今迁客伤情。渺澄波、聚鱼曲港，浣纱人去掩紫荆。洞庭晚、荻花风细，秋月照茅亭。一壶酒，浇平磊块，问甚功名。买扁舟、安排归去，五湖烟景谁争。等闲携、弄瓢西子，恍惚遇、鼓瑟湘灵。看尽娇颦，听残雅奏，暮云江上数峰青。舵楼底，香芹鲜鲫，还似越中行。闲身好、浮家泛宅，聊寄平生。

　　○永遇乐

　　至元辛卯春二月三日，同李景安提举游杭州西湖。

　　一片西湖，四时烟景，谁暇游遍。红袖津楼，青旗柳市，几处帘争卷。六桥相望，兰桡不断，十里水晶宫殿。夕阳下、笙歌人散，唱彻采菱新怨。金明老眼，华胥春梦，肠断故都池苑。和靖祠前，苏公堤上，谩把梅花捻。青衫尽耐，蒙蒙雨湿，更着小蛮针线。觉平生、扁舟归兴，此中不浅。

　　○贺新郎

　　题阙

　　喜气轩眉宇。□卢郎、风流年少，玉堂平步。车骑雍容光华远，不似黄梁逆旅。抖擞尽、貂裘尘土。便就莫愁双桨去，待经过、苏小钱塘渡。画图里，看烟雨。一樽邂逅歌金缕。望晴川、炉峰瀑布，浪花湓浦。老我三年江湖客，几度登临吊古。怅日暮、家山何处。别后江头虹贯日，想君还东观图书府。天咫尺，听新语。

　　○宴瑶池

　　宴瑶池本名八声甘州，乐府八声甘州名颇鄙俚，予爱其法雅健，因采东坡戚氏一篇，稍加櫽括，使就新翻，仍改其名。

　　玉龟山、阿母统群仙。幽闲志萧然。有金城千里，琼楼十二，紫翠霏烟。穆满当时西狩，八骏戏芝田。驻跸瑶池上，命赐华筵。天乐云璈鼎沸，看飞琼舞态，醉饮留连。渐月斜河汉，霞绮布晴天。望神州、东回玉辇，杏花风、数里响鸣鞭。长安近、依稀柳色，翠点奏川。

　　○垂杨

　　壬子冬，薄游顺天，张侯毛氏之兄正卿，邀予往拜夫人。既而留饮，撰词一咏梅，以玉耳坠金环歌之，一送春，以垂杨歌之，词成，惠以罗绮四端。夫人大名府人，能道古今，雅好客。自言幼时，有老尼，年几八十，尝教以旧曲垂杨，音调至今了然，事与东坡补洞仙歌词相类。中统建元，寿春榷场中，得南方词编，有垂杨三首，其一乃向所传者，然后知夫人真承平家世之旧也。

　　关山杜宇。甚年年唤得，韶光归去。怕上高城望远，烟水迷南浦。卖花声动天街晓，总吹人、东风庭户。正纱窗、浓睡觉来，惊翠蛾愁聚。一夜狂风横雨。恨西园、媚景匆匆难驻。试把芳菲点检，莺燕浑无语。玉纤空折梨花捻，对寒食、厌厌心绪。问东君，此别经年，落花谁是主。

　　○西江月

　　题阙

　　白石空销战骨，清泉不洗飞埃。五云多处望蓬莱。鞭石谁能过海。一夕神游八表，众星光拱三台。天公元不弃非才。坐我金银世界。

　　○西江月

　　郭祐之得雄、渠即贾治中婿

　　天上灵椿未老，月中丹桂初花。充闾佳庆尽堪夸。圣善元来姓贾。广座平分玉果，绛颅剩拂丹砂。从今人说细侯家。自有青衫竹马。

　　○西江月

　　题阙

　　过隙光阴流转，还丹岁月绵延。几人青髻对长年。且斗时间康健。四海幸归英主，三山免化飞仙。大家有分占桑田。近日蓬莱水浅。

　　○西江月

　　九江送刘牧之同知之杭

　　我自纫兰为佩，君方剖竹分符。才情风调有谁如。彷佛三生小杜。置酒昔登岘首，题诗今对匡庐。青衫恨不到西湖。共湿黄梅细雨。

　　○西江月

　　李元让赴广东帅幕

　　皎皎风前玉树，煌煌腰下金符。陈琳檄草右军书。香满红莲幕府。政自雄心抚剑，不妨雅唱投壶。长缨系越在须臾。看扫蛮烟瘴雨。

　　○西江月

　　渔父

　　世故重重厄网，生涯小小渔船。白鸥波底五湖天。别是秋光一片。竹叶醅浮绿酽，桃花浪溃红鲜。醉乡日月武陵边。管甚陵迁谷变。

　　○浪淘沙

　　题阙

　　今古海山情。月牖云扃。潜教小玉报双成。整顿罗衣斜敛出，门外娇迎。镫暗酒微醒。鬓乱钗横。一春心事语叮咛。明夜闲衾容易冷，谁复卿卿。

　　○浪淘沙

　　题阙

　　青锁几窥容。带结心同。临鸾谁与画眉峰。自恨寻芳来较晚，孤负春红。无物此情浓。无计相从。殷勤心事若为通。留得青衫前日泪，弹满西风。

　　○浪淘沙

　　题阙

　　行路古来难。似得还山。山间终是胜人间。风月琴樽应不羡，尘土征鞍。何处老来闲。白下长干。一番春事又兰珊。□□□□□□□，□□□□。

　　○朝中措

　　题阙

　　燕忙莺乱斗寻芳。谁得一枝香。自是玉心皎洁，不随花柳飘扬。明朝去也，燕南赵北，水远山长。都把而今欢爱，留教后日思量。

　　○朝中措

　　题阙

　　娃儿十五得人怜。金雀髻垂肩。已爱盈盈翠袖，更堪小小花钿。江山在眼，宝朋满座，有酒如川。未得芙蓉帐底，且教玳瑁筵前。

　　○朝中措

　　题阙

　　田家秋熟办千仓。造物恨难量。可惜一川禾黍，不禁满地暝蝗。委填沟壑，流离道路，老幼堪伤。安得长安毒手，变教四海金穰。

　　○朝中措

　　题阙

　　苍松隐映竹交加。千树玉梨花。好个岁寒三友，更堪红白山茶。一时折得，铜瓶插看，相映乌纱。明日扁舟东去，梦魂江上人家。

　　○朝中措

　　题阙

　　东华门外软红尘。不到水边村。任是和羹傅鼎，争如漉酒陶巾。三年浪走，有心遁世，无地栖身。何日团圝儿女，小窗灯火相亲。

　　○清平乐

　　咏木樨花

　　碧云叶底。万点黄金蕊。更看蔷薇清露洗。泽国秋光如水。余生牢落江南。幽香鼻观曾参。见说小山招隐，梦魂夜夜云岚。

　　○清平乐

　　咏水仙花

　　玉肌消瘦。彻骨熏香透。不是银台金盏酒。愁杀天寒翠袖。遗珠怅望江皋。饮浆梦到蓝桥。露下风清月惨，相思魂断谁招。

　　○清平乐

　　李仁山槛中蟠桃梅

　　前村潇洒。雪径人回驾。一槛谁移春造化。郁郁香浮月下。青绫半护冰姿。宛然临水开时。说与绿毛幺凤，不妨倒挂虬枝。

　　案此下原附李仁山次韵另录

　　○清平乐

　　题阙

　　箜篌朱字。梦觉参差是。不种仙家白玉子。着甚消□好事。桃花门外重重。一言半语相通。萦损题诗崔护，几回南陌春风。

　　○清平乐

　　题阙

　　朱颜渐老。白发添多少。桃李春风浑过了。留得桑榆残照。江南地迥无尘。老天一片闲云。恋杀青山不去，青山未必留人。

　　○清平乐

　　同施景悦赌双陆，不胜戏作。

　　闲寻博奕。饱饭消长日。自笑家储无甔石。百万都教一掷。平生酒圣诗豪。韦娘局上相嘲。今日风流磨折，翠裘输与絁袍。

　　○点绛唇

　　题阙

　　翠水瑶池，旧游曾记飞琼伴。玉笙吹断。总作空花观。梦里关山，泪浥罗襟满。离魂乱。一灯幽幔。展转秋宵半。

　　案此下原有小桃红一首，以其为曲调，因删去

　　○踏莎行

　　咏雪

　　冻结南云，寒风朔吹。纷纷六出飞花坠。海仙翦水看施工，仙人种玉来呈瑞。梅萼清香，竹梢点地。画栏倚湿湖山翠。先生方喜就烹茶，销金帐里何人醉。

　　○浣溪沙

　　酒间赠金禅师，年近六旬，头白如雪。

　　世事方艰便猛回。丛筠佳处得栽培。花光别有一枝梅。头似雪盔那复漆，心如风篆也无灰。生前相遇且衔杯。

　　以上四印斋本天籁集卷下五十六首，间以丁钞本天籁集校，词中附李仁山词另录并有小桃红曲调删去。


【白云山翁：词作1首】

　　○水调歌头

　　兀颜分宪至邑，奉和前题

　　忆分司时节，秋雨正连天。官路满篙流水，舟楫驶如川。陌上漫漫泥潦，徙远马瘏人倦，堪赋去来篇。雪冷梅花萼，春早绿杨颠。问东君，春几许，为君怜。浮生恍如蝶梦，栩栩羡高贤。客里渐磨岁月，两眼青山图画，松翠看云眠。安得王乔术，飞舄颇通元。

　　河南通志卷七十四


【蔡珪：词作1首】

　　○江城子

　　王温季自北都归，过予三河，坐中赋此

　　鹊声迎客到庭除。问谁欤。故人车。千里归来，尘色半征裾。珍重主人留客意，奴白饭，马青刍。东城入眼杏千株。雪模糊。俯平湖。与子花间，随分倒金壶。归报东垣诗社友，曾念我，醉狂无。

　　中州乐府


【蔡松年：词作86首】

　　○水调歌头

　　送陈咏之归镇阳

　　东垣步秋水，几曲冷玻璃。沙鸥一点晴雪，知我老无机。共约经营五亩，卧看西山烟雨，窗户舞涟漪。雅志易华发，岁晚羡君归。月边梅，湖底石，入新诗。飘然东晋奇韵，此道赏音稀。我有一峰明秀，尚恋三升春酒，辜负绿蓑衣。为写倦游兴，说与水云知。

　　○水调歌头

　　曹侯浩然，人品高秀，玉立而冠，其问学文章，落尽贵骄之气，蔼然在寒士右。惜乎流离顿挫无以见于事业，身闲胜日，独对名酒，悠然得意，引满径醉。醉中出豪爽语，往往冰雪逼人，翰墨淋漓，殆与海岳并驱争先。虽其平生风味，可以想见，然流离顿挫之助，乃不为不多。东坡先生云，士践忧患，焉知非福，浩然有焉。老子于此，所谓兴复不浅者，闻其风而悦之。念方问舍於萧闲，阴求老伴，若加以数年，得相从乎林影水光之间，信足了此一生，犹恐君之嫌俗客也，作水调歌曲以访之

　　云间贵公子，玉骨秀横秋。十年流落冰雪，香叆紫貂裘。灯火春城咫尺，晓梦梅花消息，茧纸写银钩。老矣黄尘眼，如对白苹洲。世间物，唯有酒，可忘忧。萧闲一段归计，佳处著君侯。翠竹江村月上，但要纶巾鹤氅，来往亦风流。醉墨蔷薇露，洒遍酒家楼。

　　○水调歌头

　　闰八月望夕有作

　　空凉万家月，摇荡菊花期。飘飘六合清气，欲唤紫鸾骑。京洛花浮酒市，初把两螯风味，橙子半青时。莫话旧年梦，聊赋倦游诗。玉盘高，金靥小，笑相窥。市朝声利场里，谁肯略忘机。庾老南楼佳兴，陶令东篱高咏，千古赏音稀。手捻冷香碎，和月卷玻璃。

　　○水调歌头

　　丙辰九日，从猎涿水道中

　　星河淡城阙，疏柳转清流。黄云南卷千骑，晓猎冷貂裘。我欲幽寻节物，只有西风黄菊，香似故园秋。俯仰十年事，华屋几山邱。倦游客，一樽酒，便忘忧。拟穷醉眼何处，还有一层楼。不用悲凉今昔，好在西山寒碧，金屑酒光浮。老境玩清世，甘作醉乡侯。

　　○水调歌头

　　仆以戊申之秋，始识吾季沾兄於燕市稠人中，轩昂简贵，使人神竦。既而过之，未尝不弥日忘归。至於一邱一壑，心通神解，殆不容声。自是朝夕与之期，邻里与之游者，盖十有二年。己未五月，复别於燕之传舍。及其得官汴梁，仆已去彼，怅然之情，日日往来乎心也

　　西山六街碧，尝忆酒旗秋。神交一笑千载，冰玉洗双眸。自尔一觞一咏，领略人间奇胜，无此会心流。小驿高槐晚，绿酒照离忧。木犀开，玉溪冷，与谁游。酒前豪气千丈，不减昔时不。谁识昂藏野鹤，肯受华轩羁缚，清唳白苹洲。会趁梅横月，同典锦宫裘。

　　○水调歌头

　　镇阳北潭，追和老坡韵

　　玻璃北潭面，十丈藕花秋。西楼爽气千仞，山障夕阳愁。谁谓弓刀塞北，忽有冷泉高竹，坐我泽南州。准备黄尘眼，管领白苹洲。老生涯，向何处，觅菟裘。倦游岁晚一笑，端为野梅留。但得白衣青眼，不要问囚推按，此外百无忧。醉墨蔷薇露，洒遍酒家楼。

　　○水调歌头

　　虎茵居士梁慎修生朝

　　丁年跨生马，玉节度流沙。春风北卷燕赵，无处不桑麻。一夜蓬莱清浅，欲守平生黄卷，冰雪做生涯。惟有天南梦，时到曲江花。瘦筇枝，轻鹤背，醉为家。倦游笑我黄尘，昏眼簿书遮。千古东坡良史，一段葛洪嘉处，莫种故侯瓜。赋就五噫曲，金狄看年华。

　　○水调歌头

　　浩然生朝，作步虚语，为金石寿

　　年时海山国，今日酒如川。思君领略风味，笙鹤渺三山。还喜绿阴清昼，薝卜香中为寿，彩翠羽衣斑。醉语嚼冰雪，樽酒玉浆寒。世间乐，断无似，酒中闲。冷泉高竹幽栖，佳处约淇园。君有仙风道骨，会见神游八极，不假九还丹。玉佩碎空阔，碧雾翳苍鸾。

　　○满江红

　　安乐岩夜酌，有怀恒阳家山

　　半岭云根，溪光浅、冰轮新浴。谁幻出、故山邱壑，慰予心目。深樾不妨清吹度，野情自与游鱼熟。爱夜泉、徽外两三声，琅然曲。人间世，争蛮触。万事付，金荷醁。老生涯、犹欠谢公丝竹。好在斜川三尺玉，暮凉白鸟归乔木。向水边、明秀倚高峰，平生足。

　　○满江红

　　细君生朝

　　春色三分，壶觞为、生朝自劝。清梦断、岁华良是，此身流转。花底少逢如意酒，人生几日春风面。算古来、谁似五噫君，情高远。但无事，身强健。老生涯、分付药炉经卷。闻道恒阳松雪好，游山服要新针线。但莫遣、雅志困黄尘，违人愿。

　　○满江红

　　伯平舍人亲友得意西归

　　老境骎骎，归梦绕、白云茅屋。何处有、可人襟韵，慰子心目。犹喜平生佳友戚，一杯情话开幽独。爱夜阑、山月洗京尘，颓山玉。天香近，清班肃。公衮裔，千锺禄。笑年来游戏，寄身糟曲。富贵寻人知不免，家园清夏聊休沐。向暮凉、风簟炯茶烟，眠修竹。

　　○念奴娇

　　仆来京洛三年未尝饱见春物。今岁江梅始开，复事远行。虎茵丹房东岫诸亲友折花酌酒於明秀峰下，仍借东坡先生赤壁词韵，出妙语以惜别。辄亦继作，致言叹不足之意

　　倦游老眼，负梅花京洛，三年春物。明秀高峰人去后，冷落清辉绝壁。花底年光，山前爽气，别语挥冰雪。摩挲庭桧，耐寒好在霜杰。人世长短亭中，此身流转，几花残花发。只有平生生处乐，一念犹难磨灭。放眼南枝，忘怀樽酒，及此青青发。从今归梦，暗香千里横月。

　　○念奴娇

　　还都后诸公见追和赤壁词，用韵者凡六人，亦复重赋

　　离骚痛饮，笑人生佳处，能消何物。夷甫当年成底事，空想岩岩玉璧。五亩苍烟，一邱寒碧，岁晚忧风雪。西州扶病，至今悲感前杰。我梦卜筑萧闲，觉来岩桂，十里幽香发。嵬隗胸中冰与炭，一酌春风都灭。胜日神交，悠然得意，遗恨无毫发。古今同致，永和徒记年月。

　　○念奴娇

　　吴杰者，无为人，辛酉之冬，惠然相过，颇能道退居之乐。临行乞言

　　倦游老眼，看黄尘堆里，风波千尺。雕浦归心唯自许，明秀高峰相识。谁谓峰前，岁寒时节，忽遇知音客。紫芝仙骨，笑谈犹带山色。君有河水洋洋，野梅高竹，我住涟漪宅。镜里流年春梦过，只有闲身难得。挥扫龙蛇，招呼风月，且尽杯中物。他年林下，会须千里相觅。

　　○念奴娇

　　送范季沾还云门

　　范侯别久，爱孤松老节，癯而实茂。碧玉莲峰三岁主，添得无边鲜秀。月魄澄秋，花光炯夜，还共西风酒。酒前豪气，切云千丈依旧。客舍老眼才明，凝神八表，不肯留风袖。留得惊人三昧语，珠璧腾辉宇宙。茅屋云门，苍官青士，岁晚风烟瘦。软红尘里，为予千里回首。

　　○念奴娇

　　九日作

　　倦游老眼，放闲身、管领黄花三日。客子秋多茅舍外，满眼秋岚欲滴。泽国清霜，澄江爽气，染出千林赤。感时怀古，酒前一笑都释。千古栗里高情，雄豪割据，戏马空陈迹。醉里谁能知许事，俯仰人间今昔。三弄胡床，九层飞观，唤取穿云笛。凉蟾有意，为人点破空碧。

　　○念奴娇

　　田唐卿，九江人，人品高胜，落笔不凡，旦妙於琴事。久在江湖云水间，襟韵飘爽，无复市朝气味。然甚穷，难忍时无料理之者。比罢熙和酒官，复为药局，与余有林下相从之约，作念奴娇以寄之

　　九江秀色，看飘萧神气，长身玉立。放浪江南山水窟，笔下云岚堆积。药笼功名，酒垆身世，不得文章力。人间俗气，对君一笑都释。畴昔得意忘形，野梅溪月，有酒还相觅。痛饮酣歌悲壮处，老骥谁能伏枥。争席樵渔，对床风雨，伴我为闲客。朱弦疏越，兴来一扫筝笛。

　　○念奴娇

　　乙卯岁江上，为高德辉寿

　　洞宫碧海，化神山玉立，东方仙窟。海色山光千万顷，都作巉巉玉骨。黄卷精神，黑头心力，虎帐多闲日。一杯为寿，酒肠先醉江橘。南下禹穴涛江，要收奇秀，老去供诗笔。忧喜相寻皆物外，今古闲身难得。邱壑风流，稻梁卑辱，莫爱高官职。他年风雨，对床却话今夕。

　　○雨中花

　　仆自幼刻意林壑，不耐俗事，懒慢之僻，殆与性成，每加责励，而不能自克。志复疏怯，嗜酒好睡。遇乘高履危，动辄有畏。道逢达官稠人，则便欲退缩。其与人交，无贤不肖，往往率情任实，不留机心。自惟至熟，使之久与世接，所谓不有外难，当有内病，故谋为早退闲居之乐。长大以来，遭时多故，一行作吏，从事於簿书鞍马间，违己交病，不堪其忧。求田问舍，遑遑於四方，殊未见会心处。闻山阳间，魏晋诸贤故居，风气清和，水竹葱蒨。方今天壤间，盖第一胜绝之境，有意卜筑於斯，雅咏玄虚，不谈世事，起其流风遗躅。故自丙辰丁巳以来，三求官河内，经营三径，遂将终焉。事与愿违，俯仰一纪，劳生愈甚，吊影自怜。然而触於事物，感今怀昔，考其见於赋咏者，实未始一日而忘。李君不愚，作掾天台，出佐是郡，因其行也，赋乐府长短句，以叙鄙怀。行春胜日，物彩照人，为予择稚秀者，以雨中花歌之，使清泉白石，闻我心曲，庶几他日，不为生客耳

　　嗜酒偏怜风竹，晋客神清，多寄虚玄。有山阳遗迹，水石高寒。曾为幽栖起本，几求方外微官。谩蹉跎十载，还羡君侯，左驾朱轓。山村霰雪，竹外花明，瘦梅半树斓斑。溪路转、青帘佳处，便是萧闲。寄谢王君精爽，摩挲森碧琅玕。个中著我，储风养月，先报平安。

　　○永遇乐

　　建安施明望，与余同僚，三年心期，最为相得。其政术文章，皆余之所畏仰，不复更言。独记异时，共论流俗鄙吝之态，令人短气。且谋早退，为闲居之乐。斯言未寒，又复再见秋物，念之惘然。辄用其语，为永遇乐长短句寄之，并以自警

　　正始风流，气吞馀子，此道如线。朝市心情，云翻雨覆，千丈堆冰炭。高人一笑，春风卷地，只有大江如练。忆当时，西山爽气，共君对持手版。山公鉴裁，水曹诗兴，功业行飞霄汉。华屋含秋，寒沙去梦，千里横青眼。古今都道，休官归去，但要此言能践。把人间、风烟好处，便分中半。

　　以上明秀集注卷一二十首

　　○水龙吟

　　余始年二十馀，岁在丁未，与故人东山吴季高父论求田问舍事。数为余言，怀卫间风气清淑，物产奇丽，相约他年为终焉之计。尔后事与愿违，遑遑未暇。故其晚年诗曰，梦想淇园上，春林布谷声。又曰，故交半在青云上，乞取淇园作醉乡，盖志此也。东山高情远韵，参之魏晋诸贤而无愧，天下共知之。不幸年逾五十，遂下世，今墓木将拱矣，雅志莫遂，令人短气。余既沈迷簿领，颜鬓苍然，倦游之心弥切。悠悠风尘，少遇会心者，道此真乐。然中年以来，宦游南北，闻客谈个中风物益详熟。顷因公事，亦一过之，盖其地居太行之麓，土温且沃，而无南州卑溽之患。际山多瘦梅修竹，石根沙缝，出泉无数，清莹秀澈若冰玉。稻塍莲荡，香气蒙蒙，连亘数十里。又有幽兰瑞香，其他珍木奇卉。举目皆崇山峻岭，烟霏空翠，吞吐飞射，阴晴朝暮，变态百出，真所谓行山阴道中。癸酉岁，遂买田於苏门之下，孙公和邵尧夫之遗迹在焉。将营草堂，以寄馀龄。巾车短艇，偶有清兴，往来不过三数百里，而前之佳境，悉为己有，岂不适哉。但空疏之迹，晚被宠荣，叨陪国论，上恩未报，未敢遽言乞骸。若僶勉驽力，加以数年，庶几早遂麋鹿之性。双清道人田唐卿，清真简秀，有林壑癖，与余作苍烟寂寞之友。而友人杨德茂，博学冲素，游心绘事，暇日商略新意，广远公莲社图，作卧披短轴。感念退休之意，作越调水龙吟以报之

　　太行之麓清辉，地和气秀名天下。共山沐涧，济源盘谷，端如倒蔗。风物宜人，绿橙霜晓，紫兰清夏。望青帘尽是，长腰玉粒，君莫问、香醪价。我已山前问舍。种溪梅、千株缟夜。风琴月笛，松窗竹径，须君命驾。住世还丹，坐禅方丈，草堂莲社。拣云泉，巧与余心会处，托龙眠画。

　　○石州慢

　　毛泽民尝九日以微疾不饮酒，唯煎小团，荐以菊叶，作侑茶乐府。卒章有一杯菊叶小云团，满眼萧萧松竹晚之语。仆顷在汴梁三年，每约会心二三客，登故苑之友云亭，或寓居之西岩，置酒高会，以酬佳节，酣觞赋诗，道早退闲居之乐。岁在庚子，有五字十章，其一云，去年哦新诗，小山黄菊中。年年说归思，远目惊高鸿。逮今已复三经，是日奔走尘泥，劳生愈甚，今岁先入都门，意谓得与平生故人，共一笑之乐，且辱子文兄有同醉佳招。而前此二日，左目忽病昏翳，不复敢近酒盏。痴坐亡聊，感念身世，无以自遣，乃用泽民故事，拟菊烹茶，仍作长短句，以石州之音歌之

　　京洛三年，花满酒家，浮动金碧。友云缥缈清游，春笋新橙初擘。天东今日，枕书两眼昏花，壶觞不果酬佳节。独咏竹萧萧，者云团风叶。愁绝。此身蒲柳先秋，往事梦魂无迹。一寸归心，可忍年年形役。上园亲友，岁时陶写欢情，糟床晓溜东篱侧。手把一枝香，作萧闲闲客。

　　○满庭芳

　　李虞卿见示乐府长短句，极言共山百泉，水竹奇胜，且为卜邻之招，欣然次韵

　　森玉筠林，涌金泉眼，际山千丈寒辉。世间清境，冰鉴月来时。我久纷华战胜，求五亩、鹤骨应肥。青篷底，垂竿照影，都洗向来非。千畦。收玉粒，糟邱刘阮，风味依稀。卷万珠甘滑，一吸玻璃。作个江村篱落，野梅炯、沙路无泥。金銮客，悬流勇退，开径待君归。

　　○汉宫春

　　次高子文韵

　　雪与幽人，正一年佳处，清晓开门。萧然半华鬓发，相与销魂。披衣倚柱，向轻寒、醽渌微温。端好在，垂鞭信马，小桥南畔烟村。呵手冻吟未了，烂银钩呼我，玉粒晨饙。六花做成蟹眼，凤味香翻。小梅疏竹，际壁间、横出江天。那更有，青松怪石，一声鹤唳前轩。

　　○望月婆罗门

　　送陈咏之自辽阳还汴水

　　妙龄秀发，韵清冰玉洗罗纨。文章桂窟高寒。晤语平生风味，如对好江山。向雪云辽海，笑里春还。宦情久阑。道勇退、岂吾难。老境哦君好句，张我萧闲。一峰明秀，为传语、浮月碧琅玕。归意满、水际林间。

　　○洞仙歌

　　甲寅岁，从师江壖，戏作竹庐

　　竹篱茅舍，本是山家景。唤起兵前倦游兴。地床深稳坐，春入蒲团，天怜我，教养疏慵野性。雪坡孤月上，冰谷悲鸣，松竹萧萧夜初静。梦醒来，误喜收得闲身，不信有、俗物沈迷襟韵。待临水依山得生涯，要传取新规，再营幽胜。

　　○洞仙歌

　　戊辰岁，王无兢生朝

　　六峰翠气，不减天台秀。满腹岚光杂山溜。扫雄文，驱巨笔，多艺多才，稽古力，方见青云步骤。奉常新礼乐，玉署金銮，绿发青春印如斗。正悬流勇退，收取闲身，归去好、林壑颐神养寿。待它日、相寻寿樽开，看野服黄冠，水前山后。

　　○蓦山溪

　　和子文韵

　　人生寄耳，几许寒仍暑。东晋旧风流，叹此道、虽存如缕。黄尘堆里，玉树照光风，闲命驾，小开樽，林下歌奇语。萧闲老计，只有梅千树。明秀一峰寒，醉时眠、冷云幽处。君如早退，端可张吾军，唯莫遣，俗儿知，减却欢中趣。

　　○蓦山溪

　　中秋后三日，夜风大作林声如怒涛。已而雨至，空阶滴沥，夜分不绝。客怀展转不能寐，因借浩然韵作此

　　霜林万籁，秋满人间世。客子旧山心，误西风、悲号涧水。茅檐夜久，仍送雨疏疏，焚香坐，对床眠，多少闲滋味。钓舡篷底，闲杀烟蓑辈。老眼倦纷华，宦情与、秋光似纸。幽栖归去，梧影小楼寒，看山眼，打窗声，莫放颓然醉。

　　○渔家傲

　　和子文韵

　　浩浩春波朝复暮。悠悠倦客伤歧路。浑似故溪烟又雨。潇洒处。一樽溪友开心素。忘却闲身须急度。夕阳惯听渔歌举。只欠浦花三四树。闲中趣。春风何待鲈鱼去。

　　○怕春归

　　秋山道中，中夜闻落叶声有作

　　老去心情，乐在故园生处。客愁如隋堤乱絮。秋岚照水度黄衣，微雨。记篷窗、旧年吴楚。飘萧鬓绿，日日西风吹去。梦频频、萧闲风土。橙黄蟹紫醉琴书，容与。向他年、尚堪接武。

　　○临江仙

　　故人自三韩回，作此寄之

　　梦里秋江当眼碧，绿业摘破睛澜。捣香鲈蟹劝加飧。木奴空妩媚，未许斗甘酸。闻道鸡林珍贡至，侯门玉指金盘。六年冰雪眼常寒。酒樽风味在，借我醉时看。

　　○临江仙

　　雪晴过邢岩夫，用旧韵

　　谁信玉堂金马客，也随林下家风。三杯大道果能通。相逢开老眼，著我圣贤中。会意清言穷理窟，人间万事冥濛。暮寒松雪照群峰。衰颜无处避，只可屡潮红。

　　○一剪梅

　　送珪登第后，还镇阳

　　白璧雄文冠玉京。桂月名香，能继家声。年年社燕与秋鸿，明日燕南又远行。老子初无游宦情。三径苍烟归未成。幅巾扶我醉谈玄，竹瘦溪寒，深寄馀龄。

　　○小重山

　　东晋风流雪样寒。市朝冰炭里，起波澜。得君如对好江山。幽栖约，湖海玉孱颜。梅月半斓斑。云根孤鹤唳，浅云滩。摩挲明秀酒中闲。浮香底，相对把渔竿。

　　○减字木兰花

　　和丹房老人韵

　　山蟠酒绿。天上玉盘窥醉玉。倦客秋多。秋气还如酒盏何。松风度曲。风水飘飘承我足。蕲竹龙哦。落月徘徊待我歌。

　　○减字木兰花

　　中秋前一日，从赵子坚索酒

　　春前雪夜。醉玉峥嵘花上下。几许悲欢。明夜秋河转玉盘。高楼远笛。光到东峰横眼碧。招我吟魂。教卷澄江入酒樽。

　　○朝中措

　　玉屏松雪冷龙鳞。闲阅倦游人。耐久谁如溪水，破冰犹漱雪根。三年俗驾，千锺厚禄，心负天真。说与苍烟空翠，未忘藜杖纶巾。

　　○朝中措

　　癸丑岁，无兢生朝

　　十年鳌禁谪仙人。冰骨冷无尘。紫诏十行宽大，白麻三代温淳。天开寿域，人逢寿日，小小阳春。要见神姿难老，六峰多少松筠。

　　○朝中措

　　玉霄琁榜陋凌云。龙跳九天门。不负平生稽古，仙卿躐拜恩纶。星明南极，天开太室，收拾殊勋。贺客晨香如雾，他年压倒平津。

　　○南乡子

　　庚申仲秋，陪虎茵居士置酒小斜川

　　霜籁入枯桐。山压江城秀蔼浓。谁著夜光松竹里，玲珑。十丈冰花射好风。物外蕊珠宫。几缕明霞玉镜中。银浪三江都一吸，春融。晓病眉尖翠扫空。

　　○瑞鹧鸪

　　邢岩夫招游故宫之玉溪馆，壬戌人日

　　东风岁月似斜川。萧散心情愧昔贤。人向道山群玉去，眼横春水瘦梅边。但知有酒能无事，便是新年胜故年。明日相寻有佳处，野云堆外淡江天。

　　○瑞鹧鸪

　　是日以事不克往，复用韵

　　酬春当得酒如川。日典春衣也自贤。孤负风光忙有底，婆娑邱壑兴无边。书生大抵少成事，老境尚堪加数年。重作梅花上元约，醉归星斗聚壶天。

　　○千秋岁

　　起晋对菊小酌，有怀溪山酒隐

　　碧轩清胜，俗物无由到。沧江半壁山传照。几窗黄菊媚，天北重阳早。金靥小。秋光秀色明霜晓。手捻清香笑。今古闲身少。放醉眼，看云表。渊明千载意，松偃斜川道。谁会得，一樽唤取溪山老。

　　○浣溪沙

　　季沾寿日

　　天上仙人亦读书。风麟形相不枯臞。十年傲雪气凌虚。谁道邺侯功业晚，莫教文举酒樽疏。他年玉颊秀芙蕖。

　　○浣溪沙

　　寿骨云门白玉山。山光千丈落毫端。姓名先挂烂银盘。编简馨香三万卷，未应造物放君闲。功成却恐退身难。

　　○浣溪沙

　　范季沾一夕小醉，乘月羽衣见过。仆时已被酒，顾窗间梨花清影，相视无言，乃携一枝径归。明日作浣溪沙见意，戏次其韵。

　　月下仙衣立玉山。雾云窗户未曾开。沈香诗思夜犹寒。闲却春风千丈秀，只携玉蕊一枝还。夜香初到锦班残。

　　○浣溪沙

　　春津道中，和子文韵

　　溪雨空濛洒面凉。暮春初见柳梢黄。绿阴空忆送春忙。芍药弄香红扑暖，酴醾趁雪翠绡长。梦为蝴蝶亦还乡。

　　○人月圆

　　丙辰晚春即事

　　梨雪东城又回春。风物属闲身。不堪禁酒，百重堆按，满马京尘。眼青独拄西山笏，本是个中人。一犁春雨，一篙春水，自乐天真。

　　○西江月

　　己酉四月暇日，冒暑游太平寺，古松阴间，闻破茶声，意颇欣惬。晚归对月小酌，赋西江月记之

　　古殿苍松偃蹇，孤云丈室清深。茶声破睡午风阴。不用凉泉石枕。枯木人忘独坐，白莲意可相寻。归时团月印天心。更作逃禅小饮。

　　○菩萨蛮

　　携酒过分定张子华

　　披云拨雪鹅儿酒。浇公枯燥谈天口。秋梦浪翻江。雨窗深炷香。风烟公耐久。宜结神明友。醉里好微言。君平莫下帘。

　　○点绛唇

　　同浩然赏崔白梅竹图

　　半幅生绡，便教风韵平生足。枕溪湖玉。数点梅横竹。花露天香，香透金荷醁。明高烛。醉魂清淑。吸尽江山绿。

　　○相见欢

　　九日种菊西岩云根石缝，金葩玉蕊遍之。夜置酒前轩花间，列蜜炬，风泉悲鸣，炉香蓊於岩穴。故人陈公辅坐石横琴，萧然有尘外趣，要余作数语，使清音者度之

　　云闲晚溜琅琅。泛炉香。一段斜川松菊，瘦而芳。人如鹄，琴如玉，月如霜。一曲清商人物，两相忘。

　　○乌夜啼

　　留别赵粹文

　　一段江山秀气，风流故国王孙。三年不惯冰天雪，白璧借春温。宦路常难聚首，别期先已销魂。与君两鬓犹青在，梅竹老夷门。

　　以上明秀集注卷二三十四首

　　○水调歌头

　　高德辉生朝

　　年时海山路，寒碧乱清淮。客中寿酒，醉眼不见一枝梅。何似今年心事，千丈好云新雨，飞下玉妆台。晴雪洗佳气，河汉酒肠开。九秋雕，千里马，出风埃。蓝桥得道，鹤骨端自见云来。我有云山后约，不得夜灯亲酌，倾倒好情怀。为写芳鲜句，扶起玉山颓。

　　○水调歌头

　　乙卯高阳寒食，次岩夫韵

　　寒食少天色，花柳各春风。身闲胜日，都在花影酒垆中。秀野碧城西畔，独有斗南温软，雪阵暖轻红。欲办酬春句，谁唤好情悰。世间物，无一点，似情浓。心期偶得，一念千劫莫形容。好在轻烟暮雨，只有西厢红树，曾见月朦胧。醉眼尽空碧，风袖障归鸿。

　　○满江红

　　虎茵老人去汴二十年，重醉蜡梅於明秀峰下，谓侑觞稚秀者，有宣和玉宇间风制，俾仆发扬其事

　　端正楼空，琵琶冷、月高弦索。人换世、世间春在，几番花落。缥缈馀情无处托，一枝梅绿横冰萼。对淡云、新月炯疏星，都如昨。萧闲老，平生乐。借秀色，明杯杓。吐凌云好句，张吾邱壑。此乐莫教儿辈觉，微官束置高高阁。便归来、招我雪霜魂，春边著。

　　○满江红

　　和高子文春津道中

　　梁苑当时，春如水、花明酒冽。寒食夜、翠屏入照，海棠红雪。底事年来常马上，不堪齿发行衰缺。解见人、幽独转寒江，樽前月。平生友，中年别。恨无际，那容发。萧闲便归去，此图清绝。花径酒垆身自在，都凭细解丁香结。尽世间、臧否事如云，何须说。

　　○满江红

　　舅氏丹房先生，方外伟人，轻财如粪土。常有轻举八表之志，故世莫能用之。时时出烟霞九天上语，醉墨淋漓，摆落人间俗学，自谓得三代鼎钟妙意。今年以书抵仆，言行年七十，精力愈强，贫愈甚，知大丹之旨愈明，意使早成明秀归计，以供其薪水之费也。作满江红长短句，以发千里一笑云

　　玉斧云孙，自然有、仙风道骨。眉宇带、九秋清气，半山晴月。入手黄金还散尽，短蓑醉舞青冥窄。向大梁、城里觅丹砂，聊为客。惊人字，蛟蛇活。借造物，驱春色。问别来挥洒，几多珠璧。合眼梦魂寻故里，摩挲明秀峰头碧。看归来、都卷五湖光，杯中吸。

　　○满江红

　　辛亥三月，春事婉娩，土风熙然，东城杂花间，梨为最。去家六年，对花无好情悰，然得流坎有命，无不可者。古人谓人生安乐，孰知其他，屡诵此语，良用慨叹。插花把酒，偶记去年今日事，赋十数长短句遣意，非知心人，亦殆难明此意。以仙吕调满江红歌之，是月十五日，玩世酒狂

　　翠扫山光，春江梦、蒲萄绿遍。人换世、岁华良是，此身流转。云破春阴花玉立，又逢故国春风面。记去年、晓月挂星河，香凌乱。年年约，常相见。但无事，身强健。赖孙垆独有，酒乡温粲。老骥天山非我事，一蓑烟雨违人愿。识醉歌、非壮一生心，狂嵇阮。

　　○念奴娇

　　念奴玉立，记连昌宫里，春风相识。云海茫茫人换世，几度梨花寒食。花萼霓裳，沈香水调，一串骊珠湿。九天飞上，叫云遏断筝笛。老子陶写平生，清音裂耳，觉庾愁都释。淡淡长空今古梦，只有此声难得。湓浦心情，落花时节，还对天涯客。春温玉碗，一声洗尽冰雪。

　　○念奴娇

　　辛亥新正五日，天气晴暖，偶出，道逢卖灯者，晚至一人家，饮橙酒，以滴蜡黄梅侑樽。醉归感叹节物，顾念身世，殆无以为怀，作此自解

　　小红破雪，又一灯香动，春城节物。春事新年独梦绕，江浦南枝横月。万户糟邱，西山爽气，差慰人岑寂。六年今古，只应花鸟相识。老去嚼蜡心情，偶然流坎，岂悲欢人力。莫望家山桑海变，唯有孤云落日。玉色橙香，宫黄花露，一醉无南北。终焉此世，正尔犹是良策。

　　○念奴娇

　　浩然胜友生朝

　　紫兰玉树，自琅霄分秀，悬知英物。万壑清冰抟爽气，老鹤凭虚仙骨。醉帖蛟腾，豪篇玉振，不受春埋没。蓬莱清浅，便安黄卷寒寂。冰簟寿酒光风，宫衣缥缈，犹带婴香湿。老去浮沈唯是酒，同作萧闲闲客。耐久风烟，期君端似，明秀高峰碧。冷云幽处，月波无际都吸。

　　○念奴娇

　　别仲亨

　　大江澄练，对一尊离合，春风江北。燕代三年谈笑间，初识芝兰白璧。桂窟高寒，铁衣英壮，早得文章力。峥嵘富贵，异时方见相逼。明日相背关河，魏家宫阙，西望千山赤。我亦疏慵归计久，欲乞幽闾松雪。千里相思，欣然命驾，醉倒张圆月。酒乡堪老，紫云莫笑狂客。

　　○念奴娇

　　次许丹房韵，时将赴镇阳，闻北潭杂花已尽，独木芍药方开

　　飞云没马，转沙场叠鼓，三年寒食。闻道西州春漫漫，晓玉天香欹侧。华屋金盘，哀弦清瑟，一曲春风坼。酒乡堪老，紫云莫笑狂客。我本方外闲身，西山爽气，未信兵尘逼。拄杖敲门寻水竹，不问禅坊幽宅。醉墨乌丝，新声翠袖，不可无吾一。殷勤红扑，好留姚魏颜色。

　　○雨中花

　　仆将以穷腊去汴，平生亲友，零落殆尽，复作天东之别。数日来，蜡梅风味颇已动，感念节物，无以为怀，於是招二三会心者，载酒小集於禅坊。而乐府有清音人雅善歌雨中花，坐客请赋此曲，以侑一觞。情之所锺，故不能已，以卒章记重游退闲之乐，庶以自宽云

　　忆昔东山，王谢感概，离情多在中年。正赖哀弦清唱，陶写馀欢。两晋名流谁有，半生老眼常寒。梦回故国，酒前风味，一笑都还。湖光玉骨，水秀山明，唤人妙思无边。吾老矣、不堪冰雪，换此萧闲。传语明年晓月，梅梢莫转银盘。后期好在，黄柑紫蟹，劝我休官。

　　○雨中花

　　送赵子坚再赴辽阳幕

　　化鹤城高，山蟠辽海，参天古木苍烟。有贤王豪爽，不减梁园。高会端思白雪，清澜远泛红莲。况男儿方壮，好为知音，重鼓冰弦。香凝翠幕，月压溪楼，暮寒有酒如川。人半醉、竹西歌吹，催度新篇。顾我心情老矣，爱君风谊依然。倦游归去，羽衣相过，会约明年

　　○水龙吟

　　仆三年为郎外台，故人扬子能作广文博士，暇日每相寻为文字饮。其词章敏妙，临觞得纸，下笔不能自休。去岁收灯后，过扬於郑氏山亭，酣觞赋诗，最为快适。自此仆遂东来，比得其诗，颇道当时风味，戏作越调水龙吟以寄之

　　乱山空翠寻人，短松路转风亭小。论文把酒，灯残月淡，春风最早。星斗撑肠，雾云翻纸，词源倾倒。自骑鲸人去，流年四百，知此乐、人间少。别梦春江涨雪，记雨花、一声云杪。新诗寄我，垂天才气，凌波词调。传酒传歌，后来双秀，也应俱好。待明年，却向黄公垆下，觅萧闲老。

　　○水龙吟

　　乙丑八月，得告上都，行李滞留，寄食於江壖村舍。晚雨新晴，江月炯然，秋涛有声，如万松哀鸣涧壑。时去中秋不数日，方遑遑於道路，宦游飘泊，节物如驰，此生馀几春秋，而所谓乐以酬身者乃如此，谋生之拙，可不哀邪。幸终焉之有图，坐归欤之不早，慨焉兴感，无以为怀，因作长短句诗，极道萧闲退居之乐，歌以自宽，亦以自警，盖越调水龙吟也。与我同志幸各赋一首，为他日林下故事

　　水村秋入江场，梦惊万壑松风冷。中秋几日，银盘今夜，八分端正。身似惊乌，半生飘荡，一枝难稳。夜漫漫只有，澄江霁月，应知我、倦游兴。好在萧闲桂影。射五湖、高峰玉润。木犀宜月，生香浮动，玻璃吸尽。准拟馀年，个中心赏，追随名胜。看年年玉笛，新传秀句，约嫦娥听。

　　○水龙吟

　　九秋白玉盘高，夜来冷射银河水。好风清露，碧梧高竹，骎骎凉气。女手香纤，一山黄菊，半青橙子。趁鹅儿新酒，篘云漉雪，一年好、君须记。我走天东万里。笑归来、山川良是。沙鸥远浦，野麋丰草，唯便适意。但愿当歌，月光常共，金樽摇曳。听穿云声里，惊人秀句，卷澄江醉。

　　○水龙吟

　　甲寅岁，从师南还，赠赵肃之

　　软红尘里西山，乱云晓马清相向。新年有喜，洗兵和气，春风千丈。青鬓何人，凤池墨客，虎头飞将。听前驱一夜，鸣珂碎月，催笳鼓、作清壮。红袖横斜醉眼，酒肠倾、九江银浪。小桃仙馆，霜筠萧寺，风光荡漾。我欲寻春，郡中谁有，国香宫样。待酒酣、妙续珠帘句法，作穿云唱。

　　○水龙吟

　　梁虎茵家以绛绡作荔枝，戏作

　　一山星月，长生殿里，端正人微笑。风枝玉骨，冰丸红雾，长安初到。小部清新，上尊甘冷，风流天宝。自蓬山仙去，人间月晓，遗芳满、汉宫草。闻道云窗玉指，化奇苞、天容纤妙。香通鼻观，春浮手藉，教人梦好。青琐窥韩，紫囊赌谢，属狂年少。但闲窗酒病，东风晓枕，个中时要。

　　以上明秀集注卷三十八首七十二首，原刻有注兹不录

　　○好事近

　　天上赐金奁，不减壑源三月。午碗春风纤手，看一时如雪。幽人只惯茂林前，松风听清绝。无奈十年黄卷，向枯肠搜彻。

　　附见中州乐府元德明词内

　　○月华清

　　楼倚明河，山蟠乔木，故国秋光如水。常记别时，月冷半山环佩。到而今、桂影寻人，端好在、竹西歌吹。如醉。望白苹风里，关山无际。可惜琼瑶千里。有年少玉人，吟啸天外。脂粉清辉，冷射藕花冰蕊。念老去、镜里流年，空解道、人生适意。谁会。更微云疏雨，空庭鹤唳。

　　○江神子慢

　　赋瑞香

　　紫云点枫叶。岩树小、婆娑岁寒节。占高洁。纤苞暖、酿出梅魂兰魄。照浓碧。茗碗添春花气重，芸窗晚、蒙蒙浮霁月。小眠鼻观先通，庐山梦旧清绝。萧闲平生淡泊。独芳温一念，犹未衰歇。总陈迹。而今老、但觅茶酒禅榻。寄闲寂。风外天花无梦也，鸳鸯债、从渠千万劫。夜寒回施幽香与春愁客。

　　○声声慢

　　凉陉寄内

　　青芜平野，小雨千峰，还成暮陉寒色。裁翦芸窗，忆得伴人良夕。遥怜几重眉黛，恨相逢、少於行役。梨花泪，正宫衣春瘦，晓红无力。应怪浮云夫婿，不解趁新醅，醉眠凉月。怨入关河，西去又传音息。谁知倦游心事，向年来、苦思泉石。人未老，约闾峰、多占秀碧。

　　○石州慢

　　高丽使还日作

　　云海蓬莱，风雾鬓鬟，不假梳掠。仙衣卷尽云霓，方见宫腰纤弱。心期得处，世间言语非真，海犀一点通寥廓。无物比情浓，觅无情相博。离索。晓来一枕馀香，酒病赖花医却。滟滟金尊，收拾新愁重酌。片帆云影，载将无际关山，梦魂应被杨花觉。梅子雨丝丝，满江干楼阁。

　　○尉迟杯

　　紫云暖。恨翠雏珠树双栖晚。小花静院相逢，的的风流心眼。红潮照玉碗。午香重、草绿宫罗淡。喜银屏、小语私分，麝月春心一点。华年共有好愿。何时定，妆鬟暮雨零乱。梦似花飞，人归月冷，一夜小山新怨。刘郎兴、寻常不浅。况不似、桃花春溪远。觉情随、晓马东风，病酒馀香相伴。

　　○蓦山溪

　　清明绿野，玉色明春酒。燕地雪如沙，为唤起、斗南温秀。鬓丝禅榻，梦觉古扬州，瑶台路，返魂香，好在啼妆瘦。春前入眼，似是章台柳。欲典鹔鹴裘，误金车、香迎马首。绿阴青子，后日便东风，秋千散，暮寒生，月到西厢后。

　　○鹧鸪天

　　解语宫花出画檐。酒尊风味为花甜。谁怜梦好春如水，可奈香馀月入帘。春漫漫，酒厌厌。曲终新恨到眉尖。此生愿化双琼柱，得近春风暖玉纤。

　　○鹧鸪天

　　秀樾横塘十里香。水花晚色静年芳。胭脂雪瘦熏沈水，翡翠盘高走夜光。山黛远，月波长。暮云秋影蘸潇湘。醉魂应逐凌波梦，分付西风此夜凉。

　　○江城子

　　半年无梦到春温。可怜人。几黄昏。想见玉徽，风度更清新。翠射娉婷云八尺，谁为写，五湖春。好风归路软红尘。暖冰魂。缕金裙。唤取一天，星月入金尊。留取木樨花上露，挥醉墨，洒行云。

　　公有诗八尺五湖明秀峰，又云，十丈琅玕倒冰玉，明年为写五湖真，正用此意。魏道明作注，义有不通，故表出之。以上中州乐府十首

　　○水龙吟

　　自镇阳还兵府，赠离筵乞言者

　　待人间觅个，无情心绪，着多情换。

　　滹南遗老集卷四十滹南诗话引萧闲词（原无调名兹据律补）

　　○失调名

　　归兴高于滟滪堆。

　　滹南遗老集卷四十滹南诗话引萧闲词（原无调名兹据律补）

　　○梅花引

　　春阴薄。花冥漠。金街三月初行乐。碧紵春。玉奁人。蝉飞雾鬓，风前立画裙。浮生酒浪分馀沥。娇甚春愁生远碧。犀心通。暖芙蓉。此时不恨，蓬山千万重。

　　○梅花引

　　清阴陌。狂踪迹。朱门团扇香迎客。牡丹风。数苞红。水香扑蕊，新妆为谁容。蜡灯春酒风光夕。锦浪龙须花六尺。月波寒。玉琅玕。无情又是，华星送宝鞍。

　　以上二首见阳春白雪三案词学丛书本、清吟阁本阳春白雪卷四，俱载有蔡松年念奴娇棋声特地一首。据珊瑚网法书题跋卷十，引郭天锡手录诗文杂记作周文谟词，因不补录。


【曹伯启：词作35首】

　　○满江红

　　次元复初韵

　　四十年间，问何似、古人方略。时自笑、致身无策，疗贫无药。世事从来如意少，宦情已比当年薄。更不须、勋业镜中看，今非昨。眠矮榻，登高阁。携短杖，＊长杓。放屈伸由己，碧空盘鹗。较短量长无定论，抗尘走俗非真乐。算从前、有铁铸难成，求人错。

　　○水龙吟

　　用杨修甫学士登岳阳楼韵

　　岳阳西望荆州，倚楼曾为思刘表。国亡家破，当时豪俊，鱼沉雁渺。王霸纷更，乾坤摇荡，废兴难晓。记观山纵酒，巡檐索句，宿官舫，篷窗小。不畏黑风白浪，伴一点、残灯斜照。棹歌明发，天光无际，得舒晴眺。万里驰驱，千年陈迹，数声悲啸。试闲中想像，兴来陶写，付时人笑。

　　○如梦令

　　赠道夫二首

　　学有探奇索妙。命有人僧鬼笑。难与老天争，寂寞汉陵周庙。权要。权要。林樾有人清啸。

　　○如梦令

　　荣悴本来何处。看取岸花汀树。醉眼眩青红，欲问真源无路。归去。归去。风外数声齐女。

　　○酹江月

　　次王君阳李敏之过龙门韵

　　洪崖中断，似蜃楼幻出、层檐叠脊。欲问真源凌绝顶，安得乘风羽翮。势利相忘，驱驰不惮，面背皆京国。源泉混混，恍如夹右碣石。遥想巢父襟怀，东溟烟雾里，片帆如席。逸气峥嵘今老矣，惆怅剑门千尺。细草平沙，敝裘羸马，长路无人识。家山回首，不应犹作行客。

　　○酹江月

　　用子周佥司咏雪韵

　　六花凌乱，算神工、不用并州刀剪。乍密还疏斜复整，眼底万更千变。宿麦连云，遗蝗入地，四海愁颜展。呼童洗酌，更宜帘幕高卷。还念去岁无聊，来秋有望，仰戴天行健。江上渔人应笑我，世路萦迥如篆。何日言归，此心无竞，茅屋临清浅。满怀春意，坐令寒谷生暖。

　　○满江红

　　次白君举州倅所寄韵。君举三十年前友，屡示佳制，读之信人起敬。比以簿书倥偬，不＊酬答，闻改除天台，恐因得簪盍於惠泉之侧，用以叙怀

　　壮岁分携，凝望眼、略无虚日。嗟我辈、江南江北，为谁形役。自愧散材非管鲍，遥怜老友真元白。况文章之外有良能，安民策。谈笑兴，浮云隔。离别恨，流年逼。试赓歌雅韵，不论呼吸。百粤溪山应好在，半生萍梗无终毕。□流行坎止任天公，吾难必。

　　○水调歌头

　　次复初韵

　　山林隐君子，无意事王侯。天戈一日南指，多少贾胡留。不效熊舒龟息，却羡蝇头蜗角，我亦滞南州。十载厌奔走，赢得雪飞头。苦思归，归未得，恨悠悠。身世何物，野渡一横舟。用舍随时无定，得失于人有命，谁解曲如钩。兀坐阅今昔，风露一天秋。

　　○水龙吟

　　用史药房韵

　　匆匆沙际春归，草如绶带交加翠。白云缥缈，四年相望，季鹰归未。拘束微官，踉跄俗状，较人间气。想颠鸾倒凤，天公不管，谁会□，空中意。自要看时拨置。问谁家、小栏堪倚。云间公子，为谁邀致，愁怀一洗。红玉擎杯，朱弦理调，偶然成醉。又门前俗事，催人上马，不堪凝睇。

　　○水调歌头

　　用崔子由韵

　　攀鳞年少志，未要叹羲娥。人生沧海一粟，何在两飞梭。多事蜂衙蜂穴，十载蜗蟠猬缩，勋业任蹉跎。触目世途险，举步强颜多。誓从今，陶颖事，罢研磨。丈夫功名谈笑，一曲饭牛歌。尽道权门炙手，自是臣心如水，犯露肯相过。袖手待真赏，未及鬓生皤。

　　○摸鱼子

　　用药庄韵

　　怅人生、百年如寄，虚舟沧海难舣。是非荣辱云千变，光景算能消几。尘世里。耻婢膝奴颜，不觉长欷矣。凭谁荐起。望几处侯门，要开怀抱，将进又还止。凝眸处，往往修程万里。飞黄跛鳖相比。酣歌点检平生事，惟恐老之将至。铛有耳。况识字能言，莫负天公意。文章信美。既不用毛锥，寸长无有，寻我泮池水。

　　○水调歌头

　　和卢仲敬太守

　　尝为武林客，欢洽快平生。谁知分袂江浒，西往复东行。今日簿书旁午，明日山川迢递，愁恨几时清。回首旧游地，天远暮云平。鬓双皤，肠百结，意何成。多应故山猿鹤，笑我尚争名。尽自轰轰烈烈，到底休休莫莫，何处觅卿卿。梦寐想归路，濡笔写心声。

　　○南乡子

　　二阕四川道中作

　　蜀道古来难。数日驱驱兴已阑。石栈天梯三百尺，危栏。应被旁人画里看。两握不曾乾。俯瞰飞流过石滩。到晚才知身是我，平安。孤馆青灯夜更寒。

　　○南乡子

　　十月出秦关。竟日悠悠杳霭间。直到蚕鱼开国地，跻攀。行尽千山复万山。归辔动欢颜。江路梅花笑往还。稚子候门何日到，痴顽。好把虚名付等闲。

　　○鹊桥仙

　　舟行辰沅江中，小词数阕，呈建中御史

　　杜鹃声诉。鹧鸪声助。催上黔阳归路。轻舟短棹泛沧浪，沾两袖、夜郎烟雾。云山如暮。滩流如怒。石齿嶃然无数。天涯愁绪不堪论，这光景、能消几度。

　　○临江仙

　　水出五溪成一派，滔滔日夜东流。倦乘鞍马却乘舟。向来危处怯，此去险中愁。伊轧数声离岸橹，异乡身世悠悠。暂教杯酒放眉头。痴儿官事了，聊作子长游。

　　○临江仙

　　来橹声喧鹅鹳，中流石散牛羊。岸边茅屋伴戎羌。淡烟笼寂寞，微雨助凄凉。畛麦缘山糁绿，岩花落水流香。离骚记诵不成章。殷勤兰与芷，千古为谁芳。

　　○浣溪沙

　　世态纷纷几变更。天南地北只虚名。一簪华发可怜生。旅食惊心三月到，浪花吹面一舟轻。中宵屈指计归程。

　　○浣溪沙

　　解缆西南杳霭间。万重烟水闲云山。舻声摇荡五溪蛮。世路看来行欲遍，头颅到此合知还。从今犹得十年闲。

　　○木兰花慢

　　寿郝仲明益都人

　　论寰中英气，人尽说，古青州。看东坼沧溟，西瞻泰岳，南控营丘。千古能称管晏，道而今、人物更风流。磊落曝书公子，从前从事公侯。勋名初不愿依刘。耿耿连良筹。听万里揄扬，一门冠盖，三世箕裘。屈指瓜期已还，愿平生、相遇尽卿俦。好记寿觞先举，莼鲈江上新秋。

　　○沁园春

　　和复初省郎韵，纪仲春陪诸名胜游西山，同行都首掾元明善复初，行省掾尉迟亨亨甫，福建同提举毛吉甫

　　山色湖光，宜雨宜晴，春来恼人。笑劳生强半，登临有兴，身司莞库，所向无亲。马服车辕，鹰罹绦镟，也算人间一度春。情无赖，怕岸花汀草，弹指成尘。朋簪契我天君。更不管、长须喜与嗔。任把酒论文，且行且止，幕天席地，谁主谁宾。敬德猖狂，春陵笑傲，延寿丹青画不真。归鞍好，向梅山东下，数点行云。

　　○八声甘州

　　和郑泽民

　　算人生南北□何如，彷佛过青春。似断蓬飞絮，平生怀抱，何处通津。欢逢故山佳友，终日藉陶薰。芥蒂净如此，咸与维新。男子十年勋业，漫无成一事，负却晨昏。使功名都了，转首是非尘。又滞此、蝇营狗苟，料山英、也笑趁墟人。谁相约，重寻故步，经理遗文。

　　○水龙吟

　　再和修甫学士

　　高楼壮观东南，迥然突出千秋表。月檐明烂，风棂萧爽，烟波浩渺。菊径新秋柳溪薄暮，桃源清晓。□登临感慨，悠然引兴，银盘内，青螺小。自念当时行役，顾菱花、不堪频照。江山如故，中原在眼，几番危眺。浩浩洪流，茫茫尘世，尽堪吟啸。但优游老景，浮沉里閈，任邦人笑。

　　○木兰花慢

　　和史显甫左丞韵，略颂平日所长，兼道比年区区之怀，老疾互攻，（苦原作恐，从景元本改）无佳思，祈相望一笑

　　羡紫芝眉宇，正台阁，济时人。况公是公非，知常知变，乐道安贫。案前簿书旁午，抱丹诚、一点伴青春。偶遇科条隐密，不辞辨雪殷勤。德星今日是乡邻。癃老阻蹄轮。喜陆地神仙，山中宰相，词语清新。河滨预沽佳酿，待幽花、相对乐情真。幸有清风皓月，何须翠袖红巾。

　　○清平乐

　　寄徐都司

　　昨朝＊诺。世事真难托。旅舍淙淙冬雨恶。怎地觥筹交错。东篱尚有花丛。他时不避悭风。传语徐卿二子，佳怀足慰衰翁。

　　○清平乐

　　寄复初省郎，兼简希孟文友

　　情怀渺渺。客舍天将晓。百虑攻心浑未了。不似漫郎多少。人生傀儡棚中。此行那计西东。指日云泥超异，重占口角春风。

　　○西江月

　　西京客中，用寿卿路教和雪庵居士，并赠赵李二君子词韵

　　归兴浓如山色，宦情薄似秋光。含残相伴说网常。笑杀湖中鲁望。制用先须府库，兴戎必待餱粮。世间良贾会深藏。胜我追寻影响。

　　○鹊桥仙

　　牛毛胥役，蝇头文字。终日疲神役志。何人昆顶坐垂钩，应笑我、徒能鄙事。起家寒士，从师夫子。不识苍头阍寺。夜郎旋辔又平城，只把做、槐安梦里。

　　○齐天乐

　　和蒋四清病暍逢秋所作

　　普天炎赫衣流汗。号呼坐恨更浅。节序推移，阴阳代谢，谁敢心怀咨怨。冥迷展转。梦远壑层冰，澄江匹练。大地嗸嗸，秋空忽散仁风扇。此身惯经寒暑，喧烦俱净尽，古炉灰篆。屈指交游，转头零落，举目残星数点。轰雷掣电。任百计营为，亦难周遍。日向西山，气机随吐咽。

　　○沁园春

　　用中丞敬相谢承卿送菊韵

　　菊有黄华，惠然肯来，思量意勤。见秋容淡泊，寒香馥郁，妖红俗紫，爱恶由分。玉露金风，豚蹄豆酒，不论文尊与义尊。重阳过，看匆匆暮景，苒苒行云。宾朋相与欢欣。况咀嚼颐精好致神。笑量长较短，到头是梦，春三秋九，夫复何言。冠盖名流，搢绅处士，特赠新诗可以群。从今后，但有花即饮，卿自纷纷。

　　○鹧鸪天

　　寄翟德温

　　六度他乡指月牙。旅怀无日不思家。归来漫读苏秦传，愁比他乡日更加。贫活计，拙生涯。几人曾爱屋头鸦。一襟朱墨才经浣，土锉重亲两部蛙。

　　○减字木兰花

　　为监司寿

　　乾坤清气。崧岳生申名盖世。白简霜飞。不为人间鼠发机。要期庄算。九十春光都占断。平秩南讹。管领薰风入舜歌。

　　○糖多令

　　释怀寄友人

　　衰境日匆匆。浮生一梦中。笑愁怀、万古皆同。越水燕山南北道，来不尽，去无穷。萍水偶相逢。晴天接远鸿。似人间、马耳秋风。山立扬休成底用，闻健在，好归农。

　　○鹧鸪天

　　示次男河南书吏履亨

　　斗垒衡门笔砚生。清流不弃作豪英。宦途始步防颠踬，人海论交戒满盈。临事惧，好谋成。百年到手是功名。群雏已逐云萍散，又挂西南一点情。

　　○鹊桥仙

　　用吕正学所赠韵

　　昔居清署。今为编户。要仿古人襟度。尽收风月伴残年，更岂望、当途垂顾。江干徐步。林皋归路。不受营营相污。闲来渐觉日舒长，似挽得、韶光迟住。

　　强村丛书用善本书室藏钞本汉泉乐府，兹另据景元本漠泉乐府校订。


【曹方父：词作1首】

　　○清平乐

　　碧梧苍石图

　　断肠肠断。愁满斜阳岸。远水遥山情浩漫。春燕参差秋雁。夜长闲梦空成。离魂不遇君卿。月转梧桐有影，天高河汉无声。

　　珊瑚网名画题跋卷八


【曹光辅：词作1首】

　　○水龙吟

　　世间清苦禅和，了心才到安闲地。藜床兀兀，经年打坐，颓然假寐。却甚床边，偶闻牛斗，不知喧蚁。怪藤条临济，饥餐困卧，方会得、个中味。争似横江楼上，入帘栊、好山供翠。悠悠万事，从今都付，黄梁炊里。朝暮阴晴，定应不废，平生甘睡。笑傍人问我，何当梦觉，为苍生起。

　　附见四印斋本天籁集卷上内。原题云，曹光辅教授凡和三十首，不能尽录，姑记其一云。




【曹居一：词作1首】

　　○木兰花慢

　　白莲

　　爱幽花带露，映晓色，淡秋塘。恨太华峰高，庐山社远，身世相妨。谁知半溪烟景，且乘闲、华发照沧浪。羡杀风标公子，一生何限清香。仙家摇曳水云乡。高韵却浓妆。看脉脉盈盈，何消解语，已断人肠。呼童更须沽酒，待夜凉、和月卷荷觞。明日醒来信笔，新声付与秋娘。

　　元草堂诗余卷上




【长筌子：词作76首】

　　○抛球乐

　　道人心印悟来，自然惺洒。这妙用、玄关造化，神功巧笔，今古难画。见壶中、不夜春光，有锦绣、江山相亚。处处花萼楼台，秀吐香风，高耸蟠桃架。玩紫微绛阙，瑶池阆苑，岂羡世间，园林郊野。闲步凤凰台，听一派箫韶，音韵清雅。任纵横出入，灵空不用，玉鞭金马。翛然卓立乾坤，看万象、森罗青霄下。五明宫，玄珠会，妙体婵娟娅姹。醍醐芝草，谁肯著、千金酬价。有缘得遇真师，点透灵通，常应无虚诈。赏圣贤至理，谦慈度日，更六根清净，无为风化。性月桂枝芳，放万道光明无毁谢。把天机秘诀，勿令轻舍。

　　○抛球乐

　　细开根基妙道，几人深知。自大朴初分，剖散洪蒙，画八卦帝尊伏牺。辨百草、功显神农，播稼穑、德布华夷。次后运启轩辕，圣明宣教，诸方吐瑞芝。感遐荒奠枕，清宁万国，更迤逦求道，七十馀师。从此阐淳风，降后代神仙出世机。既到今日，不悟群迷。总被利名驱驰。独余摆脱羁縻。任落魄、南北与东西。壶中景，真消息，三火烹煎坎离。杳冥恍惚，谁信有、纯阳龙飞。斡开玉户金关，祥烟瑞气，红云罩紫微。听无弦雪曲，仙音韵正美，见日月配合，结就刀圭。功满大丹成，便拂袖长生路上归。住天宫快乐，武陵瑶池。

　　○天香慢

　　梅

　　万木归根，三冬拔翠，晓来梅萼轻坼。妒雪精神，清人气焰，不许等闲攀摘。百花未发，独占得东君春色。庚岭斜横，秀孤芳，更妙机难测。西湖洒然至极。胜蜡黄愈增灵识。漏泄前村驿使，喜传消息。解引诗人雅咏，对一枝金蕾，兴自适。月浸寒梢，天香可惜。

　　○烛影摇红

　　菊绽黄花，月生碧汉清光皎。霜前雨后正芬芳，四海圆明照。朵朵争开烂熳，吐香风、腾辉天表。槛边幽雅，空外婵娟，依时呈妙。阆苑仙葩，蒋公三径知音少。瑶台宝鉴照娑婆，悟者头头了。好对东篱赏玩，射江山、虚堂灵沼。数枝金蕊，万道银霞，浮生难晓。

　　○解愁

　　岁月匆匆，忙如奔骑。来往暗催浮世。爱河谁省悟，戏欲浪苦争名利。火院忧他妻共子。更不念、自身憔悴。你直待大限临头，恁时悔恨，又成何济。活鬼贩骨千回，空劳壤纷纷，闹如蝼蚁。丈夫心猛烈，秉慧万缘齐弃。劈碎凡笼无挂碍。任自在、玩山游水。向林下、醉饮真风，坦然高卧，占清闲贵。

　　○解愁

　　返照人间，忙忙劫劫。昼夜苦辛无歇。大都能几许，这百年有如春雪。可惜天真逐爱欲，似傀儡、被他牵拽。暗悲嗟、苦海浮生，改头换壳，看何时彻。听说古往今来，名利客，空有兔踪狐穴。六朝并五霸，输他水云英杰。一味真纯为伴侣，养浩然、岁寒清节。这些儿、冷淡生涯，与谁共赏，有松窗月。

　　○满庭芳

　　大觉光明，不须外觅，人人各有如来。浮生迷昧，贩骨走千回。凿透灵源法海，禅河涨、风浪崔巍。泥牛吼，威音嘹亮，铁壁起云雷。菩提。无缝塔，林峦掩映，山色分开。任曹溪雪满，漏泄红梅。处处香严法界，休分别、只树蒿莱。真消息，孤峰顶上，石女绣莓苔。

　　○满庭芳

　　微妙家风，非空非色，卓然无去无来。超今越古，悟者免轮回。拈出长春圣境，琼花绽、铁树崔嵬。谁知觉，了翁夜半，震动九天雷。玄门真洒落，星楼月殿，愚昧难开。寥阳芝草，端的胜寒梅。方寸神机莫测，何消得、飞过蓬莱。玉霄闲客，未肯蹑苍苔。

　　○满庭芳

　　决烈修真，殷勤办道，万缘识破皆空。太虚鼎内，默默养和冲。一颗灵珠灿烂，光辉似、月射千峰。长春景，五云台上，芝草吐香风。这些微妙理，有缘端的，千里相逢。纤尘不染，清净是真功。日用头头不昧，超生灭、法界难笼。还能此，逍遥自在，处处是仙宫。

　　○满庭芳

　　老氏真机，如来祖印，明明象帝之先。不生不灭，端的至幽玄。一派清风匝地，迷云散、皓月当天。君知否，寥寥劫外，法鼓震三千。本来真个妙，无名无相，非道非禅。学人外觅，教我怎生传。不肯回光返照，区区地、走遍山川。归来也，人牛不见，芳草锁江烟。

　　○满庭芳

　　本分家风，寻常日用，何方不是林泉。饥餐渴饮，任运度流年。行止非人所及，休思算、好弱由天。君知麽，一身尚假，万事岂牢坚。些儿穷活计，寂寥潇洒，有口难言。箪瓢不置，那得买山钱。且恁腾腾兀兀，任从他螳战蜂喧。真清乐，松间步月，石上枕书眠。

　　○绿头鸭

　　雨初晴，江山景色新鲜。乍艳阳，春光美丽，见郊原、芳草芊芊。睹梨花、轻笼淡月，闻松声、冷和清泉。风细池塘，帘垂院落，晓莺啼唤柳含烟。更叠翠山屏如悄，时物笔难传。谁能悟，韶华不久，人世非坚。走红尘、何曾返照，损气神、虚度流年。竞锥刀、如蝇见血，恋妻男、似蚁争膻。火宅忧煎，情波出没，四生六道不知还。任千劫轮回贩骨，迷了本灵源。聪明客，诸缘放下，闲里修仙。

　　○江神子慢

　　扫除六尘迹。点检现前，真个消息。慧光赫。亲拈出、妙用灵根端的。越声色。一曲威音非律吕，超今古，琅琅谁听得。湛然万里云收，晴天阔。月华白。纵横金田觉海，笑巴歌诌诌，葛藤千尺。泯情识。空劫外、门掩苍苔闲寂，致虚极。枕上江山春色好，松花老、香风飘广陌。此时作个逍遥，一烟霞客。

　　○雨霖铃

　　清晨凝伫。见风云济，及作时雨。阴阳协顺空中，为甘露、山泽敷布。点点如膏利益，洗灭妖氛，四海澄素。造化天地神功，扰扰浮生几人悟。乾坤美泽恩沾溥。胜娑婆、此价应难买。滋生万物荣苏，增瑞庆、兆民歌舞。五谷丰登，庶事康宁，遐迩安固。感上下和睦无为，敬礼玄元祖。

　　○绛都春

　　天生懒惰。爱静处坦然，开怀澄坐。面垢头鬅，养疏慵，消灾祸。无萦无系随缘过。也不会、焚烧香火。啰噔哩噔，鸾歌舌诞，恣情吟和。南柯梦中识破。把蜗角蝇头，身心摧挫。手握灵芝，泛无何，谁知我。清风皓月时相贺。杳冥中、修成仙果。了然归去，绵绵九天高卧。

　　○绛都春

　　侵寻妙景。看赤城秀稔，芝田千顷。物外闲闲，乐真情，搜佳兴。扁舟载月烟蓑冷。酒醒时、临流清咏。一声羌管，三幅晓风，洒然幽胜。徽音慢弹谁听。似野鹤腾空，生涯萍梗。放旷乾坤，与江湖，丝纶整。锦鳞钓得成馀庆。便归来、玄都驰骋。杖挑春色，逍遥太虚仙境。

　　○绛都春

　　心如江海。纳百川万派，澄清无碍。渺渺渊源几人知，包沙界。光明灿烂超三昧。諕小乘、邪魔潜退。混元风范，虚无秘密，下愚难解。宣扬亘初真载。统众妙之门，高下无赛。应物头头，显慈悲，消灾害。不生不灭非中外。这一曲、玄歌谁买。玉京仙子，吹动太虚天籁。

　　○瑞鹤仙

　　岁华如转辇，叹世路忙忙，何日知足。锥刀竞蛮触。这浮名浮利，少荣多辱。谁能寡欲。解恬淡、天之美禄。把尘缘一旦纷飞，回首退藏岩谷。清福。松间步月，石上眠云，性如麋鹿。高歌一曲。闲吟罢，布棋局。听猿啼鹤唳，水绿山青，篱外风敲瘦玉。这真欢，夸古腾今，几人继续。

　　○瑞鹤仙

　　花开阆苑

　　武陵溪上看，睹阆苑瑶台，应是花绽。风流世间罕。喷清香鲜异，紫芝相间。东君不管。更别有、长春手段。向无为树上芬芳，光彩日常呈现。堪献。玄元根本，锦绣枝梢，是谁亲见。何方贵显。金莲会，任舒展。这天生雅艳，一种琼英，只许神仙作伴。若诸人，采得归来，玉京赏玩。

　　○瑞鹤仙

　　风入琼林

　　玉峰时暂歇，觉风入琼林，倍增真悦。烦蒸顿消灭。扫尘埃四海，廓然施设。八方静洁。布一味、清凉妙绝。这些儿冷淡生涯，等闲未曾轻泄。奇别。萧萧昼夜，飒飒乾坤，几人能瞥。随机应辙。寻知友，伴明月。绕群芳结秀，响报声闻，动用阴阳正诀。待浮生，吹散迷云，恁时细说。

　　○瑞鹤仙

　　月照洞庭

　　素秋天似水，更夜色呈鲜，物华殊丽。山堂兴无际。见团圆月照，洞庭深邃。清风匝地，但处处、昭彰德被。遍恒沙朗射晴空，千古秀凝青桂。高贵。随形应现，鉴物无私，碧霄呈瑞。孤然爽异。辉法界，显灵慧。放清光万道，入户穿窗，皎皎昏蒙普济。愿凡夫，早悟圆明，尽知此理。

　　○瑞鹤仙

　　雪迷蓬岛

　　幸逢玄运到。正律吕推移，北辰宣号。须臾瑞祥报。见同云凝雪，晓迷蓬岛。天公德茂。但处处、琼花映罩。向长空片片轻飘，显扬圣功微妙。深奥。虚无造化，秘密神机，对谁分表。三山路杳。真潇洒，洗尘扰。看琼宫宝殿，素净楼台，出入仙姿窈窕。这冰清玉洁家风，几人顿了。

　　○玩瑶台

　　本名耍三台

　　直指玄元路。叹苦海、迷人不悟。在目前、平平稳稳，又无些、险难相阻。把万缘、一齐放下，他自然有圣贤提举。似断云、野鹤飞腾，向物外、青霄信步。庆会神仙语。渴时饮、蟠桃醁醑。出入在、星楼月殿，笑人间、死生今古。跨彩凤祥鸾玩太虚，归来卧、碧霞深处。这逍遥活计谁传，分付与、蓬莱伴侣。

　　○花心动

　　江路闲游，见梅芳姿，水边将发。蓓蕾半开，疏影斜横，幽艳傲欺霜雪。清癯独秀风台畔，笑百卉、冻凝摧折。散芳烈。竹篱茅舍，最堪栽接。破腊传春放彻。吐玉蕊琼芝，等闲谁瞥。欲寄故人，驿使稀逢，空对暗香凄切。寿阳公主今何在，这姑射玉仙清绝。向谁说。黄昏小窗淡月。

　　○花心动

　　百岁光阴，似飘风浮沤，电雷轰掣。返照速修，急景难留，不觉鬓莘如雪。万缘羁绊何时了，谩昏晓、寸心愁结。劝英杰。莫教釜破，断绳难接。一失人身万劫。叹伶俐惺惺，不遭缧绁。欲浪恩山，玉杻金枷，谁肯猛然抛撇。一朝大限临门唤，见阎老，怎生推说。恁时节。追思圣贤妙诀。

　　○洞玄歌

　　野堂花老。槛外幽香度。绿影沉沉映窗户。任从他、日转西郊，且闲看、云生南浦。见隐隐遥岭接天青，又石齿分泉，迸珠飞雨。丹丘咫尺，几个人回顾。鼷鼠穿窬岂足数。假直饶、绮陌长游，争似向、烟岚深处。枕万壑云霞乐平生，便不胜红尘，点染缁素。

　　○洞玄歌

　　倦游退尺，栗里潜疏拙。浩气凌空向谁说。醉酬春、酝酿三杯，遣幽兴、沧茫一叶。更野服萧然越林丛，拉信友，相须竹风花月。生涯淡净，至妙人间绝。不尚文轩锦屏列。乐田庐、啸傲华颠，种松菊、栖迟清节。这一味真欢几人知，有静几蒲团，兽炉沉屑。

　　○水龙吟

　　故乡何处栖迟，海山雾敛春风细。花浓石润，云娇烟淡，天容如水。芝桂香分，橘橙酒滟，锦茵摛翠。佩霓裳缥渺，飞琼羽盖，瑶池宴，赏佳丽。俯笑人间富贵。到头来、一场虚伪。桑田暗改，人生空老，谁能适意。虎战龙争，汉兴秦灭，今成何济。看蓬莱紫府，长春胜景，妙无加矣。

　　○雨中花

　　急急蛩音，似箭暗催，人物烟草茫茫。塞鸿悲秋晚，败叶飘黄。万里关山牢落，一天风雨凄凉。这萧闲活计，向谁分诉，表我衷肠。霜零露冷，菊瘦梧凋，又近重阳。信道壶中光景，云水家乡。金殿玉楼庭院，锦溪花坞池塘。世间虚幻，薄名浮利，都寄黄粱。

　　○百宝妆

　　榴蕊浓芳，帘幕半卷，清闲白昼偏长。院宇无尘，微雨过池塘。幽轩细细，风披竹欹，石枕藤床。分外凉。看云峰偃仰，高眠晃然，已到义皇。休休尘世俱忘。真常妙用，安排黄卷炉香。莫羡俗情，如蚁慕膻肠。清虚淡素甘贫乐，纵酷暑难侵道哲堂。好栖心见素家风，洞中别是仙乡。

　　○百宝妆

　　一点灵光，轮回万劫，胎卵湿化无歇。苦海无涯，生灭甚时彻。无根四大非坚固，恋此个形骸何太拙。把浮沉世梦磨开，慧剑割断根孽。逍遥物外生涯，随分乐天知命，闲伴风月。抱守元阳，神气自交结。乾坤倒颠翻离坎，这既济天然非扭捏。有春生夏长秋成，万汇一气无别。

　　○莺穿柳

　　乘桴默契。便休休倦役，结茅归里。一任貔貅威镇，虎韬熊略，旌麾争起。赳赳成何济。只赢得、玉颜先弊。覆手一场空，过眼繁华虚矣。争似乐然从己。赏花浓上苑，鱼游春水。满泛红潮美。且郁陶襟怀，青门歌吹。醉卧东风里。看隋堤柳摇金蕊。放适簪缨，乱铺苍翠。

　　○天香

　　过隙年光，如毛尘事，几人识破休矣。归去来兮，云耕水钓，林下澹然宁耳。翠微影里，别有些逍遥真味。一曲玄歌寄天香，叹物华荣悴。白茅半间而已。畅情怀、四时吟醉。返照人生，毕竟到头何济。坐看空华起灭，这混成消息越众美。太朴淳风，清虚妙理。

　　○天香

　　若论修真，玄关直指，外缘心上都撇。静处跏趺，存神握固，莫辩是非优劣。任缘度日，除饱暖其馀忘绝。一味清闲价无穷，对下愚难说。端的至诚妙诀。叹学人、几曾休歇。默默昏昏，壶内玉花开彻。恍惚中间显现象，见宝珠、光耀似皎月。悟得之时，同游圣阙。

　　○二郎神

　　叹平生，谩日夜劳劳攘攘。想一世浮华能几许，若云间、电光翻掌。梦幻吞侵何日省，恋火院、缠绵业网。这人身一失，万劫难逢，谁能回向。清爽。猛跳出迷津欲浪。彼岸风光真快乐，伴孤云野鹤飘荡。悟彻灵台无障碍，似月挂寥天朗朗。满十方三界，莹彻圆明，逍遥吟唱。

　　○二郎神

　　平生兴，有万顷云山野景。竹疃梅村蓬户悄，这幽闲、世间难胜。一曲无弦喧宇宙，对沉水、石炉绝听。向林下栖迟，养就懒散，烟霞情性。复命。披短褐玄通古圣。看鹭立鸥飞沙觜岸，笑醯鸡瓮中流梗。一枕华胥春梦觉，岂羡封侯列鼎。早回首归来，月照松溪，云岩苔径。

　　○二郎神

　　离尘俗，便点检林泉雅趣。竹杖芒鞋青箬笠，泛烟波、绿蓑柔橹。月夜江天无尽乐，品短笛、潇湘蓼渚。此消息，千金不卖，好对渔樵分付。归去。对晚翠风生小浦。勘破南华龟曳尾，尽教他衣冠豺虎。野水添杯谁似我，醉卧白云深处。任秋月春花，暗换桑田，明催今古。

　　○二郎神

　　诉衷情，为大地众生泪洒。晓夜忧煎贪活路，尽都被、妻男相挂。使万种机关图富贵，全不怕、犁耨高架。劝愚迷早悟，后世因缘，直言直写。幽雅。买玄妙不用钱价。只用他心灯常不昧，要万法灵通总压。待行满丹成归去日，把四假凡躯脱下。向桃源仙会，玉殿金楼，长春不夜。

　　○上丹霄

　　叹人生如掣电，似浮沤。更何消苦苦贪求。荣枯得失，宿缘分定岂须忧。我今悟此养天倪，晦迹林丘。箪瓢乐，琴书味，闲中过，静中休。有恬淡真趣相酬。花朝月夜，大开口、笑展眉头。玄珠收得默然归，方外优游。

　　○月上海棠

　　应时宇宙行慈善。向苦海横舟运方便。法界显威光，諕群魔、隐潜逃窜。真仙现。别有神通手段。上苍委我开仙院。把大道玄风任弘阐。香饵满满娑婆，钓金鳌、玉京游玩。琼瑶宴。俯啸人间蚁战。

　　○一枝春

　　堪嗟肉傀儡，尘世争奇怪。昼夜火院煎苦，沉埋花酒丛中，孽重终难改。贩骨何时彻，头面翻腾，昧了灵源真宰。独我而今乐自在。放逸游寰海。逍遥天地间、笑开怀，一味清闲，万里金难买。九转功夫足，步月携云，稳赴金莲仙会。

　　○醉中归

　　过隙时光促。人身似风烛。谁信神明，暗里报人灾福。观二曜如转毂。昼夜翻腾荣辱。群情苦，攒攒簇簇，贪迷嗜欲。独我回头，归来隐山谷。水钓云耕，雅种数枝松菊。闲来后，歌一曲。不羡权门红绿。养愚鲁，清贫自在，平生愿足。

　　○倾杯

　　物外回观，爱河滚滚，空劳攘、为何因故。恋惜妻男，竞争名利，念念随他，蒙昧真如。掀天富贵，倾城娇艳，总归何处。叹浮生下梢，终久尽成虚。伤嗟是非今古。百年欢宴，大都几许。梦想南柯，命遭北府，尚自贪婪，不寻归路。轮回贩骨，身伴狐狸，几番荒芜。谩赢得往来，欲浪苦流注。

　　○倾杯

　　休休我省也，弃世俗、洞庭深处。好行步。大药烧成，宝珠收得，曲按无弦，音胜宫羽。洪杨道德，风范锺吕，许由巢父。向逍遥彼岸，寻个水云侣。谁能继圣徒，智若愚，六情断灭，九玄通悟。妙粹冲虚，炳焕灵明，物物般般，无疑无虑。一真莹彻，功行满足，顿超尘所。便归来洒落，方外了然去。

　　○凤栖梧

　　逃暑绳床聊慰兴。翠箨森森，几处花阴衬。萱草池塘人不问。绿荷暗窃薰风信。懒把霜纨嫌力困。沉李嚼冰，煮茗清泉近。裸袒襟怀无郁闷。算来唯有神仙分。

　　○神仙会

　　堪嗟世上人，个个蚕成茧。不肯回头，抵孔火坑贫恋。千辛万苦，甘受无辞叹。置家计，虑妻男，恐不办。一朝业满，看你如何免。眼光落地，别改一般头面。披毛戴角，恁时难分辩。早下手，出迷津，应仙选。

　　○神仙会

　　韶华似激箭，暗把朱颜换。我今识破，浑若梦中惊散。囚枷脱下，信任胡歌诞。尽人言，一乖慵，害风汉。大开口笑，世欲无拘管，落落魄魄，信脚水山游玩。天涯海角，自有清闲伴。细算来，这些儿，最长便。

　　○一剪梅

　　身若白云任卷舒。天涯海岸，自在无拘。太虚廓落是吾庐。不羡王侯，拱璧轩兴。一味闲闲乐有馀。从他活计，冷淡消疏。归来毕竟理何如。心月辉辉，光射蓬壶。

　　○杨柳枝

　　顿悟真空弃外缘。乐清闲。四时进火运周天。种芝田。埏植玄炉分造化，饮灵泉。寥阳丹阙永绵绵。证金天。

　　○杨柳枝

　　二曜忙忙若转丸。走天边。催人贩骨似丘山。不停闲。恋火猫儿拽不出，忒痴顽。遍观尘世总如然。好心酸。

　　○踏云行

　　无相形容，灵明心手。清虚岸上栽金柳。剪除魍魉跨鹪螟，希夷俯啸空山陡。劫外飞腾，妙中行走。杳冥乡里寻知友。饮馀恬淡醉真风，乾坤旷朗绝纤有。

　　○粉蝶儿

　　欲说天机，奈尘寰、世人不信。只因他夙缘无分。恋浮华，贪火院，气神亏损。贩尸骸，迷了本来心印。悟后回头，乐清闲、莫劳方寸。好参求妙灵玄牝，炼纯阳，惊宇宙，一声雷震。恁时节，向蓬莱会中相等。

　　○江神子令

　　世情谁不爱浮荣。利和名。两关扃。识破归来，林下傲馀生。万顷烟霞真伴侣，猿鹤老，水风清。任教＊骑走尘缨。掩柴荆。坐忘形。一味闲闲，斜日照窗棂。试问知音何处也，云汉阔，远山青。

　　○江神子令

　　庄周蝶梦几人醒。理圆明。了余生。老计田园，谷口傲其耕。落日西风吹败叶，云返岫，两初晴。数声高柳暮蝉鸣。淡烟横。野泉倾。千里关河，秋色满山城。晦迹人间青眼少，谁念我，养遐龄。

　　○青玉案

　　瞥然悟得长生路。平坦无来去。万法圆融超六度。威音那畔，几人曾到，别有逍遥处。灵明国内绝朝暮。谁荐当头这一句。木马嘶风泥牛许。慈云广布，法雷高震，密洒禅天雨。

　　○贺圣朝

　　春光明媚，黄莺出谷，紫燕来巢。见仙桃初放两三枝，间翠竹香茅。琴书高枕，柴门紧闭，莫放人敲。任松轩红日照三竿，更蝶梦花梢。

　　○贺圣朝

　　道人幽趣，萧闲风味，林下云烟。夜横琴高隐翠微间，看月印寒泉。逍遥吟唱，还乡宫调，雪曲无弦。这玄珠收得未朝元，作住世神仙。

　　○长思仙

　　醉中醒。梦中醒。月浸松窗枕簟清。谁家捣练声。诉真情。乐真情。竹外流泉漱石鸣。云山叠翠屏。

　　○西江月

　　莫羡金闺黼黻，好攀仙桂枝柯。悟来心境不须磨。顿泯浮华物我。返照壶天日月，休言尘世风波。长拖瘦玉泛无何。归去烟萝深卧。

　　○西江月

　　形物虽居宇内，梦魂长玩台州。山堂真趣与谁酬。窗外梅疏竹瘦。千里烟霞冉冉，半帘风月飕飕。天公赐我这清幽。料想浮生难勾。

　　○诉衷情

　　夜深人悄漏声残。秋色满江干。寒烟野塘横渡，谁写画图间。风沥沥，月弯弯。坐更阑。宝鼎香烬，银汉星稀，蝶梦飞还。

　　○诉衷情

　　楮冠竹杖友南华。耕钓老生涯。焉能系而不食，吾志岂匏瓜。忘扣角，忆归槎。傲渔家。烟波万顷，红蓼滩头，醉卧蒹葭。

　　○小重山

　　自古高人远市廛。超然离俗表，隐林泉。曾闻宣圣有遗言。仁智者，山水窟中安。无事恼心间。猿鹤为朋友，养成丹。白云深处乐幽闲。明月下，一曲小重山。

　　○大官乐

　　春

　　踏青放适游人悦。江山明媚阳和节。出谷新莺声软怯。柳绵零落如飞雪。

　　○大官乐

　　夏

　　石榴色蘸香囊血。绿荷如盖莲开叶。避暑登楼心爽洁。霜纨挥落寥天月。

　　○大官乐

　　秋

　　登高雅会时当九。黄花乍坼东篱后。烟淡波寒谁信受。风敲红叶霜林瘦。

　　○大官乐

　　冬

　　斜横疏影天香软。冷斋夜话诗魂远。好把红潮频满劝。任教六出风撩乱。

　　○鹧鸪天

　　春

　　小村隐居乐至闲。兴来吟首鹧鸪天。桃花笑日开红锦，门柳垂丝袅翠烟。扃荜户，扫苔钱。困时禅榻枕书眠。有人问我修何事，梦载华胥月一船。

　　○鹧鸪天

　　夏

　　弄舌闲禽向郁林。涤蒸散发趁松阴。清风习习来冰簟，陶写真情取次吟。天似水，柳如金。火云叠翠出遥岑。危楼安枕王孙趣，静室忘机逸士心。

　　○鹧鸪天

　　秋

　　乍觉西风吹葛衣。萧萧秋色满华夷。催排荞麦花开日，点勘梧桐叶落时。鸦噪晚，客思归。一川禾黍正离离。蝉声莫向高枝叫，切恐宾鸿苦皱眉。

　　○鹧鸪天

　　冬

　　一夜严凝作苦寒。头明六出落人间。彤云掺粉蛾飞舞，柳絮随风蝶往还。梅影瘦，竹枝弯。一丘湖玉倚阑干。何人助我丹青力，写入屏山子细看。

　　○华溪仄

　　华溪仄。春风也是人间客。人间客。飘零南北，几时休息。不如学个商山伯。石楼云殿销尘迹。销尘迹。丹丘闲看，老松千尺。

　　○花心动

　　劫外威音，叹劳生荒苍，几曾知觉。勘破转轮，擘碎虚空，游戏六门无著。块然蕙帐胡床稳，看铁树应时花灼。慧光烁。大明宝殿，玉龙盘薄。一颗玄珠踊跃。迸霞彩辉辉，万神欢乐。放去收来，逆顺纵横，雪曲顿超橐龠。真情欲诉凭谁说。见胎卵、梦魂交错。晓天廓。听吹凤楼画角。

　　○月中仙

　　历劫清凝，鉴无私莹澄，谁是宜表。冲虚浩渺。统万灵机变，恢恢临照。湛然包大道。体难测、穷通暗报。素碧谁能到。寂寥九阳，闲静至玄奥。乾元浩立青霄，覆三千大千，神用枢要。高明杳杳。应四时生化，清虚颠倒。慧风空外扫。更廓朗、群迷怎晓。我今深通了。归来赏玩逍遥好。

　　○成功了

　　瞥然晓。便识破浮生，一场虚矫。利呼驱驰，光阴迅速，空惹物情衰老。自歌自笑。念好景、几人曾到。故园春色，海棠半开，绿杨轻袅。休休万事了。听乱山深处，杜鹃啼叫。归去来兮，长安古道，隐隐断霞残照。洞庭寂悄。叹门外、落花风扫。故人别后，青霄凤吟杳杳。

　　○成功了

　　悟浮世。把万事纷纷，尽皆忘弃。藜杖云巾，麻绦纸袄，便是随身行李。玩山游水，要到处、乐然从己。兀兀腾腾，逍遥自在，快活谁比。同流看子细。是这些消息，恁般活计。一味真欢，君还会得，人静月明千里。畅哉而已。对小斋、几枝寒蕊。有谁知我，西山半轩晓翠。

　　以上洞渊集卷五


【陈参政：词作1首】

　　○木兰花慢

　　送陈石泉自北归

　　北归人未老，喜依旧，著南冠。正雪暗滹沱，云迷芒砀，梦落邯郸。乡心促、日行万里，幸此身、生入玉门关。多少秦烟陇雾，西湖净洗征衫。燕山。望不见吴山。回首一征鞍。慨故宫离黍，故家乔木，那忍重看。钧天。紫微何处，问瑶池、八骏几时还。谁在天津桥上，杜鹃声里阑干。

　　志雅堂杂钞



【陈孚：词作2首】

　　○太常引

　　端阳日当母诞不得归

　　彩彩堂上簇兰翘。记生母，在今朝。无地捧金蕉。奈烟水、龙沙路遥。碧天迢递，白云何处，风急雨潇潇。万里梦魂消。待飞逐、钱唐夜潮。

　　○太常引

　　短衣孤剑客乾坤。奈无策，报亲恩。三载隔晨昏。更疏雨、寒灯断魂。赤城霞外，西风鹤发，犹想倚柴门。蒲醑谩盈尊。倩谁写、青衫泪痕。

　　以上二首见词品卷五



【陈栎：词作16首】

　　○玉楼春

　　代和金沧洲韵

　　新篁摇翠添波绿。妆点珰溪深一曲。青衫司马缓来游，卜夜清欢孤继烛。江心桃杖聊开束。更好着鞭驰骏足。樽前聊有遏云声，劣可纤纤扶药玉。

　　○玉楼春

　　庭槐郁郁云屯绿。新霁彩移阶砌曲。丽词入手可弦歌，想是咄嗟成刻烛。牙签高阁应难束。黄奶有时夸睡足。觉来课读爱诸孙，他日登金仍步玉。

　　○金菊对芙蓉

　　九月二十五日寿金桐冈

　　寿宿腾光，寿香袅碧，郁葱枝上梧桐。记紱麟令旦，门挂弧蓬。今年东阁郎皆侍，怀章绶、拜捧金锺。荣华富贵，眼前谁似，堪展眉峰。秋高景物俱浓。正阶前金菊，巧对芙蓉。爱菊名寿客，寿与公同。醉蓉初莹凝脂面，酣天酒、芳脸潮红。何妨判饮，与花双醉，醉似花容。

　　金氏园有醉芙蓉

　　○水调歌头

　　贺汪觉翁受吉水州判兹者，恭承芝检，荣膺竹符，分赞江西，地千里推吉水为名州斗南。公一人擢高才而上佐，除书星耀，喜气云蒸。僭揭短歌，用旌抃手，倅以芹香之赞，少见柏悦之诚。以斯道觉斯民，志本同耕莘之志，佐天子相天下，堂重新画锦之堂。赞庆罙深，涵容多幸

　　殿阁微凉迥，吹到敕书新。定知盘谷深处，草木焕精神。帝念水纹成吉，合得卷阿吉士，州政佐经纶。婉婉幕中画，行矣细敷陈。负公望，行自此，列朝绅。志伊所志，将以斯道觉斯民。家有青毡钧轴，□□□□□□，振武接芳尘。自秉浮溪笔，昼绣记逢辰。

　　○水调歌头

　　贺金沧洲花甲

　　天遣东莱吕，丁巳瑞南州。秺侯芳裔如此，生岁媲前修。偻指六旬逾一，过眼流光两世，花甲又从头。浩气塞天地，吾道付沧洲。暮日望，排日宴，九霞流。齐眉偕老如愿，桂子播芳猷。孙禀箕张双宿，祖付诗书千卷，此外复何求。但愿延椿算，燕翼更贻谋。

　　○西江月

　　代毕仲永作，迓汪梅庵御史

　　御史乘驄刚直，庑车揽辔澄清。先声应播五羊城。一道凛然尊敬。庵外疏花破玉，枝头佳实调羹。催归不入秉钧衡。岂但动公诗兴。

　　○临江仙

　　次月卿贺生日词韵戊午岁

　　吾族英才常接迹，年来似晓星稀。子言日出喜能卮。先兄元不死，儿白马良眉。青佩次孙欣得与，樊川小侄名宜。香分甲午月宫枝。各当传祖钵，教养愿观颐。

　　时奇学于孙从月卿

　　○满江红

　　贺金子西生日十一月初十日兹者，恭遇初度令辰，谨填满江红一阙为寿

　　乾鹊鸣檐，殷勤振、玉人生旦。端巧遇、迎长添线，的堪称赞。律转一阳葭已动，复来七日梅初绽。符羲经、□数迓新祺，绵高算。萱春永，斑衣绚。兰房焕，琴声衎。盎一门和气，流霞深泛。世济忠贞貂珥七，羊登强仕鹏程万。未起家、清赏敌神仙，闲游玩。

　　○满庭芳

　　送陈德翁（原无翁字，据刻本补）

　　标格冲夷，声名洋溢，德人泰宇春融。一团和气，还与伯淳同。成就灯窗弟子，今升擢、论铸颜功。弹冠兴，依稀贡禹，应聘教王宫。公家梅涧老，皋比戚畹，声振江东。矧诜诜胄子，得坐春风。自此先生升矣，班玉笋、文补山龙。充德量，薰陶宇宙，和气一团中。

　　○满庭芳

　　寿判县梧山先生（七字原缺，据刻本补）兹者，恭遇判县翰相梧山先生初度，敢尾贺宾，以祝千岁之寿。窃以为梧桐月向怀中照，此康节翁，极言天下之清致也。必閒世之贤始能锺毓此清。必铢视轩冕，超然于荣名利达之表者，始能对越此清。必福寿康宁百禄俱全者，始能领略此清。三者先生奄有之，盖人间世千万人而一见者欤。谨以意倚满庭芳调而歌之，伏乞尊览

　　偻指中秋，齐头十日，后庚玉兔初弦。当年此际，天地恰生贤。自旦骎骎至望，清咏永、翻胜规圆。高挂在，碧梧山上，清绝绿生烟。怀中梧月照，天知心事，铢视貂蝉。彩衣无价宝，乐自无边。此去古稀近也，长生箓、世世相传。慈萱侧，金杯满泛，梧月吸年年。

　　○满江红

　　代送朱姓吏满归

　　只说琳川，精吏道、恢恢余地。元来是、深衣儒者，将儒饰吏。传世四书端实学，待人一县皆和气。及芳辰、美解赋归来，真堪醉。肩已息，心无愧。青鬓在，苍颜未。符君家翁子，□年当贵。九十月终行鹜退，三千水击抟鹏易。岂有材、如此不超迁，行知遇。

　　○浣溪沙

　　寿汪茂盘隐即竹逸戊午四月二十五日

　　盘隐谁云必太行。神交李愿蹑遗芳。今朝南极一星光。野处襟期尤顺适，退藏滋味更悠长。歌中元说寿而康。

　　○清平乐

　　寄惠山壬戌四月十二日

　　惠山苍翠。远与毗陵媲。彼处锡泉标第二。此更锺奇毓异。年年初度浮觞。醉余新沦茶香。山下冰濡雪乳，淡中滋味悠长。

　　○清平乐

　　寿彬斋四月二十八日

　　清和天气。三荚萱犹翠。恰喜先生初度至。近迓薰弦佳致。几年人物彬彬。文华质实惟均。寿宿临之在上，龙溪文脉常新。

　　○沁园春

　　代寿张起斋四月十一日

　　首夏清和，望三夕前，天现寿星。恰先庚三日，释迦浴佛，后庚三日，吕洞宾生。慈佛神仙，引前从后，来作人间瑞世英。今耆艾，久提纲诸道，凡万儒灯。金瓯行覆香名。天再遗留侯佐太平。会荣封万户，编符黄石，算绵千岁，经诵黄庭。从赤松游，足知雅尚，好待他年功已成。如今且，向寿星明处，满捧霞觥。

　　○水调歌头

　　代寿朱子章

　　七十古稀有，今喜见先生。紫阳家学渊奥，场屋旧家声。鹗荐西风早岁，豹隐南山晚节，天爵自尊荣。桂子兰孙拥，南极老人星。杜陵老，多酒债，羡修龄。岂如寿富兼得，熊掌与鱼并。八十老翁为将，九十武公为相，不足为公称。鹤算与同久，道重藐公卿。

　　强村丛书用裘杼楼藏鈔陈定宇文集本，兹以康熙刻本定宇文集校补。



【陈思济：词作1首】

　　○木兰花慢

　　望西南之柱，插开翠，一峰寒。尽泄雾喷云，撑霆拄月，气压群山。神仙。旧家洞府，但金堂、玉室画中看。苔壁空留陈迹，碧桃何处骖鸾。兵余城郭半凋残。制锦古来难。喜村落风烟，桑麻雨露，依旧平安。兴亡视今犹昔，问渔樵、何处笑谈间。斜倚西风无语，夕阳烟树空闲。

　　右与宣慰赵中顺谳岳浙西之余杭，相过洞霄故宫，因作乐府木兰花慢，以道吾怀。至元十七年秋七月二十二日，秋岗陈思济为吴清虚周清溪题于琳宇之一庵。洞霄诗集卷九。



【陈益之：词作1首】

　　○贺新郎

　　满酌开怀酒。算人生、不如意事，十常八九。造化小儿真厮戏，到了翻前覆后。谩只向、尘中奔走。多满时贤口。

　　残词见鸣鹤余音卷四



【程文海：词作56首】

　　○汉宫春

　　寿刘中斋尚书

　　记得年时，向烂柯山上，问讯山君。神仙当日机格，付与何人。猿惊鹤怨，道烟云、又暗楸纹。只有个，留侯好在，玉梁千尺峥嵘。老子当筵国手，曾看书贮墅，决策推枰。而今长垂衫袖，卷却机心。后先翻覆，一从他、局面亏成。旁观者，不求他诀，只从乞与长生。

　　○喜迁莺

　　寿大人四月七日

　　天南天北。记岁岁今朝，白云凝目。遥想群仙，擘麟行脯，鹤驭丹霞三谷。此日痴儿，多幸引领，诸孙盈屋。齐彩服，对绿阴青子，缓斟醽醁。和睦保吾门，一家诗礼，个是长生箓。官不在高，名何必大，无用满堂金玉。但愿太平，无事日用，莫非天禄。从今去，看寿如磐石，鬓须长绿。

　　○酹江月

　　寄寿京山宣慰叔

　　岁时荆楚，渺淮海、相望竹林清逸。挂了豸冠归去也，侧耳中郎消息。见说旌旗，行春江上，也报归来日。婵娟千里，如今犹共天北。应是南国甘棠，绿阴新长，未放春风歇。料得清香凝燕寝，兵卫森然画戟。回首尘踪，转蓬未了，又欲驰京陌。浩歌金缕，殷勤遥寄铜狄。

　　○木兰花慢

　　寿中斋三月廿七日

　　春光明媚日，万红紫，斗芳菲。算几许韶华，脂消粉褪，蝶懒蜂稀。谁知半山解道，道绿阴、幽草胜花时。天与诞生元老，寿诞长占佳期。功名富贵转头非。滋味总曾知。且銮坡凤掖，文章议论，玉佩琼琚。痴儿那知许事，须安排、名字作公师。岂识辽东归鹤，只今寿国元龟。

　　○临江仙

　　寿崔中丞四月十日

　　永日绿阴庭院静，最怜紫燕翩翩。旧巢已堕不堪粘。主人情爱重，亲手卷珠帘。恰则五龙同浴佛，崧高又报生贤。殷勤深意请谁传。呢喃如对语，富贵出长年。

　　○临江仙

　　予生之辰，先养蒙学士旬日，亦既拜临江仙曲之赐，谨次韵为养蒙寿，且贺新（原脱新字，据景元本补）除，四月二十五日

　　卷起黄庭听寿曲，蒙斋可贺绵绵。安排机会实关天。生辰今日是，新命此时传。宣室曾闻前席语，伟哉龙象初筵。斜飞取势玉堂仙。太平迟公等，大拜是今年。

　　此首下原附养蒙词不录

　　○青玉案

　　寿赵方塘学士五月五日

　　昌阳初荐长生醑。又好日、逢重五。绿鬓神仙家玉署。每年今日，彩鸾齐驾，排日欢初度。今年天上恩荣异。道寿也、还他富。细葛香罗难比数。醺醺醉了，卿卿一笑，巧结同心缕。

　　○沁园春

　　五峰大卿示所和绣江参议沁园春词，一以退为高，一以进为忠，二者皆是也。区区愧未之能焉，倚歌而和，情见乎词

　　十载京华，骑马听鸡，自怜阔疏。看春风葵麦，敷舒如此，故园桃李，憔悴知与。要乞闲身，聊追故步，雪艇烟蓑一钓夫。君恩重，却许令便养，欲去踌躇。竹西准拟宁居。咏不到、娉娉袅袅余。又桥边巷口，燕寻旧垒，天东海角，月上新衢。尸素有惭，澄清无补，岂不怀归畏简书。堪时用，得卿如卿法，吾自吾庐。

　　○金缕歌

　　寿大人

　　新月溶青荔。望天边、寿星一点，白云千里。又是吾翁初度日，两见童颜十四。多绛县、老人一岁。想得姑仙麟脯宴，进蟠桃、满引霞杯醉。群玉树，可人意。痴儿未了公家事。喜此中、堂名绣彩，晨昏如侍。着个斑衣浑鼓舞，却把寿卮遥跪。祝翁寿、三山一似。已洁清香凝寝处，奉安车、弭节徐徐至。就禄养，看孙戏。

　　○沁园春

　　次韵王寅夫楼居妙曲，兼致惜别意

　　天上仙人，只爱楼居，真成故常。自五云深处，乘风冉冉，三神山畔，弭节阳阳。醉里乾坤，闲中岁月，兴到谢家春草塘。凭高望，看尘间万事，翻覆苍黄。好留此意要荒。想坡老、风流肯独当。况日边红杏，空迷蝶梦，眼前绿树，嬌啭莺簧。明媚时光，温柔地气，傥可栖迟老是乡。花神诉，怨春归阆苑，自有天香。

　　○清平乐

　　以茗芽棕扇寿长乐尉弟，四月三日

　　潮来潮往。百里遥相望。喜见卯君初度揆，好寄海南拄杖。萧然四壁坡翁。要求黄木无从。受用一般苦味，奉扬千载清风。

　　○品令

　　寿谭公植提学九月十日

　　黄花的皪。更着意、妆秋色。三神山外，九仙峰顶，辉腾奎壁。聚远楼高，人在青云千尺。轻车屴崱。度窈窕、穿丹壁。翠橙香沁，玉醪春艳，笑摩铜狄。数点梅花，已报调羹消息。

　　○满庭芳

　　寿曾劲节

　　天地为炉，昆冈欲烬，此君兴味何长。深林苍雪，特地作清凉。甲刃摐摐阵里，翠旌纛、佩玉鸣珰。须知道，生来有节，晚岁更昂藏。诗人闲品藻，卫公九十，淇水徜徉。任风花高下，蝶乱蜂狂。有客长途苦暍，贪美荫、欲买陂塘。推门去，何妨枕藉，三万六千场。

　　○青玉案

　　寿赵定宇

　　梅花杯酒年年早。有个诗人未老。恰则蛾眉新月巧。人间春信，水边仙影，共约今宵到。少年回首却休道。算只有、红泉快幽抱。赢得池塘闲梦草。堂开二乐，客添一笑。长似梅花好。

　　○金缕歌

　　寿胡涧泉宪佥二月七日

　　八桂归来后，又十年、泉红涧碧，蟠桃春晓。老子精神真满腹，合借福星当道。怎长寄、东皋舒啸。是则颠崖人渴想，柰一川风月多情好。攀琪树，拾瑶草。耆英洛社尊胡杲。问何当、棕鞋桐帽，率先九老。岁月天长留石磴，此约他时须早。定分我、香山歌笑。未论桑田沧海事，比诸公、他日犹年少。政恐有，锋车到。

　　○摸鱼儿

　　寿燕五峰右丞

　　记江梅、向来轻别，相逢今又平楚。东风小试南枝暖，早已千林烟雨。春几许。向五老仙家，移下琼瑶树。溪桥驿路。更月晓堤沙，霜清野水，疏影自容与。平生事，几度含章殿宇。隔花么凤能语。苔枝天矫苍龙瘦，谁把冰须细数。千万缕。簇一点芳心，待与和羹去。移宫换羽。且度曲传觞，主人花下，今日庆初度。

　　此首下原附五峰词不录

　　○水龙吟

　　次韵谢五峰

　　不知今夕何年，飞来五老峰头月。清辉无限，殷勤回照，岁寒苍雪。写入宫商，铺成纨素，尽情夸说。倚胡床老矣，若为消得，除却是，杯中物。自笑平生长客，正沉思、故林幽樾。儿童惊走，龙鸾杂遝，两山排闼。风雨萧萧，冰霜耿耿，相看高节。问此君学和，龙吟水底，几时成阕。

　　○渔家傲

　　次韵谢郭西野佥事

　　出世自怜居佛后。眼前万境真何有。曲调最新情却旧。重湖右。林宗一笑同携手。西野有云初出岫。浮空肯学纤絺绉。须信此中无雨久。君识否。老夫只羡无官守。

　　○摸鱼儿

　　次韵庐疏斋宪使题岁寒亭

　　问疏斋、湘中朱凤，何如江上鹦鹉。波寒木落人千里，客里与谁同住。茅屋趣。吾自爱吾亭，更爱参天树。劳君为赋。渺雪雁南飞，云涛东下，岁晏欲何处。疏斋老，意气经文纬武。平生握手相许。江南江北寻芳路，共看碧云来去。黄鹄举。记我度秦淮，君正临清句。歌声缓与。怕径竹能醒，庭花起舞，惊散夜来雨。

　　此首下原附疏斋词不录

　　○感皇恩

　　次韵姚牧庵题岁寒亭

　　翠节下天来，通明谁侍。地有高斋要名士。相逢恨晚，老矣酒兵诗帅。岁寒同一笑、千年事。黄鹤羁情，暮云离思。半掬心香火初炽。梅花满树，又是一年冬至。正相思，恰有江南使。

　　此首下原附牧庵词不录

　　○临江仙

　　以鸳鸯梅一盆寿程静山平章

　　千岁苍虬成玉树。江南江北孤芳。平生何处最闻香。五更江上路，几度月中霜。休笑梅兄今老大，年年青子双双。风流消得唤鸳鸯。和羹真个也，莫忘水云乡。

　　○清平乐

　　寿王楚山

　　楚山清晓。借问春多少。松菊深深香缥缈。萱朵兰芽交照。丹霞洞口红泉。从来惯醉飞仙。不是称觞独后，后天长似先天。

　　○临江仙

　　饯拜都御史

　　海北天南千万里，绣衣霄汉乘骢。飞来黄鹤喜相逢。清霜鹦鹉月，寒食牡丹风。仙阙晓班催玉笋，马蹄还上春空。江头官柳得春浓。不如江汉水，万折与俱东。

　　○点绛唇

　　送王荩臣

　　绿鬓青云，王郎故是乘骢侣。阿龙风度。想在乌衣住。带得春来，又共春归去。江头路。美人何处。官柳吹风絮。

　　○点绛唇

　　送王世英

　　执法星边，从前合着双星佐。近来添个。转觉光明大。到得长干，想见莺花过。情无那。王郎知麽。唤起思归我。

　　○摸鱼儿

　　次韵谢张古愚（原作谢张思古据景元本改）

　　汉江东、旧家文献，风流意气相许。金台早集荆山凤，声振一庭鵷鹭。春几处。须信道、甘棠树树含清露。平湖古步。妙一曲钧天，鱼龙出听，未数应锺吕。吾衰矣，鬓点吴霜几缕。刘郎忘却前度。千年黄鹤归来晚，山色漫留眉翠。东北注。羡滚滚云涛，去接西江水。仙尘异趣。但极目朝阳，清光万里，阿阁送高翥。

　　○鹧鸪天

　　寿郝仲明御史

　　庚暑初消酷吏更。秋风新动仕途清。生辰长占中元是，今岁欣逢二美并。冠獬豸，掌铨衡。镜般明了水般平。手中一卷山翁启，人道延生北斗经。

　　○蝶恋花

　　寿千奴监司十二月朔

　　黄鹤山前梅半吐。岁岁年年，谁是冰霜侣。自有使君来共住。黄昏不怕风吹雨。见说和羹天已许。带得春来，又怕春将去。记取澄清堂上语。八千眉寿从今数。

　　○南乡子

　　寿程静山

　　报道杏梢红。又报新添老令公。好个平章风月手，成功。画戟金钗各几重。七十未为翁。彭祖当时丱角童。家庆图中须着我，吾宗。岁岁年年寿酒浓。

　　○浣溪沙

　　题湘水行吟

　　风雪交加冻不醒。抱琴谁共赏湘灵。数峰全似故乡青。流水落花何处路，绿阴幽草可怜生。行人小待我同行。

　　○满江红

　　送陈正义绣使将指江闽

　　楚甸春浓，早重染、甘棠旧绿。天又念，海深江阔，达聪明目。汉使只今应遣十，周官自古须廉六。羡绣衣、遥映衮衣明，人如玉。论别恨，犹未足。还怕见，征车速。待相随千里，试骑黄鹄。无奈江山分去住，漫教风雪欺松竹。问使君、如肯酌红泉，寻三谷。

　　○扫花游

　　寄赠西野赴台都事

　　别离况味，叹自古难禁，最关情处。暮帘卷雨。念征衣乍拂，故人良苦。见说麻姑，也怕方平节斧。正凝伫。又报道待回，天上官府。谁与传尺素。想玉简频催，彩云难驻。中台独步。便金门迤逦，近连沙路。野鹤江楼，为嘱仙翁记取。耿无语。倚山亭、黯然平楚。

　　○摸鱼儿

　　次韵谢张古愚

　　又山亭、一番春老，归迟黄鹤何许。殷勤天上乘槎客，还记渚鸥沙鹭。憔悴处。奈青镜难藏，一一都呈露。空庭细步。念一笑三年，相思千里，他日看嵇吕。西门柳，烟雨千条万缕。人夸张绪风度。谁知耸壑昂霄意，春树漫摇柔翠。杯满注。愿回寿松乔，一曲清如水。壶中得趣。问日丽扶桑，风来阊阖，应许共遐翥。

　　○浪淘沙

　　次疏斋韵题杨生卷

　　城上望宸楼。梦里神游。山无重数水悠悠。唯有西江杨处士，来往扁舟。金凤落何洲。君试回头。呢喃墙燕替谁留。谁道明年如斗大，借问沙鸥。

　　○点绛唇

　　寿王楚山

　　几日春寒，楚乡山色偏浓秀。雪前云后。相对青如旧。洞府沉沉，闻道花开又。烘晴书。蟠桃结就。共庆千年寿。

　　○木兰花慢

　　寿胡涧泉

　　耆英图画里，笙鹤拥，地行仙。是曾识旧家，南宫礼乐，绫餤春筵。梅南早迎骃辔，凛霜威、风裁肃蛮烟。笑引霓旌绛节，归寻碧涧红泉。轩然。过却古稀年。窗户湿壶天。甚小车花外，醉呼麟脯，满泛金船。蒲轮书荣相锦，福苍生、此笔健如椽。办了调元勋业，丹霞小住千年。

　　○浪淘沙

　　寿谭梅屋

　　潇洒水云乡。乐事难忘。凤书无奈又相将。绕屋江梅犹未白，简上飞霜。小住正何妨。院院秋香。今朝何处按伊凉。一曲一杯千万意，地久天长。

　　○海棠春

　　寿胡涧泉

　　年年二月风光好。佛出世、有谁知道。无量寿如来，昨夜先来报。涧边玉树，泉边瑶草，千岁和春未老。莫羡涧泉间，有凤衔书到。

　　○临江仙

　　寿聪山

　　海鹤松间襟韵，梅花雪后精神。皇家蓍蔡老元臣。彝常千载事，品物四时春。人道聪山毓秀，秀如嵩岳生申。寿身寿国寿斯文。三阶明紫极，一气转洪钧。

　　○清平乐

　　西野使者自辽左寄诗词至泺阳猥承见及，次韵代讯，且谢不忘

　　新来酒户。想胜看花处。带得春行平壤路。同笑同歌同住。滦阳却近山家。芒鞋夜夜丹霞。流水落花归思，苍烟白石生涯。

　　○太常引

　　寿李丞相

　　闲消一半凤城春。杏桃小、怕严辰。独有柏屏苍翠，便似南华大椿。露浓天近，玉鱼金印，恩共岁时新。多少太平民。愿真个、朝堂秉钧。

　　○碧桃春

　　寿广微天师

　　瑟琶峰上晓云光。遥闻薇露香。云中王母九霞觞。碧桃今日尝。开大国，佩重章。旧家张子房。青山虎踞复龙骧。梅花江路长。

　　○沁园春

　　寿李秋谷平章十一月朔

　　河汉无云，淡月疏星，玉宇初澄。渐金仙掌上，露华高洁，西风阵里，霜气崚嶒。浪蕊浮花，狂茨怪蔓，此日纷纷一扫平。谁欤似，有天公锡号，秋谷山人。须知与物为春。向揪敛中间寓至仁。是绂麟盛旦，黄锺应候，一阳方动，万汇俱萌。亿兆苍生，钧陶系命，寿国端如寿此身。梅花远，倩新词描写，来侑芳尊。

　　○沁园春

　　寿晋轩

　　久笑君家无此客，年年天际遥瞻。文星明似半规蟾。槐厅风细细，莲烛夜厌厌。尚记当年飞鹤谱，重随贺燕呢喃。逢迎一笑卷疏帘。花开春未减，日永酒频添。

　　○蝶恋花

　　寿陈北山

　　月挂新年弓未彀。璧水溶溶，已觉春光透。国子先生松竹友。一尊请为斯文寿。况是雪中萱树茂。华萼相辉，天地同长久。何处东风吹雅奏。孔堂丝竹千花昼。

　　○蝶恋花

　　戏题疏斋怡云词后

　　长忆山中云共住。出处无心，只恨云无语。今日能歌还解舞。不堪持寄山中侣。谁道解愁愁更聚。自有卿卿，惯画双眉妩。问取悭风并涩雨。相逢认得怡云否。

　　○菩萨蛮

　　次韵郭安道探梅

　　孤根自是春怜惜。一苞生意何曾息。南北本同枝。先开先得诗。风来元不约。冷暖凭斟酌。花落又花开。年年去复来。

　　○千秋岁

　　寿刘中庵

　　报梅开处。又报君初度。冰雪种，琼瑶树。重逢仍妩媚，方发非迟暮。春满面，广平消得平生赋。观里桃应妒。无奈冰霜沍。香不断，清如许。从教吹笛裂，自有和羹具。花会否，明年相见沙堤路。

　　○天仙子

　　寿杜左丞

　　一自寿仙临杜曲。岁岁小春春意熟。泰阶相向更分明，调玉烛。扶钧轴。突兀眼前惟此屋。折得岁寒枝上玉。拟祝翠尊还觉俗。何如绣彩在庭前，看未足。杯方续。周鲁后先光汗竹。

　　○太常引

　　寿高丽王

　　沁园岁岁菊留芳。待此日、庆真王。金鼎燮和元。造寿域、同开八荒。河山带砺，一传千岁，地久与天长。晴日上扶桑。便先照、琼阶玉觞。

　　○鹊桥仙

　　次中庵韵题解安卿盆梅

　　南枝春盛，斜斜整整。犹带孤山光景。相逢索笑耐尊空，向老瓦盆中自省。风霜人老，关河路永。赖得生成惯冷。凭谁移傍太初岩，待雪月交光得影。

　　中庵有奇石名太初岩

　　○临江仙

　　寿尹留守

　　六月泺阳天似水，月弓初上新弦。一篇来寿我同年。帝京贤牧守，人世妙神仙。年甲偶同人却别，我今早已华颠。羡君福禄正如川。印章金磊磊，阶树玉娟娟。

　　○玉楼春

　　次韵王彦博右丞咏梅

　　梁园赋客情无奈。嚼到梅花和蜡爱。偏怜初日透宫黄，怕染春风成野黛。游蜂怪底随飞盖。捡得繁枝偿酒债。玉堂开卷已春残，红紫纷纷都异态。

　　○清平乐

　　寿李秋谷

　　葱葱瑞色。岑蔚亭前客。一点花心藏太极。总是春风消息。去年今日西山。哦诗赌酒忘还。到底黄扉紫阁，不如未老清闲。

　　○天仙子

　　寿白云平章

　　玉漏迟迟高阁报。枝上梅花春又透。红云宫阙白云山，人尽道。如君少。江北江南行处好。试听阳春歌楚调。调鼎勋名都做了。人生七十古来稀，仁且寿。谁能到。有酒满斟南极老。

　　以上江刻本雪楼乐府五十五首双照楼景元本雪楼乐府，错字颇多，不如江本雪乐府，兹因用江本。但本变有不少脱误处，则用景元本校补。

　　○点绛唇

　　原无调名，兹据律补

　　短梦惊回，北窗一阵芭蕉雨。雨声还住。斜阳明高树。起望行云，送雨前山去。山如雾。断虹犹怒。直入云深处。

　　永乐大典卷一万四千三百八十寄字韵引元程雪楼集


【党怀英：词作5首】

　　○青玉案

　　癸巳暮冬小雪，家集作

　　红纱绿蒻春风饼。趁梅驿、来云岭。紫桂岩空琼窦冷。佳人却恨，等闲分破，缥缈双鸾影。一瓯月露心魂醒。更送清歌助清兴。痛饮休辞今夕永。与君洗尽，满襟烦暑，别作高寒境。

　　○感皇恩

　　赋叠罗花

　　碧玉捻柔条，蓝袍裁叶。明艳黄深软金叠，道装仙子，谪堕蕊珠仙阙。为春闲管领，花时节。汉额妆秾，楚腰舞怯。襞积裙馀旧宫褶。东君著意，留伴小庭风月。任教鶗鴂唤，群芳歇。

　　○鹧鸪天

　　云步凌波小凤钩。年年星汉踏清秋。只缘巧极稀相见，底用人间乞巧楼。天外事，两悠悠。不应也作可怜愁。开帘放入窥窗月，且尽新凉睡美休。

　　○感皇恩

　　一叶下梧桐，新凉风露。喜鹊桥成渺云步。旧家机杼，巧织紫绡如雾。新愁还织就，无重数。天上何年，人间朝暮。回首星津又空渡。盈盈别泪，散作半空疏雨。离魂都付与，秋将去。

　　○月上海棠

　　用前人韵

　　傲霜枝袅团珠蕾。冷香霏、烟雨晚秋意。萧散绕东篱，尚仿佛、见山清气。西风外，梦到斜川栗里。断霞鱼尾明秋水。带三两、飞鸿点烟际。疏林飒秋声，似知人、倦游无味。家何处，落日西山紫翠。

　　以上五首见中州乐府



【邓千江：词作1首】

　　○望海潮

　　上兰州守

　　云雷天堑，金汤地险，名藩自古皋兰。营屯绣错，山形米聚，喉襟百二秦关。鏖战血犹殷。见阵云冷落，时有雕盘。静塞楼头，晓月依旧玉弓弯。看看定远西还。有元戎阃令，上将斋坛。区脱昼空，兜零夕举，甘泉又报平安。吹笛虎牙间。且宴陪珠履，歌按云鬟。未拓兴灵，醉魂长绕贺兰山。

　　中州乐府




【杜仁傑：词作2首】

　　○太常引

　　碧幮冰簟午风凉。都是好风光。独自守空床。泪滴了、千行万行。别时情意，去时言约，刚道不思量。不是不思量。说着后、教人语长。

　　○朝中措

　　汴梁三月正繁华。行路见双娃。遍体一身明锦，遮尘满面乌纱。车鞍似水，留伊无故，去落谁家。争奈无人说兴，新来憔悴因他。

　　以上二首见元草堂诗余卷上



【段成己：词作63首】

　　○满江红

　　张丈信夫林亭小酌，感事怀人，敬用遁庵兄韵

　　光景催人，还又是、西风吹袂。青镜里、满簪华发，不堪憔悴。一月几逢开口笑，十年滴尽伤时泪。倩一尊、相对说清愁，花前醉。初未识，名为累。今始觉，身如寄。把闲情换了，平生豪气。致主安民非我事，求田问舍真良计。看野云、出岫却飞回，元无意。

　　○满江红

　　新春用遁庵兄韵

　　料峭东风，吹醉面、向人如旧。凝伫立、野禽声里，无言搔首。庭下梅花开尽也，春痕已到江边柳。待人间、事了觅清欢，身先朽。菟裘计，何时有。林下约，床头酒。怕流年不觉，鬓边还透。往事不堪重记省，旧愁未断新愁又。把春光、分付少年场，从今后。

　　○满江红

　　偶睹春事阑珊，谨用遁庵登鹳雀楼韵，以写所怀

　　点检花枝，风雨外、雪堆琼矗。春去也、朱丝弦断，鸾胶难续。眼底光阴容可惜，旧游回首寻无迹。对青山、一饷倚枯藤，滩声急。人已老，身犹客。家在迩，归犹隔。纵语音如旧，形容非昔。芳草绵绵随意绿，平波渺渺伤心碧。到愁来、惟觉酒杯宽，人间窄。

　　○满江红

　　遁庵兄以闵菊乐府见示，三复之余，倚歌和之

　　谁把秋香，偏著意、植根姑射。尘土外、鲜鲜元有，可人容质。日久渐随芜共没，岁寒还与松同洁。傲新霜、还有两三枝，天应惜。巾自漉，醅微白。人已老，欢犹昔。爱此花不负，渊明清节。醉里不知人世换，悠然独倚西风立。问一中、时复慰穷途，何如泣。

　　○大江东去

　　寄卫生袭之

　　干戈蛮触，问渠争直有，几何而已。毕竟颠狂成底事，谩把良心戕毁。生穴藜床，磨穿铁砚，自有人知己。摩挲面目，不应长为人泚。过眼一线浮华，辱随荣后，身外那须此。便恁归来嗟已晚，荒尽故园桃李。秋菊堪餐，春兰可采，免更烦邻里。孙郎如在，与群共枕流水。

　　○大江东去

　　送杨国瑞西归

　　西风汾浦，雁初飞，秋水渺茫无际。有底忙时来复去，泛若虚舟不系。篱菊将开，村醪初熟，且住为佳耳。笑言相答，个中吏隐无愧。岁月不贷闲人，君颜非少，我发白如此。好把金杯休去手，万事惟消沉醉。日转山腰，马嘶柳外，歌阕行人起。凭高西望，相思目断烟水。

　　○大江东去

　　赠答杨彦衡

　　暮年怀抱，对水光林影，欣然忘食。推手功名非我事，闲处聊为闲客。世故多虞，人生如寄，一榻容安息。鬓丝千丈，谁家机杼堪织。三径松菊犹存，诛茅剃秽，时借邻翁力。酒满芳尊山满眼，此意无今无昔。平地风波，东华尘土，不到幽人席。兴来独往，溪南还又溪北。

　　○木兰花慢

　　元宵感旧

　　金吾不禁夜，放箫鼓，恣游遨。被万里长风，一天星斗，吹堕层霄。御楼外、香暖处，看人间、平地起仙鳌。华烛红摇勒，瑞烟翠惹吟袍。老来怀抱转无聊。虚负可怜宵。遇美景良辰，诗情渐减，酒兴全消。思往事，今不见，对清尊、瘦损沈郎腰。惟有当时好月，照人依旧梅梢。

　　○满庭芳

　　斋居有感，继遁庵兄韵

　　鏖战文场，横挥笔阵，万言一策平边。青云稳步，逸气盖贤关。致主尧虞堂上，真儒事、直欲追前。回头错，闲中风味，一笑觉都还。百年都几日，何须抵死，著意其间。寻一丘一壑，此固无难。遁迹月萝深处，风吹梦、不到长安。浑无事，床头睡起，檐日己三竿。

　　○望月婆罗门引

　　清明后，醉书於史氏之别墅

　　东风袅袅，飞花一片点征衣。等闲耗损香霏。春去春来无迹，静里几人知。问沈郎何事，带减腰围。功名愿违。算此计、未应非。剩把闲愁殢酒，幽兴裁诗。溪山好在，怅眼中、渺渺故人稀。回首处、清泪如丝。

　　○望月婆罗门引

　　繁华梦断，吹花风起却添衣。满庭红雨霏霏。独倚绳床微叹，此意竟谁知。怅西园转眼，翠幕成围。事无长违。觉四十九年非。便好忙开蒋径，细和陶诗。风流已置，抚遗编、三叹赏音稀。人不觉、弦断朱丝。

　　○望月婆罗门引

　　翼日，封生仲坚见和，因复用韵以答

　　小窗睡起，晓寒特地怯春衣。篝炉坐拥残霏。滚滚愁来何处，独有两眉知。倩一尊聊尔，为解重围。赏心莫违。桃李事、转头非。几曲升平旧谱，数首新诗。花开正好，算一番、风雨未应稀。舒醉袖、惹住游丝。

　　○望月婆罗门引

　　晨起，与仲坚偶坐，少焉雨作，其声洒洒然，绝似文场下笔时。因借前韵，戏成一篇

　　蹉跎岁晚，床头铁砚已生衣。破窗雨送轻霏。暗里随风入夜，花上早先知。听一时下笔，鏖战文围。天心不违。更问甚、是和非。便着春衫换酒，醉墨题诗。逢场作戏，觉赏心、乐事未全稀。还自叹、虫吐余丝。

　　○望月婆罗门引

　　仲坚复见和，文势亹亹，殊觉逼人，可谓不负忍穷矣。而其言若有所感，因取旧韵述己意以答之。虽知荒於辞章，犹贤於无所用心也

　　长安倦客，不堪重整旧朝衣。天香尚带余霏。盖世虚名何用，政尔畏人知。爱青山屋上，面面屏围。十朋弗违。好事外、卜皆非。办取残年香火，暇日歌诗。东涂西抹，笑颠狂、如我向来稀。休看镜、鬓发成丝。

　　○江城子

　　季春五日，有感而作，歌以自适

　　百年光景霎时间。镜中看。鬓成斑。历遍人间，万事不如闲。断送余生消底物，兰可佩，菊堪餐。功名场上税征鞍。退时难。处时安。生怕红尘，一点污儒冠。便恁归来嗟已晚，那更待，买青山。

　　○江城子

　　阶前流水玉鸣渠。爱吾庐。惬幽居。屋上青山，山鸟喜相呼。少日功名空自许，今老矣，欲何如。闲来活计未全疏。月边渔。雨边锄。花底风来，吹乱读残书。谁唤九原摩诘起，凭画作，倦游图。

　　○江城子

　　幽怀追和遁庵兄韵

　　昔年兄弟共弹冠。转头看。各苍颜。千古功名，都待似东山。慷慨一杯风露下，追往事，叙幽欢。晨霞翠柏尚堪餐。养余闲。未全悭。十丈冰花，况有藕如舡。醉里忽乘鸾鹤去，尘土外，两癯仙。

　　○江城子

　　东园牡丹盛开，二三子邀余饮花下，酒酣即席赋之

　　水南名品几时栽。映池台。待谁开。应为诗人，著意巧安排。调护正须宫样锦，遮丽日，障飞埃。晓风吹绽瑞云堆。怨春回。要诗催。醉墨淋漓，随手洒琼瑰。归去不妨簪一朵，人也道，看花来。

　　○行香子

　　书舍偶成

　　自叹劳生。枉了经营。到而今、一事无成。不如闻早，觅个归程。向渭川渔，东市卜，富春耕。眼底浮荣。身外虚名。尽输他、时辈峥嵘。得偷闲处，且适闲情。有坐忘篇，传灯录，洗心经。

　　○月上海棠

　　次遁庵兄继玉清韵

　　酒杯何似浮名好。一入枯肠泰山小。唤省梦中身，鶗鴂数声春晓。昂头处，几点青山木杪。人生得计鱼游沼。视过眼光阴、向来少。须卜一枝安，笑月底、惊鸟三绕。无穷事，毕竟何时是了。

　　○月上海棠

　　重九之会彦衡赋词侑觞，尊兄遁庵公与坐客往复赓歌，至於再三，语意益妙，殆不容后来者措手。彦衡坚请余继其后，勉为赋之

　　黄花未入渊明手。日搅空肠几回九。山色绕吾庐，犹是当年明秀。忘言处，此意何曾在酒。等闲莫把良辰负。恨不见不生旧亲友。三径久荒凉，东篱下、落英谁嗅。伤时泪，不觉沾襟渍袖。

　　○月上海棠

　　老来还我扶犁手。想豪气十分已无九。都把济时心，分付与、一时英秀。还自笑，潦倒犹堪殢酒。从前枉被虚名负。何似尊前圣贤友。纤手斫金虀，一嚼不妨时嗅。颓然醉，卧印苍苔半袖。

　　○月上海棠

　　冬至后一日，独居无悰，复用前韵

　　光阴输与闲人手。屈指穷冬又初九。风雪拥柴门，竹外一枝梅秀。醅瓮熟，似笑渊明止酒。溪山旧约吾无负。便结无情岁寒友。民味尽醇醲，掩鼻向伊慵嗅。蓬茅底，有手何妨且袖。

　　○月上海棠

　　诗社诸君复相属和，又不免步韵献笑

　　秋风鹤发双龟手。不如意事十常九。蓬籊映闲阶，嗟丛菊汝奚为秀。衡门掩，问字无人载酒。永惟道德初心负。向上将求古人友。三叹抱遗编，蔼余馥残膏谁嗅。趣时样，竟衒羔裘豹袖。

　　○鹧鸪天

　　重九日用遁庵兄韵

　　那得工夫上酒楼。谁能皮里更阳秋。但教闲事心头少，免致清霜镜里稠。休咄咄，尽悠悠。佳时来往亦风流。百年光景无多子，请向尊前听解愁。

　　○鹧鸪天

　　手段惭非五凤楼。题诗把菊负清秋。黄柑旋拆金苞嫩，白酒新篘玉液稠。身外事，付悠悠。牛山何必涕空流。不如且进杯中物，一酌能消万古愁。

　　○鹧鸪天

　　豪气消磨百尺楼。忧来一日抵三秋。故人落落晨星少，新冢累累塞草稠。思往事，去悠悠。夕阳回首忽西流。叶声偏入愁人耳，声本无心人自愁。

　　○鹧鸪天

　　上巳日陪遁庵兄游青阳峡

　　虢虢春江走怒雷。翠岩千丈立崔嵬。山英似与游人约，尽放浮云一夕开。倾绿酒，坐苍苔。大书岁月记曾来。直将酩酊酬佳节，挽住春光不放回。

　　○鹧鸪天

　　不恤枯肠殷夜雷。一杯胸次失崔嵬。暂将平昔看书眼，移向溪山好处开。从健到，卧莓苔。明朝有酒更重来。百年光景无多子，烂醉溪头得几回。

　　○鹧鸪天

　　冷卧空齐鼻吼雷。野禽呼我上崔嵬。幽怀毕竟凭谁写，笑口何妨对酒开。岩锁茑，径封苔。爱闲能有几人来。虚名盖世将安用，引断长绳唤不回。

　　○鹧鸪天

　　三月寒潭未起雷。临流照影笑崔嵬。诗无好句颐难解，尊有芳醪手自开。山下石，水边苔。春风来似不曾来。酒阑偶趁飞花去，路断前溪笑却回。

　　○鹧鸪天

　　再游青阳峡，奉和遁庵兄韵

　　行彻南溪到北溪。山回转马合长围。花如有旧迎人笑，云自无心出岫飞。挥醉墨，带烟霏。婆娑醉舞拂青丝。昔时心赏今犹在，但恐风流异昔时。

　　○鹧鸪天

　　瀑布岩前水满溪。青阳庙下四山围。歌残白雪云犹伫，舞落乌纱鸟忽飞。迷晚色，锁晴霏。野花如绮柳如丝。一尊不惜颓然醉，明日重来已后时。

　　○鹧鸪天

　　立春后数日，盛寒不出，因赋鄙语，敬呈遁庵兄一笑

　　摆脱浮名尽自闲。人间万事一蒲团。归田老去方知乐，行路今来始觉难。山雪盛，草堂宽。客床辗转若为安。甫能望得春消息，一夜东风特地寒。

　　○鹧鸪天

　　谁伴闲人闲处闲。梅花枝上月团团。陶潜自爱吾房好，李白休歌蜀道难。林壑静，水云宽。十年无梦到长安。五更门外霜风恶，千尺青松傲岁寒。

　　○鹧鸪天

　　那得茆斋一饷闲。地炉敲火试龙团。头从白后弹冠懒，脚自顽来应俗难。尘世窄，酒杯宽。百年转首一槐安。是非藏谷何时了，隐几西窗月色寒。

　　○鹧鸪天

　　堂上幽人睡自闲。门前声利聚为团。花香恼梦寻无处，诗句撩人写复难。空自叹，倩谁宽。惊鸟三绕几时安。青山隔岸迎人笑，旧有盟言且莫寒。

　　○鹧鸪天

　　上巳日，会饮卫袭之家园

　　千古兰亭气象豪。当时座上尽英髦。林藏修竹依山静，花逐流觞信水漂。悲往事，乐今朝。虽无丝竹有风骚。回头一笑还尘迹，莫厌尊前醉洵醪。

　　○鹧鸪天

　　殢酒偿春笑二豪。题诗品物愧时髦。心如幽鸟忘机静，身似虚舟到处漂。须富贵，是何朝。一杯聊慰楚人骚。逢花堪赏应须赏，座有佳宾尊有醪。

　　○鹧鸪天

　　和答寻正道

　　鹏翼翩翩去路遥。归来羞费楚词招。读书未免终投阁，沽酒何妨暂过桥。风与月，不须邀。时来闲处伴推敲。儿童也笑翁慵甚，睡起床头日已高。

　　○临江仙

　　继遁庵兄韵

　　十载龙门山下路，梦魂不到京华。此身著处便为家。穷通吾有命，不乐复何耶。万事尊前供一笑，浩然逸兴无涯。诗人休更咏丘麻。东风吹酒醒，冷眼看飞花。

　　○临江仙

　　四十六年弹指过，苍颜换却春华。在家居士已忘家。谁人知此意，袖手向毗耶。世故驱人何日了，漂流不见津涯。软肠一钵有胡麻。纷纷身外事，渺渺眼中花。

　　○临江仙

　　田间闲步偶成

　　管领韶华成老丑，有情争似无情。芒鞋竹杖葛衣轻。悠悠身外事，寂寂水边行。眼底光阴犹是梦，何须身后虚名。仰天一笑绝冠缨。东风归路稳，十里暮山青。

　　○临江仙

　　李山人寿

　　浊酒一卮歌一曲，大家留住秋光。片云轻护晓来霜。殷勤篱下菊，满意为君香。四海干戈犹未定，此身底处安藏。醉中闻说有真乡。便从今日数，三万六千场。

　　○临江仙

　　暮秋感兴

　　浊酒一杯歌一曲，世间万事悠悠。闲来乘兴一登楼。西风吹叶脱，尽见四山秋。自古兴亡天不管，屈原枉葬江流。寸心禁得许多愁。莞然成独笑，白鹭起沧洲。

　　○临江仙

　　转眼荣枯惊一梦，百年光景悠悠。浮生扰扰笑何楼。试看双鬓上，衰飒不禁秋。古往今来多少事，一时分付东流。五更枕上调清愁。笛声何处起，明月蓼花洲。

　　○临江仙

　　走遍人间无一事，十年归梦悠悠。行藏休更倚危楼。乱山明月晓，沧海冷云秋。诗酒功名殊不恶，个中未减风流。西风吹散两眉愁。一声长啸罢，烟雨暗汀洲。

　　○临江仙

　　自笑荒才非世用，功名都付悠悠。断肠怕上夕阳楼。萧萧枫叶下，漠漠苇花秋。日月未知忙底事，东生又复西流。古人不见使人愁。秋兰无处采，流水满芳洲。

　　○蓦山溪

　　卫生袭之寿

　　杏花半吐，花底香风度。杨柳袅金丝，拂晴波垂垂万缕。东君着意，付与有情人，山下路，水边村，总是堪行处。春光几许。不用忙归去。呼取曲生来，把闲愁、一时分付。大都是醉，三万六千场，遇有酒，且高歌，留取青春住。

　　○蝶恋花

　　卫生袭之生朝，遁庵兄作歌词以寿之。余独无言，袭之执卮酒坚请不已，勉用兄韵以答其意

　　点检东园花发未。蝶绕芳丛，馥馥香浮蕊。买酒酬春君有地。不妨日涉聊成趣。身世虚舟元不系。浮利浮名，是甚闲情味。花下一杯方得意。人间万事宜姑置。

　　○蝶恋花

　　明日，卫生见和，复次韵

　　燕子归来寒食未。脉脉桃花，微露胭脂蕊。回想旧游歌舞地。狂诗颠酒当时趣。白日长绳谁可系。老去情怀，事事都无味。倦鸟知还非有意。忙时宜用闲时置。

　　○浪淘沙

　　惜花

　　好个杏花时。只怕寒欺。东君无意惜芳蕤。雨横风狂都不管，尽被禁持。瘦损一分肌。着甚医治。一天春恨没寻思。怎得丁宁双燕子，说与教知。

　　○朝中措

　　偶出见墙头杏花，喜而赋之

　　无言脉脉怨春迟。一种可怜枝。最是难忘情处，墙梢微露些儿。十分细看，风流却在，一半开时。政要东风抬举，莫教吹破胭脂。

　　○南乡子

　　卫弟行之寿

　　兰玉卫诸郎。我见白眉子最良。说似向人人不会，何妨。静里谁知竹有香。岁月没商量。暗地催人两鬓霜。三万六千须实数，休忙。才是东风第一场。

　　○南乡子

　　薛宝臣生朝俱用薛氏实事

　　郡姓记君先。鸟鹊翔飞瑞自闲。闻在儿时人已惮，他年。又作河东一凤传。佳政讼分缣。看赋春游第几篇。蹑屩谁为门下客，休叹。欲换先生苜蓿盘。

　　○木兰花

　　重阳前几日，篱下始见菊放数花，嗅香挼蕊，慨然有感而作，以贻山中二三字

　　人生行乐须闻早。休惜一尊花下倒。无情岁月不相饶，转首吴霜纷莫扫。佳时苦恨欢悰少。镜里衰颜难再好。试将离恨说渠侬，天若有情天亦老。

　　○木兰花

　　不才自合收身早。一座青山成潦倒。蒙头赢得日高眠，落叶满庭慵不扫。杀人四海知多少。留住头皮贫亦好。年年种菊待花开，不道看花人渐老。

　　○木兰花

　　莼鲈江上秋风早。四海狂澜惊既倒。明知不是入时人，闭户十年成却扫。故人落落晨星少。红叶黄花依旧好。登临信美自无情，坐觉风光容易老。

　　○木兰花

　　醉中昨夜归来早。应怕苍苔瞋健倒。一尊斗健莫蹉跎，过眼光阴如电扫。破除万事心头少。酒自於人情味好。醒时还醉醉还醒，赖得此乡容此老。

　　○清平乐

　　薛子余弄璋

　　东君调度。错怨春迟暮。一叶兰芽今始露。香满君家庭户。抱看玉骨亭亭。精神秋水分明。自是人间英物，不须更试啼声。

　　○清平乐

　　送张君美经历之任安西幕

　　鸡声戒晓。催上长安道。宾幕雍容年正妙。人物风流温峤。政成海泳江涵，门兰剩有余闲。公事不妨行乐，春风韦杜城南。

　　○诉衷情

　　史仲恭寿

　　芹溪清浅舞涟漪。坠钓锦鳞肥。黄花一尊芳酒，万事觉俱非。留晚景，惜香霏。醉时归。最关情处，迎门稚子，一笑牵衣。

　　○水调歌头

　　山中偶成，用遁庵兄韵

　　人生等行旅，能费几春秋。元龙谩矜豪气，百尺卧高楼。昨日青青双鬓，今日星星满镜，转首岁华流。归去便归去，何处觅菟裘。一枝筇，一壶酒，寄真游。姑山玉立千仞，直下看神州。欲语幽情谁可，赖有白鸥知我。尘世尽悠悠。一笑对妻子，出处不须筹。

　　以上强村丛书本菊轩乐府，兹以景元刊本二妙集校显祖遁庵君与从祖菊轩君才名道业推重一世，值金季乱亡，辟地龙门山中。遁庵君既没，菊轩君徙晋宁北郭，闭门读书余四十年优游。


【段克己：词作67首】

　　○水调歌头

　　癸卯八月十七日，逆旅平阳，夜闻笛声，有感而作

　　乱云低薄暮，微雨洗清秋。凉蟾乍飞破镜，倒影入南楼。水面金波滟滟，帘外玉绳低转，河汉截天流。桂子堕无迹，爽气袭征裘。广寒宫，在何处，可神游。一声羌管谁弄，吹彻古梁州。月自於人无意，人被月明催老，今古共悠悠。壮志久寥落，不寐数更筹。

　　○水调歌头

　　迎送神二词，为刘润之赋

　　清秋好天气，禾黍已登场。群心思答神貺，吉日复辰良。神既来兮庭宇，飒飒西风吹雨，仙伏俨长郎。巫觋传神语，出户舞伥伥。刲肥羜，沥桂酒，奠椒浆。一年好处须记，此乐最难忘。风外渊渊箫鼓。醉饱满城黎庶，健倒卧康庄。夜久群动息，风散一帘香。

　　○水调歌头

　　双龙隐扶辇，千骑纵翱翔。云旌翠蕤摩荡，遥指白云乡。风驭飘飘高举，云驾攀留无处，烟雾杳茫茫。小立西风外，似听珮锵锵。暮天长，秋水阔，远山苍。归途正踏明月，醉语说丰穰。但愿明年田野，更比今年多稼，神貺讵能忘。君可多酾酒，吾复有新章。

　　○满江红

　　过汴梁故宫城

　　塞马南来，五陵草树颜色。云气黯、鼓鼙声震，天穿地裂。百二河山俱失险，将军束手无筹策。渐烟尘、飞度九重城，蒙金阙。长戈袅，飞鸟绝。原厌肉，川流血。叹人生此际，动成长别。回首玉津春色早，雕栏犹挂当时月。更西来、流水绕城根，空咽鸣。

　　○满江红

　　尘满貂裘，依旧是、新丰羁客。还感慨、中年多病，惟堪眠食。方寸玉阶无地借，诗书勋业休重忆。况而今、双鬓已成丝，非畴昔。兴废事，吾能说。今古恨，空填臆。向南风望断，五弦消息。眯眼黄尘无处避，洗天风雨来何日。待酒酣、慷慨话平生，无人识。

　　○满江红

　　寿陈丈良臣

　　有妫之后，国于陈、庆流苗裔。远世有、异人间出，簪缨不坠。别派中分汾水右，英灵吸尽姑山气。看凤麟、来应太平期，为佳瑞。都未展，经邦志。医与卜，浑余事。把活人手段，此中聊试。德义不孤朋友乐，田园粗了儿孙计。有鬓丝、禅榻老生涯，栖心地。

　　○满江红

　　梦庵张君信夫生朝

　　腊尽春来，还又是、新年入手。人共喜、丹山仙桂。一枝初秀。转首黄金都散尽，酒酣弹铗蛟龙吼。想平生、豪气尚依然，冲星斗。红未透，花枝瘦。人不老，花依旧。老生涯正要，东山歌酒。翠壁峥空山玉立，长河泻浪风雷走。挽山河、胜概入金尊，为君寿。

　　○满江红

　　登河中鹳雀楼

　　古堞凭空，烟霏外、危楼高矗。人道是、宇文遗址，至今相续。梦断繁华无觅处，朱甍碧甃空陈迹。问长河、都不管兴亡，东流急。侬本是，乘槎客。因一念，仙凡隔。向人间俯仰，已成今昔。条华横陈供望眼，水天上下涵空碧。对西风、舞袖障飞尘，沧溟窄。

　　○满江红

　　寿卫生行之

　　春色三分，犹未一、元宵才过。行乐处、软红香雾，未收灯火。杨柳梢头黄尚浅，梅花萼底红初破。待东风、吹绿满瀛洲，愁无那。无一物，为君贺。歌我志，君须和。问人生底事，必须奇货。好对青山倾白堕，休嗟事业违人些。怕他时、富贵逼人来，妨高卧。

　　○满江红

　　清明与诸生登西磑柏岗

　　欲把长绳，维白日、暂留春住。亲友面、一回相见，一回非旧。扰扰胶胶尘世事，不如人意十常九。向斜阳、无语倚危楼，空搔首。活国手，谈天口。都付与，尊中酒。这情怀又是，去年时候。风外纷纷飞絮乱，柳边湛湛长江去。问老来、还有几多愁，愁如许。

　　○满江红

　　遁庵主人植菊阶下，秋雨既盛，草莱芜没，殆不可见。江空岁晚，霜余草腐，而吾菊始发数花，生意凄然，似诉余以不遇，感而赋之。因李生湛然归，寄菊轩弟

　　雨后荒园，群卉尽、律残无射。疏篱下、此花能保，英英鲜质。盈把足娱陶令意，夕餐谁似闾洁。到而今、狼籍委苍苔，无人惜。堂上客，须空白。都元衙，怀畴昔。恨因循过了，重阳佳节。飒飒凉风吹汝急，汝身孤特应难立。谩临风、三嗅绕芳丛，歌还泣。

　　○满江红

　　重九日，山居感兴

　　五柳成阴，三径晚、宦游无味。还自叹、迎门笑语，久须童稚。归去来兮尊有酒，素琴解写无弦趣。醉时眠、推手遣君归，吾休矣。富与贵，非吾事。贫与贱，宁吾累。步东篱遐想，昔人高致。霜菊盈丛还可采，南山依旧横空翠。但悠然、一点会心时，君须记。

　　○大江东去

　　和答卫生袭之

　　道人活计，本清虚挂壁，素琴而已。底事中心尝悁悁，不足一人之毁。人果何尤，天无可怨，政欲求诸己。愧生乎内，赧然其颡流泚。圣道不远於人，步趋进退，谁复能违此。好把藩篱都剖却，看取成蹊桃李。笃敬忠诚，尚行蛮貊，岂不行州里。三薰三沐，为君准拟沉水。

　　○大江东去

　　送杨国瑞西行，兼简仲宣生

　　悲哉秋气，觉天高气爽，澹然寥泬。行李匆匆人欲去，一夜征鞍催发。落叶长安，雁飞汾水，怕见河梁别。中年多感，离歌休唱新阕。暮雨也解留人，檐声未断，窗外还骚屑。满眼清愁吹不散，莫倚心肠如铁。面目沧浪，齿牙摇落，鬓发三分白。故人相问，请君烦为渠说。

　　○大江东去

　　次韵答彦衡

　　无堪老懒，喜春来蔬荀，劝加餐食。底事东君留不住，忙似人间行客。忧喜相寻，利名羁绊，心自无休息。不如闻早，付他妻子耕织。门外柳弄金丝，落花飞不起，东风无力。浊酒一杯谁送我，欢意都非畴昔。致主无心，苍颜白发，敢更希前席。功名蛮触，何须千里追北。

　　○水龙吟

　　寿舍弟菊轩

　　天高秋气初清，姑山汾水增明秀。黄花红叶，输香泛滟，恰过重九。细捻金蕤，旋题新句，满斟芳酒。况人生自有，安排去处，须富贵，何时有。休说山中宰相，也不效、斜川五柳。锄犁自把，山田耕罢，双牛随后。经史传家，儿孙满眼，渐能承受。待与君坐阅，庄椿岁月，作皤然叟。

　　○汉宫春

　　纯甫生朝，且有弄璋之喜，赋此以贺

　　公子归来，笑平生湖海，豪气依然。黄金散尽落魄，谁识当年。世间底物，解挽回、镜里朱颜。人共道，愁须殢酒，几回推向尊前。闻说梦熊初兆，喜一枝慰眼，岁晚留连。蟠桃会须结子，运偶三千。诗书旧业，要他时、分付青毡。□□□庭阶照映，卧看玉树芝兰。

　　○满庭芳

　　山居偶成，每与文翰二三子论文把酒，歌以侑觞，亦足以自乐也

　　归去来兮，吾家何在，结茆水际林边。自无人到，门设不须关。蛮触政争蜗角，荣枯事、不到尊前。应堪叹，清溪流水，东去几时还。此身何处著，从教容与，木雁之间。算躬耕陇亩，在我无难。便把锄头为枕，眠芳草、醉梦长安。烟波客，新来有约，要买钓鱼竿。

　　○满庭芳

　　归去来兮，渔歌樵唱，觅愁愁在那边。承流委顺，万事没机关。眼底江山如画，松环抱、修竹当前。君便有，侯封相印，到此也须还。人生消底物，百年都付，茆屋三间。但卷舒以道，到了何难。日月消磨双鬓，中原信、未报平安。蒙头睡，日高慵起，帘影上三竿。

　　○满庭芳

　　雪夜用前韵

　　万籁收声，六花呈瑞，小桥路断江边。笑潮州刺史，匹马蓝关。谩有清名千载，一杯酒、孤负生前。争如我，围炉小酌，和气笑中还。梅梢新月上，芒鞋竹杖，烂赏林间。便销金低唱，欲换应难。勋业何须看镜，蓬窗底、空卧袁安。君须记，游鱼失水，那可上长竿。

　　○望月婆罗门引

　　癸卯元宵，与诸君各赋词以为乐。寂寞山村，无可道者，因述昔年京华所见，以望月婆罗门引歌之。酒酣击节，将有堕开元之泪者

　　暮云收尽，柳梢华月转银盘。东风轻扇春寒。玉辇通宵游幸，采仗驾双鸾。间鸣弦脆管，鼎沸鳌山。漏声未残。人半醉、尚追欢。是处灯围绣毂，花簇雕鞍。繁华梦断，醉几度、春风双鬓班。回首处、不见长安。

　　○望月婆罗门引

　　凤城春好，玉箫金管姿游盘。梅妆犹怯轻寒。一曲清平妙舞，掌上看回鸾。渐霓裳欲遍，翠敛春山。良宵易残。歌别鹤、惜余欢。眼底浮华自满，尘涴吟鞍。瘦羊私酒，若真是、京东夫子班。身幸健、敢复求安。

　　○蝶恋花

　　寿卫生袭之

　　二月山城春尚未。柳弄东风，恰吐黄金蕊。占断溪头佳丽地。多君先得闲中趣。我为虚名相绊系。君自深藏，不识愁滋味。世事无劳深着意。年丰酒贱须勤置。

　　○蝶恋花

　　闻莺有感

　　鹈鴂一声春色晓。胡蝶双飞，暖日明花草。花底笙歌犹为了。流莺又复催春老。早是残红枝上少。飞絮无情，更把人相恼。老桧独含冰雪操。春来悄没人知道。

　　○蝶恋花

　　寿山人湛然李生

　　岩菊开时霜信杳。风雨无情，又是重阳了。茆舍疏篱人不到。床头醅瓮生微笑。莫怪住山真小草。颦损蛾眉，愁独无人扫。花底一杯须健倒。醉中听唤卿卿小。

　　○江城子

　　甲辰晦日立春

　　鸡栖行李短辕车。马如蛙。畏途赊。四十九年，强半在天涯。任使东风吹不去，头上雪、眼中花。甘泉宜稌复宜麻。近山洼。更宜瓜。明日新年，闻早健还家。报答春光犹有酒，倾白蚁，岸乌纱。

　　○江城子

　　元日有感

　　数椽茆舍大如蜗。老生涯。寄山家。遮眼文书，随分有些些。自愧行年如伯玉，思往事，尽堪嗟。从他皷吹沸鸣蛙。鬓霜华。晓来加。南北东西，泛若水中槎。此去存身知有道，深自隐，效龙蛇。

　　○江城子

　　牡丹

　　百花飞尽彩云空。牡丹丛。始潜红。培养经年，造化夺天功。脉脉向人娇不语，晨露重，洗芳容。却疑身在列仙宫。翠帷重。瑞光融。烁烁红灯，间错绿蟠龙。醉里天香吹欲尽，应有悟，夜来风。

　　○江城子

　　尘事鞅掌，每与愿违，缅怀山林萧散之趣

　　九衢尘土涴儒冠。镜中看。失朱颜。颠倒囊赀，欲买青山。剩种闲花多酿酒，尘土外，觅清欢。功名余事且加餐。老来闲。岂天悭。铁笛横吹，牛背稳如船。细马更须驮二八，平地上，作癯仙。

　　○渔家傲

　　送春六曲

　　龙尾沟边飞柳絮。虎头山下花无数。花底醉眠留杖屦。花上露。随风散漫飘香雾。老去逢春能几度。不妨且作风光主。明日不知风共雨。回首处。夕阳又下西山去。

　　○渔家傲

　　不是花开常殢酒。只愁花尽春将暮。把酒酬春无好问。春且住。尊前听我歌金缕。醉眼看花如隔雾。明朝酒醒那堪觑。早是闲愁无着处。云不去。黄昏更下廉纤雨。

　　○渔家傲

　　春去春来谁作主。怨他昨夜江头雨。把酒问春春不语。头懒举，乱红飞过秋千去。芳草澹烟江上路。鹧鸪声里斜阳暮。风外榆钱无意绪。空自舞。如何买得青春住。

　　○渔家傲

　　一片花飞春已暮。那堪万点红雨。白发送春情最苦。愁几许。满川烟草和风絮。常记解鞍沽酒处。而今绿暗旗亭路。怪底春归留不住。莺作双。朝来引过西园去。

　　○渔家傲

　　诗句一春浑漫与。纷纷红紫俱尘土。楼外垂杨千万缕。风荡絮。栏杆倚遍空无语。毕竟春归何处所。树头树底无寻处。惟有闲愁将不去。依旧住。伴人直到黄昏后。

　　○渔家傲

　　断送春光惟是酒。玉杯重捧纤纤手。檀板轻敲歌欲就。眉黛皱。翠鬟暗点金钗溜。自笑而今成老丑。莺花依旧情未旧。杨柳自从春去后。谁抬举。腰肢新也如人瘦。

　　○渔家傲

　　正月十四日夜有感而作

　　灯火萧条春日暮。荒山月上闻村鼓。羁客闲愁知几许。千万绪。人间没个安排处。醉袖翩翩随所寓。泠然便以风为驭。指点虚无云外路。留不住。东将入海随烟雾。

　　○月上海棠

　　壬寅冬，躬谒玉清坛下。客有歌月上海棠者，乃玉清作也。词致高远，真游乎方外者也。明年吾友陈子飏过余山中，始为属和，因亦次韵，以简知音

　　住山沽计宜闻早。身世沧溟一沤小。日月两跳丸，迭送人间昏晓。朱颜换，风雪俄惊岁杪。弊衣旋补荷盈沼。算骑鹤扬州古今少。休苦似吴蚕，刚把此身缠绕。君知否，我自无心可了。

　　○月上海棠

　　和答杨生彦衡

　　小楼舞彻双垂手。便倩雁将书、寄元九。举首望南山，独蛾眉、数峰明秀。人未老，且任高歌对酒。莫将此乐轻孤负。唤明月清风、做三友。纤手折黄花，步东篱、为伊三嗅。英雄泪，醉揾应须翠袖。

　　○月上海棠

　　时平无用经纶手。且闲把文章、和欧九。天气湛清秋，便无限、山明水秀。留客饮，但愿尊中有酒。鸱夷到处须亲负。寻山鸟山花好朋友。尘世自薰莸，把瑶英、与君同嗅。西风外，归去长拖布袖。

　　○月上海棠

　　同诗社诸君饮芹溪上

　　闲人不爱春拘管。被东风暗入、罗帏暖。草色近还无，傍溪陡觉金沙软。梅花蕾，风味朝来不浅。十分潋滟金蕉满。□两颊潮红、百忧散。不醉且无归，任门外、玉绳低转。欢娱地，莫道书生冷眼。

　　○鹧鸪天

　　九日寄彦衡济之，兼简仲坚景纯二弟

　　点检笙歌上小楼。西风帘幕卷清秋。绿醅轻泛红萸好。黄菊羞簪白发稠。今古恨，去悠悠。无情汾水自西流。澹烟衰草斜阳外，并作登临一段愁。

　　○鹧鸪天

　　酒满金尊客满楼。美人清唱眼波秋。花随酒令筵前散，香逐芳须坐上稠。山历历，水悠悠。百年光景去如流。直须烂醉酬佳节，莫惹人间半点愁。

　　○鹧鸪天

　　彦衡诸君皆有和章。因复仍韵以写老怀

　　不是秋来懒上楼。龙锺诗骨不禁秋。旧欢去我如天远，新恨撩人似发稠。空咄咄，漫悠悠。老来终是少风流。千金买笑佳公子，醉卧琼楼不识愁。

　　○鹧鸪天

　　青阳峡对酒

　　千尺长虹下饮溪。两山环合翠屏围。非鱼定不知鱼乐，得鹿还生失鹿悲。花蔼蔼，絮霏霏。东风不染鬓边丝。百川尚有西流日，一老曾无却少时。

　　此溪西流故云

　　○鹧鸪天

　　古木寒藤荫小溪。溪边更着好山围。波间容与双鸥净，空外飘飖一鶚飞。湍浪泻，万珠霏。风前天棘舞青丝。兰亭豪逸今陈迹，不醉东风待几时。

　　○鹧鸪天

　　飐飐轻舟逆上溪。何时柳树已成围。贪看归鸟投林急，不觉残花入座飞。兰棹举，曲尘霏。新荷挽断有余丝。酒酣却对青山笑，面目仓然不入时。

　　○鹧鸪天

　　上巳日，再游青阳峡，用家弟诚之韵

　　瓦釜逢时亦转雷。春江得雨浪崔嵬。不才分作沟中断，偶对溪山一笑开。题姓字，拂青苔。此翁来后更谁来。不须更待移文遣，俗驾闻风已自回。

　　○鹧鸪天

　　楼外残云走怒雷。西山晴色晚崔嵬。柳薰迟日千丝暗，花喷温馨一夕开。须席地，更茵苔。素琴横膝赋归来。一觞一咏风流在，牛背如船倒载回。

　　○鹧鸪天

　　古狱干将未遇雷。一生肝胆谩崔嵬。不将身向愁中老，剩把怀於笑里开。贤圣骨，长寒苔。群如不饮复何来。便从今日为头数，比到春归醉几回。

　　○鹧鸪天

　　莫春之初，会饮卫生袭之家。酒酣，诸君请作乐府，因为之赋，使览者知吾辈之所乐也

　　幼岁文章已自豪。皤然犹记两垂髦。从教酒债生前有，莫待诗瓢死后漂。三万日，六千朝。百年强半是羁骚。须君自制黄金脍，醉我新篘玉色醪。

　　○鹧鸪天

　　酾酒槌牛诧里豪。临流觞咏赋时髦。纷纷世态浮云变，草草生涯断梗漂。愁不寐，夜难朝。广陵散曲屈平骚。从今有耳都休听，且复高歌饮楚醪。

　　○鹧鸪天

　　当日元袭气最豪，而今尘土垫冠髦。纷纷落絮随风舞，泛泛轻鸥逐水漂。拚一醉，便千朝。文章休说仆奴骚。春来春去容颜改，轮我花前把碧醪。

　　○鹧鸪天

　　七字骊珠句法豪。老夫倒甲堕缨髦。舆薪不见明何谓，雷雨无声麦已漂。穷砚墨，几昏朝。星星鬓发半刁骚。从人笑我冬烘甚，犹可尊前举罚醪。

　　○鹧鸪天

　　把酒簪花强自豪。花枝羞上阿翁髦。不教春色因循过，忍为虚名孟浪漂。醒复醉，莫还朝。纷纷四海正兵骚。从渠眼底桑田变，且乐床头拨瓮醪。

　　○鹧鸪天

　　和答寻正道

　　衬步金沙村路遥。归来羞费楚词招。蜂粘落絮行池面，蝶避游丝过柳桥。方外友，仗谁邀。定於驴上作推敲。穷愁正要诗料理，莫问春来酒价高。

　　○临江仙

　　寿周景纯

　　仲蔚门墙蓬＊满，幽居不用声华。丑妻恶妾胜无家。学须勤苦就，富贵岂天耶。鼻垩未除斤未运，相望咫尺天涯。芹溪犹有折残麻。此心终莫展，迟汝对岩花。

　　○临江仙

　　三月十日，与诸君约会西园，久而不至，花又狼藉，因赋此以排闷

　　人道花开春烂熳，花残春便无情。小园独自绕花行。是非何日定，洗耳听江声。芍药牡丹俱不见，风枝犹有残英。阶前梨叶已成阴。所期犹未至，何日倒吾瓶。

　　○临江仙

　　幽怀，用前韵

　　白首老儒身连蹇，不随时世纷华。尽他人笑鲁东家。皇天如欲治，舍我复谁耶。此道未行应有待，何须思虑无涯。男供耕获女桑麻。薄躯何所事，问柳与寻花。

　　○浣溪沙

　　寿卫生行之

　　莫说长安行路难。休歌肮髒倚门边。且将见在斗尊前。人意十分如月满，月明一夕向人圆。年年人月似今年。

　　○浣溪沙

　　元夜后一日，史生仲恭久客初还，喜而赋此

　　马上风吹醉帽偏。一川晴雪袅吟鞭。冷云堆里指家山。慈母已占鸟鹊喜，佳人望月拜婵娟。今宵人月十分圆。

　　○浣溪沙

　　寿菊轩弟

　　白发相看老弟兄。闲身无辱亦无荣。儿孙已可代躬耕。了却文章千载事，不须谈笑话功名。青山高卧待升平。

　　○诉衷情

　　初夏偶成

　　东风帘幕雨丝丝，梅子半黄时。玉簪微醒醉梦，开却两三枝。初睡起，晓莺啼。倦弹棋。芭蕉新绽，徙倚湖山，彩笔题诗。

　　○生查子

　　正月上旬夜，梦寐间闻雪作。诘旦起视，但云烟出没，晓山浓淡如画，西望长河，仅一发耳。作长短句，以写一时胜概

　　淡月晃书窗，夜静云撩乱。欹枕潇潇听雪声，落叶闲阶满。清晓独开门，淡荡东风软。诗句成时堕渺茫，眼底江天远。

　　○南乡子

　　寿县大夫薛君宝臣

　　五福几人全。我见君侯得处偏。素著蔼然乡曲誉，喧传。尽道新官似旧官。五裤复歌廉。竹马儿童更可怜。万室春风和气里，鸣弦。好似今年胜去年。

　　○最高楼

　　寿卫生行之并序卫生行之，少流寓兵革中。既长，始知读书，其立志刚，信道笃，而家苦贫。年饥，诸幼满前，虽并日而食不恤也。暇日，与宾友饮酒赋诗为乐。余既嘉其有守，喜为称道。於其始生之日，作乐府以歌咏之，俾观者知吾行之之为人矣。

　　贫而乐，天命复奚疑。儿女聚嬉嬉。东村邀饮香醪嫩，西家羞馔蕨芽肥。把年华，都付与，锦囊诗。白发青衫，是人所恶。金印碧幢，是人所慕。顾吾道，是邪非。山妻解煮胡麻饭，山音自制薛萝衣。问人生，须富贵，是何时。

　　○点绛唇

　　暮秋晨起书所见

　　爱酒渊明，无钱休对黄花语。一杯谁举。寂寞空归去。屋上青山，山上行云度。悠然处。是中真趣。欲写还无句。

　　○西江月

　　久雨新霁，秋气益清，与二三子登高赋之

　　人与寒林共瘦，山和老眼俱青。琤然一叶不须惊。叶本无心入听。气爽云天改色，潦收烟水无声。夕阳洲外片霞明。涵泳一江秋影。

　　以上强村丛书本遁庵乐府，兹以景元刊本二妙集校



【范真人：词作1首】

　　○步步娇

　　住在古窑墓。行坐立歌舞。捉住这真空，猛悟。自古及今说龙虎。无一无一个人悟。

　　鸣鹤余音卷六




【梵琦：词作32首】

　　○渔家傲

　　娑婆苦十六首

　　听说娑婆无量苦。能令智者增忧怖。寿命百年如晓露。君须悟。一般生死无穷富。绿发红颜留不住。英雄尽向何方去。回首北邙山下路。斜阳暮。千千万万寒鸦度。

　　○渔家傲

　　听说娑婆无量苦。风前陡觉双眉竖。贪欲如狼嗔猛虎。魔军主。张弓架箭痴男女。日月往来寒又暑。乾坤开合晴还雨。白骨茫茫销作土。嗟今古。何人踏着无生路。

　　○渔家傲

　　听说娑婆无量苦。千思万算劳肠肚。地水火风争胜负。何牢固。到头尽化微尘去。一颗心珠离染污。声前色后常披露。打破髑髅无觅处。除非悟。如来金口亲分付。

　　○渔家傲

　　听说娑婆无量苦。死生总作轮回主。六贼操刀为伴侣。同居住。何曾顷刻抛离去。功德天和黑暗女。两人最是难相聚。有智主人俱不取。依吾语。从今更莫登门户。

　　○渔家傲

　　听说娑婆无量苦。箧中四大蚖蛇聚。重者好沉轻好举。相凌侮。况兼合宅空无主。早觉参差梁与柱。风飘雨打难撑拄。毕竟由他倾坏去。教人惧。不如觅个安身处。

　　○渔家傲

　　听说娑婆无量苦。人皆染色贪尊俎。玉镂笙箫金贴鼓。长鼓舞。梨园弟子邯郸女。冬衣紫貂春白苎。凉亭暖阁消寒暑。一旦神魂归地府。应难取。空教泪点多如雨。

　　○渔家傲

　　听说娑婆无量苦。为君一一分明举。风俗淫邪人跋扈。多囹圄。命终未免沉冥府。检点恶名看罪簿。因兹惹起阎罗怒。炉炭镬汤烧又煮。争容汝。自家作业非人与。

　　○渔家傲

　　听说娑婆无量苦。高夸富足惭贫窶。无食无衣无栋宇。悬空釜。举头又见红轮午。只有磵边芹可食。黄昏坐听饥肠语。多粟多金多子女。同欢聚。看来总是前生注。

　　○渔家傲

　　听说娑婆无量苦。家家未免为商贾。出入江山多险阻。非吾土。磨牙噬肉遭人虎。魂魄欲归迷去所。烟横北岭云南坞。一望连天皆莽卤。知何许。荒村飒飒风吹雨。

　　○渔家傲

　　听说娑婆无量苦。人当乱世投军旅。寇至不分男与女。摧腰膂。鸣蝉竟断螳螂斧。纵有才能超卒伍。几人衣锦还乡土。燕颔虎头封万户。虚相误。奈何李广逢奇数。

　　○渔家傲

　　听说娑婆无量苦。凶兵解散还屯聚。昨日为齐今日楚。更奴虏。乾坤毕竟归神武。赵括才疏空自许。强秦用间欺其主。四十万军生入土。悲前古。至今鬼哭长平下。

　　○渔家傲

　　听说娑婆无量苦。星分海角船居户。东望扶桑朝日吐。迷洲渚。炮车云起青天雨。卸却云帆停却橹。打头风急鲸鱼舞。滚滚潮声喧万鼓。愁肝腑。遭逢患难谁依怙。

　　○渔家傲

　　听说娑婆无量苦。茶盐坑冶仓场务。损折课程遭箠楚。赔官府。倾家卖产输儿女。口体将何充粒缕。飘蓬未有栖迟所。苛政酷于蛇与虎。争容诉。劝君莫犯雷霆怒。

　　○渔家傲

　　听说娑婆无量苦。如今业债前来负。贼劫货财身被虏。逢狼虎。挑生咒死兼巫蛊。奴婢辛勤依恶主。黑疮白癞聋和瞽。丑恶愚痴相与处。谁怜汝。发心归命慈悲父。

　　○渔家傲

　　听说娑婆无量苦。横遭狱讼拘官府。大杖击身疮未愈。重鞭楚。血流满地青蝇聚。牒诉纷纷皆妄语。无人敢打登闻鼓。天上群仙司下土。能轻举。何时一降幽囚所。

　　○渔家傲

　　听说娑婆无量苦。三农望断海天雨。车水种苗苗不举。难禁暑。被风扇作荒茅聚。久旱掘泉唯见土。海潮又入蒹葭浦。南北东西皆斥卤。枯禾黍。官粮更要徵民户。

　　○渔家傲

　　听说西方无量乐。三贤十圣同依托。稽首弥陀圆满觉。长参学。川流赴海尘成岳。佛性在躬如玉璞。须凭巧匠勤雕琢。凡圣皆由心所作。难描邈。华台宝座珠璎珞。

　　西方乐

　　○渔家傲

　　听说西方无量乐。庄严七宝为楼阁。玛瑙珊瑚兼琥珀。光堪摘。金绳界道何辉赫。宝树灵禽皆化作。满地凫雁鸳鸯鹤。鹦鹉频伽并孔雀。争鸣跃。更看朵朵金莲折。

　　○渔家傲

　　听说西方无量乐。琉璃田地金城郭。翡翠鲜明珠磊落。莲披萼。几多青赤并黄白。大士声闻随所适。天华烂漫沾衣裓。各各化身千百亿。神通力。须臾游遍微尘国。

　　○渔家傲

　　听说西方无量乐。法王治化消诸恶。天上人间元不隔。相参错。圣凡平等同圆觉。长见宝花空际落。朝朝暮暮闻音乐。衣食自然非造作。香台阁。遍周国界常宽廓。

　　○渔家傲

　　听说西方无量乐。凡夫浅智难图度。随有愿度无不获。何劳萦。珠衣绮馔黄金宅。地似掌平尤广博。八功德水非穿凿。白藕花中胎可托。三生约。如今岂可轻抛却。

　　○渔家傲

　　听说西方无量乐。君王便是如来作。不立三光并五岳。除沟壑。红霞紫雾长笼络。四八仪容金闪烁。钵中美味随斟酌。发愿往生真上策。堪呵责。死生路上飘蓬客。

　　○渔家傲

　　听说西方无量乐。风林水鸟声交作。法句时时相警觉。贪嗔薄。能教有学成无学。不染六尘离五浊。如蝉蛇去无明壳。肯受涅盘生死缚。空捞摸。语言文字皆糟粕。

　　○渔家傲

　　听说西方无量乐。一闻妙道忘知觉。胸次不留元字脚。真标客。光明遍界红轮赫。鹏翅展开沧海窄。谁能更问篱边雀。多少凡毛并圣角。都拈却。尘尘刹那归无着。

　　○渔家傲

　　听说西方无量乐。长生不假神仙药。胎就眼开花正拆。心彰灼。永为自在逍遥客。来度众生离火宅。命终免被阎王责。露地牛儿如雪白。无鞭索。黄金地上从跳跃。

　　○渔家傲

　　听说西方无量乐。娑婆已悔从前错。佛号自呼还自讷。思量着。惟心净土谁云隔。一贯由来双五百。婴儿谩把空拳吓。拟议不来遭一掴。诸禅客。凡情圣解曾销铄。

　　○渔家傲

　　听说西方无量乐。四方上下天垂幕。不比娑婆田地恶。无垠堮。纯将一片琉璃作。能扫爱河波浪涸。尽翻苦树枝条落。智焰争容蚊蚋泊。神超卓。径登广大毗卢阁。

　　○渔家傲

　　听说西方无量乐。且教影与形商略。收拾神情归淡泊。重磨削。觚圆更复雕为朴。世事休休还莫莫。谁论天爵并人爵。一念未生谁善恶。俄然觉。紫鳞掣断黄金索。

　　○渔家傲

　　听说西方无量乐。未曾闻见须扬榷。异宝奇珍光间错。同栖泊。如来大士并缘觉。诸上善人皆许诺。谈空说苦相酬酢。百騺群中随一鹗。翔寥廓。从兹永断凡夫恶。

　　○渔家傲

　　听说西方无量乐。乐邦是我心开拓。根阙女人皆不着。谁强弱。一人一朵金莲萼。行树七重珠网络。宝楼风韵金铃铎。天上乐音相间作。须诚悫。返闻自性同先觉。

　　○渔家傲

　　听说西方无量乐。娑婆自恨身飘泊。注想存心连晦朔。归皇觉。全台接引休忘约。架厦区区同燕雀。成桥渺渺随乌鹊。早晚无常来逼迫。难推却。西游快展摩霄翮。

　　○渔家傲

　　听说西方无量乐。弥陀圣主垂恩泽。洗我禅心清且白。难寻迹。月光倒射寒潭碧。旧债新冤都解释。通身变作黄金色。一念须臾圆万德。真奇特。十方拂授如来职。

　　以上西斋净土诗卷三



【冯延登：词作1首】

　　○玉楼春

　　宴河中瑞云亭

　　长原迤逦孤麋卧。野色微茫河界破。草承行屦绿云深，花触飞丸红雨妥。高亭初试煎花火。醉玉渐哗春满座。行杯莫压转筹频，佳节等闲飞鸟过。

　　中州乐府



【冯子翼：词作1首】

　　○江城子

　　胭脂坡上月如钩。问青楼。觅温柔。庭院深沈，窗户掩清秋。月下香云娇堕砌，花气重，酒光浮。清歌皓齿艳明眸。锦缠头。若为酬。门外三更，灯影立骅骝。结习未忘吾老矣。烦恼梦，赴东流。

　　中州乐府




【冯子振：词作41首】

　　○鹧鸪天

　　赠珠帘秀

　　凭倚东风远映楼。流莺窥面燕低头。虾须瘦影纤纤织，龟背香纹细细浮。红雾敛，彩云收。海霞为带月为钩。夜来卷尽西山雨，不着人间半点愁。

　　青楼集

　　○鹦鹉曲

　　序云，白无咎有鹦鹉曲云，侬家鹦鹉洲边住。是个认字渔父。浪花中一叶扁舟，睡江南烟雨。觉来时满眼青山，抖擞绿蓑归去。算从前错怨天公，甚也有安排我处。余壬寅岁，留上京，有北京伶妇御园秀之属，相从风雪中，恨此曲无续之者。且谓前后多亲炙士大夫，拘於韵度，如第一个父字，便难下语，又甚也有安排我处，甚字必须去声字，我字必须上声这，音律始谐，不然不可歌，此一节又难下语。诸公举酒，索余和之，以汴吴上都天京风景试续之山亭逸兴

　　嵯峨峰顶移家住。是个不唧留樵父。烂柯时树老无花，叶叶枝枝风雨。故人曾唤我归来，却道不如休去。指门前万叠云山，是不费青蚨买处。

　　○鹦鹉曲

　　荣华短梦

　　朱门空宅无人住。村院快活煞耕父。霎时间富贵虚花，落叶西风残雨。总不如水北相逢，一棹木兰舟去。待霜前雪后梅开，傍几曲寒潭浅处。

　　○鹦鹉曲

　　愚翁放浪

　　东家西舍随缘住。是个忒老实愚父。赏花时暖薄寒轻，彻夜无风无雨。占长红小白园亭，烂醉不教人去。笑长安利锁名缰，定没个身心稳处。

　　○鹦鹉曲

　　农夫渴雨

　　年年牛背扶犁住。近日最懊恼杀农父。稻苗肥恰待抽花，渴煞青天雷雨。恨残霞不近人情，截断玉虹南去。望人间三尺甘霖，看一片闲云起处。

　　○鹦鹉曲

　　燕南百五

　　东风留得轻寒住。百五闹蝶母蜂父。好花枝半出墙头，几点清明微雨。绣弯弯湿透罗鞋，绮陌踏青回去。约明朝后日重来，靠浅紫深红暖处。

　　○鹦鹉曲

　　故园归计

　　重来京国多时住。恰做了白发伧父。十年枕上家山，负我湘烟潇雨。断回肠一首阳关，早晚马头南去。对吴山结个茅庵，画不尽西湖巧处。

　　○鹦鹉曲

　　野渡新晴

　　孤村三两人家住。终日对野叟田父。说今朝绿水平桥，昨日溪南新雨。碧天边云归岩穴，白鹭一行飞去。便芒鞋竹杖行春，问底是青帘舞处。

　　○鹦鹉曲

　　渔父

　　沙鸥滩鹭褵依住。镇日坐钓叟纶父。趁斜阳晒网收竿，又是南风催雨。绿杨堤忘系孤桥，白浪打将船去。想明朝月落潮平，在掩映芦花浅处。

　　○鹦鹉曲

　　市朝归兴

　　山林朝市都曾住。忠孝两字报君父。利名场反覆如云，又要商量阴雨。便天公有眼难开，袖手不如家去。更蛾眉强学时妆，是老子平生懒处。

　　○鹦鹉曲

　　陆羽风流

　　儿啼漂向波心住。舍得陆羽唤谁父。杜司空席上从容，点出茶瓯花雨。散蓬莱两腋清风，未便玉川仙去。待中泠一滴分时，看满注黄金鼎处。

　　○鹦鹉曲

　　顾渚紫笋

　　春风阳羡微喧住。顾渚问苕叟吴父。一枪旗紫笋灵芽，摘得和烟和雨。焙香时碾落云飞，纸上凤鸾衔去。玉皇前宝鼎亲尝，味恰到才情写处。

　　○鹦鹉曲

　　园父

　　紫门鸡犬山前住。笑语听伛背园父。辘轳边抱瓮浇畦，点点阳春膏雨。菜花间蝶也飞来，又趁暖风双去。杏梢红韭嫩泉香，是老瓦盆边饮处。

　　○鹦鹉曲

　　野客

　　春归不恋风光住。向老拙问讯槎父。叹匡山李白飘零，寂寞长安花雨。指沧溟铁网珊瑚，袖卷钓竿西去。锦袍空醉墨淋漓，是万古声名响处。

　　○鹦鹉曲

　　城南秋思

　　新凉时节城南住。灯火诵鲁国尼父。到秋来宋玉生悲，不赋高唐云雨。一声声只在芭蕉，断送别离人去。甚河桥柳树全疏，恨正在长亭短处。

　　○鹦鹉曲

　　赤壁怀古

　　茅庐诸葛亲曾住。早赚出抱膝梁父。笑谈间汉鼎三分，不记得南阳耕雨。叹西风卷尽豪华，往事大江东去。彻如今话说渔樵，算也是英雄了处。

　　○鹦鹉曲

　　处士虚名

　　高人谁恋朝中住。自古便有个巢父。子陵滩钓得虚名，几度桐江春雨。睡神仙别有陈抟，拂袖华山归去。漫纷纷少室终南，怎不是神仙隐处。

　　○鹦鹉曲

　　洞庭钓客

　　年光流水何曾住。早忘却姓吕岩父。记蓬莱阆苑相逢，一别风流如雨。算人间碧海桑田，只似燕鸿来去。岳阳楼剑气凌云，度老树神仙此处。

　　○鹦鹉曲

　　黄阁清风

　　箕尾传说商岩住。空桑子伊尹无父。汉萧何昂宿分英，李靖唐时行雨。出山来济了苍生，却卷白云闲去。一千年黄阁清风，是万古声名响处。

　　○鹦鹉曲

　　夷门怀古

　　人生只合梁园住。快活煞几个白头父。指他家五辈风流，睡足胭脂坡雨。说宣和锦片繁华，辇路看元宵去。马行街直转州桥，相国寺灯楼几处。

　　○鹦鹉曲

　　都门感旧

　　都门花月蹉跎住。恰做了白发伧父。酒微醒曲榭回廊，忘却天街酥雨。晓锺残红被留温，又逐马蹄声去。恨无题亭影楼心，画不就愁城惨处。

　　○鹦鹉曲

　　磻溪故事

　　非熊无梦淹留住。吕望八十钓鱼父。白头翁晚遇文王，闲煞磻溪蓑雨。运来时表海封齐，放下一钩丝去。至今人想像筌箵，靠藓石苔矶稳处。

　　○鹦鹉曲

　　泣江妇

　　曹娥江主婆娑住。五月五水面迎父。蔡中郎幼妇碑阴，古刻荒云深雨。夏侯瞒智肖杨修，强说不多来去。怕文章泄漏风光，谜语到难开口处。

　　○鹦鹉曲

　　兰亭手卷

　　兰亭不肯昭陵住。老逸少是献之父。过江来定武残碑，剥落刓烟剜雨。纵新新茧纸临摹，乐事赏心俱去。永和年小草斜行，到野鹜家鸡窘处。

　　○鹦鹉曲

　　庞隐图

　　团栾话里禅龛住。灵昭女对老庞父。利名心不挂丝毫，更肯沾风粘雨。叹黄金散尽还家，逝水看流年去。只寻常卖簟篱休，这眷属今无讨处。

　　○鹦鹉曲

　　拔宅冲生图

　　淮南仙客蓬莱住。发漆黑变雪髯父。八公山九转丹成，洗尽腥风醎雨。想云霄犬吠鸡鸣，拔宅向青霄去。劝长安热客回头，镜影到流年老处。

　　○鹦鹉曲

　　忆西湖

　　吴侬生长西湖住。舣画舫听棹歌父。苏堤万柳春残，曲院风荷番雨。草萋萋一道腰裙，软绿断桥斜去。判兴亡说向林逋，醉梅屋梅梢偃处。

　　○鹦鹉曲

　　感事

　　江湖难比山林住。种果父胜刺船父。看春花又看秋花，不管颠风狂雨。尽人间白浪滔天，我自醉歌眠去。到中流手脚忙时，则靠着柴扉深处。

　　○鹦鹉曲

　　买臣负薪手卷

　　赭肩腰斧登山住。耐得苦是采薪父。乱云升急澍飞来，拗青松遮风雨。记年时雪断溪桥，脱度前湾归去。买臣妻富贵休休，气焰到寒灰舞处。

　　○鹦鹉曲

　　燕南八景

　　芦沟清绝霜晨住。步落月问倚阑父。蓟门东直下金台，仰看楼台飞雨。道陵前夕照苍茫，叠翠望居庸去。玉泉边一派西山，太液畔秋风紧处。

　　○鹦鹉曲

　　松林

　　山围行殿周遭住。万里看牧羊父。听神榆树北车声，满载松林寒雨。应昌南旧日长城，带取上京愁去。又秋风落雁归鸿，怎说到无言语处。

　　○鹦鹉曲

　　至上京

　　澶河西北征鞍住。古道上不见耕父。白茫茫细草平沙，日日金莲川雨。李陵台往事休休，万里漠长城去。趁燕南落叶归来，怕迤逦飞狐冷处。

　　○鹦鹉曲

　　忆难鸣山旧游

　　鸡鸣山下荒丘住。客吊古问驿亭父。几何年野屋丛祠，灭没犁烟锄雨。默寻思半晌无言，逆旅又催人去。指峰前代好磨笄，是血泪当时洒处。

　　○鹦鹉曲

　　南城赠丹砂道伴

　　长松苍鹤相依住。骨老健称褐衣父。坐烧丹忘记春秋，自在溪风山雨。有人来不问亲疏，淡饭一杯茶去。要茅檐卧看闲云，梅影转幽窗雅处。

　　○鹦鹉曲

　　别意

　　花骢嘶断留侬住。满酌酒劝据鞍父。柳青青万里初程，点染阳关朝雨。怨春风雁不回头，一个个背人飞去。望河桥敛衽频啼，早蓦到长亭短处。

　　以上三十六首见太平乐府卷一，用隋树森校本

　　○鹦鹉曲

　　钱塘初夏

　　钱塘江上亲曾住。司马槱不是村父。缕金衣唱彻流年，几阵纱窗梅雨。梦回时不见犀梳，燕子又衔春去。便人间月缺花残，是小小香魂断处。

　　○鹦鹉曲

　　溪山小景

　　长绳短系虚名住。倾浊酒劝邻父。草亭前矮树当门，画出轻烟疏雨。看燕南陌上红尘，马耳北风吹去。一年年月夜花朝，自占取溪山好处。

　　○鹦鹉曲

　　四皓屏

　　张良更姓记桥住。夜待旦遇个师父。一编书不为封留，字字咸阳膏雨。借箸筹灭项兴刘，到底学神仙去。待商山西皓还山，再不恋人间险处。

　　○鹦鹉曲

　　逃吴辞楚无家住。解宝剑赠津父。十年间隶越鞭荆，怒卷秋江潮雨。想空城组练三千，白马素车回去。又逡巡月上波平，暮色在烟光紫处。

　　○鹦鹉曲

　　青衫司马江州住。月夜笛厌听村父。甚有传旧谱琵琶，切切嘈嘈檐雨。薄情郎又泛茶船，近日又浮梁去。说相逢总是天涯，诉不尽柔肠苦处。

　　○鹦鹉曲

　　才郎于祐咸阳住。是个不识字的田父。御沟西绿水东流，乍歇长安秋雨。恨匆匆一片题情，红叶为谁流去。恰殷勤离得深宫，便得到人间好处。



【冯尊师：词作24首】

　　○苏武慢

　　饭了从容，消闲策杖，野望有何凭仗。帆归远浦，鹭立汀洲，千树好花微放。芳草池塘，锦江楼阁，隐隐云埋青嶂。向东郊、极目天涯，不见故人惆怅。归去也、翠麓崎岖，林峦掩映，消遣晚来情况。幽禽巧语，弱柳摇金，绿影小桥清响。挥扫龙蛇，领略风光，陶写丹青吟唱。这云山好景，物外烟霞，几人能访。

　　○苏武慢

　　返照回光，终焉活计，何处可为依托。凋零郑圃，竹坞松溪，林下胜游行乐。霞友云朋，水色山光，幽隐烟萝岩壑。更堂堂、气概摩天，一点浩然廖廓。堪爱处、蝶戏花梢，苔生石径，风细日高帘幕。清虚器量，咀嚼乾坤，高迈市朝欢约。疏葛宽裁，瘦玉横拖，笑傲东篱吟酌。把真情欲写，柰何尘世，故人萧索。

　　○苏武慢

　　识破尘寰，樊笼跳出，飘荡幸无拘束。萍踪自在，雅操孤高，还若野云麋鹿。遇坎乘流，混俗和光，知止有何荣辱。恣陶陶、海上人间，不管岁华催促。从此后、笔砚生尘，蝇蜗绝念，安分翠微云屋。般般放下，事事都休，静对小轩梅竹。一味疏慵，万古淳风，便是真常清福。任群情昼夜，世路奔波，竞争蛮触。

　　○苏武慢

　　梦断槐宫，倚天长啸，勘破物情今古。担簦映雪，射虎诛龙，曾把少年身误。金谷繁华，汉苑秦宫，空有落花飞絮。叹浮生、终日茫茫，谁肯死前回顾。争似我、玉麈清谈，金徽雅弄，高卧洞天门户。逍遥畎亩，肆任情怀，闲伴蓼汀鸥鹭。收拾生涯，紫蟹黄柑，江上一蓑烟雨。醉归来、依旧芦花深处，月明幽浦。

　　○苏武慢

　　试问禅关，参求无数，往往到头虚老。磨砖作镜，积雪为粮，迷了几多年少。毛吞大海，芥纳须弥，金色头陀微笑。悟时超、十地三乘，凝滞四生六道。谁听得、绝相岩前，无阴树下，杜宇一声春晓。曹溪路险，鹫岭云深，此处故人音窅。千丈冰崖、五叶莲开，古殿帘垂香袅。免葛藤丛里，婆娑游子，梦魂颠倒。

　　○苏武慢

　　出世登真，须凭刚志，决要顿开灵慧。消尘止念，绝爱忘忧，恬淡自然知味。雷震一声，火发三田，半夜乌飞千里。透帘帏、铅鼎温温，恣饮玉壶香腻。堪下手、策凤攀鸾，烹金间木，游赏洞房佳瑞。倾光吐秀，塞海冲山，真气遍充天地。乘履风云，摘骑日月，不比寻常儿戏。把玄珠收取，大罗归去，圣贤同域。

　　○苏武慢

　　大道幽深，如何消息，说破鬼神惊骇。挟藏宇宙，剖判玄元，真乐世间无赛。灵鹫峰前，宝珠拈出，明显玉般光彩。照乾坤、上下群生，知者寿同山海。最至极、翠霭轻分，琼花乱坠，空里结成雯盖。金身玉骨，月帔星冠，符合水晶天籁。清净门庭，圣贤风范，千古俨然常在。愿学人、达此希夷微理，共游方外。

　　○苏武慢

　　避世安时，同尘处顺，渊默至人谁识。鹑居鷇食，藓径萝龛，深密养廉宁极。浮枕有定，出入无方，逆顺神机难测。乐箪瓢、笑傲林泉，未肯折腰形役。当此际、棐几松窗，唇歌舌弹，渴饮玉壶春色。一怀皓月，两袖清风，真个个中消息。方外生涯，静中意味，不许等闲攀摘。待迷云、吹散玉绳高洁，自知端的。

　　○苏武慢

　　堪叹群情，迷津宛转，飘荡甚时休歇。争头竞角，抵死漫生，一向恋家贪业。利锁名缰，欲浪恩山，酒市花衢颠蹶。骋喽啰似蚁循环，不念鬓华如雪。谁肯向、大朴林中，无为乡里，闲伴老聃庄列。珠获象罔，梦断华胥，高枕洞天日月。三界廓然，八表冲虚，湛湛灵光通彻。这逍遥劫外，妙哉真乐，世间难说。

　　○苏武慢

　　过隙年光，如毛尘事，暗把物情移换。浮生扰扰，背觉随尘，酒色利名萦绊。凭君看取，历代英雄，楚越周秦唐汉。漫遗留、坏冢颓碑，千古是非不断。闻早悟、碧玉壶中，白云堆里，别有翠霞宫殿。三天雅会，五彩光攒，朝赴紫微琼宴。阆苑瑶池，绛阙清都，信任逍遥游玩。笑愚顽苦海，贩骨无休，往来流转。

　　○苏武慢

　　悟人曹溪，鹤冲霄汉，云水道人活计。临川举楫，对镜掷钩，涝漉锦鳞红鲤。风送渔舟，透人双峰，影里骇然明霁。见烟霞、极目金丹，一粒贵珍难比。玄妙处、太一含真，玄元成象，升降个中无滞。坚持九载，志炼三千，精进五华琼液。都在灵源，洞彻神光，真境了然超彼。这长生久视，天机深奥，上仙真理。

　　○苏武慢

　　创建灵坛，初修丹灶，保养太和真命。风上虎啸，火起龙腾，燮理要依时令。金木交并，斗觉天关，旋绕涤除心径。睹玄珠、一粒流霞，闪烁送归金鼎。壶中景、造化希夷，玄机要妙，点制魄仙魂圣。元中体用，旨里明真，悟得本来真性。还返无穷，渐入清阳，仙境照盈虚静。这一轮明月，年年蒙蔽，豁然开莹。

　　○苏武慢

　　运气吞霞，乘风饮露，须列五云为则。南山赤凤，北海乌龟，坚志用心求得。铅汞相迎，造化炉中，烹就一丸端的。这阴阳、神用虚无，长养浩然消息。玄关悟、到此方知，盲聋耳目，得遇至人开剔。用符妙道，默运玄机，琼液转流增益。云水清闲，太虚空寂，寥廓本无踪迹。这金丹一诀，平生疑难，涣然冰释。

　　○苏武慢

　　日月高奔，金波满泛，七返九还延祚。真精应物，大道潜身，恍惚妙通玄路。直待阳生，造化神丹，龙虎紫霄天府。这瑶函、宝篆天机，须仗至人开悟。长生道、固蒂深根，仙家活计，烹炼汞铅为务。炉辉五彩，鼎耀三光，识取本来宗祖。明月楼前，睹个金蝉，飞舞翠峰明宇。把凌云一志，精诚精进，上仙科举

　　○苏武慢

　　元气充餐，麻衣遮体，万事转头何济。黄芽白雪，黑水红云，轩帝注传名世。深谢名师，说破希夷，妙理本来精粹。把仙胎、养就云＊，缭绕万神咸备。持造化、个个圆成，人人具足，一气返还资质。周游八景，遍赏三山，不离目前亲诣。堪笑迷途，岂识阴阳，宗祖任教邪魅。炼金丹、悉是乾坤英秀，闲生豪气。

　　○苏武慢

　　绝粒停厨，餐霞饮露，返照自然相制。铅生五彩，汞发三光，方显大丹苗裔。开启朱扉，跃出金乌，飞入玉蟾宫里。把阴阳、交会神炉，烹就浩然真体。虚无内、紫气盘旋，玄珠闪铄，射透混成宗睿。忘机修道，隐迹求仙，常默心无凋弊。贪恋荣华，误了赫赫神丹，恣情抛弃。有人人识道，专精谨守，决然超彼。

　　○苏武慢

　　洞晓玄机，深明丹奥，赖与祖宗符契。龙耕虎种，玉液金芝，好个道家活计。丹灶容光，睹个婴儿，旋绕惊天骇地。驭紫云、翠凤相迎，真的上仙苗裔。三阳首、玉药天香，琪花宝树，掩映瑞云佳丽。天光潋滟，桂影扶疏，鲲化大鹏相继。休谓狂言，性理分明，消息至人才艺。在英豪决烈，精诚果敢，性情高志。

　　○苏武慢

　　志气凌云，精神英秀，得脱遍求真理。虚空炉户，自已天真，遭遇便能修制。师不高明，咫尺如隔，千里安分真伪。这黄芽赤髓，时人皆有，柰何愚昧。真烈士、斡运机关，凿开混沌，夺得夜明如意。辉辉宝盖，赫赫灵光，影隐大渊无滞。休纵心猿，盗了金鼎还丹，谩劳虚费。起三阳真火，时时烹炼，九还逃避。

　　○苏武慢

　　冒雪冲霜，迎风沐雨，得遇至人开悟。通微入妙，起死回生，可谓炼丹规矩。离坎相交，反覆阴阳，须藉木龙金虎。把乾坤鼎器，五行罗列，煅圭成土。玄妙处、种就黄芽，烧成丹药，此理向谁分诉。玻璃凤孕，碧玉龙珠，飞出瑞云深处。摯电摇空，諕得三尸奔走，六贼逃去。显仙胎飞舞，五云缭绕，乐声齐举。

　　○苏武慢

　　静室修心，云山养道，几个遇人传诀。钻攒八卦，鼎备三才，修建道家基业。阴与阳并，斡转枢机，旋走虎龙蟠结。这天机逆顺，学流不晓，岂能分别。希夷理、瑞气腾腾，祥云霭霭，紫雾罩笼金阙。千神咸备，万化全成，方应大丹熟也。琪树瑶花，遍满虚无真景，翠红相列。观心澄晓月，清风满目，洞天清彻。

　　以上二十首见鸣鹤余音卷二

　　○春从天上来

　　大道幽玄。似月满寒空，水湛深渊。皎洁澄清，鉴物无私，端的此理难言。问高人遥指，指落花飞絮翩翩。草连天。叹黄花翠竹，何异真禅。云山万重断续，更寂寥溪壑，冷浸石田。雾锁松亭，风轻兰榭，时凭净几忘诠。对虚堂潇洒，灰心性一味翛然。与谁传。有瓶盂灯火，瓦鼎沉烟。

　　鸣鹤余音卷一

　　○玩瑶台（北曲）

　　直指玄元路。叹苦海迷人不悟。在目前平平稳稳，又无眦险难相阻。把万缘一切放下，他自有圣贤提举。似断云野鹤飞腾，向物外青霄信步。庆会神仙侣。渴时饮蟠桃醁醑。出入在星楼月殿，笑人间生死今古。跨彩凤祥鸾上太虚，归来卧碧霞深处。这逍遥活计难传，分付与蓬莱伴侣。

　　○满江红

　　寒暑相催，俄然又秋传□信。惊往事几番成败，百年如瞬。轩冕未酬黄卷志，琴书早赋青山隐。占五湖烟月乐希夷，无盈损。人间事，多愁恨。方外趣，别风韵。这瀛洲宁美，玉堂金印。徇物情怀儿女操，摩天头角神仙分。看碧霄归去彩凤迎，白云引。

　　鸣鹤余音卷二

　　○沁园春

　　旷劫威音，顿悟之时，不假外缘。任腾腾兀兀，天涯海角，闲云野鹤，岂管流年。月下风前，逍遥自在，兴则高歌困则眠。回头处，落花飞絮，远水轻烟。本来无说无传，道乃□强名岂有禅。这桃红柳绿，自然消息，何须扭捏，击竹拈莲。大相无形，真空非有，论甚纤毫与大千。石狮子，敢胡言貉语，说地谈天。

　　鸣鹤余音卷三


【傅按察：词作1首】

　　○鸭头绿

　　钱塘怀古

　　静中看。记昔日淮山隐隐，宛若虎踞龙盘。下樊襄、指挥湘汉，鞭云骑、围绕江干。势不成三，时当混一，过唐之数不为难。陈桥驿、孤儿寡妇，久假当还。挂征帆、龙舟催发，紫宸初卷朝班。禁庭空、土花晕碧，辇路悄、呵喝声乾。纵余得西湖风景，花柳亦凋残。去国三千，游仙一梦，依然天淡夕阳间。昨宵也、一轮明月，还照临安。

　　辍耕录卷十四



【高道宽：词作26首】

　　○西江月

　　混沌屯蒙如卵，昏昏默默盈空。浩然太素抱鸿蒙。一气循环凝重。内隐真水真火，氤氲盘结如冰。中心元始造玄功。三气齐分太定。

　　○苏幕遮

　　原调误作浪淘沙，兹据律改

　　大参同，人难会。点开圆明，照觉迷天睡。举动施为明与昧。乾里丹元，休把真空背。坤中药，方以类。采得将来，付与丁公配。合就一丸先天味。食了登仙，鹤驾游方外。

　　○浪淘沙

　　稽首众神仙。勘破乾坤。九真息出运江烟。箭射红心师资准，赢得周天。方外采汞铅。丹药双全。一般消息两般玄。拈起二阴硃砂鼎，打罢圆全。

　　○逍遥令

　　君问道，只要谷神通。但把乾坤为鼎器，两般消息妙无穷。湛湛越澄清。瑶池客，方外运玄功。放下万缘都不挂，明珠在掌好参同。撞透海云锺。

　　○苏幕遮

　　玉炉中，烧丹药。锻炼三成，最上真个妙。海底龟蛇勤收捉。纳在壶中，炼就圆明觉。照无边，光灼灼。顺手拈来，直下长生勺。功行十分凭戒约。一对芒鞋，穿上踏云脚。

　　○苏幕遮

　　药无穷，频收采。丹鼎纯烹，一味通三昧。万法都无真个会。清静家风，最上为精粹。付知音，偏可意。开口参同，方外生智慧。乾里圆明添活计。了见之时，衲被蒙头睡。

　　○望蓬莱

　　真消息，明月照天涯。玉兔彩蟾十五夜，金乌飞去吐红霞。一点道人茶。清霄外，静隐紫丹砂。偃月炉中烹玉蕊，硃砂鼎内结金花。赠与道人家。

　　○苏幕遮

　　灭无争，真火候。升降全凭，一点丹无漏。锁定元初兴宇宙。月到离宫，自有神明祐。炼天和，真药就。片饷工夫，看是谁参透。玉笋钻冰仙乐奏。朝现三清，万劫长春寿。

　　○临江仙

　　宝剑重磨光色显，圆明正照无边。月华皓皓锁蟾天。一轮含弘处，松桧几居仙。满目玉尘风舞动，银峰铺翠云轩。鹤来先报玉皇宣。跨鸾归去也，拂袖朝天。

　　○苏幕遮

　　闭玄关，通三昧。采药仙翁，收得真消息。柳岸芦花添青翠。满地白云，只许人不会。但拈来，偏如意。本分家风，分付真心地。一颗神珠明丽丽。照破尘沙，相遇人授记。

　　○浪淘沙

　　虚运一周天。消息乾坤。阴阳升降月华鲜。铅汞点就七千数，渐入功圆。锻炼体绵绵。放下周全。正当子午罢抽添。八万四千功行满，顿了神仙。

　　○西江月

　　妙本三元真火，收来锻炼成丹。药全二百四十元。颗颗圆明体现。丹里红霞缭绕，丁公食了飞仙。黄房睡觉总无言。方始婴儿才恋。

　　○苏幕遮

　　聚三华，合四象。一气流通，上下频升降。飞入泥丸光百丈。岁久年深，炼成琉璃帐。证先天，朝无上。当位中庸，三五三十棒。打就不来亦不往。这个家风，端的无虚妄。

　　○西江月

　　七返硃砂返本，丹须日用烹煎。坤宫药物采归乾。黑虎赤龙相见。泰否调和得一，中庸三五还元。灵光射透九重天。静处当峰月现。

　　○苏幕遮

　　觅元因，恰一对。七返真药，雨味丹才配。火候刀圭深青翠。上下升降，睹面人不会。下功夫，休贪睡。不属中间，要妙非内外。夹脊双关飞紫瑞。一颗明珠，飞上苍龙背。

　　○西江月

　　九转灵丹妙药，从来一点元真。仙家收得做天人。普度人人有分。本来硃砂一味，还元黑锡白银。河车搬运与心君。了见不离方寸。

　　○苏幕遮

　　妙还元，镇常在。丹药白银，那个人不爱。武士将来教君解。琢就银壶，提向街头卖。要三成，弃两坏。最上功夫，巧造十分大。圆满一旬遍饮快。醉赴蟠桃，归去君休怪。

　　○苏幕遮

　　采壶中，凝日月。片饷工夫，锻炼无休歇。满岸芦花白如雪。丹蕊飞来，教我如何说。道无明，真一诀。得也第庐，自在闲守拙。直待鹤来方外接。白日飞升，有分朝金阙。

　　○苏幕遮

　　出五行，修方外。彼岸芦花，郁郁彤云坠。浩浩风光贪困睡。唤觉从头，点对都交会。雪中月，壶中日。独跨扁舟，虚运松风瑞。妙本将来医尔醉。普劝诸公，休把元初昧。

　　○西江月

　　拨转飞天妙本，炼就一粒丹砂。朝求暮采道人茶。圆满一旬点罢。玉衡缠教定正，运动八面云霞。小庵独坐俺仙家。除睡万缘不挂。

　　○挂金索

　　万万余车，白面一和。调饼圆成，彷似天来大。混沌蒸熟，恰好则一个。顺手拈来，看是谁嚼破。

　　○苏幕遮

　　大真元，超法界。锻炼精华，历劫常不坏。七朵金莲神通大。普度群迷，同赴蟠桃会。紫金丹，白玉块。处处圆明，朗朗常现在。一派清流通方外。遍体阳神，出入谁能赛。

　　○逍遥令

　　真大道，脱体做神仙。两个一般无二样，功成行满玉皇宣。鹤驾赴朝元。浮空去，万法总无言。我本独超三界外，玄元不二妙真全。寰海度人船。

　　○苏幕遮

　　这无为，先天造。有有无无，端的无穷妙。最上不空谁曾到。强曰为名，假作字之号。道真常，大秘奥。觉象圆明，得一元顿教。代代相承心印宝。压尽傍门，独显真大道。

　　○望蓬莱

　　无无处，大道本无言。万法拈来则一句，强名曰道字丹仙。象帝乃根元。真无处，妙化有无先。不空寂无传最上，希夷微妙谷神篇。宗祖在先天。

　　○满庭芳

　　顿悟玄机，渐离尘境，双忘顿渐无为。修真大道，了见本希夷。戒律精持道德，做神仙、方外先知。凭心地，三千功满，八百行无亏。诸公休生退，勤劳谨务，慈俭明白，先人后己，忍让慈悲。割断俗缘最上，遇玄门、加志无移。神明祐，超拔七祖，同赴彩云归。



【高明：词作1首】

　　○鹧鸪天

　　题顾氏景筠堂

　　绿玉参差傍短楹。高堂清梦已冥冥。满枝只带湘灵点，一曲空听秦凤鸣。天莫问，物多情。此君潇洒若平生。风声月色来亭榭，老泪年来湿几更。

　　明词综卷一



【高士谈：词作4首】

　　○玉楼春

　　为伯求作

　　少年人物江山秀。流落天涯今白首。形容憔悴不如初，文采风流仍似旧。百花元是仙家酒。千岁灵根能益寿。都将万事付天公。且伴老人开笑口。

　　○减字木兰花

　　西湖睡起。飞絮游丝春老矣。涨绿涵空。十顷玻璃四面风。时平事少。天与湖山供坐啸。他日西州。却怕羊昙感旧游。

　　○朝中措

　　琅琊山色最清雄。心赏待衰翁。路转峰回如画，新亭半湿青红。风流宾从，清闲岁月，且共从容。莫笑尊前老大，犹堪管领春风。

　　以上三首见中州乐府

　　○好事近

　　谁打玉川门，白娟斜封团月。晴日小窗活火，响一壶春雪。可怜桑苧一生颠，文字更清绝。直拟驾风归去，把三山登彻。

　　中州乐府元德明词内附


【高氏：词作1首】

　　○失调名

　　促段功归

　　风卷残云，九霄冉冉逐。龙池无偶，水云一片绿。寂寞倚屏帏，春雨纷纷促。蜀锦半床闲，鸳鸯独自宿。好语我将军，只恐乐极生悲冤鬼哭。

　　尧山堂外纪卷七十四




【高宪：词作2首】

　　○梅花引

　　蒿火目。藜羹腹。书生宁有封侯骨。长须奴。下泽车。艰关险阻，谁教涉畏途。半生落漠长安道。一事无成双鬓老。南辕胡。北辕吴。功名富贵，情知不可图。槐安梦。鼓笛弄。驰骤百年尘一哄。陶渊明。张季鹰。一杯浊酒，焉知身後名。有溪可渔林可缴。须信在家贫也乐。熊门春。浿江云。几时作个，山间林下人。

　　中州乐府案此下中州乐府原有梅花引城下路一首，乃贺铸词误入，因删去。

　　○三奠子

　　留襄州

　　上楚山高处，回望襄州。兴废事，古今愁。草封诸葛庙，烟锁仲宣楼。英雄骨，繁华梦，几荒邱。雁横别浦，鸥戏芳洲。花又老，水空流。著人何处在，倦客若为留。习池饮，庞陂钓，鹿门游。

　　花草粹编卷七



【高永：词作1首】

　　○大江东去

　　滕王阁

　　闲登高阁，叹兴亡满目，风烟尘土。画栋珠帘当日事，不见朝云暮雨。秋水长天，落霞孤鹜，千载名如故。长空淡澹，去鸿嘹唳谁数。遥忆才子当年，如椽健笔，坐上题佳句。物换星移知几度，遗恨西山南浦。往事悠悠，昔人安在，何处寻歌舞。长江东注，为谁流尽今古。

　　元草堂诗馀卷上



【顾阿瑛：词作4首】

　　○水调歌头

　　天香词

　　金粟缀仙树，玉露浣人愁。谁道买花载酒，不似少年游。最是宫黄一点，散下天香万斛，来自广寒秋。蝴蝶逐人去，双立凤钗头。向尊前，风满袖，月盈钩。缥缈羽衣天上，遗响遏云流。二十五声秋点，三十六宫夜月，横笛按伊州。同蹑彩鸾背，飞过小红楼。

　　旧抄本玉山璞稿

　　○清平乐

　　题桐花道人卷桐花道人吴国良雪中自云林来，持所制桐花烟见遗。留玉山中数日，今日始晴，相与同坐雪巢，以铜博山，焚古龙涎，酌雪水，烹藤茶，出万壑雷琴，听清癯生陈维允弹石泉流水调，道人复以碧玉箫作清平乐，虚室生白，尘影不动，清思不能已已。道人出所携卷索和民瞻石先生所制清平乐词，予遂以紫玉池试想花烟，书以赠之，且邀座客郯云台同和，时至正十年腊月二十二日也

　　凤箫声度。十二瑶台暮。开遍琼花千万树。才入谢家诗句。仙人酌我流霞。梦中知在谁家。酒醒休扶上马，为君一洗筝琶。

　　旧抄本玉山璞稿

　　○蝶恋花

　　三月二十日，陈浩然招游观音山，宴张氏楼，徐姬楚兰佐酒，以琵琶度曲，郯云台为之心醉，口占

　　春江暖涨桃花水。画舫珠帘，载酒东风里。四面青山青似洗。白云不断山中起。过眼韶华浑有几。玉手佳人，笑把琵琶理。枉杀云台标外史。断肠只合江州死。

　　旧抄本玉山璞稿

　　○青玉案

　　彦成以他故去，作此怀之

　　春寒侧侧春阴薄。整半月，春萧索。旭日朝来升屋角。树头幽鸟，对调新语，语罢双飞却。红入花腮青入萼。尽不爽花期约。可恨狂风空做恶。晓来一阵，晚来一阵，难道都吹落。

　　读画斋本玉山璞稿卷二以上周泳先校补旧抄玉山璞稿本词四首


【管道升：词作4首】

　　○渔父

　　遥想山堂数树梅。凌寒玉蕊发南枝。山月照，晓风吹。只为清香苦欲归。

　　○渔父

　　南望吴兴路四千。几时回去霅溪边。名与利，付之天。笑把渔竿上画船。

　　○渔父

　　身在燕山近帝居。归心日夜忆东吴。斟美酒，脍新鱼。除却清闲总不如。

　　○渔父

　　人生贵极是王侯。浮利浮名不自由。争得似，一扁舟。弄月吟风归去休。

　　以上四首见清河书画舫卷十




【贯云石：词作2首】

　　○水龙吟

　　咏扬州明月楼

　　晚来碧海风沉，满楼明月留人住。璚花香外，玉笙初响，修眉如妒。十二阑干，等闲隔断，人间风雨。望画桥檐影，紫芝尘暖，又唤起、登临趣。回首西山南浦。问云物、为谁掀舞。关河如此，不须骑鹤，尽堪来去。月落潮平，小衾梦转，已非吾土。且从容对酒，龙香涴茧，写平山赋。

　　南濠词话

　　○蝶恋花

　　钱塘灯夕

　　灯意留人云自列。六市轻帘，斗露钱塘月。十二修鬟流翠结。东风摇落仙肌雪。浅浅银壶催晓色。兰影香中，总是江南客。去国一场春梦灭。关情不记分吴越。

　　永乐大典卷二万三百五十四夕字韵




【韩奕：词作28首】

　　○女冠子

　　元夕

　　又元宵近。冷风寒雨成阵。春泥巷陌，悄无车马，数碗残灯，依稀相映。夜深光已暝。是处败垣颓砌，荧荧青磷。但隆隆鼓，珰珰漏，打破一城荒静。古来此地繁华盛。歌舞欢相竞。何事如今，恁地都无些剩。空传下几句，旧腔新令。故老风流尽。漫唱西楼月转，也无人听。自剔残红灺，半窗梅影，伴人愁鬓。

　　○贺新郎

　　送别

　　烟雨枫桥路。算年来、几番送别，故人千里。君亦当初缘底事，不念平生俦侣。容易把、幽欢间阻。岁晚却思来访旧，旧处亭馆，废垣荒圃。寒日照，残桑梓。同游似我今余几。且留连、小窗清夜，挑灯疑语。身外事多何必问，□□□□□□。况鬓影、相看如许。秋草萧萧连茂苑，正堪愁、杜牧诗中意。谁画在，行装里。

　　○清平乐

　　房深户密。不放朝寒入。睡起就床梳洗毕。背坐半窗红日。衣香易冷频烧。琴弦正紧慵调。望断山中人信，几多春到梅梢。

　　○百字令

　　次韵答毗陵蒋公冕见寄

　　问余何事，未中年、已觉心情欢少。对青镜、频伤往事，白发鬓边生早。水上题红，花间拾翠，到如今休了。年年春色，应笑闭门人老。故人咫尺，江云几回吟眺，目断扁舟小。荒后人家依旧好。空记梦中曾到。一曲高歌，知君别后，也恁多愁抱。甚时乘兴，山阴去访安道。

　　○柳梢青

　　梁溪道中

　　柳暗花明。江村□路，微雨才晴。一个扁舟，尽容渔叟，到处闲情。往来凫渚鸥汀。新朋间、旧人争送迎。麦饭榆羹，故园寒食，误却归程。

　　○鹊桥仙

　　渔父词和放翁韵

　　三江秋水，五湖春雨。只在钓船中住。滔滔波浪与天浮，钓时认得鱼多处。杏坛有树。桃源有路。罢钓有时间去。虽年八十尚垂纶，□不是、姓姜渔父。

　　○河传

　　送俞彦行

　　天际舟去水和烟。路遥遥知几千。广州又在海西边。堪怜。行人方少年。回首吴台连楚馆。云树远。眼与肠俱断。念归期。是何时。休迟。莺花容易稀。

　　○水龙吟

　　次韵题涌金飞雪画扇

　　苍寒收尽红尘，四山一色俄惊晓。楼台宫阙，冰壶影里，莹然清悄。独有游人，画船青盖，笙歌犹绕。遍园林松竹，光浑□□，人住处，皆蓬岛。罗扇画来轻小。乍时人、见多惊倒。谁留古本，到今付与，良工涂扫。夏日携时，且挥且玩，暑都消了。更词人亲笔题题，这风景，古犹少。

　　○百字令

　　为沈画师题写山楼

　　软红尘里，爱君家、缥缈半空楼倚。曲槛外，江南江北，两岸好山无际。日涌浮金，烟凝积翠，朝夕映窗几。抛书卧看，丘壑在人胸次。兴来把笔临池，浓涂淡抹，咫尺论千里。内一段精神聚处，□甚诗人能拟。却笑米颠，结庵京□，也便写图夸美。生绡半幅，漫赋新词同寄。

　　○柳梢青

　　过了清明。江□郭外，云淡烟轻。几家台沼，萍芜自绿、残柳还青。何人楼外吹笙。彷佛□、梨园旧声。唤起闲愁，暗思往事，老去忘情。

　　○清平乐

　　晓云狼藉。淡淡烟中日。柳絮欲飞无气力。满院绿阴清寂。熏篝香恋残煤。画罗衣试新裁。春尚有些寒在，银屏到晚慵开。

　　○四字令

　　茶蘼送香。枇杷映黄。园池偷换春光。正人间昼长。鸠鸣在桑。莺啼近窗。行人远去他乡。正离愁断肠。

　　○□□□

　　落花数点悬蛛网。风蹙文如浪。看来也似惜春光，留住残红不肯放。柳烟槐雨连门巷。要做绿阴模样。绿阴终不似花时，这夏景曲儿休唱。

　　○踏莎行

　　秋夕，宿上方寺

　　秋水平湖，夕阳低树。扁舟还觅来时路。到城料得几多程，停桡为欲寻僧去。沓沓松萝，泠泠钟鼓。上方更在云深处。鬓丝禅榻话今宵，从师要了无生句。

　　○高阳台

　　七夕

　　织锦停机，服箱休驾，两情此夕交欢。碧汉无云，银波万顷茫然。凭谁为泛仙槎去，问佳期、何事经年。柰玉蟾易老不多光景连。老□□节欢怀少，漫随他儿女，瓜果开筵。今古无情，算来最是青天。不曾见与何人巧□，只知间阻因缘。信而今悲欢离合，遍满人间。

　　○齐天乐

　　寺内，时值端阳

　　白头尚举齐眉案，相敬未忘宾礼。细数流年，平头六十，恰好一周甲子。吾生贫贱，汝不厌糟糠，不嫌褴缕。□喜而今，已将婚嫁了儿女。顾顾共伊老矣。又何须更问，有无家计。翠艾成人，红榴结子，隐映薰风庭宇。年年到此。愿身健心安，共倾香醑。好添几个，好孙儿戏舞。

　　○花犯

　　题步障亭

　　海棠开，谁家亭馆，依然旧标致。彩云深处。有半湿青红，画阑雕砌。繁英密蕊重重树。望中迷数里。似蜀锦、张成步障，石家徒僭侈。夜深把银烛高烧，有时更折向、铜瓶斜贮。微风度，朱唇似，迎人笑语。□坡老、当年一见，何事在、天涯僧舍底。争似此、安排华屋，长相从富贵。

　　○糖多令

　　湖中

　　买得个扁舟。乘闲到处游。载将图册与衾绸。不问人家僧舍里，堪住处，便夷犹。雨歇淡烟浮。黄鹂鸣麦秋。石湖西畔碧悠悠。倘遇桃花源里客，随着去，莫归休。

　　○菩萨蛮

　　山寺夏日

　　重重树杪高高阁。悬泉千尺檐前客。度夏爱僧居。一来慵下梯。睡余无气力。坐数遥峰碧。闲咏不成诗。斜阳在涧西。

　　○卜算子

　　九日

　　白发对黄花，又一番重九。相会年年少旧人，独酌杯中酒。世短意恒多，此语君知否。莫问明年健似今，且折茱萸寿。

　　○瑞龙吟

　　钱塘怀古

　　佳丽地。寂寞涛响空城，草深荒垒。龙飞凤舞山神，宛然不复，当时王气。西湖外，缺岸断桥冷落，几湾烟水。画船总有笙歌，向甚处，有垂杨可系。遍野离离禾黍，月观风亭，杳无遗址。惟有两峰南北，在夕阳里。因思当日，翠辇尝南驻。二百年、生民同乐，楚中歌舞。一自重华去。算几□曾经瘦，不似如今最。辽鹤倘重归，到东门市。怎知城郭，也应非故。

　　○卜算子

　　雨中

　　急霰打窗纱，正是愁时候。无柰愁多着酒消，反被愁消酒。又灭又明灯，还短还长漏。为问梅花有甚愁，也似愁人瘦。

　　○谒金门

　　早秋

　　秋已到。秋到今年何早。秋未到时愁动了。到秋愁不少。愁尚疏浓难扫。愁下肠空易绕。要得没愁惟睡好。愁还将睡觉。

　　○点绛唇

　　初冬

　　午梦初回，半窗影转斜阳树。起看梅蕊。向暖曾开未。一霎清寒，卷地西风起。无人至。把门儿闭。自了闲文字。

　　○浪淘沙

　　重午

　　细雨折红榴。花满枝头。客边相对思悠悠。欲换金泥题帖子，无复风流。蓬鬓老堪羞。节去难留。一尊重午与谁酬。歌罢楚辞新月上，曲影如钩。

　　○水龙吟

　　海蓱许氏舟名

　　软红尘里忙人，有谁能识沧洲趣。飘然一叶，也无根蒂，御风千里。禅客芦茎，仙翁莲瓣，笑他方外。任浮家不繁，行踪无定，算前身，岂飞絮。不着风花浪蕊，护篷窗、青帘休起。卧游容与，笔床茶灶，安如屋里。待约灵槎，银河秋夕，访牛寻女。且先载我月明中，洗脚唱歌归去。

　　○清平乐

　　寿内

　　炉烟拂拂。生愿长同室。还度新腔调旧瑟。四十三年今日。当初黄卷相逢。后来红线相从。此去白头相守，榴花无限薰风。

　　○生查子

　　夏日

　　虚牖落桐花，疏箔通荷气。独自绕闲庭，不住来还去。屦滑旧苔滋，衣润残香腻。没一个人来，细说心中事。

　　强村丛书用明刊韩山人集本



【郝大通：词作2首】

　　○无俗念

　　十年学道，遇明师、指破神仙真诀。一句便知天外事，万载千年疑绝。见色明心，闻声悟道，此理难言说。玄关斡运，心生无限欢悦。放开匝地清风，迷云散尽，露出青霄月。万里乾坤明似水，一色寒光皎洁。玉户推开，珠帘高卷，坐对千岩雪。人牛不见，悟个不生不灭。

　　鸣鹤馀音卷之一

　　○南柯子

　　示众

　　地肺重阳子，昆嵛太古仙。二人结约未生前。托居凡世，飞下大罗天。共阐玄元教，行藏度有缘。奈何不悟似流泉。别后相逢，再约一千年。

　　金莲正宗记卷五




【郝贞：词作1首】

　　○清平乐

　　题碧梧苍石图

　　暮云飞断。潮落吴江岸。忆昔佳人愁思漫。那更楼头闻雁。此时有意还成。争知恼杀兰卿。画作碧梧苍石，至今图得风声。

　　珊瑚网名画题跋卷八




【何继高：词作1首】

　　○采桑子

　　醉归那忍旋分手，竹屋灯明。石鼎茶声。坐久听来酒力轻。粉笺染就芙蓉滑，小句初成。转自凄清。寒逼春衫欲二更。

　　词综卷三十三




【何景福：词作1首】

　　○虞美人

　　别鲁道源

　　三年奔走荒山道。喜说苕溪好。苕溪秋水漫悠悠。载将离恨上杭州。干戈未已身如寄。安乐知何处。青溪溪上钓鱼矶。纵使无鱼，还有蟹螯肥。

　　词综卷三十三




【何可视：词作2首】

　　○蝶恋花

　　送春

　　金井啼鸦深院晓。扬尽东风，柳絮吹难了。燕子多情相识早。杏梁依旧双双到。一缕沉烟帘幕悄。满眼飞花，只觉人怀抱。十二玉楼春树杪。天涯不断青青草。

　　○玉楼春

　　邻鸡喔喔晨窗白。檐树深沉初辨色。鸳鸯瓦上露溶溶，翡翠帘边风瑟瑟。小楼一半屏山隔。不灭银缸通照夕。还乡好梦却忘愁，梦破那堪仍在客。

　　以上二首词综卷三十三



【何守谦：词作2首】

　　○临江仙

　　山下清溪溪上渡，舟回九曲皆奇。诸峰罗列翠屏围。烟霞今阆苑，花木昔瑶池。念念神仙无觅处，洞天留在灵祠。从教猿鹤笑吾痴。还山非不乐，未忍负明时。

　　○临江仙

　　梦寐武夷仙岛上，一来欲浣羁愁。山灵何事厌人游。白云生洞口，微雨暗溪头。顾我平生非俗客，豸冠此日清流。好将仙籍姓名收。他年勋业了，准拟卜菟裘。

　　以上二首见武夷山志卷十五




【洪希文：词作33首】

　　○八声甘州

　　宪司循行召试

　　秋光如此，摧落堪嗟，菊颖正新黄。对远山如画，残霞似缕，淡淡烟光。怪得数声喜鹊，好语绕山墙。报道黄华使，载酒登冈。回望碧云深处，凛绣衣霄汉，玉斧光芒。况幕中二客，辣手试风霜。看醉蘸龙蛇键笔，借时人、脍炙齿牙香。侬才薄，如何七步，急就成章。

　　○临江仙

　　暑剧，移酒就溪流盥漱，因少憩松阴

　　欲借明光无问处，野怀雅趣林丘。不妨枕漱事迟留。千岩如竞秀，万壑欲争流。月观风亭随处好，顿令热恼全收。一觞一咏足清游。世情看白发，心事付沙鸥。

　　汉武帝太和四年起明光殿近桂宫，成都侯商病欲避暑，促上借明光宫。

　　○阮郎归

　　焙茶

　　养茶火候不须忙。温温深盖藏。不寒不暖要如常。酒醒闻箬香。除冷湿，煦春阳。茶家方法良。斯言所可得而详。前头道路长。

　　○海棠春

　　剖瓜

　　青门瓜地连芳草。富贵不来年少老。雨露不曾偏，颜色天然好。朅来就把并刀破。粟样生金圆颗颗。细味杜陵诗，慰我怀枯槁。

　　○浣溪沙

　　试茶

　　独坐书斋日正中。平生三昧试茶功。起看水火自争雄。势挟怒涛翻急雪，韵胜甘露透香风。晚凉月色照孤松。

　　○清平乐

　　风车

　　风随车走。唤做天公否。试运州犁高下手。砂砾糠秕前后。谁言天籁难移。即今神柄谁持。若问红炉点雪，从来理欲分歧。

　　○鹊桥仙

　　水碓

　　山容叠翠，水光拖练，澎湃奔腾远势。输他心匠动机舂，应笑杀、伯鸾左计。引渠激水，连房凿臼，捣尽□糠和秕。朝朝暮暮不曾闲，又岂问、丰年歉岁。

　　○桃源忆故人

　　砭顽

　　西风摇落梧桐井。气入韩堂凄冷。百炼江心铜镜。照尽孤鸾影。利锥早脱囊中颖。跃冶怎逃顽鑛。独抱素心谁省。漏瓮劳修绠。

　　○青门引

　　棋

　　白日沉西永。棋局闲寻清兴。两贤既不为山河，强令南北，黑白交分阵。雌雄未决谁能省。势若曹刘竞。英雄到底谁是，劝君动也何如静。

　　○品令

　　试茶

　　旋碾龙团试。要着盏无留腻。矞云献瑞，乳花斗巧，松风飘沸。为致中情，多谢故人千里。泉香品异。迥休把寻常比。啜过惟有，自知不带，人间火气。心许云谁，太尉党家有妓。

　　○鹧鸪天

　　渔父

　　万顷玻璃浩荡浮。桃李小岸蓼花洲。春风秋月等闲度，雨笠烟簑得自由。移桂棹，下纶钩。功名利禄不须求。得鱼换了茅柴吃，船放长江自在流。

　　○如梦令

　　樱桃

　　四月朱樱乍熟，甘露一般清味。禽嘴夺将来，卸在赤牙盘里。何似。何似。清净麾尼珠子。

　　○踏莎行

　　雪中山茶

　　风掠寒条，雪封冻蕊。行人蚁冻荒崖里。千岩万壑白皑皑，孤红杰出真堪美。生类歼夷，芳心销歇。玄冥漏泄春生意。冲寒折得一枝来，徐熙画底应难比。

　　○沁园春

　　寿东泉郡公

　　农乐丰年，击坏西东，千仓腐红。正火剂漫山，丹青炫转，朱华冒水，云锦缤纷。锺秀燕山，分付壶峤，郁郁葱葱初度辰。人争道，卿云甘露，毓瑞储精。公余玉麈纶巾。远赛过唐贤辈行人。看笔军扫阵，羊欣给役，诗工缀锦，王翰求邻。咀嚼群经，搜罗百史，办下功夫日日新。东泉水，愿永沾学海，混混涯津。

　　汉文帝纪，初为郡守，为铜虎符，竹使符剖，竹分符各，留其半，右留京师，左以与之。史记天官书，若烟非烟，若云非云，郁郁纷纷，萧瑟轮囷，是谓卿云。卿音庆，轮音菅。

　　○水龙吟

　　寿夏改斋闰八月初二

　　一年两度中秋，这回初度尤堪喜。蓂生二叶，荷开十丈，荔丹千里。令肃貔貅，业安畎畎，戍安隍垒。况莆民截镫，帅垣攽檄，人欢悦、雷声起。自古将门出将，贵三品、腰金绶紫。他年领取，莫公官职，黄公年纪。彩袖翩翩，慈闱强健，诸孙环侍。待婆娑酒醺，呵笑花下，含饴耍戏。

　　○浣溪沙

　　雪夜病起

　　入室天然恼病禅。打窗风雨闷吟仙。归心一点落灯前。犹有十三楼上酒，可无三百杖头钱。一年心老一年年。

　　○柳梢青

　　春恨

　　问讯梨花，不知还解否，几番风。雨打黄昏，泥香白雪，愁与谁同。可堪凤懒莺慵。飞不到、萧娘镜中。望断碧山，恨迷芳草，春太匆匆。

　　○玉楼春

　　重书灵岩旧题处

　　燕语垂杨春又暮。往事空随流水去。当时杰句倩谁题，尘笔只今无着处。酒债寻常随所寓。烟竹风花堪笑语。偷闲将学少年游，终不似邯郸故步。

　　○水龙吟

　　代洋尾李氏寿柯竹圃

　　降庭佳气葱葱，辉联南极光如昼。门弧纪瑞，华筵开宴，兜离仙奏。梨枣功深，汞铅诀秘，内丹初就。咽壶中日月，放怀诗酒，这安乐、窝中叟。梦语喧传万口。况鸡林、有人亲售。当家句律，早传骥子，孙枝又秀。自愧长文，远离车膝，几时回首。料得今朝欢笑，大家拜舞，外翁千寿。

　　○齐天乐

　　寿方君会

　　山阴文会才三日，怀阵迹都如扫。郁郁葱葱，融融溢溢，和气偏薰瑶草。春光未老。便撒放莺花，收回梨枣。醉咽霞浆，寿星侧畔神仙岛。墙屏翩翩学子。总芝兰玉树，映入娟好。德耀新归，子平毕娶，来岁掌珠可抱。名缰利锁。任禄食千锺，位登八座。贵不如闲，与儿郎自效。

　　○满庭芳

　　送张译史东州秩满归代方驿史作

　　卓卓声名，英英人物，翠壶肯暂遨游。与君聚散，鸿雁自春秋。位置六曹上客，挥洒处、文彩风流。莼鲈好，故乡人梦，留不住东州。骅骝。从此去，嘶鸣北向，志气悠悠。指燕台路近，唾手公侯。料想春风得意，醉眠韦杜最高楼。天付与，男儿事业，姓字覆金瓯。

　　○贺新郎

　　寿李西隐馆於李氏

　　今日知何日。听瑶池、西来青鸟，密传消息。阿母临行宣曼倩，留取蟠桃休吃。因则甚、鸾骖未出。约待西方无量寿，贺西家、大隐开筵席。蓬莱岛，神仙客。壶公满眼春光溢。正千花万草薰人，芳菲红碧。快意长江都是酒，放出韩湘奇术。况两鬓苍苍如漆。记得晋公留好语，□二三百岁何难划。耐松柏，坚金石。

　　○倦寻芳

　　春词

　　卧鸭炉边，翔鸳屏底，正断肠处。烟草风花，妆点春愁无数。贪睡海棠酣晕脸，欹眠杨柳狂飞絮。倚东风，子规叫月，乱莺啼树。尽游赏吞花卧酒，握月担风，谁诉离绪。镜里朱颜，还被青春领去。簌簌红飞愁万点，丝丝绿织愁千缕。这光阴，那堪几番风雨。

　　○念奴娇

　　冬月

　　月华似水，正同云天气，流光如烁。冷气射入寒瘁竦，走下深帘重幕。十二琼楼，三千玉斧，手冻恁谁断。乘鸾女子，为伊再三惊愕。回顾玉露凄清，恐非人世，怎敢轻谐谑。上界神仙官府足，肝胆骤然倾落。冻合关河，光摇牛斗，飞起横江鹤。平明起视，雪封枝上梅萼。

　　○满江红

　　幽居

　　筑室云屏，连翠巘、断崖如臼。任红尘飞到，借风为帚。谈笑从容无俗客，山花风竹皆吾友。做姬公事业竟明农，终田亩。闲又却，经纶手。紧闭了，谋谟口。看高车公相，寒途仆走。是有命焉那幸致，万锺于我大何有。但卿车我笠勿相忘，须回首。

　　○踏莎行

　　示观堂

　　郡国兴贤，黌宫课试。书生事业从今始。铨衡当道有司明，吹嘘送上青云里。赋要凌云，文如翻水。八音五色惊童稚。时人莫作等闲看，丹墀独对应如是。

　　○酹江月

　　酒边

　　一年佳景，又新橙快意，重呼醽醁。争奈情人垂信约，误听几番风竹。□□□□，鱼沉雁香，懒听相思曲。少年狂梦，黄梁早已先熟。烈士壮心犹在，唾壶敲碎，此恨何时足。太息旧交风雨散，大半已归鬼箓。对酒凄凉，欲□谁诉，唤起苍虬玉。捶床大叫，为予更剪明烛。

　　○洞仙歌

　　早梅

　　野亭驿路，尽是寻幽客。水曲山隈浩无极。见松荒菊老，岁晏江空，摇落尽、几点南枝消息。天寒云淡，月弄黄昏色。绰约真仙藐姑射。占得百花头上，积雪层冰，捱不去，只恁地皑皑白。问广平心事竟何如，纵铁石肝肠，也难赋得。

　　○风中柳

　　水碓

　　锦里人家，桑柘阴连西崦。驶决溪流青似染。引机激水，作碓依山旁，无朝无暮无丰歉。德耀当年，杵臼生涯勤俭。强劝郎温温笑脸。男儿志气，正欲长光焰。任顽石、也须头点。

　　○如梦令

　　灯花

　　报道灯花如昼。烨烨文章摛绣。安顾莫风摇，应恐夜寒花瘦。搔首。搔首。结果望天将就。

　　○桃源忆故人

　　别故人

　　客亭折尽垂杨柳。马箠堤边无有。唱彻阳关杯酒。别我平生友。男儿得意须回首。鸟兔东飞西走。临发不堪分手。恋恋君知否。

　　○蝶恋花

　　蜡梅

　　雪里江梅标致好。千古诗人，总被横斜恼。蜡貌梔言愁杀我。道伊曾向孤山过。检点花房开几朵。错引山峰，酿蜜供残课。三叹楚骚无可考。梅花已不如芳草。

　　○水调歌头

　　雪梅

　　崖谷摇落尽，银海眩花生。霏霏漾漾，闭门三日断行人。我欲寻幽无路，但见砌平凹凸，粲粲尽堆琼。片片匀如翦，散入马蹄轻。梅索笑，竹含贞，酒频倾。矜香斗色，鼻塞无孔眼瞠瞠。昔则寒林水墨，今则瑶台琪树，奇妙孰能名。起舞歌白雪，聊聊我幽情。

　　以上丁藏钞本续轩渠集卷九词三十三首



【洪翼：词作2首】

　　○浣溪沙

　　花朝

　　鸾股先寻斗草钗。凤头新绣踏青鞋。衣裳宫样不须裁。雕玉镂成鹦鹉架，泥金镌就牡丹牌。明朝相约看花来。

　　曲阿词综翼有诉衷情清晨廉幕卷轻霜一首，乃欧阳修词。

　　○浣溪沙

　　上巳

　　软翠冠儿簇海棠。砑罗衫子绣丁香。闲来芳径踏青阳。风暖有人能作伴，日长无事可思量。水流花落任匆忙。



【侯善渊：词作260首】

　　○行香子

　　天地玄黄。率化无疆。太虚高、日月飞扬。龙磨星斗，凤炽玄网。见海神潮，江神会，谷神张。焕焕煌煌。照耀十方。混三宫、一派流阳。不离日用，目下承当。渐返真空，归真正，得真常。

　　○小重山

　　阴阳颠倒一声雷。忽然惊睡觉，梦中回。迷云拂尽慧光开。随风去，抱个日头来。温养结仙胎。空中明显现，越灵台。四维上下看蓬莱。堪归玉洞作仙才。

　　○连理枝

　　挫锐无羞耻。过宠无欢喜。好弱平常，随缘且过，坦然无系。步林泉、深入翠云中，乐清闲一世。欲要离生死。达彼真常理。炼气成神，神超碧落，太虚同体。任天宽地阔永无忧，得长生久视。

　　○一剪梅

　　一个尘劳一个忙。一自别离，一得真常。一天精秀一天凉。一点清光。一带凝阳。一气相交一气张。一结神丹，一命延长。一灵透入一云房。一对金童，一引仙乡。

　　○一剪梅

　　出俗轻枝翠嫩长。不比松筠，独耐风霜。岁寒心以表嘉祥。小蕾初生，压尽群芳。勿遣娉婷越粉墙。尽任桓伊，品弄何妨。天然姿秀坼＊黄。绝艳清奇，一剪梅香。

　　○诉衷情

　　阴阳返复勿令差。守正莫心邪。常进药炉丹鼎，龙虎动三车。收神水，炼精华。结灵砂。水晶宫里，玉兔金鸡，吐秀琼花。

　　○诉衷情

　　一天秋色翠如描。鸿雁啭声高。山秀水明相照，烟树映溪桥。倾雪浪，泛云涛。拂轻袍。归来沈醉，直到黄昏，月上松梢。

　　○糖多令

　　休恁苦争儸。人生得几何。奈百年、有似南柯。富贵功名俱遂意，难免死生磨。也啰。随分养天和。阳生满鼎多。内烹煎、凝结灵波。炼就金丹光透体，混一气，贯娑婆。也啰。

　　○归来曲

　　长生道，日用在虚无。一气初分明动静，三才应化见沈浮。玉兔趁灵乌。轰宇宙，一撞出昏衢。光射三山白虎额，焰飞两道赤龙须。照见夜明珠。

　　○归来曲

　　修行事，割爱断攀缘。身净心清明道眼，内持无漏气神全。真汞炼真铅。安炉鼎，进火任烹煎。款款捞来捶作片，团团结就宝珠圆。身外化飞仙。

　　○归来曲

　　真常道，日用遍三千。大则包罗天地外，小周沙芥亦如然。物物尽通玄。威神力，混里任循环。撞破虚空七八片，明珠滚出海鳌边。光接焰魔天。

　　○归来曲

　　忘俗念，万类悉皆空。欹枕宵眠游梦断，半窗明月一帘风。迤逦觉朦胧。披衣坐，照见本来容。静室生白冲浩气，虚堂祥瑞现神功。光射玉壶中。

　　○江神子

　　丹华虚托假形骸。久沈埋。惹非灾。冗冗蜉蝣，都被死生催。顿觉悟知亡彼我，任空色，眼中来。海底金乌初出现，碧天开。绝纤埃。密布天光，光奕面前回。交灿瑞童颜胜玉，似雪映。一枝梅。

　　○声声慢

　　人心刚硬，不肯回头。深沉苦海淹留。酒色财气不舍，甚日方休。闻早寻归出路，乐陶陶、云水闲游。无萦系，也无烦无恼，无喜无愁。渐入清凉活计，抱天真纯粹，一气和柔。配合铅霜，摄化鼎中频收。迤逦金丹，结就后，功成夺起仙俦。堪归去，跨鸾鹤，升入紫府瀛洲。

　　○声声慢

　　心浮易动，熟景难忘。驱驰镇日忙忙。已过中年，有若日暮之光。恰如残灯怕晓，似风飘、败叶凋黄。最苦处，叹星移物换，人被无常。识破寻归出路，向玄门恳切，讨论仙方。付汝亲传，宁心静室消详。拟拭冰台莹彻，现神光、混入灵阳。圆明显得，长生久视，永劫安康。

　　○声声慢

　　韶光迅速，似蚁循环。往复不断相连。过了一岁，不觉又早一年。忽然无常限到，向前程、着是推延。修行事，道他人有分，自己无缘。若也回头省悟，弃功名富贵，物外翛然。保养元精，玉炉片雪烹煎。恍惚乾坤莹彻，灿玲珑、日耀辉鲜。三光秀，混一灵真性，送上瑶天。

　　○声声慢

　　忙郎痴呆，不识人抬。狂图捏怪胡来。执戆无智，空恁乱觅胡猜。口急虚脾厮＊，斗无明、驰骋奇乖。强作坏，把他人障闭，自己沉埋。若悟天机指诀，叩玄关一击，宝洞门开。玉姹金婴出入，左右相偎。自然阴阳匹配，向空中、产个仙胎。真人显，越鳌宫日殿，恣意徘徊。

　　○声声慢

　　刚强柔弱，善恶分明，天地报应不同。滥浊荣家，贞烈志德长贫。清净无为妙道，被愚徒、返谤邪门。怎理会，见修真上士，有若雠人。高道猜为贼盗，把凶顽小辈，却做贤人。马饰衣襟，具礼晓甚卑尊。大家学些打懂，也胡来、讲甚人偷。抹截了，换云袍簪髻，搭个头巾。

　　○声声慢

　　贤愚间异，曲直丛林，清浊事急难分。多少无知，开口信意胡荤。鵷＊呼为斥鷃，把灵椿、唤作朝菌。便假饶，是随何陆贾，辩正无门。牛缺谩施仁义，想肩吾锁目，自昧天真。摸象盲夫，昼夜晓甚明昏。玉罄权为煮料，把瑚琏、假作齑盆。最苦处，爨瑶琴烹羽，误杀麒麟。

　　○声声慢

　　光阴迅速，暑往寒来，俄然又报新年。物换形移，都被暗里催残。谁省人人越旧，改青春、皓发苍颜。虚过了，似落花飞絮，逝水无边。若也回光返照，运灵枢一撞，击碎双关。耀海玄珠，晞煌焰接昆山。宝性因明贯体，换凡躯、养就仙丹。玉辰显，向中天游奕，物外翛然。

　　○南柯子

　　未悟千般有，心开一物无。有无争觉顿清虚。混内倾阳，一点透灵乌。瑞气盘金鼎，祥烟玩玉壶。玉壶金鼎炼神珠。光灿流霞，冉冉上天吴。

　　○添字采桑子

　　利名丛里抽身早，劝汝回心。绝尽荒淫。动有群魔当下擒。莫教侵。九虫斩尽三尸灭，与道相任。谁是知音。清夜无尘月上岑。望骞林。

　　○减字采桑子

　　嗟恨这形骸。百般做、纽捏狂乖。如今省也寻归路，冰清玉洁，昂霄峻鄂，奚失俗崖。心静若冰台。灵光莹、不梁纤埃。厥然别有真奇妙，聤晟合璧，升玄羽化，脱下凡胎。

　　词中有误字

　　○踏莎行

　　混沌之中，杳冥踪迹。鸿蒙溟涬初开辟。洞虚一点太阳星，神风气象恢洪奕。绰约冰肌，玉岩横碧。骇天惊地鹤一只。不惟出入太虚间，京山撞透千重壁。

　　○踏莎行

　　养气全神，至精坚固。琅函浊质奚能悟。心珠跃入太虚中，玉婴神变通玄户。赶退金乌，趁回玉兔。凝阳点化升仙去。清音香送别瑶台，真人醉卧蓬莱务。

　　○使牛子

　　精亏魄散游漾。把天真、变成虚妄。逐境性昏沉，苦海忙忙任流浪。前程路险如何向。劝汝等、早修无上。无上遍知明，明照离数焕师旷。

　　○虞美人

　　洞天一点天光密。莹净如千日。银霞潋滟贯寰瀛。万神攒簇，恍惚旷然明。空中产个胎仙出。绰约风飘逸。撞开天顶上云瑛。宝阙琼楼，玉簿挂仙名。

　　○捣练子

　　说金翁，论黄婆。自然匹配炼冲和。铸红砂，满鼎多。神光显，照天河。胎光一点出洪波。现三清，上大罗。

　　○捣练子

　　真铅汞，坎和离。两般颠倒自相宜。炼金丹，耀日辉。通玄妙，得幽微。姹婴常把虎龙骑。上仙都，合圣机。

　　○四块玉

　　一点皎然冰玉洁。浩劫无生灭。跨古腾今无暂歇。遍极目，真空摄。此法方知通妙诀。玄理人难别。两路曹溪分关节。映水照，天空月。

　　○四块玉

　　假里寻真真本别。慧照寥天彻。莹日晶空灵光摄。印碧落，凝翠色。达此心开通妙诀。物我俱休歇。无了了时离生灭。应别有，长天月。

　　○杨柳枝

　　偃息团圞玩宝窥。目无疵。涤除玄览似婴儿。正容仪。欲问今宵何处也。赴仙期。满船空载月明归。上瑶池。

　　○杨柳枝

　　内阐规函致本宗。道相通。寂寥常在混元宫。悟真空。上下观之无一物，与谁同。逍遥独坐月明中。伴清风。

　　○杨柳枝

　　顿识圆明象易冲。妙无穷。祥烟飞入玉清宫。月临空。物性自然纯古道，与谁同。杨柳枝插宝瓶中。好家风。

　　○杨柳枝

　　宝性完容上下冲。内推穷。氤氲三色射瑶宫。焰飞空。洞济玉阳澄宝瑞，自和同。谷神翔翥混元中。玩仙风。

　　○杨柳枝

　　孰见西明画锦妆。景非常。烟波柳岸映斜阳。水云乡。咫尺家山人不到，好风光。步虚升入碧云房。洞天长。

　　○杨柳枝

　　鹤性佋佋望远攀。过潼关。秋深雨霁乍衣单。水云寒。争忍昔年名利染，早回还。夕阳村落杏摽间。望家山。

　　○杨柳枝

　　丱岁飘蓬住远山。水云闲。须知千载厌人间。欲回还。换骨脱胎归旧路，返童颜。步虚升入古仙坛。泛云鸾。

　　○辞百师

　　野鹤孤云去复还。欲留难。断肠恩爱两情关。泪阑珊。秋后凄凉归路远，速跻攀。洛西烟浦柳摽间。望家山。

　　○蓦山溪

　　男儿一志，莫把初心退。决正处贞廉，把狂心、一齐割弃。随缘任运，云水作生涯，青松下，翠筠中，别有真滋味。清虚恬淡，便是余生计。炁定自神和，迸玄珠、出离坎位。殷红璨璨，仿佛入离宫，通上下，照十方，摄境归心地。

　　○无梦令

　　地水火风四大。为你百端为害。逐便各别离，遣我法身轻快。自在。自在。摄化超灵三界。

　　○无梦令

　　故友全无一信。独坐古岩谁问。回首返江乡，散瑞漂萍相近。愁恨。愁恨。一叶风帆轻送。

　　○无梦令

　　愁以碧溪南岸。流水落花无限。回首带晴烟，道侣看看不见。长叹。长叹。一叶风舟轻泛。

　　○无梦令

　　慷慨男儿洁列。除此一无分别。孤月镇长圆，混入碧潭澄彻。凝结。凝结。清胜玉壶冰雪。

　　○夜行船

　　虎绕天罡吞凤尾。火轮转艮山初起。注鼎炎炎，烹煎神水。交泰地精天髓。炼就纯阳丹贯体。换凡躯以别尘世。鹤驾匆匆，相从仙侣，朝现玉清元始。

　　○夜行船

　　设誓明言衷肠话。弃般般物情俱舍。心口相违，不分真假。把玄门返成功价。纵意为非难劝化。业深大罪愆无舍。寒夜风刀，鬼神牵惹，相汝怎生不怕。

　　○迎仙客

　　道非遥，昆山隔。宴坐神思密赜。个中修，非筹策。一点晶金，宝璨炎炉赫。灵芝折。蟠桃摘。瑞气通流盈紫陌。玉龙吟，金童拍。皓鹤青鸾，间簇迎仙客。

　　○洞天春

　　道要仙机，顿悟方知，物物尽捐。见本来一性，冲开昊境，朗如秋月，清似寒泉。湛湛澄澄，纤尘不染，出入龙乡紫府天。归元处，应无极太始，浩劫之先。混元一气绵绵。任暑往寒来无变迁。似太虚、微密无瑕疵，任三灾劫坏，依旧安然。是故空中，无生灭自，亘古常存不记年。真常道，是玄元圣祖，万代留传。

　　○洞天春

　　剖判初分，一变潜龙，混开二仪。见日精月髓，凝铅结汞，阴阳返复，虎跃龙飞。否泰相交，屯蒙复卦，易象还亢出坎离。纯精粹，焕童蒙奕羽，璺化瑆微。大哉至道真奇。又谁肯将心复旧闾。镇地鳌、托出苍穹巨，际嵋山横秀，孤月澄辉。海净天空，飞尘不到，爽气神清绝妙机。通真路，换凡躯绰约，顺风而归。

　　○满庭芳

　　万物之中，为人最贵，内存一点精微。至灵至圣，日用有谁知。隐显存亡顺化，方圆应、曲直投机。从伊变，行居坐卧，动止镇相随。焕然光透体，真人出现，别有威仪。玉簪朱履，环佩锦缨衣。宝盖香车凤辇，云瑛覆、窈窕真妃。仙音奏，金童捧盏，吃得醉如泥。

　　○满庭芳

　　去质贪华，还淳复古，本源浊以徐清。卑谦处厚，能弊不新成。知足无荣无辱，彝然御、非躁非轻。还知否，存亡得失，进退若亏盈。如斯全可道，心中出屑，眼里抽钉。瞳蒙奕羽，虚谷旷然明。三气氤氲密降，纯阳焕、形释心凝。归来处，风恬浪净，明月照寰瀛。

　　○满庭芳

　　玉屑琳霜，云瑛幽粹，混沌三宝持盈。盈还而已，日月透昆明。＊抧圆通昊界，氤氲降、天宝华婴。於中妙，五陵飞雪，人在水晶城。灵瑶开古道，神风易御，孰保遐龄。念吾流久视，玄毕终诚。密付丹须换质，从斯致、游宴华清。金童诏，玉辰宫里，身属少微星。

　　○西江月

　　寂静茅庵潇洒，危峰密锁烟霞。朝阳轩外一枝斜。待客清茶淡话。默坐翛然净洁，不占半点尘沙。冰台心似白莲花。长在西江月下。

　　○西江月

　　迷览千经亦少，悟知一字犹多。太虚鼎里炼冲和。养就玄珠万颗。顺理径游宝界，冲玄道上星河。万神聚会透烟萝。一体无分彼我。

　　○西江月

　　小隐不容沙芥，大通遍满诸方。混然灵廓查无疆。一性执其大象。火里烧成白雪，水中养就红阳。玉婴神变跨鸾凤。飞入西江月上。

　　○西江月

　　不肯内寻诸己，坚刚外觅多求。傍门小法久淹留。此辈难为拯救。把似守析待兔，争如冒雪骑牛。华胥国里恣遨游。午夜能令返昼。

　　○长思仙

　　妙中玄。汞和铅。进火功夫鼎沸煎。灵砂颗颗圆。内功全。外登仙。神水渊流逆上天。轻乘一叶莲。

　　○长思仙

　　道平夷。性依稀。水火相交坎与离。阴阳自有期。用华池。浴琅肌。莹魄儿童天外飞。灵光耀紫微。

　　○长思仙

　　月华池。浴灵龟。口吐祥云化玉霓。神光耀紫微。昱朱衣。蔽冰肌。绰约随风天外飞。琳宫自有期。

　　○棹棹楫

　　锐出玄精终宵末。阳焰瑛华祛妖恶。宝梵晶空通照过。丹风秀，万灵无不可。自然妙用无为作。结角罗纹勿差错。朋俦那里全无个。说与呵。清风明月我。

　　○棹棹楫

　　玄溟精心从初末。罔象恢恢司善恶。暗察无私非失过。真与假，会尽都小可。存亡得失由人作。但向玄门无令错。退隐林泉谁与个。俗情无，青山绿水我。

　　○阮郎归

　　厌世忆朝元

　　云收雾敛天风洁。显出玲珑月。形释心凝澄彻。亘古无圆缺。千潭现，寒光摄。洞济溟阳哲。仙丹炼就真欢悦。异日朝金阙。

　　○黄莺儿

　　欢喜欢喜。渐得清活计。透烟萝、湛湛圆明，照蓬瀛彻底。物外逍遥无拘系。任水云霞际。料家中指望还乡，我不去不去。

　　○渔家傲

　　一笠一蓑堪倚靠。波光曲岸垂钩钓。醁＊浮卮自频告。高吟笑。尽教人道渔家傲。独弄无弦琴一操。个中始觉知音少。江月盈山空相照。谁登晃。蟾宫唯我亲曾到。

　　以上上清太玄集卷七

　　○诉衷情

　　中朝金国圣皇明。有庆贺清平。天元运周甲子，正是好修行。归真静，体真清。气神灵。玄门阐化，太上真风，接引群生。

　　○诉衷情

　　玉炉金鼎虎龙蟠。红焰满周天。温凉自然水火，昼夜转烹煎。精郁郁，炁绵绵。养胎仙。功成迁转，宝辇香车，捧上瑶天。

　　○诉衷情

　　爱河深处好抽头。名利系人愁。回首去游江上，烟锁一孤舟。琴一弄，酒三瓯。乐清幽。风邻月伴，醉卧琼林，梦入瀛洲。

　　○诉衷情

　　初开江月透双林。隐映素波深。风恬湛然莹净，清夜好知音。白醪酒，自然斟。信时吟。无萦无系，豁畅开怀，一任浮沉。

　　○诉衷情

　　逍遥无系乐清闲。信步且随缘。人来问归何处，遥指曲江边。杨柳岸，半笼烟。乍晴天。潇潇清夜，悄悄无人，月满空船。

　　○诉衷情

　　一天清秀一溪云。风月近为邻。琴剑酒棋书画，随分乐天真。竹篱映，草堂新，静无尘。朝菌不见，满目琼花，间隔灵椿。

　　○诉衷情

　　古今多少利名人。弃命斗争功。英豪尽归何处，都总落沉空。争如我，洞庭中。遣家童。金觥轻泛，醉卧当轩，一枕清风。

　　○诉衷情

　　众生薄福乐真闻。精进谨持功。修斋坐禅礼念，终久落顽空。真实相，有无中。好家风。玄元宗祖，太始门开，体照圆通。

　　○诉衷情

　　英公清列出尘缘。不系利名牵。逍遥任居云水，知命乐天然。穷妙理，悟幽玄。谨修仙。功成归去，引汝朝元。稳步金莲。

　　○诉衷情

　　神仙妙诀古今传。谁会此幽玄。龟蛇自然呼吸，玄牝炁绵绵。铅中汞，汞中铅。两俱全。抽添加减，进火功夫，炼就胎仙。

　　○减字木兰花

　　无情苦海。壤壤众生由贪爱。争似余家。寂寞林泉别世华。颐真养浩。肌肉冰清如玉貌。出入无间。绰约随风飘上天。

　　○减字木兰花

　　深根固蒂。天宝流霞光满济。返照连天。冉冉程程玄又玄。无生无灭。湛湛孤然明皎洁。昕散云寥。点破清虚上九霄。

　　○减字木兰花

　　秋风浩浩，极目霞琳澄瑞绕。隔岸芦花。隐映烟笼三两家。天真秀郁。谪降寰中光满室。保佑千春。朱顶青松延寿同。

　　○减字木兰花

　　初心奉道。谨守精严光返照。元始扶真。真物相生恍惚中。凝空落落。明月清风相倚托。达彼无忧。回首烟霞物外游。

　　○减字木兰花

　　五行四象。戊己攒盈如何样。黑水红云。白马背牛两下分。金车宝辇。大道夷然烹玉线。碾路如银。搬载婴儿出世尘。

　　○减字木兰花

　　功名富贵。致使沉沦空手去。改面回头。一失人身永劫休。归纯返朴。背境涤尘真正觉。一颗圆光。焕焕煌煌入大方。

　　○减字木兰花

　　今生不悟。指望来生何处去。六道交加。一步危亡永劫差。君还识破。尘世般般都打过。云水逍遥。稳泛虚舟物外漂。

　　○减字木兰花

　　浮生苦恼。尘世忙忙何日了。一旦无常。福致他人业自当。君还省悟。弃舍冤亲寻出路。万事都休。性命之中子细搜。

　　○减字木兰花

　　居家学道。两事不成担阁了。欲要修真。不染浮华半点尘。虚心实腹。只此登仙真轨则。功满朝元。金阙寥阳化羽仙。

　　○减字木兰花

　　淫声美色。底死谩生难弃舍。艳态娇妻。儿女恩情总送伊。除情去欲。惜气存神如珠玉。一点精金。失了难为复再寻。

　　○长思仙

　　出家人。要求真。遍计长空绝点尘。明知虚谷神。日为邻。月为亲。天地之中转法身。方知物外人。

　　○长思仙

　　默然澄。湛然清。昼夜三光性自盈。头头物外明。道无形。育神灵。透海穿山混杳冥。真人出世程。

　　○长思仙

　　恣遨游。玩清秋。掩映曹溪细水流。琼花两岸秋。满浮沤。饮忘愁。日落星稀月上楼。沉沉醉玉洲。

　　○长思仙

　　看清音。见浮沉。法眼星眸运古今。红莲两间侵。火珠林。水真金。不比他方去远寻。承当认本心。

　　○长思仙

　　虎龙调。坎离交。神水涓涓注玉瓢。云涛雪浪漂。宝池浇。溉灵苗。初绽琼梅翠嫩摇。芳菲物外飘。

　　○长思仙

　　道无边。性光圆。认得龟蛇两下缠。阴阳合地天。汞和铅。气神全。光迸流霞耀晃然。方知玄又玄。

　　○长思仙

　　勿行功。免劳神。清静无为认本真。和光不染尘。外其身。自然人。闲向天边玩日轮。云游玉洞春。

　　○长思仙

　　聚玄霜。浸琼浆。二物调和火里藏。烹煎满鼎香。味非常。色精光。咽罢还纯透体凉。醺醺现玉皇。

　　○长思仙

　　既为人。勿因循。百岁光阳有几能。虚劳染世尘。好修真。养元神。两耀交光碾玉轮。阴精一点纯。

　　○长思仙

　　秘精精。满盈盈。密扣金关逆上行。玄珠颗颗倾。内灵灵。外明明。内外相交一点星。飞腾上玉瑛。

　　○南柯子

　　炼质心猿退，焚真意马疏。一灵圆觉顿真如。洞达渊玄，光鉴照元初。坎虎形如玉，离龙色似珠。云奔电激贯虚无。霹雳峥嵘，舞弄戏玄珠。

　　○南柯子

　　大道亲之远，玄机退未疏。太虚凝秀自如如。一派灵源，潋滟贯从初。北海鸾渝黑，南山凤染朱。翱翔云外出虚无。日月交光，夺取夜明珠。

　　○南柯子

　　匹配阴阳理，婴公伴细腰。调和铅汞要终朝。水底金精，移入火中烧。炼就通神剑，修成智慧刀。降龙伏虎斩邪妖。夜吐光芒，谁敢语声高。

　　○南柯子

　　凤去飞还远，鹤随翼羽皐。石中隐玉蛤珠韬。木长沉丁，草秀紫芝苗。兽变狮麟象，蛇渝化海蛟。鱼分水谷变鲸鳌。人道相通，云步越丹霄。

　　○南柯子

　　雨过春将晚，风来又早秋。百年光景转头休。富贵荣华，浑似水中沤。劝汝修身早，玄门志意搜。勿交尘事系心头。秘息三田，莫遣贼人偷。

　　○南柯子

　　太上玄元祖，生居浩劫先。首初传教五千言。演正无疑，谁晓此幽玄。尽吃迷心药，谁餐续命丹。邪门曲教自缠绵。死堕阴囚，永劫镇黄泉。

　　○南柯子

　　踏破尘劳网，冲天志决贞。手中持剑转环睛。日耀争光，睒烁莹天明。觉海千寻底，灵波万里倾。群魔消散鬼神惊。点化纯阳，永永住蓬瀛。

　　○南柯子

　　欲问修真理，君还会得麽。鲸鹏出海透星罗。夜宿蟾宫，飞上桂枝柯。吉善灵禽少，凶邪怪鹏多。一群一队谩蹉跎。荆棘为巢，不见凤凰窠。

　　○南柯子

　　坐看华胥景，神游玩宝方。一双童子抱龙光。焕焕煌煌，撮聚入中央。产出灵仙子，功成入帝乡。玉霄榜上应科场。夺取仙标，宝洞执珪璋。

　　○南柯子

　　不晓身中宝，宁知物外篇。不通真教乱狂颠。指望蓬莱，仰卧摸青天。欲识铅中汞，须知汞里铅。两般颠倒自如然。放出灵飞，空外舞胎仙。

　　○仙乡子

　　咄这丑形骸。臭秽蛆虫塞满怀。地水火风虚积聚，沉埋。类我平生惹祸灾。欲免死生催。莫执凡躯作圣胎。保炼琅膏凝结处，成胚。沐浴婴儿坐宝台。

　　○仙乡子

　　潇洒古音庭。独坐榰颐看道经。玄览涤除尘事冗，安宁。一洗机心耳目醒。恬淡冷清清。一炷名香满院馨。门外不知谁到此，珰玎。风顺微闻玉佩声。

　　○仙乡子

　　独坐看黄庭。始觉身心内外明。莹静不交尘事恼，心澄。固养灵源彻底清。轻泛雪花烹。寰宇空浮瑞炁生。云绽霜天明月照，相迎。一颗灵砂逆上行。

　　○一叶舟

　　摆脱尘情冤业。此是利名休歇。清净谨威仪。宴瑶池。水静澄澄冰洁。显焕碧潭秋月。月里悟丹枝。性光辉。

　　○一叶舟

　　不觉形躯衰老。受尽许多萦恼。谁肯死前休。苦贪求。识破修行早早。认取自家珍宝。珍宝价无酬。永存留。

　　○一叶舟

　　道契希夷恍惚，辩正其中有物。物物自然通。尽包容。月白风清满目。宝篆玲珑馥郁。寥落遍精空。有无中。

　　○一叶舟

　　顶笠披莎归去。渐入芦花深处。绿岸缆渔舟。钓纶收。轻泛壶中一味。野鹤孤云相济。横管韵清幽。乐无愁。

　　○一叶舟

　　大道本无一物。遍纳十方充塞。无外亦无心。不容针。要见阐开清目。认得本元虚谷。非浅亦非深。满壶金。

　　○一叶舟

　　大道孤然独立。善用本元辙迹。寰海好云游。玩清秋。月色扶空澄瑞，微现桂红轻翠。嘉景最奇幽。赛瀛洲。

　　○一叶舟

　　运动一阳初出。照破太空微密。万象总潜形。炫然明。凝化鼎中灵质。丹就刹那功毕。仙子上云英。玩蓬瀛。

　　○一叶舟

　　海底凝珠鲜洁。天上莹然清绝。中道太虚宽。滚神丹。光胜一轮秋月。照鉴本无圆缺。清爽逼人寒。透琅玕。

　　○一叶舟

　　照海凝珠光灿。贵贱不分弹雀。可惜本来珍。污泥津。认取勿令差错。莹净免繁萦缚。决正出嚣尘。玩长春。

　　○一叶舟

　　颠倒一阳初起。万化混元同体。光灿射瑶宫。满堂红。了正圆明开启。上下贯穿无底。天地悉空皆空。太玄中。

　　○酹江月

　　贪财竞色，利名牵、萦系何时休歇。镇日忙忙如梦想，颠倒心猿马劣。昧地谩天，多能已会，以巧翻为拙。万般虚假，积成宿世冤业。劝君省悟回头，攀缘弃舍，做个逍遥客。访道求真寻妙指，早愿超离生灭。不悟玄机，剔开毛塞，付耳亲传说。壶天景色，现前秋夜明月。

　　○酹江月

　　幽微精粹，混阳光、一点殷红清绝。上下融和开慧目，跃出心珠凝结。阐化灵明，神光显现，内外相通彻。浮云消散，放开天外心月。虚无运转孤然，圆明寂照，万古无纤缺。与道同元包象法，物物头头俱摄。遍应诸方，无极太始，混一无分别。古今贤圣，尽归此处休歇。

　　○酹江月

　　玄元道体，大奂方、无隅无形无物。湿化胎生皆受炁，感应通玄潜伏。包括乾坤，含容天地，日月皆收蓄。回光返照，旷然摄化盈目。分明顿著心珠，冲虚豁朗，灿灿开神谷。养就胎仙肌貌雪，出入随风香馥。暮嗅灵芝，朝餐仙桂，夜隐蟾宫宿。怡然欢乐，求同先圣真福。

　　○酹江月

　　长江素静，夜潇潇、天如玉案冰洁。秀色氤氲寥象廓，极目瑕琳光摄。独坐颐神，帘帏光透，显出玲珑雪。凝然澄湛，太虚一点通彻。神飞两翼翱翔，蟾宫殿里，夜宿琼枝歇。得遇真筌无损益，永受真人提挈。功行双全，金童玉诏，受命寥阳阙。玉霄宫里，永排仙位罗列。

　　○酹江月

　　茅庵潇洒，静无尘、独坐垂帘孤僻。镇日闲闲清澹泊，别有恬然活计。握固存真，心无杂念，忘我兼忘世。玉婴神变，自然与道相契。光明照耀十方，凝空灿灿，大阐非为细。遍纳无极通造化，物物头头俱济。掌握乾坤，完容法体，玉貌真清丽。超凡出世，上朝三暻神帝。

　　○酹江月

　　浮生似梦，奈光阴百岁，都能几许。富贵荣华时暂过，刚甚厮牵厮系。总为儿孙，娇妻女婿，生死难为替。回头省也，瞥然不染尘翳。逍遥物外无拘，风邻月伴，便是余生计，石上溪边猿送果，酒满十方吟缀。醉卧烟霞，今宵还醒，意欲归何致。玉霄宫里，月中攀折仙桂。

　　○酹江月

　　一天清翠，混阳和微密，寂寥无物。致静颐心开上窍，通化灵明虚谷。育养元神，真人出现，放旷无拘束。皇天道父，赐余无限清福。天心正法盟威，紫虚道德，上品三乘箓。金简玄科封慧剑，心印清光无欲。己病先除，心邪摄正，百怪皆潜伏。不繁法信，自然披褐怀玉。

　　○酹江月

　　无形道体，运阳光、密布通微恢鄂。炫惚昏衢烹浩气，冲塞英华盈落。莹日千寻，清风万里，显焕神光烁。夷门羽化，太玄一派灵廓。孤然脱洒无双，於中清净，不许纤尘著。养就胎仙神貌雪，出入无间绰约。紫府游行，瑶宫饮宴，赐我逍遥乐。金童捧盏，妙音引上龙阁。

　　○酹江月

　　初心奉道，望功高、仙举超腾碧落。岁久年深心反复，不觉情迷萦缚。伏虎铜绳，降龙铁索，系住踏云脚。难为出路，永沉千丈寥壑。临危受苦推谁，请无决断，悔恨当初错。意欲修真名利恼，酒色财气俱著。家计不成，修行退堕，至死无捞摸。劝君省悟，免烦两下担阁。

　　○酹江月

　　太玄正教，离繁华、修整真清真静。清静之中开道眼，舒展银霞流井。溢落精空，冲盈法界，满满收金鼎。烹煎日月，混纯天地齐永。寂寥独立无双，孤然不改，万法心俱省。变化飞升朝上帝，返入清阳真境。不夜长春，神仙聚会，授命灵童请。玉婴吟送，一杯长寿酩酊。

　　○满庭芳

　　静室颐神，宁心默运，内观一点真阳。洞虚豁朗，焕焕透明堂。照见虚空法界，先天地、独立无双。三光秀，圆明实相，浩劫应时长。回头谁问己，眼前顼著，不用思量。自然契道，物我两俱忘。唯有清风皓月，通神化、无极之光。升玄路，混元一炁，拍塞遍诸方。

　　○满庭芳

　　祖道无修，真常妙用，悟来表里相通。灵光现处，照见杳冥中。晃耀清虚浩大，无遮障、拍塞冲融。希夷甫，从来面目，返本复归空。真空。明皎洁，唯然旷大，难测难穷。一天吾道，寂湛出凡笼。妙化方生正祖，通元首、返本归宗。超三界，移神脱壳，物外显阳踪。

　　○满庭芳

　　太极精微，天真郁秀，混元溢目无涯。玄珠升降，辉耀迸光砂。聚入壶中托化，归真正、不染嚣华。回头省，清虚妙体，返照秀灵芽。汞铅凝渐结，纯阳丹就，永劫无差。一瓢春酝，三尺斩妖邪。信步纵横自在，龟鹤引、深入烟霞。逍遥处，长春洞里，时复玩仙葩。

　　○满庭芳

　　海角天涯，寻朋访友，悄无一个知音。斗争人我，财色利名侵。闻说邪淫妄语，拚身命、一向钻寻。真常教，余言直劝，返报怨还深。休休宁奈也，澄清默运，摄养真心。混元一炁，升降定浮沉。迤逦收归宝鼎，纯阳就、点铁成金。通玄妙，群魔消散，方显鬼神钦。

　　○满庭芳

　　迅速韶光，俄然过了，算来刚甚劬劳。红颜衰朽，绿鬓渐疏焦。由自争名竞利，全不念、生死难逃。轮回处，似环蝼蚁，来往几千遭。君还心省悟，明通周象，拨易穷爻。地天通泰，离坎自相交。阴返阳生运化，纯精粹、清炁冲霄。胎光现，神风绰约，飞步玩琼瑶。

　　○满庭芳

　　腊正风交，琼梅初绽，水寒冰洁严凉。雀临高树，鱼入碧潭藏。海净天空浩浩，玄珠降、睒烁凝祥。胎星现，清名播世，道德自昭彰。群仙皆喜聚，坛前谨谨，祝寿玄阳。金虬浚液，玉兽旋喷香。唯愿遐龄满寿，同天地、永劫延长。升仙处，鸾迎凤引，云步现虚皇。

　　○满庭芳

　　独立星坛，高穹仰望，志诚修设威仪。名香频爇，谨谨奏青词。唯愿众生慕道，心通解、无执无迷。归真正，玄门隐密，一志永无移。都缘心返复，狂图捏怪、纽班胡为。色情增长，道德渐亏衰。似恁拖泥带水，全不念、先圣根基。经中道，人能清净，天地悉皆归。

　　○满庭芳

　　夜去明来，光阴迅速，四时催促人忙。浮生不久，谁肯细诮详。一向痴心妄想，贪冤业、不觉无常。形归土，三魂七魄，逐景任飞扬。谁无生与死，一人一个，难躲难藏。忽然省悟，因此做风狂。管甚前街后巷，行歌舞、坦荡宽肠。逍遥处，哩凌啰哩，落魄有何妨。

　　○满庭芳

　　生喜亡悲，虚劳尘世，许年多少倾危。是非成败，荣辱两亏衰。富足於身大患，贫穷又、遣我寒饥。急如个，不来不去，父母未生时。虚无中有象，神风显焕，物炫星晕。同天澄瑞，同地地幽微。至道包盈法界，归元首、永劫无疑。离生灭，不增不灭，常与太虚齐。

　　○满庭芳

　　太古真风，玄元宗祖，阐扬灵宝符文。金章玉篆，词简义光新。演道精宏浩大，通天地、细入微尘。修家国，臣忠子孝，民业自安淳。门人还知否，穷通妙指，拨物归真。涤除玄览，焕现外其身。昊境云瑛作伴，浮空驾、日月为邻。擎天翼，金门羽化，京廓现阳神。

　　○沁园春

　　混沌之中，恍惚存亡，何所运为。自初分天地，三才应化，山川华丽，秀野兰芝。日月鲜明，移神显焕，洞晓阴阳合圣机。通爻象，离龙坎虎，二兽相持。山头雾锁寒溪。震霹雳、峥嵘聒太微。泻银河一派，珠千颗，泛冷波潋滟，光照华池。撮聚还源，收归鼎进，火候烹煎子午时。丹砂就，点形神永固，保命无衰。

　　○沁园春

　　养浩颐神，离欲澄虚，物外定观。见玉关倾落，霜千点聚，碧岩漂渺，雪降团团。混内豁然，空中有象，天地相交四兽攒。前朱引，后玄随左右，虎绕龙蟠。黄宫捧出神丹。遇此物疵盲法体安。使蛇吞一粒，成龙变翼，鵸鵌达者，立化祥鸾。点铁成金，回骸起死，檮杌逢之返降檀。君知否，上登仙入圣，不足为难。

　　○沁园春

　　堪叹浮生，甚逐景随情，物物总拘。便拚身弃命，图贪富贵，盈仓满库，毕竟何如。蜗角声名，蝇头利赂，使作狂心一向遇。堪嗟处，似扬糠眯眼，慕萑抛珠。移真埋没荒芜。缀可欲蒙盲道德疏。自背真取妄，生颠倒，向前程路崄，举步差殊。劝汝回头，斩钉截铁，做个坚刚大丈夫。挥神剑，劈恩山粉碎，认取琨峿。

　　○沁园春

　　道德阴符，宝藏灵文，贤圣尽钦。论杳冥恍惚，精微至道，有无升降，动静浮沉。六洞飞玄，三宫妙化，繟匹双关两间侵。明虚谷，大无穷无测，非浅非深。灵光照满清音。混一气方知合古今。奈迷人不晓，多能几会，傍门小法，乱觅胡寻。背觉合尘，朝闻夕改，马劣猿颠难捉擒。休嗔道，恐功无显验，败坏初心。

　　○沁园春

　　太一先天，昊境虚皇，无上至尊。镇玉霄宫殿，群仙聚会，香云罗列，光射殷红。玉兽金麟，白鹤引驾，宝盖琼花散满空。仙娥奏，放真妃窈窕，歌舞仪容。仙音妙唱无穷。尽朝现三清御座中。听洞虚灵宝，升玄至道，开明三要，显现灵能。倦坐披章，回鸾驾凤，五老扶真入绛宫。群仙退，向蓬莱阆苑。合抱纯风。

　　○沁园春

　　大道玄微，亘古常存，依旧俨然。自心迷不悟，沉沦生死，回头改面，贩骨如山。今日方知，本来模样，弃假还真物外观。离生灭，顿无馀真性，出入泥丸。眉间舞弄金蝉。任飞去飞来透玉环。采日魂月魄，收归鼎运，周天火侯，锻炼成丹。点化形神无衰老，渐返壮还童永注颜。功成日，向彩云深处，稳跨祥鸾。

　　○沁园春

　　世累尘情，镇日昏沉，何时尽期。被利名财色，相牵系，把天真昧却，一向愚痴。好女娇儿，金枷玉杻，锁绊缠绵没改移。憨痴汉，积无边恶业，限到推谁。酆都摄问无词。奈往日愆尤报应随。受刀山剑树，寒冰凛冽，镬汤碓捣，鬼栲残尸。万死千生，难为出路，永堕幽冥无尽时。轮回处，换人身，戴双角尾毛皮。

　　○沁园春

　　元始家风，混物先天，体合太微。运九阳丹鼎，龙吟虎啸，云奔电闪，紫雾腾飞。戏弄骊珠，无间飘渺，光迸流霞照坎离。通玄妙，看余家手段，别有神威。自然掌掘天机。动斡运参罗斗柄随。喝龙泉宝剑，光冲碧落，群魔胆颤，百怪倾危。富国安民，清平快乐，无相真人出世期。书旧诏，赴蓬莱阆苑，物外仙归。

　　○沁园春

　　金阙琼楼，宝殿香云，朝现玉虚。误参鸾驾凤，霓环佩响，天真谪降，久匿凡躯。顿觉寂然，灵光透体，混合玄元出有无。飞神剑，向龙宫海藏，奈取明珠。流霞显耀从初。万道金光罩鼎炉。炼纯阳丹就，通天透地，乾坤恍惚，升降沉浮。功满朝元，金童玉女，鹤驾香风出洞湖。争魁首，授群仙领袖，永镇瀛都。

　　○沁园春

　　善惠谦柔，济苦怜贫，随方就圆。善治家润国，修身养命，深穷造化，庄列齐肩。抱守玄阳，灵源密固，内阐双关育浩然。通玄路，放眉间妙色，光接云烟。冥冥杳杳无边。运日月精华混物鲜。照洞虚豁朗，凝空灿灿，胎星一点，出化先天。遍应诸方，周盈法界，拍塞无瑕道德全。威神力，显平生手段，夺取仙权。

　　○益寿美金花

　　丹田固蒂。旋引灵泉频溉济。渐长黄芽。风撼孤根一径斜。美金花发。艳放清香初破甲。煎插银瓶。兼炷龙涎献上清。

　　○益寿美金花

　　颐生就死。死里逃生终复始。弃假求真。真性明知身外身。无中生有。有里还无难启口。默守神功。功满朝无上碧空。

　　○益寿美金花

　　真清真静。静里清清完性命。命蒂含神。神奕竽都紫府春。春光皓皓。皓旷明阳盈古道。道太升玄。玄远无隅天外天。

　　○益寿美金花

　　灵元恢鄂。满目风光虚倚托。落落无涯。飘入瑶宫散宝华。通玄慧口。面启南轩观北斗。宝洁凝然。一粒明珠滚上天。

　　○益寿美金花

　　无为清净。不动不摇颐性命。一派寒光。遍照蓬壶入大方。无穷无测。或去或来如过客。道自通灵。目送归魂入杳冥。

　　○益寿美金花

　　清虚妙理。湛湛圆明融彻底。海净天空。空里明知有圣功。心珠涌跃。焰迸流霞光睒烁。凤炽金乌。飞过新罗上玉都。

　　○益寿美金花

　　玄元微密。寂寂寥寥无缝入。探赜功奇。易象先天合圣机。混然一炁。拍塞冲虚无不济。极目清光。顿觉融风天地凉。

　　○益寿美金花

　　身居火院。儿女妻奴由贪恋。惺悟痴除。鼓腹歌吟乐有馀。逍遥甚处。回首家山堪归去。豁落壶天。月湛澄江宝桂圆。

　　○益寿美金花

　　内观北斗。斡转天关通慧口。阴里生阳。烹炼三魂七魄亡。玉炉功毕。宝鼎金丹明沥沥。晃耀灵砂。日灿晴空落翠霞。

　　○益寿美金花

　　人生幻化。咫尺无常全不怕。莫望来生。据算来生甚处行。前程路恶。剑戟臻侁难进脚。劝汝回头。随我逍遥物外游。

　　○益寿美金花

　　返观三景。增得灵砂盈满鼎。光耀华婴。点化琅玕宇宙清。江天夜月。宝桂玲珑澄皎洁。惟我亲栽。有似琼花火里开。

　　○益寿美金花

　　净无瑕翳。握固存神颐浩炁。润谷玄霜。养就神砂满鼎香。清如赫日。瑞炁凝空盈满室。混一先天。易御星仪达妙玄。

　　○益寿美金花

　　回头问己。认取无生真妙理。内阐灵光。升入蟾宫点桂霜。混成天癸。窈窕流霞融彻底。洞济冥阳。仙子功标北帝乡。

　　○益寿美金花

　　混元一炁。生地生天虚满济。宝洁玲珑。落桂金乌碧海沉。颐精固蒂。眩集神珠随风去。月照波心。天目晶通水产金。

　　○益寿美金花

　　潜龙初九。九五飞龙群无首。大哉乾元。物物亨纯得自然。性相以近。道显诸仁藏诸用。精粹含光。神易穷通没定方。

　　○益寿美金花

　　玄瑛精粹。宝洁灵华风秀瑞。混内相凝。星郁祥光满室明。纯阳仙质。貌丽清华乘凤翼。栗御霞轻。升入云深玩玉京。

　　○益寿美金花

　　琳宫谪降。一点胎光如玉样。德化风规。神秀精华貌转徽。亲风相若。自适清虚堪倚托。仙仗齐临。宵夜清歌叫玉音。

　　○益寿美金花

　　寂虚湛湛。道大圆明如宝鉴。清夜霜天。物洁星稀海桂圆。幽栖静悄。独坐陵溪风浩渺。水碧澄烟。心适清聪物外仙。

　　○益寿美金花

　　灵源虚静。物换流阳如宝镜。满目清光。寂寞无为用在常。本乎一性。返照真空终复始。性命俱全。炼就阳神得自然。

　　○益寿美金花

　　凝空寂湛。眩集神风明自鉴。洞达遥天。一性寥寥点桂圆。地入净悄。湛静冷波风浩渺。宝炷轻烟。烟彻丹霄降瑞仙。

　　○益寿美金花

　　固穷妙理。静室精思明彻底。形释心凝。光鉴寥空炁象清。法身轻丽。皓皓灵阳随风去。历御中元。精郁临空混帝先。

　　○益寿美金花

　　无荣无辱。内守真元常自足。外应无居。上下周流出六虚。昆岗玄玉。擅假阳光盈满国。混一凝珠。宝洁灵华五彩舒。

　　○益寿美金花

　　亲传妙诀。法眼清眸超亿劫。似月临溪。飘落琼花满太微。冷然莹彻。瑞彩祥光冰玉洁。焕若星仪。虽有真容出绣帏。

　　○益寿美金花

　　忽然省悟。儿女妻奴全不顾。万事都忘。一性恬然道自常。天霓清福。契道登真明上德。微宴心光。丹碧瑛华益寿长。

　　○益寿美金花

　　擘开鬼窟。杳杳冥冥精恍惚。满目华阳。＊耀灵珠映日光。至真无物。宝灿精＊明返复。致死不忘。星圛丹霄得久长。

　　○益寿美金花

　　无知野叟。信意颠狂胡乱走。大道平夷。跂径便心逐景迷。因观慧口。渺邈精阳无中有。昼梦华胥。莹魄童儿天奕飞。

　　○益寿美金花

　　除贪绝爱。性静心清明宝界。宝界华阳。换质琅然雪隐霜。虚白晃耀。轩外澄神凭自照。照破昏衢。显出圆通五彩珠。

　　○益寿美金花

　　三关锁闭。沐浴琅膏容可济。养就灵砂。晴灿玲珑益宝霞。玄英幽邃。金阙寥阳澄秀瑞。两个青童。捧出玄珠入绛宫。

　　○益寿美金花

　　澄神独坐。进锐纷纭尝自挫。外户长扃。内库劳封守宝瓶。玄光飞过。撞透虚空心鼎破。金碧丹瑛。满目灵芝炁象清。

　　○益寿美金花

　　无言无说。信任随缘消旧业。物我俱忘。晦迹韬光德自长。幻根寂灭。觉照圆通忘标月。直向当阳。一颗心珠混日光。

　　○益寿美金花

　　真仙秘诀。志信忠良须引接。临义堤防。勿信邪言说短长。玉机漏泄。法眼灵光清皎洁。洞鉴精微。宝桂寒林素羽飞。

　　○益寿美金花

　　回头省悟。识破浮生如一梦。弃物搜真。忘想忘形出六尘。天清地静。上下冲虚光日莹。宝灿元神。游奕黄都紫府春。

　　○益寿美金花

　　忘形遗照。无垢清虚真至妙。物外霞辉。天岸波澄混太微。列开丹窍。悟入重玄明总要。出化星仪。风御灵飇易象嬉。

　　○益寿美金花

　　默然内守。混里倾阳无中有。有里何如。独体圆通照海珠。神清气秀。游奕丹天明如昼。上下无拘。密布灵华满太虚。

　　○益寿美金花

　　景风初现。宝适祥云乘九变。始信清然。游奕南陵泻素圆。冥灵才见。又早新春通一线。象外游仙。看尽瑶池五色莲。

　　○益寿美金花

　　瞽之善听。一炁清聪通惠性。聋者能惺。两点精神入宝瓶。返邪归正。有似高空悬玉镜。鉴照分明。始信金丹一日成。

　　○益寿美金花

　　回头问己。返照蓬壶明彻底。一颗玄珠。上下周流出六虚。混成天癸。象适圆通明亹亹。内外无拘。游奕天中不卷舒。

　　○益寿美金花

　　羽倪澄秀。午夜能令回春昼。奕御中天。绝妙清奇玄又玄。精瑛微密。散景瑶花横空碧。日照琅玕。风息犹闻佩玉寒。

　　○益寿美金花

　　适来相见。唬我魂飞心胆颤。休觅休寻。相遇相逢没善心。告伊休拜。恐怕贫儿思旧债。各自回头。稍有违心作马牛。

　　○长思仙

　　山连水，水连山。水秀山明景物间。云霞一味闲。晓风残。夜更阑。月上梅梢影覆坛。仙音佩玉寒。

　　○长思仙

　　素天晴。散华瑛。薄淡灵烟满地横。寒光爽炁清。宝精凝。玉辰澄。两曜交光灿日明。琅玕点岁星。

　　○长思仙

　　道心宁。慧灯明。玩宝童儿启道经。清如佩玉声。湛然澄。焕然凝。燕静华池吞玉瑛。还纯体自贞。

　　○长思仙

　　内安宁。外端停。内外无居一览平。头头物物惺。炁清清。慧灵灵。光鉴寒辉入宝瓶。翛然化玉瑛。

　　○长思仙

　　灭凡情。启真诚。退隐要泉云水行。岚光满目横。焕然澄。洞然清。形释心凝道自明。升玄耀玉京。

　　○长思仙

　　谨修持。悟无为。惟愿心聪世不迷。明知天地机。宝霞辉。灿精微。紫府青都自有期。瑶宫现圣仪。

　　○长思仙

　　慧刀呈。斩三彭。处正贞廉绝爱情。恬然守素瑛。眼明明。道盈盈。碧海繁丹华现玉清。澄澄一点星。

　　○长思仙

　　明宗祖，悟真禅。灵光一点出先天。易苍丹，＊素玄。澄瑞秀，满山川。霜天风息自凝然。散琼花，宝桂圆。

　　○长思仙

　　休论道，莫参禅。无为清净好因缘。悟玄之，玄又玄。修正觉，夺仙权。威眸阐奕玩丹天。五灵飞，易羽仙。

　　○长思仙

　　修行事，谨推寻。无生无灭道相任。易晴空，识本心。明动静，定浮沉。玉婴常守满壶金。彩霞辉，散宝岑。

　　○长思仙

　　真藏假，假藏真。释然独体绝疏亲。混元中，无我人。神通道，道通神。澄澄虚璧若冰轮。辗天河，出六尘。

　　○长思仙

　　这头起，那头行。面门出入任纵横。现天光，一点星。真实相，本无形。无形之体自然明。现寥阳，入大成。

　　○长思仙

　　眉底眼，眼中精。精光辉辉好惺惺。现圆通，物外明。朝上帝，绕天庭。月华峰畔玩云英。会金童，现玉清。

　　○西江月

　　眉间交枝琥珀，睛分脱质龙涎。鼎中烟袅彻禅天。一颗灵光出现。太上明兹玉象，如来证此金仙。清流异派本同源。悟理方知上善。

　　○西江月

　　浩炁结成宝篆，清风吹散云蒙。一轮明月照虚空。好把精神舞弄。撞透玉京天上，冲开金阙门中。元神独坐广寒宫。率领群仙宗奉。

　　○西江月

　　顾我有身有患，窥真无作无为。自然斗柄运璇玑。日月周盈天地。点著冰灰雪炭，烧成火枣交梨。一时分付与峨嵋。益我聪明智惠。

　　○西江月

　　尽被家缘担阁，都因业障兰遮。离微孰举正兼邪。背了灵尝道话。云绽家家儿月。时来处处开花。睛童深入翠烟霞。引至长春不夜。

　　○西江月

　　不恋风花雪月，屏除富贵功名。刳心去志黜聪明。洗涤无知之病。破尽人门幻影，方通物外圆成。忘形遗照炁神凝。务本乐天知命。

　　○西江月

　　杖上一瓢春酝，匣中三尺琅玡。眉间宝鉴镇妖邪。坐守更深半夜。金鼎烧成白雪，玉炉炼就黄芽。丹光潋滟泛琼华。天地氤氲相射。

　　○西江月

　　迷则身沉苦海，悟来月出西江。微风吹动桂花香。惊觉游仙一梦。鹤引鸾随甚处，家童笑指寥阳。玉牌金字号南昌。别是人间天上。

　　○西江月

　　不在瞻星礼月，何须诵戒看经。今朝与汝付叮咛。生死须凭性命。道启遍知无上，神通法界圆明。不劳作用自功成。志在无为清净。

　　○西江月

　　莫恋金银财宝，休窥玉貌花容。百年终是落顽空。背了无生法认。欲识玄元正理，须明太上家风。至神至怪悟无穷。此个逍遥自分。

　　○西江月

　　割断铜绳铁网，敲开玉锁金枷。波涛苦海遇灵槎。游奕无阴村下。不在忘标指月，何须折桂拈花。太虚鼎里炼丹砂。结就玄珠无价。

　　○西江月

　　务本颐生至理，迷源入死之机。亡邪守正更何疑。自有玄玄妙趣。赤子嬉游阆苑，青童笑指瑶池。西江月里折丹枝。保益精神久视。

　　○渔家傲

　　日照阳魂空中炼。璇玑运斡天网转。咫尺眼前人不见。通一线。炉开鼎裂天光现。瑞散琼花飞片片。香风暗拂灵雯面。冷淡清虚情雅宴。真堪羡。玉宸扶御寥阳殿。

　　○渔家傲

　　地魄天魂勤烹炼。日精月髓情相恋。两曜交光如激电。分明见。玉炉万朵金花现。款款捞来捶作片。团团结就玲珑面。晃耀太虚烹玉霰。神光眩。飞丹透入通明殿。

　　○渔家傲

　　百岁光阴如奔骑。浮华眩目飞尘隙。玄览涤除运神力。通消息。无生路上知端的。雾散瑶瞳升天奕。阳光渐著纯阴匿。万点灵砂晃虚璧。明皪皪。丹瑛一色符金碧。

　　○渔家傲

　　混沌杳冥经寰宇。彩霞散尽明玉兔。西落咸池复回顾。心开悟。凝魂晦魄金乌趣。美盼扶彝寒光露。氤氲三色淳清素。直遇瑶天携女婺。无点污。丹书永系琳宫住。

　　○渔家傲

　　大道至真无言诘。韬光退隐藏深密。保炼元精无走失。隳阴质。瑞云捧出灵阳日。照破昏冥威天佖。混然恍惚空中实。莹净纯白相辅弼。通真一。丹书玉笈仙功毕。

　　○仙乡子

　　易遘自然轩。轩外清华混物鲜。秀岭连云飞宇角，灵泉。柳岸烟波接远川。德士隐幽玄。玄览涤除物自捐。内适虚坛真有趣，龙涎。宝篆轻浮弄素弦。

　　○仙乡子

　　大道本无为。内外恬然处妙机。寂静清虚真有味，扬眉。冷淡灵光处处辉。绰约好容仪。坐卧行居左右随。翼御中天成玉象，无疑。位列南宫现紫微。

　　○仙乡子

　　祖道密相传。得兔亡蹄守自然。眼界宽舒明太易，纯乾。日灿精华物自鲜。恍惚遍三千。预觉陵溪任变迁。海底浪翻龙出水，冲玄。迸彩神光上九天。

　　○仙乡子

　　祖道暗相传。始信宗风合自然。动静有无宾主穆，坤乾。上下周流日月鲜。光奕满三千。透骨灵华永不迁。空里结成真玉象，升天。宝易童儿执素玄。

　　○玉笼璁

　　守清净，凭志恳，绝尽荒淫。持内境，月透双林。玉童戏，遥指处，碧潭波心。捞摝取起，水中金。灵宝灿，慧灯明，神光相任。对面有，没人推寻。君还省，明了了，灾祸不侵。龙虎伏，鬼神钦。

　　○满庭芳

　　斗柄回旋，紫微初现，缅平一色淳清。云瑛捣尽，天宝耀华婴。玉桂琼林素羽，升玄御、光璨流精。泠然妙，丹黄金碧，炜烨化微星。星徽清雅宴，纯风隐韵，忘相忘形。愿吾流开悟，心释浮荣。勿念云山路隔，高著眼、莫昧灵明。如斯理，青童飞去，点破大兰城。

　　○满庭芳

　　盥腹斋心，冲霜冒雪，为求神宝精瑛。凭君一举，眸子见青冥。四朗天无浮翳，冰轮坼、悬象俱明。辰宵馆，玉牌金字，谁是系芳名。途中人自昧，便心跂径，有误前程。回耹返故久，动复徐生。宝梵仙宫路稳，琼林宴、光散霞轻。神功妙，纯阳炼就，朝现紫微星。

　　○声声慢

　　公邻烟水，我弊嵩峰。天涯杳隔难通。悟理非遥，目前不二清风。宝月孤高洞鉴，印千潭、普照玄洞。无彼我，混华元仙景，一体真空。如此知心志友，更何须贡马，驿路尘红。念某形疲，不须远远相躬。稽首同流勿罪，施宽慈、意莫忡悦。开青眼，用神光体入，不动之宗。

　　○声声慢

　　元初一性，甚处安排。虚无恍惚中来。受炁成形，父精母血凝胚。迤逦胎完降诞，未成能、长大情乖。自作坏，向途中役役，慢惹尘埃。虚使一生颠倒，昧天然至宝，万古沉埋。若悟生前，通玄鼎裂心开。混日凝阳纯秀，聚五方、霞彩曛回。玉辰显，便忘形遗照，直御瑶台。

　　○声声慢

　　凿开混沌，撞透昆仑。斗柄斡转天轮。曲岸乌蟾，交腾走魄飞魂。汞鼎铅炉赫奕，炼金精、木液朱辰。星光显，散中元一炁，万国霞絪。莹静清无尘翳，振山川林苑，万＊璘璘。高下无殊，缅平一色精纯。对面料斯孰悟，谩徒劳、背觉合尘。休嗔道，似盲夫摸象，误失天真。

　　○满江红

　　春花秋月，古往今来暂时间。贵贱贤愚，曾经换几番。死生似蚁任循环。咫尺仙乡人不到，出尘径路，如隔万山。省悟归，真正恬然养素，自乐清闲。世事俱无染，一身清净，无为心定观。耀璧辉金向外看。迸万斛明珠，推出二关。太极宫中，凝结内丹。纯风馥奕透琅玕。万炁周流归一体，千真妙用，情无两般。混入中元界，笙鹤缥渺，瑞炁盘桓。玉诏符空碧，名充仙举，乘车驾凤鸾。

　　○满江红

　　昂簪策杖，赏月披风信途然。抱一冲和，养刀圭汞铅。金精木液润华田。密固三灵归火府，五云覆地，光彻梵天。虎龙交，宇宙明珠夺得，炁象涓涓。宝霞辉日灿，显阳光赫奕，返照洞玄。混内晞曂昼夜连。法万象清圆，与物争鲜。湛寂泠源，常在目前。无中潋滟泛精渊。九色黄云笼沆瀣，三峰青霭，远接万川。道备纯精粹，阴氛荡散，万物生全。宝象含灵质，向六尘堆里，捧出个瑞仙。

　　○一叶舟

　　万象冲开寥廓。元炁混然虚托。海月晏晶金。照天心。睫外威神辉豁。冰体雪肌绰约。稳稳过琼琳。上瑶岑。

　　○归来曲

　　修真理，何在斗禅机。广念葛藤空厮＊，多参功案总虚脾。争似悟无为。开道眼，一性出昏迷。竹密不妨流水过，山高难碍白云飞。升上紫霄微。

　　○归来曲

　　虚无道，元炁自相和。玄览涤除贤士少，合尘背觉俗徒多。终日谩蹉跎。开法眼，一性贯娑婆。莹净净如秋月冷，冰清清似泛琼波。浇溉润灵柯。

　　○浪淘沙

　　访道与参师。设誓投词。慎终如始谨修持。退己进人常忍辱，诸事宽慈。该破上仙机。守正无疑。持行元始玉清微。慧日当空凭谁照，星眼芝眉。

　　○采桑子

　　力与命相讥。凭实见，谁是谁非。北宫曾谒西门氏，须知东郭，诚言信美，养拙何疑。俗辈匪能知。启贤英、与我同规。乐天知命随缘过，他年功满，神霄旧路，有约仙期。

　　○采桑子

　　吾辈可伤嗟。弃玄珠，流浪天涯。浮云飞絮无根蒂，便心歧径，随他念起，举步偏斜。闻早悟烟霞。仙景里、也好前巴。三山咫尺非遥远，长春玉馆，陵溪两岸，满目琼花。

　　○玩华胥

　　古岸蟠桃初绽。新月素光交灿。尘世几人窥，我留心高盼。长叹。长叹。回首远游仙梵。

　　○玩华胥

　　冒啸古风溪月。晃耀太虚澄彻。美盼清圆，不见又还重缺。光接。光接。玉桂寒林冰洁。

　　○诉衷情

　　林泉退隐作生涯。寂寞弃繁华。中山翠微仙子，满目泛灵砂。凝素液，混丹霞。坼瑶葩。云涛烟浪，岛外方壶，那里人家。

　　○诉衷情

　　太虚寥廓杳无涯。元炁混中华。回眸斡旋鼎鼐，玉液泛金砂。辉神彩，迸光霞。晃琼葩。云收波渺，海净天空，广漠之家。

　　○夜行船

　　＊雪囊中无俗物。恣疏慵、有谁拘束。不患虚名，无荣无辱。佻佻几人相逐。独坐弦歌卮盈醁。昂簪看、断云相续。池上游龟，洞前行鹤，风月水山松竹。

　　○夜行船

　　可惜芳年穷妙理。中途滞、教门无主。道院凄凉，故人疏淡，那更暮天愁雨。块坐宾横空无语。赤心诉、有谁知委。拂袖归山，碧溪深处，说与落花流水。

　　○酹江月

　　寂虚妙道，混杳冥恍惚，通微清绝。出化先天明象帝，满目流霞光屑。浊质消亡，琅函滋益，宝鼎灵砂结。丹华凝秀，素玄一色澄彻。精暚＊抧盈空，清如秋夜，海桂无圆缺。耀古辉今冲皓炁，满满玉壶春雪。莹日纯精，贞心幽粹，保益真仙悦。丹书迎诏，上朝三景罗列。

　　○酹江月

　　玄元至道，大无隅、寂寂寥寥独立。遍应诸方通上下，极目天光微密。隐显存亡，穿无贯有，善用无辙迹。琅然泄化，太虚一点灵质。登林透人真阳，圆明普照，不许纤尘匿。理必期然仍未悟，说与门人端的。日殿祥光，蟾宫瑞彩，万派琼波益。神凝形释，玉岩依旧横碧。

　　○南柯子

　　瞬目迷千劫，扬眉隔万山。一真分瑞出双关。混入华元，到此有何难。隳质飞金翼，凝阳透玉环。惺然洗觉梦魂间。云去无心，物外独清闲。

　　○南柯子

　　决列心清操，真刚志气真。超然不落断常坑。眼界宽舒，焕焕照华清。锦绣乾坤莹，玲珑世界明。澄澄虚璧顿圆成。蜕壳精暚，一点碧天星。

　　○南柯子

　　厌静曾居市，嫌喧却住山。通真何处不清闲。内外逍遥，不备利名攀。蜕质空中显，忘形物外观。二神凝素出阳关。鹤性佻佻，一去古长安。

　　○红窗迥

　　玄门寻，休胡觅。指汝等、修行端的。常清净、意不浮游，保元精无失。炼阳魂，消阴质。两眉间、神光飞出。通斗柄、斡转天关，抱一轮红日。

　　○红窗迥

　　弃凡情，归真理。击双关、玄门高启。吐神光、射透帘帏，现灵阳休体。金乌精，玉兔髓。晃乾坤、清华光暐。红窗迥，炳耀圆明，照逢壶彻底。

　　○点绛唇

　　背剑携筇，蹑径穿云过。青苔破。岚嶂松边，拂石临溪坐。酒饮单卮，一弄清音和。无不可。孰与朋俦，明月清风我。

　　○点绛唇

　　秀色氤氲，郁郁缭空廓。光飞烁。梦适吞珠，一点胎星落。谪降人间，愧恨当初错。情消索。诱引门生，共赴青都约。

　　○江月晃重山

　　斗柄指回一性，璇玑斡转双关。滔天洪浪雪华翻。中秋夜，江月晃重山。独步上星坛。剑光横宇角，逼人寒。五灵仙子抱青鸾。飞入华胥阆苑。

　　○太平令

　　芝堂无事启丹经。香烟袅，慧灯明。声和流玉音清。云收绝雾敛，眄平一色瑶池净。洞天玄照瑞光凝。分明见，豁然惺。回眸返入道圆成。便忘形羽化，虚皇付我天符令。

　　○武陵春

　　太上混元真一炁，莹净若琼琚。清腾白云不卷舒。明见有中无。冷淡灵光空荡漾，变现总无拘。上下周流出六虚。一颗夜明珠。

　　○武陵春

　　一叶梧桐窗外落，金菊出疏篱。策杖昂簪信步移。迷我曲江池。鹤驾匆匆归旧路，回首赴仙期。云映青童笑问伊。家住五陵溪。

　　○黄婴儿

　　呆老呆老。幻梦惑迷，一生颠倒。甚每日皱着眉儿，把身心作恼。劝汝回头归大道。搜玄微幽奥。炼丹光混入中元，现玉辰容貌。

　　○惜婴娇

　　猛悟回头，把尘事都忘了。急收心、速归大道。空里寻真，向无中传明教。最好。现丹华，回光返照。探＊精微，表天奕幽深奥。明内外、浮沉颠倒。一炁双关，混百神，分三要。玄妙。瑞云扶，玉辰容貌。

　　○转调采桂枝

　　分明相外归宗祖，道眼俱全。出入绵绵。升降浮沉任往还。最幽玄。日精月髓安炉内，一炁烹煎。丹就凝然。皎皎光明滚上天。化飞仙。

　　○望远行

　　太玄妙诀。悟来不须言说。心地豁然开觉。清凉内通彻。透五蕴山头，现出霜天皓月。照千古分明，无圆缺。赤子琳宫歇。敏把丹枝折。玩长春景界洞鉴离生灭。向无阴树下，独坐逍遥静绝。听无弦曲调，於中别。

　　○上平西

　　启玄精，明真炁，洞元中。间日魂月魄相融。内分三色，混然一体若芙蓉。玉辰圆鉴，瑞云浮、光射瑶宫。散阴氛，凝纯粹，归神化，运灵空。象悬明，灿耀玲珑。中天游奕，郁罗霄景玉音清。绛节霓旌，捧琼舆、宝梵仙风。

　　○沁园春

　　处世为人，德重恩深，莫过二亲。始怀胎十月，三年乳哺，回乾就湿，多少辛勤。长大成人，心生五眼，外姓调唆各令门。谁省悟，似鸱枭＊＊，报应因巡。休休枉恁劳神。更莫忘当初怀哺恩。念灵乌返报，寒猿避箭，诚心孝敬，何况为人。诸事不违，顺承颜色，饮膳寒温时用均。存终始，道光于四海，德插清淳。

　　○沁园春

　　启诉芳年，猛悟回头，纵情任真。弃父娘兄嫂，妻男侄女，孤云野鹤，二十馀春。风瑞漂萍，随方安分，一任交人笑我慵。君休怪，厌浮生虚矫，省悟前身。明知相外元神。灿宝净无瑕绝点尘。易四时乘驭，指天为盖，地权为载，日月为轮。辗破星河，冲开牛斗，聚散浮空五色云。通三界，现虚皇圣祖，元始天尊。

　　○满庭芳

　　粮畚担簦，云山水陆，远途不避风霜。为求天宝，与汝诉衷肠。至理先明一性，二仪现、三殿恢彰。玄关外，临空奕奕，杲日布红光。群灵皆受命，谁能保守，玉府元阳。万神交灿，九炁混中央。结就玄珠一颗，辉神彩、光列南昌。寥阳馆，华房出入，齐唱满庭芳。

　　以上上清太玄集卷九


【胡炳文：词作3首】

　　○大酺

　　和玉壶饯春

　　我欲笺天，天无语，渺渺谁司喉舌。回看山色好，有清池似玉，一觞堪洁。却笑几载京华，娇花媚柳，搅动风情如热。何如盘阿里，自川原昼锦，石矼晴雪。更醉里赓酬，花边吟啸，妙词称绝。友莺声切切。歌伐木、怎赋骚中鴂。最好是、静中佳兴，眼底繁英，四时春在那曾别。笑杀渠痴，晓钟未动，眼无交睫。赏心处、长娱悦。花开有谢，休问先天康节。画梁燕应解说。

　　○满江红

　　赠吴又玄，吴又玄得其伯父子云太博易学游戏，玄拆字间，论人穷达贵贱，累多奇中，作此赠之

　　一画先天，谁知得、已涵玄九。这易玄机括，子云传授。杜宇一声春欲晓，牡丹几朵花开昼。问尧夫、数字自何来，俱参透。心胸里，罗星宿。心画上，占爻繇。看肆中帘卷，门前车辏。易字分明书日月，□天真是谈天口。岂太玄而后遂无玄，如今又。

　　○水调歌头

　　为扬志行寿

　　绛阙春回近，先放玉堂梅。当时产此人杰，天岂偶然哉。吾道以为元气，学者仰如北斗，聊复振儒台。来岁紫微阁，阊阖看天开。七旬老，千里路，为公来。二十年前，绣衣曾奉紫霞杯。今朝湖光山翠，喜有碧桃玉藕，寿酒得重陪。明日赋归去，回首望蓬莱。

　　强村丛书用明刊云峰文集本


【胡祗遹：词作23首】

　　○点绛唇

　　赠妓

　　风度高闲，水仙花露幽香吐。等闲尊俎。细听黄金缕。命薄秋娘，梦断霓裳舞。黄梅雨。燕俦莺侣。那解芳心苦。

　　○太常引

　　寄王提刑仲谋

　　七年分袂一相逢。倏南北、又匆匆。白发两衰翁。纵握手、浑如梦中。共山如画，洹溪如练，空几度春风。觞咏几时同。休直待、功名景钟。

　　○太常引

　　为汪奉御夫人寿日

　　庆门华胄几千秋。更名父、早封侯。天性自贞柔。立闺范、并州应州。一杯千岁，嫩凉时节，暑气雨前收。寿酒劝金瓯。记岁岁、西风画楼。

　　○西江月

　　读通鉴唐太宗掊魏徵碑，有感而作

　　晚食甘于粱肉，徐行稳似轩车。直须朝暮苦驰驱。指望凌烟高处。前日丰碑旌表，今朝贬窜妻孥。喜为正直怒奸谀。自古忠臣良苦。

　　○南乡子

　　宿武安李仲威家因营葬事

　　梦破五更头。万虑关心不可收。忧世忧身无限事，多忧。自笑元龙百尺楼。寒叶雨声稠。百蛰无声已暮秋。一岁又从流水去，悠悠。明日田家酒百瓯。

　　○南乡子

　　咏李通甫秋扇

　　新样玉珑璁。遍赐轻凉满汉宫。记得班姬拈彩笔，恩隆。写人新诗字字工。残暑又西风。动是经年箧笥封。只欠一枝霜后叶，殷红。点破团团璧月空。

　　○鹧鸪天

　　甥孙以红叶扇索乐府

　　露冷霜寒百卉腓。容光来与菊花期。雪香睡足青春梦，晚节随时始衣绯。流水远，夕阳迟。秋山敛黛让晴晖。醉魂不逐西风散，璧月瑶宫晚更宜。

　　○江城子

　　夜饮池上

　　摩诃池上水风情。露零零。月华明。玉簟铢衣，清影照闲情。一曲洞仙歌未阕，霜叶满，凤凰城。醉魂轻举上青冥。閟仙扃。堕沧溟。散作秋香，无语话三生。安得青莲同把酒，挥醉墨，问枯荣。

　　○水调歌头

　　招友人饮

　　人处六函内，蚊睫一微尘。匆匆数十寒暑，驹隙等逡巡。礼乐衣冠缚束，文字功名汩没，辱宠万悲忻。雅意竟谁了，含恨入荒闉。笑缁黄，夸解脱，保天真。将心自游，溟涬屈蛰不生春。气化也应归尽，云影白衣苍狗，何处驻阳神。莫听三家语，来作醉乡民。

　　○水调歌头

　　赏白莲招饮

　　妖娆厌红紫，来赏玉湖秋。亭亭水花凝伫，万解冷香浮。初讶西风静婉，又似五湖西子，相对更风流。翠涧宝钗滑，重整玉搔头。泛云腴，歌白雪，卷琼瓯。尊前共花倾倒，一醉洗闲愁。屈指秋光能几，歌咏太平风景，佳处合迟留。更倩月为烛，散发弄扁舟。

　　○水调歌头

　　宴乐

　　呜咽洞箫里，皓齿艳歌声。同声同气相应，双凤一时鸣。春昼沉香火底，凉月碧桃花下，握手共谁听。有酒且勿醉，细倩玉纤倾。白髭须，缘底事，为愁生。尊前怨思儿女，向我诉衷情。东第贵官鼓吹，北里市尘筝笛，适意各忻荣。老耳未聋聩，日日饮升平。

　　○水调歌头

　　庆翰长生朝

　　千古大名下，五福几人全。相如妙龄词赋，一降冠群贤。姓字家传户说，丰表芒寒色正，星日丽青天。朱服赤墀里，绿发玉堂仙。忽西风，吹梦破，海成田。冥冥造物，云龙风虎又夤缘。两代斯文盟主，百载中朝元老，雅望更谁先。好藉金莲烛，寿酒要如川。

　　○木兰花慢

　　赠歌妓

　　话兴亡千古，试听取，是和非。爱海雨江风，娇莺雏凤，相和相催。泠泠一声徐起，坠梁尘、不放彩云飞。按止玉纤牙拍，细倾万斛珠玑。又如辩士遇秦仪。六国等儿嬉。看捭阖纵横，东强西弱，一转危机。千人洗心倾耳，向花梢、不觉月阴移。日日新声妙语，人间何事颦眉。

　　○木兰花慢

　　酬宋炼师赠梅

　　爱清香疏影，问谁识，岁寒心。称月底溪桥，水边篱落，雪后园林。仙家亦怜幽独，美玉堂、温水静相寻。写影华光醉墨，招魂和靖清吟。陶潜官罢杜门深。门客欲谁临。谢携酒扶花，敲门见过，一洗尘襟。挥亳径酬雅意，拚醉来、忘却雪盈簪。更结松筠高会，从渠桃李繁阴。

　　○木兰花慢

　　元夜宴王三舍人宅，有大塔松灯之乐

　　爱玲珑红玉，光照夜，满庭春。更翠焰浮空，朱明射月，和气留人。河东上元佳节，念客怀、谁作□情亲。喜二三更雅集，清欢满意殷勤。人生元夜几番新。贤主亦佳宾。尽月转参横，香残烛烬，犹胜芳晨。团圞膝前儿女，放杯行、到手莫辞频。灯火佳庭此夕，明朝世务红尘。

　　○木兰花慢

　　题倪都运南塘莲社。庐山社、兰亭会，后世图画、题咏，至今传玩不绝，乃知前代尊俎风流，犹为人永永景慕。其于善行名言，丰功懋烈，谁得而废之。去岁夏，仆以从百官后，走上都，闻南塘白莲集诸名公，皆赋乐章，自以不得一继余韵为恨。今年秋，席上运使倪公得寻旧盟，仆忝与宾末，仅赘一阕，庶几异日，得附南塘莲社之故事云

　　倚西风闲坐，谈清影，玉亭亭。问幽苦芳心，何时解语，脉脉盈盈。秋香欲无还有，似自怜、不嫁惜娉婷。好在芙蓉城阙，梦回罗袜尘生。多情争似总无情。残照又西倾。怕去去兰舟，露凉烟冷，月落参横。沙雁也能留客，倩溪光、相照晚妆明。缓按梁州丝竹，听番白苎新声。

　　○木兰花慢

　　春日独游西溪

　　爱西溪花柳，红灼灼，绿阴阴。更细水园池，修篁门巷，一径幽深。春风一声啼鸟，道韶华、一刻抵千金。飞絮游丝白日，忍教寂寞消沉。我来无伴独幽寻。高处更登临。但白发衰颜，羸骖倦仆，几度长吟。人生百年适意，喜今年、方始遂归心。醉引壶觞自酌，放歌残照清林。

　　○木兰花慢

　　留题济南北城水门

　　历雄都大邑，厌车马，市尘深。爱历下风烟，江湖＊郭，城市山林。人家水芝香里，看万屏千嶂变晴阴。无问买山高价，休论寸土千金。偶因王事惬闲心。佳处更登临。倩万斛泉珠，四围岚翠，一洗尘襟。强齐霸图陈迹，但华山平野耸孤岑。今夕高筵清赏，明朝驿骑骎骎。

　　○木兰花慢

　　殷献臣伯德孝先奉使日本，索诗送行，得此三阕

　　要深名洋溢，须涉险，卒奇功。尽万里苍溟，鱼龙吹浪，□□□□。□□□□□□，□□□□□□□□。□□□□海若，能如十万兵雄。明年春暖际天东。佳报定先通。看倭氏称藩，遐夷稽颡，异服殊容。都人聚肩重足，喜归来、朝拜大明宫。寄语三吴百越，休夸江水连空。

　　○木兰花慢

　　状骊歌慷慨，望天际，送君行。眇月窟张骞，雪山殷侑，虚擅英名。忠肝落落如铁，要无穷渤澥驱长鲸。笑指扶桑去路，等闲风浪谁惊。士当一节了平生。羞狗苟蝇营。仗雷电神威，风云圣算，何往无成。佳声定随潮信，报东夷重译觐来庭。好个皇朝盛事，毋忘纪石蓬瀛。

　　○木兰花慢

　　百年湖海气，得初效，处囊锥。更绿鬓朱颜，雄姿英发，光射征衣。大夫喜伸知己，感宸恩深重此身微。虎节才辞北阙，丹诚已落东垂。中天雨露彻偏裨。只欠海诸夷。好敷悉丁宁，殷勤感悟，立解疑危。边隔普沾王化，便细心怀德径来威。一降功名事了，清御史册腾辉。

　　○木兰花慢

　　庆翰长八十

　　应飞熊佳兆，年共德，两俱高。论少日才名，遐龄劲节，合擅中朝。文章在公余事，快笔端、云海□风涛。四海名卿奇士，百年齐入钧陶。笑将经济让儿曹。万事一秋毫。享内相尊荣，金莲画烛，宫锦朝袍。投壶雅歌文会，尽百杯、春色醉仙桃。好为升平强健，宾从东岱南郊。

　　○摸鱼儿

　　玉簪

　　问秋香都在何许。棠阴暮凉风露。空圆不费司花巧，玉立幽闲丰度。如欲语。似含诉。一襟清苦愁千缕。长门夜雨。更月暗灯昏，水沉烟烬，寂寞琐窗户。凭谁问，见弃宣和花谱。应为孤高自娱。升平枕上温柔梦，不到琳宫仙府。仍为汝。待安排，软金罗幕重遮护。秋霜良苦。怕清夜无人，天寒翠袖，孤影更衰素。

　　以上周泳先校大典紫山大全集本词二十三首


【华幼武：词作3首】

　　○满庭芳

　　元霄和元翚见寄

　　万井笙歌，满城灯火，元宵预庆丰年。欢声鼎沸，人气结春烟。天外冰轮缓转，画楼上、玉漏迟传。鳌山耸，香车宝马，腾踏九重天。华堂深几许，朱帘半揭，翠幕垂边。似蓬莱宫阙，洞府真仙。醉倒歌裀舞褥，风流处、玉笋金莲。争知道，十年兵燹，把酒酹风前。

　　○清平乐

　　又和元翚春梦

　　晓莺声里。睡思酣犹美。旖旎红娘冰雪体。洛女巫娥浮靡。紫骝踏月嘶风。华裾织翠青葱。归去一场春梦，空吟旧绿新红。

　　○百字令

　　为彦弘母夫人寿

　　人生七十，都道是、自古世间稀有。今日华堂，阿弥初度，更绵绵增寿。花柳呈妍香云霭，正好暮春时候。江山如画，百年风景依旧。最喜兰玉森森，彩衣齐拜，舞埙箎迭奏。罗绮香中蟠桃熟，争献瑶池王母。愧忝姻联倚庄椿，琼树岁寒长久。歌词一阕，敬称千岁春酒。

　　以上三首见淡生堂抄本黄杨集


【皇甫真人：词作1首】

　　○酹江月

　　凿开混沌，见钱塘、南控长江凝碧。今古词人图景，谁解推原端的。岁去年来，日庚月甲，因甚无差忒。如今说破，要知天地来历。道号有一可名，五行颠倒，互列乾坤策。坎水逆流朝丙户，随月盈亏消息。气到中秋，金能生水，倍涌千层雪。神仙妙用，与潮没个分别。

　　鸣鹤余音卷一回阳子林自然长生指要中，亦载此词。




【黄澄：词作2首】

　　○卖花声

　　人过天街，晓色担头红紫。满筠筐、浮光浪蕊。画楼睡醒，正眼横秋水。听新腔、一声催起。吟红叫白，报道蜂儿知未。隔东西、余音软美。迎门争买，早斜簪云髻。助春娇、粉香帘底。

　　词品卷六

　　○绮罗香

　　斗草

　　绡帕藏春，罗裙点露，相约莺花丛里。翠袖拈芳，香沁笋芽纤指。偷摘遍、绿迳烟霏。悄攀下、画阑红紫。扫花阶、褥展芙蓉，瑶台十二降仙子。芳园清昼乍永，亭上吟吟笑语，妒秾夸丽。夺取筹多，赢得玉珰瑜珥。凝素靥、香粉添娇，映黛眉、淡黄生喜。绾胸带、空系宜男，情郎归也未。

　　词品卷六



【姬翼：词作163首】

　　○瑶台第一层

　　一点元真被妄想，招来幻化身。蟪蛄朝菌，须臾情识，结习迷云。火坑千丈机，诈万端、白浪黄尘。谩横陈，向污泥坑陷，苦海沉沦。纷纷。存亡得失，是非荣辱苦因循。有时开悟，痴团粉碎，眼孔如轮。性珠穿透方，信葆光、函盖乾坤。自通神。有壶天不夜，洞府长春。

　　○木兰花慢

　　眩乌飞兔走，竞出没，疾如梭。更影戏浮生，绳提幻化，攛弄教唆。吹嘘往来变态，闹纷纷、平地起风波。止是蝇头蜗角，古今翻搅如魔。蹉跎。勘破惊回，尘梦冷，笑呵呵。悟本有元初，灵明好在，无少无多。收藏更休点污，对野云、溪水唱山歌。月下无人独步，杖桃雨笠烟蓑。

　　○木兰花慢

　　笑平生幻惑，遇牢落，物华秋。对世路羊肠，人心虿尾，刚变为柔。纷纭战酣白蚁，向槐檀、影里觅封侯。一觉黄粱未熟，百年光景都休。推求。往古来今，成底事，尽何楼。勘富贵浮云，功名画饼，身世浮沤。分明眼底见假，便一刀、两段不随流。跃出迷津欲浪，月明沧海归舟。

　　○木兰花慢

　　选峰峦佳处，结茅屋，伴苍松。有药圃芝田，耕云钓月，香霭灵风。凭阑将观寰海，鼓洪涛、千丈接长空。几度蓬莱清浅，杳冥淆混云龙。三山圣种犹存，聋瞽辈，觅无踪。笑阿母蟠桃，安期遗枣，诱引儿童。任公巨缁好在，犗钩悬、五十引长虹。蹲坐三年不见，若鱼何日相逢。

　　○水龙吟

　　万尘诸累重重，一时颖脱如悬解。青鞋拄杖，鹑衣百衲，沿身轻快。南北东西，浪萍风梗，去留何碍。许昂簪笑傲，行歌立舞，萦心事，无纤芥。不问壶天境界。更谁分、区中方外。如云似水，优游散诞，纵横自在。转首襟期，世缘空幻，到头终坏。待他时兴尽，云霞堆里，结无为会。

　　○水龙吟

　　此身幸脱尘樊累，宜更选清凉地。山灵招我，峰屏岫幌，回环凝翠。白石清泉，竹轩松迳，草堂林际。拣凭高稳处，储风养月，更谁问，人间世。压尽壶天景致。笑桃源、落花流水。个中时复，灵仙高会，彩云摇曳。谈笑沧溟，几番尘土，劫灰弹指。倒金壶碧酒，鲸波一吸，且陶陶醉。

　　○水龙吟

　　古今兴废存亡，落花满地香风扫。茫茫苦海，洪波千丈，无穷胶扰。俱在天真，浪游尘境，执迷颠倒。自玄都别后，流离宛转，谁更问，长安道。但念功名未了。聚愁眉、苦萦怀抱。几时会得，三田灵秀，活人芝草。霞彩云英，竹风松月，药炉丹灶。炼深根固蒂，长生久视，永无衰老。

　　○酹江月

　　初机学道，道无形着脚、如何踪迹。只在灵源方寸地，体正元初端的。激浊扬清，明真削伪，扫荡诸邪僻。迷云消散，密通方外虚实。主人堂上无为，环枢应运，不许纤尘及。径入无何真境界，明秀高峰玉立。瑞气冲融，祥光赫奕，忘尽尘樊质。逍遥游宴，寿同高厚无极。

　　○酹江月

　　梦中骇鹿，戏浮生得失、悲欢离合。见解分明犹是梦，转转昏沉难觉。鸡口人情，羊肠世路，各自争头角。挥鞭举棹，一般巇崄行脚。有日猛省心灰，尘樊识破，方信从前错。林下山间安稳地，云水无情相约。自在时光，逍遥日月，脱尽拘束缚。槐南枝上，冷看黄蚁行乐。

　　○酹江月

　　功名富贵，似无绳缚尽、英雄豪杰。古往今来同影戏，顷刻存亡兴灭。罗绮妻孥，画堂金玉，招感人窥窃。繁华妆点，大都多少时节。自造恶业重重，头皮改换，苦楚经多劫。争似抽身闻早省，时把狂心休歇。世网冲开，玄关拨转，自得真仙诀。功成归去，一轮江上明月。

　　○喜迁莺

　　欲明真趣。便扫荡多方，亡羊岐路。脱落皮毛，惟存真实，绝尽向时行步。一朵玉莲开展，不受纤尘点污。收绛雪，饮玄霜依旧，神丹圆聚。自得无疑虑。独向翠微，手植无根树。景气横空，灵源浴月，光彩一时挥布。万斛宝珠莫比，拥护收藏坚固。神莫测，鬼难呼，功满骖鸾归去。

　　○水调歌头

　　端坐懒成癖，云水兴何加。襟怀洗尽尘物，别有好生涯。选甚瀛洲仙阙，闹市花街柳陌，触处是光华。切莫问龙虎，白雪与黄芽。不耽诗，不殢酒，不拈花。从来本面公事，何必向人夸。昼览故山风物，夜被玄天星斗，百衲掩云霞。神鬼莫能测，顷刻遍河沙。

　　○水调歌头

　　彻底探囊箧，那得一钱看。从来底事活计，不与俗相干。似得饮中贤圣，涤尽浇心酩酊，冷眼视尘寰。斩断利名锁，踏破死生关。做些痴，撒些懒，放些顽。六门拖拽不出，蛰窟且弯跧。别有非常手段，捻聚虚空一片，澄澈夜光寒。会得个中意，何必问三山。

　　○水调歌头

　　兴废阅青史，荣辱梦黄梁。空华电影踪迹，谩弄恰如狂。分外为蛇添足，不省狙公赋芋，忧喜两相忘。回首旧乡国，风物尽荒凉。百年身，弹指顷，鬓成霜。人间更莫理会，安稳处承当。静夜月明风细，相对云朋霞友，谈笑兴何长。一碗洗心茗，一瓣劫前香。

　　○水调歌头

　　漂泊异乡客，踏碎软红尘。归来处处庭户，帘幕卷黄昏。南北东西行色，费尽芒鞋多少，何处觅天根。光曜问何有，亘古窅然存。入无何，游太漠，越昆仑。风仙底个消息，未许等闲闻。乱眼空华零落，桂魄团圆如旧，穿透水无痕。尚赖扶摇伯，高卷岭头云。

　　○水调歌头

　　相遇会心友，目击契金兰。登天游雾莫逆，鸡黍不相干。常记岩岩亭下，俯瞰茫茫沧海，挥麈笑谈间。霞卷镇阳北，云隐鹤山颜。岁华迁，人事革，忽盟寒。芒鞋藜杖犹在，唯忆扣玄关。但愿心圆如月，表里虚凝澄澈，密密运枢环。一点迥无别，千里共同看。

　　忆法眷伯瑜老

　　○满江红慢

　　勉刘主簿

　　眩目空花，纷纷尽、如绳缄缚。软红尘堆里汩没，认为真乐。二陆来时忘后患，两疏见处谁先着。正梦魂、随蚁到槐安，何时觉。兴废事，曾着莫。繁华盛，还销落。更不须人劝，自宜斟酌。古镜磨开尘外境，隋珠枉弹檐头雀。待悟时、回首进前程，蓬莱约。

　　○满江红慢

　　霞友相从，云房会、笑谈真息。正郁蒸天气轻汗，静中难敌。冰玉旋敲新荐几，玄冥坐使寒生席。命月圆、时复泛金瓯，鲸波吸。除烦热，浇胸臆。功殊胜，神通力。笑玉川风味，赵州陈迹。法界澄澄清可掬，灵空浩浩光无极。问个中、真味口难言，知端的。

　　○满江红慢

　　万论千经，俱涉猎、欲求真觉。验古今行迹，移在口头浑错。不向心中团练就，多生浩劫空牢落。会本真、神口未能言，何方学。无一物，空索索。常清净，通寥廓。下功夫涵养，不须挥霍。白雪阳春谁与和，村歌社酒争跳跃。看牛毛、如许几人知，同麟角。

　　○满江红慢

　　百炼千磨，成底事、襟怀冰雪。向积尘堆里洒落，要明心月。根本泉源空到底，波澜枝叶休分别。遍世间、谁不是行人，何须说。丹宜秘，囊宜结。居无室，行无辙。更莫思人我，是非优劣。鹦鹉雕笼因解语，杜鹃枝上空流血。对利名、车马软红尘，牢藏舌。

　　○满江红慢

　　一片顽心，何楼子、无穷生灭。被化机、般弄驰骋，许多颠蹶。贩骨如山成底事，迷情似海难超越。痛亘初、灵物久沉埋，尘沙劫。求出离，须猛烈。寻知友，谈冰雪。下功夫磨拭，寿光明彻。风定波清潭底现，云开冷浸天心月。问哑人食蜜味如何，无言说。

　　○满江红慢

　　牢落多生，无尽限、红尘蒙幂。纵苦求悬解，微处不堪形诘。猿子摩挲潭底月，痴儿咀嚼刀锋蜜。更可怜、法网自缠绵，何时出。燕石宝，铜盘日。浑沦枣，浮萍实。这一团打破，自通消息。截断葛藤闲惹绊，破除谷董狂踪迹。向本来、一点便承常，真端的。

　　○满庭芳

　　全真

　　全本无亏，真元不妄，从来何少何多。灵源亘古，天地与同科。奈染诸缘万境，生情识、招致群魔。难超越，虚生浪死，苦海任奔波。聪明求出离，回机一念，决澄无何。勘元初本有，些子肴讹。应现头头总是，分明在、依旧山河。高悬鉴，又还打破，拍手笑呵呵。

　　○满庭芳

　　李老先生庆八十

　　南极储祥，少微呈瑞，八旬应现人寰。水云疏散，金鼎炼神丹。玩尽长春洞府，逍遥占、物外高闲。无衰老，龟旋鹤绕，相对且怡颜。殷勤重祷祝，温炉澹炷，劫外旃檀。念亘初容貌，不许凋残。通古今如旦暮，蟠桃见、几度华繁。常常在，金壶碧酒，高会到仙班。

　　○满庭芳

　　李社长寿

　　桃蕴蒸红，杏开微白，仲春风物宜人。蓂疏九叶，陇右降天真。应瑞葱葱佳气，宝猊炷、劫外浓薰。鸣金玉，琅琅声里，高会洞中宾。良辰常劝勉，仙风道骨，早早离尘。悟人间虚幻，着莫因循。看取蟠桃结子，灵芝秀、不羡庄椿。常如此，洞天深处，独步玩长春。

　　○玉蝴蝶

　　扰扰梦中身世，白驹过隙，多少时光。使尽机关方寸，不暂清凉。蓄奸邪、更移鹿马，执迷网、颠倒玄黄。最堪伤。死生汩没，苦海茫茫。难忘。恩绳爱索，火坑尘网。利锁名缰。一向贪饕，不知青鬓染秋霜。覆焦隍、空争骇鹿，多岐路、谩逐亡羊。自徊徨。白云深处，一炷心香。

　　○玉蝴蝶

　　村居

　　坰外地偏尘远，结茅小隐，事事俱休。脱粟黄齑安分，足可优游。月徘徊、昂簪缓步，风冷淡、悬涕慵收。且淹留。野云归岫，烟水横秋。唯收。随身数物，静巾脱手。细节梳头。钵置囊闲，杖藜百衲外无求。唱哩啰、招来牧竖，相尔汝、取次沙鸥。更何忧。奏刀无疑，不见全牛。

　　○金童捧露盘

　　梦幻阎浮，舍故趋新，倏忽化机潜换。天地一丘墟，会心冥冲漠，野云舒卷。寄迹虚舟，鉴形止水，风激游丝断。空玉宇无尘清澈，混物我冤亲，相忘鹏鷃。镇樗散。此际鷇食鹑居，逍遥游宴。闻乎无声，视无色，罢金鎞去膜，作空花观。窗户有余清，泯人牛踪迹，素华明焕。胜概幽遐，洞灵缥缈，直许群真玩。步坦途，摇头拊臂，到醉乡，胜入高阳池馆。世情远。浮生瞬息归来晚。

　　○金童捧露盘

　　高会云朋，谈笑人间，几度海涛清浅。天地一吹嘘，动阎浮出没，化机如电。覆手存亡，转头聚散，物物虚零乱。谩戏弄蜗蛮槐蚁，向魂梦悠悠，雄图坚远。无尽藏，山舟密连，丘陵移换。团空人世竟无识，只形囚浩劫，浪传余喘。种性却回邪，向铜盘声里，太阳难辨。试运金鎞，拨开朦膜，眸子寻常见。待细察蟭螟若山，贯法界灵空，慈云弥满。了真观。方知下手须臾晚。

　　○玉女摇仙佩

　　先天有物，未始难名，彷佛氤氲元气。太极形生，鸡黄乍判，散作万殊千异。总被形囚累。恣营营念虑，多方百计。竞声利，扬波鼓浪，唯是无穷，四事而已。空胶扰人间，贩骨番腾，终成何济。谁信火传弃旧，物禅迎新，弄我真同儿戏。勘破摇头，伸眉一笑，照彻多生凝滞。妄构闲非是。总休论枉玷，林泉风味。秋静夜，云收空界，纤尘不动，月明如水。人长在。碧桃影里醺醺醉。

　　○东风第一枝

　　远樊笼、虚舟不系，披览闲中真趣。未尝羡、珂里荣名，未尝羡、金闺矩步。乾坤俯仰，开扃牖、晃朗庭衢，会襟期、经入无何，脱巾奋然箕踞。也不羡、龙蟠凤举，也不问、文林武库。欲事为、无事无为，欲思虑、何思何虑。翛然平淡，步人世、居居于于，向故园、管领光风，归来似嫌迟暮。

　　○东风第一枝

　　咏茶

　　拆封缄、龙团辟破，柏树机关先见。玉童制、香雾轻飞，银瓶引、灵泉新荐。成风手段，虬髯奋、击碎鲸波，仗此君、些子功夫，琼花细浮瓯面。这一则、全提公案，宜受用，不烦宠劝。涤尘襟、静尽无余，开心月、清凉一片。群魔电扫，莹中外、独露元真，会玉川、携手蓬瀛。留连水晶宫殿。

　　○江神子慢

　　咏香

　　玉童报朝彻。仙梦断、华胥太平国。素屏侧。金炉暖、灰衬云心虚白。御封坼。一瓣才拈清馥馥，氤氲满、灵空无间隔。遍飘三境融融，通高厚，贯金石。神州初凝玉釜，记不萌枝上，微露春色。几人识。尘凡阻、岂许垂瓜明得。气绵密。洞府高真俱默会，游蜂蝶、纷纷无处觅。杳然曳缕虚凝，入寥天一。

　　○江神子慢

　　莲塘雨初歇。波面倚、琼花照澄彻。命童折。银瓶浸、姑射仙姿凝洁。默时说。大地寥天俱捻聚，无巨细、收来藏贝叶。放开微蕊真光，尘沙界，尽朝彻。一枝冥传亘古，向无声色里，出广长舌。莫分别。纤毫受、入眼还同金屑。拂陈迹。物物般般无尽藏，闲桃李、真容俱漏泄。再拈谁肯承当，付花梢月。

　　○齐天乐

　　自为形所累，寒饿交侵，赘疣何异。试究虚玄从初本，有一点圆明无际。尘缘漠漠，似千里晴空，幻生云翳。仗此灵风，一时吹扫莫留滞。来之翛然，往焉适耳，从伊妆点，鼠肝虫臂。变化洪炉，存亡皆可，除外甚么堪畏。逢魔遇阻，驾神马尻轮，去留谁计。稳坐忘怀，始终凭此志。

　　○春从天上来

　　幂幂尘埃。叹自古悠悠，不省沉埋。利名场上，人我丛中，单认这个形骸。念本来一点，谁无分、都是仙材。谩疑猜。唤千声酩酊，不肯头回。何日梦中惊觉，管识破从前，白蚁庭槐。洞天深处，霞友云朋，谈冰咀雪相陪。对紫芝幽圃，香风里、碧酒倾杯。信悠哉。有龙蟠虎绕，沉醉蓬莱。

　　○春从天上来

　　天寿节

　　帝锡嘉祥。正九五龙飞，大业繁昌。斡旋洪造，整顿乾坤，雷轰电掣成章。向玉京金阙，威音震、胆裂遐荒。胜陶唐。应群真交会，四海平康。宁论普天率土，但蠢尔王民，共赖胥匡。蛸翘＊蝡，葵藿倾心，曷报惠泽恩光。炷兰薰瑞霭，祈黄屋、枝叶联芳。祝吾皇。愿龙图永固，圣寿无疆。

　　○春从天上来

　　身世蜗蛮。在一气盈虚，宛转循环。电光影里，石火星中，生灭如许时间。尽劳神胶扰，名与利、抵死相干。自摧残。为一团虚幻，百转机关。睫在眼前不见，但认假为真，倒大痴顽。太平难遇，真道难遇，识取旧日家山。到无何乡里，云霞步、玉蕊芝兰。会仙班。庆长春天上，来满人鬟。

　　○春从天上来

　　肥马轻衫。富贵里功名，心醉如酣。枕中春梦，谁信鹏程，摩天巨翼图南。被目前虚幻，空撄扰、枷锁擎担。更何堪。向蝇头蜗角，苦苦贪婪。他日眼开方省，便声利场中，税驾停骖。着鞭方外，打破疑团，冷笑暮四朝三。现本来一点，凝然在、秋月寒潭。个中参。听金童谣唱，玉女玄谈。

　　○春从天上来

　　枯木寒灰。寄野墅茅堂，冷淡林隈。地偏人静，月朗风清，窗户绝点尘埃。有自然消息，银霞璨、珠玉琼瑰。信悠哉。看龙蟠金鼎，凤舞丹台。举世利名心醉，更谁仗鹏程，密网冲开。此言还信，倜傥男儿，休更撒手空回。认空生虚幻，成何济、枉玷仙材。早归来。赴蟠桃高会，谈笑蓬莱。

　　○雨中花慢

　　一点灵源，澄湛照彻，多生浩劫情尘。有不夜壶天风物，亘古仍存。踞阃玉麟哮吼，对床石女谈论。海童微念，寥天晴雪，不下鸥群。蛸翘蠢蠕，同入吹嘘，寒谷为我回春。那更有、越吟思旧，楚些招魂。尽恁铜盘蜡炬，摩挲晚照余曛。神丹既济，玄珠好在，默默昏昏。

　　○雨中花慢

　　林下山间，人市处处，天游在在玄虚。更不许丝毫增损，具足无余。漆桶甘沉默暗，戏场自作涂糊。枯骸隐几，苍天谁问，枉用吹嘘。形名寓耳，覼缕真容，非铅非汞非珠。纵举似、百端拈弄，妙处难模。谁有轮扁手段，成风去垩功夫。头头物物，洪纤巨细，色色如如。

　　○雨中花慢

　　仆自骚屑东游，冷竮宛转，十有余年，杳绝山阳。一日表弟不厌披榛，垂顾蓬荜，就审舅氏，兼庇玉属无恙，惘然犹疑梦间，於是乱道雨中花词，奉寄

　　二十年间，曾记对语，山阳森碧琅玕。谈笑里蓬莱清浅，陆涨波澜。惊喜灵根无恙，双明玉树同看。搀枪境里，漫漫长夜，共话团栾。余生散漫，江海虚舟，一叶不揆循环。俱老矣、关河千里，晤语良难。自笑烟霞痼疾，半生风月长闲。别时好在，云根水骨，相对怡颜。

　　○望海潮

　　春冰初泮，长川汹涌，桃花碧涨波澜。海若幸临，冯夷自笑，灵源退鷁来还。涂抹兴兰珊。便截断悬流，拨转机关。回首人间底事，胶扰蚁循环。蘧蘧世梦惊残。顾云间岫幌，月贲山颜。芳草藉茵，森松偃盖，峰峦耸碧阑干。天地许多宽。方自在无拘，心契金兰。寄语功成事遂，佳处莫盟寒。

　　○洞仙歌

　　百年光影，绿鬓须臾改。扰扰劳生是非海。料存亡、隐显盈虚兴废事，尽默听、玄中真宰。甚狗苟蝇营，为浮名薄利苦萦心，万般机械。闲中一着，莫妄生枝派。平地瀛洲故人在。运灵风扫荡情尘，须勘破、生死牢关悬解。便领略玄珠用无穷，得自在逍遥，去来无碍。

　　○洞仙歌

　　千魔万难，苦海沉沦惯。枷锁浑身强牵挽。认檐溜、一点浮沤来又去，识不破、空华虚幻。便酩酊朝昏，又谁知在本有真灵，万尘羁绊。梦回酒醒，子细开青眼。闲里光阴着心看。髑髅元不会东西，还戏弄、千古轮回无限。但省后收心便归来，莫只待西山，日沉天晚。

　　○月中仙

　　浩浩灵源，自先天恍惚，难貌形状。殊非想像，罢兔角龟毛，头头分朗。百般呈伎俩，尽分外、无风起浪。截断亡羊路，山云野水，相与复相忘。神光照应无方。示灰寒地文，舒缓天壤。低头放杖。便击木无声，敲空作响。不须求罔象。得自在、无拘纵放。信手拈来，用如意宝珠无尽藏。

　　○粉蝶儿

　　嚼蜡尘情，谁知淡然无味。贩何楼、一场儿戏。看成空，浑不懂，梦中身世。谩横陈，使机关、到头何济。省后俱休，寻个久长之计。便收心、破除人伪。远樊笼，捐俗物，洞天嘉致。结云庵，对西山、万峰凝翠。

　　○粉蝶儿

　　薄利浮名，抵死向前忙干。更光阴、暗中催断。傀儡棚，详攛弄，般成公案。下场时，尽卢都、不堪重看。风递晨钟，惊觉梦中青眼。觉从前、尽成虚幻。火坑中，安稳地，自由人拣。早归来，莫只待、日沉天晚。

　　○粉蝶儿

　　绿鬓朱颜，那禁两轮乌兔。被恩枷、爱绳缠住。重如山，深似海，浑身担负。转头看，只赢得、一丘闲土。些子时光，白乾自招忧苦。早抽身、快寻出路。水云乡，闲笑傲，开怀行步。有玄珠，待归来、向伊分付。

　　○婆罗门引

　　一毫不立，万缘俱遣露真诠。冲虚蹑景泠然。莫向他方物外，别觅洞中天。是韩獹逐块，阳焰为泉。亘初本源。只这是、更无玄。默究端端的的，体用完全。分分朗朗，放一段光明不记年。还会得、心月团圆。

　　○婆罗门引

　　古今扰扰，大都奔竞利名场。舟车仆马如狂。到底功勋事业，分付梦黄粱。甚刚求失鹿，不见亡羊。且宜自防。须着脚、水云乡。截断从来去路，步步清凉。本然自得，是千古圆明珠玉房。真个事、谁肯承当。

　　○婆罗门引

　　洞天物外，自然真境妙难传。群真宴赏留连。鹤舞龙吟凤啸，飞雾走烟云。拥霓旌月节，羽盖芝輧。醉中论玄。喷珠玉、溯流泉。笑指蓬莱清浅，几度变桑田。真容亘古，纵劫火焚空无变迁。谁解此、紫府神仙。

　　○婆罗门引

　　此身有限，利名无尽苦贪求。人间事事何楼。大抵百年光景，赢得一荒丘。似花梢晨露，水面浮沤。省时便休。须勘破、此形囚。千古迷绳割断，跳出洪流。逍遥坦荡，炼一粒神丹物外游。功行满、平步瀛洲。

　　○侍香金童

　　天壤之间，荡荡无拘束。一二襟期资野服。何处会心宜卜筑。万壑松风，一溪寒玉。炯茅堂、澹炷漫炉香味馥。听雅奏、云和尘外曲。列岫窗分真面目。未到蓬瀛，乃平生足。

　　○传言玉女

　　觌面相逢，一顾眼中人识。会心冥处，遥山寸碧。洞天云影，磊落翠岩蟠石。芝莫好在，几经秋色。浅浅蓬瀛，谈笑间、沧海易。采真携手，共游天地一。人间尽恁，电转风翻尘物。玉峰高会，莫通消息。

　　○望梅花

　　布袍

　　粗布宽袍制就。开掩快、不须纲纽。虚豁襟怀，笼通腋下，舒缩恣容双肘。别无有。卧盖行披，更兼宜、众中袖手。似恁全身领受。又何妨、顾前盼后。雅称芒鞋，偏宜藜杖，出入送迎霞友。有开口。问斤两何如，便分明、向伊抖擞。

　　○望梅花

　　衲袄

　　不用衣衫楚楚。随缘化、布帛丝缕。选甚青黄，从交横顺，下手里头联补。见功处。百片千条，紧穿连、着身坚固。如意御寒冒暑。随所在、别无疑虑。转肘爬搔，浑身辊囵，一任不须回护。没人觑。自在纵横，敢承当、个中作主。

　　○蓦山溪

　　平生懒散，不识闲烦恼。蜗舍但容身，更谁问、瑶台琼岛。比邻纵有，三两野人家，忘取舍，绝将迎，门外何曾到。烟霞痼疾，妙药难除疗。只管放心闲，未肯把、灵源胶扰。住行坐卧，此外别无能，真个事，乐逍遥，便是前程了。

　　○蓦山溪

　　眨眉瞬目，说尽重玄理。黄叶止啼休，莫只待、锋锋相抵。玉关人老，归去罢论兵，闲日月，太平年，村酿家家是。横担拄杖，唱个哩啰哩。岂羡庙堂荣，更管甚、泥中曳尾。锦鳞自在，腾跃禹门高，收网罟，撤丝纶，不用垂钩饵。

　　○蓦山溪

　　从来习性，尘冗知多少。省后急消磨，动静里、专专计较。闲非闲是，不挂一丝头，牢闭口，紧降心，人我先除扫。住行坐卧，莫把心王恼。向上有机关，更不许、愚迷便晓。积功累行，慧眼忽然开，芝草秀，大丹成，作个仙无老。

　　○蓦山溪

　　蹉跎十载。养就真无赖。事事不萦心，更绝尽、凡情世态。将迎冷淡，度日且闲闲，翻着袜，倒穿衣，一任人憎爱。铸就三尺，龙泉快。气焰彻天庭，又不见、全牛可解。踟蹰四顾，不敢等闲看，随身带。密封缄，地久天长在。

　　○鹊桥仙

　　疑根未断。游魂不返。多少闲情惹绊。野云溪水自由身，与利锁、名缰许拣。尘缘一判。凡情尽遣。却悔收心已晚。五云深处醉蟠桃，管不羡、儿孙满眼。

　　○鹊桥仙

　　依山隐雾。临池影舞。却被文皮自误。豫章楠梓有何辜，受斤斧、伤残无数。惺惺不悟。还同暮故。身后虚名何处。霎儿光景认为真，尽忘了、长生道路。

　　○鹊桥仙

　　琼分石碎。珠离蚌坏。文豹丰狐自害。众中谁肯密藏身，但鼓髻、争头要卖。夸功即退。成名即败。镜里朱颜不再。到头毕竟化为尘，枉弃却、玄珠宝贝。

　　○鹊桥仙

　　玄珠无类。真容无对。不许纤尘遮盖。年深团练转分明，要天府、收藏没赛。全身轻快。浑无机械。法网尘情俱解。有人登垅欲商量，此不许、人间贩卖。

　　○鹊桥仙

　　天真灵种。华胥入梦。趣取人间无用。玄珠天府密封藏，誓不敢、红尘卖弄。麾军齐哄。声音迎送。饶取威严尊重。金毛披着上场来，却忘了、如山不动。

　　○鹊桥仙

　　妻男铁锁。家缘猛火。煎近猖狂怎么。蝇头蜗角有多来，便舍命、争人竞我。执迷不躲。甘心笼裹。黑谜猜他不破。只须阎老帖来勾，待不得、儿孙长大。

　　○鹊桥仙

　　曲钩鱼闹。直钩无钓。今古分明知道。世情看假尽成真，总不识、先天至宝。孤光圆照。相忘同调。物物俱休逆料。本来一点上通天，向姑射、山中笑傲。

　　○鹊桥仙

　　一团奸俏，一团性气。动处欺天昧地。伤他利己损生灵，广作业、交谁代替。冥司断制。如何回避。不许强辞抵讳。头皮换却不如今，受苦楚、何时出离。

　　○鹊桥仙

　　灵源春渚。芝兰药圃。发我归心雩舞。玉堂金室隐云霞，才信及、青霄有路。瑶台琼岛，珠林琪树。香霭神风引步。几回海上看蟠桃，千岁里、花开一度。

　　○鹊桥仙

　　阎闾听诳。天真成妄。俱喜攒头装相。殷勤香火步虚声，攛弄向、＊＊木上。无多利养。做些模样。呈尽平生伎俩。到头毕竟意如何，不见了、玄珠罔象。

　　○鹊桥仙

　　来时如觉，去时如梦。别我无情相送。临行嘱咐没多言，但莫把、人情戏弄。真师宜奉。仙场选中。乘取彩鸾金凤。向蓬莱高会醉蟠桃，也胜似、人间打哄。

　　赠大方，时在共城

　　○太常引

　　夜深凝寂月明堂。曳缕返魂香。物我两相忘。恍然在、清微帝乡。眼前今古，世间藏谷，一例尽亡羊。险处不堤防。竞奔走、槐檀战场。

　　○太常引

　　满山风物一溪云。猿鹤自为邻。绝尽软红尘。向物外、安排此身。药炉丹鼎，凤膏龙屑，烹炼玉华新。游宴景长春。要承当、方壶旧人。

　　○太常引

　　幻尘扰扰梦魂飞。着脚履危机。省后自惊疑。猛跳出、樊笼制围。草鞋藜杖，素冠蓬鬓，蒻笠与蓑衣。云水任东西。更管甚、人间是非。

　　○太常引

　　贤愚汲汲斗经营。唯是利和名。浑似弄潮人。与千丈、风波竞争。百年光景，一堆尘土，碌碌苦劳生。回首问前程。望极目、山河未平。

　　○太常引

　　红尘白首尚羁縻。忙乱趁多歧。走骨斗行尸。问来往、驱驰是谁。一天风月，一溪云水，此处好栖迟。说与更生疑。似掩耳、偷铃自欺。

　　○太常引

　　人生弱丧自迷方。来往恰如狂。泥里弄泥团。竟不识、神珠夜光。几多风雨，几回磨灭，争肯暂恛惶。何处是家乡。便指与、疑心怎忘。

　　○太常引

　　化工幻出是非囊。般递利名场。痴子竞商量。便迷却、家园故乡。摧残冰雪，忧愁风雨，几度变炎凉。一念果难忘。受万劫、轮回自当。

　　○太常引

　　非僧非俗不求仙。茅屋两三椽。白石与清泉。更谁问、桃源洞天。一炉香火，一瓯春雪，浇灌净三田。闲想谷神篇。忽不觉、松梢月圆。

　　○太常引

　　道人活计要清虚。不受利名拘。囊橐一钱无。似出水、圆荷迸珠。一瓢糊口，衲衣遮体，此外更何图。高枕及华胥。向物外、钧天曳裾。

　　○太常引

　　情知万事转头空。颖脱出樊笼。饮啄且从容。更不问、三山五峰。一丸丹药，一枝藜杖，来往任西东。随处云朋。尽出没、重玄道中。

　　○鹧鸪天

　　云散风清雨后天。新荷擎露碎珠圆。清泉汩汩流尘外，白石岩岩赖醉眠。山色里，水声边。留连风月话重玄。溪童欲问人间事，笑指漫空柳撒绵。

　　○鹧鸪天

　　画饼充餐必也虚。刻舟求剑决然无。痴心密数人遗契，妄念重寻兔守株。先圣迹，古人书。秕糠难作夜光珠。万缘拂尽方知道，妙处那能说与渠。

　　○鹧鸪天

　　翠翦红裁满故园。无穷花木斗争妍。东风不许常如此，舍故移新别有权。花委地，絮漫天。累累青子叶含烟。无穷不逆机关弄，坐看枝头几变迁。

　　○鹧鸪天

　　暮落朝开木槿荣。圆荷出水露珠倾。火云千丈烧空际，汗雨淋漓倦郁蒸。虚白室，诵黄庭。洒然风度有余清。坐看造化闲般弄，热恼浮生不暂停。

　　○鹧鸪天

　　金菊疏篱擅化工。草虫切切话秋容。荷衰萍老芦花白，撩乱西风坠叶红。山减瘦，水争雄。驱驰万有尽归宗。道人亦喜三彭灭，清夜无眠坐绛宫。

　　○鹧鸪天

　　霜雪岩岩百物残。不禁长夜苦漫漫。化工自促归元命，岁德回机养大还。蟠地轴，定天关。玉封琼岛及三山。真仙不管人间世，几见黄尘沧海乾。

　　○鹧鸪天

　　门外黄尘点涴人。山童不敢启云扃。石坛清坐神游北，径及无何接玉京。香霭霭，气盈盈。蟠蛟飞凤会云朋。自倾碧酒重玄饮，醉里乘风下太清。

　　○鹧鸪天

　　造物儿童作剧狂。悬丝傀儡戏当场。般神弄鬼翻腾用，走骨行尸昼夜忙。非是海，利名乡。青蝇白蚁自相伤。随声逐色谁敲点，拍手归来笑一场。

　　○鹧鸪天

　　千匝迷绳不自由。区区分外苦追求。心中元本无烦恼，闹处先争要出头。增我相，替人愁。功名未了鬓先秋。莫防风激游丝断，撒手归空万事休。

　　○鹧鸪天

　　事事无心恰到闲。黄尘阃外不相干。几多着网因名缚，无限吞钩被口谩。樊物外，水云闲。不劳辛苦运枢环。藉莎白石和衣卧，野鸟山猿相对看。

　　○鹧鸪天

　　弱丧飘流未肯归。玄关说与更增迷。此行若遇商丘老，拚却枯髅更不疑。先犯早，后迟迟。个中消息几人知。东风不解传春信，李白桃红自满枝。

　　○鹧鸪天

　　人伪开张日渐深。等闲不惜费光阴。多方计较愁无限，百虑摧残苦不禁。心事逼，鬓霜侵。功名寰海妄追寻。发言布袋中盛蝟，举目人间但见金。

　　○鹧鸪天

　　自救狂心忘世情。从交相责冷如冰。人间会尽头休点，物外行来眼自明。山寂寂，水泠泠。满天明月淡疏星。松风却似知音者，夜夜招呼万籁鸣。

　　○鹧鸪天

　　争鹿人家梦未回。眼前触物尽尘埃。古人踪迹徒云耳，宿世功名安在哉。明月窟，乱云堆。纷纷浪语总休该。流霞一醉三千日，莫管红轮上下催。

　　○鹧鸪天

　　贩骨来来几万生。煎熬窟里谩峥嵘。百年不觉消疣赘，千载无能息劓黥。翻欲浪，起心兵。迷绳自缚聚愁城。几将浊水浇胸臆，倒语颠言贺太平。

　　○鹧鸪天

　　过隙光阴抵死催。浮生屈指有多来。芥城业识填将满，拂石迷云拨不开。功打底，罪争魁。英雄呈彻死堆灰。一团虚幻闲般弄，有耳如聋唤不回。

　　○鹧鸪天

　　自悔闲人合住山，人间驱使不能闲。交朋力拥推离位，鼓板声催弄上竿。无伎俩，转身难。大家取笑有何安。好心用处翻成恶，暖气呵人变作寒。

　　○鹧鸪天

　　太极玄虚若镜清。乾坤元是镜中形。人身影里重生影，物象名中复寄名。空外物，梦中评。一团虚幻戏灵明。有生不慧看成实，梦里分空着力争。

　　○临江仙

　　举世纷纷争富贵，道人独占清贫。清贫柔弱得安身。心闲无事过，随分乐天真。一点浩然如古镜，圆明不受微尘。护持功满自通神。超陵三界外，游赏四时春。

　　○临江仙

　　岁月无情如电转，人生不耐消磨。前程路险莫蹉跎。火坑千丈里，踊出上高坡。别觅清凉安稳处，扫除平地风波。不移一步到无何。一枝无孔笛，一曲太平歌。

　　○临江仙

　　我本世间无用物，般般伎俩都忘。十年冰雪坐虚堂。人情牵挽动，般弄不能藏。却忆云山寻僻地，结茅小隐何妨。竹轩松迳倍清凉。月明千嶂外，风动百花香。

　　○临江仙

　　酝酿长生天上酒，人间此味谁知。玉壶旋贮碧玻璃。时时供小饮，神彩更忘疲。好会襟期方外友，同餐火枣交梨。几回沧海变尘飞。三山归去日，携手步云霓。

　　○临江仙

　　自笑口头闲伎俩，口头毕竟非真。早知拂却舌尖尘。三缄常默默，超出是非津。屏尽千魔并万难，闲中顿觉颐神。好风明月自相亲。多生缘习断，印证本来人。

　　○临江仙

　　人我是非相戏弄，浑如傀儡场中。虚声乱耳不知空。强分胡与汉，涂抹走西东。识破固非真实事，何殊拂面狂风。与伊相对且雷同。安身非取此，承当主人翁。

　　○万年春

　　梦到华胥，半天宫阙尘凡表。异香缥缈。曳缕云霞绕。浩浩灵空，不夜神光皎。谁人晓。与君知道。永劫春难老。

　　○万年春

　　生灭无情，古今轮转平如水。急须堤备。作个前程计。自有元初，一点何曾离。灵无比。炼成真体。寿量齐天地。

　　○万年春

　　云海蓬莱，瑶林琼树真仙种。彩鸾金凤。来往相迎送。说与人间，不信成无用。尘情重。牛毛冗冗。争作槐根梦。

　　○渔家傲

　　抛却俗情缰锁解。般般放下身轻快。绝尽尘情忘世态。无人采。本来一点常安泰。处处唯求真自在。谁能出货图人卖。不是闲神并鬼怪。无相碍。何劳盘果香烟赛。

　　○渔家傲

　　伎俩全无痴懵懂。纷华世事看如梦。赢得一生心底空。忘尘冗。客来不管相迎送。我自情疏谁与共。爱闲不愿人钦重。看罢南华无所用。休相哄。老来生怕闲般弄。

　　○感皇恩

　　传火付前薪，花联叶缀。咽下顽涎弄神鬼。戏台子上，抹土搽灰相继。是非名利里、虚生死。谷董谩他，葛藤自系。试看棚头五田子。声销线断，伎俩都无如此。谩峥嵘不省、谁驱使。

　　○感皇恩

　　合浦未还珠，空捞赤水。蒿目蓬心两何济。纵令垂手，援溺孜孜为意。奈洪波浩汗、争沉底。槐里图勋，枕中得意。说与重玄淡无味。木鹅休放，三老归来沉醉。对晴波不用、云霞饵。

　　○感皇恩

　　未始出吾宗，波流变化。欲假方传又何暇。平怀本分，日用分明真假。更何劳向外、寻婴姹。八面玲珑，元无璺罅。今古商量未尝罢。据梧枝策，都付闲中谈话。宝珠无尽藏、谁酬价。

　　○感皇恩

　　事事不追求，随缘且过。欲作神仙妄心大。瑞云深处，一拶牢关俱破。更谁谙自有、真真个。未及乘风，相忘物我。比着尘凡较轻可。无弦品弄，不若闲行闲坐。恐知音又有、松风和。

　　○感皇恩

　　云海接瀛洲，鹏程浩渺。换尽凡胎步方到。神仙底事，紫府丹台幽杳。纵分明指点、人难晓。药圃芝田，灵苗瑞草。满地香风遣谁扫。洞天不夜，月底行吟缥缈。待知音付与、玄中宝。

　　○感皇恩

　　清净本然真，红染积染。世网情枷竞趍谄。茫茫苦海，鼓荡洪涛潋滟。弄潮人不避、风波险。彼岸高登，家园点检。千古离魂自招飐。般般拂尽，依旧元初一点。夜光舒洞府、云霞敛。

　　○感皇恩

　　一念失真常，沉沦苦海。六道周游趁情爱。形囚物彀，颠倒何时悬解。在人中分外、贪婪差。死去生来，千形万态。宛转循环要宁耐。片时光景，不测头皮更改。劝抽身莫待、临时悔。

　　○感皇恩

　　雀跃拊髀行，推门放杖。齿缺支离未偎傍。屠牛牧马，画个葫芦依样。涉程途圣智、生迷惘。不识不知，如何趣向。狂屈才言又还忘。百般呈似，种种施为俱妄。要承当的的、天真相。

　　○感皇恩

　　物外迥无尘，壶夫良苑。云影虚檐自舒卷。月魂冷浸，不谢琼花开展。异香金笃耨、通幽远。高会谪仙，蟠桃置宴。满酌流霞浩歌劝。喷珠咳玉，走凤蟠蛟酬献。指蓬瀛笑傲、谈清浅。

　　○感皇恩

　　天地一蘧庐，形骸寄旅。弹指光阴遽如许。眼前心上，暗鬼空华无数。尽劳生冗冗、同囹圄。尘境破除，于中作主。俯仰人间已今古。忍将一点，甘受名囚财虏。访林泉自在、云霞侣。

　　○感皇恩

　　事事饱谙知，才寻易简。种种施为尽虚幻。饭囊气袋，伎俩呈来羞赧。梦魂惊觉后、开青眼。百不介怀，蹉跎懒散。法网尘缘莫推挽。岚光野色，溪月松风何限。放闲身自在、无拘汉。

　　○感皇恩

　　着脚软红尘，心君懊恼。占得时光有多少。穷通利害，得失存亡翻搅。使机关见解、何时了。争似去来，岩阿静悄。平步瀛洲几人到。风林月嶂，窗户云霞缥缈。任纵横总是、长安道。

　　○青杏儿

　　春夏竞芬芳。天怜此、秘惜藏光。纷华落尽方开展，疏丛浅淡，孤标冷落，独傲秋霜。好在水云乡。无人知、见又何妨。赏心希遇陶元亮，新松相对，金英依旧，风逗天香。

　　咏菊

　　○青杏儿

　　秋色满林红。霜风妒、物物皆空。荣枯顷刻如翻掌，纷华识破，疑根自断，跃出樊笼。随处得从容。身轻快、具足神通。人间天上俱无累，乘风御气，飞腾自在，南北西东。

　　○青杏儿

　　人世太愚痴。虚幻里、自作羁縻。妻男眷恋何时尽，同枝宿鸟，天明解散，各自东西。走骨与行尸。看不破、傀儡关机。一朝猛省方开眼，迷绳割断，牢笼跳出，也是便宜。

　　○青杏儿

　　沙暖狎轻鸥。从伊便、唤马呼牛。樗材拥肿元无用，臂鸡时夜，尻轮命驾，江海虚舟。无感亦无求。拈出处、茅靡波流。头头相与吾之耳，风清月白，疏梅瘦竹，都是天游。

　　○青杏儿

　　一炁贯寥寥。冥混里、孰谓鹏蜩。千形万状随空化，乾坤运转，游尘野马，都在扶摇。曳屣挈箪瓢。异玉食、肥马金镳。薰莸枭凤虽殊器，天钧一点，灵明不昧，各自逍遥。

　　○武陵春

　　造物化成虚境界，人我是非丛。蛮触交侵各用功。都在梦魂中。劝饮一杯方外酒，两颊镇长红。醉眼朦胧望碧空。着莫辨西东。

　　○武陵春

　　山鸟唤人归意重，佳处有林泉。茅屋经营三两椽。据分不拈钱。万壑风鸣千嶂月，小有洞中天。石上松间坐与眠。何处觅神仙。

　　○武陵春

　　断鼻芒鞋秋后扇，不是背时行。侧卧香炉没底鐺。着甚更峥嵘。此物只宜闲处顿，相见各无情。莫怪凄然冷似冰。安稳过平生。

　　○武陵春

　　幸遇真仙来海上，丹药肯长留。亘古灵方秘藏收。传与列仙俦。试贮金壶成酝酿，一饮醉千秋。海变桑田不举头。冷眼视蜉蝣。

　　○柳梢青

　　人静月明时节。渐煮茗、炉中火灭。心宇灰寒，古桐丝断，烬花凝结。惺惺梦及华胥，迥表里、冰凝玉洁。瑞气冲融，丹云缥缈，五明宫阙。

　　○柳梢青

　　明彻口头三昧。拂迹便、忘言守拙。古道潜通，先贤冥会，太平时节。长安陌上纵横，更不在、拈花摘叶。处处圆通，头头皆是，放开心月。

　　○柳梢青

　　灵明本无圆缺。先太易、常存浩劫。一受成形，随流忘返，死生磨灭。贪婪百种遭殃，谩贩骨、如山未歇。正眼开时，元无一物，顿然超越。

　　○恣逍遥

　　图名图利，争人竞我。开眼后、一场懡＊。谁高谁下，谁强谁弱。阎老子、一般笼裹。事事俱休，般般打破。无拘管、住行坐卧。风前月下，水边岩左。且由俺、快活则个。

　　○恣逍遥

　　野服黄冠，芒鞋蔾杖。无拘系、水云来往。行歌立舞，玄谈清唱。也不论、王侯高尚。性月圆明，神珠晃朗。周沙界、响无遮障。逍遥自在，优游偃仰。人间事、任他劳攘。

　　○恣逍遥

　　昨日婴孩，今朝老大。百年间、电光石火。筋联骨肉，皮毛缠裹。酩子里、认来是我。竞气忘形，贪财引祸。到头待、做个什么。回头认取，本来真个。这疑团、一时打破。

　　○凤栖梧

　　造物谩人人不懂。声色场中，傀儡闲般弄。今古废兴乾取哄。须臾戏罢俱无用。眼自不明真笼统。走骨行尸，逐势相迎送。强弱是非空冗冗。虚生浪死轮回种。

　　○凤栖梧

　　过隙光阴相戏弄。幻出浮生，变灭如旋踵。酩酊不知空日用。恩枷爱锁如山重。锥刺不疼针刺痛。性命颟顸，外事多惶恐。何日如轮开眼孔。惺惺不作槐根梦。

　　○一剪梅

　　云水乡中即是家。性耽丘壑，志傲烟霞。清虚已战胜纷华。世事从他，扰扰如麻。客至何妨不点茶。相忘交结，冷淡生涯。坐中无物向人夸。唯有延生，一粒丹砂。

　　○一剪梅

　　珠树瑶林气象嘉。玉龙无力，熟寝银霞。青童旋拨贮琼花。莹彻冰壶，一色无瑕。宝鼎初溶火渐加。浓烹团凤，极品黄芽。涂金羔酒世情夸。此况谁知，物外仙家。

　　○一剪梅

　　薄暮余霞天际红。反关无俗，指点山童。新泉活火煮云龙。受用仙家，两腋清风。千古埃霾雪山胸。阴魔除扫，不敢形容。玉川携手水晶宫。月里行歌，缥缈孤峰。

　　○一剪梅

　　畏日炎炎气郁然。枯禅频起，静胜无能。先春雪浪浸冬凝。唤起玄冥，满坐寒生。北帝威严正令行。祝融退步，酷沴潜形。神通挥霍贯心灵。乘此清风，归去蓬瀛。

　　○一剪梅

　　是是非非横口开。颠颠倒倒，百种乖崖。仙凡何地可安排。万事无根，空去空来。一点灵明大矣哉。茫茫今古，空有全该。巫咸休作杜权猜。魔魅难窥，宝鉴当台。

　　○西江月

　　挟策亡羊莫问，覆蕉失鹿休穷。大家都在梦魂中。梦里重重作梦。具足元亨贞利，圆明微妙玄通。眨眉目击莫形容。拈出般般妙用。

　　○西江月

　　拍塞虚空无外，包罗天地难穷。大千沙界尽含容。不是颟顸笼统。狂屈欲言还忘，季咸自愧无功。试拈未始出吾宗。惊破南枝午梦。

　　○西江月

　　自性天中日月，元真海里舟航。千门万户为敷扬。引入亡羊路上。续焰传薪莫会，金壶碧酒先尝。博山一炷劫前香。鼻观难通妙况。

　　○西江月

　　绝相纵横妙用，离形左右皆无。普天匝地尽如如。罔象还同暮故。宇泰天光内发，室虚真宰常居。没功夫处用功夫。稳驾神舟归去。

　　○西江月

　　不在拳头指上，何劳眼尾眉尖。本来一点要安恬。点缀丝毫即玷。莫殢蒲团竹椅，休耽象轴牙签。此心冥处贯洪纤。妙用头头有验。

　　○西江月

　　巨细洪纤在在，飞潜动植芸芸。乾坤升降不停轮。借问谁为转运。妙理周行独立，真君莫测冥存。一针一草尽浑沦。拈出虚空有璺。

　　○西江月

　　浩浩弥天匝地，冥冥贯石穿金。千形万状内浮沉。往古来今只恁。搏块当空未见，遗珠罔象能寻。无生一曲少知音。唱出诸方口噤。

　　○西江月

　　觉性从来具足，天真本自完全。浮生多被眼睛瞒。并月空花缭乱。八识元从孰起，六根本是谁般。豁然打破这疑团。吾道分明一贯。

　　○西江月

　　莫问丹砂铅鼎，休披虎绕龙蟠。中间妙处自相谩。业识忙忙不算。六欲七情灰灭，五行四象云攒。放行收聚一团栾。赤水神珠炳焕。

　　○西江月

　　物里存亡有限，人生光景无多。不禁两曜急销磨。枉恁争人竞我。见解明如龟镜，从渠辩若悬河。到头无计避阎罗。着甚枝梧得过。

　　○巫山一段云

　　寂照山月衔，虚心出岫云。不留不碍贲天轮。来往自通神。谁向空中作主。端坐放行收聚。有无光曜遍乾坤。真宰默然存。

　　○巫山一段云

　　法雨神山秀，灵风瑞草香。洞天无处不清凉。日月景遐长。玉佩金铛摇曳。飞步太虚游戏。五云深处饮琼浆。沉醉太平乡。

　　○巫山一段云

　　暖候飞灰律，阳和入烧痕。密传春色满乾坤。枯朽斗争新。妙用无私无象。雕刻万形千状。不言品物自芸芸。何必问东君。

　　○巫山一段云

　　秀木枝枝茂，圆荷柄柄香。化工园囿密收藏。神秀满池塘。砾石流金畏景。纨扇饮冰难胜。有人身世两相忘。随处自清凉。

　　○巫山一段云

　　云散金风劲，天开玉宇新。亭亭孤月转冰轮。光彩破黄昏。清坐翛然韵胜。缥缈太虚真境。不烦风驭与飚轮。平步越昆仑。

　　○巫山一段云

　　弄玉歌清律，飞琼舞散花。乾坤一色散银霞。何处是仙家。表里纤尘不立。呈似太虚消息。晃然高下尽玲珑。神鬼觅无踪。

　　○苏幕遮

　　少追陪，稀赴会。本分随缘，一任人憎爱。勘破前程生死大。自究元初，昼夜休交昧。不妆高，不捏怪。卓尔身心，动止俱无碍。赢得逍遥长自在。行满功成，定是超三界。

　　以上双照楼景元延祐本知常先生云山集卷之三


【冀国公主：词作2首】

　　○蓦山溪

　　游灵源山

　　楚峰远眺，山岚凝芳树。禾黍正离离，立西风、云烟向暮。青松瑟瑟，风送短笛声，寒溪畔，翠微间，依约人间住。灵源待月，襟袖凉微度。把酒问青天，广寒宫，知何处。中元吟赏好，预作中秋归兴逸，欲乘鸾，竟得神仙趣。

　　○朝中措

　　游灵源山

　　倦游踪迹查无凭。寥落过山城。客馆潇潇夜雨，披襟凤烛青荧。追思往事，十年一梦，堪笑堪惊。冉冉隙驹光景，依依嚼蜡心情。

　　以上二首见孙德谦全金词稿本




【姜彧：词作4首】

　　○浣溪沙

　　晋祠石刻二阕

　　方丈堆空瞰碧潭。潭光山影静相涵。开轩千里供晴岚。流水桃花疑物外，小桥烟柳似江南。挽将风月入醺酣。

　　○浣溪沙

　　山滴岚光水拍堤。草香沙暖净无泥。只疑误入武林溪。两岸桃花烘日出，四围高柳到天垂。一尊心事百年期。

　　至元十八年三月中澣，太史大夫河东山西道提刑案察使姜＊文卿，因视水利，敬谒祠下，少道目前之胜慨。从行者，前岚州知州平晋尹魏章，书吏王中千，中权秉中伯庸，簿尉史彦英。金石萃编补正卷三

　　○鹧鸪天

　　晋祠石刻二阙

　　满谷萧萧落叶黄。绣衣总马驻平岗。一川野色迷秋色，四面山光接水光。花作阵，酒为浆。晋祠风物正重阳。殷勒留住黄华使，同放乾坤入醉乡。

　　○鹧鸪天

　　一代衣冠共胜游。晋阳祠宇若为酬。溪山影里联金勒，箫鼓声中倒玉舟。苍壁秀，锦屏幽。留连一醉也风流。生平适能如此，不信青山两鬓秋。

　　是岁九日陪御史中丞来游，即席赋鹧鸪天。同前


【觉达：词作1首】

　　○鹧鸪天

　　赞举公

　　头角峥嵘接九皋。襟怀洒落绝纤毫。扶持大刹宁辞倦，辅翼丛林不惮劳。心因厚，志坚牢。足庵门下最英豪。而今战退奸邪辈，不负灵岩举彦高。

　　泰山志卷十八，载长清县灵岩寺举公寿塔碑，下注延祐元年九月。





【金炯：词作1首】

　　○踏莎行

　　题破窗风雨图和王筠庵韵

　　草带残编，荷衣断袂。破窗风雨深深闭。江南倦客正思家，灯花摇梦来乡里。翠竹檐前，碧蕉丛里。秋声斗合愁心碎。不教潘鬓总成霜，也应有泪如铅水。

　　珊瑚木难卷二



【景覃：词作3首】

　　○凤栖梧

　　倦客情悰纷似缕。小院无人，卧听秋虫语。归意已搀新雁去。晚凉更作潇潇雨。架上秋衣蝇点素。冷菊戎装，尚被春花妒。别有溪山容杖履。等闲不许知人处。

　　○天香

　　市远人稀，林深犬吠，山连水村幽寂。田里安闲，东邻西舍，准拟醉时欢适。社祈雩祷，有箫鼓、喧天吹击。宿雨新晴，垅头间看，露桑风麦。无端晴亭暮驿。恨连年、此时行役。何似临流萧散，缓衣轻帻。炊黍烹鸡自劳，有脆绿甘红荐芳液。梦里春泉，糟床夜滴。

　　○凤栖梧

　　百岁中分，流年过半，尘劳系人无尽。桑柘周围，菅茅低架，且喜水亲山近。倦飞高鸟，算也有、闲枝栖稳。纸帐绸衾，日高睡起，懒梳蓬鬓。闲阶土花碧润。缓芒鞋、恐伤蜗蚓。倒掩衡门，空解草玄谁信。俗驾轻云易散，赖独有莲峰破孤闷。世事悠悠，从教莫问。

　　以上三首见中州乐府




【柯九思：词作4首】

　　○柳梢青

　　和杨元咎梅词四首

　　懊恨春初，飘零月下，轻离轻隔。重酝梨云，乍舒柳眼，羞人曾识。已堪索笑寻檐，早准备、怜怜惜惜。莫是溪桥，才先开却，试驰金勒。

　　右和未开

　　○柳梢青

　　姑射论量。渐消冰雪，重试新妆。欲吐芳心，还羞素脸，犹吝清香。此情到底难藏。悄默默、相思寸肠。月转更深，凌寒等待，更倚西廓。

　　右和欲开

　　○柳梢青

　　翠苔轻搭。南枝逗暖，乍收渐霎。乱插繁花，快张华宴，绕衣千匝。玉堂无限风流，但只欠、些儿雪压。任选一枝，折归相伴，绣屏花鸭。

　　右和盛开

　　○柳梢青

　　璚散残枝。点窗款款，度竹迟迟。欲诉芳情，曲中曾听，画里重披。春移别树相期。渐老去、何须苦悲。人日酣春，脸霞清晓，复记当时。

　　右和将残补之词翰，称妙一代，此卷尤佳。春柳梢青四词，可以想像当年风致，勉强续貂，以贻好事。丹邱柯九思书於云客阁，至正元年冬十有一月日南至也。以上四首和词并见郁氏书画跋记卷一。




【李纯甫：词作1首】

　　○水龙吟

　　几番冷笑三闾，算来枉向江心堕。和光混俗，随机达变，有何不可。清浊从他，醉醒由己，分明识破。待用时即进，舍时便退，虽无福，亦无祸。你试回头觑我。怕不待峥嵘则个。功名半纸，风波千丈，图个甚麽。云栈扬鞭，海涛摇棹，争如闲坐。但尊中有酒，心头无事，葫芦提过。

　　庶斋老学丛谈卷中



【李道纯：词作59首】

　　○沁园春

　　得遇真传，便知下手，成功不难。得癸生之际，抽铅添汞，火休太燥，水莫令寒。鼓动巽风，扇开炉韛，武炼方烹不等闲。金炉内，个两般灵物，锻炼成丸。先须打破疑团。方透归根复命关。使赤子乘龙，离宫取水，金公跨虎，运火烧山。金公无言，姹女敛袂，一个时辰炼就丹。浑吞了，证金刚不坏，超出人间。

　　○沁园春

　　身处玄门，不遇真师，徒尔劳辛。若绝学无为，争知阖癖，多闻博学，宁脱根尘。固守自然，终成断灭，着有着无都不真。般般假，那星儿妙处，参访高人。一言说破元因。直指丹头精气神。问一穷玄关，本无定位，两般灵物，只在心身。动静相因，有无交入，五气朝元万善臻。幽奇处，把一元簇在，一个时辰。

　　○沁园春

　　道曰五行，释曰五服，儒曰五常。矧仁义礼智，信为根本，金木水火，土在中央。白虎青龙，玄龟朱雀，皆自句陈主张。天数五，人精神魂魄，意属中黄。乾坤二五全彰。会三五、归元妙莫量。火三南方，东三成五，北玄真一，西四同乡。五土中宫，合为三五，三五混融阴返阳。通玄士，把铅银砂汞，炼作金刚。

　　○沁园春

　　道本虚无，虚无生一，一二成三。更三生万物，物皆虚化，形形相授，物物交参。体体元虚，头头本一，未许常人取次谈。虚无妙，具形各相貌，虚里包含。虚中密意深探。致虚极、工夫问老聃。那虚寂湛然，无中究竟，虚无兼达，勘破瞿昙。象帝之先，威音那畔，清净虚无孰有儋。诸玄眷，以虚无会道，稽首和南。

　　○沁园春

　　叉手者谁，合掌者谁，击拳者谁。只这些伎俩，人犹错会，无为妙理，孰解操持。我为诸公，分明举似，老子瞿昙即仲尼。思今古，有千贤万圣，总是人为。可怜后学无知。辨是是非非没了期。况天地与人，一源分判，道儒释子，一理何疑。见性明心，穷微至命，为佛为仙只在伊。功成后，但殊途异派，到底同归。

　　○沁园春

　　说与学人，火无斤两，候无卦爻。也没抽添，也无作用，既无形象，不必烹炮。件件非真，般般是假，着意作工空谩劳。君知否，但一切声色，都是讹肴。见闻知觉俱抛。直打并、灵台无一毫。更休言炉灶，休寻药物，虚灵不昧，志力坚牢。神室虚闲，灵源澄静，就里自然天地交。全真辈，苟不全真性，劫运宁逃。

　　○沁园春

　　赠静庵口诀

　　历劫元神，旦初祖气，太始元精。道三般至宝，同根并蒂，欲求端的，勿泥身形。息定神清，缘空气固，清静无为精自凝。丹头结，运阴阳符火，慢慢调停。尤当固济持盈。把铅汞银砂一处烹。四象合和，命基永固，三元辐辏，觉性虚灵。性命两全，形神俱妙，与道合真无变更。逍遥处，任遨游八极，自在纵横。

　　○沁园春

　　赠春谷清禅师

　　智断坚刚，奋心决烈，便透玄关。把杀人手段，轻轾拈出，活人刀子，慢慢教看。一剑当空，万缘俱扫，方信道瞿昙即老聃。玄夙播，看春生寒谷，觌面慈颜。从他雪覆千山。那突兀孤峰青似蓝。况击竹拈花，都成骨董，扬眉瞬目，也是颟顸。劫外风光，日前荐取，擘破面皮方罢参。如何是，那祖师的意，合掌和南。

　　○沁园春

　　赠括苍张希微号几庵

　　不识不知，无声无臭，名曰希微。只道个便是，全真妙本，人能透得，即刻知几。闻法闻经，说禅说道，执象泥文都属非。君还悟，这平常日用，总是玄机。仍凭决烈行持。把四象五行收拾归。会两仪妙合，三元辐辏，一灵不昧，万化皈依。精气凝神，缘情返性，迸出蟾光遍界辉。形神妙，向太虚之外，独露巍巍。

　　○沁园春

　　曲径旁蹊，三百六十，门门不同。若泥在一身，终须着物，离于形体，又属顽空。无有兼行，如何下手，两下俱捐理不通。修真士，若不知玄窍，徒尔劳工。些儿妙处难穷。亲见了、方能达本宗。况听之不闻，搏之不得，观之似有，觅又无踪。个个见成，人人不识，我把天机泄与公。玄关窍，与虚无造化，总在当中。

　　○沁园春

　　赠吴居士丹旨

　　向上工夫，乾宫立鼎，坤位安炉。这火候幽微，元无作用，抽添进退，不费枝梧。阴往阳来，云行雨施，主宰机缄总在渠。心安定，那虚灵不昧，照破昏衢。性宗悟了玄珠。这命本、成全太极图。向圈圈圈外，圆光迸出，存存存里，独见真如。一气归根，六门三用，到此全凭德行扶。混尘世，且藏锋剉锐，了事凡夫。

　　○沁园春

　　赠安闲子周高士

　　真鼎真炉不无不有，惟正惟中。向静里施工，定中斡运，寂然不动，应感潜通。老蚌含珠，螟蛉咒子，个样真机妙莫穷。只这是，若疑团打破，顿悟真空。采铅不离坤宫。运符火、须当鼓巽风。向北海波心，生擒白虎，南山火里，捉住青龙。二物相投，三关一辏，炼出神丹满鼎红。藏身处，且和光混俗，是谓玄同。

　　○沁园春

　　赠郑松溪

　　若拙若愚，若慵若懒，若呆若痴。只这底便是，造玄日用，果行得去，密应神机。学解见知，声闻圆觉，增长根尘塞肚皮。都无用，但死心塌地，寿与天齐。金仙不在天西。那碧眼胡儿不必题。问性宗一着，从空自悟，命基上事，务实为基。虚实相通，有无交入，混合形神圣立跻。禅天净，看云藏山岳，月照松溪。

　　○沁园春

　　赠损庵人静

　　九转工夫，三元造化，百日立基。便打扑精神，存决定志，掀翻妄幻，绝断狐疑。剔起眉毛，放开心地，物物头头一笔挥。行功处，便横拖斗柄，倒斡璇玑。为中会取无为。个个有、中间有最奇。到恍惚之间，窈冥之际，守之即妄，纵又成非。不守不忘，不收不纵，勘这存存存底谁。只恁麽，持六阳数足，抱个蟾儿。

　　○沁园春

　　赠王提点

　　慧海深澄，德山高耸，主人不凡。况剉锐解纷，黜聪屏智，掀翻物我，不露机缄。立志虚无，潜心混沌，帝象之先密意参。玄玄处，老先生元性，一贯乎三。曾和至士玄玄。故默默昏昏契老聃。矧灵地虚间，禅天湛寂，忘知忘识，无北无南。收拾身心，圆融造化，覆载中间总作丹。炉中就，看圆陀陀地，照耀松关。

　　○沁园春

　　勉中庵执中妙用

　　中是儒宗，中为道本，中是禅机。这三教家风，中为捷径，五常百行，中立根基。动止得中，执中不易，更向中中认细微。其中趣，向词中剖得，慎勿狐疑。个中造化还知。却不在、当中及四维。这日用平常，由中运用，兴居服食，中里施为。透得此中，分明中体，中字元来物莫违。全中了，把中业劈破，方是男儿。

　　○沁园春

　　赠圆庵蒋大师

　　人心惟危，道心惟微，中藏化机。那些儿妙处，都无做造，灵明不昧，慧日光辉。日气日神，惟精惟一，玉莹无瑕天地归。疑玄处，把坎中一画，移入南离。赤龙缠定乌龟。六月里严霜果大奇。那白头老子，来婚素女，胎仙舞罢，共入黄帏。布雨行云，阳和阴畅，一载工夫养个儿。常温养，待玉宸颁诏，足蹑云归。

　　○沁园春

　　勉诸门人

　　道在常人，日用之间，人自不知。柰丛识纷纷，红尘衮衮，灵源不定，心月无辉。人我山高，是非海阔，一切掀翻便造微。诸贤眷，听清庵设喻，切勿狐疑。先将清净为基。用静定为庵自住持。以中为门户，正为床榻，诚为径路，敬作藩篱。卑顺和人，谦恭接物，服食兴居弗可违。常行此，若工夫不闲，直入无为。

　　○满江红

　　赠虚庵

　　日用工夫，只一味、存虚抱素。会殊途同归，一致百虑。紫极宫中元气息，调我鼎内三花聚。问安炉、立鼎事如何，乾金铸。缚金乌，获玉兔。捉将来，封土釜。这火候抽添，更须防护。至宝圆成明出入，法身形兆无来去。便潜身、直谒太清宫，神常住。

　　○满江红

　　赞谁庵殷管辖

　　谁是庵儿，阿谁在、庵中撑柱。看饥来吃饭，谁知甘苦。角徵宫商谁解听，青黄皂白谁能睹。向平常、日用应酬人，谁区处。是谁行，是谁举。是谁默，是谁语。这些儿透得，便知宾主。外面形躯谁做造，里头门户谁来去。造无为、毕竟住谁庵，朱陵府。

　　○满江红

　　授觉庵

　　道本自然，但有为、头头是错。若一味谈空，如何摸索。无有双忘终不了，两边兼用遭缠缚。都不如、默默守其中，神逸乐。过去事，须忘却。未来事，休详度。这见在工夫，更休泥着。六欲不生三毒灭，一阳来复群阴剥。悟真空、抱本还元虚，为真觉。

　　○满江红

　　赠丁县令三教一理

　　三教正传，这蹊径、元来蓦直。问老子机缄，至虚静极。释氏性从空里悟，仲尼理自诚中人。算始初、立教派分三，其源一。道玄关，常应物。易幽微，须默识。那禅宗奥旨，真空至寂。刻刻兼持无间断，生生受用无休息。便归根、复命体元虚，藏至密。

　　○满江红

　　赠睡着李道判

　　好睡家风，别有个、睡眠三昧。但睡里心诚，睡中澄意。睡法既能知止趣，便于睡里调神气。这睡功、消息睡安禅，少人会。身虽眠，性不昧。目虽睡内不闭。向熟睡中间，隐帖帖地。一枕清风凉彻骨，梦于物外闲游戏。觉来时、身在广寒宫，抱蟾睡。

　　○满江红

　　赞圆庵傅居士

　　这个○儿，自历劫以来无象。况端端正正，亭亭当当。细入微尘无影迹，大周天界难安放。更通天彻地任纵横，无遮障。没根宗，没形状。烁烁明，团团亮。只这个便是，本来模样。放出直超无色界，收来隐在光明藏。待顶门、裂破现圆通，金色相。

　　○满江红

　　赠止庵张宰公

　　性正惟中，只这是、修仙秘诀。若稍有偏颇，动生差别。试向动中持得定，自然静里机通彻。会三元、五气入黄庭，金花结。运火功，有时节。海潮生，天上月。那一升一降，复圆复缺。十月工夫无间断，一灵妙有超生灭。更问予、向上事如何，无言说。

　　○满江红

　　赠密庵述三教

　　教有三门，致极处、元来只一。这一字法门，深不可测。老子谷神恒不死，仲尼心易初无画。问瞿昙教外涅槃心，密密密。学神仙，须定息。学圣人，忘智识。论做佛机缄，只凭慧力。道释儒流都勘破，圆明觉照工夫毕。看顶门、进破见真如，光赫赫。

　　○满江红

　　赠唯庵（原作府，据道藏改）宗道人

　　观复工夫，要默默、存存固守。静极中一动，便通玄牡。惚恍中间情合性，虚无谷里奇投偶。我今将、向上祖师机，为君剖。说话底，非干口。把物底，非干手。那没脚童儿，会翻筋斗。解得个些奇特处，自然勘破无中有。问西来、的的意云何，擘鼻杻。

　　○满江红

　　赠密庵

　　一粒金丹，这出处、孰知年劫。若不识根源，怎生调燮。况是自家元有底，何须着相胡施设。我分明、举似学仙人，天机泄。软如绵，硬似铁。利如金，圆似月。又不方不圆，无亏无缺。放则迸开天地穷，收来隐在虚无穴。问不收不放作么生，应难说。

　　○满江红

　　赠一庵

　　三五真机，应用处、头头总是。况日用平常，密巍巍地。向有无中忘二见，便于罔象通三昧。却如何、成少不成多，因滞泥。水乡铅，只一味。个便是，先天气。会蟾乌合璧，身心合意。西四归来投北了，东三便去交南二。把五般、攒簇入炉中，丹完备。

　　○满江红

　　赠孙居士

　　这点虚灵，自古来、无亏无缺。更烁烁圆圆，澄澄彻彻。照破洪蒙前底事，分开蟾窟中间穴。向庵中、养个白虾蟆，皎如雪。那些儿，无可说。利如金，团似月。运化化生，生了无休歇。山水蒙时天癸降，地雷复处玄霜结。驾青鸾、直谒广寒宫，超生灭。

　　○满江红

　　赠默庵（此下原有无号默说四字，据道藏删）

　　默即说兮，这说处、元来有默。只默说便是，金丹秘诀。默识潜通为大要，声闻缘觉皆虚设。向说中、认得默之根，无生灭。会说底，非干舌。与默底，无差别。这默底宁如，说底亲切。若向不言中得趣，便于不默俱通彻。将默默、说说尽掀翻，天机泄。

　　○满江红

　　赠敬庵葛道（原作通，据道藏改）人

　　道本无言，要学者、潜通默识。若万虑俱捐，虚灵湛寂。动处调停水中火，定中究竟波罗密。问玄关、一窍在何宫，中间觅。不是心，不是物。不是仙，不是佛。只这些端的，鲜人知得。迷者到头空苦志，悟来不费些儿力。看无中、生有产灵胎，阳神出。

　　○满江红

　　授（原作受，据道藏改）记门人

　　吾道玄关，决不许、外边人人。有学者来参，防他做贼。猛把杀人刀子举，活人手段轻拈出。更单提、独弄逞神通，谁能敌。若是个，善知识。便承当，心不惑。仗奋心刚胆，逢佛杀佛。举步便能欺十圣，口开便要吞三极。把乾坤、天地尽掀翻，真奇特。

　　○满江红

　　令门人和

　　采药归来，这鼎器、乾金铸写。那些儿道理，全凭主者。先把根尘都扫尽，从前熟处休沾惹。问行工、进火事如何，凭般若。五雷车，青龙扯。烧山符，心铸写。更涤虑洗心，灵泉浇洒。九转功成丹道毕，一灵真性还虚也。那赤条条地法王身，无可把。

　　○满庭芳

　　赠焦提举

　　寂寞山居，喧轰市隐，头头总是玄关。资明高士，须向定中参。我把活人手段，杀人刀、慢慢教看。君还悟，只今荐取，超脱不为难。一言明说破，起初下手，先炼三三。自玄宫起火，运入昆山。把定则云横谷口，放行也、月落寒潭。功因竟，大蟾成象，名姓列仙班。

　　○满庭芳

　　授记定庵

　　学佛学仙，参禅穷理，不离玄牝中间。可怜迷谬，往往□相瞒。一味寻枝摘叶，徒坐破、几个蒲团。堪伤处，外边寻觅，笑杀老瞿昙。些儿真造化，诚能亲见，胆冷心寒。定庵高士，好向定中参。看破娘生面目，把从前、学解掀翻。真空透，髑髅迸破，真主自离庵。

　　○水调歌头

　　赠和庵王察判

　　土釜要端正，定里问黄公。流戊就己，须待山下出泉蒙。采药堤防不及，行火休教太过，贵在得其中。执中常不易，天理感而通。那些儿，玄妙处，实难穷。自从会得，庵中无日不春风。便把西方少女，嫁与南陵赤子，相见永和同。十月圣胎备，脱蜕烁虚空。

　　○水调歌头

　　赠秋蟾周先生

　　铅汞了无质，炉鼎假安名。殆因动静迷人，不觉堕声闻。这个先天妙理，日用着衣吃饭，相对甚分明。接物应机处，不动感而灵。不是心，不是佛，匪为金。明加眼力，莫教错认定盘星。片片迷云涣散，湛湛禅天独露，个是本来真。风定浪头息，月满水光清。

　　○水调歌头

　　赠宝蟾子

　　学佛学仙要，玄妙在中诚。真铅真汞无非，只是性和情。但得情来归性，便见铅来投汞，二物自交并。日用了无间，大药自然成。识抽添，明进退，要持盈。坤炉乾坤，阴符阳火慢调停。一窍玄关透了，八片顶门裂破，迸出宝蟾明。功行两圆备，谈笑谒三清。

　　○水调歌头

　　赠刘居士

　　在俗心不俗，尘里不沾尘。处身中正，何妨闹市与山林。践履不偏不易，日用无争无执，只此是全真。方寸莫教昧，便是上乘人。采元精，炼元气，复元神。三元合一，自然鼎内大丹凝。更把玄风鼓动，天外迷云消散，慧月朗然明。叩我第一义，江上数峰青。

　　○水调歌头

　　赠张蒙庵

　　雷在地中复，山下出泉蒙。明斯二理，自然造化合玄同。密密至虚守静，便见无中妙有，九窍一齐通。直下承当去，个是主人公。莫着无，莫着有，莫着空。疑团打就，只今突出妙高峰。拨置纷纷外境，收拾灵灵底个，生化了无穷。毕竟作么道，日向岭东红。

　　○水调歌头

　　赠实庵

　　道乃法之体，法乃道之余。双全道法，横拈倒用总由渠。只这元神元气，便是天兵将吏，除此外都无。说与洞蟾子，定里作工夫。守为胎，用为窍，假为符。既明此理，何须苦泥墨和朱。若使精凝气固，便可驱雷役电，妖怪悉皆诛。行满功成日，谈笑谒仙都。

　　○水调歌头

　　示众无分彼此

　　道释儒三教，名殊理不殊。参禅穷理，只要抱本返元初。解得一中造化，便使三元辐辏，宿疾普消除。屋舍既坚固，始可立丹炉。炼还丹，全太极，采玄珠。的端消息，采将坎有补离无。若也不贪不爱，直下离声离色，神气总归虚。了达一切相，赤子出神庐。

　　○水调歌头

　　赠白兰谷

　　三元秘秋水，微密实难量。米分清浊，天地人物一包藏。一乃太玄真水，二气由兹运化，三极理全彰。上下降升妙，根本在中黄。兔怀胎，牛喘月，蚌含光。人明此理，倒提斗柄戽银潢。绝断曹溪一派，掀倒蓬莱三岛，无处不仙乡。谁为白兰谷，安寝感羲皇。

　　○水调歌头

　　言道

　　三元秘秋水，未悟谩猜量。诚能参透，洗心涤虑密归藏。意与身心不动，精与气神交合，天理自然彰。三善备于我，翻笑炼玄黄。性圆融，心豁达，德辉光。牛郎织女，一时会合到天潢。勘破乘槎伎俩，密契浴沂消息，游泳有无乡。日用别无事，读易对三皇。

　　○水调歌头

　　言性

　　三元秘秋水，都不属思量。收来毫末，放开在地不能藏。过去未来见在，只是星儿消息，体物显然彰。本自无形象，随处见青黄。性源清，心地静，发天光。木人半夜，倒骑铁马过银潢。正是露寒烟冷，那更风清月白，乘兴水云乡。识破梦中梦，稽首礼虚皇。

　　○百字令

　　赠真蟾子叶大师

　　玄关欲透，做工夫、妙在一阳来复。天癸才生忙下手，采处切须虔笃。绝虑忘机，清心释累，认取虚无谷。铅银砂汞，一时辰内攒簇。霎时天地相交，甲庚无间，龙虎齐降伏。取坎填离，乾体就、阳火阴符行足。至宝精坚，真蟾形兆，宜把灵泉沃。德圆功备，大师名注仙箓。

　　○百字令

　　指中庵性命次序

　　玄关一窍，理幽深、至妙了无言说。阴极阳生初动处，便是采铅时节。地下雷轰，山头水降，满地红尘雪。行功之际，马猿休纵颠劣。霎时虎啸龙吟，夫欢妇合，鼎内丹头结。身外有身犹未了，圆顿始能通彻。嫩嫩黄花，青青翠竹，此理应难泄。为君举似，水中捞取明月。

　　○百字令

　　赠陈制幹

　　修真慕道，乐清虚、任意陶陶兀兀。富贵荣华都不恋，甘分清贫彻骨。名利俱捐，是非不辨，且把身埋没。真闲真静，谁知如是消息。为言向上机缄，玄珠罔象，火候无时刻。一窍玄关通得透，顿悟非心非佛。情念双忘，有无交入，胎备元神出。眼睛开放，光明周遍无极。

　　○百字令

　　赠胡秀才

　　亘初一点，莹如如、无相无形无质。不荡不摇常正定，直是断踪绝迹。变化无方，显微无间，妙理应难测。为伊言破，屏除缘虑尘识。放教方寸虚澄，里头宁贴，方见真端的。三五混融心月皎，照破本元来历。烁烁圆明，如如不动，运化无休息。静中拈出，蟾光烁破无极。

　　○百字令

　　指老蟾张大夫下手

　　金丹大要，不难知、妙在阳时下手。日用平常须谨独，莫纵虎龙奔走。心要安闲，身须正定，意在常存守。始终不怠，自然通透玄牡。其间些子肴讹。为公直指，地下听雷吼。立鼎安炉非小可，运用斡旋凭斗。性本圆明，命基牢固，勘破无中有。老蟾成象，直同天地齐寿。

　　○百字令

　　赠通庵

　　太初一点，本灵明、元自至纯无杂。执着些儿千里远，悟得只消时霎。方寸中虚，纤尘不立，何用调庚甲。承当得去，目前方信无法。个中显诀难传，无名可唤，贵在心通达。信手拈来君荐取，无罅岂容针剳。人我山头，是非海里，更要知生杀。养其无象，忘形灵地开发。

　　○百字令

　　示众破惑

　　成仙捷径，在玄关、一窍四通八达。说与学人先立志，悟后只消时霎。可笑迷徒，不求师指，执着旁门法。般精般气，到头都是兜搭。争知大道堂堂，坦平蓦直，也要师开发。会得善行无辙迹，玄牝自然开阖。一念无生，谷神不死，九转功周匝。脱胎归去，大罗天上行蹋。

　　○西江月

　　赠潘道人

　　真土真铅真汞，元神元气元清。三元合一药方成。个是全真上品。动静虚灵不昧，成全实相圆明。形神俱妙乐无生。真谒虚皇绝境。

　　○西江月

　　赠善友

　　至道本无言说，全凭立志刚坚。心常不昧究根源。一月千潭普见。会取击风捕影，便知火里栽莲。任他海水变桑田。只这本来无变。

　　○西江月

　　赠周守正

　　识破无人无我，何须求拂求仙。随时随处总安禅。一切幻尘不染。选甚山居野处，何妨闹市门前。执中守正固三田。久久神珠出现。

　　○炼丹砂

　　咏玄牝示众

　　玄牝少人通。说与诸公。休言南北与西东。不在四维并上下，不在当中。阖辟妙无穷。天地根宗。生生化化运神功。动静机缄应不息，广纳包容。

　　○炼丹砂

　　示众

　　至道本无传。只要心坚。始终立志莫教偏。九载三年常一定，便是神仙。真息自绵绵。灵地平平。饥来吃饭困来眠。夏月单衣冬盖被，玄外无玄。

　　○水调歌头

　　显性理

　　至道无言说，神功妙莫量。本来具足，添之无碍减无妨。不在多闻广学，只要潜通默会，定里细参详。个中端的意，元不离中黄。圆陀陀，光烁烁，现堂堂。无余无欠，通身无象合真常。只这而今默识，便是当年弥勒，直下要承当。开放顶门眼，遍界不能藏。

　　清庵莹蟬子语录卷六案李道纯有太上老君常说清静经注，注中引有唐懿宗女同昌公主唐多令词，南史宋帝时点绛唇唐多令词，皆道纯伪托。



【李德基：词作1首】

　　○木兰花慢

　　和陈思济

　　访仙家洞府，仰天柱，彻高寒。对百尺飞湍，四围乔木，九锁青山。危亭晚来极目，胜王维、三昧画中看。何处朝元会宴，时闻命驾回鸾。桃花临水已凋残。别后见应难。叹昨日秦宫，今朝汉苑，一梦槐安。征鞍欲留无计，恐仙棋、一局换人间。羡杀知还倦鸟，白云相对空闲。

　　洞霄诗集卷九




【李节：词作1首】

　　○满江红

　　示妇

　　纸帐春温，春睡稳、窗槐摇绿。吾老矣、不堪重著，翠围红簇。千古清风荆布在，一家乐事糟糠足。笑杜陵、憔悴漫多情，须燕玉。求凤意，传新曲。骖鸾梦，从渠续。问临邛何贱，会稽何辱。畎亩岂无天下士，斧斤不到山中木。但莫教、风雨两雏鸠，危枝宿。

　　中州乐府




【李俊明：词作69首】

　　○洞仙歌

　　谢杨成之寄梅

　　陇头潇洒，孤负寻芳眼。浪蕊浮花问名懒。纵看看驿使，带得春来，只恐怕、绿叶成阴子满。暗香无恙否，月落参横，惆怅罗浮梦魂短。赖故人情重，不减西湖，花上月，分我黄昏一半。更选甚、南枝与北枝，是一种春风，待争寒暖。

　　原作一，据张氏研古楼钞本改

　　○洞仙歌

　　汴梁与许道真郭伯诚刘光甫同赋

　　百年富贵，一觉邯郸梦。识破中流退应勇。纵生前身後，得个虚名，褒贬处、一字由他南董。故园归去好，还肯同归，大厦如今有梁栋。对青天咫尺，列宿森然，君莫怪，不见少微星动。且拂袖、林泉作诗人，尽明月清风，笑人嘲弄。

　　○洞仙歌

　　中秋

　　秋光海底，涌出银盘烂。只怕微云淡河汉。料姮娥应笑，醉舞仙人，今夜里、空恁尊前撩乱。寻常三五夜，也有团圆，争柰人心未能满。记当初破镜，飞上天时，双照影，留得人间一半。待仗他、玉斧再修成，问明月明年，共谁同看。

　　○瑞鹤仙

　　细君寿日

　　萧然林下秀。笑檐外、梅花似人清瘦。东风在垂柳。算几时吹散，眉间春皱。兴来搔首。问今朝、何处有酒。怕一场醉後，渔歌樵唱，大家拍手。知否。眼前活计，无辱无荣，天长地久。不须肘後。望悬他、金印如斗。待一朝随我，骑鲸去後，共寻天上王母。把碧桃花底流霞，为君添寿。

　　○瑞鹤仙

　　弟李经略生朝

　　晓窗寒气峭。问小槽滴後，真珠多少。博山寿烟袅。向百花头上，梅花开了。金尊频倒。甚坐间、犹恨杯小。记去年今日，大家同庆，太平佳兆。堪笑。浮云世事，流水生涯，南柯梦觉。风光正好。欲退时、何似闻早。把俗缘抛尽，逍遥林下，青松长伴难老。与鹤鸣立个家风，作千年调。

　　○瑞鹤仙

　　绵绵仙种李。有大道家风，逍遥活计。长庚见苗裔。问如何谪在，落花浮世。曲生风味。为唤回、席上和气。被谁人说破，黄梁梦里，一场富贵。何济。不如归去，乐取闲身，登山临水。众人皆醉。笑独醒、泽畔憔悴。但从今管甚，云翻雨覆，暂教心上无事。且一杯尽後一杯，满百千岁。

　　○瑞鹤仙

　　沁南守刘巨源诞节十月十五

　　人生为郡乐。推拯俗仁怀，济时英略。和风散莲幕。把功名一事，暂宜高阁。兴来自酌。要酒浇、胸次磊落。比月中玉兔，别有长生，安心是药。休错。早还识破，一梦南柯，宦情渐薄。北山素约。试回首、千岩万壑。况竹林当日，七贤游处，物外骖鸾驾鹤。在烂柯局畔樵人，看君下著。

　　○瑞鹤仙

　　锦堂寿日壬寅十一月十五

　　河东贤太守。使草木生光，太行增秀。功名落夜後。醉归来马上，气冲牛斗。一阳应候。看春光、先到细柳。笑坐中有客，侯轻万户，诗夸千首。依旧。桂花盈处，蓂叶圆时，为君添寿。满堂饮酒。尽平生、倾盖素友。对水云乡里，真山面目，钱家夸甚锦绣。但年年岁岁相逢，似人耐久。

　　○酹江月

　　壬寅中秋，与杨外郎仲朋、侄婿郭仲进、侄谦甫、福昌待月

　　中庭待月，正催诗雨过，暮山横碧。别有连昌秋几度，一话团圞今夕。万里清风，坐中为我，扫尽云踪迹。冷光不似，寻常些小窥隙。应笑白发功名，倚楼看镜，惟酒禁愁得。且斗尊前身见在，亹亹风生谈席。洛下仙舟，斗间星使，邂逅非生客。天涯双桂，广寒谁念幽寂。

　　○酹江月

　　六月十四日感旧先生诞日

　　臞仙风格，暂天教、作个人间浮客。白发光阴催老境，谁见摩挲铜狄。挥剑成河，曳戈却日，著尽回天力。黄梁梦觉，转头一段陈迹。休问花谢花开，春兰秋菊，总被风欺得。华表鹤来人换世，惟有眼前山色。偎径栽松，傍门插柳，笑比陶彭泽。晚凉月下，一尊聊永今夕。

　　○酹江月

　　承济之和复用元韵

　　脱巾挂壁，向雀罗门外，几回迎客。纵有一尊陶写後，不遇当年仪狄。未著祖鞭，先投班笔，老恨无才力。天涯地角，断蓬流落踪迹。归去作个闲人，锦囊诗句，都向闲中得。漫说他乡光景好，多少世情风色。损友违三，益朋近五，易卦占山泽。人间星聚，不知天上何夕。

　　○酹江月

　　王怀州寿日丁酉年

　　堂堂玉立，看坐间挥尘，风生谈席。相对竹林三四友，气压阑亭豪逸。招隐诗中，登楼赋内，此恨无人识。缺壶歌後，佩刀还向谁得。何用三窟谋身，醉乡一笑，与元规尘隔。好在辋川堪画处，写山高人椽笔。云外舄凫，月边笙鹤，邂逅骑鲸白。蟠桃会上，不为王母生客。

　　○摸鱼儿

　　送侄谦甫出山

　　这光景能消几度。大都数十寒暑。结庐人在山深处，万壑千岩风雨。朝复暮。甚不管、堂堂背我青春去。高情自许。似野鹤孤云，江鸥远水，此兴有谁阻。功名事，休叹儒冠多误。韩颠彭蹶无数。一溪隔断桃源路。只有人家鸡黍。歌且舞。更不住、醉中时出烟霞语。暂来樵斧。贪看两争棋，人间不道，俯仰成今古。

　　○谒金门

　　赠教授李勉之

　　初雨歇。槐夏绿阴时节。万里无云天绀滑。一轮光皎洁。好怕暂高还没。好怕暂圆还缺。同是广寒宫里客。相逢无话说。

　　○谒金门

　　和邦直

　　烟雨晓。梦断池塘春草。坐上曲生风味好。银杯休厌小。刚要玉山醉倒。社瓮酿成微笑。人世间愁都占了。有情天也老。

　　○谒金门

　　昏又晓。蝶梦不栖芳草。照映琼林人物好。熏香荀令小。不怕醉时健倒。恐怕醒时花笑。潘鬓都因愁白了。老人心未老。

　　○谒金门

　　西斋得梅数枝，色香可爱。一日为泽倅崔仲明窃去， 感叹不已，因赋谒金门十二章，以写其怅望之怀寄梅

　　开未彻。先把一枝偷折。看取黄昏今後别。暗香浮动月。谁为寻芳时节。误了前村踏雪。为问花间能赋客。如何心似铁。

　　○谒金门

　　探梅

　　谁便道。昨夜雪中开了。次第不将消息报。探芳人草草。宜在嫩寒清晓。兴比孤山更好。流落逢花须醉倒。惜花人易老。

　　○谒金门

　　赋梅

　　金的皪。犹带枝头寒色。休道北人浑未识。自然梅有格。初见花时摘索。再见花时狼藉。诗句眼前拈不出。恼人楼上笛。

　　○谒金门

　　叹梅

　　频点检。依旧雪肌清减。似恨海东花使滥。不教幺凤探。休笑诗人冷淡。道尽影疏香暗。桃杏中然无藻鉴。承当应不敢。

　　○谒金门

　　慰梅

　　夸独秀。动把春光泄漏。谁道江南无所有。一枝先入手。须是日将月就。那在风飘雨骤。直待豆秸灰落後。初尝山店酒。

　　○谒金门

　　赏梅

　　全不让。占了百花头上。没个知音人共赏。陶潜无处望。也有江湖酒量。也有风骚诗将。休道花前无伎俩。疏狂些子放。

　　○谒金门

　　画梅

　　偷造化。秀出含章檐下。为问花中谁可嫁。海棠开已罢。占了十分闲雅。占了十分潇洒。若使画工能此画。九方皋相马。

　　○谒金门

　　戴梅

　　花谱内。莫作等闲看待。斗草吴王无可对。有他西子在。好在一枝竹外。影也教人堪爱。未免世间儿女态。折来头上戴。

　　○谒金门

　　别梅

　　怀抱恶。犹被暗香著莫。想在陇头谁领略。一枝分付错。今夜云窗雾阁。明夜烟村水郭。纸帐天寒人寂寞。梦回闻雪落。

　　○谒金门

　　望梅

　　春一半。留与大家同看。觅个温柔林下伴。北枝犹未暖。纵有姮娥照管。可惜罗浮梦短。断岭不能遮望眼。几时魂却返。

　　○谒金门

　　忆梅

　　多少恨。不见旧时风韵。浪蕊浮花都懒问。江头春有信。夸甚寿阳妆镜。说甚扬州诗兴。云破月来堪弄影。世间无此景。

　　○谒金门

　　梦梅

　　随健步。已过市桥江路。费尽西湖多少句。暗香留不住。消得黄昏几度。又是天寒日暮。枕上吟魂无著处。化为胡蝶去。

　　○谒金门

　　再和邦直

　　人未晓。古锦囊中诗草。抹月批风滋味好。气吞云梦小。要把凤楼惊倒。不学乌台嘲笑。多少闲愁陶写了。数篇吟可老。

　　○谒金门

　　河南府同知高诚之寿

　　风渐力。水翦飞花狼藉。鼎沸笙歌催举白。玉堂金马客。欢动周人颂德。唤起洛阳春色。况值日南天道北。老人星拱极。

　　○水龙吟

　　翟端甫寿日十月一日

　　胜游漫说山阴，算来不及山阳好。七贤林下，一时人物，何如安道。况有奇才，纵横笔阵，千军独扫。向碧油幢底，真儒事业，倚马看，檄书草。谁识平居隐操。翟汤遇江州、十分礼貌。世情交态，雀罗门外，几人曾到。且斗尊前，等闲休问，高山白早。赖姮娥、留得一枝丹桂，伴灵椿老。

　　为孙歌男在

　　○水龙吟

　　筹堂寿日

　　一朝衣锦归来，高门不负于公望。恍然如旧，黄流万里，太行千丈。只比当时，添些气势，减些风浪。记采薇戍罢，分茅议定，凯歌动，声悲壮。元自山西出将。却从他、山东入相。兜鍪须待，貂蝉换了，凌烟画像。且把功名，暂都分付，浅斟低唱。但年年看取，三台长在，老人头上。

　　○阮郎归

　　戏李子搢

　　江南江北水连云。江山憔悴人。花簪犹拂洛阳尘。离筵何太频。歌近耳，酒盈尊。尊前见在身。昨朝骂坐灌将军。近前丞相瞋。

　　○阮郎归

　　杨彦明寿日筹堂之甥

　　年来宅相有谁承。人夸似舅甥。带牛佩犊尽春耕。菟裘了一生。闲事业，寄丹青。笔端如有神。试看自写镜中真。老人南极星。

　　○阮郎归

　　郭延年诞日

　　断蓬踪迹去依刘。试登王粲楼。此心安处即菟裘。尚何来往求。诗遣兴，酒消愁。竹林多胜游。与君何日共仙舟。相看共白头。

　　○感皇恩

　　杨成之生朝四月初三日

　　啼鸟怨春归，一声声切。蓂荚初生两三叶。征鞍何处，撩乱杨花如雪。鹊声头上，喜来时节。香篆半消，寿波重酌。玉带金鱼坐中客。幕天席地，便是仙家日月。试从今後，数蟠桃结。

　　○感皇恩

　　李子搢寿日戊甲年甲乙科第

　　甲乙占科名，同根仙李。富贵南柯梦相似。天涯双佳，惭愧广寒宫里。匆匆归去，觅佳山水。休话升沈，休形愠喜。且论南华养生理。问君甲子，少我行年一纪。须知乡党，礼莫如齿。

　　○感皇恩

　　出京门有感

　　忍泪出门来，杨花如雪。惆怅天涯又离别。碧云西畔，举目乱山重叠。撸鞍归去，也情凄切。一日三秋，寸肠千结。敢向青天问明月。算应无恨，安用暂圆还缺。愿人长似，月圆时节。

　　○满江红

　　孟州长冯巨川诞日

　　解愠风来，天气爽、绿阴庭院。多少话、暂都分付，画梁双燕。明月欲随人意满，十分未惬姮娥愿。但一年、一度寿觞时，身长健。玲珑曲，低低按。玻璃盏，深深劝。任春红、吹上桃花人面。簪履尽居弹铗下，烟岚休恨平嵩远。待试看、南极老人星，今朝见。

　　○满江红

　　和张文玘

　　宿酒才醒，听唤起、一声春晓。无限恨、满城风絮，一川烟草。年少抛人容易去，万红千紫都开了。试但教、头上插花枝，花应笑。狂言在，人绝倒。狂药尽，愁难埽。待丁宁属付，再来青鸟。团扇不堪题往事，断弦惟恨知音少。但时时、频把镜来看，人将老。

　　○满江红

　　名利场中，愁过了、几多昏晓。试看取、江鸥远水，野麋丰草。世草浮云翻覆尽，此生造物安排了。但芒鞋竹杖任蹉跎，狂吟笑。尊有酒，同谁倒。花满径，无人扫。念红尘来往，倦如飞鸟。懒後天教闲处著，坐闲人比年时少。向太行山下觅菟裘，吾将老。

　　○满江红

　　李孝先寿日四月八日

　　小雨初晴，风摇荡、绿阴清昼。见说到、长庚复向，人间锺秀。又对上番成竹笋，能忘赠别垂条柳。看将来、三五月圆时，人如旧。时东平取前妻。浮世事，君知否。春梦断，空回首。笑平生豪迈，气冲牛斗。幽鸟自歌无谱曲，飞花故送长生酒。待骑鲸海上再相逢，为君寿。

　　○满江红

　　咏雪

　　漠漠愁阴，银界晓、浩然一色。谁翦水、就中撩乱，燕山如席。天若有情天也老，高山底事头先白。甚教人、错恨五更风，花狼藉。寒欲退，刘义笔。深欲没，韦郎膝。问何如江上，孤舟蓑笠。君不见过门多恶客，等闲踏破琼瑶迹。便粗豪、下马坐人床，寻欢伯。

　　○婆罗门引

　　重阳与元帅窦子温暨众友东城赏菊即席赋

　　浮空霁色，江涵秋影雁初飞。相逢共绕东篱。点检尊前见在，人似晓星稀。对满山红树，叶叶堪题。大家露顶，任短发、被风吹。只恐黄花人貌，不似年时。杯添野水，更何用、频频望白衣。沈醉後，携手方归。

　　○清平乐

　　壬申岁六月十四日

　　满斟绿醑，劝我千金寿。不住光阴催老丑。三十七年回首。镜中白发无多。缺壶安用歌。有志封侯万里，列仙不奈臞何。

　　○清平乐

　　锦堂寿

　　青云得路，休叹功名误。好在辋川堪画处。闻早抽身归去。任他千丈风波。光阴酒消磨。识破落花浮世，笑看金狄摩挲。

　　○清平乐

　　闺重九宋翔卿席

　　黄花今後，才是秋光暮。依旧满城风又雨。句引锦囊诗句。东篱尚可重游。羡君来往风流。莫惜尊前健倒，这回节去蜂愁。

　　○清平乐

　　戏赠

　　城南归路，信马随车去。家在白云楼下住。帘幕沈庭户。不论天上人间。到头此债须还。一枕行云梦觉。小楼却似巫山。

　　○南乡子

　　李克绍生朝

　　来往亦风流。曾伴仙翁衣锦游。闻道长平朱紫地，西楼。依旧人人说故侯。能得几春秋。未必灵椿老便休。自有枝枝丹桂在，何忧。宝月忙催玉斧修。

　　○南乡子

　　上夫人寿日

　　香霭博山炉。罗绮森森奉燕居。书锦归来冠盖里，当时。曾拜金花大国书。一旦得双珠。阿大中郎喜有馀。见说上天虽富贵，争如。平地仙家碧玉壶。

　　○南乡子

　　锦堂寿日

　　弓剑不离身。唾手功名马上成。见说人生为郡乐，班春。政事如棋局局新。熊梦庆佳辰。喜动山城击壤民。书锦堂前争献寿，留宾。尽是蟠桃会上人。

　　○南乡子

　　锦堂碧落寿席

　　爽气逼人寒。相对溪堂雪後山。赖有忘年林下友，盘桓。都把功名付等闲。尽到好休官。况在黄柑紫蟹间。天意不随人事改，平安。愁莫能侵镜里颜。

　　○太常引

　　同知崔仲明生日

　　太行千里政声扬。同何处、是黄堂。遗爱几时忘。试听取、人歌召棠。锦衣年少，插花跃马，休负好风光。三万六千场。但暮暮、朝朝醉乡。

　　○太常引

　　窦君瑞寿日

　　燕山勋烈有馀光。问丹桂、几枝芳。阴德後来昌。但教子、应须义方。功名看破，黄冠野服，林下道家装。何处是仙乡。这日月、闲中最长。

　　○太常引

　　刘君祥寿二月十五日

　　区区州县肯徒劳。谁得似、卯金刀。一笑醉蟠桃。问何处、仙山可巢。两朝人物，积年阴德，心力过萧曹。门户便须高。看今後、君家凤毛。

　　○西江月

　　筹堂寿

　　落落琼林人物，飘飘鹤氅仙风。渡江以後见英雄。那在悬刀一梦。雾恰山中隐豹，云还天上从龙。太行直枕大河东。犹比声名不重。

　　○西江月

　　裴节度使寿（字怀诚）

　　荐疏李夸精鉴，婿佳韦得贤侯。手如霹雳在同州。不让当时谈薮。但可称为劲草，莫教指作清流。归来绿野任沈浮。这个家风耐久。

　　○西江月

　　张堂臣寿日

　　人比当年杨柳，六郎元似莲花。渔经猎史是生涯。那羡章台走马。鲈脍未归夙驾，斗牛尚客星槎。直教三战过崔家。伴取赤松林下。

　　○西江月

　　答亚之

　　漠漠烟生碧树，溶溶水满芳溪。东风吹湿落花泥。忙杀营巢燕子。百字诗惭我寄，一壶酒望君携。休将闲事等闲提。且把眉头放起。

　　○鹊桥仙

　　段侯寿日

　　题桥志气，沈碑勋业，不在著鞭人後。浮云富贵转头空，似一梦、南柯太守。辋川别墅，平泉小隐，此计地长天久。金章还肯换蓑衣，买陂塘、旋栽杨柳。

　　○鹊桥仙

　　刘君祥寿癸卯二月十五日

　　岁方值卯，斗方指卯，卯月月圆时候。大家来把卯时杯，共与个、卯金为寿。一杯寿酒，一杯贵酒，更有一杯富酒。一杯留得贺添丁，见积善之家有後。

　　○点绛唇

　　重阳菊间小酌，同申元帅等

　　秋树风高，可怜憔悴门前柳。白衣去後。闲却持杯手。一笑相逢，落帽年时友。群知否。南山如旧。人比黄花瘦。

　　○点绛唇

　　锦堂寿日

　　马上功名，射雕谁似将军手。一朝肘後。金印悬如斗。锦绣山川，何似人长久。闲中友。为君添寿。共劝忘怀酒。

　　○点绛唇

　　王怀州寿日戊戌十月一日

　　横矟将军，是他马上男儿事。河山表里。养就英雄气。衣锦归来，占尽人间贵。功名遂。神仙平地。学取留侯计。

　　○点绛唇

　　冯巨川南斋牡丹

　　花恨开迟，为花迟後为花恼。问花开了。却恨花开早。人貌年年，不似花长好。还知道。年年人貌。却笑花先老。

　　○点绛唇

　　酒赠申元帅

　　著甚干忙，人生只合糟北老。一杯软饱。从事齐能到。不读离骚，恐怕愁难扫。春光好。醉时便倒。何处无芳草。

　　○鹧鸪天

　　吊李克修

　　须信人生足别离。此情惟有落花知。方忧跃马明年事，忽至黄杨厄闰期。生有限，去何疑。骑鲸公子赋成诗。得从上界真官府，百计招魂不肯归。

　　○鹧鸪天

　　和天久雨

　　滴滴寒声搅夜眠。行云似与楚山连。百川到底终归海，一水元来不护田。（下缺）

　　下缺

　　○鹧鸪天

　　丧乱□来少睡眠。□□□榻又留连。那堪又下潇潇雨，可柰无秋薄薄田。□□□，□残年。眼前戈戟尚森然。得他真个风云手，不信人间有漏天。

　　以上强村丛书本用汪鱼亭藏钞庄靖先生集本案强村丛书所用底本，并非汪藏钞本，乃别一钞本。查汪藏钞本无最後鹧鸪天两首，惟古监张氏研古楼钞本有之。


【李齐贤：词作53首】

　　○沁园春

　　将之成都

　　堪笑书生，谬算狂谋，所就几何。谓一朝遭遇，云龙风虎，五湖归去，月艇烟蓑。人事多乖，君恩难报，争柰光阴随逝波。缘何事，背乡关万里，又向岷峨。幸今天下如家，顾去日无多来日多。好轻裘快马，穷探壮观，驰山走海，总入清哦。安用平生，突黔席暖，空使毛群欺卧驼。休肠断，听阳关第四，倒卷金荷。

　　○江神子

　　七夕冒雨到九店

　　银河秋畔鹊桥仙。每年年。好因缘。倦客胡为，此日却离筵。千里故乡今更远，肠正断，眼空穿。夜寒茅店不成眠。一灯前。雨声边。寄语天孙，新巧欲谁传。懒拙只宜闲处着，寻旧路，卧林泉。

　　○鹧鸪天

　　过新乐县

　　宿雨连明半未晴。跨鞍聊复问前程。野田立鹤何山意，驿柳鸣蜩是处声。千古事，百年情。浮云起灭月亏盈。诗成却对青山笑，毕竟功名怎么生。

　　○鹧鸪天

　　九月八日寄松京故旧

　　客里良辰屡已孤。菊花明日共谁娱。闭门暮色迷红草，敧枕秋声度碧梧。三尺喙，数茎须。独吟诗句当歌呼。故园依旧龙山会，剩肯樽前说我无。

　　○鹧鸪天

　　饮酒其法不篘不压，插竹筒瓮中，座客以次就而吸之，傍置杯水，量所饮多少，挹注其中，酒若不尽，其味不喻

　　未用真珠滴夜风。碧筩醇酎气相通。舌头金液凝初满，眼底黄云陷欲空。香不断，味难穷。更添春露吸长虹。饮中妙诀人如问，会得吹笙便可工。

　　○鹧鸪天

　　场州平山堂，今为八哈师所居

　　乐府曾知有此堂。路人犹解说欧阳。堂前杨柳经摇落，壁上龙蛇逸杳茫。云澹泞，月荒凉。感今怀古欲沾裳。胡僧可是无情物，毳衲蒙头入睡乡。

　　○鹧鸪天

　　鹤林寺

　　夹道修篁接断山。小桥流水走平田。云间无处寻黄鹤，雪里何人闻杜鹊。夸富贵，慕神仙。到头还是梦悠然。僧窗半日闲中味，只有诗人得秘传。

　　○太常引

　　暮行

　　栖鸦去尽远山青。看暝色、入林坰。灯火小于萤。人不见、苔扉半扃。照鞍凉月，满衣白露，系马睡寒厅。今夜候明星。又何处、长亭短亭。

　　○浣溪沙

　　早行

　　旅枕生寒夜惨凄。半庭明月露凄迷。疲僮梦语马频嘶。人世几时能少壮，宦游何处计东西。起来聊欲舞荒鸡。

　　○浣溪沙

　　黄帝铸鼎原

　　见说轩皇此炼丹。乘龙一去杳难攀。鼎湖流水自清闲。空把遗弓号地上，不蒙留药在人间。古今无计驻朱颜。

　　○大江东去

　　过华阴

　　三峰奇绝，尽披露、一掬天悭风物。闻说翰林曾过此，长啸苍松翠壁。八表游神，三杯通道，驴背须如雪。尘埃俗眼，岂知天上人杰。犹想居士胸中，倚天千丈气，星虹闲发。缥缈仙踪何处问，箭筈天光明灭。安得联翩，云裾霞佩，共散麒麟发。花间玉井，一樽轰醉秋月。

　　○蝶恋花

　　汉武帝茂陵

　　石室天坛封禅了。青鸟含书，细报长生道。宝鼎光沉仙掌倒。茂陵斜日空秋草。百岁真同昏与晓。羽化何人，一见蓬莱岛。海上安期今亦老。从教吃尽如瓜枣。

　　○人月圆

　　马嵬效吴彦高

　　五云绣岭明珠殿，飞燕倚新妆。小颦中有，渔阳胡马，惊破霓裳。海棠正好，东风无赖，狼藉春光。明眸皓齿，如今何在，空断人肠。

　　○水调歌头

　　过大散关

　　行尽碧溪曲，渐到乱山中。山中白日无色，虎啸谷生风。万仞崩崖叠嶂，千岁枯藤怪树，岚翠自蒙蒙。我马汗如雨，修径转层空。登绝顶，览元化，意难穷。群峰半落天外，灭没度秋鸿。男子平生大志，造物当年真巧，相对孰为雄。老去卧丘壑，说此诧儿童。

　　○水调歌头

　　望华山

　　天地赋奇特，千古壮西州。三峰屹起相对，长剑凛清秋。铁锁高垂翠壁，玉井冷涵银汉，知在五云头。造物可无物，掌迹宛然留。记重瞳，崇祀秩，答神休。真诚若契真境，青鸟引丹楼。我欲乘风归去，只恐烟霞深处，幽绝使人愁。一啸蹇驴背，潘阆亦风流。

　　○玉漏迟

　　蜀中中秋值雨

　　一年唯一日。游人共惜，今宵明月。露洗霜磨，无限金波洋溢。幸有瑶琴玉笛，更是处、江楼清绝。邀俊逸。登临一醉，将酬佳节。岂料数阵顽云，忽掩却天涯，广寒宫阙。失意初筵，唯听秋虫呜咽。莫恨姮娥薄相，且吸尽、杯中之物。圆又缺。空使早生华发。

　　○菩萨蛮

　　舟中夜宿

　　西风吹雨鸣江树。一边残照青山暮。系缆近渔家。船头人语哗。白鱼兼白酒。径到无何有。自喜卧沧洲。那知是宦游。

　　○菩萨蛮

　　舟次青神

　　长江日落烟波绿。移舟渐近青山曲。隔竹一灯明。随风百丈轻。夜深篷底宿。暗浪鸣琴筑。梦与白鸥盟。朝来莫漫惊。

　　○洞仙歌

　　杜子美草堂

　　百花潭上，但荒烟秋草。犹想君家屋乌好。记当年，远道华发归来，妻子冷，短褐天吴颠倒。卜居少尘事，留得囊钱，买酒寻花被春恼。造物亦何心，枉了贤才，长羁旅、浪生虚老。却不解消磨尽诗名，百代下，令人暗伤怀抱。

　　○满江红

　　相如驷马桥

　　汉代文章，谁独步、上林词客。游曾倦、家徒四壁，气吞七泽。华表留言朝禁闼，使星动彩归乡国。笑向来、父老到如今，知豪杰。人世事，真难测。君亦尔，将谁责。顾金多禄厚，顿忘畴昔。琴上早期心共赤，镜中忍使头先白。能不改、只有蜀江边，青山色。

　　○木兰花慢

　　长安怀古

　　骚人多感慨，况故国、遇秋风。望千里金城，一区天府，气势清雄。繁华事，无处问，但山川景物古今同。鹤去苍云太白，雁嘶红树新丰。夕阳西下水流东。兴废梦魂中。笑弱吐强吞，纵成横破，鸟没长空。争如似犀首饮，向蜗牛角上任穷通。看取麟台图画，□余马鬣蒿蓬。

　　○木兰花慢

　　书李将军家壁

　　将军真好士，识半面、足吾生。况西自岷峨，北来燕赵，并辔论情。相牵挽，归故里，有门前稚子候渊明。对酒欢酣四坐，挑灯话到三更。高歌伐木鸟嘤嘤。怀抱向君倾。任客路光阴，欲停归骑，更尽飞觥。人间世逢与别，似浮云聚散月亏盈。但使金躯健在，白头会得寻盟。

　　○巫山一段云

　　潇湘八景平沙落雁

　　玉塞多缯缴，金河欠稻粱。兄兄弟弟自成行。万里到潇湘。远水澄拖练，平沙白耀霜。波头人散近斜阳。欲下更悠扬。

　　○巫山一段云

　　远浦归帆

　　南浦寒潮急，西岑落日催。云帆片片趁风开。远映碧山来。出没轻鸥舞，奔腾阵马回。船头浪吐雪花堆。画鼓殷春雷。

　　○巫山一段云

　　潇湘夜雨

　　潮落蒹葭浦，烟沉橘柚洲。黄陵祠下雨声秋。无限古今愁。漠漠迷渔火，萧萧滞客舟。个中谁与共清幽。唯有一沙鸥。

　　○巫山一段云

　　洞庭秋月

　　万里天浮水，三秋露洗空。冰轮辗上海门东。弄影碧波中。荡荡开银阙，亭亭插玉虹。云帆便欲挂西风。直到广寒宫。

　　○巫山一段云

　　江天暮雪

　　风紧云容惨，天寒雪势严。筛寒洒白弄纤纤。万屋尽堆盐。远浦回渔棹，孤村落酒帘。三更霁色妒银蟾。更约挂疏帘。

　　○巫山一段云

　　烟寺晚钟

　　楚甸秋霖卷，湘岑暮霭浓。一舂容罢一春容。何许日沉钟。摇月传空谷，随风渡远峰。溪桥有客倚寒筇。一径入云松。

　　○巫山一段云

　　山市晴岚

　　远岫螺千点，长溪玉一围。日高山店未开扉。岚翠落残霏。隐隐楼台远，蒙蒙草树微。市桥曾记买鱼归。一望却疑非。

　　○巫山一段云

　　渔村落照

　　远岫留残照，微波映断霞。竹篱茅舍是渔家。一径傍林斜。绿岸双双鹭，青山点点鸦。时闻笑语隔芦花。白酒换鱼虾。

　　○巫山一段云

　　平沙落雁

　　醉墨疏还密，残棋整复斜。料应遗迹在泥沙。来往岁无差。水暖仍菰米，霜寒尚苇花。心安只合此为家。何事客天涯。

　　○巫山一段云

　　远浦归帆

　　解缆离淮甸，扬舲指楚乡。风声飒飒水茫茫。帆席上危樯。断送浮云影，惊回过雁行。江楼红袖倚斜阳。远引客心忙。

　　○巫山一段云

　　潇湘夜雨

　　暗澹青枫树，萧疏斑竹林。篷窗夜雨冷难禁。敧枕故乡心。二女湘江泪，三闾楚泽吟。白云千载恨沉沉。沧海未为深。

　　○巫山一段云

　　洞庭秋月

　　衡岳宽临北，君山小近南。中开北百里湖潭。吴楚入包含。银汉秋相接，金波夜正涵。举杯长啸待鸾骖。且对影成三。

　　○巫山一段云

　　江天暮雪

　　向夕回征棹，凌寒上酒楼。江云作雪使人愁。不见古潭洲。声紧云边雁，魂清水上鸥。千金骏马拥貂裘。何似卧渔舟。

　　○巫山一段云

　　山市晴岚

　　海气蒸秋热，山容媚晓晴。森森万树立无声。空翠袭人清。镜里双蛾敛，机中匹练横。隔溪何处鹧鸪鸣。云日翳还明。

　　○巫山一段云

　　渔村落照

　　雨霁长江碧，云归远岫青。一边残照在林坰。绿网晒苔扃。波影明重绮，沙痕射远星。鲈鱼白酒醉还醒。身世任浮萍。

　　○巫山一段云

　　松都八景紫洞寻僧

　　傍石过清浅，穿林上翠微。逢人何更问僧扉。午梵出烟霏。草露沾芒屦，松花点葛衣。鬓丝禅榻坐忘机。山鸟漫催归。

　　○巫山一段云

　　青郊送客

　　芳草城东路，疏松野外坡。春风是处别离多。祖帐簇鸣珂。村暖鸡呼屋，沙晴燕掠波。临分立马更婆娑。一曲渭城歌。

　　○巫山一段云

　　万壑烟光动，千林雨气通。五冠西畔九龙东。水墨古屏风。岩树浓凝翠，溪花乱泛红。断虹残照有无中。一鸟没长空。

　　北山烟雨

　　○巫山一段云

　　西江风雪

　　过海风凄紧，连云雪杳茫。落花飘絮满江乡。偷放一春狂。渔市关门早，征帆入浦忙。酒楼何处咽丝簧。愁杀孟襄阳。

　　○巫山一段云

　　白岳晴云

　　菖杏春风后，茅茨野水头。晴云弄色蔼林丘。雨意未能休。京县民无赋，郊田岁有秋。明朝去学种瓜侯。身世寄菟裘。

　　○巫山一段云

　　黄桥晚照

　　隐见溪流转，纵横野垅分。隔林人语远堪闻。村径绿如裙。鸢集蜈山树，鸦投鹄岭云。来牛去马更纷纷。城郭日初曛。

　　○巫山一段云

　　长湍石壁

　　插水云根耸，横空黛壁开。鱼龙吹浪转隅隈。百里绿徘徊。日浸玻璃色，花分锦绣堆。画船载酒管弦催。一日绕千回。

　　○巫山一段云

　　朴渊瀑布

　　日照群峰秀，云蒸一洞深。人言玉辇昔登临。盘石在潭心。白练飞千尺，青铜彻万寻。月明笙鹤下遥岑。吹送水龙吟。

　　○巫山一段云

　　紫洞寻僧

　　老喜身犹健，闲知兴更添。芒鞋竹杖度千岩。迎送有苍髯。坐久云归岫，谈余月挂檐。但教沽酒引陶潜。来往意何厌。

　　○巫山一段云

　　青郊送客

　　野寺松花落，晴川柳絮飞。临风白马紫金袜，欲去惜芳菲。聚散今犹古，功名梦也非。青山不语暗相讥。谁见二疏归。

　　○巫山一段云

　　西江风雪

　　雪压江边屋，风鸣浦口樯。时登草阁挂南窗。云海杳茫茫。斫脍银丝细，开尊绿蚁香。高歌一曲礼成江。肠断贺头网。

　　○巫山一段云

　　北山烟雨

　　澹澹青空远，亭亭碧巘重。忽惊雷雨送飞龙。欲洗玉芙蓉。稍认岩间寺，都迷壑底松。良工吮笔未形容。疑是九疑峰。

　　○巫山一段云

　　白岳晴云

　　晓过青郊驿，春游白岳山。提壶劝酒语关关。一听一开颜。村舍疏林外，田畦乱水间。郊原雨足信风还。羡杀岭云间。

　　○巫山一段云

　　黄桥晚照

　　旷望苽田路，嵯峨柳院楼。夕阳行路却回头。红树五陵秋。城郭遗基壮，干戈往事悠。村家童子不知愁。横笛倒骑牛。

　　○巫山一段云

　　朴渊瀑布

　　绝壁开嵌窦，长川挂半天。跳珠喷玉几千年。爽气白如烟。岂学然犀客，谁期驻鹤仙。淋衣暑汗似流泉。到此欲装绵。

　　○巫山一段云

　　长湍石壁

　　瘦骨千年立，苍根百里盘。横张侧展绿波间。一带玉孱颜。猎骑何曾顾，渔郎只漫看。诗人强欲状天悭。赢得鬓毛斑。

　　强村丛书用明刊益斋乱稿本，不知用何本，其中有误字，兹据南京图书馆藏明钞万历刊本校改


【李仁山：词作1首】

　　○西江月

　　瑶英轻洒。姑射飘仙驾。巧夺孤山能变化。夭娇飞来白下。绝怜玉骨清姿。不随红紫芳时。要识天然标格，竹篱茅舍横枝。

　　附见天籁集卷下内。原题云，李仁山次韵，自注蟠桃来自杭和靖诗句，得于孤山也。




【李时：词作1首】

　　○木兰花慢

　　春日游晋祠（石刻，至元壬午谷雨前一日刊）

　　忆兰亭佳致，从宪长，剩追寻。问开花高山，晋祠流水，谁是知音。虽无凤笙龙管，劝行杯、时有不弦琴。马首家家明月，眼前处处禅林。一觞一咏畅怀襟。尘世任浮沉。莫论兴亡，休争人我，且乐欢心。韶华岂能常在，又斜阳、西下暮云深。好袖东风归去，春宵一刻千金。

　　金石萃编补正卷四




【李天翼：词作1首】

　　○临江仙

　　和元遗山

　　南去北来人自老，落花飞絮悠悠。思君一度一登楼。无穷烟水里，何处认并州。忽见姓名双泪落，新诗聊浣离愁。若为重醉绣江秋。芙蓉明月下，来往一扁舟。

　　附见遗山乐府内




【李庭：词作5首】

　　○水调歌头

　　史侯生朝

　　辕门奏归凯，旭日上初筵。东风万家香火，春信到梅边。侧听称觞新语，一滴愿增一岁，门外酒如川。诏领八州督，声动九重天。茁兰芽，辉花萼，树堂萱。一门余庆如此，今古几人全。多少山东父老，久望太平勋业，毕竟在何年。整顿乾坤了，拭目认凌烟。

　　○满庭芳

　　冀德修生朝

　　燕寝凝香，金貂贳酒，挽将天上春回。踵门为寿，尽道谪仙才。谁识元龙豪气，沈雄自、湖海中来。十年梦，新亭风景，惟有岁寒梅。老来。须共约，凤皇山下，竹杖芒鞋。要从今浇下，胸次崔嵬。酿取周郎醇酎，更休用、桃李传杯。衡门外，柘荆尚在，千岁看花开。

　　○水调歌头

　　张耀卿寿日

　　伤心庚开府，书剑忆游梁。十年流落冰雪，如履柏台霜。昨日螳螂当辙，今日豺狼当路，牛背置神光。竟访赤松去，不顾紫微忙。汉貂蝉，万人杰，八州王。有君如是何事，高卧北窗凉。传得黄州密印，有病安心是药，此外更无方。莫袖经纶手，遗爱在甘棠。

　　○水龙吟

　　萧公弼生朝

　　喜逢天上天人，一尊共醉梅花底。朝元已了，读书未遍，复来人世。憩鹤台边，景龙门外，十年游戏。自归来，却过赵州桥上，阅桥下，东流水。尽道翱翔物外，解牛刀、刃游余地。谁知别有，香山远韵、谪仙豪气。应笑蹉跎，半生书剑，今犹如此。待西风，拂口貂裘尘土，进黄公履。

　　○望月婆罗门引

　　史尚书生朝

　　太平有象，老人星、喜照滹阳。前衔曾近文昌。寿乐今年余庆，新到五花堂。看鸡鸣问寝，鳞次称觞。白眉最良。八州督，汉侯王。院院琼林玉树，画戟清香。一椿五桂，更休说、燕山窦十郎。谈麈上，白日羲皇。

　　强村丛书校孔荭谷藏钞寓庵集本，兹另据藕香零拾本校改。


【李献能：词作3首】

　　○春草碧

　　紫箫吹破黄州月。簌簌小梅花，飘香雪。寂寞花底风鬟，颜色如花、命如叶。千里涴兵尘、凌波袜。心事鉴影鸾孤，筝弦雁绝。旧时雪堂人，今华发。断肠金缕新声，杯深不觉琉璃滑。醉梦绕南云，花上蝶。

　　○江梅引

　　为飞伯赋青梅

　　汉宫娇额倦涂黄。试新妆。立昭阳。萼绿仙姿，高髻碧罗裳。翠袖卷纱闲倚竹，暝云合，琼枝荐暮凉。璧月浮香。摇玉浪，拂春帘，莹绮窗。冰肌夜冷滑，无粟影，转斜廊。冉冉孤鸿，烟水渺三湘。青鸟不来天也老，断魂些，清霜静楚江。

　　○浣溪沙

　　河中环胜楼感怀

　　垂柳阴阴水拍堤。欲穷远目望远迷。平芜尽处暮天低。万里中原犹北顾，十年长路却西归。倚楼怀抱有谁知。

　　以上三首见中州乐府




【李孝光：词作22首】

　　○念奴娇

　　江南春暮，看麦枯蚕老，故乡风物。缟袂青裙桑下路，笑动斜阳村壁。鹅鸭比邻，牛羊日夕，父老头如雪。桑麻旧语，宁论汉庭人杰。谁办草草杯盘，朱樱绿笋，逸兴尊前发。冉冉年华吾老矣，目送孤云明灭。拾穗行歌，摘瓜抱蔓，此事真毫发。逢君轰饮，与吾唤取明月。

　　○水调歌头

　　题于彦明新居

　　东湖浸南麓，北荡带西山。其中大有佳处，元不减商颜。上有雁峰千叠，下有龙滩百曲，别是一人寰。昨夜雨新过，流水到花间。一张琴，一壶酒，伴渠闲。诗成真宰应妒，万象入嘲讪。北海尊罍依旧，东里杖藜无恙，未放鬓毛斑。吾亦秣吾马，不怕路盘盘。

　　○水调歌头

　　月来印千水，云去露千山。乾坤一草亭耳，为我洗愁颜。东户太湖摇碧，北户长松立铁，此岂是尘寰。老子乐何事，在山水之间。算吾生，□□□，只饶闲。平时斗酒本劳，笑语亲讥讪。千古武陵溪上，鸡犬也应问讯，春梦落花斑。李愿大佳士，谁为赋归盘。

　　○临江仙

　　寿李后山

　　种竹栽花溪上宅，此翁初赋归欤。试尝菊水味何如。人间霖雨手，天上寿星图。把酒祝翁千岁寿，翁言政不关渠。少令高大我门闾。平反亦多矣，有驷马高车。

　　○水龙吟

　　与北山觉公

　　倚阑蓝玉西边，长松千尺鼪鼯走。风吹香雾，云生幽树，泉鸣缺甃。嘻笑山翁，看山不厌，别来浑瘦。且休嫌俗客，竹床乌几，半分与，真耆旧。已办泽车款段，时时过、竹扉花牖。人来问我，功名老矣，狂歌摇首。袖里经纶，与时消息，只令杯酒。唤香山居士商量，添个似侬肯否。

　　○满庭芳

　　赋醉归

　　昨夜溪头，潇潇风雨，柳边解个渔舟。狂歌击楫，惊起欲眠鸥。笑杀子猷访戴，待到门、兴尽归休。得似我，裳衣颠倒，大叫索茶瓯。长怪天翁，赋人以量，偏曲如钩。有大于江海，小径盈抔。爱酒青莲居士，又何苦、枕藉糟邱。玉山倒，风流脍炙，底为子孙谋。

　　○水调歌头

　　与于云峰

　　吾子钓游处，一过一徘徊。旧时酒壶茶碗，重洗古莓苔。点检东头松菊，料理西头水竹，一一手亲裁。别有古人意，石上五株梅。马少游，陶元亮，大佳哉。世间荣枯宠辱，我辈未须猜。此是君家邱墓，此是君家第宅，缘底不归来。我有一杯酒，准拟拂尘埃。

　　○鹧鸪天

　　千载循良汉鲍宣。云仍儒雅故依然。龙门他日文章客，雁荡今朝行地仙。鱼鲙玉，酒流泉。紫萸黄菊斗清妍。祝君此会年年健，药裹阴功已付天。

　　○鹊桥仙

　　为邱梅边赋

　　山蟠屋上，水蟠屋下，个里花香竹秀。天翁老去更多情，遣青女、幻无为有。天根老石，云根老树，谁解逡巡挥就。只应炼石补天时，□留取、刀圭为寿。

　　○念奴娇

　　男儿堕地，便试教啼看，定知英物。老去只追风月债，天地应空四壁。黄石残书，赤松归去，不料头如雪。子房何信，竟推何者为杰。醉后一笑掀髯，狂歌拍手，四座清风发。竹帛功名人安在，去去云鸿灭没。枣下枯枝，黄金虚牝，此事真毫发。豪吟轰饮，直须唤取明月。

　　○沁园春

　　花压双溪，月满千门，气象峥嵘。□乡村父老，踏歌旧曲，闾阎小子，弦诵新声。鸡犬无惊，桑麻如画，酷似驱车过武城。谁为此，事鲁人姬姓，公旦云仍。欲知政理功成。吾父母、斯民只至诚。太夫人九十，板与春暖，公年六十，彩袖风轻。富贵康宁，天公赋予，老去功名照汗青。祈公处，□人间霖雨，天上文星。

　　○满庭芳

　　山色挼蓝，溪光鉴玉，天□流转精神。鹤盘松顶，松下坐高人。好个寿星图画，爱花间、流水长春。侬知否，此山老子，元是宰官身。胸蟠书万卷，翰林才调，独次冠巾。是僧中龙象，天上麒麟。送客虎溪三笑，溪头□、鸥鹭相亲。香一瓣，祝公眉寿，双巘碧嶙峋。

　　○水调歌头

　　坐上且停酒，听我别时歌。人生会面何少，离别一何多。我有两行铁汁，平生不为人泣，但恐也滂沱。劝尔且轰饮，挈脚打琵琶。走儿童，骑竹马，折桃花。沙头日日风雨，犹自鼓频挝。今日玉箫台下，明日天台路上，是处是天涯。鹏搏扶摇稳，我欲趁飞车。

　　○水调歌头

　　和韵送公弼

　　酒酣肝胆露，把手共高歌。中年底用离别，作恶渐应多。春尽江头苦雨，日暮风沙万里，重俯大江沱。行李几时发，别意满琵琶。仲宣楼，桓公柳，少陵花。别时政自凄断，忍听祢生挝。宁作丈夫意气，莫作妻孥恋嫪，后会渺无涯。风外柳花急，骏马夹轻车。

　　○满江红

　　烟雨孤帆，又过钱塘江口。舟人道、官侬缘底，驱驰奔走。富贵何须囊底智，功名无若杯中酒。掩篷窗、何处雨声来，高眠后。官有语，侬听取。官此意，侬知否。叹果哉忘世，于吾何有。百万苍生正辛苦，到头苏息悬吾手。而今归去又重来，沙头柳。

　　○水调歌头

　　高云上鹏鹗，大路展骅骝。天风万里吹上，容易莫遮留。把酒长亭烟雨，问讯西湖风月，梅老暗香浮。更尽一杯酒，应忆旧时游。功名事，为霖雨，济川舟。少试经纶，便尔老去合封侯。季子他年佩印，庞统行看展骥，竹马候沙头。富贵逼人甚，快揽黑貂裘。

　　○水龙吟

　　举头南极星明，五云飘作天花雨。龟游莲叶，鹤栖松顶，□□□露。阿母瑶池，琼花新好，正逢初度。对碧梧翠竹，黄庭读罢，更细味，全生处。二十四番花信，待持入薰风旧谱。琴鸣瑟和，兰清玉暖，云翩彩舞。身在箫台，月明风细，犹闻笑语。想胡麻饭熟，只应流出，向桃源路。

　　○感皇恩

　　算富贵康宁，于公独厚。天公着意君知否。古今盛事，百岁在堂寿母。斑衣鹤发、真稀有。三载河阳，种花插柳。惯父老歌谣拍手。名香朝野，公旦云仍无负。剑光连紫气、横牛斗。

　　○青玉案

　　儿童齐唱民安作，问底事、来何暮。酷似当年廉叔度。春风千里，□□□□，绿到棠阴处。玉壶清贮金茎露。翻向人间作霖雨。今日东瓯成乐土。清都虎豹，借恂无计，衮职须君补。

　　○感皇恩

　　五马东来，人歌襦夸，春晚棠阴绿如许。草堂诗梦，应费湖中箫鼓。清香生画戟、连嘉树。父老踏歌、道君侯来何暮。容易君侯又归去。凤凰池上，去作九州霖雨。儿童骑竹马，沙堤路。

　　○水调歌头

　　伯仲见伊吕，前日补天归。平生盖世勋业，何用藉群儿。出领绣衣龙节，入拥绣裳赤舄，名字在金闺。磊落正如此，焉学古人为。济川舟，调羹手，看当时。功成便引身去，大不负书诗。两鬓萧萧华发，总为爱君忧国，臣老系安危。天子方好老，领取帝王师。

　　○水龙吟

　　倚阑遥见江南，狒狸前度愁风雨。英雄安在，龙颠虎倒，空悲朝露。落日荒宫，北风过雁，柰何踌伫。见行人指点，战场犹说，三城下，西州路。有客登高长啸，访诸君、旧游无处。麒麟何物，累累谁者，消沉千古。北海人豪，骆驼坡下，而今黄土。算无过何逊风流，便拟赋，官梅去。

　　以上四印斋本五峰词二十二首


【李晏：词作4首】

　　○婆罗门引

　　保德西楼作

　　汗融畏日，岂知高处有风清。倚阑襟袖凉生。坐看崩云脱壤，不碍乱峰青。待目穷千里，却怕伤情。河分古城。听裂岸、怒涛惊。好是烽沈幽障，鼓卧边亭。西楼老子，更无用，胸中十万兵。酒到处、莫放杯停。

　　○虞美人

　　佳人酒晕红生颊。滟滟霞千叠。雨馀红泪湿黄昏。误认当年人面、倚朱门。飘零又送青春暮。怅望刘郎去。教人不恨五更风。只恨马蹄、无处避残红。

　　○鹧鸪天

　　苒苒萋萋雨后村。芳尘不到五侯门。曾随晓泪撩诗思，又向春风入烧痕。春去后，忆王孙。啼红南浦记芳温。夕阳楼外连天远，乞与骚人怨楚魂。

　　○菩萨蛮

　　回文

　　断肠人去春将半。半将春去人肠断。归客倦花飞。飞花倦客归。小窗寒梦晓。晓梦寒窗小。谁与画愁眉。眉愁画与谁。

　　以上四首见中州乐府




【李真人：词作20首】

　　○望江南

　　初学道，须认得真铅。采取铅中金白雪，却将金雪作丹田。方始见重玄。

　　○望江南

　　分明道，不离黑铅中。领取五行寻药体，五行之内觅金公。法象在参同。

　　○望江南

　　分明道，朦胧在君家。龙虎见君君不见，徒将金宝作河车。争得见黄芽。

　　○望江南

　　还丹道，金水号良媒。须得华池终见宝，徒将砂向黑铅坯。莫妄损三才。

　　○望江南

　　丹砂道，学者亦如麻。不识铅中含白虎，竞烧粪秽觅金华。争得跨云霞。

　　○望江南

　　金花道，世上少人知。莫弄黑铅将造化，淮南金秘在华池。争肯泄天机。

　　○望江南

　　真龙虎，玉兔与金精。广见青冥含万象，朦胧降气结朱英。凡汞岂长生。

　　○望江南

　　金与水，相见两交并。复卦发爻依刻漏，壶中日月结成形。沧海几回清。

　　○望江南

　　北方水，其数是真铅。一气剋凝抽摘雪，须令金体重初元。此结道中玄。

　　○望江南

　　北方水，龙虎自交彰。水火运时归一体，临炉早见五神光。根本昔中方。

　　○菩萨蛮

　　还丹根蒂将何作。须凭金火相销铄。金火得长生。方成夫与妻。夫妻情重重。共隐真人洞。真洞约回期。天符来便归。

　　○菩萨蛮

　　还丹父母将何作。木从火里生枝博。枝博既芳荣。离宫火渐明。渐明终却灭。化土生金屑。土谢玉金乡。金来归北方。

　　○菩萨蛮

　　还丹龙虎将何作。北方玄武南朱雀。朱雀变为龙。元宫养大虫。大虫食草木。龙爱吞金玉。交战向沧溟。俱伤血满形。

　　○菩萨蛮

　　还彤铅汞将何作。砂须剥面铅沉脚。砂精与铅精。露形不露形。争得相违背。须用三才理。汞采日中精。铅须铅里金。

　　○菩萨蛮

　　还丹水火将何作。须知两位相交错。火在水中求。水从火里流。水流遭火克。为有中男力。水被火凌持。相携一室归。

　　○菩萨蛮

　　还丹鼎器将何作。戊己正土为城郭。城郭善堤防。堤防生药王。药王能御众。臣下难飞动。外隔坎离城。谁人见鼎形。

　　○菩萨蛮

　　还丹火法将何作。初从复卦终于剥。旦暮用屯蒙。潜行造化工。进为春夏月。退象秋冬节。既未入坤宫。还丹道已穷。

　　○菩萨蛮

　　还丹秘诀将何作。因师口授亲糟粕。未悟莫施为。前程路崄巇。寻文终不的。义在文中出。文义纵惺惺。抟量早晚成。

　　○菩萨蛮

　　还丹节行将何作。师曾嘱咐留言约。莫近贵豪门。贵豪赚杀人。不须夸富有。富有难长久。隐循且悠悠。愿将天地俦。

　　○菩萨蛮

　　夸丹功用将何作。仙人尽号长生药。服人得延年。方知此理玄。至药终须觅。只在坎离侧。向此得真微。天长地久期。

　　以上李真人述还丹诀十首案宋元间道士姓李者颇多，以上词未著名字，不知李真人确为谁，姑作道谦。




【李治：词作5首】

　　○摸鱼儿

　　雁双双、正飞汾水，回头生死殊路。天长地久相思债，何似眼前俱去。摧劲羽。倘万一幽冥，却有重逢处。诗翁感遇。把江北江南，风嘹月唳，并付一丘土。仍为汝。小草幽兰丽句。声声字字酸楚。拍江秋影今何在，宰木欲迷堤树。霜魂苦。算犹胜、王嫱有冢贞娘墓。凭谁说兴。叹鸟道长空，龙艘古渡。马耳泪如雨。

　　遗山乐府上附

　　○摸鱼儿

　　为多情、和天也老，不应情遽如许。请君试听双蕖怨，方见此情真处。谁点注。香潋滟银塘，对抹胭脂露。藕丝几缕。绊玉骨春心，金沙晓泪，漠漠瑞红吐。连理树。一样骊山怀古。古今朝暮云雨。六郎夫妇三生梦，肠断目成眉语。须唤取。共鸳鸯翡翠、照影长相聚。西风不住。恨寂寞芳魂，轻烟北渚。凉月又南浦。

　　遗山乐府上附

　　○江梅引

　　陌头杨柳恨春迟。被寒欺。淡依依。瘦损王孙，青琐小腰围。墙外琼枝空照影，翠娥敛，游丝百丈飞。燕归雁归书问寂。月细风尖供怨笛。玉骨成灰圣得回。梦里音容，良是觉来非。多少江州司马泪。断肠曲，河声送落晖。

　　遗山乐府中附

　　○鹧鸪天

　　太一沧波下酒星。露醽秘诀出仙扃。情知天上莲花白，压尽人间竹叶青。迷晚色，散秋馨。兵厨晓溜玉泠泠。楚江云锦三千顷，笑杀灵均话独醒。

　　遗山乐府下附

　　○鹧鸪天

　　十丈冰花太一峰。拍浮来赴酒船中。碧筒象鼻秋泉滑，泽国幽香笑卷空。云淡泞，月朦胧。醉乡千里鲤鱼风。冯夷击鼓休惊客，罗袜生尘恐恼公。

　　遗山乐府下附



【廉希宪：词作1首】

　　○水调歌头

　　读书岩

　　杜陵佳丽地，千古尽英游。云烟去天尺五，绣阁倚朱楼。碧草荒岩五亩，翠霭丹崖百尺，宇宙为吾留。读书名始起，万古入冥搜。凤池崇，金谷树，一浮鸥。彭殇尔能何许，也欲接余眸。唤起终南灵与，商略昔时名物，谁劣复谁优。白鹿庐山梦，颉颃天地秋。

　　永乐大典九千七百六十五岩字韵案大曲岩字韵引此词作廉文靖公集。又引元明善清河集读书岩记，谓读书岩为故相太傅魏国廉文正公之别业，在京兆樊川少陵原之阳，可证大典作廉文靖公，当为廉文正公之误。



【梁曾：词作1首】

　　○木兰花慢

　　西湖送春

　　问花花不语，为谁落，为谁开。算春色三分，半随流水，半入尘埃。人生能几欢笑，但相逢、尊酒莫相催。千古幕天席地，一春翠绕珠围。彩云回首暗高台。烟树渺吟怀。拚一醉留春，留春不住，醉里春归。西楼半帘斜日，怪衔春、燕子却飞来。一枕青楼好梦，又教风雨惊回。

　　词品卷六



【梁梅：词作1首】

　　○水龙吟

　　梅花

　　天教占了，百花头上，和羹未晚。

　　续夷坚志卷四

【梁寅：词作39首】

　　○昼夜乐

　　怀金陵

　　秣陵犹忆豪华地。醉春风、花明媚。碧城彩绚楼台，紫陌香生罗绮。夹十里秦淮笙歌市。酒帘高曳红摇翠。油壁小轻车，间雕鞍金辔。同游放浪多才子。诧酣歌、如高李。傲时江海狂心，怀古虹霓雄气。归卧云庐霜满鬓，十年间、多少愁思。春梦绕天涯，度烟波千里。

　　○烛影摇红

　　后汉匈奴传，言呼韩邪单于来朝，愿为汉婿。后宫王嫱以积怨自请行，此事之实也。西京杂记乃云，元帝使画工毛延寿图宫人形貌，按图名幸。王嫱以赂金少，画不及貌。王嫱当行，帝见之悔，乃杀延寿。夫元帝柔仁之主也，而谓其因女色杀画工，余固不信。而无宠自请行，诚一污贱女子耳。后之为昭君曲者多归咎元帝，殊不当也。因此赋

　　深锁宫花，绣生鱼钥重门闭。美人何事怨东风，独抱伤春意。月照黄沙万里，到毡城、芳心自喜。尊前歌舞，马上琵琶，宠深谁比。毳服胡妆，那思旧日娇罗绮。年年秋雁向南飞，肯寄相思字。岁久玉颜憔悴，似花落，悔随流水。草青坟上，应是香魂，尚含愁思。

　　○木兰花慢

　　桃源

　　爱山中日月，春渐去，又还来。望水绕人家，云生窗户，岫转峰回。层层绛桃千树，似丹霞、散绮映楼台。世上从教桑海，人间自有蓬莱。渔郎未必是仙才。偶尔到天台。喜相问相邀，山中殽簌，树里尊罍。何便寻归路，是风波险处未心灰。要似秦民深隐，桃花只好移栽。

　　○绮罗香

　　天台

　　翠谷吞霞，丹厓隐日，瑶草绿迷仙路。复宇层台，鸡犬不知何处。花对发、洞里娇娥，璧双美、人间才子。信奇缘、水合云交，香风满径共归去。嘈嘈鸾凤箫管，九酝琼浆碧，冰盘麟脯。沧海深深，将比此情难侣。奈尘臆未断愁根，被啼鸟苦催归思。叹多少乐极生悲，落花思故树。

　　○八声甘州

　　赠易自然祷雨有感

　　喜神龙飞雨遍秋郊，黄河自天来。是蟠溪逸士，胸中造化，掌上云雷。坛峙吟峰东畔，稽首望仙台。绛节霓衣，拥阊阖朝开。凭仗小心风送，绿章上奏，咫尺瑶阶。念鱼头赤子，濈濈困炎埃。赖皇穹、恩波滂沛，便千村万落总春回。人都道先生功行，山岳崔嵬。

　　○阮郎归

　　自洪还家

　　归来长啸碧山河。结茅牵翠萝。衰颜借问近如何。吴霜侵鬓多。衣裋褐，卧行窝。眼前随分过。一溪风月与烟波。闲中宜钓蓑。

　　○醉落魄

　　苍厓翠谷。闲云一片无拘束。田庐村巷经行熟。无取无求，曳杖看修竹。道人邀我岩居宿。小槽白酒过醽醁。醉来只唱山中曲。无价清欢，何必论金玉。

　　○南歌子

　　或以山蒲萄为献，其味与家园者无异

　　虬蔓悬秋露，骊珠撼晓风。倚崖点漆变殷红。味与凉州珍贡，却相同。御苑堪移植，雕盘合上供。猿猱余颗寂寥中。多谢樵人分送，到山翁。

　　○忆秦娥

　　为南溪廖氏题古梅

　　湖山曲。山头花照湖波绿。湖波绿。盈盈仙子，镜中颜玉。百千年树繁英簇。春光却在幽人屋。幽人屋。自然富贵，海珠千斛。

　　○鱼游春水

　　避乱还家，见桃花盛开

　　家临千峰翠。幽径重开荆棘里。小桃花艳，春日盈盈霞绮。香入骚人碧玉杯，色映游女青螺髻。带露更娇，迎风尤媚。古有墙东避世。况似武陵风光美。时时独酌花间，别有天地。不教扫迳看尤好，意欲寻仙从兹始。岩前白云，石边流水。

　　○谢池春

　　花朝

　　薄寒山阁，当亭午、潇潇雨。鸟静桃花林，水坐兰苕渚。玉勒骢稀出，油壁车何处。欲簪花、簪不住。花红发白，应笑人憔悴。春过一半，东去水、难西驻。前半伤多病，后半休虚负。白醴匏尊满，紫笋山殽具。心无累，皆佳趣。自辞觞酌，劝客须当醉。

　　○缑山月

　　雨夕

　　急雨响岩阿。阴云暗薜萝。山中春去更寒多。纵紫门不闭，花满径，苍苔润，少人过。兰舟曾记兰汀宿，牵恨是烟波。而今林下和樵歌。看风风雨雨，滋造物，时时变，总心和。

　　○玉蝴蝶

　　闲居

　　天付林塘幽趣，千章云水，三径风篁。虽道老来知足，也有难忘。旋移梅、要教当户，新插柳、须使依墙。更论量。水田种秫，辟圃栽桑。荒凉。贫家有谁能顾，独怜巢燕，肯恋茅堂。客到衡门，且留煮茗对焚香。看如今、苍颜白发，又怎称、紫绶金章。太痴狂。人嘲我拙，我笑人忙。

　　○破阵子

　　黯黯凄凄草色，狼狼藉藉花枝。江上烟波天共远，树外云山路更迷。故人音信稀。因病纵教废酒，非愁自懒题诗。芍药荼蘼开渐近，蹴踘秋千乐有谁。雨僝风僽时。

　　○人月圆

　　春夜

　　三春月胜三秋月，花下惜清阴。锦围绣阵，香生革履，光动兰襟。棠梨枝颤，乍惊栖鹊，夜久寒侵。明朝风雨，休孤此夕，一刻千金。

　　○燕归慢

　　上巳雨

　　花径萧条。恰桃霞已尽，梨雪初飘。云霾嗔丽景，风雨妒佳期。山中行乐本寥寥。那更值、年荒酒价高。诸生共高咏，只闲静，胜嬉游。千嶂暝，故人远，泞妨马，水平桥。象筵宝瑟何由见，与谁共羽觞浮。兰亭遗迹长蓬蒿。怎能句、山阴棹小舟。对景度新曲，独堪向，故人求。

　　○雨霖铃

　　夏景

　　螺峰堆绿。夜来经雨，浑似膏沐。飞泉怒泻崖谷，悬霜练□鸣苍玉。虎迹岩前过处，踏破翠苔褥。听啼鸟，山北山南，树杪残云自相逐。蓬门昼掩稀来躅。称幽人、独步看新竹。移床松下零露，三四点、怎沾缃轴。日永如年，况是身闲不受拘束。休妄想、鵷鹭朝班，聊且伴麋鹿。

　　○金菊对芙蓉

　　秋思

　　玉刻奇峰，蓝拖秀水，秋光浑似耶溪。渺苍烟十里，白鸟孤飞。恨无越女芙蓉艳，兰舟小、桂棹轻移。西风残照，樵人渔子，结伴尤宜。无柰物理难齐。叹鱼虾苦瘦，雁鹜多肥。望茫茫江海，今更何之。溪头绿树亲曾种，耐寒暑、应笑人衰。青山千仞，白云万顷，须理荷衣。

　　○玉蝴蝶

　　丙午元夕

　　霁景烟霞五色，黄金柳袅，碧玉桃开。再观升平气象，处处春回。且追随、村歌里巷，休耽恋、绮席楼台。独徘徊。人看月上，月趁人来。因怀。金陵旧曾游玩，御街灯火，远照秦淮。胜友同欢，醉听箫鼓闹春雷。几年间、风驰云往，千里外、水复山回。是仙才。飙轮许借，重访蓬莱。

　　○诉衷情

　　李花当户间桃花。妍景雪兼霞。春风送将春色，照耀野人家。回蝶使，罢蜂衙。日初斜。双莺窗外，双燕帘间，共惜秾华。

　　○浪淘沙

　　夜雨

　　檐溜泻泉声。寒透疏棂。愁如百草雨中生。谁信在家翻似客，好梦先惊。花发恐飘零。只待朝晴。彩霞红日照山庭。曾约故人应到也，同听啼莺。

　　○采桑子

　　孟夏

　　舍南舍北多桃李，子满青枝。曲径冥迷。新竹增高旧竹低。扫苔坐石何妨久，行步常迟。伫立移时。云起东峰日坠西。

　　○宴清都

　　端午

　　带恨湘江水。无柰远、楚云天际千里。灵均一去，芳荪翠减，香篱青死。龙舟鼍鼓声沸。叹旧俗、空夸水戏。乐少年、越女吴姬，□□王孙公子。曾记南浦芙蓉，东湖杨柳，斜日歌吹。彩舟载酒，纶巾挥扇，胜友同醉。而今白头蓬卷。但谙惯、独醒滋味。好只把、兰佩荷衣，从今料理。

　　○望江南

　　傍村之民兄弟四人，坐豪夺民产远流

　　山深处，豺虎纵跳踉。但爱体肥贪肉食，那知腹饱是身殃。天网甚恢张。千里外，魑魅可同乡。三尺正当严律令，四凶那得诧强梁。稽首谢君王。

　　○天仙子

　　苦热

　　六合似炉云似火。热气蒸肌烟雾锁。此时那得羽翰生，冰壑过。风岩坐。瀑布溅衣珠万颗。未旱先愁愁怎躲。如在颠崖惟恐堕。急须霖雨慰苍生，名誉播。江之左。谁在东山深处卧。

　　○苏幕遮

　　秋旱喜雨

　　白萍乾，红蓼悴，日减溪流，尘拥浑如雾。一日云凝千嶂雨。黄叶潇潇，却又添新翠。垦蒿烟，耕草露。种麦栽菘，生计那嫌暮。预羡登高欢会阻。门掩黄花，也自多幽趣。

　　○永遇乐

　　丙午岁仲秋，与胡中山同舟往南昌，至樟镇而返。别逾一月，作此寄之。中山能谈泰定数

　　年少羡君，有如琼树，相见何晚。虎瞰山前，轻船同载，正桂花香满。封溪一夕，孤篷听浪，又趁朔风遄返。计行藏、只堪一笑，怕令白鸥惊见。君如管辂，聪明夐异，能道山翁奇蹇。绛阙蓬莱，人间天上，翘首仙凡远。何时访我，竹溪松壑，尽有白云堪玩。写长怀、且寄南飞秋雁。

　　○浪淘沙

　　冬景

　　锦树分明上苑花。晴花宜日又宜霞。碧烟横处有人家。绿似鸭头松下水，白于鱼腹柳边沙。一溪云影雁飞斜。

　　○洞仙歌

　　舍后山中见群鹿

　　孤峰碧峭，长云中瑶草。群鹿甡甡怪希有。想嵩阳少室，曾伴松乔，知踏遍、白石苍苔多少。逸人尘外趣，医凤骖鸾，梦上瀛洲历蓬岛。蓦见此山中、便对烟霞，喜共约、长为侪友。为借问、仙翁在何方，愿同往从之，遍窥岩岫。

　　○木兰花慢

　　贺彭子寿伯埙叔侄新居

　　羡楼台有地，不改换、旧林塘。想叔父东山，郎君玉树，筹画非常。云霄正期勋业，见先恢、庭户揽风光。苍霭昼生翠牖，丹霞晓映雕梁。春莺求友候春阳。应恋木千章。宜永日图书，凉飙丝竹，皓月壶觞。蓬莱宛然异境，爱琪花、瑶草近人香。老矣犹夸能赋，忆君梦到华堂。

　　○珍珠帘

　　丙午冬雪

　　西窗梦断檐光晓。雪交坠、□□山僮惊报。岩岫化银宫，似白云仙岛。万树梨花都开遍，怪一夜、春风来早。凝眺。想千家晏起，村巷幽悄。谁解唤扫庭除，命雕鞍迎客，玉壶注酒。金帐拥红妆，惜盛欢难久。何似袁安门昼掩，抱清冷、年年如旧。须候。候暖日烘梅，竹松回秀。

　　○踏莎行

　　江上阻风

　　叠浪堆琼，横烟织素。停桡避险湾头住。汀洲连水水连云，何曾迷却归人路。今夕聊淹，明朝须去。休愁休怨休嗔怒。还家正属好风光，啼莺无数花千树。

　　○虞美人

　　舟中

　　岷峨雪尽生春水。江阔盘蛟喜。兰桡晓发大江东。回望银宫金阙五云中。来时秋渚蒹葭老。归日春花早。客身千里似征鸿。恰恰秋来春去总相同。

　　○谒金门

　　舟中对月

　　天似洗。遥望楚山千里。归雁数声云外去。此身犹滞此。半夜潜蛟不起。潭月金鳞光细。独倚孤篷浑不寐。碧流清见底。

　　○谒金门

　　采石花朝

　　春正美。处处艳桃秾李。记省花晨今日是，柰何辞帝里。采石兰桡暂倚。且与舟人同醉。心已到家身尚未。客中聊复尔。

　　○临江仙

　　舟中

　　十日江程春过半，渚青新长芦芽。李花几树间桃花。嫩黄烟际柳，远白水边沙。老子老来心似水，肯教愁绪如麻。扁舟来往似仙槎。还家今有日，那得更思家。

　　○菩萨蛮

　　湖口

　　海门西上帆如电。神灵借与天风便。容易见庐山。云中双鹤还。风匀波不怒。水碧涵山翠。沽酒酹神君。醉吟湖上春。

　　○金缕曲

　　泊南浦

　　南浦归帆暮。喜重看、螺江烟柳，鹤汀云树。画栋朱帘歌舞地，风景已非前度。只浩荡、江涛如故。相望飞楼鹏翅展，羡雄城、防卫多貔虎。又喜免，乱离苦。旧时犹记登临处。共诗朋、赋友同欢，咏今怀古。两鬓星星今老矣，却似荼蘼孤注。叹桃李、不知春去。独有洪崖青不改，似于人、恋恋能相顾。招我隐，有佳趣。

　　○八声甘州

　　近里有妄男子，为妻所诟，遂忿而远去，誓云非富贵不归。其妻亦誓独守无妄，既历十五年，夫竟旅困羞归，而妻能洁以自守，独理其家，因咏其事以励薄俗

　　记年时波荡两鸳鸯，雌雄各分流。恨郎情似水，妾心如石，此恨难休。自古恩深沧海，富贵等云浮。何忍轻离别，翻爱为仇。君看江头枯树，纵春风虚过，根干仍留。且牵萝空谷，蓬户自绸缪。想秋胡、未忘故态，怕无金、相赠却怀羞。归来日，郎嗔妾忿，都合冰消雾收。

　　原无雾收二字，据光绪十五年集本补以上嘉靖刻本石门集卷上，并以光绪十五年石门集刻本及朱氏强村丛书本校订


【林辕：词作6首】

　　○水调歌头

　　雷在地中复，山下出泉蒙。枢机合发，时惟君子为能通。初九潜龙勿用，上九亢龙有悔，溟滓萃黄宫。大畜有攸利，善继养元雄。剥鸿蒙，求鼎实。作参同。有孚盈缶，油然道济沛其丰。酬酢噬金遁＊，鲋瓮包承敝漏，退食总由公。纳约自户牖，其道永无穷。

　　○水调歌头

　　悟得天仙诀，参透祖师关。坎离颠倒，归根复命片时间。也不持斋受戒，也不行藏语默，也不坐禅圆。因甚同门士，废寝更忘餐。觅黄芽，擒已汞，结还丹。尘情事冗，般般应接道无干。也莫去妻逐妾，也莫抛儿弃女，也莫说休官。混饮太玄酒，个个会乘鸾。

　　○水调歌头

　　大药金丹祖，混质未分前。刚柔剖判，异名同出汞和铅。会得道穷物返，炼此华池神水，推类合其玄。二八正关键，夫妇再团圆。午临申，寅起子，运周天。爻符既济，阴须阳极始承权。三五庚生甲满，渐以中孚孕有，十月圣胎全。表里赫然赤，洪造应纯乾。

　　○水调歌头

　　色象毘卢育，具足辟支离。大于人我，总名无量阿僧只。男则给孤舍卫，女则普门觉海，爱欲受根基。若乐兰那行，福报尚愆期。善财施，多宝积，广参师。因缘殊胜，顿超彼岸掬曹溪。佛说须陀含果，我得阿罗汉道，如是证菩提。第一波罗蜜，谛听可思维。

　　○水调歌头

　　树老堪移接，人老岂容枯。玄元食母，还丹入口是良图。乞得西家红酿，又觅东邻白酝，装做一葫芦。就我珰中煮，玉兔搦金鸟乌。救衰翁，伸老媪，复如雏。精填髓满，身心常是壮丁夫。俗语神仙绝欲，浪说真人无念，天也被机模。我道非常道，定不自羁孤。

　　○水调歌头

　　造物局浮伪，天网艾如张。提起死生，关捩便是有阎王。六道转轮吞啖，一气循环贵贱，校覈注生方。苟免投皮鷇，难遇好爷娘。友多闻，欺获罗，错因忙。天堂地狱，信乎申吕鞠韩常。耕馁寡尤寡悔，道谷阙疑阙殆，举措巧承当。要出阴阳构，金鼎炼铅霜。

　　以上谷神篇卷下



【凌云翰：词作28首】

　　○木兰花慢

　　赋白莲和字舜臣韵

　　怅波翻太液，谁留住，蕊珠仙。向水殿云廊，玉容花貌，几度争鲜。人间延秋无计，掩霓裳、犹忆舞便娟。画里倾城倾国，望中非雾非烟。雁飞不到九重天。水调漫流传。柰花老房空，菂存心苦，藕断丝连。西风佩环轻解，有冰弦、谁复记华年。留得锦囊遗墨，魂消古汴宫前。

　　○满江红

　　咏梨花鸟图

　　谁写琼英，空惊讶、年华虚度。依约似、清明池馆，粉容遮路。蝴蝶又来丛里闹，鹪鹩还占枝头语。向东阑、惆怅几回看，愁如许。疑有月，光摇树。疑是雪，香生处。自洗妆人去，凄凉非故。白发宫娃歌吹远，青旗酒舍诗吟古。记黄昏、灯暗掩重门，听春雨。

　　○蝶恋花

　　杏庄为莫景行题

　　一色杏林三百树。茅屋无多，更在花深住。旋压小槽留客醉。举杯忽听黄鹂语。醉眼看花花亦舞。风卷残红，飞过邻墙去。恰似牧童遥指处。清明时节纷纷雨。

　　○蝶恋花

　　过雨春波浮鸭绿。草阁三间，人住清溪曲。旧种小桃多似竹。乱红遮断松边屋。有客抱琴穿翠麓。隔水呼舟，应是怜幽独。历历武陵如在目。几时同借仙源宿。

　　○风入松

　　和贝廷琚助教韵

　　谁教齿豁更头童。从唤作衰翁。惜花已自因花瘦，况飘零、万点随风。须信人生如梦，休言世事皆空。紫骝嘶过画桥东。犹记輭尘红。重来绿遍西湖路，消魂是、杜宇声中。经眼倚妆飞燕，伤心照影惊鸿。

　　○狮儿词

　　赋梅和仇山村韵

　　蹇驴破帽，知是几度寻春，山南山北。惆怅亭荒仙远，苔枝空绿。村醪正熟。为花醉、何妨留宿。春光似怕人冷落，先回空谷。潇洒生意自足。有高标、不厌矮篱低屋。与雪相期，侧耳隔窗虫扑。晚晴纵步，又还信、一枝筇竹。莫嫌独。自在画阑东曲。

　　○瑶华慢

　　赋雪

　　喜深惊密，试问滕神，有多少寒力。如圆似莹，总疑是、满眼隋珠和璧。五更书幌，早已觉、寒光穿隙。料禽影波上渐稀，径里悄无行迹。有人独倚危楼，望千里江山，高下同色。坡仙饮处，甚□然、不减醉翁宾客。等闲评论，算柳絮、梨花非白。画堂深弦管方调，一任低垂帘额。

　　○定风波

　　赋崔莺莺传

　　把丽情、分付良工，传奇漫为重省。开户迎风，拂花动月，写尽西厢景。笑书生，最侥幸。刚道师婚胜琴聘。沉静。问姓名非是，近时三影。空思蔗境。画盐梅、不济调羹鼎。翻残金旧日，诸宫调本，才入时人听。减容光，懒窥镜。凤枕鸳衾与谁□。重赠。李绅歌□，续微之咏。

　　○凤凰台上忆吹箫

　　赋凤仙花

　　菊婢标名，凤仙题品，纷纷随处成丛。甚玉钗浑小，宝髻微松。依旧花分五彩，毗陵画、总付良工。谁为伴，鸡冠染紫，雁阵来红。玲珑。英英秀质，多想是花神，翦彩铺茸。却易分高下，难辨雌雄。疑把守宫同捣，端可爱、深染春蔥。开还谢，从风乱飘，好上梧桐。

　　○沁园春

　　嘲昆季析居

　　树上凌霄，堂前紫荆，秋来尚芳。柰牝鸡晨语，鶺鸰憔悴，妖狐昼啸，鸿雁分张。仁智匪周，喜忧非舜，一旦天伦忍遂忘。如何好，望松楸感泣，桑梓悲伤。古今祸起专房。总一国犹然况一乡。□家有妇人，岂无长舌，世无男子，谁有刚肠。树大枝分，瓜熟蒂落，此语应非是义方。聊书此，要□惩鉴诫，不在文章。

　　○木兰花慢

　　寿侄云逵时七月十四日也

　　问初秋明月，更一夕，十分圆。喜鸿雁行中，居然生子，眉目娟娟。只今年逾弱冠，遇生朝、刚要赋诗篇。莫学汝家痴叔，蹉跎已傍中年。博山风袅水沉烟。绛蜡照华筵。有檀板歌词，金尊劝酒，银甲弹弦。阶庭旧时玉树，正朱颜、绿鬓似神仙。丹桂不妨似窦，紫金还见如田。

　　○风入松

　　寿郭仲和

　　传家应自郭汾阳。余裔在钱塘。傍人莫笑儒酸□，亲曾接、鵷鹭班行。赢得身心稳住，鬓须却□苍苍。中和相隐旧书堂。弦诵乐时康。梅花枝上春犹小，朋簪盍、次弟称觞。莫问商瞿年纪，也须载弄之璋。

　　○一剪梅

　　寿俞子中紫芝

　　苍颜白发称乌纱。瘦似黄花。清似梅花。窗吟山月乐无涯。知是儒家。知是仙家。紫芝服食胜胡麻。不爱繁华。却爱年华。词成笔底是龙蛇。寿酒流霞。寿□成霞。

　　○浪淘沙

　　元夕遇雨次俞紫芝韵

　　雨打上元灯。无处邀朋。何如窗下且瞢腾。漫忆牙旗穿夜市，铁马春冰。歌舞有人曾。倦与争能。越罗裁服换吴绫。尽道先生归隐也，乌帽乌藤。

　　○苏武慢

　　鸣鹤余音世传全真冯尊师苏武慢二十篇，前十篇道遗世之情，后十篇论学仙之事。道园先生谓费无隐独善歌之，则能知者亦罕矣。及观先生所作，非惟足以追配尊师，而使世之汩没尘埃流连光景者闻之，而有遗世独立羽化登仙之想，则是篇於世，其可少乎。著雍阉茂之岁，灯夕后三日，偶阅道园遗稿，欲尽和之，甫成一篇，辄为韵拘，笔弗得骋。於是行思坐维，或得一句一韵，索纸书之。越三日又成四篇，尚少大半，意殊闷闷。二十三日城南醉归，拥炉孤咏，连得四篇半，与未已而夜寒手龟，不能足也。明日更成二篇半，并无俗念一篇，凡十又三篇，览者幸为正焉

　　云缕虹竿，月钩星饵，海上金鳌曾钓。蓬岛连根，昆仑无外，不比人间嵩少。返本还源，成功满行，坐待紫皇飞诏。笑令威、千岁来归，知换几番华表。谁曾伴、阿母重游，蟠桃再结，目断西飞青鸟。林屋无扃，洞天不老，铁笛一声云杪。皎皎灵台，荧荧明镜，尘土等闲昏了。看火轮、飞出扶桑，万户千门皆晓。

　　○苏武慢

　　智不如愚，辩何如讷，大巧又何如拙。螳黠蝉痴，鹤长凫短，总是一番消歇。逝者如斯，挠之不浊，止水本来明澈。君试看、云散天开，现出自家秋月。谁种得、白云黄芽，交梨火枣，不怕北风吹裂。头上簪花，手中拍板，稽首金银宫阙。见说麻姑，高骑鹤背，载酒过门相谒。便呼童、拗折松枝，扫取一庭残雪。

　　○苏武慢

　　玉砌雕阑，朱门紫陌，争似道人茅宇。尊有新醪，盘无兼味，自傍小溪垂缕。富贵何淫，贱贫亦乐，此外更无他语。有时将明月为家，或共白云为侣。还俯视、六合之间，茫茫何物，不入灵台丹府。绿水青山，野花啼鸟，已把此心留住。梦熟黄梁，尘飞沧海，转首便为千古。问雪堂、归去何时，江上一梨春雨。

　　○苏武慢

　　芳草纤纤，游丝冉冉，可爱地晴江碧。世事浮云，人生大梦，歧路漫悲南北。漉酒春朝，步蟾秋夜，却忆旧时巾舄。问故园、何日归欤，松菊已非畴昔。谁似我、十亩柔桑，千头佳橘，饱看绿阴朱实。溉釜烹鱼，饭疏饮水，胜咀绛霞琼液。鸟倦知还，水流不竞，乔木且容休息。喜间来、事事从容，睡觉半窗晴日。

　　○苏武慢

　　破帽多情，布帆无恙，兴尽便寻溪转。明月来时，浮云飞尽，千古翠屏宜晚。桂棹阑桨，荷衣芰制，偏称药炉经卷。看轻鸥、点破长烟，一望水连天远。尝记得、雪满山阴，舟回剡曲，何必过门相见。浩气难消，哀情谁会，万里碧空横剑。一道虹桥，半天龙驾，尚忆幔亭开宴。要长生、须出人间，未卜道缘深浅。

　　校本，未尽完善。兹另据西泠词萃本复校。

　　○苏武慢

　　身在云间，目穷天际，一带远山如隔。隐隐迢迢，霏霏拂拂，蔓草寒烟秋色。数着残棋，一声长啸，谁识洞庭仙客。对良宵、明月清风，意味少人知得。君记取、黄鹤楼前，紫荆台上，神有青蛇三尺。土木形容，水云情性，标韵自然孤特。碧海苍梧，白苹红蓼，都是旧时行迹。细寻思、离乱伤神，莫厌此生欢剧。

　　○苏武慢

　　雾驾云輧，雨巾风帽，一剑凌风飞过。下视茫茫，遥观历历，不复更知天大。日月居诸，春秋代谢，几见授衣流火。记岳阳、三度曾游，未必世人知我。游戏处、柳树为徒，榴皮作字，聊说行藏如左。列豹重关，封狐千里，不满楚人哀些。瓦砾黄金，蓬莱别馆，归去有谁知那。不须分、天上人间，南北东西皆可。

　　○苏武慢

　　驴背驮诗，鸱夷盛酒，晓踏苏堤残雪。露阙云门，璇阶玉宇，照耀日华光洁。见说孤山，犹存老树，清兴一时超越。画船归、更有渔舟，此景顿成奇绝。还四顾、表里通明，高低一色，尘土不容豪发。却忆韩郎，花开顷刻，谁得染根仙诀。雪后园林，天开图画，眼界迥然俱别。待黄昏、约取林逋，湖上朗吟香月。

　　○苏武慢

　　醉里闲吟，兴来独往，山静悄无人语。两岸桃花，一溪春水，似忆仙源无路。花上莺啼，云间犬吠，偶到洞仙琳宇。便相留、闲话长生，嗟我委形非故。图画里、昔日天台，当年刘阮，此说荒唐无取。避世秦人，放舟渔子，却恐偶然相与。岭日将沉，林风忽动，吹落半帘红雨。待少焉、月出东方，拄个瘦藤归去。

　　○苏武慢

　　有酒无肴，柰何良夜，客有鲈鱼相惠。如此山川，几何日月，三国竟成何事。目断风帆，江空岁晚，觅句漫思无已。怕多情、笑我华颠，甚矣吾衰久矣。客知夫、水与月乎，盈亏如彼，逝者有如斯水。舟放中流，听其所止，夜久江流声细。鹤为予来，客辞予去，予亦就眠篷底。忽羽衣、过我林皋，惊觉一番残醉。

　　○苏武慢

　　仙客难逢，白云谁扫，知是采芝何处。皓鹤归来，金鸡啼罢，梦断阆风玄圃。松下高歌，橘中残着，饥后自餐龙脯。待偷桃、曼倩重来，为问木公金母。君不见、洞里桃花，花间啼鸟，又是一番春暮。弱水三千，巫山十二，指点虚无归路。君抱琴来，我邀君饮，我醉欲眠君去。向人间、游遍朱门，静看只如蓬户。

　　○苏武慢

　　君实园中，尧夫窝内，独乐正同安乐。维水泱泱，予怀渺渺，西望每思伊洛。草色随车，花香袭屦，风景至今犹昨。被杜鹃、啼破天津，便觉市朝萧索。谁复见、万古龙门，三春桃浪，冲岸紫鳞争跃。月到风来，水流云在，安得二贤同酌。心上经纶，鉴中治乱，叹息九原难作。笑红尘、逐利争名，总是蝇头蜗角。

　　○无俗念

　　等闲屈指，算今来古往，谁为英杰。耳目聪明天赋予，怎肯虚生虚灭。去燕来鸿，飞鸟走兔，世事何时歇。风波境界，大川不用频涉。踏遍万户千门，五湖四海，一样中秋月。正面相看君记取，全体本来无缺。空里非空，梦中真梦，莫对痴人说。便须骑鹤，夜深朝礼金阙。

　　以上强村丛书，用吴伯宛据西泠词萃编

　　○渔家傲

　　寿杨复初

　　采芝步入南山道。道深宛似蓬莱岛。闻说村居诗思好。还被恼。苍苔满地无人扫。载酒亭前松合抱。客来便许同倾倒。玉兔已将灵药捣。秋意早。月华长似人难老。

　　词品卷六


【刘昂：词作1首】

　　○上平西

　　泰和南征作

　　趸锋摇，螳臂振，旧盟寒。恃洞庭、彭蠡狂澜。天兵小试，百蹄一饮楚江干。捷书飞上九重天。春满长安。舜山川，周礼乐，唐日月，汉衣冠。洗五州、妖气关山。已平全蜀，风行何用一泥丸。有人传喜，日边路、都护先还。

　　归潜志卷一词品卷五，误作元将纥石烈子人词



【刘秉忠：词作81首】

　　○木兰花慢

　　到闲人闲处，更何必，问穷通。但遣兴哦诗，洗心观易，散步携筇。浮云不堪攀慕，看长空、淡淡没孤鸿。今古渔樵话里，江山水墨图中。千年事业一朝空。春梦晓闻钟。得史笔标名，云台画像，多少成功。归来富春山下，笑狂奴、何事傲三公。尘事休随夜雨，扁舟好待秋风。

　　○木兰花慢

　　既天生万物，自随分，有安排。看鸑鷟云霄，骅骝道路，斥鷃蒿莱。东君更相料理，著春风、吹处百花开。战马频投北望，宾鸿又自南来。紫垣星月隔尘埃。千载拆中台。叹麟出非时，风归何日，草满金台。江山阅人多矣，计古来、英物总沉埋。镜里不堪看鬓，尊前且好开怀。

　　○木兰花慢

　　笑平生活计，渺浮海，一虚舟。任紫塞风沙，鸟蛮瘴雾，即处林丘。天地几番朝暮，问夕阳、无语水东流。白首王家年少，梦魂正绕扬州。凤城歌舞酒家楼。肯管世闲愁。奈麋鹿疏情，烟霞痼疾，难与同游。桃花为春憔悴，念刘郎、双鬓也成秋。旧事十年夜雨，不堪重到心头。

　　○木兰花慢

　　混一后赋

　　望乾坤浩荡，曾际会，好风云。想汉鼎初成，唐基始建，生物如春。东风吹遍原野，但无言、红绿自纷纷。花月流连醉客，江山憔悴醒人。龙蛇一屈一还伸。未信丧斯文。复上古淳风，先王大典，不贵经纶。天君几时挥手，倒银河、直下洗嚣尘。鼓舞五华鸑鷟，讴歌一角麒麟。

　　○风流子

　　书帙省淹留，人间事，一笑不须愁。红日半窗，梦随蝴蝶，碧云千里，归骤骅骝。酒杯里、功名浑琐琐，今古两悠悠。汉代典刑，萧曹画一，晋朝人物，王谢风流。冠盖照神州。春风弄丝竹，胜处追游。诗兴笔摇牙管，字字银钩。遇美景良辰，寻芳上苑，赏心乐事，取醉南楼。好在五湖烟浪，谁识归舟。

　　○永遇乐

　　山谷家风，萧闲情味，只君能识。会友论文，哦诗遣兴，此乐谁消得。壶中天地，目前今古，今日还明日。似南华蝶梦醒来，秋雨数声残滴。诗书有味，功名应小，云散碧空幽寂。北海洪尊，南山佳气，清赏今犹昔。一天明月，几行征鹰，楼上有人横笛。想醉中、八表神游，不劳凤翼。

　　○望月婆罗门引

　　午眠正美，觉来风雨满红楼。卷帘情思悠悠。望断碧波烟渚，苹蓼不胜秋。但冥冥天际，难识归舟。大夫骨朽。算空把，汨罗投。谁辨浊泾清渭，一任东流。而今不醉，苦一日醒醒一日愁。薄薄酒、且放眉头。

　　○望月婆罗门引

　　年来懒看，古今文字纸千张。酒中悟得天常。闲杀阶前好月，不肯照西厢。任昏昏一醉，石枕藤床。名途利场。物与我，两相望。目断霜天鸿雁，沙漠牛羊。一庭秋草，教粉蝶黄峰自任忙。花老也、尚有余香。

　　○洞仙歌

　　仓陈五斗，价重珠斛。陶令家贫苦无畜。倦折腰闾里，弃印归来，门外柳、春至无言自绿。山明水秀，清胜宜茅屋。二顷田园一生足。乐琴书雅意，无个事，卧看北窗松竹。忽清风、吹梦破鸿荒，爱满院秋香，数业黄菊。

　　○江城子

　　平生行止懒编排。住蒿莱。走尘埃。社燕秋鸿，年去复年来。看尽好花春睡稳，红兴紫，任他开。紫微天上列三台。问英才。几沉埋。沧海遗珠，当著在鸾台。兴世浮沉惟酒可，如有酒，且开怀。

　　○江城子

　　游琼华岛

　　琼华昔日贺新成。与苍生。乐升平。西望长山，东顾限沧溟。翠辇不来人换生，天上月，自虚盈。树分残照水边明。雨初晴。气还清。醉却兴亡，惟有酒多情。收取晋人腮上泪，千载后，几新亭。

　　○江城子

　　松苍竹翠岁寒天。雁山前。凤城边。回首燕南，一别又三年。长爱故人心似月，人不见，月还圆。小窗寂寂锁凝烟。一灯然。一诗联。诗若灯青，孤影伴无眠。明日酒中余思在，挥醉墨，洒云笺。

　　○三奠子

　　念我行藏有命，烟水无涯。嗟去雁，羡归鸦。半生形累影，一事鬓生华。东山客，西蜀道，且还家。壶中日月，洞里烟霞。春不老，景长嘉。功名眉上锁，富贵眼前花。三杯酒，一觉睡，一瓯茶。

　　○玉楼春

　　闲云不肯狂驰骋。向晚自来栖峰顶。野人无事也关门，一炷古香焚小鼎。惊鸟有恨无人省。飞去飞来明月影。夜阑万籁寂中闻，破牖透风微觉冷。

　　○玉楼春

　　翠微掩映农家住。水满玉溪花满树。青山随我入门来，黄鸟背人穿竹去。烟霞隔断红尘路。试问功名知此趣。一壶春酒醉春风，便是太平无事处。

　　○临江仙

　　同是天涯流落客，君还先到襄城。云南关险梦犹惊。记曾明月底，高枕远江声。年去年来人渐老，不堪苦事功名。倾开怀抱酒多情。几时同一醉，挥手谢公卿。

　　○临江仙

　　满路红尘飞不去，春风弄我华颠。故园桃李酒尊前。赏心逢美景，此事古难全。若智若痴人总笑，夕阳空袅吟鞭。马头山色翠相连。不知山下客，何日是归年。

　　○临江仙

　　堂上箫韶人不奏，凤凰何处飞鸣。黄尘扰扰马纵横。谁能知乐毅，志不在齐城。后辈谩搜前辈错，到头义重功轻。海隅四面尽苍生。东风吹绿草，布谷劝春耕。

　　○临江仙

　　梨花

　　冰雪肌肤香韵细，月明独倚阑干。游丝萦惹宿烟环。东风吹不散，应为护轻寒。素质不宜添彩色，定知造物非悭。杏花才思又凋残。玉容春寂寞，休向雨中看。

　　○临江仙

　　桃花

　　一别仙源无觅处，刘郎鬓欲成丝。兰昌千树碧参差。芳心应好在，时复问蜂儿。报到洞门长闭着，只今未有开时。杏花容冶没人司。东家深院宇，墙外有横枝。

　　○临江仙

　　海棠

　　十日狂风才是定，满园桃李纷纷。黄蜂粉蝶莫生嗔。海棠贪睡著，留得一枝春。便是徐熙相对染，丹青不到天真。雨余红色愈精神。夜眠清早起，应有惜花人。

　　○小重山

　　诗酒休惊误一生。黄尘南北路、几功名。枝头乌鹊梦频惊。西州月，夜夜照人明。枕上数寒更。西风残漏滴、两三声。客中新感故园情。音书断，天晓雁孤鸣。

　　○小重山

　　云去风来雨乍晴。断烟分远树、夕阳明。夕阳无处雁斜横。山重叠，山外更入行。千古短长亭。别离浑是苦、柰西征。欲凭双鲤寄幽情。东流水，几日到襄城。

　　○小重山

　　晓起清愁酒盎空。清愁缘底事、别离中。登临无地与君同。青山色，山外更重重。落尽海棠红。蔷薇新破萼、露华浓。牡丹芳信一帘风。寻幽梦，曾到小园东。

　　○小重山

　　漠北云南路九千。旧年鞍马上、又新年。玉梅寂寞老江边。东风软，杨柳得春先。斜月照吟鞭。可人难似月、缺还圆。桃花流水杏花天。欢娱地，谁斗酒尊前。

　　○小重山

　　一片残阳树上明。百禽争啅噪、雨初晴。西风鸿雁落沙汀。归舟远，渔笛两三声。烟草逐人行。前山青未了、后山横。山川人物斗峥嵘。黄尘路，鞍马笑平生。

　　○江月晃重山

　　芳草洲前道路，夕阳楼上阑干。碧云何处望归鞍。从军客，耽乐不思还。洞里仙人种玉，江边楚客滋兰。鸳鸯沙＊鶺鸰寒。菱花镜，不柰鬓毛斑。

　　○江月晃重山

　　杜宇声中去住，蜗牛角上输赢。金瓯名字尽人争。秋鸿影，湖水镜般明。杨柳烟凝露重，莲花月冷风清。万年枝稳鹊休惊。邻家笛，夜夜故园情。

　　○江月晃重山

　　太白诗成对酒，仲宣赋就登楼。思乡怀古两悠悠。黄尘路，风雨鬓惊秋。三岛云随鹤驭，五湖月载归舟。青山西塞水东流。功名好，欢伯笑人愁。

　　○江月晃重山

　　红雨斜斜作阵，绿云碎碎成堆。武陵溪口几人迷。桃花水，流入不流回。夏日董风殿阁，秋宵宝月楼台。仙凡境界隔尘埃。青鸾客，归去又归来。

　　○南乡子

　　南北短长亭。行路无情客有情。年去年来鞍马上，何成。短鬓垂垂雪几茎。孤舍一檠灯。夜夜看书夜夜明。窗外几竿君子竹，凄清。时作西风散雨声。

　　○南乡子

　　翠袖捧离觞。济楚儿郎窈窕娘。别曲一声双泪落，悲凉。纵不关情也断肠。今古利名忙。谁信长安道路长。昔日去家年正少，还乡。故国惊嗟两鬓霜。

　　○南乡子

　　憔悴寄西州。赋得登楼懒上楼。魂梦不知关塞远，悠悠。疏雨梧桐客里秋。往事起新愁。九曲回肠不自由。见说世间离别苦，休休。一夜相思了白头。

　　○南乡子

　　游子绕天涯。才离蛮烟又塞沙。岁岁年年寒食里，无家。尚惜飘零看落花。闲客卧烟霞。应笑劳生鬓早华。惊破石泉槐火梦，啼鸦。扫地焚香自煮茶。

　　○南乡子

　　李杜放诗豪。万丈晴虹吸海涛。六义不传风雅变，离骚。金玉无言价自高。春日对春醪。短咏长歌慰寂寥。幽鸟落来花里悟，从教。彩凤飘飘上九霄。

　　○南乡子

　　季子解纵横。六印累累拜上卿。凤鸟不来人渐老，谋生。二顷田园也易成。尊酒醉渊明。菊有幽香竹有声。吹破北窗千古梦，风清。小鸟喧啾噪晓晴。

　　○南乡子

　　夜户喜凉飙。秋入关山暑气消。句引客情缘底物，鹪鹩。落日凄清叫树梢。古寺漏长宵。一点青灯照寂寥。暮雨夜深犹未住，芭蕉。残叶萧疏不柰敲。

　　○南乡子

　　檀板称歌喉。唱到消魂韵转幽。便觉丝簧难比似，风流。一串骊珠不断头。惟酒可忘忧。况复卢家有莫愁。醉倒不知天早晚，云收。花影侵窗月满楼。

　　○鹧鸪天

　　垂柳风边拂万丝。春光照眼惜花枝。凤城好景谁来赏，忙杀悠悠世上儿。歌近耳，酒盈卮。十分劝饮欲推辞。人生休听渔家曲，一日风波十二时。

　　○鹧鸪天

　　酒

　　酒酌花开对月明。醒中醉了醉中醒。无花无酒仍无月，愁杀耽诗杜少陵。三品贵，一时名。众人争处不须争。流行坎止何忧喜，笑泣穿途阮步兵。

　　○鹧鸪天

　　花满尊前酒满卮。不开笑口是痴儿。山林钟鼎都休问，且听双蛾合一词。春烂处，夜晴时。玉壶香袅冷胭脂。海棠影转梧桐月，吟到梨花第一枝。

　　○鹧鸪天

　　清夜哦诗对月明。诗魂偏向月边清。欲成小梦还惊破，无柰洋河聒枕声。红日晓，碧天晴。风沙扑面过鸡鸣。漯阳川里鱼龙混，四海青山拱一城。

　　○鹧鸪天

　　水满青溪月满楼。客怀须赖酒消愁。风回玉宇三更夜，露滴金茎八月秋。情脉脉，思悠悠。星河织女隔牵牛。乘槎欲把仙乡问，也似浮生有白头。

　　○鹧鸪天

　　柳映清溪漾玉流。火榴开罢芰荷秋。一声鱼笛烟波上，宜著蓑翁泛小舟。红蓼岸，白苹洲。闲鸥闲鹭更优游。斜阳影里山偏好，独倚兰阑懒下楼。

　　○鹧鸪天

　　残月低檐挂玉钩。东风帘幕思如秋。梦魂不被杨花搅，池面还添翠压稠。红叱拨，翠骅骝。青山隐隐水悠悠。行人更在青山外，不许朝朝不上楼。

　　○太常引

　　长安三唱晓鸡声。谁不被，利名惊。搅镜照星星。都老却、当年后生。山林苍翠，江湖烟景，归去没人争。休望濯尘缨。几时得、沧浪水清。

　　○太常引

　　衲衣藤杖是吾缘。好归去，旧林泉。富贵任争先。总不较、诸公著鞭。雁飞汾水，鹤归华表，人事又千年。沧海变桑田。谁知有、壶中洞天。

　　○太常引

　　青山憔悴锁寒云。站路上，最伤神。破帽鬓沾尘。更谁是、阳关故人。颓波世道，浮云交态，一日一番新。无地觅松筠。看青草、红芳斗春。

　　○太常引

　　桃花流水鳜鱼肥。青箬笠，绿蓑衣。风雨不须归。管甚做、人间是非。两肩云衲，一枝筇杖，尽日可忘机。之子欲何为。归去来、山猿怪迟。

　　○太常引

　　鲁仲连

　　当时六国怯强秦。使群策，日纷纷。谈笑却三军。算自古、谁如此君。一心忠义，满怀冰雪，功就便抽身。富贵若浮云。本是个、江湖散人。

　　○太常引

　　武候

　　至人视有一如无。见义处，便相扶。三顾出茅庐。莫不是、先生有图。拯危当世，觉民斯道，佩玉已心枯。遗恨失吞吴。真个是、男儿丈夫。

　　○秦楼月

　　杯休侧。为君送别城南陌。城南陌。茸茸芳草，万家春色。阳关一曲愁肠结。吟鞭斜袅黄昏月。黄昏月。长安古道，洛阳游客。

　　○秦楼月

　　斜阳暮。西风落叶关山路。关山路。归鸿巢燕，笑人来去。我歌一曲君听取。人生聚散如今古。如今古。湘江秋水，渭川春树。

　　○秦楼月

　　调羹手。残枝莫折离亭柳。离亭柳。年年春尽，为谁消瘦。海棠过雨愁红皱。行人驻马空搔首。空搔首。秦楼花月，凤城歌酒。

　　○踏莎行

　　白日无停，青山有暮。功名两字将人误。褊怀先著酒浇开，放心又被书收住。一味闲情，十分幽趣。梦哦芳草池塘句。东风吹彻满城花，无人曾见春来处。

　　○踏莎行

　　碧水东流，白云西去。旌旗卷尽西山雨。淡烟寒露黄昏，伤怀又是别来处。双眼增明，青山如故。故人怪我来何暮。征鼙声震五更风，梦魂惊散无踪绪。

　　○诉衷情

　　山河萦带九州横。深谷几为陵。千年万年兴废，花月洛阳城。图富贵，论功名。我无能。一壶春酒，数首新诗，实诉衷情。

　　○谒金门

　　春寒薄。睡起宿酲生恶。枕上家山都梦却。东风吹月落。留客定知西阁。有酒兴谁同酌。别手临歧曾记握。君心真可托。

　　○诉衷情

　　醪虽薄。再四劝君无恶。林到面前须饮却。莺啼花未落。束置功名高阁。两日三朝留酌。绿柳来年无可握。春情凭底托。

　　○好事近

　　桃李尽飘零，风雨更休怀恶。细把牡丹遮护，怕因循吹落。平芜望断更青山，楼外数峰削。野鸟不知归处，把行云随着。

　　○好事近

　　酒醒梦回时，小鼎串烟初灭。留得瘦梅疏竹，弄窗间素月。起来幽绪转清幽，幽处更难说。一曲竹枝歌罢，满襟怀冰雪。

　　○清平乐

　　月明风劲。花弄窗间影。一夜玉壶秋水冷。梧叶乍凋金井。世间日月如梭。人生会少离多。篱畔黄花开尽，相逢不醉如何。

　　○清平乐

　　夜来霜重。帘外寒风劲。横笛楼头才一弄。惊破绿窗幽梦。起来情绪如何。开门月色犹多。照我如常如画，更谁能似姮娥。

　　○清平乐

　　渔舟横渡。云淡西山暮。岸草汀花谁作主。狼籍一江秋雨。随身箬笠蓑衣。斜风细雨休归。自任飞来飞去，伴他鸥鹭忘机。

　　○清平乐

　　彩云盘结。何处歌声噎。歌罢彩云归绛阙。掉下阶前明月。月华千古分明。照人一似无情。不道天涯离客，梦回愁对三更。

　　○卜算子

　　晓角才初弄。惊觉幽人梦。珠压花梢的的圆，春露昨宵重。小鼎香浮动。闲把新诗诵。坐客同尝碧月团，擘破双飞凤。

　　○浣溪沙

　　桃李无言一径深。客愁春恨莫相寻。看花酌酒且开襟。白雪浩歌真快意，朱弦未绝有知音。月明千里故人心。

　　○朝中措

　　赋赠章仲一

　　衣冠零落暮春花。飘卷满天涯。好把中原麟凤，网来祥瑞皇家。白云丹嶂，青泉绿树，几换年华。认取随时达节，莫教系定匏瓜。

　　○朝中措

　　书怀

　　布衣蓝缕曳无裾。十载苦看书。别有照人光彩，骊龙吐出明珠。天人学业，风云气象，可困泥涂。随着传岩霖雨，大家济润焦枯。

　　○桃花曲

　　一川芳景，一壶春酒，一襟幽绪。今朝好天色，又无风无雨。水满清溪花满树。有闲鸥、伴人来去。行云望逾远，更青山无数。

　　○桃花曲

　　青山千里，沧波千里，白云千里。行程问行客，更无穷山水。青史功名都半纸。念刘郎、鬓先如此。桃源觅无路，对溪花红紫。

　　○桃花曲

　　茸茸芳草，漫漫长路，匆匆行李。佳人在何许，渺云山千里。莫惜千金沽一醉。道刘郎、不宜憔悴。春归寂寞语，恨桃花流水。

　　○点绛唇

　　十载风霜，玉关紫塞都游遍。驿途方远。夜雨留孤馆。灯火青荧，莫把吴钩看。歌声软。酒斟宜浅。三盏清愁散。

　　○点绛唇

　　古寺萧条，十年再到经行路。旧题新句。总是关心处。睡起西轩，转觉添幽趣。斜阳暮。淡烟疏雨。湿遍山前树。

　　○点绛唇

　　客梦初惊，雪晴风冷千山晓。塞烟沙草。又上邮亭道。石窟萝龛，为我君应扫。何时到。放怀吟啸。相伴山间老。

　　○点绛唇

　　寂寂珠帘，凤楼人去箫声住。断肠诗句。彩笔无题处。花褪残红，绿满西城树。蘅皋暮。客愁何许。梅子黄时雨。

　　○点绛唇

　　天上春来，满前芳草迷归路。楚山湘浦。朝暮谁云雨。凤吹初听，认是吹箫侣。刘郎去。碧桃千树。世外无寻处。

　　○点绛唇

　　梨花

　　立尽黄昏，袜尘不到凌波处。雪香凝树。懒作阳台雨。一水相县，脉脉难为语。情何许。向人如诉。寂寞临江渚。

　　○点绛唇

　　梅

　　策杖寻芳，小溪深雪前村路。暗香时度。更在清幽处。一见冰容，便有西湖趣。题新句。句成梅许。折得南枝去。

　　○点绛唇

　　恰破黄昏，一湾新月稍稍共。玉溪流汞。时有香浮动。别后清风，馥郁添多种。如相送。未忘珍重。已入幽人梦。

　　○桃源忆故人

　　桃花乱落如红雨。闪下西城碧树。寂寞琐窗朱户。最是春深处。一尊酒尽青山暮。楼外轻云犹渡。远水悠悠下住。流得年光去。



【刘处玄：词作65首】

　　○江神子

　　道心不与世心同。悟知空。物尘容。物尘容。达理明真，应变自然通。憎爱是非俱不染，游福地，伴松峰。炼成鹤体碧霄中。任西东。访蓬宫。出了阴阳，仙寿永无穷。海变松枯真不朽，超三界，从仙翁。

　　○上平西

　　想百年，如一梦，几多时。妙希夷、只是些儿。诸公肯信，日常万物意无私。住行坐卧真平等，应变真慈。崇仙道，明仙理，通仙妙，谢仙师。在灵峰、闲采灵芝。洞天清隐，周天十二坎迎离。三田功满朝元去，却蜕行尸。

　　○上平西

　　到仙园，松筠翠，牡丹红。乐清欢、几个人同。且忘世梦，转头万事一场空。月圆月缺如忧喜，悟爱心慵。真闲好，得闲趣，通闲妙，觉闲通。运卦爻、识祖明宗。许君庞氏，了然先到碧霄中。诸公依此崇真道，蓬岛相逢。

　　○上平西

　　恋恩情，恩生害，死难逃。气不来、身卧荒郊。改头换面，轮回贩骨几千遭。世华非坚如石火，火宅囚牢。任云水，登云路，游云外，玩云涛。厌锦衣、喜挂麻袍。清平道德，修完性命隐蓬茅。他年蜕壳朝贤圣，名列仙曹。

　　○上平西

　　想人生，老与少，似春秋。恰幼年、却变白头。莫争空假，无常气断卧荒丘。大都三万六千日，多病多愁。崇真道，敬真圣，明真理，了真修。侍二尊、至孝全周。全家拔宅，功成同去到瀛洲。出离生死无来去，阆苑清游。

　　○满庭芳

　　三十年间，几番宠辱，细思往事慵言。也曾牒发，曾受帝王宣。今日山村且住，他时去、高卧云烟。洞天隐，松峰之畔，保命是修仙。无愆。全道德，自然达理，炼汞烹铅。未功圆行足，闲对林泉。真乐琴书为伴，忘尘世、趖了熬煎。逍遥好，蜕形真去，升入大罗天。

　　○满庭芳

　　遇七修斋，庚申餐素，礼参旦望行香。时时念道，世梦顿然忘。三教经书为伴，真闲处、胜似贪忙。迷云散，一轮皓月，无缺照无方。从长。明大道，暗中积行，上达穹苍。效许庞归去，万古名扬。未往蓬壶阆苑，筠轩坐、吟笑潜藏。功成去，阴公难唤，跨鹤到仙乡。

　　○满庭芳

　　今世荣光，前生福行，悟来更好真修。外欢未尽，念动意多忧。清淡平常道乐，筠轩坐、至理频搜。真明了，碧天莹净，命耀似新秋。休休。崇道德，清廉治政，应变全周。待功成名遂，霞洞云游。琴剑仙经为伴，蜕仙去、真上云头。如庞许，全家拔宅，永永信瀛洲。

　　许真君全家拔宅升天，庞居士全家坐脱立亡去。

　　○满庭芳

　　攒三拆字

　　冯疃，仙住，铅汞成形。罪尽，神气自然灵。天明万象，地渊、涌泉平。静恍惚，无缺，命须停。诚了了，蓬隐，胜似华荣。若出户，眼界宽青。林间松桧，洞深处、看经。觑分，正尘断，碧霄行。

　　○满庭芳

　　藏头拆字

　　寸明，真灵通慧，无挂碍清凉。华混世，人笑似风狂。祖丘刘谭马，消灭、万虑俱忘。猿住，通道德，岂肯外昭彰。分清静妙，婴男姹，云路休忙。虚无造化，汞结铅光。兀腾腾飘逸，贩骨、趖了无常。袍侣，公甘镇，诗挈满庭芳。

　　○满庭芳

　　三载施为，十全八九，有些未及功圆。不曾行疏，所惠自然钱。也不修斋动众，一麻麦、任润灵田。非外觅，无中造化，有口妙难言。道传。明易象，倒颠光运，天地之先。觉无形应物，非殢中边。清静金婴玉姹，虚无里、汞结灵铅。六铢挂，大罗归去，重受玉皇宣。

　　○满庭芳

　　体挂云衣，身如布素，应为莫厌清贫。道无形象，大悟里头真。憎爱心无有德，俱赞美、归顺良因。洪禧至，闲看法教，松竹每为邻。真亲。全性命，明今达古，混世忘尘。若依余常善，永免沉沦。蓬岛仙乡咫尺，蜕形去、现出真神。碧霄外大罗天上，无缺宝光新。

　　○满庭芳

　　万恶心除，千思意泯，自然罪病消亡。寸灵念道，动静两俱忘。清志如庞似许，任云水、到处为乡。仙家好，茅斋幽阒，胜似住高堂。无忙。看古教，顿明至理，上运三光。也不须昼夜，数墨寻行。养就真铅真汞，蜕形去、天地难量。碧霄外，大罗归去，重礼马丹阳。

　　○神光灿

　　处玄稽首，库使尊官，一别又过三年。渴仰之怀，路遥未及人专。辛酉孟秋仍热，遣来人、复去书传。询动静，知丰衍职任，不久将迁。他日功成厌世，效渊明乐道，闲伴林泉。自在无拘，笑吟洞外松前。养就真铅真汞，任时节、功了三千。朝元去，现真形，独步云轩。

　　○神光灿

　　处玄拜上，道录高功，日照别后难逢。渴仰之怀，甚时得睹仙容。即辰仲冬辛酉，急焚香、跪领开封。清河德，又行缘阐醮，敬信无穷。光遍十方真了，去大罗朝圣，升入高穹。体挂云裳，万里要到乘风。这番出离生灭，任往来、跨虎骑龙。天地外，想古今，几个真同。

　　○神光灿

　　处玄稽首，月陂张唐二公，别后思量。倏忽年馀，迩闻却住天长。常记讲师静位，说关西、作醮岐阳。香花引，那郝公见道，大哂重阳。便继处玄乱道，酹江月一句，寸念难忘。踏尽铁鞋难觅，恍惚灵光。自然无中妙有，道希夷、无物包藏。功成去，上大罗，天赐玎珰。

　　○酹江月

　　古今贩骨，想生来死去，荣枯多少。百载光阴四序逼，不觉形容衰老。世伪浮华，转头如梦，到底成虚娇。无生一念，念道真明达了。最好福地清居，依山临水，自在携筇到。占得真欢霞洞隐，无事闲看圣教。功行周圆，完全性命，胜似重修醮。炼成道体，别有金书来诏。

　　○酹江月

　　陇西余虑，到潍阳秦台，空来空去。贵府推官同太守，相访临归叮嘱。壬戌新正，欲邀到府，未见先生许。处玄重答，这里元宵亦做。四序孰悟三元，天官赐福，下救阴灵苦。生在中华崇道德，世赞名传千古。大醮洪禧，青词奏圣，感应应难遇。文山作醮，白龟莲衬王祖。

　　○酹江月

　　寿过彭祖，更官高一品，石崇贵富。古往今来人世事，觉了不堪重虑。归去渊明，乘舟范蠡，先已超升去。真通道德，趖却死沉阴路。云步阆苑蓬山，仙乡不夜，各有逍遥所。过了天元无上道，千载难逢难遇。石火光阴，浮沤生灭，飞走乌随兔。速修性命，暗有贤圣提汝。

　　○酹江月

　　碧轩阒坐，顿忘言、闲了诗书千卷。松径携筇真念道，妙奥天机深远。物外人间，京华云洞，慧眼开时见。有无俱泯，吟笑浮生不辩。拔宅庞许飞升，大罗归去，贩骨死生免。不夜仙乡无苦恼，阆苑瑶池清宴。海变松枯，亘容弗老，世伪真无羡。六铢衣挂，复去朝元重现。

　　○酹江月

　　厌居人世，似孤云飘逸，鹤升霄汉。自在无拘空外去，撒手直超彼岸。到处为家，琴书为伴，信笔闲吟叹。洞天高卧，任他人笑懒慢。夏近百尺森松，水帘响亮，飞入龙泉涧。渴饮霞浆仙会处，童稚唇歌舌诞。趖了轮回，完全性命，迷者应难赶。忘名绝利，一任人非人赞。

　　○水龙吟

　　此时辛酉初冬，下元望夜逢甘雨。麦苗滋长，深根固蒂，多欢少虑。念道无灾祸，圣贤佑众，生无苦遇。天元将末，群仙庆会，功全行，朝元去。别有天宫宝所，了真修、得升云路。六铢衣挂，清平福救，九玄七祖。归去无生老，自然性，明今达古。各全家奉道，始终莫变，管如庞许。

　　○满路花

　　霜林飘赤叶，遍地涌黄金。宾鸿离塞北，足声音。渊明归去，独酌乐、清吟醁酊。真堪笑、重卧云山，忘尘世，伪难侵。顿然觉，应物无心。道妙自然深。壶中仙景，遇外休寻。四时花放，论古更明今。要到乘风去，三岛十洲，蓬莱虽有高岑。

　　○行香子

　　历遍人间。却羡名山。洞天清、坐听潺湲。万株松桧，千顷云烟。好伴琴书，真念道，乐安闲。养就灵铅，命耀光圆。行功成、蓬岛为仙。出离生灭，万古相传。既免轮回，六铢挂，去朝元。

　　○行香子

　　金鼎生光。常爇真香。宝瓶花、四序芬芳。虚空贤圣，咫尺西方。上敬三清，明三耀，悟三皇。上古人淳，厚实佳祥。性通天、与道无妨。暗行平等，柔胜刚强。意似仙真，全仙行，住仙乡。

　　○山亭柳

　　退道者堕进道者升

　　退道愚生。意乱心生。丧命尽贪生。不畏神明察日，千愆万过迷生。死堕酆都苦苦，苦尽傍生。进道清真忘世梦，闲看圣教似书生。达理悟修生。气结神灵异，自然有、霞彩光生。宝鉴碧霄光耀，真个先生。

　　○蓦山溪

　　七旬相近，正好忘尘世。世梦几时休，道德修、胜争薄利。恩山爱海，火院镇烧身，闻身健，觅清凉，一任迷人毁。闲看三教，造化明周易。达理妙通天，四相泯、无忧无喜。洞天高卧，自在炼真丹，他年去，上青霄，始现无为异。

　　○蓦山溪

　　人间华丽，恰似风前烛。万事转头空，世外隐、仙家清福。灵峰霞洞，四序不知秋，松为伴，竹为邻，闲唱无生曲。琴书乐性，道用调金木。炼出九霄身，六铢挂、朝元去速。永无生老，升入大罗天，任世海，变桑田，真与神仙逐。

　　○蓦山溪

　　人间万事，识破真归笑。恩爱与尘情，譬无常、般般是了。浮沤幻体，生灭几时休，忘世梦，去贪争，达道真明晓。微光觉照，应变通深妙。命住性通天，有自然、无穷降耀。阳纯阴尽，蜕壳免沉沦，游阆苑，玩瑶池，玉帝金书诏。

　　○蓦山溪

　　玉峰顶上，知有田三段。壬润长黄芽，便万斛、珠酬弗换。一麻一麦，服了自然安，修性命，休延年，别近云霞伴。阴阳之外，天地难拘管。得道免轮回，厌世隐、神堂古观。无为功行，真了去朝元，六铢挂，现真形，三岛十洲玩。

　　○蓦山溪

　　红莲池畔，不让游山景。闹里却无心，身似藕出泥花静。壶天妙趣，别有四时春，真应物，宝光明，今古谁人省。真行道德，显化邪归正。口应更声随，只是要、寸灵无病。贪争意尽，道眼自然开，来世外，混京华，积行常平等。

　　○蓦山溪

　　王徐道友，今日重相别。甚日再相逢，到来岁、新秋重歇。一年一到，百载几番来，且暂坐，意休忙，乌兔生还灭。人间宠辱，辱似圆光缺。少喜虑多忧，想憎爱、是非慵说。天元将尽，奉劝速修真，游洞府，隐松峰，无事看庄列。

　　○玉堂春

　　道德清平，贤者真易化。世梦知空，几人放下。厌浊清居，周天运爻卦。身是行庵到处家。养就圆光，碧虚无执把，万里清澄，自然悬挂。物外逍遥，潇潇真脱洒。悟者超升学者麻。

　　○玉堂春

　　仙观灵虚，二年来来去。破了重修，星冠养素。应有真无，斋科救万苦。达理忘言清静居。道释儒宽，通为三教户，外应五常，敬谦贤许。四相心无，自然乐有馀。出了阴阳现亘初。

　　○踏云行

　　时辛酉岁仲冬十有二日，经过大原宅清旦门外，忽睹东南彩霞，信笔

　　遥望东南，彩光分朗。忽然见了滨州往。醮缘感应仗高真，昔年曾有刘高尚。德遍十方，度人无量。万清万善理明广。他时归去到蓬莱，无为道妙无虚妄。

　　○踏云行

　　七十年光，五千二万。堤防不测无常限。假躯抛下落黄泉，平生应变时间赞。顿觉灵峰，真超彼岸。蜕形归去升云汉。天元过了去无来，踏莎行者人难赶。

　　○踏云行

　　圣道难逢，真修易遇。自然之理明今古。死生贩骨几千遭，这番了了无来去。蓬岛仙乡，亘灵无苦。朝元路上高真许。松枯海变永常存，他年万祖离阴府。

　　○踏云行

　　子母相逢，自然明道。出离物彀无生老。茅斋公竹每为邻，清居幽阒仙家好。敬信高明，真欢无恼。各人性命修宜早。功成行满免轮回，蜕形跨鹤归蓬岛。

　　○踏云行

　　去岁周亭，今年重到。光阴似箭催人老。世空识破好休心，修行下手志宜早。不肯忘情，将来悔懊。松峰乐道随缘饱。无中炼就汞和铅，携云跨鹤归蓬岛。

　　○踏云行

　　儿女金枷，爱情玉杻。火坑牢狱身如囚。迷迷到了似春蚕，疾些出离无中守。昼夜茫茫，乌飞兔走。浮沤生灭形难久。速修性命免轮回，完全功行蓬瀛友。

　　○踏云行

　　乱性糟浆，颐神玉液。莫迷有有无中觅。重楼十二望蓬莱，慧眸明处光无极。真乐陶陶，洞天游历。道灵今古几人识。携云信步入丹霄，大罗归去无为职。

　　○踏云行

　　到处为家，鹑居无恋。要行便去云游转。阴阳之外物难拘，长安咫尺真非远。道乐希夷，死生永免。亘初一点光如电。自然照耀晃虚无，命清无缺成修炼。

　　○踏云行

　　一别三年，重游此地。云庵寂阒忘心意。有时忻则看仙经，自然理达真明异。真乐希夷，道尊德贵。俱损无有忘忧喜。洞天清隐混嚣尘，要登云路先超彼。

　　○惜黄花

　　众生万过。有天来大。觉世梦知空，莫争人我。应变爱憎，无竞无灾祸。眼前事，顿明识破。敬道修因果。颠猿紧锁。得自然真慧，住行坐卧。达理了，仙经物外灵无堕。隐洞天，古今几个。

　　○惜黄花

　　天元将尽。去年挂尽。这世梦冤亲，何时是尽。三寸不来休，却变骷髅尽。到如斯，俗念心尽。道灵真无尽。忘机业尽。觉万慧千通，顿然明尽。外貌似憨痴，吟笑风灯尽。乐无极，任他物尽。

　　○惜黄花

　　大翁出去。随家店住。且只似昔年，混俗庞许。食肉爱生灵，饮酒休乱做。肯忘贪，闲论今古。仙家乐处。逍遥云路。隐世外修性，金乌随兔。行就访蓬山，功了离尘所。蜕凡形，礼丹阳父。

　　○青杏儿

　　九月季秋凉。谢尊官、重献霞浆。难当厚礼重重爱，世中名利，贪争俗虑，身坐心忙。道化怕无常。三十年、总敬丹阳。东莱满郡无疑妄，天元庆会，这番归去，朝现天皇。

　　○青杏儿

　　念道玉浆多。得真欢、大笑呵呵。自然酩酊逍遥快，依山临水，云霞洞外，忻后高歌。世景急如梭。恋恩山、洒洒波波。若肯回头归真一，烹铅炼汞，功成行满，升入烟萝。

　　○青杏儿

　　迷者似河沙。想世间、学者如麻。万中敬信无一悟，观今视古，浮生浊梦，个个都差。达了莫矜夸。访洞天、闲卧烟霞。他年归去方知得，瑶台阆苑，神仙乐处，四序仙花。

　　○武陵春

　　遥望崓山山正好，莹莹正芬芳。佳节春温春昼长。最好泛霞浆。酩酊歌欢忘世虑，吟笑胜轻狂。来往仙乡住道者。过此庆重阳。

　　○武陵春

　　辛酉仲春游坎上，终日坐春园。异景奇葩在目前。村下胜筠轩。世梦知空且放下，自在似真仙。美酝开尊会众贤。乐道谢高天。

　　○感皇恩

　　道释与儒门，真通法海。易妙阴阳外，自然解。金刚至理，顿觉无争泯爱。五千玄言奥，夷明大。微光运转，结成雯盖。霞辉常照体，何挂碍。松枯石烂，亘貌古今真在。他年功行满，升仙界。

　　○感皇恩

　　圣观号天长，星冠云服。养成金玉体，真无朽。信知大道自然，无中明有。世华心不恋，游玉屋。外贫保命，隐真居陋。亘初无相貌，胜丰厚。桑田海变，这个无形坚久。暗祝吾皇德，齐天寿。

　　○望远行

　　令子根苗裔，云水爱行步。顿觉了，希夷微妙明千古。去尘寰历遍，香来都无伴侣。世人爱不爱，高真许。达道完性命，永免轮回苦。隐福地，松峰霞洞自在处。待养就、金铅玉汞，真无浊虑。六铢挂，始应过，三清举。

　　○定风波

　　临醮诸公戒行清。动天感应福非轻。壬润琼田农尽喜，秋成。谷田珠长豆苗生。要报天恩崇道德，随缘知足莫相争。旦望焚香餐素膳，无憎。意平出语似仙经。

　　○定风波

　　甘寸及时贵似油。今朝欢乐便无愁。明夜耕田野外唱，嗔牛。动鞭轻打胜余修。过了天元难积行，一麻一麦寸中收。养就姹婴云外去，优游。命光圆若月新秋。

　　○定风波

　　月一焚香望日斋。持些禁戒自消灾。甲子庚申逢七记，开怀。吏神暗察应时来。清静身心无病苦，颐真保命运三台。功行周圆何处去，咍咍。携云跨鹤去蓬莱。

　　○定风波

　　癸户云封运卦爻。剔开灵穷虎龙交。卯上行来真见酉，昆高。金翁轮线钓琼鳌。道德清通明法海，万光澄现九天高。造化自然神运转，难包。古今达者列仙曹。

　　○望蓬莱

　　周亭去，庄里又相邀。道念常如相见悟，天元觉了死生超。万业顿明消。洪禧至，宝鉴显彰昭。三界十方明彻了，倒颠水向火中烧。得道未逍遥。

　　○望蓬莱

　　近中寿，意望百年期。万事转头都一梦，两般罪福紧相随。念道圣贤知。性命达，今古世间稀。了了不生真不灭，自然结就坎和离。休觅上天梯。

　　○望蓬莱

　　清河喜，道录是高功。已在道门三十载，秦台辛酉又相逢。顺化善缘从。他年去，升入大罗中。体挂六铢朝至圣，这回永住九阳宫。要到便乘风。

　　○望蓬莱

　　会首到，太守便相邀。请至藏春堂里坐，恁时早晚旦清朝。真福道能消。欲近醮，速去似风飘。道士灵鹧分一半，小师同到应焚烧。贤圣在丹霄。

　　○望蓬莱

　　形如鹤，性耀似孤云。自在空中无挂碍，来来去去意无尘。世外乐天真。大成拜，三教理超群。结就丹阳蓬岛去，仙乡别有洞天春。道象古今新。

　　○望蓬莱

　　修行好，应化学斋科。旦望焚香参礼圣，书闲夜静众吟哦。智慧性明多。无为理，万法弗能过。外行内功真了了，炼成铅汞出娑婆。得道免阎罗。

　　以上道藏仙乐集卷四

　　○满庭芳

　　赞道释寄助缘庐公武德

　　释氏禅宗，老君道祖，吕锺海蟾明天。重阳立教，东海阐良缘。唯度丘刘谭马，分异＊、王郝先传。将来去，十洲仙会，霞友性团圆。成仙。非难易，行修八百，功了三千。待天书紫诏，性命完全。要出阳阴之壳，常无染、万物无愆。真了了，龟蛇蟠绕，阴尽去朝元。

　　附云水集卷下后



【刘敏中：词作149首】

　　○木兰花慢

　　晓过卢沟

　　上卢沟一望，正红日、破霜寒。尽渺渺飞烟，葱葱佳气，东海西山。依稀玉楼飞动，道五云深处是天关。柳外弓戈万骑，花边剑履千官。寒窗萤雪一生酸。富贵几曾看。问今日谁教，黄尘匹马，更上长安。空无语，还自笑。恐当年、贡禹错弹冠。拟把繁华风景，和诗满载归鞍。

　　○木兰花慢

　　送亲卫刘副使迁成都统军，公号舜田

　　灿星缠宝校，跨天驷、日华边。看岭表孤松，峰尖秋隼，谁与争先。君王识公英武，便除书、飞下九重天。内府彤弓弦矢，元戎虎旆龙旃。阴风惨淡拂春烟。万里入秦川。想诸将欢迎，三军贾勇，威震江壖。何如渭城客舍，对青青柳色惜离筵。回首平吴事了，兜鍪更换貂蝉。

　　○木兰花慢

　　寿大智先生

　　忆长庚初梦，是谁遣下蓬壶。到今日相看，仙风道骨，依旧清癯。胸中浩然何物，管三冬、读尽邺侯书。笔落千山风雨，气吞万里江湖。豪门落落曳长裾。醉倒倩人扶。刚只要疏闲，争教富贵，不肯饶渠。蟾宫桂春榜字，看明年、光耀满门闾。应笑青灯黄卷，却成玉带金鱼。

　　○木兰花慢

　　次韵答张直卿见寄

　　两城无百里，算只是、一家乡。愧每每相看，来迎去送，水影山光。殷勤举杯一笑，要都收、百福与千祥。镜里吾衰已甚，尊前君意何长。谁能齐物似蒙庄。岁月去堂堂。更多病何堪，闲愁万绪，恼乱诗肠。明年定须丰稔，看桑蚕成簇麦登场。君到野亭应喜，酒帘花外悠扬。

　　○木兰花慢

　　适得醉经乐章，读未竟而彦博尚书有兵厨之饷，因用其韵书二本，一呈醉经，一谢彦博

　　待搘撑暮境，道比旧、不争多。奈白日难留，丹心易感，绿发全皤。行乐处，浑一梦，忆黄公垆下几回过。振策千峰绝顶，濯缨万里长河。红尘世事费磋磨。人海驾洪波。怅学古无成，于今何补，谩尔磋跎。闲揽镜，还独笑，甚苍颜一皱不曾酡。忽报鸣鞭送酒，开轩自洗空螺。

　　○木兰花慢

　　赠贵游摘阮，时得名妾，故戏及之

　　此声何所似，似琴语、更琅然。问太古遗音，承平旧曲，谁为君传。知音素蛾好在，只向人怀抱照人圆。一笑青云公子，不应犹有尘缘。松间玄鹤舞翩翩。山鬼下苍烟。正闭户焚香，流商泛角，非指非弦。华堂静无俗客，算风流、未减竹林贤。何日西窗酒醒，听君细泻幽泉。

　　○木兰花慢

　　会有诏止征南之行，复以木兰花慢送还阙

　　妙年勋业在，正千载、会风云。有横槊新诗，投壶雅唱，将武儒文。风流圣朝人物，算锦衣、难避软红尘。琼岛羽林清晓，紫垣星月黄昏。悠悠轩旆下东秦。宾客满于门。看戏彩萱堂，挥金置酒，和气回春。平生事，忠与孝，但图忠、云路莫因循。此去秋光正好，龙墀再荷新恩。

　　○木兰花慢

　　八月二十五日为仲敬寿

　　对南山秋色，湖海气、郁峥嵘。更落叶疏风，黄花细雨，何限诗清。良辰醉中高兴，料殷勤、喜见故人情。玉斝云腴仙酿，木兰花慢新声。归鸿远目入青冥。相与慰飘零。尽起舞狂歌，新愁旧恨，一笑都平。平生事，天已许，道青霄有路上蓬瀛。随分人间富贵，不妨游戏千龄。

　　○木兰花慢

　　代人作

　　渺云间天淡，离别意、一消魂。忆金缕珠喉，冰弦玉笋，明月幽人。风流旧家心事，指南山、松柏托殷勤。烟草夕阳别浦，梨花暮雨重门。浪凭归梦觅行云。肠断几黄昏。甚百种凄凉，一般寂寞，两地平分。多情料应有语，道卿卿、不惜锁窗春。为谢倩桃风柳，不禁鞍马红尘。

　　○木兰花慢

　　元夕后小雨

　　淡春阴如雾，酿春雨、洒春城。便罗绮风柔，园林气暖，巷陌尘轻。鳌山顿成潇洒，恰上元过也罢烧灯。到处柳金梅雪，一时水绿山青。午窗梦断破微晴。蓦听卖花声。忆北苑寻芳，南园载酒，节近清明。韶华向人如旧，莫青春行乐负平生。说与东君知道，先迎舞燕歌莺。

　　○木兰花慢

　　代人赠吹箫赵生

　　甚无情枯竹，使人喜、使人悲。爱太古遗音，承平旧曲，吹尽参差。千秋凤台人去，算风流、只有赵郎知。秋晚楼空月夜，日长人静花时。酒阑更与尽情吹。欲起不能归。怕幽壑潜蛟，孤舟嫠妇，掩泣惊飞。伤心少年行乐，奈春风、不染鬓边丝。静倚阑干十二，醉魂飞上瑶池。

　　○满江红

　　至元丙戌，敏中兴广平安思承同为御史，吾二人者仕同，道同，齿同，而志意又同，以是交甚款。又因思承得拜其兄今宣慰公于其家，公即欢然相接，倾倒如书。公时在京领漕运，明年为刑曹尚书。会夏暑，以恩例决诸司囚。敏中以御史公以秋官实同其事。旦夕相从者弥月，凡公之毅敏公恕，尽于斯得之，而情好益密矣。又再岁，思承为四川副按察之成都，敏中为御史都司，岁余，谢病归济南。已而闻公由刑曹宣慰云朔，又闻思承还京为冬官侍郎。今年癸巳夏六月，公复以宣慰来山东，常治益都，过济南，顾敏中于陋巷，且致思承之问。凡与思承别盖五年，而公则四年矣，陈叙契阔，甚相乐也。明旦，公已行矣，乃知公近有充闾之庆，则又喜焉，而独恨不得为一贺也。十月，公以行部复过济南，见公于皇华驿，退以鄙怀作乐府一篇献于公，以发一笑，其亦古人所谓情动于中，而形于言，言不足而咏歌之义也

　　十载京华，也曾是、飘零狂客。还有幸、公家兄弟，相逢相识。记得宣恩疏决日，柏台骢马秋官笔。甚人生聚散等闲间，都难测。摩抚手，天西北。放浪迹，江湖国。忽高轩飞下，今夕何夕。头上貂蝉看欲见，掌中珠颗今先得。暂放教、诗酒豁平生，公休惜。

　　○满江红

　　十一月十六日，为蔡知事寿

　　爱日回春，恰开放、江头梅萼。还更有、远山晴雪，竹溪松壑。晚节丰年人尽喜，良辰美景君须乐。便拚教寿酒一千锺，深深的。眉宇秀，胸怀廓。问谁识，平生略。只优游无事，笑谈宾幕。万里秋天鸿鹄志，高名四海麒麟阁。待此时、满意祝庄椿，扬州鹤。

　　○满江红

　　病中呈诸友

　　昼景清和，南风扇、葛衣未试。知又是、梅黄时候，麦秋天气。宝鸭旋薰香篆小，绿阴生寂重门闭。有画梁双燕伴人愁，知人意。萤窗苦，貂蝉贵。穷与达，心如醉。个月来多病，不禁憔悴。讳疲怎谩衣带缓，怯眠却把窗儿倚。问阿谁、心绪正如今，还如此。

　　○满江红

　　次韵答畅泊然

　　满纸龙鸾，浑压倒、来禽青李。黄绢好、朝吟暮玩，爱之无已。玉刻来从千载上，宝珠出自重渊底。每相逢慰淡相于，如君几。无所见，哗然毁。安所有，同然喜。赖多情问我，病欤贫耳。一寸灰心寒欲尽，数茎绿发愁难理。说青帘高处有仙乡，无人指。

　　○满江红

　　病中又次前韵

　　北去南来，凡几度、风沙行李。离又合、新欢旧恨，古今何已。风鉴俄瞻衡宇外，月明照见寒江底。问朱丝白雪尚依然，知音几。无所作，谁成毁。非所望，何悲喜。谓人生得失，卷舒天耳。病骨支离羁思乱，此情正要公料理。但无言、手捉玉连环，东南指。

　　○满江红

　　又次前韵

　　我笑前人，痴绝甚、搔瓜钻李。天壤内、神奇腐朽，有所穷已。才见凌风霄汉上，忽看垂翅蓬蒿底。试闲将、得失遍思量，凡经几。无汝愧，从渠毁。非我有，何吾喜。但物来即应，尽心焉耳。一榻高眠人事了，一瓢乐饮家缘理。也何曾、直待马千蹄，童千指。

　　搔瓜事见刘向新序

　　○满江红

　　送李清甫赴西蜀提刑副使

　　万古云霄，谁办得、妙龄勋业。长有恨、君恩未报，鬓毛先雪。紫诏俄从天关下，绣衣已逐星轺发。但七千里外望闱，三年别。忠与孝，心应切。行与止，君须决。说蜀中父老，望君如渴。地迥无妨鹰隼系，山深要静狐狸穴。着新诗、收拾锦城春，归来说。

　　○满江红

　　送郑鹏南经历赴河东廉访幕

　　宿酒初醒，秋已老、故人来别。情味恶、从前万里，不堪重说。大抵男儿忠孝耳，此身如叶心如铁。但始终夷险要扶持，平生节。湖海气，诗书业。霜雪地，风云客。问而今月旦，果谁豪杰。君去还经汾水上，依然照见齐州月。怕相思、休费短长吟，生华发。

　　○念奴娇

　　圣节进酒词

　　龙飞九五，记虹流电绕，天开华旦。万宝成时秋正好，四海皇皇枕奠。教雨仁风，声名文物，允协斯民愿。途歌里咏，太平今日真见。遥想禹子汤孙，尧臣汉相，拂晓班如剪。万国衣冠同拜舞，春满九重宫殿。湛露恩隆，南山庆远，处处须新宴。瞻天望圣，玉卮万寿遥献。

　　○满江红

　　大德己亥冬，余再至京师，闻中书掾东平张君敬甫以练达俊伟游诸公间，名声籍籍。已而认君于王礼部博家，岁余，君篆秩满，出尹余乡阳丘。阳丘大县，繁阜难治，君至，刳疣抉蠹，善政日闻。甲辰春，余还绣江野亭，实迩县郛，君苟有暇，必从容就余，啸咏相忘，追泉石之乐。是岁十月，君受代，自尔来益数，情益款，而知益以深。忆昔言曰，吾当去矣，途既戒矣，先生岂有言乎。余念之曰，敬甫，子以敬自铭者也，人之才不同，概言则有能有不能无可无不可二者而已，若吾子无可无不可者欤，以无可无不可之才，而行之以敬，则异时功业之所就，非余所得虑者，子惟持子之敬，慎子之才而已矣。衰怀激烈，不觉黯然，于是饮之酒，而赠之以歌，实乙巳三月下瀚一日也。

　　百花开后，殿余春、只有翻阶红药。人似春光留不住，半夜东风作恶。寥落离怀，苍凉行色，更与花前酌。浩歌一曲鸟，啼花自飞落。潇洒谁复如君，溪山如此，何限山中乐。政尔功名相促迫，眼底台东阁。我识君才，青云明日，万里秋天鹤。有时还梦，野亭亭下岩壑。

　　○满江红

　　仲庸集贤以冬日桃花并乐章赠渔庄公，渔庄邀和，因次其韵

　　探梅时候，怯朝寒、倦说梅溪清浅。谁窃玄都春一握，烘暖小斋冰砚。何意芳妍，如今又与，前度刘郎面。武陵回首，断肠流水花片。信道造化能移，何须更问，世事云千变。犹胜当时深院里，满树芳菲细剪。宝鸭熏香，铜瓶浴水，休把重帘卷。风流故在，乞浆怕有人见。

　　○满江红

　　又次前韵

　　看花须约，一千年、知赴瑶池缘浅。雪里花枝来索句，恍觉春生冷砚。却忆前时，寻芳处处，霞影浮杯面。酒醒花落，树头飞下余片。何事岁晚重妍，多情应笑，我早朱颜变。依样铅华红胜锦，争得瓶梅并剪。小阁幽窗，回寒向暖，百怕霜风卷。旧家野老，也来惊讶希见。

　　○满江红

　　自述呈知己时有小言

　　鸟飞兔走，叹劳生、浮世匆匆如此。眼底风尘今古梦，到了谁非谁是。击短扶长，曲邀横结，为问都能几。悠悠长啸，谩嗟真个男子。数载黄卷青灯，种兰植蕙，颇遂平生喜。冷笑纷纷儿女语，都付春风马耳。美景良辰，亲朋密友，有酒何妨醉。高歌一曲，二三知己知彼。

　　○沁园春

　　仲敬吾友归自曹南，而寿辰适至，喜可知也已。因忆仆前日所寄沁园春章章，遂用其韵，俾奉觞者歌以侑欢云

　　万里长风，一夕吹君，飞来自南。想江东渭北，同惊过雁，升高望远，几度停骖。蓦地相看，茫然皓首，依旧华峰碧玉簪。风雷起，放连宵痛饮，拥席高谈。君才何地非堪。从此看、恩麻彩凤衔。但平生出处，于心已卜，古人事业，着力须贪。有道如斯，区区更问，紫绶朱衣青布衫。今秋菊，也为君开早，香满均庵。

　　○沁园春

　　大德甲辰之岁，张君秀实得石百脉泉南麓土中，辍以遗余，余使视之，石四旁皆大石附而不属土，周隙间宛然犹胞胎，抉其土，碎其旁石而取焉，置之所居中庵之前，余命之曰太初之岩，且号曰苍然子，奇之也。顷余族弟仲仁得石太初所出之旁，又以见遗，其胞胎犹太初，而艰深倍之。仲宽弟合众力出之，辟垣而纳之，置之中庵之后，又一奇也。徐思其名，自混沌始分，而有是质，迄于兹远矣，乃得安常守密，无动移摧剥之患，浑然天全，独立远矣。其状雄拔高峻，壁岭窥穴，岗彩辉燠，意态横出，虽具眼未易尽其妙，远矣。生而与太初并处，出而与太初对列，协久要不忘之义又远矣。有是四远，而秀发如此，乃定名曰远秀峰，号之曰颀然子云。且用太初乐章韵，作歌以喻之。石之至延祐戊午仲春十有九日也，其歌曰

　　石汝何来，政尔难忘，平生太初。想将迎媚悦，无心在此，清奇古怪，有韵铿如。何乃排垣，直前不屈，似此疏顽其可乎。今而后，有芳名雅号，听我招呼。世间贵客豪夫。问几个回头认得渠。既千岩气象，君都我许，四时襟抱，我为君虚。无语相看，悠然意会，自引壶觞不愿余。商歌发，恰风生细竹，月上高梧。

　　○沁园春

　　畅泊然纯甫由山东佥宪谢病归襄阳，以乐府沁园春见寄，次韵奉答

　　世事何穷，遇合无媒，飞升有丹。看兵尘蜗角，争知地窄，云垂鹏翼，岂信天宽。一语侯封，九阶夜转，白发十年不调官。人曾说，道本来分定，枉了心艰。苟非吾有诚难。问广厦何时千万间。羡柴扉草阁，自成潇洒，斜风细雨，不用遮拦。麾去青骢，呼来白鸟，要伴扁舟画里看。遨游耳，尽才情风调，付与溪山。

　　○沁园春

　　次前韵

　　别后何如，两鬓全霜，寸心尚丹。但酒肠萧瑟，常因病窄，诗怀寥落，强为秋宽。无补公家，坐縻廪粟，自笑闲身也属宫。思君甚，只梦魂夜夜，水阻云艰。人才自古良难。问谁在、曹刘沈谢间。想羊公石畔，临风把酒，习家池上，待月凭阑。黄绢飞来，青灯无寐，盥手薰香百过看。还知否，怕中年丝竹，难久东山。

　　○沁园春

　　韩云卿右司邀赏牡丹，且云，芍药有双头者，以病不果赴，作此以呈诸公时余为国子祭酒

　　先自空疏，几载蹉跎，历绕湖江。甚如今却遣，官闲责重，茫然自愧，学陋言庞。鬓雪难消，君恩莫报，五鬼欺陵不可降。如何奈，强支撑病骨，独伴寒釭。心如孤旆高杠。但犹想茅斋对石矼。笑随身惟有，诗囊药里，打门谁送，酒榼羊腔。梦里笙歌，无名亭上，满眼春风四面窗。人如玉，看牡丹第一，芍药成双。

　　韩家有无名亭

　　○沁园春

　　题户部郎完颜正甫舒啸园，仍用卢疏斋韵

　　华屋高轩，富贵之心，人皆有之。甚伯伦挈榼，惟知殢酒，浩然踏雪，只解吟诗。一见令人，利名都忘，更有高情元紫芝。还知否，盖道分彼此，事有参差。看君绿发雄姿。况千载风云正遇时。便登高舒啸，如今太早，扬眉吐气，过此还迟。愧我衰残，终然无补，久矣寒灰枯树枝。云山梦，被画图唤起，情见乎辞。

　　○沁园春

　　寿张绣江参政

　　长日之英，为国生贤，魁然此公。看功名一出，江湖气量，才华谁有，星斗心胸。霖雨盐梅，随宜适用，已见时和岁又丰。余无事，但门庭清雅，车骑雍容。秋香笑指篱东。道拟共他年伴赤松。要河车挽水，双瞳似月，丹砂伏火，两颊还童。雪落花开，东阡北陌，折简来呼白发翁。高情在，是绣江绿野，黄阁清风。

　　○沁园春

　　和省中诸公秋日海棠韵

　　花有花时，何事兹花，待开便开。看嫣然一笑，秋容也媚，问之不语，春意潜回。静想乾坤，中间万有，元气循环共一胎。花如此，尽风流奇特，叹了还猜。三生月地云阶。料曾被、西风点镜台。怅赏余人散，黄蜂日晚，梦回日落，白雁霜催。两度频繁，一番迟暮，争似从他本分来。青霄客，有留连新句，为写芳埃。

　　○沁园春

　　张君周卿将赴济南提刑经历，出示乐府，因其韵以饯之

　　簿领埃尘，鞍马风沙，逸才未舒。但平安豪宕，黄金易散，高怀洒落，白壁难迂。我问行藏，掀髯一笑，意外功名不用图。南游兴，爱华峰北渚，云海方壶。故园风景非殊。恍六载别来一梦如。想疏篁缺处，多应得笋，新松种后，迤渐成株。归去来兮，东楼南浦，烂醉何妨翠袖扶。明年必，记此时休厌，折简相呼。

　　时周卿犹为宪掾

　　○水龙吟

　　王瓠山承旨以赏牡丹水龙吟见寄，且云，三花脉脉，似怨中庵无一语者。则知瓠山所居，乃余向者所寓李氏居也。次韵答之

　　牡丹何可无言，广平曾有梅花赋。蹉跎老矣，愁多欢少，花开人去。黄绢飞来，分明却见，旧家风度。是东皇，唤取玉堂仙伯，要长在、花间住。惭愧相思千里，也看同去年崔护。诗盟酒伴，吟看醉绕，应无重数。寂寞江亭，青山不断，碧云将暮。对夕阳老树，悠然北望，诵天香句。

　　○水龙吟

　　阳丘南逾五里，余别墅在焉。地方仅二亩，南西北皆巨沟，崖壁崭绝。下为通达人由其中，东垂蔽古藤，晦密尤峻。绣江远来触巽隅刮足而北，余流复西，渐达于坤维，周览上下，岿台宛然，因取渊明语，命之曰赋诗之台。南偏少东尤高敞，东向为小亭，轩户始开，而长白湖山诸峰林壑，奔跃来见，明姿晦态，与绣江相表里。复取谢灵运语，命之曰含晖之亭。亭之筑，实至元辛卯前重阳一日也。戏作乐府水龙吟一首，书于壁，以识其始，且以为老子醉后浩歌之资云

　　乾坤遗此方台，赋诗名字从吾起。十分高处，更宜着个，含晖亭子。无数青山，一时为我，飞来窗里。渺浮天玉雪，江流忽转，风雨在、寒藤底。尝试登临其上，把闲愁、古今都洗。长空淡淡，无言目送，飞鸿千里。看取明年，四围松菊，一番桃李。放篮舆杖屦，醒来醉往，自今朝始。

　　○水龙吟

　　次韵答马观复左司九日

　　二毫侍侧何知，举头一幕青天大。归盘乐矣，丁宁更说，闲居粉黛。我见沙鸥，盖尝有问，无言意对。道试看自古，忘机未了，空无益、又遗害。万事宜须自得，笑衰翁、几时方会。今朝重九，西风杖屦，一番轻快。满地黄花，清泉酌醴，新诗嚼脍。若东篱老子，能来共此乐，吾当拜。

　　○水龙吟

　　马观复左司以九日水龙吟赋神麕峰邀和，复和之，神麕峰渠家几砚间小石也。观复家广平地有神麕山，因以命石

　　物齐各自逍遥，何知鷃小鲲鹏大。乾坤太华，神麕相望，两眉争黛。元气遗形，幽人良友，朝看夕对。尽共工怒触，巨灵善擘，众山碎、未吾害。借问此峰谁得。羡白眉、故家文会。萧然文室眼明，更比寻常宽快。长与安排，名香细茗，芳醪鲜脍。恐不时、便有打门狂客，设元章拜。

　　○水龙吟

　　同张大经御史赋牡丹

　　春风一尺红云，粉蕤金粟重重起。天香国色，宜教占断，人间富贵。最喜风流，妆台卯酒，欲醒还醉。算年年岁岁，花开依旧，问当日、人何似。休说花开花谢，怕伤它、老来情味。依稀病眼，故应犹识，旧家姚魏。无语相看，一杯独酌，幽怀如水。料多情、笑我苍颜白发，向风尘底。

　　○水龙吟

　　次韵赋牡丹

　　晓来露湿仙衣，盛开更比初开重。春风也惜，頩然薄怒，不堪摇动。天上人间，我许唯有，司花会种。想年年京洛，红尘紫陌，都占断、繁华梦。醉里依稀有语，只清诗、可为光宠。有香万斛，从今准备，公来迎送。风雨难凭，彩云回首，总成无用。唤玉壶、留取一枝春在，作中庵供。

　　○摸鱼儿

　　观复以摸鱼子赋神麕见示，次韵答之

　　莫相疑、爱石如许，流形我亦随寓。神麕更有神麕在，照影几烦清滏。山下路。还记得、当时射虎人曾误。如今文府。但日永闲阶，香凝燕寝，云岫翳还吐。崔嵬起，欲作飞仙骞翥。依稀老眼如雾。品题好刻奇章字，嗟尔赏音难遇。如砥柱。应笑我心，更欲谁安住。茶余客去，相对静无言，悠然意会，一阵北窗雨。

　　○摸鱼儿

　　九日上都次韵答邢伯才

　　叹萍蓬、此生无定，年年客里重九。南来北去风沙梦，弹指已成白首。谁有酒。都唤起、一天秋色开林薮。还开笑口。对满意青山，多情黄菊，莫唱渭城柳。龙锺态，也向人前叉手。思量难以持久。东涂西抹皆倾国，只有效颦人丑。嗟汝叟。今误矣，江亭好去藏衰朽。鸣鸡吠狗。尽里社追随，何须更说，鼻醋吸三斗。

　　○水调歌头

　　长芦商子文伯父元鼐国宝，年九十三，父元＊国用，年八十五，叔父元鼎国器，年八十二，扁其堂曰三椿，以兄弟三人皆寿而言也。阎承旨序之甚详，子文为般阳路知事来徵言，书此词以遗之

　　五福一日寿，七十古来稀。鲸川兄弟何事，接武上期颐。添是商颜四皓，减即西周二老，白鹤一行飞。紾臂阋墙者，何地望余辉。世皆云，家积善，庆相随。三椿堂上，阴德几许只天知。子弟联芳并秀，戏彩称觞先后，和气蔼春熙。本大枝叶茂，门户看巍巍。

　　○水调歌头

　　戊辰年，寿乌总管

　　朱门蔼麟凤，画戟映貂蝉。重侯累将家世，更觉使君贤。皎皎秋霜怀抱，隐隐春风眉宇，形出性中天。袖手吏民喜，曾未试薄鞭。沸鸣弦，歌五裤，已三年。年来历城城郭，天也怪春偏。会见九重丹诏，收取一方霖雨，勋业迫凌烟。富贵与难老，真作地行仙。

　　○六州歌头

　　畅纯甫与姚牧庵郢城会饮，唱和乐章六州歌头往返凡数首，余次其韵二篇，答纯甫

　　江城会饮，东壁照奎星。肝胆露，乾坤秘，昼披零。势分庭。笔下风雷发，何为尔，聊相慰，供一笑，悠悠者，总流萍。虎掷龙跳几遇，依然对、高垒深扃。睹殷盘科斗，不说换鹅经。老眼尘醒。认声形。中州月旦，千载后，犹洒客，有歆宁。人不见，搔首立，望余馨。海边亭。寂寞锺期远，高山曲，几人听。何必要，椿与菌，校年龄。万事元无定在，此心得到处仙灵。爱烂游南北，快马接飞舲。万里丹青。

　　纯甫自京师入长安，历巴蜀，转江淮，入廉山东，皆极贵显，故末章及之

　　○水调歌头

　　窥天以管，认得几多星。嗟扰扰。矜完美，校奇零。蚁缘庭。物化无穷已，石生火，火生壤，壤生湿，湿生木，木生萍。梦里高车驷马，蘧然觉、瓮牖紫扃。记达人有语，痛饮读骚经。非醉非醒，妙难形。曾经滟滪，夷险地，人上慓，比心宁。更谁问，桃李冶，蕙兰馨。水东亭。一曲沧浪咏，都分付，野鸥听。还渐喜，乡社饮，近高龄。但愧霜台旧友，平生念、铁石通灵。办林间一笑，酒醆滟风舲。饭白刍青。

　　时纯甫按事东州，归欲过余绣江

　　○玉楼春

　　次韵答王太常

　　东生白日西生月。世累驱人何日彻。致身事业蒉为山，过眼纷华汤沃雪。心田莫说谁宽窄。室有空虚生夜白。醒时却校醉时言，笑杀观鱼濠上客。

　　○玉楼春

　　寿何平章

　　泰山高压群山小。齐鲁百城青未了。岂知山更有聪山，暂出雨云周八表。说山才说聪山好。便觉泰山功烈少。聪山天要慰苍生，山不可移人不老。

　　○玉楼春

　　雨中戏书

　　玉簪叶趁芭蕉大。低映阶墀高映座。雨来时节一般鸣，点点声声要磨和。芭蕉重被风吹破。狼藉玉簪看又过。萧骚长与两相宜，赖有竹君三五个。

　　○玉楼春

　　次韵，答赵签事学子温来词末句云，天教酒禁几时开，准拟与君同一醉。

　　清官厨馔无兼味。饥待公庭人吏退。野人尊俎有余欢，明月可批风可脍。野人衰残清官贵。生死论交吾未愧。天开酒禁已多时，却甚不来同一醉。

　　○玉楼春

　　米如珠玉薪如桂。春畏旱霜秋畏水。匆匆鞍马去年间，夜夜可能安稳睡。今年却到澄清内。眼底功名真望外。天开酒禁已多时，却甚不来同一醉。

　　○玉楼春

　　大德癸卯，子温佥宪济南，余奉使宣抚山北辽东，明年归济南，故云

　　寻常聚散频惊岁。只许相思劳寤寐。心如胶漆定前缘，迹似燕鸿真拙计。弃瓢林下应无累。立马花边还可会。天开酒禁已多时，却甚不来同一醉。

　　○玉楼春

　　野亭正在溪山际。溪泻寒声山滴翠。望君不见奈君何，好景满前谁与对。尽心王事君应瘁。暂息可能无少遂。天开酒禁已多时，却甚不来同一醉。

　　○最高楼

　　次韵答张县尹

　　高高屋，罗幕卷轻漪。阿渚一周围。雄吞不数针三碗，治生何计韭千畦。是贤乎，既富矣，又时兮。我喜踏探梅溪畔月。君爱扫、煮茶枝上雪。君遣兴，我心夷。东家画鼓更深舞，西家红烛醉时归。莫教他，知我辈，不投机。

　　○最高楼

　　次前韵

　　文章好，自得似风漪。不定似棋围。郢人斫垩元无迹，仙家种玉不论畦。子能之，吾耄矣，奈何兮。都占断野芳花与月。更带却野亭风与雪。情放旷，境清夷。木瓜暂比空函往，琼瑶已报满车归。怪天孙，浑不藉，锦云机。

　　○最高楼

　　又前韵

　　江风远，吹皱翠罗漪。山绕似重围。连延花枝香成阵，坡陀垅亩绿如畦。个中间，吾受者，一尘兮。君不见花间偏爱月。又不见山阴偏喜雪。搴杜若，载辛夷。东篱日落悠然坐，舞雩春暖咏而歌。此何人，千万古，一天机。

　　○最高楼

　　又次前韵

　　吾衰矣，废治不重漪。朽木更堪围。触藩曾看赢其角，胁肩又见病于畦。此何哉，自取耳，亦难兮。待阔展月台秋待月。更别起雪堂冬听雪。花灌溉，草芟夷。偶逢林叟欢成醉，闲随沙鸟淡忘归。叹人生，尘土事，漫劳机。

　　○最高楼

　　古斋受益所居，当绣江之源，江北流二十里，其东壖有曰野亭者，则余之别墅也。顷岁，余与古斋同在京师，而同有归欤之思，逮兹而同如其志同乐也，作词以道之，同一笑云

　　山家好，河水净涟漪。茅舍绿荫围。儿童不解针垂钓，老翁只会瓮浇畦。我思之，君倦矣，去来兮。也问甚野芳亭上月。也问甚太初岩下雪。乘款段，载鸱夷。兴来便作寻花去，醉时不记插花归。问沙鸥，从此后，可忘机。

　　○最高楼

　　既作此词，有怀张秀实公子幽居，复用前韵

　　幽居好，烟霭翠生漪。水绕更山围。锦帏四面花藏屋，绿云一望稻盈畦。问谁欤，君子者，美人兮。也不看李家堂里月。也不踏班生关外雪。寻寂寞，觅希夷。醉眠长被莺呼起，相看时有燕飞归。我怜君，君似我，本无机。

　　○清平乐

　　西野内翰奉使寄示佳篇累幅，三韩山川风土之胜，了然目中。夫能以吟之乐，而忘其跋涉之劳，固君子之所尚也。披赏之余，辄敢用清平乐韵少答雅贶，且以奉旋旆一笑云

　　云窗月户。水秀山奇处。画里二三千里路。一步哦诗一住。诗中却也思家。寄来满纸烟霞。办了皇华事业，做成冷淡生涯。

　　○清平乐

　　次前韵

　　经春闭户。人不思量处。蓦地花神通一路。留得神仙肯住。相欢忘却无家。对花细引流霞。此日诗来肠断，望君东海西涯。

　　西野郭安道所寄清平乐，专言予寓居赏牡丹之乐，故予答云然。

　　○清平乐

　　用前韵，答郭幹卿二首

　　松窗竹户。山气空蒙处。烟柳迷人花满路。此是中庵旧住。沙鸥久望归家。归心已接飞霞。他日乘轩过我，待君绣水之涯。

　　○清平乐

　　蜂房蚁户。总是容身处。脚底东西南北路。万古人行人住。出家何必离家。求仙不用餐霞。但得花开酒美，老夫欢喜逾涯。

　　○清平乐

　　张秀实芍药词

　　牡丹花落。梦里东风恶。见说君家红芍药。尽把春愁忘却。隔墙百步香来。数丛为我全开。拚向彩云堆里，醉时同卧苍苔。

　　○清平乐

　　白芍药

　　何年金屑。飞上玲珑雪。一树风情谁解说。只有盈盈夜月。牡丹红叶相夸。铅华各自名家。为向看花人道，此花不在铅华。

　　○清平乐

　　大德癸卯，奉使宣抚山北远东道，五月赴懿州道中二首

　　茸茸碧草。点点金花小。十里青山山下道。地锦都教盖了。天然草软平匀。马蹄稳送行人。路断不堪回首，南风依旧黄尘。

　　平川细草上有黄花可爱

　　○清平乐

　　山行见芍药

　　山寒开晚。开也无人管。风里欹红颜色浅。恨与天涯共远。多时立马彷徨。一枝为挽余香。欲说扬州旧谱，怕渠分外凄凉。

　　山中芍药五月始开，有感而作

　　○清平乐

　　九月回至隆兴

　　云峰咫尺。竹静芭蕉静。鹤绕苍苔行又立。不见高堂素壁。簿书驲骑匆匆。暂时留住衰翁。一片归心难画，野亭绣水秋风。

　　隆兴厅事壁间作六鹤图，颇奇，戏书及之。

　　○清平乐

　　野芳亭观画罗汉

　　千金不换。壁上阿罗汉。古怪清奇君细看。画是如来变现。天龙鬼物青红。断崖流水孤松。知在野芳亭上，恍然兜率天中。

　　○清平乐

　　古斋约余游山，而因循不果，用韵戏作二首，一以促其期，一以道其山中之兴以动之

　　山灵久望。要看游山状。酒榼诗囊空放荡。不肯凌风直上。快教去结山庵。安排暮历朝探。整顷衰年杖屦，并君飞出危岚。

　　○清平乐

　　繁华敢望。自喜清贫状。老屋三间空荡荡。几册闲书架上。客来或问中庵。平生虎穴曾探。隐几悠然不答，窗间笑指山岚。

　　○清平乐

　　此篇促游山

　　今晨过望。尽得山形状。石险路危心欲荡。手拨白云又上。半空仰见仙庵。山灵许我高探。倦处旋倾春酒，不愁冒雨冲岚。

　　○清平乐

　　次前韵

　　相亲相望。两个哦诗状。坐即堆豗行旷荡。怎着麒麟阁上。风岩水穴云庵。非君与我谁探。好兴最难忘处，半山斜日浓岚。

　　○清平乐

　　次前韵

　　功名休望。且看龙锺状。身是龙锺心坦荡。大吉宜称上上。如今已结幽庵。溪山好处须探。料得山风知我，隔林吹下飞岚。

　　○清平乐

　　次前韵

　　东皋晚望。尽了溪山状。一似龙湫浮雁荡。人在营丘画上。中间小小吾庵。君来共此奇探。啼鸟一声飞去，落花点破层岚。

　　○清平乐

　　次前韵

　　悠扬酒望。点缀春情状。云气欲酣花气荡。语燕啼莺下上。水边柳阁松庵。遥遥眼力先探。一阵山风雨过，马头日脚烘岚。

　　○破阵子

　　梓庆斋戒入山林，见成鐻乃加削焉，而鐻成若神。庄周谓为以天合天，盖材之生蟠错曲直，莫不有自然之质。制器者因其质之自然，用其巧而不以巧自私，则巧存而器全，是之谓以天合天者欤。今之杖有韵书所谓老人杖者，著横握焉，枘凿而胶之至密也。然未几何，以杌＊而弃者恒十七八。佥卫友竹刘君独能得成杖，时削而出之，人直以为枘凿之妙，而莫知得梓庆之道也。吁，世之言工拙何如哉。解秘书安卿得是杖，因古斋乃辍以见寄，把玩扶携，深惬病躯，作乐府破阵子谢之

　　画道十分意巧，不知一段天成。捉得山中独脚鬼，变作人间有尾丁。奇哉见未曾。说破何愁脱牡，把来真是持平。得力最宜高处柱，行倦还堪立地凭。衰年吾友生。

　　○破阵子

　　野亭遣兴

　　老眼偏宜大字，白头好映乌纱。诗不求奇聊遣兴，酒但成醺也胜茶。出家元在家。野水傍边种竹，草亭直下栽花。拙妇善供无米粥，稚子能描枯树槎。无涯还有涯。

　　○减字木兰花

　　有怀泺源胜概楼旧游

　　江山胜概。天与飞楼供眼界。上得楼头。销尽人间万古愁。十年京国。两鬓黄尘归未得。卷地泉声。辜负凭阑带月听。

　　○减字木兰花

　　王彦博尚书，由刑部迁礼部之明日，乃其寿旦，戏以小词为贺

　　年时寿酒。共喜秋卿新拜后。寿酒今朝。道改春闱是昨宵。官随福转。一到生辰须一换。看取明年。凤诏迎年醉寿筵。

　　○满庭芳

　　寿何聪山平章

　　经济才难，升平事了，喜公亲见唐虞。精神如画，风节凛云衢。回首岩岩钜望，更须问、山斗何如。还知否，三朝旧德，眷倚在吁俞。高情谁得似，诗中元亮，易里尧夫。便萧然忘却，玉带金鱼。此意君恩亦许，三二日一到中书。公无倦，长开寿域，四海一蓬壶。

　　○满庭芳

　　二舅魏知房戍沂州，见示此词，因次韵

　　鞍马雄豪，搢绅驰骤，几年都付寻常。边城岁晚，莲幕锦生光。得意尊前一笑，遐冲具威凛秋霜。人谁似，胸怀豁落，温雅更文章。从军真乐事，功名那问，故国他乡。笑熊非渭水，龙卧南阳。从此鹏程高举，快天风万里无妨。回首怅，穷途狂客，摇荡叹行藏。

　　○蝶恋花

　　晓至野亭

　　临水衰葵欹欲倒。三两幽花，更比初开好。何处飞来金凤小。碧筵开彻忘忧草。月桂新裁枝叶少。一朵妖红，点破江烟晓。最爱牵牛随意绕。四阑青锦遮围了。

　　○蝶恋花

　　云卿寄长短句徵无名亭记，戏用其韵以答之

　　忽得新词深自愧。欲记无名，未见无名例。自古求名今却避。不知谁与君同议。旦昼行为昏暮睡。我自无心，何物能吾累。若道无名名可弃。无名名处曾留意。

　　○蝶恋花

　　次韵答魏鹏举

　　五日祥风十日雨。国泰年丰，天也应相许。见说少年行乐处。青楼宛转低琼户。城市笙箫村社鼓。何碍狂夫，醉里闲诗句。明日南山携酒去。共君一笑云间语。

　　○蝶恋花

　　又次前韵

　　帘底青灯帘外雨。酒醒更阑，寂寞情何许。肠断南园回首处。月明花影闲朱户。听彻楼头三叠鼓。题遍云笺，总是伤心句。咫尺巫山无路去。浪凭青鸟丁宁语。

　　○蝶恋花

　　文卿良友素守确然，迥拔流俗，世所难能也。古人所谓振衣千仞冈，濯足万里流者，子可以当之。崔生来辱手帖，欢感无已，因忆往年寿吾子乐章，用其韵以道其歆慕之怀，且奉一笑云

　　我似漏卮长不满。暮侧朝翻，自笑天机浅。君似宝珠无可拣。暑天不热冬还暖。神欲逍遥心欲散。咫尺幽栖，回首云霄远。千古风流嵇与阮。竹林不受黄尘管。

　　○蝶恋花

　　益都冯宽甫号雪谷，尝为江南廉使，以腊茶见贶，茶作方板，光如漆，香味不可言，诚佳品也。感荷作长短句，寄之一笑

　　带上乌犀谁摘落。方响匀排，不见朱丝约。一个拈来香满阁。矮炉翻动松风壑。几日余酲情味恶。七碗何须，一啜都醒却。两腋清风无处着。梦寻卢老翔寥廓。

　　○蝶恋花

　　清和即事

　　池馆清和风色软。笋绿梅黄，细雨忙新燕。榴萼尚含红一半。荷钱乱叠青犹浅。心绪未忺肠已断。病损形骸，自是追陪懒。一缕麝烟斜作篆。日长慵把重帘卷。

　　○蝶恋花

　　次前韵，答智仲敬

　　多病多愁心性软。自上疏帘，怕隔双飞燕。梦觉绿窗花影畔。起来翻喜茶瓯浅。香压玉炉消欲断。情绪厌厌，犹傍琴书懒。瞥见壁间蜗引篆。急将山水图儿卷。

　　○鹊桥仙

　　以纱巾竹扇为赵文卿寿

　　飞云半卷，乌纱一幅。扇影寒生湘竹。雪髯丹颊羽衣裳，真个是、神仙人物。浊醪醉倒，清风睡足。不识黄金满屋。野夫倦眼少曾开，为吾子、狂歌一曲。

　　○鹊桥仙

　　书合曲诗卷

　　无情枯竹，多情软语。谁按梨园新谱。邻舟余韵遏云声，只认作、珠绳一缕。秦台风物，当时几许。扇影春风解舞。客愁都向坐间空，问谁管、西窗夜雨。

　　○鹊桥仙

　　张古斋送古铜研滴，书此为谢

　　乌瞻三足，蟾看膰腹。矫首惊虬突兀。走来便吸绣江波，却只是、陶泓旧物。玄卿如故，毛生未秃。老楮犹堪一拂。此时才气斗谁先，看个个、骊珠吐出。

　　○鹊桥仙

　　至元甲申三月，余以宰相命市帛东路，将至献州亭上，折梨花一枝，戏作长短句，书於驿壁

　　黄尘古驿，荒园小树。几朵晴云自舞。殷勤马上折来看，问过却、行人几许。琼苞半拆，檀心乍吐。笑向春风不语。多情莫怪洗妆迟，我也是、天涯逆旅。

　　○鹊桥仙

　　上都金莲

　　重房自拆，娇黄谁注。烂熳风前无数。凌波梦断几番秋，只认得、三生月露。川平野阔，山遮水护。不似溪塘迟暮。年年迎送翠华行，看照耀、恩光满路。

　　○鹊桥仙

　　盆梅

　　孤根如寄，高标自整。坐上西湖风景。几回误作杏花看，被梦里、香魂唤省。薰炉茶灶，春闲昼永。不似霜清月冷。从今更爱短檠灯，夜夜看、江边瘦影。

　　○鹊桥仙

　　谢人惠酒

　　江村岁晚，山寒雪落。一树梅花寂寞。门前剥啄问谁来，惊不起、檐间噪鹊。白衣锦字，清尊玉络。尽把离愁忘却。历城春色故人心，放老子、梅边细酌。

　　○菩萨蛮

　　贾君彦明为阳丘丞三年，职扬政举而廉苦遇甚。其归也，作长短句赠之

　　挈家来吃山城水。三年不剩公田米。何物办归装。一车风满箱。吾人垂泪叹。过客回头看。谁不爱清官。清官似子难。

　　○菩萨蛮

　　次解安卿韵

　　惜花不似东庵惜。近来恰得真消息。玉雪两三枝。暗藏和靖诗。看花谁可约。定与花斟酌。后阁盛筵开。老夫来不来。

　　○菩萨蛮

　　山居遣兴

　　众山围绕横塘路。中庵正向中间住。花木四时开。沙鸥日日来。门前车马驻。不得中庵趣。下马问中庵。庵中睡正酣。

　　○菩萨蛮

　　绣江即事

　　行云恰过前山北。靠山村落移时黑。脚底一声雷。北风截雨回。出门南望立。过客衣裳湿。问有雨如何。一倾三尺多。

　　○菩萨蛮

　　忆家庭月桂二首

　　新枝旧孕娇无力。翠销香雾阑干湿。秋月与春风。深红复浅红。相思幽梦苦。夜夜西窗雨。且莫怨芳菲。惜花人欲归。

　　○菩萨蛮

　　眼中有此妖娆色。花中无此风流格。一月一番新。一年都是春。盈盈花上月。几度圆还缺。不去卷金荷。奈渠花月何。

　　○菩萨蛮

　　春雪后，访友东山

　　行行正向西山缺。遥遥望见东山雪。风色夜来间。杏花寒不寒。故人家远近。只向林东问。一径傍山开。鹊声迎我来。

　　○菩萨蛮

　　盆梅

　　纤条渐见稀稀蕾。孤根旋透温温水。但得一枝春。谁嫌老瓦盆。寒愁芳意懒。移近南窗暖。却怕盛开时。香魂来索诗。

　　○菩萨蛮

　　送秦主簿赴宿迁二首

　　绣江江水清如玉。梅花香满清江曲。风味此中论。可怜惟有君。江头春正好。别去君何早。折得一枝梅。送君三百杯。

　　○菩萨蛮

　　次前韵

　　看君自是丰年玉。赠行不用阳关曲。但把此心论。几人能似君。到官消息好。来岁春风早。再折绣江梅。寄君挥一杯。

　　○阮郎归

　　寿太乙真人李六祖

　　八千岁月作春秋。神仙第一流。笑看尘世等浮沤。家居麟凤洲。才八十，尽优游。细斟双玉瓯。醉邀明月与同游。西风莲叶舟。

　　○阮郎归

　　奉使由平泺之惠州山行

　　青山不尽一重重。重重如画中。石根流水玉玲珑。高低处处通。山向北，路回东。马前三两峰。峰头更觉翠烟浓。烟中无数松。

　　○南乡子

　　鹏举兄致仕，寓家松江。今年秋，独舟至历下，顾予绣江野亭。忆兄往年由南中赴调北上，过绣江，宿女郎山下，予会焉。时有诗云，南北分飞十五年。归来相见各华颠。只应又作明朝别，酒醉更阑不肯眠。诘旦，兄别去，距今又二十寒暑，悲喜恍惚，乃情何如。酒中兄喟日，吾数日常又南矣，因成小词，举觞为寿，以发一笑

　　忆昔叹华颠。一别曾惊十五年。醉里知君明便去，留连。酒尽更阑不肯眠。今更老于前。二十年间又别筵。安得柳丝千百丈，缠联。不放东吴万里船。

　　○南乡子

　　寿何聪山

　　瑞雪夜来晴。和气欢声满凤城。雪里梅花开更好，分明。要见和羹事业成。东阁此时晴。庆在春风潋滟觥。阴德自应长富贵，康宁。便拟台星是寿星。

　　○南乡子

　　次韵答魏鹏举

　　英誉蔼西秦。襟量温和别有春。落笔妙词新可喜，精神。玉叶琼葩不染尘。俊逸鲍参军。谁道儒冠误却身。相见莫谈尘世事，销魂。趁取追欢语笑频。

　　○南乡子

　　贺于冶泉尚书有子

　　千古一高门。不断轩车驷马尘。五色凤毛新照眼，惊人。气压喧啾百鸟群。语笑满堂春。耸壑昂霄看已真。玉唾成时十六七，知君。膝上摩挲不肯嗔。

　　○临江仙

　　芙蓉

　　见说瑶池池上路，雪香花气葱茏。一双依约玉芙蓉。烟波孤梦断，风月两心同。千古情缘何日了，此生何处相逢。不堪回首怨西风。残芳秋淡淡，落日水溶溶。

　　○西江月

　　戏题五子扇头

　　阶下窦郎丹桂，眼中陶令新诗。浑教不是宁馨儿。且得平生慰意。晓露兰芽香彻，春风杏蕾红肥。最堪怜处雁行齐。宜个同声小字。

　　○西江月

　　寿杜醉经左丞

　　有道实关消长，无心不异行藏。问公独乐醉经堂。何似凌烟阁上。画戟清香宴寝，春风玉树诸郎。台星明动紫霞觞。正与寿星相望。

　　○西江月

　　戏呈仲敬，并其母兄

　　掌上鵷雏玉嫩，眼中麝锦香庖。铁郎痴小阿琼娇。十岁婆儿最巧。已许卯君书癖，更看坡老诗豪。画堂仙媪醉春醪。五福天教占了。

　　○鹧鸪天

　　祖母寿日

　　绿牖凉霏紫麝尘。宝猊晴暖瑞香云。蟠桃日日瑶池宴，玉桂年年月殿馨。潘岳赋，孟家邻。尽将歌酒寿良辰。慈颜剩为斑衣乐，眼底儿孙莫厌贫。

　　○鹧鸪天

　　寿潘君美

　　萱草堂前锦棣花。灵椿树下玉兰芽。二毛鬓莫惊青鉴，五朵云须上白麻。携斗酒，醉君家。春风吹我帽檐斜。座中贵客应相笑，前日疏狂未减些。

　　○鹧鸪天

　　题双头莲二首

　　脉脉谁教并蒂芳。情缘何许苦难量。西风香冷同幽怨，落日红酣对晚妆。波浩荡，月微茫。湘灵寂寞下横塘。不堪回首鸳鸯浦，一样相思只断肠。

　　○鹧鸪天

　　一段清香云锦秋。双花开处尽风流。只应无语常相并，却是多情不自由。湘水怨，汉滨愁。淡烟斜日两悠悠。凌波不下横塘路，对立西风共倚羞。

　　○鹧鸪天

　　秋日

　　竹瘦桐枯菊又开。远山合抱水萦回。几行银篆蜗行过，一朵梨花蝶舞来。秋意思，闷情怀。懒将闲事强支排。倚栏目送归鸿尽，万里晴空入酒杯。

　　○乌夜啼

　　含晖亭芍药谢

　　含晖亭下春风。锦云丛。临到开时别去，苦匆匆。人乍到。花已老。酒瓶空。惟有一溪流水，照诗翁。

　　○乌夜啼

　　因野亭杏为风雨所落

　　叶间谁缀金丸。一攒攒。只为高枝临水，摘来难。风雨过。还自堕。试拈看。怕似江南梅子，一般酸。

　　○乌夜啼

　　闲适

　　日长谁伴中庵。太初岩。静扫闲庭，独自看晴岚。岚翠滴。云影湿。雨声酣。欲借昌黎老笔，赋终南。

　　○乌夜啼

　　月下用前韵

　　夜深谁伴中庵。太初岩。满酌一杯，和月吸浓岚。琼露滴。霜鬓湿。兴方酣。不觉河倾东北，月西南。

　　○眼儿媚

　　赋秋日海棠，分韵得阑字

　　春来应怪洗妆悭。故作两回看。风流依旧，檀心晕紫，翠袖凝丹。玉容寂寞栏干泪，细雨豆花寒。多情谁管，今宵冷落，淡月东栏。

　　○秦楼月

　　书合曲诗卷

　　秋萧索。秋来不奈情怀恶。情怀恶。西风一曲，醉乡寥廓。宫声自与商声约。珠喉玉管都忘却。都忘却。行云不散，月高山阁。

　　○浣溪沙

　　贺石仲璋侍御父年八十五，拜局徒，五子皆贵仕

　　拂旦恩麻下玉墀。六朝元老万人知。知公福庆世间稀。年过太公渔渭日，官如郑武相周时。一行金带五男儿。

　　○浣溪沙

　　元夕前一日，大雪始霁，子京敬甫两张君过余绣江别墅。既坐，皆醉酒，索茶，遂开玉川月团，取太初岩顶雪，和以山西羊酥，以石灶活火烹之。而瓶中蜡梅方烂漫，於是相与嗅梅啜茶，雅咏小酌而罢。作此词以志之

　　虢虢清流浅见沙。沙边翠竹野人家。野人延客不堪夸。旋扫太初岩顶雪，细烹阳羡贡余茶。古铜瓶子蜡梅花。

　　○浣溪沙

　　次前韵

　　世事恒河水内沙。乾忙谁遣强离家。如今老也不矜夸。检得闲书能引睡，暖来薄酒胜煎茶。一江风月四时花。

　　○浣溪沙

　　贺赵文卿新娶，文卿昆仲第六，所娶魏氏

　　共说莲花似六郎。从来魏紫冠群芳。多情恨不一时香。也甚春风闲着意，许教国色嫁横塘。海枯石烂两鸳鸯。

　　○感皇恩

　　张子京以春台子瞻椅见许，以词催之

　　公子说春台，其光如水。相对偏宜子瞻椅。老父危坐，不觉耳闻心喜。慨然都见许，情何已。禅榻鬓丝，绳床乌几。前辈风流要吾比。绣江风月，鸥鹭已应知矣。几时分付到，中庵里。

　　○感皇恩

　　立秋后一日有感

　　云月淡幽窗，黄昏微雨。窗外梧桐共人语。秋来情味，便觉今宵如许。断肠杨柳苑，芙蓉浦。青鬓易消，失颜难驻。行乐光阴水东注。山林朝市，两地笑人返袂。伤心都付与，潘郎句。

　　○卜算子

　　长白山中作

　　长白汝来前，问汝何年有。只自云间偃蹇高，不肯轻低首。我即是中庵，汝作中庵友。怪得朝来爽气多，浮动杯中酒。

　　○卜算子

　　望湖山

　　落日望湖山，山在空蒙里。剑佩冠裳整顿严，欲作崔嵬起。我病正无聊，见此奇男子。急往从之呼不应，痴绝还如此。

　　○黑漆弩

　　村居遣兴

　　高巾阔领深村住。不识我、唤作傖父。掩白沙、翠竹柴门，听彻秋来夜雨。闲将得失思量，往事水流东去。便直交、画却凌烟，甚是功名了处。

　　○黑漆弩

　　次前韵

　　吾庐恰近江鸥住。更几个、好事农父。对青山、枕上诗成，一阵沙头风雨。酒旗只隔横塘，自过小桥沽去。尽疏狂、不怕人嫌，是我生平喜处。

　　○好事近

　　赠吹箫赵生

　　行乐酒尊前，全减向来时节。今日玉箫声里，卷露荷金叶。醉中如在凤凰台，风境更清绝。扶起满身花影，步溪桥明月。

　　○凤凰台上忆吹箫箫

　　赠吹箫东原赵生

　　千古虞韶，凤凰飞去，太平雅曲谁传。有碧琼霜管，犹似当年。妙处风流几许，待试问、天外飞仙。西州客，心边赚得，一味春偏。清秋画栏高倚，屏金缕红牙，羯鼓湘弦。倩玉觞唤起，悲壮清圆。袅袅余音未了，正夜静、月上寒天。青灯外，有人无语凄然。

　　○定风波

　　次韵答人见寄

　　率意讴吟信手书。山间行坐水边居。不是幽闲偏自好。知道。济时才具本来无。植柳移花兼种竹。多故。此心更看几时除。说着庙堂谁办得。曾忆。只宜公等不宜予。

　　○太常引

　　忆归

　　无穷尘土与风涛。名利两徒劳。解印便逍遥。算只有、渊明最高。小窗幽圃，种兰栽菊，心远气应豪。海上摘蟠桃。不许见、秋霜鬓毛。

　　○婆罗门引

　　送李士元之荆南提刑经历

　　京华逆旅，转头岁月十年中。悠悠真赏难逢。牢落黄金已尽，仆马亦龙锺。但平生豪气，未减元龙。临江故封。吴与蜀，渺西东。此幕聊堪一笑，且叹途穷。扁舟南下，正霜落荆门江树空。诗有兴、说与飞鸿。

　　○婆罗门引

　　寿大智先生

　　草堂潇洒，今年初种碧琅玕。更宜野菊幽兰。便信先生于此，真个不求官。但西负揽镜，落日凭栏。耕笔钓磻。算遭遇，未应难。好待青霄得路，稳上长安。良辰乐事，且展放尊前舞袖宽。天影外、秋色南山。

　　○渔家傲

　　饯表兄魏鹏举归华亭寓居

　　矍铄诗翁人共许。远游不怕别离苦。梦里华亭亭下路。来又去。扁舟一叶轻如舞。二陆人材今似古。五湖风景饶烟雨。倦处一杯君自举。还有路。江山信美非君土。

　　以上元刻本中庵集二十五

　　○点绛唇

　　人至承以二绝句见贶，清简幽深，情意都尽，披阅讽咏，如接芝宇，感慰可胜言哉。辄有小词，录奉一笑，且以寄企响之意云，刘敏中上

　　短梦惊回，北窗一阵芭蕉雨。雨声还住。斜日鸣高树。起望行云，送雨前山去。山如雾。断虹犹怒。直入山深处。

　　程雪楼文集二十八

　　○菩萨蛮

　　月夕对玉簪独酌

　　遥看疑是梅花雪。近前不似梨花月。秋入一簪凉。满庭风露香。举杯香露洗。月在杯心里。醉眼月徘徊。玉鸾花上飞。

　　文津阁本中庵集六

　　○南乡子

　　老病自戏

　　老境日蹉跎。无计逃他百病魔。强打支撑相伴住，难呵。也是先生没奈何。耳重眼花多。行则欹危语则讹。暗地自怜还自笑，休麽。智者能调五脏和。

　　文津阁本中庵集六

　　○鹊桥仙

　　观接牡丹

　　栽时白露，开时谷雨。培养工夫良苦。闲园消息阿谁传，算只是、司花说与。寒梢一拂，芳心寸许。点破凡根宿土。不知魏紫是姚黄，到来岁、春风看取。

　　文津阁本中庵集六

　　○沁园春

　　余既以太初名石，且为记。客曰虽命之不可无号，号所以贵之也，乃以己意，号之曰苍然。余复援稼轩例作乐府沁园春一首，改名曰苍然吟，附於记后

　　石汝来前，号汝苍然，名之太初。问太初而上，还能记否，苍然于此，为复何如。偃蹇难亲，昂藏不已，无乃于予太简乎。须臾便，唤一庭风雨，万窍号呼。依稀似道狂夫。在一气何分我与渠。但君才见我，奇形怪状，我先知子，冷淡清虚。撑拄黄垆，庄严绣水，攘斥红尘力有余。今何许，倚长风三叫，对此魁梧。

　　以上赵万里校元本刘敏中中庵乐府一百四十九首


【刘诜：词作6首】

　　○○满庭芳

　　次韵赋萍

　　碧唾成花，翠玑浮雾，水边裙影知谁。半沟未合，脂水过生肥。小扇迎风试拂，翩翩去、还复差池。凭兰处，怕伊贪见，见了却忘归。桥西。青不住，乳鸳行破，一瞬沦漪。看疏如有恨，密似相依。元是情根种得，更千古、欲尽何时。重相约，章台春腻，还上最长枝。

　　○西江月

　　偏是一春憔悴，被人闲赋阳台。扇遮微雨傍墙回。花信馀寒柳外。绣果未成双荔，打鸦摘尽新梅。暗占胡蝶却飞来。睡起斜阳犹在。

　　○忆秦娥

　　初见桃花

　　春愁浅。窥人忽见桃花脸。桃花脸。轻寒初透，小窗犹掩。东风裙湿湘波飐。相逢处处如人面。如人面。刘郎老去，怕伊重见。

　　○谒金门

　　春睡倦。自拣花枝行遍。昨日新红今日变。细挼将袖染。翠扇迎风扑面。双燕飞来还转。帘外杨花帘里燕。相逢如未见。

　　○青玉案

　　和友人寿席

　　春来十日春多少。扶路金钗试灯早。旋翦寿幡飞蝶小。东家垂柳，西家明月，风物年年好。种桃三千今馀九，谁道桃花笑人老。万事浮云如过鸟。浣溪佳句，柴桑新酒，天地何时了。

　　○临江仙

　　戏留友人

　　何必渡江如去岁，载花买酒山中。赤城风月笑相逢。城中差更乐，佳客饮千锺。菊水粼粼生翠雾，蓉帘半卷西风。分明不与画图同。不妨歌此曲，君自是司空。

　　以上见嘉靖刊本桂隐诗集卷四，但有错字，兹据旧抄本校。


【刘铁冠：词作1首】

　　○月上海棠

　　全真办下无空过，布袍麻绦腋袋挂。剪发髼头，逍遥自在行踏。箪瓢把。每日沿门乞化。低头稽首才道罢。又撞着个魔头来说话。问道先生，元是甚么人家，随缘答。俺师父丘刘谭马。

　　鸣鹤余音卷二



【刘燕哥：词作1首】

　　○太常引

　　饯斋参议归山东

　　故人送我出阳关。无计锁雕鞍。今古别离难。兀谁画、蛾眉远山。一尊别酒，一声杜宇，寂寞又春残。明月小楼间。第一夜、相思泪弹。

　　青楼集



【刘因：词作35首】

　　○水调歌头

　　同诸公饮王丈利夫饮山亭，索赋长短句，效晦翁体

　　一诺与金重，一笑对河清。风花不遇真赏，终古未全平。前日青春归去，今日尊前笑语，春意满西城。花鸟喜相对，宾主眼俱明。平生事，千古意，两忘情。我醉眠卿且去，扶我有门生。窗下烟江白鸟，窗外浮云苍狗，未肯便寒盟。从此洛阳社，休厌小车行。

　　○念奴娇

　　饮山亭月夕

　　广寒宫殿，想幽深、不觉升沉圆缺。天上人间心共远，如在琼楼玉阙。厚地微茫，高天凉冷，此际红尘歇。翠阴高枕，并教毛骨清澈。为问此世，从来几人吟望，转首俱湮没。虮虱区区尤可笑，几许肝肠如铁。八表神游，一槎高泛，逸兴方超绝。嫦娥留待，桂花且莫开彻。

　　○念奴娇

　　忆仲良

　　中原形势，壮东南、梦里谯城秋色。万水千山收拾就，一片空梁落月。烟雨松楸，风尘泪眼，滴尽青青血。平生不信，人间更有离别。旧约把臂燕南，乘槎天上，曾对河山说。前日后期今日近，怅望转添愁绝。双阙红云，三江白浪，应负肝肠铁。旧游新恨，一时都付长铗。

　　○玉漏迟

　　泛舟东溪

　　故园平似掌。人生何必，武陵溪上。三尺蓑衣，遮断红尘千丈。不学东山高卧，也不似、鹿门长往。君试望。远山颦处，白云无恙。自唱。一曲渔歌，觉无复当年，缺壶悲壮。老境羲皇，换尽平生豪爽。天设四时佳兴，要留待、幽人清赏。花又放。满意一篙春浪。

　　○鹊桥仙

　　喜雨

　　纥干生处。几时飞去。欲去被天留住。野人得饱更无求，看满意、一犁春雨。田家作苦。浊醪酿黍。准备岁时歌舞。不妨分我一豚蹄，更试听、今秋社鼓。

　　○鹊桥仙

　　悠悠万古。茫茫天宇。自笑平生豪举。元龙尽意卧床高，浑占得、乾坤几许。公家租赋。私家鸡黍。学种东皋烟雨。有时抱膝看青山，却不是、长吟梁甫。

　　○木兰花

　　未开常探花开未。又恐开时风雨至。花开风雨不相妨，说甚不来花下醉。百年枉作千年计。今日不知明日事。春风欲劝座中人，一片落红当眼坠。

　　○木兰花

　　西山不似庞公傲。城府有楼山便到。欲将华发染晴岚，千里青青浓可扫。人言华发因愁早。劝我消愁惟酒好。夜来一饮尽千锺，今日醒来依旧老。

　　○木兰花

　　锦云十里川妃供。一棹晚凉风款送。只愁无处着清香，满载月明船已重。冰壶水鉴元空洞。天意似嫌红翠拥。并教风露入吟尊，不惜秋光浑减动。

　　○菩萨蛮

　　为王太利夫寿

　　吾乡先友今谁健。西邻王老时相见。每见忆先公。音容在眼中。今朝故人子。为寿无多事。惟愿岁长丰。年年社酒同。

　　○菩萨蛮

　　饮山亭感旧

　　种花人去花应道。花枝正好人先老。一笑问花枝。花枝得几时。人生行乐耳。今古都如此。急欲醉莓苔。前村酒未来。

　　○菩萨蛮

　　回文

　　元龙未减当年气。呼山卧向高楼底。今日到山村。青山故意昏。商歌聊一振。千里浮云尽。老子气犹豪。山灵未可骄。

　　○菩萨蛮

　　饮山亭留宿

　　水围山影红围翠。翠围红影山围水。西近小桥溪。溪桥小近西。隐人谁与问。问与谁人隐。孤鹤对言无。无言对鹤孤。

　　○清平乐

　　山翁醉也。欲返黄茅舍。醉里忽闻留我者。说道群花未谢。脱巾就挂松龛。觉来酒兴方酣。欲借白云为笔，淋漓洒遍晴岚。

　　○清平乐

　　青松偃蹇。不受春风管。松下幽人心自远。惊怪人间日短。微茫云海蓬莱。千年一度春来。争信门前桃李，年年花落花开。

　　○清平乐

　　青天仰面。卧看浮云卷。苍狗白云千万变。都被幽人窥见。偶然梦到华胥。觉来花影扶疏。窗下鲁论谁诵，呼来共咏风雩。

　　○清平乐

　　贺雨

　　雨晴箫鼓。四野欢声举。平昔饮山今饮雨。来就老农歌舞。半生负郭无田。寸心万国丰年。谁识山翁乐处，野花啼鸟欣然。

　　○清平乐

　　围棋

　　棋声清美。盘薄青松底。门外行人遥指似。好个烂柯仙子。输赢都付欣然。兴阑依旧高眠。山鸟山花相语。翁心不在棋边。

　　○人月圆

　　自从谢病修花史，天意不容闲。今年新授，平章风月，检校云山。门前报道，麴生来谒，子墨相看。先生正尔，天张翠幕，山拥云鬟。

　　○人月圆

　　茫茫大块洪炉里，何物不寒灰。古今多少，荒烟废垒，老树遗台。太行如砺，黄河如带，等是尘埃。不须更叹，花开花落，春去春来。

　　○太常引

　　男儿勋业古来难。叹人世，几千般。一梦觉邯郸。好看得、浮生等闲。红尘尽处，白云堆里，高卧对青山。风味似陈抟。休错比、当年谢安。

　　○太常引

　　临流相唤百东坡。君试舞，我当歌。不乐欲如何。看白发、今年渐多。青天白日，斜风细雨，尽付一渔蓑。天地作行窝。把万物、都名太和。

　　○太常引

　　冥鸿有意避云罗。问何处，是行窝。今古一渔蓑。收揽了、闲人最多。求田问舍，君休笑我，两鬓已成皤。髀肉尽消磨。浑换得、功名几何。

　　○风中柳

　　饮山亭留宿

　　我本渔樵，不是白驹空谷。对西山、悠然自足。北窗疏竹。南窗丛菊。爱村居、数间茅屋。风烟草屩，满意一川平绿。问前溪、今朝酒熟。幽禽歌曲。清泉琴筑。欲归来、故人留宿。

　　○西江月

　　送张大经

　　留在平生落落，休嗟世事滔滔。青云底柱本来高。立向颓波更好。一片花飞春减，可堪万点红飘。江花江月可怜宵。莫赋招魂便了。

　　○西江月

　　饮山亭留饮

　　看竹何须问主，寻村遥认松萝。小车到处是行窝。门外云山属我。张叟腊醅藏久，王家红药开多。相留一醉意如何。老子掀髯曰可。

　　○南乡子

　　题外舅郭氏留耕堂壁上（舅原误作曰，兹从百家词本静修词改。四印斋本及疆村业书本樵庵词，舅误作甥）

　　方寸足留耕。大胜良田万顷平。阴理不随陵谷变，分明。霜落西山满意青。千载董生行。鸡犬升平画不成。终日相看天与我，高情。身外浮云自古轻。

　　○南乡子

　　张彦通寿

　　窗下络车声。窗外儿童课六经。自种墙东新菜荚，青青。随分杯盘老幼情。千古董生行。鸡犬升平画不成。应笑刘家刘老子，无能。纵饮狂歌不治生。

　　四印斋本樵庵词注云，按换头与上阕复，必有错简，诸选皆然，姑仍之。

　　○朝中措

　　贺廉侯举儿子

　　金张家世费貂蝉。七叶待中冠。若就诗家攀例，生儿合唤添官。凭谁寄语廉泉，父老斗酒相欢。今岁孙枝新长，甘棠消息平安。

　　○临江仙

　　贺廉侯举次儿子

　　四海荆州吾所爱，虎贲谁似中郎。小孙今拟唤甘棠。添官前有例，簪笏看堆床。明日乃公归旧隐，后园乔木苍苍。青衫竹马雁成行。当年廉孟子，应有读书堂。

　　○临江仙

　　送王从事（王原误作二，兹从疆村丛书本樵庵乐府改）

　　行色匆匆缘底事，山阳梅信相催。梅花香底有新醅。南州今乐土，得意即衔杯。君见太行凭寄语，云间苍壁崔嵬。平生遮眼厌黄埃。高楼吾有兴，无惜送君来。

　　○喜迁莺

　　乙亥元日

　　春风满面。是胸中春意，与春相见。不醉陶然，无人也笑，况是一年清宴。宁儿挽须学语，爨妇举杯重劝。道惟愿。贫常圆聚，老常康健。□□□□□，二十七年，世事经千变。今是昨非，春风花柳，消尽冰霜残怨。门外晓寒犹浅。门上垂帘休卷。灯花软。酒香浓趁歌声，试轻轻咽。

　　以上四部丛刊缩印元刊小字本静修先生文集卷十五，间以百家词本樵庵词、四印斋本樵庵词、疆村本樵庵乐府校补

　　○西江月

　　赠赵提学酒

　　买得鸡泉新酿，病中无容同斟。遣人持送旅窝深。呼取毛翁共饮。少个散花天女，维摩憔悴难禁。安排走马杏花阴。咫尺春风似锦。

　　强村丛书本樵庵乐府

　　○菩萨蛮

　　湖上即事

　　楼前曲浪归桡急。楼中细雨春风泾。终日倚危阑。故人湖上山。高情浑似旧。只在东风瘦。薄晚去来休。装成一段愁。

　　○玉楼春

　　柳梢绿小梅如印。乍暖还寒犹未定。惜花长是为花愁，殢酒却嫌添酒病。蝇头蜗角都休竞。万古豪华同一尽。东君晓夜促归期，三十六番花递信。


【刘迎：词作4首】

　　○乌夜啼

　　菱鉴玉篦秋月，蕙炉银叶朝云。宿酲人困屏山梦，烟树小江村。翠甲未消兰恨，粉香不断梅魂。离愁分付残春雨，花外泣黄昏。

　　○乌夜啼

　　离恨远萦杨柳，梦魂长绕梨花。青衫记得章台月，归路玉鞭斜。翠镜啼痕印袖，红墙醉墨笼纱。相逢不尽平生事，春思入琵琶。

　　以上二首中州乐府

　　○锦堂春

　　西湖

　　水漫汀洲新绿，云开崦嶂微青。残红不见成阴后，鶗鴂寂无声。笑傲坡公一梦，风流杜牧三生。西湖依旧人中意，来去竟难凭。

　　○锦堂春

　　墙角含霜树静，楼头作雪云垂。钩帘鹊噪空庭晚，坐看月来时。异域书迷雁足，幽闺镜掩虫丝。一宵两地肠千转，惟有梦魂知。

　　以上二首历代诗馀卷十八案花草粹编卷四录水漫汀洲一首，作无名氏。



【刘元：词作1首】

　　○木兰花慢

　　和陈思济

　　问神仙何处，寻溪路，水声寒。此福地灵岩，西南天柱，洞府名山。翠蛟对谁或舞，更岩飞、龙凤骇人看。见说丹成仙去，当年跨鹤乘鸾。浮生贪胜似棋残。一著省时难。便采药眠云，吟风对月，醉酒长安。一任流行坎止，又何须、汩汩利名间。试与林泉相约，几时容我投闲。

　　洞霄诗集卷九



【刘云震：词作4首】

　　○浣溪沙

　　粉署含香旧有名。庖刀试手便峥嵘。并州人物未飘零。父老共传新政好，儿童都道长官清。十分和气满春城。

　　○太常引

　　东湖亭下簇金鞍。四座浃青欢。人物画中看。只枉了、刘郎鬓斑。花枝袅娜，酒杯潋滟，全不放春闲。丝竹旧东山。畅好个、风流谢安。

　　○念奴娇

　　都城元夜

　　景龙天气，正余料峭，□□帘幕。万斛金莲光不夜，香满云间楼阁。金镫频敲，绿帘高揭，应为黄昏约。霜娥无恙，唤人依旧飘泊。却恨乌兔无情，把人青鬓，白恁星星却。千古繁华行乐地，谁笑谁歌谁酌。北海尊罍，东山丝竹，梦里扬州鹤。客窗无寐，故人谁念萧索。

　　○太常引

　　耽耽九虎隔重关。到天上，却空还。回首谢尘寰。问今日、谁人姓韩。瓜田蔬圃，竹溪松径，何地不堪闲。且莫问长安。比蜀都、原来更难。

　　以上四首见困学斋杂录



【刘则梅：词作1首】

　　○清平乐

　　题碧梧苍石图

　　杨枝歌断。春老莺莺岸。可笑杨花飞漫漫。却作芦花孤雁。国春欲赋难成。向来错怨轻卿。纵使此心如石，不禁梧叶离声。

　　珊瑚网名画题跋卷八




【刘志渊：词作56首】

　　○满庭芳

　　一片闲心，孤云蓬迹，飘然不挂诸缘。九天池里，滚滚涌灵泉。浇溉黄芽瑞草，吐清净、光罩金莲。真消息，清风匝地，透骨自绵绵。混融成实相，显昂昂独立，笑傲禅天。任阴阳运变，劫力难煎。亘古常存不坏，拉真一、法界安然。无生灭，净明妙体，万里一婵娟。

　　○满庭芳

　　赠侯伯通善算法

　　天赋多能，纵横业擅，策量天地高低。数明日月，加减辨盈亏。山岳明分广阔，料江海、深浅皆知。方隅内，支分人物，一一见毫厘。廓开方寸径，求一真趣，九九为规。定身田精变，上下推移。共积三千数足，商除到、八百功齐。一乘妙，□□拈下，实际总无遗。

　　○满庭芳

　　警堕道者

　　谩整巾袍，妄名清净，放搎劣马颠猿。利名丛里，徒炫有因缘。逐浪随波日日，不曾澄，湛灵源。堪嗟讶，闲模闲样，辜负慕玄玄。尔心还自忖，怕空迁日月，鬓雪垂肩。好捡情摄念，慧种心田。认取元初灵觉，常耕道、猎德绵绵。功三考，形神俱妙，洒洒证飞仙。

　　○水调歌头

　　人道无生趣，日就月相和。高奔用显鸟飞，离外宿灵柯。秀孕蕊珠嘉瑞，光射银蟾皎洁，显现月中娥。相会瑶池宴，时复醉金波。两同宫，七返火，九成金。长生体就，一真安住傲无何。聚散冥冥谁约，出入惺惺由我，玄妙苦无多。大都方寸用，法界总包罗。

　　○大江东去

　　人生最贵，禀五行真气，千灵夙赋。首足方圆天地肖，反被阴阳陶铸。秋月春花，昨朝今日，断送红颜去。前程路险，到时手足无措。算来除却一身，轻肥青紫，总是闲家具。好把中间心裂碎，静里调和龙虎。孕出灵珍，天光内发，变作明珠库。外融空界，卓然独纵霞步。

　　○大江东去

　　别山美玉，匠一合成器，乾坤体辨。两窍明开分日月，八卦九宫齐展。方寸心存，斡旋真要，乙木金相恋。幽人得趣，便将乾象推转。微微腾倒元精，只凭眼下，暗里兴雷电。万匝千回循旧路，迤逦乱飞银线。馥郁香尘，味能实腹，净体今相见。光飞如雪，这回识得头面。

　　○大江东去

　　初功混沌，在机缄斡变，坎中一气。潜发氤氲初出地，升变阵云呈瑞。电掣雷轰，阴阳交会，致作廉纤雨。帝川飞过，化成玉鼎神水。溶溶九变生金，炼归离内，点化成阳体。神变离形摅妙用，独擅幕天席地。兀兀腾腾，随方应现，坦坦无拘系。含融一体，顿然超出生死。

　　○大江东去

　　天元教显，正金莲朵朵，开遍时节。士庶官僚咸仰奉，缘觉声闻心说。悟者清凉，背之热恼，多口明真诀。诸人着眼，照开千古心月。了知诸相皆空，不生妄想，当体能消灭。境界真实无染著，种种抑绝分别。万境一心，现前孤觉，寂寂圆明彻。净无可触，太虚一体无别。

　　○水龙吟

　　宦途驰骤心贪职。官事何时能毕。力饶射日，名高为复，到今何济。休道功名遂。好身退、紧寻归计。啖古人糟粕，放怀湖上，泛扁舟，乐真味。颖悟安闲云水，恣逍遥、坦然无累。豁天宽胸臆，调神养气，无萦无系。性命俱相契。露实相、混融三际。看自强手段，斩钉截铁，把尘缘弃。

　　○水龙吟

　　赠李元法

　　绵绵一气冲关节。熏蒸遍流百脉。聚归乾鼎，象成龙虎，性情感结。精变高超越，功七返、九还无阙。炼成大药，通神显用，觉香味，遍身泄。焕吐丹光皎洁。晃灵台、一点如雪。常清常净，无馀无欠，圆明莹彻。显出真心月，射宇宙、了无尘屑。耸太虚法相，无生神妙，镇千万劫。

　　○水龙吟

　　赠杨道宽

　　名高三昧丹青匠。貌出玄元古样。明金绘素，堂堂殊胜，本来真状。宝殿严供养。摄诸方、群魔胆丧。露说经消息，真风郁郁，感人人，总归向。外肃威仪瞻仰。内须明、物离心上。这些儿妙用，无为无作，无中有相。变机无障。纳十方、廓开玄量。契太空一点，虚无活计，壮神通藏。

　　○水龙吟

　　闲人闲乐琴书味。行货药囊符水。顿然识破，沾名作解，蹉跎真计。枯木岩前累。要撅劣、诸缘总弃。剔开性月，时时不昧，忘神气，养虚体。炼就不空真智。向太虚、神妙成器。净明体态，纵横恢廓，一尘无翳。圆觉融三际。具庄严、法身纯粹。显如如了了，真常安住，彻无生理。

　　○声声慢

　　衡门养浩，匮玉藏辉，营营守拙忘机。手握乾坤，身生万化维持。气滚三田日日，斡一渠、流转时时。百骸理，显琼浆止渴，玉液充饥。浴出元神妙体，契圆成，了了动静熙熙。不没不生，虚界体段无疵。卓尔惺惺独立，傲空空、实际无为。乐真趣，显德风远扇，道纪高提。

　　○声声慢

　　玄关击拆，抱一无离，知白守黑藏机。火运清风，三关过海轻吹。化液下成四象，作真汞、低浸华池。功九转，证黄金体就，神室辉辉。显现圆明正相，混人间天上，万变神奇。不有不空，不受垢染成疵。独擅念虚寂照，料本无、一物羁縻。真空用，显轮回颖脱，智剑高提。

　　○声声慢

　　赠王彦宝

　　瘿除人我，冰冷高低，唤惺今是昨非。检教灵质，枉受万劫沉迷。况遇真风大阐，要诸仙、选陀名题。显一志，敢泥抛骨肉，屣弃轻肥。觅个烟霞妙趣，息诸缘妄想，落魄无为。保护一真，洞照力尽严持。安泊元空妙体，显灵光、出入相随。前途了，决平登觉岸，稳步仙梯。

　　○上丹霄

　　正阳生，归癸地，气沉沉。产阴阳、偃月中心。化形龙虎，应时交媾不须擒。共成三体，长黄芽、香满乾＊。性如珠，心如月，怀如玉，体如金。显九阳、绝尽纤阴。本来实相，应机隐显鬼神钦。太虚同量，莹无尘、跨古腾金。

　　○一枝花

　　玉壶金世界。日月同光彩。仙童为活计、恋风采。觅药川源，日日西南采。收拾归碧海。始结金晶，九变还元不坏。熏透遍身香雾霭。涌出光明大。长生纯体现、傲物外。可界惺惺、动静都无昧。一体含融量，括古包今聚散，无挂无碍。

　　○一剪梅

　　与张三老善友

　　春去秋来染鬓斑。日将月就，断送朱颜。铅亏汞水海源乾。亢尽琼酥，枯损金兰。好养三元闭五关。高奔日月，光射鳌山。结成圆宝雪霜寒。眼底如如，物外闲闲。

　　○行香子

　　李会首问道

　　大道无形。强立其名。判五气融摄生成。贯通六合，总括群灵。本无情，亦无臭，又无声。人悟勤行。造化无生。要灰心、杳杳冥冥。不空不有，妙体纵横。这真常，腾今古，独惺惺。

　　○行香子

　　妙道勤求。乐以忘忧。要蜗名蝇利心休。六空罢对，一气专柔。火无亏，水无缺，契添抽。百脉通流。四海周游。渐丹凝、清净光浮。虚无妙体，难碍难留。应无方，明物物，显头头。

　　○行香子

　　问修行门户

　　道体平平。瞽者难行。觅边徼、执法功精。贪游异路，昧却前程。启诸人，高着眼，认无生。湛湛澄澄，酝酿惺惺。启天门、地户牢扃。阳升邃路，高越神京。过层楼，归空土，结丹成。

　　○行香子

　　妄认苦蕴。汩碍胸中。逐缘生、分别匆匆。好将万境，同摄心宫。泯迷踪，知诸相，体皆空。照见空宗。有用真空。显心法、动作明空。昆仑顶上，趯弄虚空。这空空，无可触，遍含融。

　　○江神子令

　　金藏木性木藏金。体难寻。火生＊。二物烹煎，庚甲定浮沉。返本还元真体现，魂魄聚，净无阴。九阳消息自来临。耳鸣琴。运清音。唤出灵灵，越古与超今。遍界遍空无不是，显了了，这真心。

　　○江神子令

　　西山隐者相访

　　有缘相遇芥投针。话真心。死三阴。阳自浆成，琼液不时斟。伴饮琅琅声贯耳，无弦曲，肖风琴。氤氲消息拍胸襟。九成金。鬼神钦。一混天光，变化体难寻。空似空中成妙有，心朗朗，虑沉沉。

　　○江神子令

　　一江九曲虎龙奔。意雄雄。气融融。匝转昆仑，霹雳震乾坤。喷出金沙光的烁，明明相，混虚空。法身缥缈性恢弘。变无穷。体无踪。常应常静，法界显圆通。境摄一心空色混，无分别，契真风。

　　○江神子令

　　曩甘聪黜体还隳。索玄机。守谦卑。地久天长，迤逦志迟疑。法弱马颠亡羁勒，风花阵，恣奔驰。纵横熟境意熙熙。慕台池。骋轻肥。荡散冲和，仙路隔云泥。再展维持天地手，抟真造，长灵仪。

　　○江神子令

　　赏菊

　　山寒木叶晕轻黄。气封商。露凝霜。万物归根，逆气送荒凉。唯有东篱黄菊绽，喷冰艳，吐清香。分明圆相显重阳。生中央。放金光。全露如如，神妙貌洋洋。觌面一时浑认得，心月照，觉相忘。

　　○江神子令

　　与小李先待诏

　　人情胶漆道情乖。昧灵台。翳尘埃。不惧如山，贩骨走轮回。见在宝躯今不悟，千万劫，朽仙材。好收＊住武都阶。药苗栽。结神胎。九转功成，方寸蕊珠开。体混净光从隐显，随眼底，是蓬莱。

　　○江梅引

　　赠李元法

　　不惊荣辱总无忧。度春秋。得优游。打破＊＊，无物挂心头。天内一天为活计，调龙虎，恣盘旋，斗未休。紫金霜结有来由。晃三周。玉童收。法界清天，风月独相酬。神妙器成堪中选，向仙院，夺仙标，第一筹。

　　○江梅引

　　赠刘会首

　　粒食衣茧苦贪求。锁眉头。利名搜。酷恋埏埴，为器弄风流。谩到宝山甘空手，只坐守，这轮回，未肯休。不如返照一身修。马猿收。汞铅留。火爇丹炉，按候谨添抽。炼就一真圆明宝，射宇宙，莹无疵，价莫酬。

　　○木兰花令

　　两弦中，藏真造。阴阳返复，坎离颠倒。二气驱驰入炉灶。烹煎按候，药林不耗。异香馥郁风飘渺。金花吹绽，结成圆宝。净明实相非草草。虚空一样，大光融照。

　　○踏莎行

　　寂淡忘机，恬然养拙。些儿妙处人难别。冥冥杳杳涤神珠，昏昏默默开心月。万劫云收，一天朗彻。清明净体如冰雪。不增不减显圆成，惺惺洒洒无生灭。

　　○踏莎行

　　动静忘机，聪明不作。悟来总把尘情削。心灯挑剔不曾昏，慧光遍照弥寥廓。常净常清，不耽不着。一真境上从盘礴。亦无牛像亦无人，卓然独立摅真乐。

　　○踏莎行

　　原调作灵寿杖

　　灵寿一枝，瘦同鹤胫。肌轻体赤幽人称。住行坐卧不相离，穿云过水常随定。豁散迷津，指回斜径。扶危助险通神圣。依时搅拨虎龙争，尖挑日月乾坤莹。

　　○南柯子

　　体若虚空净，心如泰华安。万缘妄想不相干。正住无思，触处得安闲。觉海神珠莹，禅天性月寒。圆明不昧显＊＊。放去收来，一点地天宽。

　　○南柯子

　　与背道者

　　久静还思动，情甘爱海迷。仙凡两路似云泥。从此相分，不顾上天梯。莫学鹪鹩志，营营恋小枝。北溟鲲量愿君为。咫尺成鹏，准拟奋天池。

　　○南柯子

　　张道一问黄芽

　　阳动阴随变，黄芽渐长成。参差五叶发黄庭。珠蕊苞开，放出紫金英。始结神丹粒，清光宇泰生。从容透体缕霞明。内外辉辉，法界混惺惺。

　　○南柯子

　　坐卧常澄湛，连绵缓吸呼。温温九气聚铅炉。滚泛身田，昼夜饮琼酥。腹内三丹有，心头一物无。养成健体契空虚。出没惺惺，实相现元初。

　　○金盞儿（北曲）

　　放心闲。乐林泉。山檀瓦鼎龙涎暖。寒罇兴，冷茶烟。情湛湛，腹便便。陪游鹿，伴啼猿。净灵源。火生莲。清凉照见诸尘遣。明五眼，证重玄。珠莹海，月沉渊。圆明相，应无边。

　　○解佩令

　　叹灯蛾

　　灯蛾种性。迷沉苦境。只贪寻、烛中花影。抵死身投，被烂炙、犹然不省。全错认、流萤艳冷。向明有意，因怀暗景。奈无功、忍死俄顷。识破炎光，不自炙、亡形亡命。落清凉、境中独兴。

　　○解佩令

　　心清养浩。星尘无扰。近林泉、轮蹄不到。活计萧闲，任盈门、苔藓围绕。有满院、落花风扫。鹤鸣露冷，猿啼月皎。日相陪、松花瑶草。受用无为，也不曾、身外寻讨。悟衣珠、目前蓬岛。

　　○浪淘沙

　　休执相皆空。徒滞顽空。劳劳不见有中空。空里混成神妙体，空乃不空。此理是真空。物物明空。念无念念不争空。照见缘空成深智，方了圆空。

　　○万年春

　　静听身中，火龙水虎争吟啸。真奇妙。风浪声繁，盘绕天光罩。炼结金霜，壶鼎推真造。成宝耀。地辉天净，□体无尘扰。

　　○万年春

　　活计安闲，日日风月为真宰。心无挂。静听猿啼，似诉无生话。一味清凉，眼底无纤芥。光明大。内外辉辉，如托虚空界。

　　○万年春

　　中秋

　　秋夜银蟾，一天万里光如洗。清风细。拂拭乾坤，冰莹无纤翳。星光光沉，全露圆明体。白麾底。晃我神游，亲诣攀青桂。

　　○武陵春

　　警执法

　　人自因言能悟理，得理要忘言。既得鱼时莫执筌。筌执谩着鞭。闭口藏舌不作解，默默究重玄。专气修心息妄缘。月冷照青天。

　　○武陵春

　　王小先问禅

　　法界一真心正住，当体灭诸缘。内外辉辉体现前。无地亦无天。取相於禅禅复远，禅性月沉渊。动静俱无镇湛然。神用即真禅。

　　○南乡子

　　七返降真阴。主换为宾力不禁。神妙峥嵘三界外，俄临。彻地通天耀古今。当体虑沉沉。鹤驭清风一片心。自北自南无挂碍。时歆。真乐真欢恣啸吟。

　　○望蓬莱

　　修真客，守弱志须刚。金鼎满添留命药，玉炉频爇洞真香。心境总清凉。通玄妙，独据法中王。诸魅群魔俱炉灭，三阳九气用兵强。触处露堂堂。

　　○望蓬莱

　　涉尘客，念念苦贪饕。挂壁飞猱心纵乐，战风劣马意徒劳。熟境恣煎熬。甘执苦，心事冗如毛。争似劈摧情扰扰，且甜耕道乐陶陶。生死路能逃。

　　○采桑子

　　虚无妙道心坚守，虚自投来。氤氲成胎。灵质无中日月栽。时时自饮昆山酒，醉卧丹台。令摄三台。万劫迷云一豁开。

　　○西江月

　　一点阳生坎殿。两弦风阵冲天。三关顶化液漙漙。四象真砂始变。五彩霞生鼎灿。六神和畅绵绵。七星司用总安然。八面玲珑体现。

　　○减字木兰花

　　蛮触非是。识破心颜如弃屣。痼疾云山。猿鹤相陪尽日闲。一壶风月。清净光明相照彻。内外俱空。无执空心触处通。

　　○减字木兰花

　　忘机索妙。万法皆空心上了。无徼无边。一片清光万里天。明明净体。不放星尘蝇点翳。内外圆融。正住空空法界中。

　　○长思仙

　　鼎乾坤，炼雌雄。阴变纯阳空像同。纵横妙体融。风乘我，我乘风。风我相乘法界中。无形空不空。

　　○如梦令

　　万法心头可可。偃月抽添水火。淘炼结金晶，迸出圆明珠颗。证果。证果。一混虚空是我。

　　以上启真集卷中


【刘忠之：词作1首】

　　○太常引

　　送郭复斋

　　少年南北快飞腾。身到处，有佳声。甓社化才行。又出使、余杭故城。春风满路，堤边杨柳，难系去留情。何处望双旌。泛千里、孤舟月明。

　　词综卷三十三



【刘仲尹：词作11首】

　　○鹧鸪天

　　满树西风锁建章。官黄未裹贡前霜。谁能载酒陪花使，终日寻香过苑墙。修月客，弄云娘。三吴清兴入淋浪。草堂人病风流减，自洗铜瓶煮蜜尝。

　　○鹧鸪天

　　骑鹤峰前第一人。不应著意怨王孙。当时艳态题诗处，好在香痕与泪痕。调雁柱，引蛾颦。绿窗弦索合筝＊。砌台歌舞阳春后，明月朱扉几断魂。

　　○鹧鸪天

　　楼宇沈沈翠几重。辘轳亭下落梧桐。川光带晚虹垂雨，树影涵秋鹊唤风。人不见，思何穷。断肠今古夕阳中。碧云犹作山头恨，一片西飞一片东。

　　○鹧鸪天

　　璧月池南翦木栖。六朝宫袖窄中宜。新声蹙巧蛾颦黛，纤指移＊雁著丝。朱户小，画帘低。细香轻梦隔涪溪。西风只道悲秋瘦，却是西风未得知。

　　○南歌子

　　榴破猩肌血，萱开凤尾黄。旧间风簟雪肌凉。一枕浓香。魂梦到巫阳。云紵描瑶草，莲腮洗玉浆。碧梧深院小藤床。此意一江春水正难量。

　　○琴调相思引

　　原误作摊破浣溪沙，兹据词律改

　　蚕欲眠时日已曛。柔桑叶大绿团云。罗敷犹小，陌上看行人。翠实低条梅弄色，轻花吹垅麦初匀。鸣鸠声里，过尽太平村。

　　○浣溪沙

　　贴体宫罗试夹衣。冰蓝娇浅染东池。春风一把瘦腰支。戏镂宝钿呈翡翠，笑拈金翦下酴醿。最宜京兆画新眉。

　　○浣溪沙

　　万叠春山一寸心。章台西去柳阴阴。蓝桥特为好花寻。别后鱼封烟涨阔，梦回鸾翼海云深。情知顿著有如今。

　　○浣溪沙

　　绣馆人人倦踏青。粉垣深处簸钱声。卖花门外绿阴轻。帘幕风柔飞燕燕，池塘花暖语莺莺。有谁知道一春情。

　　○浣溪沙

　　摩腹椎腰春事非。乐天犹恨小樊归。多生馀念向来痴。往事半随残梦转，飞词不尽短封题。竹奴应笑减腰围。

　　○谒金门

　　帘半窣。四座绿围红簇。歌尽玉台连夜烛。欢缘仍恨促。休唱莲舟新曲。烟水画船摇绿。肠断鸳鸯三十六。紫蒲相对浴。

　　以上十一首中州乐府



【刘著：词作1首】

　　○鹧鸪天

　　雪照山城玉指寒。一声羌管怨楼间。江南几度梅花发，人在天涯鬓已斑。星点点，月团团。倒流河汉入杯盘。翰林风月三千首，寄与吴姬忍泪看。

　　中州乐府


【卢挚：词作22首】

　　○菩萨蛮

　　寄江西米理问信父

　　市桥烟柳春如画。小楼明月吴山下。把酒听君歌。可人良夜何。旧游新梦断。月落西江远。江上数峰青。寄声徐孺亭。

　　天下同文

　　○清平乐

　　送张都事子敬秩满北归

　　朱弦三叹。宝瑟凝尘满。更奈芙蓉秋思晚。湘浦离歌欲断。往年尊俎风流。忆君送客江楼。此日江楼送客，忘怀赖有沙鸥。

　　天下同文

　　○清平乐

　　行郡歙城寒食日伤逝有作

　　年时寒食。直到清明日。草草杯盘聊自适。不管家徒四壁。今年寒食无家。东风恨满天涯。早是海棠睡去，莫教醉了梨花。

　　天下同文

　　○清平乐

　　歙郡清明

　　海棠痴绝。忙甚都开彻。不是芜菁花上蝶。谁为清明作节。溪山今日无尘。绣衣却待禁春。莫遣鸣騶多事，老夫也是游人。

　　天下同文

　　○清平乐

　　元贞元旦

　　元贞更号。日月开黄道。试看韶华何处好。击壤康衢父老。相将竹马儿童。崧高万岁声中。洛浦海花香里，人间第一春风。

　　天下同文补遗

　　○黑漆弩

　　晚泊采石，醉歌田不伐黑漆弩，因次其韵，寄蒋长卿佥司、刘蕪湖巨川

　　湘南长忆崧南住。只怕失约了巢父。舣归舟、唤醒湖光，听我蓬窗春雨。故人倾倒襟期，我亦载愁东去。记朝来、黯别江滨，又弭棹、蛾眉佳处。

　　永乐大典一万四千三百八十一寄字韵引卢疏斋集

　　○鹧鸪天

　　元贞元年九月初五日

　　青女飞来汗漫游。素娥相赏玉为舟。三千年也蟠桃熟，万岁山高锦树秋。开寿域，望神州。日华云影思悠悠。愿将江汉清风颂，镌向崧崖最上头。

　　○南乡子

　　寄广东肃政使者钦公，兼赠别赵景山知事

　　岭峤荔枝新。前岁曾逢旧使君。下足扶胥江上雨，南薰。吹散蛮烟瘴海云。去去幕中宾。恰及梅开寂寞滨。载酒随车应共赏，殷勤。要识寒花别有春。

　　永乐大典一万四千三百八十一寄字韵引庐疏斋集

　　○踏莎行

　　尧山堂外纪记其本事云，杜妙隆、金陵佳丽人也，庐疏斋欲见不果，因题踏莎行於壁

　　雪暗山明，溪深花藻。行人马上诗成了。归来闻说妙隆歌，金陵却比蓬莱渺。宝镜慵窥，玉容空好。梁尘不动歌声悄。无人知我此时情，春风一枕松窗晓。

　　尧山堂外纪六十九

　　○蝶恋花

　　鄱江舟夜，有怀余干诸士，兼寄熊东采甫

　　越水含秋光似镜。泛我扁舟，照我纶巾影。野鹤闲云知此兴。无人说与沙鸥省。回首天涯江路永。远树孤村，数点青山暝。梦过煮茶岩下听。石泉呜咽松风冷。

　　天下同文

　　○蝶恋花

　　春正月八日，借榻刘氏楼居，翌日早起，赋瓶中红梅，以蝶恋花歌之

　　冰褪铅华临雪径。竹外清溪，拂晓开妆镜。银烛铜壶斜照影。小楼遮断江云冷。香透罗帏春睡醒。如许才情，肯到枯枝杏。客子新声谁听莹。孤山快唤林和靖。

　　永乐大典二千八百零九梅字韵引庐疏斋集

　　○天仙子

　　用韵和赵平原折赠黄香梅之作，并序致政宣慰平远赵公园馆，黄香梅始华，折枝走伻，仍赋乐府天仙子，藉以见餉，用韵和之，聊答盛意

　　半额淡妆鸾影翠。约略玉人新病起。碧彝金雀暗香来，凭竹几。薰沉水。诗在静华春梦里。羞涩蜡痕无意味。尽纵绛英争妩媚。中州风韵到南枝，归颖计。纫兰佩。日暮对花愁欲醉。

　　永乐大典二千八百一十梅字韵引庐疏斋集

　　○梅花引

　　和赵平原催梅

　　绿华缥缈玉无痕。托清尘。拟招魂。放著篮与，懒倦到前村。笑抚高斋新树子，晚妆未，悠悠学梦云。竟日含情何所似，似佳人。望夫君。寒香细月空江上，会有春温。羞涩冰蕤，寂寞掩重门。交下横枝消息动，肯虚负，风流竹外尊。

　　天下同文

　　○木兰花慢

　　在德六年正旦

　　问东风何似，早吹绿、洞庭波。要催起江头，梅妆的皪，柳态婆娑。遥知玉墀鵷鹭，对青阳、绿禁郁嵯峨。欢动云间阊阖，应收雪外蓬婆。谁将瑶瑟托湘娥。颖客播弦歌。向执法森然，寿星明处，陡顿春多。衡君也能三呼，更双成度曲奏云和。如许升平文物，仍逢混一山河。

　　天下同文补遗

　　○春从天上来

　　至元二十九年八月二十八日

　　姑射乘龙。与少皥行秋，佳气葱葱。九重天上，万岁声中。想见玉立神崧。更川妃微步，恰便似、户外昭容。建章宫。正鸡人唱晓，凤吹腾空。风流太平礼乐，是鼓腹康衢，白叟黄童。说向周公，声容文物，歌舞帝力神功。幸天公不禁，人间酒醉得西风。此心同。有黄河为带，江汉朝宗。

　　天下同文补遗

　　○摸鱼子

　　奉题雪楼先生鄂宪公馆岁寒亭诗卷

　　为君歌岁寒亭子，无烦洲畔鹦鹉。江山胜概风霜地，要近鲁东家住。丘壑趣。应素爱、昂霄老柏孤松树。登高作赋。想白云阳春，碧云日暮，别有倚楼处。金闺彦，尚忆西清接武。年来乔木如许。团茅时复羲皇上，我醉欲眠卿去。歌欲举。还自悟君亭，琢就琼瑶句。疏斋试与。倩倚竹佳人，湘弦赴节。凉满北窗雨。

　　雪楼乐府附录

　　○六州歌头

　　题万里江山图

　　诗成雪岭，画里见岷峨。浮锦水，历滟滪，灭坡陀。汇江沱。唤醒高唐残梦，动奇思，闻巴唱，观楚舞，邀宋玉，访巫娥。拟赋招魂九辩，空目断云树烟萝。渺湘灵不见，木落洞庭波。抚卷长哦。重摩娑。问南楼月，痴老子，兴不浅，意如何。千载后，多少恨，付渔蓑。醉时歌。日暮天门远，愁欲滴，两青蛾。曾一舸。奇绝处，半经过。万古金焦伟观，鲸鳌背，尽意婆娑。更乘槎欲就，织女看飞梭。直到银河。

　　天下同文以上赵万里辑本庐挚疏斋词十七首，赵本原附录有福寿千春柳暗三昵一首，乃无名氏词，词谱卷二十六误以为庐作。

　　○鹊桥仙

　　浙省李参政燕予杭之白塔寺，南庑乐府赐春宴者引喉赴节於尊俎之间，遂醺然而归。翌日，载酒西湖，春宴已伺於舟中矣。大参公谓邓不可无词，饮后赋长短句以赠

　　江山图画，楼台烟雨。满意云间金缕。饶他苏小更风流，便怎似、贞元旧谱。西湖载酒，薰南清暑。弭棹芙蓉多处。醉扶红袖听新声，莫惊起、同盟鸥鹭。

　　永乐大典二千二百六十五湖字韵以上周泳先补庐挚词一首

　　○行香子

　　潭名士黄古山，名其北郭别业曰尘外江村，属予赋词，与里中樵渔歌之

　　社里诗人，尘外江村。甚终朝、关定柴门。酾泉行药，钓月耕云。间是谁欤，今隐者，古山君。老子虽贫，尽办清尊，但休嫌、俗壮轮囷。他时有暇，准去寻春。把竹边梅，松下石，可平分。

　　永乐大典卷三千五七十九村字韵引庐疏斋集

　　○蝶恋花

　　登封马叟飞卿寿席即事赋词为马卿祝且俾山倡歌以侑尊

　　种竹山分浇稻水。箕颖田园，菘少屏风里。玉树芝兰谁可比。堂前索甚裁桃李。薄劣莺儿来报喜。似说朝来，麦秀蚕眠起。快唤巢由同一醉。君家好个人间世。

　　○蝶恋花

　　予将南迈席间赠合曲张氏夫妇

　　前度归田菘下住。野店荒村，抚掌琵琶女。忽听梨园新乐府，离鸾别鹤清如许。歌管声残弦解语。玉笋春泉，心手相忘庆。明日扁舟人欲去，晓风吹作潇湘雨。

　　○最高楼

　　智郎中席上即事并序。予谢病北归，鄂省郎智仲谦为具见召、席间左辖龙川李公、鄂牧安侯思诚索诗，为赋最高楼兼贻仲谦郎中

　　长沙客，宁食武昌鱼。未觉故人疏。归舟唤醒乡关梦，宾筵容揽使君须。听民谣，今五绔，昔无襦。待留与南州谈盛事，更恰好南楼逢老子。明月夜，古来无。江头春草迷鹦鹉，幕中秋水映芙蕖。绿尊倾，红袖舞，醉时扶。

　　以上三首见永乐大典卷二万三百五十三席字韵引庐挚词



 
【陆承孙：词作1首】

　　○清平乐

　　吴山梦断。依旧江南岸。惊起湿香飞汗漫。倦听徘徊哀雁。神游极表难成。屏帏曲曲如卿。深院吟蛩疏雨，断肠声外生声。

　　珊瑚网名画题跋卷八



 
【陆行直：词作1首】

　　○○清平乐

　　重题碧梧苍石图候虫凄断。人语西风岸。月落沙平流水漫。惊见芦花来雁。可怜瘦损兰成。只有一枝梧叶，不知多少秋声。此友人张叔夏赠余之作也。余不能记忆，於至治元年仲夏二十四日，戏作碧梧苍石，与冶仙西窗夜坐，因语及此。转瞬二十一载，今卿卿、叔夏皆成故人，恍然如隔世事，遂书於卷首，以记一时之感慨云。季道陆行直题

　　楚天云断。人隔潇湘岸。往事悠悠江水漫。怕听楼前新雁。深闺旧梦还成。梦中独记怜卿。依均相思碎语，夜凉桐叶声声。

　　珊瑚网名画题跋卷八



 
【陆留：词作1首】

　　○清平乐

　　题碧梧苍石图

　　斜阳目断。秋晚芦花岸。去信来音俱散漫。阵阵新寒惊雁。愁将梧石描成。寄情只为思卿。笔下淋漓水墨，满空雨响风声。

　　珊瑚网名画题跋卷八



 
【陆仁：词作1首】

　　○水调歌头

　　露冷广寒夜，唤醒玉真愁。银桥忆得飞度，曾侍上皇游。一曲霓裳按罢，两袖天香归后，人去已千秋。笑倚金粟树，斜插玉搔头。忆钱塘，今夜月，也如钩。题诗欲寄红叶，又怕水西流。谁把琵琶弹恨，愁绝多情司马，不是在江州。醉饮玉山里，有雾绕飞楼。

　　玉山名胜集



 
【陆文圭：词作28首】

　　○点绛唇

　　情景四首

　　玉体纤柔，照人滴滴娇波溜。填词未就。迟却窗前绣。一幅花笺，适与何人手。还知否。孤灯坐守。渐入黄昏后。

　　○点绛唇

　　笑靥多羞，低头不觉金钗溜。凭媒将就。凤枕回双绣。月地云阶，何日重携手。心坚否。齐眉相守。愿得从今后。

　　○点绛唇

　　永夜无聊，更堪点滴听檐溜。枕寒难就。堆乱床衾绣。人面桃红，还忆擎将手。君知否。倚门独守。又是清明后。

　　○点绛唇

　　闷托香腮，泪痕一线红膏溜。将身错就。枉把鸳鸯绣。柳带青青，攀向行人手。天知否。白头相守。破镜重圆后。

　　○点绛唇

　　王仲谦席上，歌者魏都惜求子华写真，为赋

　　小立娉婷，歌声低遏行云住。不胜珠翠。玉面慵梳洗。除却姚黄，魏紫谁堪比。君描取。卷中人美。得似崔徽未。

　　○浣溪沙

　　次伯机

　　翠玉峰高鹭点明。縠纹波动鸭雏生。湖山宜雨又宜晴。越女荡舟莲叶碧，裴郎驻马柳阴青。折花调客诉衷情。

　　○减字木兰花

　　庚申六月三日，同耶律君璋、赵子渊兄弟避暑饮于玄妙观之荷池。君璋不饮，命歌者歌以劝之

　　双鬟耸翠。低护金莲裙窣地。铁石心肠。无奈梅花一点香。歌声梁绕。流水泠泠云杳杳。白发刘郎。对景须拚醉一场。

　　○减字木兰花

　　即席赠歌者夏奴

　　香肌玉润。花前忽听流莺韵。移步金莲。斜转清眸踏舞筵。因娇无力。蜀锦缠头拚百尺。安处奴乡。且住容山过夏凉。

　　○阮郎归

　　舟中赋所见

　　风吹一捻柳腰轻。春柔力未胜。眉儿喜学远山青。终朝画不成。娇滴滴，笑盈盈。雏莺叶底声。花梢雨过夕阳明。无情渐有情。

　　○临江仙

　　坐客有出宠歌者，乃主人旧所欢也

　　听得雅歌珠一串，飒然吹动梁尘。尊前重见旧时人。主人情未重，情重是嘉宾。飞絮落花无定在，近前遮莫谁嗔。文园倦客最伤神。野亭何处泊，空忆画堂春。

　　○唐多令

　　梅隐庵席上，赠歌者

　　花下笑声微。莺喉高又低。怪穿花、粉蝶成围。唯有禅心清似水，相对坐，两忘机。莫道絮沾泥。狂风也解飞。恨残春、九十将归。回首阳台云缥缈，愁薄暮，雨霏霏。

　　○唐多令

　　寄远

　　明艳注秋波。轻松绾髻螺。怕逢人、先敛双蛾。怯雨羞云情未稳，佳会少，远离多。梁绕忆清歌。兰舟肯再过。为他垂泪染香罗。欲倩鳞鸿将锦字，知别后，意如何。

　　○满江红

　　送理伯雍同知改除转运判官

　　双桧堂深，想前日、清风犹在。才半载、政声传播，与人称快。鞠草圜扉无滞讼，憩棠田舍留遗爱。问方今、循吏几何人，公为最。明而恕，廉而介。官易进，身难退。苦簿书业委，米盐繁碎。雁鹜自怜群里聚，龙猪不计儿时会。望美人、又向碧云西，徒增慨。

　　○满江红

　　赠歌者

　　儿女多情，颇自恨、风云气少。春梦里、莺啼燕语，瞥然惊觉。寸寸凌波莲步稳，弯弯拭黛山眉峭。似红云、一朵罩江梅，天然好。舞腰细，歌喉巧。锦茵退，梁尘绕。更盈盈笑靥，樱唇红小。金盏爱从心里换，玉山偏向怀中倒。奈刘郎、前度看桃花，如今老。

　　○满江红

　　己巳二月二十二日游北门，有感

　　试检春光，都不在、槿篱茅屋。荒城外、牯眠衰草，鸦啼枯木。黄染菜花无意绪，青描柳叶浑粗俗。忆繁华、不似少年游，伤心目。棠坞锦，梨园玉。燕衣舞，莺簧曲。艳阳天输与，午桥金谷。行处绮罗香不断，归时弦管声相逐。怕夕阳、影散近黄昏，烧银烛。

　　○减字木兰花慢

　　滕王阁

　　九皋明月夜，跨一鹤赴仙都。听佩玉锵鸣，骖鸾小住，高阁凭虚。萋萋草生南浦，兴未阑、归去东吴。笑指尊前二客，昨宵良会非欤。庄周蝴蝶两蘧如。变化一华胥。叹物换星移，壶中日月，镜里头颅。芳洲独醒人在，采芙蕖，岁晏孰华予。欲泛兰舟容与。烟沙漠漠重湖。

　　○减字木兰花慢

　　和心囦春雪词

　　怪东风太早，未灯夕放琼花。是何处瑶姬，来看玉树，光彩交加。野人但知三白，喜新年、天意荐休嘉。肯念兵屯北塞，谁上表，贺南衙。西斜日影檐牙。又被黑云遮。叹病骨支离，别怀萧索，空负年华。鳌山已成春梦，归去来，空谷卧烟霞。却笑昌黎才子，浪吟逐马随车。

　　○念奴娇

　　茂林修竹，自山阴散后，几番陈迹。修禊年年春故事，懊恨风流非昔。当日兰台，后来菊圃，苗裔江南北。睹君雅号，恍然旧事重忆。岁晚木落天寒，黑貂将敝，尚作新丰客。星斗胸中空灿烂，磨蝎空名何益。袁吕相逢，知音一笑，肉眼无人识。访予梅屋，谈天聊慰孤寂。

　　○念奴娇

　　赠王道人性初归茅山

　　芙蓉城郭，有羽仙骑鹤，来从何处。曾拉茅君峰顶会，瑶佩随风吹去。玉笈偷开，青囊拾得，笑看人间世。藏身壶里，个中别有天地。共约手种蟠桃，缀花结实，已是三千岁。欲脍长鲸麟作脯，倒海聊供一醉。偶忆寒梅，更惭小草，拂袖怀归计。蓬莱清浅，云帆他日相遇。

　　○念奴娇

　　送幕职

　　残花剩柳，正啼鹃声里，邮亭别馆。三叠阳关听未彻，手执离杯引满。政坐诸君，久烦老子，今日才萧散。翩然归去，故园绿树春晚。人世苍白浮云，自舒自卷，不入高人眼。官事如麻何日了，输与闲中不管。翠柏台高，紫薇省近，别有清华选。功名岁晏，江城回首天远。

　　○念奴娇

　　洛阳耆英会二首

　　戴花刘监，算耆英会上，与吾同岁。伊洛山川今如古，人事几番兴废。梦枕初残，黄梁未熟，已换人间世。箪瓢钟鼎，看来一等滋味。天上赤白双凡，东来西往，出没真儿戏。惟有神仙长年诀，长似功名富贵。欲捣玄霜，难寻玉杵，何日蓝桥遇。裴郎老矣，云英那肯随去。

　　○念奴娇

　　延年有术，飧古松根下，茯苓千岁。纵是延年如何益，命也道之将废。思古之人，词章节行，杲杲行当世。遗风流韵，渊然尚有余味。无奈先哲凋零，后生坦率，多以儒为戏。每笑唐人书不读，直把黄金买贵。山泽奇才，云林真隐，没齿何曾遇。人生如梦，江流日夜东去。

　　○水龙吟

　　次药房韵

　　西州玉局飞仙，霓裳曾侍槐龙翠。飞花丽句，雅音犹在，有人赓未。千载峨峰，一江川练，又练清气。叹瀛洲路近，刚风吹断，漫自有，凌霄意。草碧寒窗静里。折琼枝、小栏同倚。新吟婉美，西施态度，慵梳洗。按羽调丝，雪儿薄相，为君心醉。恨高楼暮隔，江城花暗，碧云遥睇。

　　案此下原附史药房作另录

　　○水龙吟

　　再次韵一首，寄药房

　　燕芹香老春深，微风飐动新篁翠。惊敲梦断，忙呼小玉，故人来未。香缕筛帘，游丝堕几，暖薰花气。问春随莺到，又随燕去，谁解得，东君意。涧水流红影里。小楼东、有人孤倚。残桃着雨，鬓容撩乱，未堪妆洗。冉冉年光，悠悠时事，不如沉醉。更韦娘一曲，司空惯见，也应回睇。

　　○探春慢

　　和心渊己巳元夕韵

　　细草黏冰，疏林补雪，衰翁未觉春暖。曝背低檐，燎衣破灶，谁识舞台歌馆。乐事如今懒。谢邻伴、东招西唤。何消看试华灯，月光今夕圆满。念昔繁华帝里，侍凤辇夜游，棚晓人散。迓鼓方催，韵箫正美，忽被西风吹断。簌簌梅花落，忍听得、一声羌管。怀古伤情，泪痕湿，春衫短。

　　○沁园春

　　送李同知之官邺都

　　东西二都，史载循良，不五六人。记南阳有召，颍川有霸，并州如郭，河内如恂。直比朱弦，清伴古镜，吏自秋霜民自春。如公者，守廉平二字，近古名臣。棠阴手种方新。又五马翩翩邺水滨。想台高铜雀，尚留遗迹，堂深画锦，空锁凝尘。琴瑟从容，雅歌缓带，美政遥知达紫宸。期年后，看快行宣召，班冠廷绅。

　　○沁园春

　　送杨伯可

　　雨足江皋，月满中秋，使客将归。看扁舟空载，贫无长物，破囊收贮，富有新诗。清白传家，怀金不受，洁已从来畏四知。民何幸，尽相安南里，乐业熙熙。谁知经界良规。是三代相传古法遗。要讲明有素，施行不扰，宽严相济，表里无私。惭愧偏州，久淹老子，却怪朝家选用迟。公子去，定致身鵷序，接武龙墀。

　　○金缕曲

　　代送同僚

　　乍到蓉城路。听儿童歌谣德政，感恩如父。好人西京循吏传，谁道今人非古。留遗爱、甘棠佳树。节操冰霜清凛凛，看和风、吹作阳春雨。程去速，遽如许。我来不见空怀伫。望彼美、碧云暮合，草萋南浦。信是有才供世用，敢择东西何处。又谁念、婴儿思乳。不恨使君吾不识，恨使君不与吾相辅。聊寄意，短长句。

　　以上四印斋本墙东诗余二十八首，其中附史药房词另录



 
【陆祖允：词作1首】

　　○菩萨蛮

　　题钱德钧水村图

　　当年图画知何处。如今身向沧洲住。吾亦爱吾庐。芸窗几卷书。青山天际小。目送飞鸿杳。试问钓鱼船。芦花浅水边。

　　珊瑚木难卷二



 
【罗庆：词作1首】

　　○水调歌头

　　游武夷

　　雨晴山泼翠，溪净水拖蓝。闲来共陪杖屦，邂逅已成三。齿齿清泉白石，步步碧桃翠竹，是处辄幽探。行到钓台下，怪树荫空潭。踏芳洲，寻别馆，履巉岩。壶天日月长在，云气满东南。沽得一尊浊酒，唤取山花溪鸟，听我醉中谈。异日再过此，端为解征骖。

　　武夷山志卷十五



 
【吕济民：词作2首】

　　○鹦鹉曲

　　寄故人和韵

　　心猿意马羁难住。举酒处记送别那梁父。想人生碌碌纷纷，几度落红飞雨。瞬息间地北天南，又是便鸿书去。问多娇芳信何期，笑指到玉梅吐处。

　　太平乐府卷一

　　○鹦鹉曲

　　朱颜绿鬓难留住。调弄了几拙讷的儿父。算光阴咫尺风波，恍着暮晴朝雨。怎禁他地久天长，睚不过暗来明去。望桃源雾杳烟迷，梦觉也玉人那处。

　　太平乐府卷一



 
【马熙：词作18首】

　　○摸鱼子

　　并序中执法安阳公初度之辰，熙赋乐府为寿，以买陂塘旋栽杨柳为首句，为新得园池，成公志也。公洎可行都司各和二首，桢和二首。既而可行董浚筑之役，竣事，复八赓公韵，公亦和之，愈出而愈奇，有本者如是夫。公命熙复赓，而鼯技穷矣，搜枯得九首，并倡为十阕，谨录以呈，优希指教

　　买陂塘旋栽杨柳，参知绿野机务。春花秋月冬宜雪，夏有芰风荷雨。亭北渚。更倚棹观鱼，时憩东西屿。掀髯自语。任黄阁丝纶，彤庭剑履，未换涉园趣。人间世，多少高眠巢许。勋庸终愧伊吕。得闲宰相方为贵，谁识山中诗句。觞玉醑。看老鹤翩跹，舞入南飞谱。清风万古。是旧隐晞韩，新堂醉白，香满菊花谱。

　　○摸鱼子

　　买陂塘旋栽杨柳，参知老圃机务。宰相得请归田里，久旱忽逢甘雨。怀鄂渚。怅黄鹤楼前，鹦鹉翔烟屿。清魂可语。奈信美江山，无穷湖海，难得故乡趣。西园地，天意昔年曾许。埙箎近协音吕。筑台浚沼方竣事，更办雪儿佳句。仍酹醑。为祷尔三家，恐有治园谱。今吾胜古。问孟氏芳邻，何时康乐，何似柬之圃。

　　○摸鱼子

　　买陂塘旋栽杨柳，参知圭沼机务。石渠虢虢鸣西北，不用九天瓢雨。鱼在渚。又戏藻翻荷，绕遍方圆屿。鱼如解语。道惠子忘言，庄周忘象，岂识水中趣。寒泉上，云影天光如许。高谈曾会朱吕。此中尽有源头水，添我感怀新句。姑却醑。便合着叶嘉，百世云初谱。心源汲古。任眢井无波，方塘好在，余润及蔬圃。

　　○摸鱼子

　　买陂塘旋栽杨柳，参知三岛机务。方壶圆峤千夫力，挥汗已能成雨。凫立渚。看两两胎禽，俯伏红云屿。忘机对语。尽较短量长，昨非今是，未害老仙趣。山中计，长吏讵能羁许。糊涂正合晞吕。交梨火枣如缄惠，何必云林漓句。瓶罄醑。问玉醴金浆，通我仙宗谱。尝闻往古。说舟近蓬莱，风犹引出，何处觅县圃。

　　○摸鱼子

　　买陂塘旋栽杨柳，参知渔艇机务。巨川冒涉风涛险，此际缆烟维雨。朝泊渚。到日落沧波，移傍寒梅屿。翠禽无语。甚雪意方深，月明空载，独棹始成趣。銮坡梦，年少纷纷权许。功名更欲侔吕。桃花浪暖多肥鳜，不识绿簑词句。常载醑。岂特与、笔床茶灶联文谱。闲忙今古。是世上何人，渊明日涉，董子不窥圃。

　　○摸鱼子

　　买陂塘旋栽杨柳，池亭检校公务。团茅时复羲皇上，惊梦每来窗雨。东望渚。却不似西偏，略约连双屿。于时语语。待柳色环堤，荷香入座，方足倚阑趣。园丁戆，直把廉名自许。端如司马家吕。十年护得檐前桧，莫咏蛰龙奇句。谁酌醑。试共看东皋，五斗先生谱。明当仿古。要渠列箕畴，牖县羲画，学取晦翁圃。

　　○摸鱼子

　　买陂塘旋栽杨柳，平堤检校公务。近来不用新沙筑，屐齿要深苔雨。兰艺渚。植桂树团团，宛在池中屿。堤应怨语。只有恨柔条，无情飞絮，日与我同趣。周垣下，杖策已蒙神许。饐瓜何用怀吕。丈夫志不期温饱，愧尔碧纱笼句。行且醑。听弦索迎风，吹入新翻谱。由今视古。对草绿西湖，裙腰一道，端合让西圃。

　　○摸鱼子

　　买陂塘旋栽杨柳，飞桥检校公务。当年题柱非无意，借用池墨玄雨。沱共渚。早有路潜通，海上三神屿。归来笑语。便玉螮横空，金猊跨海，安有野亭趣。裴中令，别墅相师惟许。倡酬声应钟吕。若教子午成丁卯，容得老渔寻句。忙唤醑。好净洗穷愁，却与论诗谱。西风道古。我欲系匏瓜，匏瓜何在，缑氏已无圃。

　　○摸鱼子

　　买陂塘旋栽杨柳，崇台检校公务。西山远巘千岩壑，总解蓄云藏雨。临浅渚。更俯视银涛，万顷摇孤屿。姮娥寄语。约静影浮光，浴金沉璧，方领眺瞻趣。登临地，休逸主人先许。买邻邀我从吕。黄金铸作千钱驾，不及无须新句。斟绿醑。甚欲把、园亭草木随时谱。歌豳验古。看祭韭条桑，薪樗剥枣，纳稼筑场圃。

　　○摸鱼子

　　买陂塘旋栽杨柳，梦中还理家务。十年不到衡山麓，孤负楚云湘雨。苹映渚。渺杜若江蓠。香接烟霞屿。口心相语。为蝇骥东西，云龙上下，误却钓游趣。生平志，愿识平舆二许。煌煌岳降申吕。集词敬为先生寿，博得月章星句。毋我醑。只小草幽兰，心醉离骚谱。松存径古。待游遍西园，荷锄归去，吾亦爱吾圃。

　　○太常引

　　补和可翁四首

　　园池多在魏公时。盛极自然稀。天遣可翁回。要扶起、台倾榭欹。圭塘如此，藕花无数，一笑领翁诗。帝里不须期。怕韡似、三司面皮。

　　○太常引

　　园中风物水中亭。消得两娉娉。浊酒卷荷倾。早洗尽、筝声笛声。四堤晴柳，一天花气，付与晚山青。飞絮挟云轻。任膝上、瑶琴自横。

　　○太常引

　　迟红酣日照修筠。光景一时新。万物却游尘。看出浴、温泉太真。榜上龙虎，班头鵷鹭，无复困冠巾。花亦识天民。问身到、黄扉几人。

　　○太常引

　　露桃云杏不胜秾。合让水花红。别种出林东。为冰雪、相看改容。洹堂双瓮，此时千叶，愁绝閟珠宫。贮酒待吟翁。念畴昔、时来一中。

　　○渔家傲

　　补和可翁四首

　　香雾空蒙烟缥渺。青归林木先从杪。若采芳洲繁采沼。花事悄。幽情聊复忘鱼鸟。鸟倦知还亭月老。鱼安浅碧吹斜照。鱼若有言求直钓。秦吉了。也应能唱渔家傲。

　　○渔家傲

　　八十邻翁头似葆。为言环翠埋芳草。不似圭塘风物闹。清昼好。来游往往逢郊岛。细浪粼粼风袅袅。柳丝柔直荷钱小。凫短鹤长无用较。舟可棹。扣舷重和渔家傲。

　　○渔家傲

　　凉入槐阴门巷杳。秋容次第归苹蓼。潦尽波寒亭影倒。征雁早。一声唤起江天晓。菊外白衣殊未到。沙堤留得西山眺。何事水莲花独少。诗与调。倚风仍度渔家傲。

　　○渔家傲

　　池上水枯根岸峭。池边雪霁无行道。三岛遥遥心欲造。舟子诮。拏舟恐受坚冰笑。遵渚一鸿方矫矫。苦饥双鹤从形槁。吾亦安能充尔操。惟善宝。岁寒歌彻渔家傲。

　　以上周泳先校旧抄圭塘欸乃集本马熙词十八首。



 
【马需庵：词作12首】

　　○满江红

　　双鬓星星，更能消、几番离别。人北去，直教孤负，清明时节。何处池塘春草梦，谁家院落梨花月。但子规、枝上劝人归，空啼血。思往事，云千叠。休倚仗，心如铁。叹风埃褴缕，浩歌长铗。和气已从天上日，暮寒洗尽山阴雪。待我心、飞步到三台，须调燮。

　　○水龙吟

　　赠人二首

　　翩翩诗笔清新，百年谁识青云士。银钩瘦硬，通神白茧，乌丝名世。璞玉浑金难定价，终为良器。秋风一曲，声合太古，算惟有、知音会。天地青蝇扰扰，只依旧、岁寒苍翠。似当时、刘晏点鞭，马上钱流满地。未展经纶，米盐细故，此心如水。待锋车趣召，玉堂挥翰，草金銮制。

　　以上三首见永乐大典三千零零六人字韵

　　○水龙吟

　　元龙豪气消磨，鬓毛衰飒成何事。九衢乌帽，黄尘几色，花前沉醉。落落情怀，悠悠岁月，欲归无地。三年太晏，朝还夕去，笑坐客、青毡弊。一线微官束缚，似秋菊落英无味。暮凉风景，片帆烟雨，长河千里。今日南来，倚楼王粲，不堪憔悴。问荆州早晚，定垂青顾，写平生滞。

　　○西江月

　　调张季良文会馆

　　未要花枝照眼，且教尊酒扶头。人生佳处好迟留。放我论文会友。赢得清时无事，算来白甚闲愁。百年日月水东流。少壮几时回首。

　　○清平乐

　　同乐馆

　　红炉画阁。有酒须同乐。千古独醒终是错。休笑刘伶毕卓。小槽酒滴珍珠。请君任意零沽。试饮三杯春露，出门定要人扶。

　　以上二首见永乐大典一万一千三百十三馆字韵

　　○太常引

　　寄保下郝遂初

　　人生能得几相逢。漫中夜，忆元龙。白发调儿童。问百巧、谁教百穷。几时携手，浮香亭上，一醉发春红。天地醉乡中。放长袖、婆娑晚风。

　　○望海潮

　　寄保下胡仲明

　　流年如电，归心似水，求田问舍悠悠。蚁穴蜂衙，燕巢鸠计，元龙久厌拘囚。回首羡沙鸥。待清风北渚，明月南楼。奈世事多艰，此身天地一虚舟。青衫白发堪羞。岂儒冠误我，命压人头。太学三年，京华十口，算来依旧淹留。别后几经秋。想音容渐老，文采风流。安得浮香亭上，羯鼓醉梁州。

　　○水调歌头

　　寄洪大参

　　关山渺无际，何处认三韩。辽阳烟树千里，回首路漫漫。暂屈元龙湖海，坐镇东方雅俗，心与野云闲。姓字九天上，早晚召君还。记当时，题好句，醉中看。二难兄弟俱在，门外驻金鞍。一别流年似水，暗想浮生如梦，赢得鬓毛斑。何日一尊酒，相对谢东山。

　　○江城子

　　寄王元辅

　　百年浮世几人闲。说求官。近长安。不道长安，行路古来难。白璧明珠天地里，人不识，暗中看。自怜东野一生寒。两眉攒。锁苍山。须信丹梯，千丈杳难攀。何日举杯凌浩荡，同一醉，尽清欢。

　　○江城子

　　寄张世杰

　　年华都逐水流东。再相逢。一衰翁。不道而今，豪气减元龙。白发青衫人老矣，才又向，舞雩风。片帆烟雨淡溟蒙。渺孤鸿。太匆匆。谁似髯参，依旧醉颜红。明日九重仙诏下，还又见，紫泥封。

　　○蓦山溪

　　寄完州诸公

　　流水易换，客梦迷烟草。回首望高城，记西山、重重翠扫。横塘秋水，云锦万荷莲，思往日，对薰风，沉醉花前倒。而今青镜，白发催人老。后会一尊同，放元龙、座中吟啸。虚名误我，依旧广文寒，归来好。酒阑望断西州道。

　　以上六首见永乐大典卷一万四千三百八十二寄字韵

　　○临江仙

　　题王克明喜神

　　一幅鹅溪霜雪练，虎头写出丰姿。路人遥指莫相疑。翛然眉宇净，心与海鸥期。安得玉堂挥翰手，为君重赋新诗。紫云歌罢醉芳卮。月明归路稳，犹记送君时。

　　永乐大典卷二千九百五十二神字韵



 
【马钰：词作880首】

　　○满庭芳

　　立门户内持

　　全真门户，清净根源。住行坐卧归元。日用时时擒捉，意马心猿。常行无憎无爱，便施恩、先复雠冤。下手处，炼冲和修补，有漏之园。瑞气祥光深处，收神水，徐徐自没潺湲。红锦蛇儿虽小，闲视灵鼋。两般混成一物，现元初、性月团圆。恁时节，礼重阳师父太原。

　　○满庭芳

　　立誓状外戒

　　专烧誓状，谨发盟言。遵依国法为先。但见男儿女子，父母如然。水除气财酒色，弃荣华、戒断腥膻。常清静，更谦和恭谨，无党无偏。布素婪耽度日，饥寒后，须凭展手街前。不得贪财诳语，诈做高贤。常怀慎终如始，遇危难、转要心坚。如退道，愿分身万段，永镇黄泉。

　　○满庭芳

　　重阳真人升霞之前

　　重阳师父，遇吕真人。养成神内之神。心起慈悲不住，开阐良因。时时出神入梦，化人人、要出迷津。登州北，有布王曾见，海里腾身。华表巨才高氏，在东牟郊外，或见其真。曾共南京针李，中都开尊。当初幻躯在日，尚如斯、出现频频。况今也，得成蝉蜕，永占长春。

　　○满庭芳

　　重阳真人升霞之后

　　重阳师父，预指南京。果然得赴蓬瀛。四假凡躯弃下，真性超升。浚仪桥边出现，劝臧公、早做修行。垂教语，遮性命事大，名利休争。更有登州大薛，在终南一遇，端的分明。刘蒋张翁得药，身体康宁。昆明池西人见，向空中、舞袖轻轻。因得道，做神仙，久视长生。

　　○满庭芳

　　咏和师叔辞世

　　和公师叔，猛悟良缘。弃官纳印休权。远俗终南山下，庵盖茅椽。身披麻衣纸袄，乐清闲、笑傲林泉。怀美玉，便韬光隐迹，二十馀年。因甚山侗侍奉，遇风仙曾说，活底神仙。端的非常辞世，满室祥烟。经年忽然空里，便贻子、画钓诗篇。专诫我，莫教失见，休要夸玄。

　　○满庭芳

　　谢咸阳王法师

　　山侗入道，远离巢窝。专心一志如何。决要烟消火灭，保养冲和。谁知因而借宿，稍相违、便起风波。伤功行，起无明怪劣，诗曲嘲他。蓦想从前自咒，将身比驴牛，象马驼骡。追悔无由，不免放效廉颇。专专负荆谢罪，望吾师、痛挞则个。琢磨过，免教真性，再见阎罗。

　　○满庭芳

　　邀姚公书

　　山侗稽首，自别姚仙。思心度日如年。即此清清雨霁，遍润芝田。伏惟神明协相，处安闲、法体翛然。钰如昨，荷寻常留念，书信相传。辄有微言相恳，谭仙去相邀，鹤羽翩翩。傥若携云光访，感激难言。些儿闲中闲事，待贤来、面罄不宣。山侗拜，上玄中玄玉座前。

　　○满庭芳

　　寄马行街董公书

　　同侗稽首，董公道伟。自远清论三岁。渴德之怀，笔舌岂能尽意。伏想迩来法候，愈冲和、燕居无滞。予今则，处环墙养拙，毋劳齿记。幸遇便风经过，把狂吟尺牍，通为一寄。岁月堂堂归去，有如流水。性命速宜了干，启虔诚、幸恕僭易。山侗拜，董公道伟，及诸道契。

　　○满庭芳

　　赠刘守初

　　道家活计，少说些个。清闲一味无过。并没攀缘爱念，俗事相魔。逍遥水云自在，任东西、日月如梭。忺游历，便携筇趿履，项笠披蓑。不论天涯海畔，飚飚地，如痴似醉狂歌。外即虽然疏散，内养冲和。神丹一朝炼就，放霞光、万道非多。恁时节，礼拜风仙，直上大罗。

　　○满庭芳

　　赠朱官人张书表

　　诸公听我，自有神京。垆中亦有蓬瀛。五色霞光上下，来往飞升。识得水云活计，更无劳、足力游行。固性命，便般般打过，有甚闲争。好事先人后己，守清虚，营养一点灵明。应物真常自在，动止安宁。一朝功成行满，去朝元、云步身轻。真了了，似重阳师父，无灭无生。

　　○满庭芳

　　赠爨公

　　蓬头垢面，秘奥埋名。颐神养气忘形。并没纤尘挂染，意静心明。逍遥自然快乐，握玄机、修进长生。清闲处，管胜如火院，苦海冤坑。卧月眠云弄斗，调龙虎，婴娇女姹堪凭。斡运飞金走玉，杳杳冥冥。灵光一点来往，现元初、妙相身轻。乘鸾凤，指蓬瀛路上前行。

　　○满庭芳

　　赠权知微

　　因何绝利，为甚忘名。曾观五岳真形。玉性如珠似印，灿烂光明。从斯假躯识破，便灰心、更不劳生。寻出路，恐灵光一点，落在迷坑。割断攀援爱念，搜玄妙，无中捉个为凭。静静清清湛湛，杳默昏冥。功成七还九转，挂仙裳、鹤羽轻轻。朝元去，指瑶台阆苑云行。

　　○满庭芳

　　赠骆先生刘石二先生

　　诸公学道，莫学奇怪。无为无作无赛。百不歌中四句，偈内持戒。身心木雕泥捏，遇千魔、万难不采。常宁耐，常宁耐常耐，宁耐宁耐。悟彻观天之道，执天行关要，自是交泰。常处真常常应，常静常在。真常真欢真乐，现真如、超越三界。真无坏，真无坏，无坏无坏。

　　○满庭芳

　　寄段录事孙助教道友等

　　诸公学道，略听予言。如同干句家缘。试看登杆踏索，走马行船。何曾说辛道苦，遇艰难、转转心坚。忘危险，更忘身忘命，忘后忘前。不管傍人冷笑，殷勤地，常常谨谨专专。假是苏秦陆贾，说不回肩。人能如斯向道，可搜真、搜妙搜玄。无不悟，又何愁不做神仙。

　　○满庭芳

　　赠王知玄

　　儿孙枷杻，妻妾干戈。惺惺灵利邪魔。蜗角蝇头名利，宠辱惊多。寻思上床鞋履，到来朝、事节如何。遮性命，奈一宵难保，争个甚麽。好伴山侗马钰，松峰下逍遥，醉舞狂歌。膝上琴弹碧玉，调格冲和。炉中养成大药，现胎仙、舞袖婆娑。恁时节，礼风仙，同上大罗。

　　○满庭芳

　　臧刘石公献石羊索词

　　拔山举鼎，射虎穿杨。难同搬运青羊。悟得玄中玄妙，豁豁洋洋。自然如痴似醉，远人情、风害猖佯。环堵里，且埋光隐迹，岂望名扬。但愿人人似我，内行持，云水恣意飘扬。金木随波流转，火运炎炀。自是虎龙交战，吐神珠、结正晶旸。恁时节，驾云轩归去，同礼重阳。

　　○满庭芳

　　赠徐道渊

　　猛抛俗海，一志投玄。全真清静为先。心上无思无虑，无党无偏。无中得些雅趣，守清贫、度日随缘。自然理算，从今至古，罕有人言。惟有神翁苗裔，能承当，身中自是周圆。海底灵龟灵口，灵吸灵泉。灵光复喷绛阙，结金丹、一颗新鲜。无生灭，与山侗，共礼风仙。

　　○满庭芳

　　赠宋先生

　　休夸富贵，莫骋荣华。无常事紧堪嗟。休学云阳朱判，利锁名枷。好继风仙悟道，弃家缘、仙路无差。长久志，炼凡心似玉，绝尽纤瑕。度日唯凭乞化，憨憨地，逍遥云水生涯。常处常清常静，常有黄芽。无中功成九转，现胎仙、手掌灵砂。恁时节，与山侗，同步烟霞。

　　○满庭芳

　　赠张小仙

　　松峰之下，闲饮刀圭。荐杯火枣交梨。抚动心琴，鸾鹤上下争飞。虎龙一齐哮吼，便唬回、六贼三尸。阴魔散，觉天清地静，日月辉辉。斡运金光玉艳，聚祥烟瑞气，结正婴儿。体挂仙裳，足履霞彩云霓。口称不生不灭，指蓬瀛、路上堪归。遮些个，道家活计，说与人知。

　　○满庭芳

　　赠长安徐先生

　　一明玄理，二曜交宫。三才四象究穷。通五彩霞光，来往清雨蒙蒙。六欲七情涤尽，八衢流、运转回风。九窍内，十分颠倒，显现真功。十极晴空虚白，九重门开阐，金玉重重。八色琉璃洞里，卧虎眠龙。七宝花开六出，五方中、四位归宗。三光照，二仪相从，一个神翁。

　　○满庭芳

　　赠姜师兄

　　持功打坐，礼上哦吟。餐霞辟谷看经。符水精专存想，嗽咽劳形。多迷房中之术，服还元、水火为凭。且不罪，这般般功法，错了修行。若悟无为大道，绝攀援爱念，喜怒尘情。意静心清精秘，气结神凝。自然性停命住，起真慈、功行双成。金童诏，便携云跨凤，得赴蓬瀛。

　　○满庭芳

　　赠众道友

　　色财粘惹，如漆如胶，要他清爽爻爻。那更名缰怎解，利锁难敲。终日忧儿愁女，又何曾、暂开眉梢。火院里，把身躯陷了，如灸如炮。若悟无常事紧，将恩爱尘缘，猛烈俱抛。物外逍遥性命，便是知交。日用心清意静，看云涛、龙虎咆哮。神光灿，现本来面目，天地难包。

　　○满庭芳

　　寄与平杜公

　　星移斗转，四时交换。无人暂时思算。恰做婴童，不觉渐为老汉。酒色气财历遍。好休心、也好舍拚。好回首，好把元初事，好生了干。奉劝疾些下手，恐阎罗不测，差鬼叫唤。早与丘刘谭马，物外为伴。静意清心径路，便名为、长生彼岸。神光灿，跨青鸾归去，天地难管。

　　○满庭芳

　　劝道友

　　怜妻爱妾，忧儿愁女。一心千头万绪。竞利争名来往，岂曾停住。如蜂采花成蜜，谓谁甜、独担辛苦。迷迷地，似飞蛾投火，好大暮故。上启阿爷老子，火坑中，谁是留心悯汝。个个唆贤贪爱，他享富贵。死来无人肯替，愿回头、疾些省悟。归物外，处无为清静，便是仙路。

　　○满庭芳

　　寄零口孙可道

　　幻躯模样，走骨行丘。算来骋甚风流。父母生你之处，杀你因由。奉劝疾些识破。恋儿孙、有甚程头。早回首，把家缘撇下，物外真修。一个无为清静，是仙家秘诀，大道机谋。凭此行持，何必身外搜求。自然汞铅易结，九还丹、数日全周。神光灿，乘羽轮飚驾，直入瀛洲。

　　○满庭芳

　　赠姜王二先生

　　人人须道，次叙须知。始初屏子休妻。次则离家乞食。无作无为。但见老人童稚，便须当、礼乐先施。行大善，但生心举意，念念慈悲。挫锐摧强忍，把攀援爱念，莫起些儿。自是灵台渐莹，与道相宜。山上赤龙汞绕，海中间、黑虎铅围。大丹熟，指蓬瀛，跨朵云归。

　　○满庭芳

　　赠赵抱玄

　　抱玄远俗，不恋荣华。恬然滋味无加。一片闲心物外，别有生涯。无为自然清静。结些儿、密妙堪夸。丹田内，便拍塞塞地，白雪黄芽。内有真阳锻炼，把元初根蒂，复变灵砂。得见通明真性，似玉无瑕。功夫十分圆备，访蓬瀛、步步烟霞。空虚里，有金童玉女，迎入仙家。

　　○满庭芳

　　赠姚玄玉

　　道家活计，坦荡蓑衣。住行坐卧相宜。悟彻清贫快乐，绝尽狐疑。生涯逍遥自在，水云游、海角天涯。无系绊，纵闲闲来往，有甚归依。把握玄中妙趣，除心病，修炼有似良医。谁信男儿有孕，不可思议。气结神凝命住，产胎仙、超越九嶷。恁时节，显朝元，归去容仪。

　　○满庭芳

　　赠严公

　　昨宵梦里，幸遇重阳。授予秘密仙方。杳杳冥冥恍惚，太白其黄。便是刀圭颜色，往来流、饮似琼浆。成丸弹，服之一粒，八脉安康。携执增添刚刃，生光彩辉辉，晃耀明堂。諕得邪魔鬼魅，远远潜藏。自然化生儿现，跨青鸾、得赴蓬庄。这玄妙，示同流，各要消详。

　　○满庭芳

　　寄＊县晏公及道众

　　山侗马钰，闲吟闲咏。不是夸强逞俊。谓见人居火院，受苦不忍。时时诗词劝化。启丹诚、阐开玄径。常哭告，望人人回首，个个听信。割断情缰欲索，归物外，无萦无系。无病自在，清闲快乐，修完性命。一朝功成行满，有金童、持诏邀请。如此事，奈人人不肯，折了伊甚。

　　○满庭芳

　　赠涂山于先生

　　闲闲搜获，人家儿女。生前住在何处。有甚亲亲恩爱，与他相聚。生死不相替代，甚劳劳、为他辛苦。还省悟，便须当拆火，拂袖归去。云水姿情游历，无萦系，自然忘机绝虑。三叠心琴，引动姹婴歌舞。虎龙一齐蟠绕，结金丹、转增开悟。积阴德，行功圆，真师来度。

　　○满庭芳

　　赠淳化染何先生

　　染家为作，闲闲思忖。讲些是非试听。揽下绫罗纨绮，满椿一甑。缘甚炼教伤熟，为惜他、颜色故恁。染轴了，更须碾砑，且图光莹。抛散水浆无限，遇人来、取要即当便认。解了瑕头缠缚，自然见姓。恰如修行一著，无萦系、可观真性。常清静，显神光，灿汕有准。

　　○满庭芳

　　寄兴平张先生

　　超然悟道，怡然舍俗。宁肯泥拖水漉。决烈回头趖了，恩山爱狱。堪为风邻月伴，与云朋霞友相逐。无系栏，在人间，先占半仙之福。那更真修真炼，得逍遥自在，澄心遣慾。渐觉溪田芝草，异香馥郁。虎龙绕蟠何处，在丹炉、变成金玉。神光灿，赴前程，蓬莱宝陆。

　　○满庭芳

　　赠汝车赵三仙

　　休言嗽咽，莫说存想。吞霞服气虚妄。打坐持功，抽手挽脚劳嚷。采战神丹散失，服还元、水火不当。端的处，是无为至理，最堪倚仗。心好逍遥快乐，做逍遥快乐，常教豁畅。神好清闲供应，清闲坦荡。冲和自然成宝，得亘初、一点明朗。神光灿，现本来面目模样。

　　○满庭芳

　　赠陈公王先生

　　逍遥自在，云水遨游。身如不系孤舟。坦荡无拘无管，无喜无忧。时时恣情歌舞，任傍人、笑＊飍飍。清贫志，且随缘度日，誓不贫求。处世鹧空相似，如莲花不著，水之踪由。便把三坛等施，六度齐修。自然果圆无漏，心清静、超彼优游。稽首礼，无上尊圣，佛道仙俦。

　　○满庭芳

　　师叔和公升霞之后，有临潼县开彩帛铺张公，久患病（原无病字，疑脱）治疗不痊。忽一夕梦见师叔说，以药饵治疗之法，问其姓名，乃终南和先生也。觉来依此服饵，其病自愈。至甲午岁重九日，张公亲诣师叔坟前烧香礼谢，及立碣安於墓塔之上，因以词赠之

　　和公师叔，升霞之后。奇哉妙矣希有。医可临潼必死，张公道友。神仙不求人报，望贤家、省悟回首。谁知道，却远来地肺，烧香胡走。作个小词奉劝，譬无常决烈，疾些拂袖。物外降心修炼，虎龙交媾。一朝行功圆满，九还丹、自然成就。神光灿，跨鸾归，谢师拯救。

　　○满庭芳

　　赠皇甫先生

　　始初一著，仙凡争交。须知斗敌爻爻。俗意俗心力大，投漆没胶。真心裂来周正，免火坑、里面身炮。牢把捉，切堤防失脚，身卧荒郊。若悟无常不测，仗慧刀刚志，战退猿猱。自是心清意静，龙虎咆哮。神气湛澄凝结，大丹成、天赐仙袍。驾云去，赴蓬莱，宴赏蟠桃。

　　○满庭芳

　　赠于九皐先生

　　休言百岁，七十者稀。那更不测之期。闲想妻男，自己总是行尸。眼前荣华境界，是昏迷、性命根基。如省悟，把家缘撇下，物外修持。灵利翻成懵懂，便蓬头垢面，密护玄机。真息绵绵，祥瑞遍满华夷。欲赴蓬莱径路，仗三千、功满云归。神光灿，与大仙相聚，有甚亏伊。

　　○满庭芳

　　赠湖口王先生

　　山侗谨劝，名利人人。只知富贵安身。岂悟吾门一著，出世根因。虎龙交驰凤阙，更无中、婴姹成亲。谁信道，并不忓凡俗，夫妇婚姻。金木三般问隔，用玄机斡运，混合成真。顿觉男儿怀孕，不神而神。性命不由天地，自心知、永占长春。神光灿，跨云归，参礼洞宾。

　　○满庭芳

　　赠姚元明

　　荣华不藉，富贵不恋。妻男任交生怨。万事俱忘，一志十分修炼。心意常清常静，觉壶中、天开地展。堪赏玩，见龙蟠虎绕，坎离宫殿。或变婴娇女姹，向明堂，便把悲翠帘卷。祥瑞中间，认得本来头面。手擎金丹大药，显无为、功成九转。神光灿，便跨鸾，奔赴琼宴。

　　○满庭芳

　　赠三水县三老先生

　　志当坚确。性常柔弱。心猿意马牢缚。爱欲尘情俗念，一齐拂却。过去未来事理，莫寻思、更休计度。居物外，守清贫潇洒，莫嫌寂寞。慎勿忧愁衰老，如有病，心中转生欢乐。若是临行好弱，境界休著。常守真常无伴，得灵明、自然辉霍。神光灿，管惺惺洒洒，超升碧落。

　　○满庭芳

　　赠宁海颜先生

　　降心一著，有些法度。要你自心省悟。闲想骷髅模样，缘甚作做。因贪气财酒色，损精神、堕於恶趣。如恐怖，管不须擒捉，自然得住。觉照心开坦荡，见浮名浮利，如无归素。内外倒颠颠倒，道家活路。触来不摇不动，遮本来、一点堪顾。神光灿，上九霄，跨云归去。

　　○满庭芳

　　赠路宿刘先生

　　伊予同里。自来交契。各贪浮名浮利。总悟无常，物物般般捐弃。予先别离宁海，又继而、贤来关里。愿同志，更同心同德，同搜玄理。慎勿攀援爱念，便宁心宁意，全神养气。尘世之中，不染不著为最。殷勤完全功行，常清静、有些消息。神光灿，泼焰焰焰地，是你真底。

　　○满庭芳

　　赠文登小王先生

　　身为环堵，重封重锁。无著无漏无破。闲里寻闲，闲中有闲功果。常守常清常静，便独行、独坐独卧。忘机狡，更忘名忘利，忘人忘我。朴实实心实做，把多疑多惑，多多打过。得得来来得得，得个甚麽。真如如如不动，觉灵明、灵灵则个。真消息，是真直相济，真仙来贺。

　　○满庭芳

　　赠醴泉县任公

　　任公决裂，也待风流。专心道上搜求。子细研穷，何者名为真修。认正即心是佛，除心外、匪是良由。无别法，便澄心遣慾，捉住猿猴。心上纤毫不挂，更那堪，时复闲想骷髅。自是心忘境灭，真性优游。常常心怀恻隐，起真慈、功行圆周。神光灿，向大罗，恣意云游。

　　○满庭芳

　　赠醴泉吴郎中

　　黄金满屋，白玉盈房。儿孙罗列成行。饶你般般遂意，难免无常。要脱轮回生灭，除非是、云水溪傍。常清净，也不须礼念，只爇心香。仿效风仙了道，继史公归逝，豁豁洋洋。两个神仙，尽是与你同乡。即非远年传说，是迩来、亲见嘉祥。但放下，便管教云步蓬庄。

　　○满庭芳

　　赠淳化老乔先生

　　顿抛世纲，猛跳迷坑。物外兀兀腾腾。恰似孤云野鹤。来往纵横。遮枚清贫懒汉，谢心神、不肯劳生。无染著，另偎偎拈的，做著修行。藏伏聪明智慧，肯争头竞角，妒贤嫉能。万事俱忘清静，天地归宁。三田自然结宝，现胎仙、当面澄澄。神光灿，指蓬瀛，便是前程。

　　○满庭芳

　　赠于瓦罐先生

　　有荣有辱，有利有害。有喜有忧相待。有得有失，自是有成有败。为人有生有死，但有形、必然有坏。休著有，自古来著，有有谁存在。好认无为无作，道无情无念，无憎无爱。无我无人无染，无著无碍。无心有消业障，这无无、人还悟解。无中趣，得无生无灭，超越三界。

　　○满庭芳

　　赠潍州苗先生

　　休夸美妙。休夸年少。休夸惺惺傻俏。休要夸张，能运心机奸狡。休夸多才多艺，更休夸、善耽家小。休夸衒，也休夸富贵，比贤校少。闲想轮回生死。闲闲看，丹经子书庄老。闲里寻闲，自是通玄明奥。闲中澄心养气，用闲功、炼成真宝。得闲趣，做清闲仙子最好。

　　○满庭芳

　　赠乔李郭三仙

　　修行之士，不在居山。勿劳环堵弯跧。何必驱驱来往，远远相参。休要持功打坐，又何须、耕种艰难。休劳苦，更不须出药，博换衣餐。看你留心何处。但无些染著，打破般般。好向廛中展手，乞觅馀残闲看浮名浮利，叹死生、灰了心间。忘尘念，管将来，位列仙班。

　　○满庭芳

　　赠赵雷二先生

　　听予叮嘱，休捱饥寒。休执外乐歌欢。休做风狂九伯，谄诈多般。休起无明业火，更休思、名利相干。休心急，也休迷休执，休受人谩。只守平常度日，处无为清静，自是长安。大道冲和真气，全在心闲。欲要性停命住，万缘消、自结金丹。神光灿，定将来，云步仙坛。

　　○满庭芳

　　赠杜公及众道友

　　勤勤香火，谨谨看经。专专供养他人。种种作福，惟恐失了人身。明明将来富贵，奈区区、贩骨艰辛。终何济，愿人人听劝，别有良因。拂袖归於物外，占道逍遥自在，燕处申申。相结云朋霞友，风月亲亲。斡运亘初一点，炼本来、真个真真。神光灿，做长生，久视人人。

　　○满庭芳

　　赠宋何二先生

　　舍家学道，争奈心魔。心中憎爱尤多。心意如猿如马，如走如梭。心生尘情竞起，纵顽心、不肯消磨。心念恶罪，皆因心造，怎免阎罗。奉劝专降心意，把胜心摧挫，如切如磋。心若死灰，自是神气冲和。真心无染无著，起慈心、更没偏颇。心念善道，皆因心造，超越娑婆。

　　○满庭芳

　　赠曹八先生

　　妙玄易解，心意难善。穷究如何长便。牢捉牢擒，争奈马猿跳健。十二时中返倒，斗唆人、生情起念。当发愿，便至死来来，与他征战。饶你十分颠傻，却怎禁，坚志专专锻炼。达悟知空，自是内观不见。才方生育天地，药炉中、日月运转。常清静，圣功生，神明出现。

　　○满庭芳

　　看清静经，因作是词，赠徐司判

　　孤眠独处，不迷外境。常常留心内认。悟彻男清女浊，男动女静。即非世间男女，是无中、些儿结正。谁信道，却元来便是，自家性命。捉住这般妙趣，便澄心遣慾，绝乎视听。杳杳冥冥恍恍，忽忽相应。其中有精有物，觉男儿、自然怀孕。常清静，产胎仙，出现有准。

　　○满庭芳

　　赠道友徐司判

　　名缰相引，别离登州。远来积石时秋。司判美任，止是一载因由。才到瓜期相逼，岂都无、行色忧愁。叹往复，是八千馀里，毕竟何求。好学渊明解职，效海蟾纳印，慷慨云游。相继神翁决裂，物外真修。保养先天之物，运自然、火锻丹丘。功行满，驾祥云，趋赴瀛洲。

　　○满庭芳

　　赠零口康先生

　　人人学道，个个心急。急要妙玄端的。搜索刀圭铅汞，洞天月日。采访木金间隔，紧搜求、天机秘密。听予劝，这异名异相，且休寻觅。先断气财酒色，把尘心俗念，速当洗涤。万事俱忘，精气自无走失。心清自然明道，万神灵、自通消息。能如此，望蓬莱三岛咫尺。

　　○满庭芳

　　赠武功薛先生

　　同流相聚，递相觉察。须当外搜内恻。斗做修行，有若争头竞角。见贤思齐休妒，把神珠、时时擦抹。如开悟，便宜乎先觉，觉乎后觉。更且听予重劝，论修行全在，无为绝学。莫使尘缘间隔，本来素朴。净清能分真假，自然明、道非遥邈。功夫到达幽微，神仙掌握。

　　○满庭芳

　　赠韩四机宜

　　机宜韩氏，不就承荫，无心进修举业。惟恐名缰相引，无休无歇。更有一般高见，鼓盆歌、转生欢悦。常落魄，访村杯闲饮，不拘时节。不管儿孙生计，便拖条藜杖，远离巢穴。经载忘归，惟好嘲风咏月。稍似山侗活路，傥留心、搜寻秘诀。转开悟，做真修，仙班同列。

　　○满庭芳

　　赠吴知纲先生

　　外功外行，作福因由。不如身内真修。调养真铅真汞，上下交流。山前金龙嬉戏，大海中、玉虎遨游。便警动，这无形无影，婴姹绸缪。走上灵台对舞，更不须启口，恣意歌讴。烂饮刀圭醉卧，宝藏琼楼。结成胎仙踊跃，引青鸾、稳驾神舟。归蓬岛，有金童邀赴瀛洲。

　　○满庭芳

　　化胡了仙兄弟四首

　　三尸调引，六贼迷惑。自然斗乱魂魄。镇日争财竞气，恋酒贪色。举意先存己便，纵心机、更不厘勒。呆老子，你身躯有限，骋甚标格。寿数休言百岁，从今古人生，七十难得。计日都来，二万五千二百。那堪夜消其半，更堤防、一著不测。如省悟，从山侗，不为凡客。

　　○满庭芳

　　心狂意乱，歌迷酒惑。损伤三魂七魄。不顾危亡，一向贪恋财色。追陪花朋酒友，便联镳、夸衒玉勒。宴赏处，向笙歌丛里，卖弄俊格。纵有石崇富贵，这朱颜绿鬓，怎生留得。止是行尸走骨，呆老九伯。时间荣华虽好，奈无常之事怎测。如省觉，做修持，非凡宾客。

　　○满庭芳

　　家缘猛弃，更不疑惑。辨认阴魂阳魄。咄出尸虫，屏尽气财酒色。好事先人后己，做憨憨、有似弥勒。修大道，处无为无作，渐通妙格。物外逍遥自在，真欢乐，清中静中招得。功累三千，更要行满八百。时时运行日月，这些儿、他人难测。真了了，便得为蓬莱仙客。

　　○满庭芳

　　般般识破，物物难惑。自然安魂定魄。视听如聋如瞽，绝尽声色。身心逍遥自在，没家缘、恩爱系勒。无为作，乞残馀度日，无耻无格。游历恣情坦荡，似孤云野鹤，有谁管得。不羡荣华富贵，革车三百。终日澄心遣慾，觉玄机、密妙易测。功行满，做十洲三岛真客。

　　○满庭芳

　　梦中见珍宝不知其数，至於衣襟盈满。次有玄中子姚先生引章台街赵公父子入予环堵。谈话之次，忽闻钟响，人皆惨然。於是赵公跪告诗词，方受纸笔，撒然觉来，遂作神光灿半首，叙梦中之事，录呈堂下道友。翌日，却有云中子苏先生引梦中所见者赵公至，言斯人新悟道，专投全真堂下修行。渠见其词，不胜忻忭，乞缀后篇

　　昨宵梦见，遍地黄金。珍珠玛瑙盈襟。满目珊瑚琥珀，玉树琼林。蓦闻不时钟响，谑人人、各有灰心。天水子，便前来稽首，索我清吟。接得花笺象管，方吟咏，梦回谁是知音。幸有清风皓月，悦我心琴。些儿的端妙处，看何人、有分搜寻。如同志，定将来，云步高岑。

　　○满庭芳

　　和霭戒师师父

　　戒师和尚，可称吾徒。明禅悟道通儒。子细研穷正觉，并段差殊。温良恭俭让礼，生老病死苦嗟吁。当修进，炼木金水火，土证无馀。三教门人省悟，忘人我，宜乎共处茅庐。物外玄谈，句句营养毗卢。常怀博施济众，气神和、丹结明珠。归兜率，向大罗，蓬岛同居。

　　○满庭芳

　　赠三一居士张明道

　　昔年在俗，常畏三久，三张绵被重重。取笑风仙训诲，三髻山侗。古来马氏三宝，如今有、三被扶风。三一法，便悟来雪里，高卧三峰。从此依凭三教，把三乘妙法，子细研穷。内运三光照耀，坎虎离龙。存三守一三载，觉三田、一粒丹红。三三数，要心琴三叠，得与仙同。

　　○满庭芳

　　劝沃州孙仙进道

　　神仙何处，只在蓬莱。逍遥坦荡奇哉。或向虚无缥缈，去去来来。赏玩十洲三岛，纵闲游、阆苑瑶台。无穷乐，与云朋霞友，携手咍咍。开阐琼林雅宴，遣青衣鼓掌，引凤毰毸。玉女金童，不住歌舞传杯。醉卧清风明月，任祥烟、瑞我来回。勤修道，管将来，得与相陪。

　　○满庭芳

　　示同流

　　修行之士，莫要浮憢。十方饮膳难消。试看锄田日午，汗滴禾苗。匙饭百鞭何啻，诳他人、休望天饶。还省悟，觉寒毛耸耸似水浇。若要不还口债，捱潇潇洒洒，寂寂寥寥。常处常清常静，莫犯天条。大慈大悲心起，助真功、夺取仙标。归蓬岛，享天厨，珍馔琼瑶。

　　○满庭芳

　　见人错失，动我心肠。交予怎不悲伤。思想燃指然臂，顶上然香。假饶投崖喂虎，尽舍身、拚命非常。争知得，有些儿妙理，别是嘉祥。清静无为鼎内，觉心中真火，下降肾堂。肾水化为真气，气结红霜。常常熏蒸四大，便玲珑、响喨玎珰。神光灿，得携云，归去蓬庄。

　　○满庭芳

　　劝道友

　　堪嗟夫妇，错了良因。当元未结婚姻。各自人家儿女，并没亲亲。都缘媒妁配偶，贪淫欲、败坏精神。求后嗣，得成群成队，不肯抽身。终日恋儿恋女，岂思量，咫尺失脚沈沦。身喂蛆虫，骸骨化做微尘。若悟如斯冤苦，便回头、保养天真。神光灿，向蓬瀛，赏玩长春。

　　○满庭芳

　　劝化

　　人皆好色，妻常设计。巧笑语言诈伪。日日梳妆，图要见他忔喜。时时耳边低呃，紧唆人、争财竞气。存自便，更不询富贵，义与不义。欢喜冤家没解，岂思量，好意却是弱意。昼要衣餐，入夜偷盗精髓。悟来心惊胆颤，怕追魂、取命活鬼。归大道，处无为，谨修仙位。

　　○满庭芳

　　破迷

　　名成利遂，男婚女娉。不觉容衰霜鬓。转使譊謑，岂想大限将近。小鬼傍观失笑，且从他、残喘胡骋。忽染患，便卢医扁鹊，药无相应。尚自忧家念计，追魂贴前来，讒方自省。都谓儿孙妻妾，送了性命。气断魂归冥路，自心知、并无功行。阎老恶，便教又去，地狱永镇。

　　○满庭芳

　　叹骷髅

　　携筇信步，郊外闲游。路傍忽见骷髅。眼里填泥，口内长出臭莸。潇洒不肯重说，更难为、再骋风流。想在日，劝他家学道，不肯回头。耻向街前求乞，到如今，显现白骨无羞。若悟生居火院，死堕阴囚。决裂心灰慷慨，舍家缘、物外真修。神光灿，得祥云衬步，直赴瀛洲。

　　○满庭芳

　　赠洞云散人陈姑

　　清清净净，搜获玄玄。观天可认根源。敷布参罗万象，日月相传。仿效女娲手段，撮虚无、五色新鲜。下火炼，大功成，了了无缺无圆。得一清宁人地，无为作，自然永永绵绵。杳杳冥冥，娠德产个胎仙。便是本来面目，更明知、无口能言。恁时节，有金童来报，得去朝元。

　　○满庭芳

　　赠零口杨悟一

　　杨姑悟道，猛烈难比。便把镜楼摔碎。识破皮囊臭腐，誓不梳洗。一志蓬头垢面，便披蓑、策杖顶笠。绝聪慧，戒无明业火，自常挫锐。断制男儿何似，比追魂取魄，索命活鬼。富贵荣华弃尽，更不留意。常守常清常静，处无为、自然之理。功行满，向十洲三岛。占个仙位。

　　○满庭芳

　　赠姚守清李守静

　　休将清净，却做寻常。可凭秘密仙方。昼夜行持，决要万事俱忘。奈何从前熟景，便时时、斗乱心肠。常断制，似两家征战，各举刀枪。剿尽尸虫猿马，处无为无作，无事之乡。常应常清常静，常得嘉祥。更凭真慈相助，行功成、得赴蓬庄。乘云去，访重阳师父，师祖纯阳。

　　○满庭芳

　　赠小胡村李姑

　　姑姑修炼，听予重告。先要断除烦恼。擒捉心猿意马，休使返倒。如同男儿决裂，莫踌躇、更休草草。速下手，仗十分苦志，免参阎老。万种尘缘一削，得真欢真乐，渐通玄奥。密护无为清静，自然之道。应物真常幽閴，气神相结成丹宝，功行满，跨祥云，归去三岛。

　　○满庭芳

　　寄长安王姑

　　奇哉慧剑，无影无形。纯钢斩铁截钉。劈碎恩山，斫断爱欲尘情。剿除三尸六贼，不须弹、神鬼皆惊。常把握，镇龟蛇二物，足下安宁。此剑人人皆有，但专心向道，自显功能。更以常清常静，涤刃光明。自然通玄通妙，又何愁、性不灵灵。功行满，也须当，须去蓬瀛。

　　○满庭芳

　　赠泾阳县二女姑

　　奇哉至理，常净常清。易知易晓难行。要做神仙，须索认此为凭。休别搜玄搜妙，便登心、遣欲忘情。无染著，更无憎无爱，无竞无争。悟后触来不动，觉无中尺地，悉皆归宁。日月同官，昼夜团聚光明。不神而神显现，驾祥云、奔赴蓬瀛。朝玉帝，显真功，清静道成。

　　○满庭芳

　　赠长安吉祥散人王姑

　　死生事紧，悬甚儿孙。怡然跳出家门。物外逍遥，住个无事闲轩。常常澄心绝虑，便名为、捉马擒猿。尘念断，觉惺惺洒洒，自悟玄言。至妙精微去处，在风邻月伴，两脚云根。寂静方知洞里，别是乾坤。性命岂由天地，这灵明、返本还元。归蓬岛，更无生无灭常存。

　　○满庭芳

　　赠零口通明散人害风魏姑

　　身为女子，志似男儿。悟来跳出门儿。道上搜寻，恋其美女娇儿。性似孤云野鹤，世尘缘、不惹些儿。真脱洒，便堪称，比个大丈夫儿。认正本来清净，农何须，谓认虎儿龙儿。也不整理离坎，姹女婴儿。无为大功成就，产一个、无相人儿。阳纯了，便得与，太上做儿。

　　○满庭芳

　　赠众女姑

　　嫌风怕日，爱惜容仪。画堂深处相宜。对镜梳妆，整理金缕罗衣。因闻风仙蝉蜕，慕真修、决烈无疑。弃华丽，便蓬头垢面，布素归依。昔日灵根受病，知今却，须当下手亲医。搬运身中日月，直接天涯。自然木金成宝，现神珠、晃曜清沂。主知道，这些儿，不可思议。

　　○满庭芳

　　恐人退道预诫之

　　人人学道，因何退怠。都缘心不宁耐。富贵修行，或遇艰难阻阨。贫者受人供养，自骄矜、必然败坏。或好贿便，自招自揽，非常灾害。或有炼心不尽，起攀缘爱念，决定破戒。若悟韶光迅速，生死事大。常怀慎终如始，处无为、清静无赛。功行满，与九玄七祖，共超三界。

　　○满庭芳

　　叹世

　　行尸走骨，逐利争名。伤神损气劳形。镇日谩天昧地，不顾神明。都缘为儿为女，惹尘劳、一向贪生。何事尽待，无常限到，送入深坑。金玉珍珠弃了，惟留得，平生善恶为凭。甚处分明打算，直至幽冥。无情业镜来照，觉从前、罪弃非轻。放声哭，恨当初，不做修行。

　　○满庭芳

　　师父画骷髅相诱引稍悟

　　风仙化我，无限词章。仍怀犹豫心肠。儿画骷髅省悟，断制从长。欲待来年学道，恐今年、不测无常。欲来日，恐今宵身死，失却佳祥。管甚儿孙不了，脱家缘街上，恣意猖狂。遣兴云游水历，别是风光。经过无穷腾景，更那堪、得到金方。专一志，炼丹阳，须继重阳。

　　○满庭芳

　　蒙师父训诲

　　丘刘谭马，四个小鲜。蒙师钓出深渊。到岸才方磨琢，取火搜烟。餐柴痛如割切，炼顽心、有似油煎。諕得＊，便常常屏气，似不能言。万种千般锻炼，赖予懑，各各志确心坚。苦处曾经乐处，退步争先。惟恐猿颠马劣，见人人、父母如然。常忍辱，处无为清静，谨谨修仙。

　　○满庭芳

　　因梦作

　　时当春社，庵里闲眠。梦魂飞上峰颠。忽见山中神道，万万千千。个个无些喜色，予闲问、因何惨然。闻此语，便一齐大恸，却诉因缘。某等当元学道，都缘谓，贪杯爱恋腥膻。罚做灵只，以是失了神仙。如今才方省悟，便见他、酒肉如冤。须当避，劝先生进道，戒行精专。

　　○满庭芳

　　看围棋

　　争名竞利，恰似围棋。至於谈笑存机。口幸相谩，有若蜜里藏砒。见他有些活路，向前侵、更没慈悲。夸好手，起贪心不顾，自底先危。深类孙庞斗智，忘仁义，惟凭巧诈譊謑。终日相征相战，无暂闲时。常存杀心打劫，往来觅、须要便宜。一著错，似无常限至，扁鹊难医。

　　○满庭芳

　　自咏

　　昔年在俗，常用心机。挑生剜死为谁。欢喜冤家，惹得一向遇痴。恰如飞蛾投火，身焦烂、犹自迷迷。争些个，被儿孙妻妾，送了头皮。因遇风仙开悟，回光照，怨亲不可相随。尽是狼虫虎豹，蛇蝎狐狸。把似养他毒物。又何如、物外修持。功行满，跨云归，侍奉吾师。

　　○满庭芳

　　昔年名利，役碎顽心。气财酒色深沈。方寸之间，荆棘仿佛成林。因遇风仙省悟，觉从前、罪业弥深。便改正，便改正改正。改正改正。游历天心地肺，结云朋霞友，月伴风邻。自在逍遥快乐，绝尽搜寻。假使贫人退道，得荣华、富贵人钦。我不肯，我不肯不肯，不肯不肯。

　　○满庭芳

　　山侗昔日，火院中间，千斤重担常耽。镇日争名竞利，嫉妒悭贪。万般忧愁思虑，又何曾、时暂心闲。因个甚，养怨亲人口，二十有三。正在迷津受苦，风仙至，专专救度愚顽。二载才方省悟，跳出乡关。如今逍遥坦荡，炼身中、七宝还丹。功行满，访蓬瀛，再见师颜。

　　○满庭芳

　　山侗昔日，名利忙忙。身如著箭香獐。心似汤煎火炙，无暂清凉。万般忧愁思虑，为儿孙、恼断肝肠。不知苦，似游鱼在鼎，尚自游扬。因遇心方开悟，觉从前为作，尽是刀枪。唬得心惊胆颤，远离家乡。常析梦也不梦，敢生情、起念思量。人问著，觉浑身汗流，失措张惶。

　　○满庭芳

　　山侗昔日，忒煞暮故。肯替儿孙死去。正受艰难，忽尔风仙救度。提出迷津海，到长生、彼岸回顾。方知得，在前时事错，养家冤苦。或问乡中俗里，先号咷，而后恣意歌舞。乐道声音笑貌，有似愚鲁。此者傍人怎晓，我咱知、就中元素。神光灿，处无为玄妙，出自师父。

　　○满庭芳

　　波波劫劫，劫劫波波。殷勤葺垒巢窝。只恐儿孙不办，意要如何。欲教轻肥具足，更安闲、坐处笙歌。与他干，肯留心向道，自顾些个。逼得形骸瘦瘁，生华发，流年渐下高坡。尚自愚顽不省，罪业增多。若非风仙救度，定将来、参谒阎罗。争些个，落洪崖万丈，好险马哥。

　　○满庭芳

　　人居浮世，身是浮生。贪婪浮利浮名。有若浮云聚散，无准无凭。浮华不坚不固，似浮沤、石火风灯。浮虚事，奈人人不悟，却以为荣。儿女金枷玉杻，厅堂是，囚房火院迷坑。妻妾如刀似剑，近著伤形。无常苦中最苦，细寻思、胆颤心惊。諕得我，便回头，却做修行。

　　○满庭芳

　　无涯火院，如牢如狱。气财酒色拘束。万苦千辛，来往波波碌碌。因悟回光返照，叹从前、冤苦不足。说不得，便放声痛哭，痛哭痛哭。今日十分识破，妻男是，冤家债主厮督。有甚因情，不可与他相逐。既没攀援爱念，觉心清、易调金木。神光灿，是大罗，仙福仙福。

　　○满庭芳

　　师如子产，我似嘉鱼。儿孙有若校人。放者慈悲，烹者何其不仁。恩雠复当别辨，弃怨亲、参从师真。修大道，免轮回生灭，跳出迷津。便把凡心裂另，常清静自然，结就良因。坎虎离龙嬉戏，无价之珍。瑞云重重笼罩，现胎仙、丈六金身。神光灿，向蓬莱，赏玩长春。

　　○满庭芳

　　专违宁海，专游陕右。专来有何干勾。专住环墙，专守天长地久。专远气财酒色，专清静、专修九九。专一志，更专心专意，专寻知友。专垒真功真行，专专地，专心劝人回首。专与云朋，专炼宝瓶真玖。专投玉关金锁，专同饮、琼浆仙酒。专等候，有风仙师父，专来拯救。

　　○满庭芳

　　人生七十，罕希寿数。我今四旬有五。一个形骸，便是七分入土。其馀晚霞残照，遇风仙、才方省悟。好险咱，争些儿失脚，鬼使拖去。本合阴司受苦，却如今，物外修行得做。自在逍遥，掌握幽微妙趣。枯树再生花卉，占长生、性命坚固。将来去，向蓬瀛，添个仙侣。

　　○满庭芳

　　访友寻朋

　　披蓑携杖，坦荡逍遥。都缘识破尘嚣。终日狂歌狂舞，有似王乔。好与童稚嬉戏，更有时、相伴渔樵。无萦系，得真欢真乐，真寂真寥。闲访山居禅老，使予心，云鹤引过溪桥。月下归来，拉得三两知交。松间庵前小酌，抚玉琴，宝鼎香烧。无俗论，愿将来，同上丹霄。

　　丹阳神光灿

　　○遇仙亭

　　继重阳韵

　　喜喜蓬头。达达根由。永永誓不贪求。渐渐归于正觉，申申燕处优游。万万尘缘识破，专专志做持修。遇遇风仙传口诀，疑疑涤尽更何搜。灿灿不昏幽。玉玉金光结，心心愿做渡人舟。累累功成行满，真真去访瀛洲。

　　○三光会合

　　继重阳韵

　　乡关不住。谨依教语。脱身要归去。何思何虑。略而分诉。任他魔阻。丹诚显露。真心定处。云朋霞友聚。修行美事，在乎勤做。九转大功数。无中要取。个中敷布。得瞻眉宇。可登云路。性灵昭著。神仙自是度。

　　○心月照云溪

　　继重阳韵

　　一心离俗，二气调和宝。清净聚三光，四时花、五方运造。断除六慾，不使七情牵，持八戒，九关通，十载功须到。十年锻炼，九变金光草。八脉总和匀，有七圣、六丁助道。五行咄出，四假不中留，礼三清，成不二，一性投仙岛。

　　○心月照云溪

　　继重阳韵

　　我今得遇，便向难中做。决要脱家缘，细寻思、不堪回顾。黜妻屏子，绝利更忘名，离乡关，归物外，称个超然悟。马猿捉住。修葺真园所。岂敢恋冤亲，要龟蛇、时时厮觑。援其性命，出自太原公，掌元初，成圆相，踏碎根源路。

　　○心月照云溪

　　继重阳韵

　　死生生死，镇日常惊怕。忽尔遇风仙，便说开、些儿妙话。忻然顿觉，猛烈弃家缘，向无中，铸经营，烹炼丹无价。投真得趣，自是增惺洒。方寸要清凉，把尘缘、般般放下。颐神养气，心月照云溪，处无私，凭真实，无谄亦无诈。

　　○黄鹤洞中仙

　　继重阳韵

　　火院须当远。尘事难为染。因遇风仙弃冤亲，做个投真马，得得超彼岸。既达逍遥岸。炼气如素练。专下工夫分假真，做个惺惺马。悟道何愁晚。

　　○黄鹤洞中仙

　　继重阳韵

　　身是精神店。无个人曾叹。舍漏垣颓主翁行，也不见他马，怎得闻嘶喊。我悟尘头偃。富贵无心羡。离坎相交玄更玄，搬运动也马，来往如同战。

　　○黄鹤洞中仙

　　继重阳韵

　　拯救扶风活。逗引扶风耍。故遣扶风颠更狂。扶风马。家累扶风舍。业火扶风洒。云鹤扶风跨。这个扶风灵更灵，扶风马。真称扶风也。

　　○黄鹤洞中仙

　　咏瓦罐继重阳韵

　　瓦罐真真实。须假良工造。十二时中下火烧。自有三光照。大肚物能容，圆正通明道。清净法身牢护持，不敢破坏了。

　　○无梦令

　　继重阳韵

　　人我两无分别。个内须教莹彻。营养本来如，渐觉真欢真悦。亲说。亲说。得见洞天明月。

　　○无梦令

　　继重阳韵

　　入道休愁不肯。回首不过寒况。一志不荣身，愿把众生提拯。救＊。救＊。救＊心行平等。

　　○无梦令

　　继重阳韵

　　不论赵州几碗。更不卢仝请唤。祷告太原公，免了睡魔厮玩。明灿。明灿。得见长生道岸。

　　○无梦令

　　继重阳韵

　　师父说开颠倒。别是一般运造。外事削来无，便得里头寻讨。大道。大道。清净身有丹灶。

　　○无梦令

　　继重阳韵咏围棋藏头

　　视手谈欢乐。子观之迷错。本运玄机。个却为戏谑。作。言作。怎解搜这着。

　　拆起目字

　　○满庭芳

　　继重阳韵藏头

　　感重阳，然下访，是得悟黄粱。精麦髓，弟子谨供当。上田田难种，恳告、神怎飞扬。仙道，初心善，无刺亦无芒。而无死寿，珠能语，句句难忘。怀真实宝，肯换珪璋。内金花自绽，知得、别是清香。常谨，谈妙用，不久性芬芳。

　　拆起方字

　　○满庭芳

　　继重阳韵藏头

　　谢王公，令身脱，田耕出祥光。然省悟，汞内结铅霜。识尘缘恩爱，须当、念断情忘。猿退，乎者也，从此便潜藏。臧。堪可用，分修葺，玉洞金房。通得玄妙，知味闻香。日逍遥豁畅，申处、同话琅琅。辰好，端午正，玉性自然芳。

　　拆起方字

　　○金莲堂

　　俗惜黄花藏头

　　传心悟。中堪睹。婴娇并女姹。会封门户。灭更虫销，木相交做。事绝，财不觑。内个中主。从识汝。升火降自是，丹阳坚固。往与今来人，谁肯慕。子明通玄路。

　　拆起口字

　　○报师恩

　　俗瑞鹧鸪继重阳韵

　　弟兄雠解遇风仙。从此和同喜面圆。不习儒风不义手，便遵道教便擎拳。九玄决救离於地，七祖起升得上天。更对师前当发誓，化人修善结良缘。

　　○折丹桂

　　继重阳韵

　　父师痛教频频引。在俗心宁忍。须当酒色气财捐，到如今，有甚尽。冲和气脉何劳诊。一志修行准。参随鹤驾纵云游，离乡关，心意紧。

　　○折丹桂

　　继重阳韵

　　养家想著心先凛。何必重重审。残躯已过下坡年，不灰心，更候甚。家缘撇下安然寝。饥渴求餐饮。天机秘诀暗传来，外琢磨，直要恁。

　　○折丹桂

　　继重阳韵

　　父师不住威言引。弟子忻然忍。寻思世事悉皆空，不灰心，且自尽。悟来八脉闲调诊。虎啸龙吟准。修完性命敢迟迟，念前程，生死紧。

　　重阳教化集卷之一

　　○玉女摇仙佩

　　次重阳韵

　　我今得遇，把气财并酒色，心中常涤。缚马擒猿，牢封紧闭。唯恐精光觑滴。渐渐知空寂。况余今已向，下坡年历。当归道、相宜进迪。俗念尘情，慧剑频劈。凭师教，通关节，要功夫、勤勤妙绩。调引乌龟赤凤，搬运青龙白虎，同成幽闃。个内得乎，真欢真乐，更不闲搜闲觅。应自然符檄。烹炼三丹，灵锋鸣镝。便散尽、妖魔罢敌。永成嘉趣，性增明晳。无忧戚。蓬莱路、幸知端的。

　　○香山会

　　次重阳韵

　　木金交，天地活，真真渐好。澄清淇寂深通奥。祥光瑞气，把丹砂覆焘。方知得、人能弘道。仙承妙号。定是受、金书诰。玄中妙。净中来到。心通意晓。这天机大道。当行教，荐赴蓬岛。

　　○解冤结

　　凤仙符水。陆公药饵。两处住，一山一市。遣钰居鄽敢相违，便当离此。怀真一、难为有二。予非秀士。道通奥旨。认根源，伏降心意。缚马擒猜觉狂游，喝声便止。休相侮、假身是寄。

　　○七宝玲珑

　　继重阳韵

　　至愚至鲁，怎晓妙中玄。便再拜、告风仙。口诀金身长丈六，二十八宿会圣贤。此理方知合自然。坎虎离龙，蟠绕五方莲。渐渐得、好因缘。火里木人能采药，海底泥牛会种田。迸出灵光入洞天。

　　○金鼎一溪云

　　次重阳韵

　　净里传章句，清中悟句章。通玄达妙得嘉祥。自是绝炎凉。玉户三封清浅。金鼎一溪云篆。蓬瀛方丈是家乡。卧月醉云堂。

　　○上丹霄

　　次重阳韵

　　遇风仙，心开悟，骋颠狂。黜妻屏子便迎祥。逍遥坦荡，恣情吟咏谩成章。就中行化觅知友，同共闻香。烹丹鼎，下丹结，中丹热，大丹凉。不须炼白更烧黄。自然玉性，万般霞彩射人光。上丹霄，去住蓬岛，永永圆方。

　　○踏云行

　　次重阳韵

　　恳告前言，师前重审。传来秘诀元来恁。方知我是一鳌鱼，素鳞晃日如铺锦。坦荡无拘，逍遥恣任。利名识破干求甚。专归物外下功夫，清心净意刀圭饮。

　　○忆王孙

　　次重阳韵

　　方知口是是非门。紧闭牢藏舌祸根。训我无言更不论。削迷昏。性命从今永永存。

　　○踏云行

　　次重阳韵

　　因遇风仙，头分丫角。从今陡顿忘形壳。攀援爱念上心来，被予慧照先知觉。景灭澄明，道光遥邈。炉中露就灵灵雹。功成专待紫书来，胎仙捧出长生药。

　　○无梦令

　　继重阳韵藏头

　　载忧多欢少。遇修仙无老。者离家缘，蚁穿珠通道。脑。首脑。郎田生瑞草。

　　拆起十字重阳教化集卷之二

　　○遇仙槎

　　继重阳韵

　　迷迷苦海游，缘甚尘抛摆。深谢本师钩，钓向关西界。心无喜与忧，化道崇真快。未敢上丹霄，且结金莲会。

　　○风马儿

　　继重阳韵

　　意马颠狂自由纵。来往走、珰滴瑠玎。更加之、心猿厮调弄。歌迷酒惑财色引，珰滴瑠玎。幸遇风仙把持鞚。便不敢、珰滴瑠玎。待清清、堪归云霞洞。浑身白彻再不肯，珰滴瑠玎。

　　○万年春

　　继重阳韵

　　悟彻梨分，常清常净新营构。神添秀。食其真母。展出拿星手。从此收心，磨琢慵开口。通前后。始知元旧。参从风仙走。

　　○报师恩

　　继重阳韵藏头

　　云言语已曾闻。下山侗再告君。诀传来成造化，情咄去没毫分。圭烂饮醺醺醉，卯相吞灿灿雯。义显彰真宝录，京山上个眠云。

　　拆起云字

　　○蓬莱阁

　　俗秦楼月藏头继重阳韵攒三拆字

　　漠。洗涤蓬莱阁。蓬莱阁。浮动，撼摇琼廓。炉炼丹阳药。镇日精神恶。精神恶。钰得诀，无堕落。

　　○蓬莱阁

　　和重阳韵

　　清清漠。漂漂运转蓬莱阁。蓬莱阁。盈盈个内，即非凡廓。炎炎火炼超升药。时时虎啸龙吟恶。龙吟恶。真真惊起，永无沈落。

　　○蓬莱阁

　　和重阳韵

　　云烟漠。往来浮动蓬莱阁。蓬莱阁。虎龙蟠绕，飞升灵廓□□。自然结就金丹药。亘初真性难生恶。难生恶。功成行满，得归碧落。

　　○青莲池上客

　　俗青玉案攒三拆字继重阳韵

　　财宝俱捐也。忆些潇洒。真修无苟且。调畅，自然舒＊。马回公惹。炉炼丹难舍。功如冶。山侗成清雅。神彩，莫能摹写。马天高下。

　　○青莲池上客

　　继重阳韵

　　马风忽尔风风遇。自然得、昭然著。协气横横和气煦。汞铅交结，虎龙蟠住。玉马驸。相曳云霞步。根源寂寂灵源聚。元神显，天神护。道可成兮丹可顾。青莲池上客，来同赴。金马驻。直入蓬莱路。

　　○青莲池上客

　　继重阳韵

　　将来一志环墙坐。没水漉，并泥拖。旦望何须人拜贺。有心做小，无心做大。马自佐。锁灭从前过。净清力壮无灾祸。见祥云，朵头亸。玉户金门封爝火。青莲池上客，来开锁。马感荷。得得真功果。

　　○青莲池上客

　　继重阳韵

　　元宵内景闲闲看。见云雾、风吹散。洞里天晴如碧案。一轮心月，十分明更，性烛非常灿。灵台结个灯球焕。慧照中间按。不使三尸分片段。青莲池上，客来推要，混入长生观。

　　○黄鹤洞中仙

　　俗卜算子继重阳韵

　　得遇无思算。自是能明彖。极谢风仙特地来，把我专专唤。要脱轮回难，锻炼神光灿。真乐真欢永没愁，愿作云霞伴。

　　○黄鹤洞中仙

　　继重阳韵

　　清将功夫做。自是生玄露。密洒灵苗溉紫芝，渐觉气神住。谨谨须当诉。决定参随去。物外勤修大药成，同上蓬莱路。

　　○黄鹤洞中仙

　　继重阳韵

　　知味又闻香，因得非凡遇。更说祖师两个来，教我修行赋。一志访秦川，乡井宁回觑。火灭烟消心死灰，名挂神仙簿。

　　○黄鹤洞中仙

　　继重阳韵前后各喝马一声

　　癸卯到人间，本是非凡兔。因为玲珑罚下来，马氏住。愿再修行做。复遇害风仙，传得深深趣。黄鹤洞中仙道成，马风去。直指蓬莱路。

　　○黄鹤洞中仙

　　继重阳韵

　　一个本来容，妙手应难尽。风貌清严神彩英，无意马。永永安闲也。浮利与浮名，心上何曾挂。黄鹤洞中仙子成，乘云马。出入常游冶。

　　○黄鹤洞中仙

　　继重阳韵

　　因遇出嚣尘，终日常颠耍。狂舞狂歌任自然，无意马。收得灵灵帕。真水涌来高，真火降来下。黄鹤洞中仙要成，扶风马。两曜交光射。

　　○黄鹤洞中仙

　　继重阳韵

　　大悟明明也。大智闲闲也。大道行行应自然，风风马。永永逍遥也。大水高高也。大火炎炎也。大药辉辉晃宝瓶。真真马。得得长生也。

　　○黄鹤洞中仙

　　继重阳韵

　　传得清虚剑。心内深深点。木上金丝来往牵。马风占。更把风摇飐。卦象常推渐。功行时时检。黄鹤沿中仙要成，马风赡。日有真灵验。

　　○黄鹤洞中仙

　　继重阳韵藏头

　　日风仙活。我惺惺洒。去关西阐妙玄，么马。宅须当舍。利子无价。事心难挂。德方而著德圆，口马。月齐高下。

　　○玉炉三涧雪

　　继重阳韵

　　火院出离勇猛。发心急救残生。丹田难仗本师耕。岂敢常怀徼幸。得遇明明有幸。通玄暗暗勤行。便教日午打三更。玉里掏开金矿。

　　○玉炉三涧雪

　　继重阳韵藏头

　　别乡关宁海，持真实为凭。怀三教作良朋。内日光为证。悟清清净净，知湛湛澄澄。中养火虎龙吞。诀传来游泳。

　　拆起永字

　　○黄鹤洞中仙

　　继重阳韵藏头

　　里悟传灯，炼真如镜。把光辉，满载驱风省。视风轮莹。内显琼釭面。灵童静。肯婪尘复载驰。风惺月仙家景。

　　拆起京字

　　○定风波

　　继重阳韵

　　做个逍遥出世人。都缘传得好根因。收聚琼花香馥郁，新新。自然不住饮甘津。便把虚无常作伴，更将清净永为邻。贪养胎仙宁著假，真真。真贞能占万年春。

　　○超彼岸

　　继重阳韵

　　家缘不藉。遇风仙传得，修补清虚之架。懒里寻慵，慵里更寻闲暇。上街来，除我相，先乞化。木人箭指云溪射。觉正中周，天通明八卦。见粒神丹，灿烂果然无价。水云游，访秦川，行教化。

　　重阳教化集卷之三

　　○水云游（北曲）

　　继重阳韵

　　不住不住。火院当离，深宜别户。害风仙、化我扃门，这修行须做。腥膻戒尽常餐素。挂体唯麻布。待百朝、锁钥开时，效吾师内顾。

　　○水云游

　　继重阳韵

　　玉性玉性。玉户牢封，金门紧钉。玉房中、见个骊龙，玉虎来吞并。玉关能启通捷径。玉童传宣令。玉皇天、至矣无私，玉诏今番定。

　　○水云游

　　继重阳韵

　　思算思算。妻妾儿孙，休来戏玩。这冤亲、系脚绳儿，宜一刀两段。灵源悟彻元灿烂。这一番更换。马风子、辞别家乡，与风仙作伴。

　　○爇心香

　　继重阳韵

　　此个扶风。幼习儒风。遇风仙、传得清风。风狂便做。总笑余风。这风风风，风得煞，似心风。脱俗宜风，离境收风。向玄关、要捉云风。香风不断，悦我松风。待好风来，灵风至，便乘风。

　　○恣逍遥

　　继重阳韵

　　二气绵绵，调来细细。向琼壶里头封闭。子午宫前，玉金周济。这玄妙分明，免教商谜。天上灵苗，海中根蒂。霞光布灿无涯际。忽见真容，如同玉腻。通元始修行，在乎子细。

　　○神光灿

　　继重阳韵

　　风仙锁户，马钰辞巢，寂然澹乎自持。了干根源，岂肯攀恋妻儿。识破气财酒色，凭清净、固养灵芝。当下手，暗修完功行，不许人知。隐密藏机蓄响，便须常做个玉褐怀披。泼杀无明火烛，自是心慈。忍辱得何味况，善芽生、仙佛常随。通玄妙，这真功，却是无为。

　　○无调名

　　继重阳韵

　　重阳仙，设芋栗。赠我夫妻莫前失。要知命。要知性。从此超凡要入圣。妙玄知。妙玄知。身中子午倒颠时。水乡无漏金丹结，自然云步赴瑶池。

　　○真欢乐

　　继重阳韵

　　酒色气财关远钥。事务简、当而略。方堪可、水里寻金，固元初、修持仙药。锻炼须教明更灼。祥烟自然磅礴。这个好功夫，并无些为作。昏昏默默无依托。湛澄中，有期约。真消息、只在灵台，对云霞、琼林花萼。灿烂光辉真渐烁。性灵灵、有何佳作。阐大道清吟，显清欢清乐。

　　○爇心香

　　继重阳韵

　　此个扶风。不会祥风。遇风仙、传得玄风。奇哉风味，清净家风。这一般风，风得好，屏淫风。施布仁风。阐出祥风。教风行、处处闻风。知风妙趣，舍俗如风。补破伤风，风光好，得真风。

　　○玉花洞

　　继重阳韵

　　得其真遇，怎敢怠慢，勤修功果。紧擒意马，无令颠劣，便把心猿锁。逢魔逢难全然可。盖谓无烟火。本师说破。元初这个。争甚闲人我。

　　○无梦令

　　继重阳韵

　　师父今朝烛。尘事不堪齿录。离别富春姑，各自炼烹金玉。听属。听属。了了真如愿足。

　　○爇心香

　　继重阳韵

　　仙侣王风。来化扶风。启虔诚、特显家风。出这主梦，跨鹤乘风。要马风风，风取信，便随风。见景投风。藉甚儒风。脱家缘、故做心风。不迷假相，直认真风。更捉风飚，乘风马，驾云风。

　　重阳分梨十化集卷上

　　○黄鹤洞中仙

　　继重阳韵

　　不敢心狂走。极谢师真守。芋栗今番六次餐，美味常甘口。不作东牟叟。不恋东风柳。参从风仙物外游，共饮长生酒。

　　○黄河清

　　继重阳韵

　　师父专专封闭户，非干固济云洞。亦非夸衒，能受三冬饥冻。为我遇顽恋俗，用机化、玄言必中。等待子自悟知其愚，舍家物外拿弄。怡然顿觉元初，捐尘累，便烹铅更烹汞。於澄湛中，保养神珠为贡。直待功成行满，恁时节、携云跨凤。赴蓬莱岛，仙童远远来迎羾。

　　○忆王孙

　　继重阳韵

　　风仙师父妙谈论。说透无为清净门。舌上甘津味得吞。溉精魂。阴里阳生万劫行。

　　○玉京山

　　继重阳韵

　　慷慨男儿跳出来。名缰并利锁，豁然开。宜乎了干死生灾。超彼岸，休望再头回。师父教方催。道装当结裹，没心推。任教妻子哭哀哀。关西去，做个驾云材。

　　○临江仙

　　继重阳韵

　　大悟立身蓑笠好，遇投相应回头。训予全道号无忧。慧眸观玉洞，云步上琼楼。赤雁头钻清宴地，白鸥足捧浮沤。两般混合最休休。要除三界苦，堪把一灵修。

　　○黄河清

　　继重阳韵

　　九曲黄河流转九，阳阴逆顺清净。九池之内，涌出龙泉端正。九会亘初湛寂，九关现、灵波永定。美芝祥瑞天然秀，九茎自是无影。九霞覆鼎澄辉，九还火，炼神丹转光莹。九玄神，先要救，攀仙肩并。九九重阳口诀，暗传得、非凡游泳。累真功行将来去，九霄参圣。

　　○临江仙

　　继重阳韵

　　八识通知心已定，遍观物物皆阴。不如留意则追寻。水中闲养火，玉内要生金。直待阳纯丹不漏，恁时可称知音。超然云步上瑶岑。不劳极目望，自见好光临。

　　○莫思乡

　　继重阳韵

　　意马下功收。不放心猿暂出头。一点灵明归太素，何求。通六幽微罢运筹。芋栗更闲搜。知味闻香识破＊。须向空中寻响亮，无休。真乐真欢散尽愁。

　　○望蓬莱

　　继重阳韵

　　通真九，通真九，个内下功裁。便使龙蛇腾地去，却教云鹤下天来。晨看暮潮回。白莲绽，白莲绽，自有碧莲开。清净门中通出入，无为路上免抟猜。定是到蓬莱。

　　○虞美人

　　继重阳韵

　　马风得遇心尘少。通得玄中妙。自然耻戴皂罗巾。真息绵绵，营养不神神。慧灯不住通天照。性命须当了。金炉便是炼丹身。坦荡逍遥，做个散闲人。

　　○蕊珠宫

　　继重阳韵即夜游宫

　　芋栗又分六个。遇投三、谓怀真个。立子三人总忘个。细搜寻，就中认，个中个。□□性月圆圆个。真欢乐、不愁些个。或问扶风因甚个。报君知，舍那个，得这个。

　　○感皇恩

　　继重阳韵

　　锺吕遣风仙，专行教化。故锁庵门即非假。用机诱我，暗剔灵明惺洒。脱家风狂做，弃儒雅。真个内容，难描难画。六铢衣光彩，体披挂。手擎丹颗。莹莹光明无价。盖因传得些，非常话。

　　○报师恩

　　继重阳韵

　　今朝跪领本师诗。秘密玄机喜得知。勘破万缘忘假相，涤除六慾起真慈。男婚女嫁休心日，意灭情忘舍俗时。恭从吾师云水去，将来决定到天池。

　　○无调名

　　次重阳韵

　　醉中醒。睡中惊。暗中明。个中平。心开悟，得前程。

　　○悟南柯

　　继重阳韵

　　立遇心通彻，清香味得餐。水中红焰结成团。雪里琼花，烂漫不凋残。性烛明金阙，神丹晃玉盘。齐修六度与三坛。出自吾师，内景自然看。

　　○玉堂春

　　继重阳韵

　　玉悟金通，心心从教化。玉虎金龙，时时相迓。玉滟金波，澄澄成次亚。见玉溪中，产玉芽。玉叶金枝，荣荣无朽谢。玉姹金婴，闲闲看舍。玉户金关，明明开上下，唱玉堂春，赏玉花。

　　重阳真人分梨十化集卷下

　　○贺圣朝

　　二首赠王司公

　　祥烟瑞气常敷布。便觉心归素。世人为处我无为，更无思无虑。绛房姹女婴儿聚。慧目看乌兔。斡旋离坎两交宫。这些儿谁悟。

　　○贺圣朝

　　衣装纸袄并麻布。固亘初元素。风前月下抚心琴，并无些尘虑。□□云朋霞友常相聚。看飞乌走兔。玉中养就紫金丹，这些儿谁悟。

　　○采桑子

　　出家人道（原调误作卜算子兹据律改）

　　扶风全道名通一，道号无忧。见画骷髅。猛烈收心事事休。四旬有六霜侵鬓，拂袖云游。休要刚留。譬似无常限到头。

　　○采桑子

　　行尸走骨贪名利，分定刚图。不念身躯。皮与骷髅作殡居。劝人割断攀援索，跳出红炉。整顿元初，有个山侗著力扶。

　　○采桑子

　　山侗舍俗投玄趣，结正良因。深谢师真。便做逍遥自在人。我今誓不东归去，死在西秦。骸骨虽尘。不与儿孙葬海滨。

　　○采桑子

　　重阳师父百端诱化，予终有攀援爱念。忽一夜，梦立於中庭，自叹曰，我性命有一只细磁碗，失手怕碎。言未讫，从空碗坠，惊哭觉来，师翌日乃曰，汝昨晚惊惧，才方省悟

　　吕公大悟黄粱梦，舍弃华轩。返本还源。出自锺离作大仙。山侗猛悟细磁梦，割断攀援。炼汞烹铅。出自风仙性月圆。

　　○采桑子

　　内容未显名先显，事可伤悲。坏道根基。失了元初更怨谁。寻思懵懂胜伶俐，做个憨痴。无作无为。缀甚闲词写甚诗。

　　○采桑子

　　誓死赤脚，夏不饮水，冬不向火

　　我今誓死环墙内，夏绝凉泉。冬鄙红烟。认正丹炉水火缘。师恩欲报勤修养，炼汞烹铅。行满功圆。做个蓬瀛赤脚仙。

　　○探春令

　　赠王知玄

　　洞天几阵清清雨。遥指琼林堪睹。一条玉杖，随行探得，性内金莲吐。婴娇女姹来相聚。更有真龙虎。自然显出，祥光覆载，一个灵明主。

　　○惜芳时

　　赠李官人

　　伊子癸卯同生世。不觉流年五十二。我先入道搜玄理。自然不敢相遗你。无分昼夜常留意。诗曲谩书千幅纸。劝公早把家缘弃。免交失脚黄泉底。

　　○惜芳时

　　赠无欲卢守慈

　　清清净净祥云脚。九窍内、往来交错。谁知妙用缘无作。自然理炼成丹药。骊龙吐出神珠烁。现万道霞光罩却。虚堂莹彻添光灼。蓬莱路、有些期约。

　　○杨柳枝

　　赠赵道济

　　日里金鸡叫一声。梦初惊。清风枕上有馀清。酒初醒。雾卷云收天似水，月初明。虚堂寂寂绝尘情。性初平。

　　○杨柳枝

　　寄四乡先生

　　杨柳枝词扫一篇。寄谁边。一于一郝二刘仙。诉些言。好与丘刘谭马子，共搜玄。九还七返行功全。去朝元。

　　○杨柳枝

　　赠云中子苏铉

　　猛弃荣华儿女妻。悟玄机。腾腾兀兀任无为。做憨痴。云水不游芳草径，内行持。功成行满独何之。赴瑶池。

　　○渔家傲

　　自觉

　　梦见娇妻称是母。又逢爱妾还称女。因为前生心不悟。心不悟。改头换面为夫妇。从此山侗常恐惧。那堪更得风仙度。决要净清清净做。清净做。紫芝彼岸通玄路。

　　○渔家傲

　　七十光阴能几日。大都二万五千日。过了一日无一日。无一日。看看身似西山日。不做修行虚度日。悟来岂肯经终日。斡运洞天真月日。真月日。蟾宫里面擎红日。

　　○渔家傲

　　赠孙姑

　　奉劝孙姑修大道。时时只把心田扫。杀了三尸并六耗。无烦恼。常清常净知玄奥。休问异名炉与灶。冲和上下通颠倒。铅汞自然成至宝。非常好。霞光簇拥归蓬岛。

　　○渔家傲

　　赠众师兄

　　奉劝同流听仔细。断荤戒酒全容易。不恋浮财浑小事。深可畏。轻轻独著无明起。大抵色心难拚弃。算来断制须由你。便把如雠如活鬼。宜远离。至於梦寐须回避。

　　○渔家傲

　　叮嘱庖人常作善。殷勤供养人休倦。莫把煎汤倾地面。摊凉冷。恐伤虫蚁行方便。日用柴薪并米面。无抛无撒无奢俭。内外净清忘俗念。真堪羡。将来决得居仙院。

　　○渔家傲

　　牛驾重车逢恶路。奈人不顾艰难处。加力用鞭鞭不住。鞭不住。牛儿忽作人言语。你为养家予受苦。我今怜汝须词诉。你若今生心不悟。心不悟。我身便是将来汝。

　　○柳梢青

　　和古词韵二首

　　悟个不生不灭。更不肯、拈花摘叶。忻则高歌，醉眠芳草。攀游仙阙。有时普劝人人，莫讶我、丁宁切切。走骨行尸，贪财竞色，枉销年月。

　　○柳梢青

　　藏头

　　轮不催生灭。焰里莲开五叶。得金花，成芝草，分无阙。生马钰愚人，然悟家缘痛切。劈恩山，明千古，谈心月。

　　○迎春乐

　　赠汝先生

　　身中应候腾清秀。何须律管泥牛。芝田凭仗云耕透。更无用，扶犁手。养生布德功夫就。黄芽遍吐胜花柳。玉洞彦胎仙，自然饮，长生酒。

　　○迎春乐

　　赠刘先生

　　斗杓运转初临阵。自然阳气腾腾。那堪青鸟传消信。土牛击，知时分。日行西陆金光莹。黄芽瑞草灵芝润。赏玩九还丹，开琼宴，宜齐整。

　　○玉楼春

　　赠姜道全

　　先生饮罢琼浆酒。卧月眠云闲弄斗。依时斡运不交差，这个功夫凭匠手。满堂金玉无中有。国富民安神气秀。玉楼春色十分奇，不是莺花并缘柳。

　　○夜游宫

　　识破尘劳苦。苦乐清闲，恣情歌舞。有似孤云来又去。没牵缠，得逍遥，内自补。日夜调龙虎。时时姹婴相聚。养就神珠空里吐。放光明，现元初，相貌主。

　　○玉堂春

　　闲论修持，修持非草草。猛舍家缘，方求大道。灭尽无明，如轲能养浩。肯逐人情似桔槔。鷇食鹑居，自然无烦恼。垢面蓬头，心田频扫。金木相生，就中成至宝。便觉灵光出一毫。

　　○踏云行

　　三十首赠曹仙、甘仙、张仙同居烟霞洞

　　两县三仙，一心同处。递相传授玄玄语。水云溪畔乐逍遥，烟霞洞里忘思虑。炼汞烹铅，调龙引虎。静中结正三田主。功成跨鹤去朝元，大罗天上为仙侣。

　　○踏云行

　　自在闲人，逍遥烈士。清贫快乐忘尘事。风前月下抚心琴，龙吟虎啸来参侍。或隐山林，或居鄽市。劝人回首头头是。尘中诱化结良缘，云朋霞友应翘俟。

　　○踏云行

　　赠吕守真

　　此个姑姑，谪仙姓吕。肯来贩骨为商旅。蓬头垢面道家风，云朋霞友非凡侣。莫骋容仪，一团臭腐。恩情劈碎非斤斧。心灰念断乐逍遥，大罗天上居仙府。

　　○踏云行

　　六出飘扬，万峰耸翠。琼花陨地风吹起。穿帘透幕逞逍遥，人前故要呈祥瑞。渔父莎披，子猷兴至。高阳酒价重增贵。万民何事有馀欢，来年定是成丰岁。

　　○踏云行

　　赠冯守慈

　　男女虽亲，死生难躲。浮名浮利浮云朵。万缘一撇恰如无，长生路上修仙果。玉户频开，金关紧锁。灵珠里面持经课。功成轻举踏云行，大罗天上端严坐。

　　○踏云行

　　重遇重阳，重重悟道。扶风马子何愁老。调龙引虎弄明珠，明珠出路应须早。以钰为名，字呼玄宝。云中子得为佳号。木牛小字字山侗，山侗指日登仙好。

　　○踏云行

　　重到兴平，广开言路。蓦然兴尽思归去。踏莎行计指长安，愿人早早心开悟。贫富由天，子孙阴注。算来分定休思虑。闻身康速修持，真诚博个真师度。

　　○踏云行

　　赠无为散人

　　三髻山侗，拜闻张氏。看人布施终非是。临渊休羡锦鳞肥，退而结网脂瞻视。欲住蓬瀛，何劳翘俟。蓬头垢面忘尘事。焚香百拜本夫心，同修愿继庞居士。

　　○踏云行

　　赠丫髻姚玄玉

　　丫髻之中，明藏两吉。师名顶戴休更易。锺离昔日亦如斯，姚公仿效宁无益。性烛修完，命灯挑剔。灵光朗照知无极。迎仙客唱踏云行，瑶台月里投端的。

　　○踏云行

　　师父赠谭仙词曰，张公吃酒李公来，李公夺了张公饮，击发钰谨和

　　豁豁洋洋，详详审审。仙家出语何须恁。山侗自揣一鳌鱼，金鳞晃日如新锦。云水逍遥，身心恣任。欲为上士相争甚。大家共喜白衣来，玄中玄酒宜同饮。

　　○踏云行

　　师父引马钰上街求乞

　　不说龟毛，无论兔角。幻躯闲想如蝉壳。怎生亦得显金容，算来全在心知觉。志不回环，道非遥邈。洞天白雪成红雹。化为自在个灵童，自然掌握长生药。

　　○踏云行

　　茶

　　绝品堪称，奇名甚当。消磨睡思功无量。仲尼不复梦周公，山侗大笑陈抟强。七碗庐仝，赵州和尚。曾知滋味归无上。宰予若得一杯尝，永无昼寝神清爽。

　　○踏云行

　　道士索

　　东布烟萝，西排雪柳。秦川渭水添清秀。四方八表涌金莲，祥光瑞气轻轻覆。九转经营，一时功就。自然玉殿成无漏。三清高坐宝花台，谁知此景无中有。

　　○踏云行

　　赴刘公斋

　　玉液琼浆，调和玉屑。便教玉案堆冰雪。须凭玉杖作良工。捍成玉饼轻轻叠。蓦听金声，金刀细切。金炉里面烹无歇。馨香软美喂金牛，金牛饱后无生灭。

　　○踏云行

　　葡萄

　　根蒂蟠虬，龙须围绕。枝枝叶叶青青好。三光照曜结云棚，就中几穗非常宝。初似琉璃，终成码瑙。攒攒簇簇圆圆小。数珠相似恐人偷，马风吃了归蓬岛。

　　○踏云行

　　三髻轩昂，一般仙格。宜乎花戴青黄白。这些道意少人知，马风再遇亲传得。欲要修持，须依法则。日来月往通关脉。烹铅炼汞结金丹，功成行满蓬瀛客。

　　○踏云行

　　全真堂竹帘

　　白刃持籋，青丝作线。一经一纬挨排遍。功成不敢挂茅檐，全真堂里垂方便。隔断尘嚣，内容自见。闲闲不用他人卷。月钩高钓入青霄，恁时争看扶风面。

　　○踏云行

　　马钰平生，心平性善。因师钓出牟平县。逍遥坦荡过东平，平安无事身康健。得到兴平，治平为念。清平快乐无征战。云游地脉太平宫，平平稳稳行方便。

　　○踏云行

　　偶尔心明，自然灵感。宝珠出入骊龙颔。真常常应显昭彰，性通通达无昏暗。处世悭贪，则吾岂敢。緼袍共敝而无憾。争名竞利我输君，眠云卧月君输＊。

　　○踏云行

　　真武宫道士索

　　真武藏机，真君弃假。荣华富贵须当舍。手持慧剑样三尸，龟蛇一气相迎迓。灵应通明，神清幽雅。知白守黑些儿话。愿人省悟踏云行，好来相伴扶风马。

　　○踏云行

　　谢李师叔鞋

　　高尚先生，先生姓李。怜予乡远三千里。教言滋味胜琼浆，寻思不让元王醴。见赠予鞋，鞋非鞋履。藏机隐密传玄理。从今无分踏红尘，有缘走上青霄里。

　　○踏云行

　　赠骆进道先为铁匠

　　跳出红炉，身无烧烙。水云游历非流落。晨昏调弄自然琴。清清滋味胜酥酪。逗引灵童，常交欢乐。八渠流水成璎珞。兀谁占得此家风，知新进道长安乐。

　　○踏云行

　　赠张公

　　不惑之年，心宜不动。常思玉杻金枷重。无常一著可伤悲，悟时速把良缘种。鄙了惺惺，装成懵懂。修完内貌频看供。功成行满去朝元，瑞云衬步香风送。

　　○踏云行

　　先祖兄弟四人，因唐末去山东，一居莱阳，一住黄县，一在文登，一居牟平

　　祖住云阳，嵯峨山下。自来生计之乎者。却因唐末去东牟，到今三百馀年也。数世哀荣，不堪重话。我今因遇家缘舍。水云游历入潼关，超然显个还乡马。

　　○踏云行

　　仵寿之生日，设醮索词

　　谨写青词，专修黄箓。香茶酒果并香烛。钟声磬韵透青霄，科仪款款当宣读。瑞气氤氲，祥烟馥郁。金童玉女传言速。不惟寿永过松筠，仁人可以同仙福。

　　○踏云行

　　遍室清凉，满堂功德。四方八表无遮塞。灵光万道出昆仑，人前岂敢夸仙格。缄口无言，灰心有则。姓名已录华胥国。逍遥自在看长安，金花玉蕊亲收得。

　　○踏云行

　　谢于公鞋

　　走入玄门，牵回白鲤。缀词感谢吾侪履。从今步步出红尘，无心著去观桃李。采访幽微，搜寻至理。因师大悟离乡里。一朝功满踏云行，邀公同去青霄里。

　　○踏云行

　　耳听金经，口餐玉饼。手持象管书心印。虽然事事竞相萦，真如不动常清净。欲要灵明，须磨内镜。居尘不染真常应。真常应后显胎仙，胎仙显后真常定。

　　○踏云行

　　捉住飞乌，牢擒走兔。二轮日月常相聚。光明照耀洞中天，清清雨降如甘露。拨散浮云，宁留薄雾。蓬莱仙子时时遇。从斯道号号丹阳，将来决定朝元去。

　　○踏云行

　　赠薛公藏头

　　敢轻传，专秘诀。谈岂比寻常说。田震地坎离攒，珠颗颗须调摄。子佳人，然离别。圭欲炼朝金阙。生马钰踏云行，咛嘱汝心猿歇。

　　○卜算子

　　人识山侗字。谁晓山侗意。大貌山侗人倚山，故作山侗谜。财色山侗弃。玄妙山侗秘。一日侗乐道成，永占山侗位。

　　○卜算子

　　○燕至清明近。花到清明盛。奉劝清明游赏人，别有清明景。我得清明永。旷劫清明净。一点清明无价珍，便是清明性。

　　○卜算子

　　我为中秋说。休赏中秋节。外景中秋不益人，内景中秋别。心到中秋歇。尘自中秋绝。金遇中秋结大丹，性似中秋月。

　　○卜算子

　　洒扫阳关路。开阐阳关户。此个阳关无点尘。堪饯阳关侣。既得阳关趣。怎肯阳关住。放出阳关成道人，起自阳关悟。

　　○卜算子

　　师父重阳号。炼就重阳宝，紫诏重阳赴玉京，方显重阳好。我为重阳到。庵为重阳造。特为重阳守服居，符合重阳道。

　　○卜算子

　　我遇重阳悟。曾得重阳趣。炼就重阳绝尽阴，阴就重阳著。性命重阳聚。三曜重阳辅。不到重阳不做仙，仙自重阳做。

　　○卜算子

　　和师韵

　　业重多思算。岂悟爻和象。深谢风仙特地来，便把顽遇唤。忿怒常思难。性烛须教灿。真乐真欢散尽愁，师弟常为伴。

　　○卜算子

　　带喝马一声

　　终日驾盐车，鞭棒时时打。自叹精神久屈沉，如病马。怎得长游冶。伯乐相师来，见后频嗟讶。巧计多方赎了身，得志马。须报师恩也。

　　○卜算子

　　天地水三官，下界吹龙笛。蓦听开元虎啸声，风伯雨师寂。至孝养孀亲，红锦蛇吞鳖。六路青牛驾宝车，显圣功端的。

　　○卜算子

　　干禄已无心，唯应三清举。锺吕天差作试官，取舍非诗赋。考校实修持，功行三千数。相应希夷得自然，名录神仙簿。

　　○恣逍遥

　　赠韩守玄

　　恣意逍遥，逍遥恣意。逍遥自在无萦系。行坐逍遥，逍遥似醉。逍遥到处，似云似水。悟彻逍遥，逍遥养气。逍遥里面修仙计。这个逍遥，逍遥无比。逍遥去蓬岛，十洲有位。

　　○长思仙

　　茶

　　一枪茶。二旗茶。休献机心名利家。无眠为作差。无为茶。自然茶。天赐休心与道家。无眠功行加。

　　○长思仙

　　紫芝汤。紫芝汤。一遍煎时一遍香。一杯万事忘。神砂汤。神砂汤。服罢主宾分两厢。携云现玉皇。

　　○长思仙

　　与刘处玄并示孟四元

　　看阳刘。看阳刘。福杖心持占岸头。眠云枕逆流。万缘休。万缘休。金木相生性转柔。丹成赴十洲。

　　○长思仙

　　梦轩辕。弃田园。难继夷门孟四元。惟修性月圆。缚心猿。认根源。小小蛇儿俯视鼋。阳纯礼太原。

　　○长思仙

　　遇重阳。牧青羊。不著虚名远远扬。惟修性日旸。慕荀扬。乐飘扬。豁豁洋洋豁豁洋。通玄风害佯。

　　○长思仙

　　往南京搬取风仙灵衬

　　马风乾。有微言。一别风仙恰二年。思心似倒县。去无缘。阙盘缠。乞化长安自肯钱。成人在众贤。

　　○长思仙

　　马山侗。马山侗。与个丘仙和不同。心交有始终。合西东。合西东。慧目相看别有功。时时现内容。

　　○长思仙

　　正家丰。不争锋。猛烈灰心王害风。先归三岛峰。马山侗。过临潼。三髻头梳似小童。专专化个同。

　　○长思仙

　　入南京。赴蓬瀛。显出王风九转成。超然得上升。宠何荣。辱何惊。三髻山侗绝利名。何愁性不灵。

　　○长思仙

　　赠小张仙

　　小张仙。小张仙。款款搜寻汞与铅。先须缚马猿。气绵绵。气绵绵。龙虎相交玉蕊鲜。金丹一粒圆。

　　○长思仙

　　赠任仙

　　左擎苍。右牵黄。昔日存心飞走忙。如今万事忘。饮琼浆。宴明堂。瑞气祥光入绛房。无中得弄璋。

　　○长思仙

　　爇银釭。龙虎降。自在逍遥吸九江。从思恶肉腔。结红霜。赴蓬庄。万朵金莲簇宝幢。方知好道庞。

　　○长思仙

　　寄长春子丘通密

　　长思仙。长思仙。思忆长春子最贤。何时得面圆。展花笺。展花笺。写就清吟三两篇。专凭鸾鹤传。

　　○长思仙

　　功要圆。行要圆。修炼身中子母圆。何愁性不圆。喜团圆。十分圆。云水风邀月正圆。无分昼夜圆。

　　○长思仙

　　遇重阳。梦纯阳。爇起心香礼正阳。三师助我阳。炼阴阳。固元阳。五色霞光簇太阳。云中子抱阳。

　　○长思仙

　　酒初醒。梦初惊。幻化何须恋利名。灰心远世情。月初明。性初平。倒溯清流过玉京。黄芽渐渐荣。

　　○长思仙

　　屋贪多。地贪多。不若灰心厌事多。崇真利益多。天如何。地如何。富贵荣华待若何。轮回奈我何。

　　○长思仙

　　赠魏害风

　　害风仙。害风仙。万事俱忘理太玄。调和汞与铅。结金莲。结金莲。九转功成性月圆。超凡入洞天。

　　○长思仙

　　赠零口权先生

　　出家儿。处无为。至死如同初出时。何愁道不知。内慈悲。外憨痴。绝虑忘机无执迷。刀圭有分携。

　　○长思仙

　　朝清清。暮清清。清净清闲清净清。清清清更清。抱灵灵。固灵灵。灵显灵明灵显灵。灵灵灵更灵。

　　○长思仙

　　垒浮图。垒浮图。悟彻浮生恶假躯。回头认本初。莫踟蹰。莫踌蹰。急急修完无价珠。功成蓬岛居。

　　○长思仙

　　赠众女姑

　　女姑听。女姑听。学取麻姑至净清。依他妙善行。莫惺惺。莫惺惺。外做憨痴内自灵。功成赴玉京。

　　○长思仙

　　赠六曲社丁李张三道友

　　休哀人。休哀人。急急灰心哀自身。回头结善因。早搜真。早搜真。营养身中神内神。功成礼洞宾。

　　○望蓬莱

　　十七首首化姚玹

　　破故纸，缀袄可防风。坐卧不愁寒水石，雪中敢采麦门冬。从此得苁蓉。浪荡子，常有自然铜。鼎内朱砂烹炼就，天仙子入白云中。蝉壳显山侗。

　　○望蓬莱

　　马风子，独自赏元宵。剔正命灯胜白昼，放开心月透青霄。掌握紫芝苗。金童舞，玉女更吹箫。酒饮琼浆虽是美，有些闲事不逍遥。惟恨少知交。

　　○望蓬莱

　　马风子，因遇弃荣华。乞觅残馀为活计，真清真净做生涯。烹炼白朱砂。人莫笑。一志实堪夸。大道朝闻甘夕死，水清玉洁绝纤瑕。不敢辱师家。

　　○望蓬莱

　　马风子，昔日在迷津。寻个出期真没计，欲知山上路儿真。须问去来人。风仙至，端的话良因。指我一条真捷径，无差无错越红尘。昼夜感师恩。

　　○望蓬莱

　　马风子，忽想在家时。火院熬煎无限苦，心惊胆战哭声悲。悔恨出离迟。号啕罢，感谢我真师。钓出凡笼修不二，逍遥自在处玄机。有分看瑶池。

　　○望蓬莱

　　闻蝉

　　秋蝉噪，声细又声长。饮罢餐风声不困，声声都了显行藏。使我起凄惶。堪嗟叹，模样是蜣蜋。尚自超然蝉退去，为人宁忍昧三光。急急养铅霜。

　　○望蓬莱

　　八日

　　来朝九，今日访龙山。预赏黄花先落帽，免教郑谷叹多端。终要久长难。马风子，别话一般般。性结重阳花馥郁，万年千载不凋残。永永有馀欢。

　　○望蓬莱

　　九日吟

　　酬佳节，争赏菊花忙。尽说陶潜深得趣，孟嘉落帽兴偏长。终久落空亡。马风子，别有好风光。阳里养阳阳养处，水牛牵向牧牛场。永永庆重阳。

　　○望蓬莱

　　十日吟

　　今朝菊，人见意阑珊。只是秋香经一夜，致令郑谷叹多端。终要久长难。马风子，别有一般般。万顷白云知去处，金莲花朵不教残。永永道人欢。

　　○望蓬莱

　　寻大道，不在路迢迢。云水清闲真自在，姹婴相伴做逍遥。此理有谁消。马风子，悟彻十分乔。两脚轻狂街上舞，往来独许弄风飙。明月杖头挑。

　　○望蓬莱

　　道友修庵

　　丘与马，入道绝贪求。欲报师恩常念念，三年守服岂能休。何处好藏头。旧居址，深谢许同修。但愿我公同我志，同心同德做同流。同步访瀛洲。

　　○望蓬莱

　　外颠倒，爱欲似冤雠。富贵荣华都不顾，人情浓处急抽头。物外做持修。内颠倒，真火戏清流。六月降霜麻麦秀，三冬时雨润丹丘。云步访瀛洲。

　　○望蓬莱

　　修大道，何必住深山。混俗和光都看破，万千尘冗不相干。别有一般般。马风子，闲里更寻闲。见个木牛哮吼走，路逢石女笑痴顽。喝去入长安。

　　○望蓬莱

　　马风子，业障忒愚顽。不认洞天真供养，却迷俗礼假修完。心意怎清闲。著外境，欲要塑师颜。建塔修堂并立石，不思施主出钱难。罪业积成山。

　　○望蓬莱

　　马风子，创置屋三间。动土兴工经一载，杀伤虫蚁命须还。死堕鬼门关。错中错，追悔亦应难。造下业缘须受苦，刀山剑树定跻攀。怎得列仙班。

　　○望蓬莱

　　罗公上树隔环墙乞词

　　马风子，不悟坏修行。虽在环墙居处稳，诗词引出假声名。惹得不安宁。夸伶俐，却是不惺惺。自愧隐身身不密，空成潦倒白头生。怎得赴蓬瀛。

　　○望蓬莱

　　春日＊县道友索

　　真消息，律管定春期。应候土牛先击碎，芒儿闲散独何之。此理有谁知。马风子，凭仗做修持。恰到人牛俱不见，澄澄湛湛入无为。正是月明时。

　　○西江月

　　三十四首自勉

　　识破家缘冤苦。忻然跳出乡闾。秦川秀处作庵居。永住永住永住。物外逍遥自在，如今寄甚家书。还乡便得赴仙都。不去不去不去。

　　○西江月

　　长安运同惠道袍

　　昨日道袍破敝。今朝便著新衣。有人问我这因依。且显同知厚惠。又恐著他华丽。弃之更不生疑。道家蓑笠最相宜。贫后安眠稳睡。

　　○西江月

　　心内常搜己过，口中不说他非。世人为处我无为。乞食街前不耻。日日饱餐玉蕊。时时烂饮刀圭。一朝引出化生儿，方显道家活计。

　　○西江月

　　赠吴知纲

　　学道休妻别子，气财酒色捐除。攀缘爱念永教无。绝尽忧愁思虑。不得无明暂起，逍遥物外闲居。常清常净是功夫。相称全真门户。

　　○西江月

　　学道休迷导引，不宜修饰容仪。相违纪俗处无为。生计水云无系。功行修持何幸，施为杀了三尸。一灵性月越瑶池。奇异方知容易。

　　○西江月

　　赠清净散人

　　一则降心灭意。二当绝虑忘机。三须戒说是和非。四莫尘情暂起。五便完全神气。六持无作无为。七教功行两无亏。八得超凡出世。

　　○西江月

　　赠明月散人

　　一道经花玉线。二轮日月烹煎。三车搬运入丹田。四海云游走遍。五色霞光出现。六情变作青莲。七真攒聚性圆圆。八臂金刚伏善。

　　○西江月

　　地肺重阳师父，吕公专遗云游。秘玄隐奥访东牟。钓我夫妻两口。十化分梨匠手。百朝锁户机谋。千篇诗曲拽回头。万劫同杯仙酒。

　　○西江月

　　不耻蓬头垢面，不嫌粝食粗衣。不惭求乞做贫儿。不羡荣华富贵。一日功成行满，仙裳天赐威仪。星冠月帔履云归。节步玎珰玉佩。

　　○西江月

　　人总贪生尽死，我今认死长生。这般径路少人行。悟后舍家勇猛。休说玄元难解，我观容易分明。要君守拙绝多能。天地悉归清静。

　　○西江月

　　赠安静散人俱守极

　　休要寻龙寻虎，不须搜姹搜婴。勿劳讲论汞铅精。尽是虚名惑恁。只要心中清静。无为便是功成。慈悲相助气神凝。如此神仙有准。

　　○西江月

　　大道都来六字。自然清静无为。有人依得合希夷。视听何须眼耳。清静内容欢喜。无为功就神飞。自然云步赴瑶池。三岛十洲仙会。

　　○西江月

　　莫论离龙坎虎，休言赤髓黄芽。勿谈搬运紫河车。不说婴娇女姹。绝虑忘机最妙，澄神养浩尤佳。无为无作路无差。豁达灵根无价。

　　○西江月

　　守拙宜乎宁耐。曾分秀气三台。龙吟虎啸去还来。明月清风自在。五道霞光覆载。神珠养就辞胎。一声霹雳洞门开。始觉山侗奇怪。

　　○西江月

　　赠任守一

　　一不轻师慢法，二遵清静仙经。三存精气养神灵。四把尘劳拂尽。五戒无明业火，六除俗礼人情。七擒猿马未安宁。八味琼浆得饮。

　　○西江月

　　江畔溪边雪里。阴阳造化希奇。黄芽瑞草出幽微。别是一般香美。用玉轻轻研细。烹煎神水相宜。山侗啜罢赴瑶池。不让卢仝知味。

　　○西江月

　　海岛丘刘谭马。因师各弃荣华。逍遥自在乐无涯。休论高高下下。不会琴棋书画。些儿营运无差。眠云卧月饮流霞。醉后惺惺洒洒。

　　○西江月

　　是是非非远远。尘尘冗冗捐捐。人人肯肯解冤冤。步步湾湾浅浅。善善常常恋恋。玄玄永永绵绵。明明了了这圆圆。杳杳冥冥显显。

　　○西江月

　　物物般般认认。常常战战兢兢。心心念念恐沉沉。得得来来损损。日日清清净净。时时湛湛澄澄。惺惺洒洒这灵灵。灿灿辉辉永永。

　　○西江月

　　莫讶马风厮哄。人情且要和同。至於行步敢从容。踏地仍怀恐痛。无作无为妙用。常清常净真功。住行坐卧逐王风。岂敢心猿内动。

　　○西江月

　　劝刘先生夫妇

　　欲继许君庞老，扪心自忖须知。同心同德做修持。稍有相霞远离。三个不如两个，两人谈是谈非。孤云野鹤任东西。岂有纤毫萦系。

　　○西江月

　　尽说仙家饮酒，仙家不饮糟浆。自然玉液味偏长。浇溉黄芽荣旺。月下风前清爽。荐杯玉蕊馨香。醉经饱德访蓬庄。高卧仙宫方丈。

　　○西江月

　　学道腥膻不戒，明知断了慈悲。五辛爽口慾滋基。怎比米精麦髓。二物包藏秀气。吾门啖素相宜。修持功行稍相亏。怎得长生久视。

　　○西江月

　　莫论心肝肾肺。休搜南北东西。勿言震兑坎和离。别有些儿奥旨。吸尽江河淮济。星辰日月辉辉。精神气血赴丹池。便得超凡出世。

　　○西江月

　　运用无时不可，悟来有甚羞惭。前三三与后三三。欲漏天机未敢。顾我完全玉性，劝人省悟银蚕。好归物外访玄谈。认个不增不减。

　　○西江月

　　赠姚守清李守静

　　学道须离火院。搜玄参访良缘。守清守静绝般般。乞觅於身大便。云水须明内外，牢擒意马心猿。万缘不著得神全。酬了修行大愿。

　　○西江月

　　赠党先生

　　心坐胜如打坐，心灰自没心猿。形如槁木自安然。物外般般怎染。养气勿劳呼吸，颐神全在抽添。云房深处永绵绵。产个胎仙出现。

　　○西江月

　　赠孙先生

　　学道完全性命，养身乞觅残馀。真功清净证无初。真行救人疾苦。此外并无作做，心同惊食鹑居。逍遥自在恰如愚。应过三清仙举。

　　○西江月

　　赴胡公斋

　　我会调和美鳝。自然入口甘甜。不须酱醋与椒盐。一遍香如一遍。满满将来不浅。那人吃了重添。虚心实腹固根元。饱后云游仙院。

　　○西江月

　　赠段知一

　　道隐身披布素，心慈口远肥甘。逍遥物外住云庵。昔日作为岂敢。伶俐番成懵懂，惺惺变作憨憨。段公休说不悭贪。广占云烟似唵。

　　○西江月

　　卧化胜如坐化，修行所贵真常。假躯难以做馨香。何必临归著要。说破飞升一著，成仙只是神光。天宫无用臭皮囊。携去深山掉样。

　　○西江月

　　我欲只言清净，恐人入道徘徊。阐扬龙虎去还来。初地多便奇怪。我倦论持婴姹，恐人别意胡猜。谁知男子产婴孩。回首自然悟解。

　　○西江月

　　赠古知观藏头

　　貌先生姓古。中不讲之乎。壬妙处用功夫。道是他省悟。亦玄门得趣。飞玉兔金乌。君相伴化顽愚。意如同数罟。

　　○西江月

　　赠悟真（原未注藏头）

　　我石榴栗果，金却要公猜。衣引个白衣来。是人非不采。学非干大道，元营养婴孩。端午正出君怀。印何曾姓蔡。

　　○凤栖梧

　　范蠡张良当日悟。得宠还惊，防患寻归路。若恋功名尖险处。如何却得蓬庄住。或问扶风缘甚去。京兆风仙，远远亲来度。便觉灵明常有主。从今直入长生户。

　　○凤栖梧

　　物外逍遥修九九。慕乐清贫，寂净无中有。不谒侯门常内守。脱离天地人三彀。子午门封真卯酉。白虎青龙，对凤频哮吼。佛面婴儿披锦绶。蓬瀛路上堪游走。

　　○清心月

　　起念破清斋。贪爱必为灾。灵明何事别三台。窃蟠桃、非止两三次，因谪降，出蓬莱。岂比栋樑材。仙质肯尘埋。大罗天上好安排。炼金丹、九转功成日，重去也，免投胎。

　　○玩丹砂

　　一片无为霜雪心。自然尘事不能侵。长舒云袖舞双林。九转丹砂生紫雾，一溪白玉养黄金。山侗唯恨少知音。

　　○玩丹砂

　　物外修持物外圆。搜玄搜妙认根源。牢擒意马与心猿。先把虎龙收在鼎，自然铅汞得归元。神凝气结性团圆。

　　○玩丹砂

　　过渼陂道友索词

　　若非云游到渼陂。争知此处隐瑶池。人人怪我不留题。壁上珠玑碑上玉，交光灿烂有馀辉。何须马钰再吟诗。

　　○玩丹砂

　　赠赵公

　　万种全般教得人。怎生教你绝心尘。悟来方可得良因。怕死自然恩爱断，忘机决定气神淳。无为清净合天真。

　　○玩丹砂

　　寄南京道友

　　自愧无缘去大梁。亦无心意学贤良。夷门道友我思量。予在环墙调水火，诸公何日绝炎凉。山侗叮嘱悟黄粱。

　　○玩丹砂

　　因观无为庵记忆胡子金

　　霞友中条胡子金。金波玉滟涤胸襟。襟襟云水到如今。今看无为庵妙记，记中字字灿予衿。衿拖光彩怎生禁。

　　○玩丹砂

　　赠药赵仙

　　一志投玄绝利名。二无尘事气神清。三光攒聚永安宁。四序不分真造化，五般霞彩结成形。六铢衣挂鹤来迎。

　　○玩丹砂

　　思胡子金

　　好个中条胡讲师。通儒明道达禅机。自然悟解这些儿。石女醉归金虎窟，铁牛耕入火龙池。胎仙采得紫灵芝。

　　○玩丹砂

　　劝道众

　　七十光阴似箭忙。夜消其半可悲伤。那堪日日顿无常。更想上床鞋履别，寻思恋个甚郎娘。不如物外做风狂。

　　○玩丹砂

　　赠解刘仙

　　奉劝须看清静经。脱仙模子好搜寻。湛然常寂理幽深。常处真常常应物，自然无欲亦无心。运行日月作知音。

　　○玩丹砂

　　赠刘处玄

　　无作无为道庶几。不须把钓坐渔矶。常清常净好根基。玉液通传心绝虑，金光溉济性忘机。处玄通妙合三机。

　　○玩丹砂

　　赠清风散人明月散人

　　炼到无心正用功。玉堂深处弄清风。倒颠颠倒结殷红。万派寒泉枯药鼎，一轮明月出圭峰。本来面目赴仙宫。

　　○玩丹砂

　　自咏

　　昔日施为狡猾心。闻人活路向前侵。暗生荆棘闹如林。不顾伤神并损气，欲求积玉更堆金。行尸走骨作知音。

　　○玩丹砂

　　今日常行恻隐心。幽微玄妙要人侵。双垂云袖舞琼林。水里搜寻木上火，火中营养水中金。云朋霞友作知音。

　　○玩丹砂

　　寄呈道众

　　澹泊修行不肯行。常忧冻馁逞多能。岂知饱暖慾性生。且恁寂寥潇洒过，休迷尘事与华荣。常清常静大丹成。

　　○玩丹砂

　　思郝仙

　　决裂修持是郝仙。孤云野鹤最翛然。我虽环堵望齐肩。日日炼心烹药鼎，时时运火补丹田。功成同上大罗天。

　　○玩丹砂

　　赠张山老

　　休羡罗帏与绛绡。红炉跳出碧尘销。玄中玄妙有缘消。颠倒阴阳真了了，不分白昼与清宵。一轮性月上丹霄。

　　○玩丹砂

　　赠马姑姑

　　玉女瑶仙佩玉瓢。芰荷香里弄风飙。西江月内采芝苗。九转功成长寿乐，三田宝结恣逍遥。迎仙客去上清霄。

　　○玩丹砂

　　赠王公

　　玄上玄玄且莫寻。日常除划我人心。清闲欢乐作知音。莫向灵台留一物，自然结正水中金。恁时云步上瑶岑。

　　○玩丹砂

　　化卧单

　　三髻山侗化卧单。诸公休要做艰难。三条乾布有馀宽。每幅度量须六尺，通为二九体长安。不愁炎暑与严寒。

　　○玩丹砂

　　赠于瓦罐

　　瓦罐先生俗姓于。三千里路乞残馀。逍遥坦荡称吾徒。常认此般真活计，自然不受世情拘。修完性月照冰壶。

　　○玩丹砂

　　寄赵居士

　　净净清清净净清。澄澄湛湛湛澄澄。冥冥杳杳杳冥冥。永永坚坚坚永永，明明朗朗朗明明。灵灵显显显灵灵。

　　○无调名

　　赠王公叠字调（原误作玩丹砂）

　　运三车入宝瓶。花灿烂，玉堂明。光照耀，鬼神惊。散阴魔，精自秘，藏丹颗，性灵灵。明出现，绝多能。

　　○西楼月

　　勉道友

　　闲行闲坐闲眠。养丹田。常把东西南北，合和煎。处玄妙。波中燎。用抽添。五彩霞光覆载，一胎仙。

　　○西楼月

　　常清常净常闲。脱尘凡。自在逍遥云水，访龙山。琼浆酒。无中有。养金丹。炼就重阳归去，列仙班。

　　○抛球乐

　　赠岳悟道

　　情忘念断生光莹。自然现澄清景。琼花满树都无影。於中好，挂心镜。光明灿烂分邪正。这身体终归粪。元初面目今番净。专专候，玉童请。

　　○夜行船

　　秘奥岂愁天地管。处玄机，故然贫懒。守服环墙，高而不短。马风性，无寒暖。常爇心香慵执卷。师恩报，何时愿满。功行周圆得云汉。云步向前相赶。

　　○菊花新

　　碧洞深藏真景致。黄白花开金玉异。不住有祥云，甘露降、瑞中增瑞。孟嘉落帽陶潜志。又争知、这头瞻视。日日庆重阳，功行满、六铢衣赐。

　　○炼丹砂

　　天水劫云庵。远胜精蓝。云朋霞友日常参。恰似栽松招引鹤，岂是贪婪。若肯悟清谈。管有香甘。田园分付与儿男。欲住蓬瀛先改作，落魄婪耽。

　　○化生儿

　　和重阳真人

　　得遇忻然别东州。访地肺，恣遨游。水云自在没忧愁。这攀援，爱念休。保护根元二尾牛。运玉汞，倒颠流。金丹结正不持修。阐玄谈，般若舟。

　　○临江仙

　　乞觅残馀真活计，无羞无耻无荣。舍身岂是喂饥鹰。亦非为虎食，不著假身形。万种尘劳齐放下，自然神气灵灵。心猿意马两停停。无缘沉苦海，有分看蓬瀛。

　　○临江仙

　　长安新出家者

　　此个陇西明大道，看来俗累难拘。报予天水慕清虚。彭城归正觉，割爱后来闾。更有段公明慧性，悟来巧变痴愚。山侗闻得证无馀。忻然如大醉，认得本来如。

　　○无调名

　　赠风翔酒郎中

　　杜康造底。昔日文君，当垆沽底。蓦想古业毕卓，亲曾偷底。是刘伶，十分偏爱底。帝前李白曾吐底。栾巴起慈，救火遥噀底。司马相公，常常专专诫底。又争知，是郎中贵姓底。

　　渐悟集卷上

　　○南柯子

　　十二首赠陈三翁

　　在俗非为俗，居尘不染尘。如莲不著水之因。万卉千花，一叶不沾身。营养心中性，修完身内神。各人了了继何人。庞老全家，拔宅许真君。

　　○南柯子

　　予戒酒肉茶果久矣，特蒙公见惠梨枣，就义成乱道一篇

　　悟彻梨和枣，宁贪酒与茶。我今云水作生涯。奉劝依予，早早早离家。我得醉醒趣，君当生死趖。同予物外炼丹砂。九转功成，步步步烟霞。

　　○南柯子

　　自诫

　　儿女心头尽，田园意上除。金银财宝与妻孥。物物般般，屏弃恰如无。却著人情事，堪嗟性蠢愚。不如一拨守清虚。无作无为，便是好功夫。

　　○南柯子

　　赠众道友

　　心地频频扫，尘情细细除。莫教坑堑陷毗卢。常静常清，方可论元初。性烛频挑剔，曹溪任吸呼。勿令喘息气声粗。昼夜绵绵，端的好功夫。

　　○南柯子

　　赠马怀玉

　　意动心须动，心除意亦除。无无寂寂寂还无。神气和同，子母得安居。莫觅曹溪路，何须问尾闾。真清真静养真如。真乐真闲，真个好功夫。

　　○南柯子

　　昨日因何喜，今朝为甚悲。喜他向道慕希夷。悲则因他，华丽不相宜。既欲搜玄妙，须当做乞儿。蓬头垢面嘴累垂。意静心清，便是上天梯。

　　○南柯子

　　七夕吟

　　天上初流火，人间乍变秋。鹊桥银汉瑞云浮。织女今宵，何处唤牵牛。闺女离闺阁，无愁自起愁。焚香乞巧拜无休。恁肯灰心，守拙列仙俦。

　　○南柯子

　　梦里游郊野，骷髅告我来。哀声声切切声哀。自恨从前，酒色气兼财。四害於身苦，人心竟不灰。致令万劫落轮回。悔不当初，学道做仙材。

　　○南柯子

　　王与马相见，心交应宿缘。太原梁苑已升天。记得当初，留语再相传。守服须三载，持心更五年。诱人归善行功全。此个扶风，重礼害风仙。

　　○南柯子

　　但愿三丹结，何愁两鬓皤。蓬头垢面啰哩啰。十二时中，谨谨养冲和。不羡相如志，无心继伏波。马风题柱意如何。不做神仙，不过灞陵河。

　　○南柯子

　　无使名过实，常教实若虚。藏机隐密恰如愚。闲问心王，何处用功夫。性做长生宝，身为大药炉。炼丹须要饮醍醐。醉卧琼楼。调弄夜明珠。

　　○南柯子

　　不羡人先悟，惟愁我未愚。蓬头垢面嘴卢都。身做行庵，到处得安居。不著人情绊，常教我相除。逍遥自在个尘无。物外山侗，不解会功夫。

　　○虞美人

　　遇真人（原无调名，兹据律补）

　　重阳师父谈炉灶。全在心田了。山侗亦认本来真。性停命住，永永是吾神。从今内外成颠倒。渐渐通明道。故将诗曲劝多人。猜得春花秋月好为亲。

　　○惜黄花

　　和师韵赠长安范公

　　弃财戒酒。药囊系肘。常清静，便把虎龙引逗。心起大慈悲，人人尽欲救。化愚迷、诗词如咒。休要攀花柳。速修神秀。玉壶中，有个自然红狗。日日吠青霄，谁知合著口。更披云、能飞解走。

　　○无梦令

　　四十一首赠景公

　　物外先生姓景。酒色气财常警。稍稍觉偏颇，不待他人自儆。自儆。自儆。得步长生内境。

　　○无梦令

　　赠蓬莱散人

　　一志孤清守道。十地遍生芝草。百行谨行持，千日炼成真宝。真宝。真宝。万劫容光转好。

　　○无梦令

　　莫讶迩来栽竹。非恋眠前碧绿。惟爱岁寒心，使我自然不俗。不俗。不俗。清静志坚仙福。

　　○无梦令

　　赠岳散人

　　悟道散人姓岳。秘密玄机把握。终日抚心琴，便是蓬莱仙乐。仙乐。仙乐。聒透身中华岳。

　　○无梦令

　　物外洞天金雨。浇溉九还之数。猿马两澄澄，自是性停命住。命住。命住。产个胎仙飞举。

　　○无梦令

　　三髻山侗爱笑。好弱归之一笑。不是我如斯，有个内容欣笑。欣笑。欣笑。真乐自然欢笑。

　　○无梦令

　　赠京兆权先生

　　妻妾儿孙一假。金玉珍珠二假。三假是荣华，幻化色身四假。知假。知假。说破浮名五假。

　　○无梦令

　　一避无涯火院。二避利名萦绊。三避敬钦频，自是田分三段。堪看。堪看。金玉结成光灿。

　　○无梦令

　　感师

　　地肺重阳师父。化我百朝扃户。却欲报师恩，三载愿心环堵。餐素。餐素。体挂灵明纸布。

　　○无梦令

　　谭马丘刘四绝。好弱各无分别。因遇别东牟，故访西秦养拙。养拙。养拙。直要清贫做彻。

　　○无梦令

　　赠傅散人

　　此个散人姓傅。不恋荣华贵富。物外做修持，玄妙性中分付。分付。分付。蓬岛将来趋赴。

　　○无梦令

　　赠李悟道

　　悟道姑姑姓李。弃了人情俗礼。决裂似男儿，搜获玄中玄理。玄理。玄理。只在西江月里。

　　○无梦令

　　赠纪散人

　　悟彻人生能几。笓了满头虱虮。乐道处真常，十二时中炼己。炼己。炼己。做个神仙纲纪。

　　○无梦令

　　赠于面前先生

　　惆怅烟霞伴侣。坚意辞予归去。不念我伶仃，守一清清环堵。环堵。环堵。终日无情无绪。

　　○无梦令

　　志在环墙养拙。是是非非不说。终日似憨痴，逗引个中欢悦。欢悦。欢悦。便是山侗活业。

　　○无梦令

　　马劣猿颠浊梦。虎绕龙蟠清梦。无作更无为，性住命停仙梦。仙梦。仙梦。气结神凝无梦。

　　○无梦令

　　宝殿金门玉锁。要看搜寻云朵。无影钥匙儿，便把转关剔过。剔过。剔过。自是无升无堕。

　　○无梦令

　　长安贾散人

　　此个散人姓贾。悟彻身躯是假。急急便投真，物外修完纯嘏。纯嘏。纯嘏。内饮何须持斝。

　　○无梦令

　　赠宋知柔

　　欢乐涤除烦恼。清静自无尘恼。真气遍三田，结聚琉璃玛瑙。玛瑙。玛瑙。自是还金补脑。

　　○无梦令

　　赠权知微

　　权老万缘一撇。意马心猿顿歇。杳默湛澄中，无影人人欢悦。欢悦。欢悦。性似清风明月。

　　○无梦令

　　赠刘先生

　　不得迎之见首。怎得随之见后。仰视愈弥高，钻刺转加坚厚。坚厚。坚厚。悟彻头头观透。

　　○无梦令

　　赠元公

　　德茂元公兄弟。月帔星冠随意。奉劝更修持，炉炼丹砂无比。无比。无比。占得蓬瀛仙位。

　　○无梦令

　　传语两宫道士。日用剪除尘事。炉炼白朱砂，内境内容瞻视。瞻视。瞻视。此际山侗参侍。

　　○无梦令

　　传语终南道众。早把良缘勤种。保守气精神，调摄乌龟赤凤。赤凤。赤凤。化粒金丹高耸。

　　○无梦令

　　便把那人喝住。莫使狂行一步。日日处真常，自有神珠堪顾。堪顾。堪顾。共作长生伴侣。

　　○无梦令

　　赠谢散人

　　此个散人姓谢。富贵荣华不藉。猛烈入玄门。修葺洞天台榭。台榭。台榭。自有花开不谢。

　　○无梦令

　　信步如同云水。看遍秦川入水。不似栋梁间，万派逆留神水。神水。神水。便是山侗真水。

　　○无梦令

　　物外茅斋映竹。一饱残羹冷粥。乐亦在其中，记得风仙叮嘱。叮嘱。叮嘱。保养灵明性烛。

　　○无梦令

　　赠安静散人

　　欲要病源除削。便把尘缘拈却。心上去忧愁，性内真欢真乐。真乐。真乐。此者仙家一著。

　　○无梦令

　　泼杀无明业火。保守炉中水火。固养本根源，决要水中生火。生火。生火。便是山侗真火。

　　○无梦令

　　京兆谭急脚索

　　且做尘中急足。有日清闲愿足。随分更随缘，自是常常知足。知足。知足。捉住金乌三足。

　　○无梦令

　　五更寄赵居士

　　一鼓孤眠内守。宝陆用云耕透。密种紫芝苗，自是洞天无漏。无漏。无漏。坎虎离龙交媾。

　　○无梦令

　　二鼓孤眠内守。云绽遍天星宿。日月两交光，自是宝瓶无漏。无漏。无漏。起陆龙蛇战斗。

　　○无梦令

　　三鼓孤眠内守。重把玄门频扣。唤觉个中人，自是玉关无漏。无漏。无漏。姹女婴儿携手。

　　○无梦令

　　四鼓孤眠内守。谨谨小心防寇。慧照破邪魔，自是金精无漏。无漏。无漏。一点灵光结就。

　　○无梦令

　　五鼓孤眠内守。湛寂无中得有。应物处真常，自是神丹无漏。无漏。无漏。显现胎仙清秀。

　　○无梦令

　　五更

　　一鼓乾坤入洞。便把虚无拈弄。离坎自交宫。澄湛寂然无梦。无梦。无梦。别我魔军大恸。

　　○无梦令

　　三鼓玉金深种。始觉无阳运动。丹鼎紫烟生，气爽神清无梦。无梦。无梦。一点灵光堪宠。

　　○无梦令

　　四鼓婴儿跨凤。姹女欣然持鞚。性命两停停，自是睡轻无梦。无梦。无梦。瑞气祥光簇捧。

　　○无梦令

　　五鼓众星相供。应物无劳擒纵。时显夜明珠，无睡无眠无梦。无梦。无梦。五彩云踪继踵。

　　○木兰花令

　　和师韵

　　诸公日日闲团聚。饭罢时时眼厮觑。专专惟望马风言，怎敢玄玄轻泄露。常常只把气神护。谨谨调和龙虎步。徐徐炼就九还丹，个个成仙云外去。

　　○万年春

　　缘甚修持，风仙钓出侵云构。灵苗秀。斡运真母。非是调羹手。小过谁无，语失当缄口。班行后。怎生依旧。除是随风走。

　　○万年春

　　自己园亭。无分昼夜宜重构。黄芽秀。欲携云母。那里须垂手。无相人人，蓦地开金口。明先后。须当遗旧。拿出元初走。

　　○万年春

　　堪叹人人，波波劫劫贪名利。何时已。眼光落地。到此才方悔。虽有儿孙，要替应难替。辞生泪。甚家滋味。想着心先碎。

　　○万年春

　　奉劝人人，尘中莫竞锥刀利。心先已。勿欺天地。事在前头悔。欲免轮回，休望儿孙替。休垂泪。道家真味。把恩爱先锤碎。

　　○万年春

　　梦得一枝白笔

　　昨夜山侗，梦游蓬岛逢锺吕。文房数。一枝纯素。不让蒙恬做。远胜江淹，五色何曾污。相宜处。书心开悟。堪应三清举。

　　○无梦令

　　二鼓孤清妙用。颠倒倒颠看供。遍地长黄芽，便觉个中无梦。无梦。无梦。八味水流梁栋。

　　○万年春

　　冬至阳生，迎春拨雪黄芽好。人惊早。香如芝草。玉碾胜磨捣。神水烹煎，自是除阴耗。金童报。绝品珍宝。啜罢游蓬岛。

　　○万年春

　　赠陈知命

　　地肺陈公，白毫显出非常异。人难比。希夷苗裔。肯著尘凡累。猛舍家缘，物外搜玄理。清心意。自然浇溉。太一冲和气。

　　○万年春

　　赠兴国寺修塔僧

　　物外高僧，澄澄湛湛真禅刹。真禅刹。心无察察。理趣常搜刷。玉性玲珑，处处皆通达。皆通达。无拘无辖。垒起黄金塔。

　　○万年春

　　宁解元许却庵门以词督之

　　谭马丘刘，专专卓个庵儿住。修行处。未知门户。有个先生许。翘俟嘉音，万里垂青顾。如无误。决登云路。岂敢忘恩府。

　　○万年春

　　劝道友

　　去去来来，来来去去何时了。堪失笑。利名缠倒。衣换知多少。奉劝人人，早把元阳保。休虚耗。结成珍宝。得赴蓬莱岛。

　　○万年春

　　咏李实庵名静乐

　　常守行庵，常清常静常常快。常搬载。日常宁耐。自是常交泰。真乐真欢，应物真常在。真无坏。真如光彩。得做真良价。

　　○万年春

　　咏李公慵轩

　　物外慵轩，闲居放坦无为作。无为作。自然期约。心肾相交错。二气成形，结就灵丹药。灵丹药。银霞覆却。展起腾云脚。

　　○巫山一段云

　　赠三一居士

　　斡运清神境，修完耀洞天。九层台上聚祥烟。端坐碧霞轩。开阐琼林雅宴。赏玩个中深浅。咆哮金虎戏波涛。警动未成鳌。

　　○巫山一段云

　　玉女开金殿，金公锁玉关。真清真净养胎仙。云透坎离间。贪看灵光上下。忘了之乎也者。神珠吐出九般霞。跨鹤赴仙家。

　　○巫山一段云

　　赤子餐青母，红蛇啖黑龟。祥光瑞气要成衣。尚自更持危。调引姹婴嬉戏。紧把玉关封闭。一轮性月晃清霄。云步访三茅。

　　○巫山一段云

　　霞友无尘虑，云朋绝事情。气神相结净中清。谈笑大丹成。好把碧桃采摘。专献蓬瀛仙客。大家同共庆重阳。开宴一齐尝。

　　○巫山一段云

　　休要呼师叔，相看若弟兄。炼心云补玉京城。何必谒公卿。因抚心琴益寿。谓饮刀圭戒酒。瑶台上面放琼花。同去步烟霞。

　　○巫山一段云

　　赠胡了仙兄弟

　　会握青钢剑，能衔白玉杯。虚心实腹养琼瑰。平地一声雷。唬杀三尸六贼。火里金莲开坼。自然显现个灵童。云步太虚中。

　　○巫山一段云

　　炉养长生药，园开不谢花。充饥旋旋采灵芽。消渴饮流霞。闲看玉蟾光灼。忽见金鳌踊跃。两般游戏上青莲。凤历怎排年。

　　○巫山一段云

　　醉卧琉璃帐，闲看悲翠帘。自然俗虑绝毫纤。宝鼎玉花添。爇起心香性炷。引动麟飞凤舞。龙蟠虎绕戏神珠。丹结赴仙都。

　　○巫山一段云

　　黄鹤松间睡，青鸾涧畔栖。白牛困卧紫灵芝。丹凤宿瑶池。唯有灵童放耍。来往恣情游冶。通天彻地月明中。显现至真功。

　　○巫山一段云

　　洞里乾坤异，翛然看不穷。虎龙斗入白云中。不见往来踪。姹女婴儿忒煞。争把昆仑顶戴。琼瑶撞透出灵胎。跨鹤去蓬莱。

　　○巫山一段云

　　玉线穿三穴，金针透九关。自然得见内容颜。云神凭朱栏。正看琼花烂熳。蓦地青衣叫唤。紫微诏下赴蓬莱。仙籍已安排。

　　○巫山一段云

　　性烛生青焰。心香袅紫烟。命灯结正玉花鲜。慧目看金莲。此个山侗雅趣。出自风仙师父。一朝九转大丹成。玉帝诏仙卿。

　　○苏幕遮

　　在长安寻铁马骑，道友索词

　　马风儿，悟玄理。不得檐楹，看您成家计。参从风仙何事喜。舞袖轻摇，撼动声清美。胜骅骝，无萦系。不恋银鞍，免使人鞭捶。蓦地玎珰声韵起。自在逍遥，直上青霄里。

　　○苏幕遮

　　闹角儿，梳得好。妙手奇功，悟后呈些巧。个个疏来无倚靠。各各惺惺，虮虱须教少。张打油，李骲老。见我风狂，鼓掌呵呵笑。此个机关人怎晓。返老还童，内外成颠倒。

　　○苏幕遮

　　赠张善道

　　耳门闻，心烦恼。日日忧愁，不觉容颜老。眼做看门招病早。口是祸门，德丧身亡了。鼻玄门，通大道。日用不勤，喘息绵绵好。传透九宫成至宝。久视长生，云步归蓬岛。

　　○苏幕遮

　　到莱州，复归宁海辞坟

　　此回来，缘甚故。不谓营生，不为儿和女。不谓荣华夸五裤。思忆劬劳，特地辞坟墓。奠酒时，开地府。九祖生天，共结神仙侣。非是修行难救度。何必三牲，祭祀千千数。

　　○苏幕遮

　　别乡

　　弃荣华，披破席。养假崇真，茶饭须求觅。忘了从前亲与识。此别乡关，恣意闲游历。主人翁，须爱惜。六贼三尸，慧剑频频劈。逗引灵童常跳踯。真荣真闲，大道成无极。

　　○苏幕遮

　　劝长安道众

　　苦海中，劳四大。竞利争名，个个皆宁耐。争把元阳都损坏。前有轮回，著甚机谋解。道门中，超三界。太上巾包，悟者欣然戴。意净心清无挂碍。固养灵根，性命长长在。

　　○苏幕遮

　　看送孝

　　有微言，深可说。兔死孤悲，伤类声凄切。人见人亡宁喜悦。大限来时，莫也无分别。愿回头，搜秘诀。猛舍家缘，频把心猿歇。修炼金丹收白雪。九转功成，永永无生灭。

　　○苏幕遮

　　别子

　　出凡笼，无系绊。落魄婪耽，日作无常观。十四儿孙都弃拚。自在逍遥，风月为吾伴。背葫芦，携铁罐。壶贮琼浆，罐内灵芝按。渴饮饥餐增寿算。天助真风，有个琅琊唤。

　　○苏幕遮

　　自害风

　　遇王风，风传我。风发＊＊，风害家缘破。拈弄风飚团水火。风子飍飍，风韵闲吟和。顺风行，迎风坐。饮罢真风，更枕清风卧。施布仁风功行大。自许扶风，风里成因果。

　　○苏幕遮

　　赠马公

　　好云游，是马钰。幸遇华宗，一视如亲族。拜礼从今为骨肉。仰荷恩怜，终日闲相逐。告吾兄，听我嘱。莫虑儿孙，自有儿孙禄。愿早灰心明性烛。占取清闲，修取将来福。

　　○苏幕遮

　　鄠县晏公惠面

　　晏先生，惠我面。亲做庖人，妙手＊和软。细细搓来成玉线。致在锅中，水火同烹炼。觉馨香，成美膳。四个平分，各各无深浅。欲要充饥须九转。饱后云游，处处行方便。

　　○苏幕遮

　　风发

　　害风王，扶风马。各做心风，总把家缘舍。吟咏清风明月下。风里寻风，搜得真风雅。顺风行，随风耍。处处风传，结正风无价。掌握风飚持玉斝。驰骋风流，共把风云跨。

　　○苏幕遮

　　自戒

　　不悭贪，不谄诈。不忆家缘，不说乡中话。不著世情不著假。不做诗词，不敢言行化。志弥高，心转下。云水清闲，内养内无价。乐在其中欣放耍。姓氏人询，倦应扶风马。

　　○苏幕遮

　　遇风仙，心开悟。人我心无，无爱无憎妒。一切女男同父母。三教门人，尽是予师父。好清闲，喜歌舞。昼乞残馀，夜宿悲田所。上下中丹常密护。九转功成，蓬岛通云路。

　　○苏幕遮

　　在南京乞化

　　穿茶坊，入酒店。后巷前街，日日常游遍。只为饥寒仍未免。度日随缘，展手心无倦。愿人人，怀吉善。舍一文钱，亦是行方便。休知山侗无识见。内养灵明，自有长生验。

　　○苏幕遮

　　赠李哥缘再要出家

　　李先生，难舍俗。出去还来，坏了昆山玉。覆水重收弦断续。一事无成，惹得空捞漉。悔前非，明性烛。火灭烟消，心上休怀毒。欲与马风闲厮逐。直待年深，看透伊心腹。

　　○苏幕遮

　　劝李哥

　　羊儿皮，虎儿质。害物心机，尽夜无宁息。虽恶肯将儿子食。休逞威风，真性宜调习。亲非亲，识非识。云水清闲，内外常游历。日用三餐凭乞觅。灭尽无明，便是波罗蜜。

　　○苏幕遮

　　乡中上街求乞

　　舍家缘，须用斧。劈碎恩山，岂肯重修补。猛烈灰心寻出路。自在逍遥，认个清闲处。有因缘，方可悟。改变衣装，道服惟麻布。莫讶乡中求乞去。灭尽无明，直上青霄步。

　　○苏幕遮

　　和师韵

　　清净门，柔弱户。忍辱家风，朴实为公据。无作无为成活路。自在逍遥，云水通行步。绝聪明，效愚鲁。兀兀腾腾，不起闲思虑。面垢头蓬身粪土。万事俱忘，堪应三清举。

　　○苏幕遮

　　李公实索慵轩词

　　不梳头，不洗面。馁在其中，吃饭心怀倦。无病闲眠身懒转。有客来寻，问著仍慵喘。不烧香，不礼念。落魄婪耽，酬了今生愿。日用不勤功怎见。紫诏来宣，大道无为显。

　　○苏幕遮

　　怀宁伯功惠鞋

　　清叟冠，伯功履。见惠山侗，别有非常意。使我顶天并立地。俯仰观瞻，无怍兼无愧。得斯因，无限喜。出户迎宾，何患殊无礼。更向就中搜奥旨。上下冲和，得赴青霄里。

　　○瑞鹧鸪

　　寄华清道众

　　环墙围合洞中天。瑞气祥光愈接连。白鹿怀中常稳坐，青牛背上得闲眠。骊山不到经三载，华岳相违近四年。霞友云朋应怪我，争知此处结金莲。

　　○瑞鹧鸪

　　劝道友

　　清虚虽好恋家缘。著甚因由上得天。顶戴恩山犹论道，身居苦海尚擎拳。是非窟里功难就，名利丛中果怎圆。若不回头寻出路，如何只恁做神仙。

　　○瑞鹧鸪

　　住环堵

　　冬虽无火抱元阳。夏绝清泉饮玉浆。蜡烛不烧明性烛，沉香无用爇心香。三年赤脚三年愿，一志青霄一志长。守服山侗环堵内，无恩相报害风王。

　　○瑞鹧鸪

　　过杨柳渡

　　马风宁海遇重阳。西入关来放肆狂。好看梅溪杨柳渡，喜游竹径杏花冈。秦川铺锦宜春睡，渭水横丝系日长。胜景无穷吟不尽，命工图画比仙乡。

　　○瑞鹧鸪

　　咏茶

　　卢仝七碗已升天。拨雪黄芽傲睡仙。虽是旗枪为绝品，亦凭水火结良缘。兔毫盏热铺金蕊，蟹眼汤煎泻玉泉。昨日一杯醒宿酒，至今神爽不能眠。

　　○瑞鹧鸪

　　居庵

　　闲人相访有何妨。唯恐闲人话短长。真乐真闲无议论，至微至妙绝商量。是非欲说气神散，名利谗言道德忘。不若澄心常默默，自然彼此得清凉。

　　○瑞鹧鸪

　　督韩三官人

　　男儿决烈在方谈。口契相违亦害惭。虽是韩三疏马二，奈何马二忆韩三。养家便是甘中苦，学道须知苦里甘。甘苦苦甘还省悟，出离火院住云庵。

　　○瑞鹧鸪

　　收家书

　　家书接得急开封。正值糊窗要避风。我愿难随你意去，道心不与俗心同。行功未满大千数，云水须游太一宫。传语儿孙并弟侄，后来书至撇墙东。

　　○瑞鹧鸪

　　心香爇起唱行香。真乐真闲兴味长。便觉眉头无利锁，何愁身上有名缰。昔年曾作肥家子，今日还为出舍郎。到此逍遥常自在，哩凌哩啰又何妨。

　　○瑞鹧鸪

　　赠众道契

　　修行何处用功夫。马劣猿颠速剪除。牢捉牢擒生五彩，暂停暂住免三涂。稍令自在神丹漏，略放从容玉性枯。酒色气财心不尽，得玄得妙恰如无。

　　○万年春

　　道人财色酒虽无。一点无明著甚除。恶念不生归莹素，触来勿竞证元初。我人起处愁无极，烟火消时乐有馀。欲学神仙须忍辱，莫交烧了那真如。

　　○万年春

　　闻乡人来到，以词聊代家书

　　斩钉截铁不思家。永绝孤疑永弃家。足履白云寻羽客，杖挑明月返仙家。乡中园馆非吾宅，物外蓬瀛是我家。自在逍遥无宿虑，何须重话旧时家。

　　○万年春

　　人人学道总劳劳。个个心高志不高。烟火靡除生怨恶，尘情不断起贪饕。欲搜玄妙消三业，猛向根芽下一刀。常净常清常忍辱，无为无作列仙曹。

　　○万年春

　　昔年常被利名枷。苦海波中喜戴枷。常下儿孙如玉杻，眼前妻妾似金枷。至迷马钰因何悟，得遇风仙便脱枷。闲里寻闲得闲趣，如今宁肯复投枷。

　　○万年春

　　劝人休要问前缘。但肯回头是宿缘。不想浮生难猛悟，稍知虚患近良缘。无心入道须无分，有意投玄是有缘。自古神仙皆出离，在家怎得好因缘。

　　○万年春

　　风仙风害得真风。留下家风要害风。通密丘仙能继踵，山侗马钰应扶风。劝人休作梦中梦，学我能寻风里风。或问风因亲说破，投玄远俗做心风。

　　○万年春

　　赠斗门李公

　　不须远远远寻师。自是神仙自是师。真净真清真至理，至微至妙至真师。爱憎不尽难求道，人我仍存枉拜师。你意不能随我意，我心怎做你心师。

　　○万年春

　　秦川胜景果非常。最好终南珍藏乡。竹径梅溪生秀气，凤巢龙窟吐祥光。云庵处处成云集，道友多多论道长。刘蒋村名今改变，人人传说会仙庄。

　　○遇仙槎

　　赠清风散人

　　勤勤物外修，谨谨心中扫。渐渐绝尘缘，细细通玄奥。灵灵大药成，灿灿神光好。得得遇仙槎，稳稳归蓬岛。

　　○遇仙槎

　　和师韵

　　三光固下元，六度清中阙。九转上元灯，照见长生月。无分昼夜明，光彩连绵发。显出个胎仙，生死今番越。

　　○遇仙槎

　　寄晏公

　　休心绝是非，灭意除人我。酒色气财无，生死轮回躲。祥光结宝花，玄露成珠颗。自是遇仙槎，便得携云朵。

　　○遇仙槎

　　名成好息心，利遂堪回首。猿马不轻狂，龙虎相交媾。常教玉户开，莫使金关漏。九转大丹成，万劫神清秀。

　　○养家苦

　　赠宁伯功

　　养家苦，火坑深。万尘埋没不能禁。遇风仙，物外寻。修行好，炼阳阴。净清能见水中金。现光辉，罩宝岑。

　　○养家苦

　　养家苦，镇常忙。忙来忙去到无常。作阴囚，住鬼房。修行好，不曾忙。闲闲闲里守真常。得修完，玉洞房。

　　○养家苦

　　养家苦，赡他人。衣丰食足尚嫌贫。运机心，丧了真。修行好，作闲人。自然忧道不忧贫。炼顽心，养至真。

　　○养家苦

　　养家苦，似蜂虔。采花成蜜为谁甜。肯堤防，蛛网粘。修行好，做风虔。舌生津液玉浆甜。溉黄芽，无惹粘。

　　○养家苦

　　养家苦，特贪饕。家丰又待望官高。遇危难，无计逃。修行好，不贪饕。埋光隐迹恐名高。处无为，生死逃。

　　○养家苦

　　养家苦，恋尘缘。铺谋活计望千年。奈凡躯，不久坚。修行好，结良缘。功成行满不排年。做神仙，因志坚。

　　○养家苦

　　养家苦，没程头。一朝身死作阴囚。见阎王，不自由。修行好，有程头。三千功满不为囚。做神仙，得自由。

　　○养家苦

　　养家苦，喜相违。常常思想死生危。怕从前，火院围。修行好，处无为。神珠光彩透帘帏。现灵童，相貌威。

　　○养家苦

　　养家苦，没休期。危危险险似围棋。被人祈，无祷祈。修行好，最稀奇。姹婴争把虎龙骑。献胎仙，凤与麒。

　　○养家苦

　　养家苦，为妻男。是非荣辱饱经谙。限临头，事怎甘。修行好，子端南。神丹灿烂弃行庵。宴瑶池，德饱酣。

　　○养家苦

　　修行易，断情难。始初分解最艰难。譬无常，破尽难。心开悟，没疑难。觉从前事养家难。学神仙，有甚难。

　　○养家苦

　　思微妙，想尘缘。两般搜索要精研。但知空，向道坚。心清净，意通玄。自然知道没言传。达无为，作大仙。

　　○解佩令

　　和古韵

　　山侗猛省，因师法旨。觉从前、不是不是。剔正根源，要日月、壶中并至。透玄关、应希夷理。龙吟虎啸，能行能止。剖昏迷、慧刀锋利。炼就神丹，金盘托、聊充微礼。献风仙、博本师喜。

　　○解佩令

　　摧强挫锐，常搜己过。处真常、毋劳打坐。每向人前，须做小、无心做大。坎离中、虎眠龙卧。不憎不爱，无人无我。又何愁、非灾横祸。自在逍遥，与云朋、霞友唱和。占清闲，自家几个。

　　○梅花引

　　赠白先生

　　脱尘子。逃生死。物外逍遥云水似。起真慈。起真慈。暗助真功，常常得自知。逗引蛟龙归虎兕。水里灯光明久视。结灵芝。结灵芝。携去蓬瀛，专专献我师。

　　○梅花引

　　赠众师兄

　　子端提。龙蟠虎。莫使马猿偷眼睹。气神苏。气神苏。海底灵龟，依从鼻吸呼。女姹婴娇云里聚。欲赴蓬瀛路上去。炼江湖。炼江湖。结就金丹，方知玉性孤。

　　○梅花引

　　赠老李先生

　　怎分晓。迷虚矫。爱恋家缘何日了。著尘嚣。著尘嚣。铁做人人，遭他火院销。猛悟无常非事小。跳出凡笼搜密妙。乐逍遥。乐逍遥。坎虎离龙，降来入玉瓢。

　　○忆王孙

　　和重阳真人

　　心清步步入玄门。意静霰霰溉本根。蓦地听闻没口论。性无昏。一点灵光万劫存。

　　○忆王孙

　　长安云步去还来。万朵金莲火里开。独饮刀圭胜浊醅。两三杯。涤尽凡心有甚灾。

　　○忆王孙

　　麻衣纸袄度冬寒。暖阁红炉永不堪。认正些儿理端的。气神安。结就无为九转丹。

　　○憨郭郎（北曲）

　　赠重阳真人侄王周臣

　　休要强贪名利，休要恋妻男。免轮回，生死苦，做痴憨。清净自然明道，神气自相参。功成朝玉帝，跨云骖。

　　○金花叶

　　赠徐安神

　　欲要灵明莹彻。向心上、速宜解结。便莫受、家缘火熁。弃妻男产业。逞俊宁如养拙。引龙虎、休教急切。自然悟、神仙妙诀。本来真难灭。

　　○青玉案

　　赠染何先生

　　无涯火院常笼罩。似醉梦，难分晓。卖弄惺惺非耍俏。争财竞气，恋妻男，算到底，终须掉。譬似无常坑窖了。便急急，搜玄妙。固养灵根真火燎。澄澄湛湛，证元初，大药就，天书诏。

　　○调笑令

　　和师韵赠张马二公

　　调笑。论微妙。月内银蟾端千跳。中宵日里金鸡叫。坎虎离龙围绕。忽然撞著姹婴召。共守丹炉了了。

　　○调笑令

　　山峭。彩霞照。一颗神珠常吐耀。无穷瑞气长笼罩。更有祥烟袅袅。三清专遣青童诏。报道无为功要。

　　此首与前一首原作一首，兹从律分为二首

　　○四仙韵

　　即减兰

　　丘刘谭马。幸遇风仙亲教化。一别山东。云水秦川兴不穷。清贫快乐。自在逍遥无做作。清净门庭。阐出家风合圣经。

　　○四仙韵

　　丘仙通密。隐迹磻溪人不识。通妙刘仙。永住终南屏万缘。谭仙通正。志在清贫修大定。三髻山侗。愿处环墙也放慵。

　　○四仙韵

　　赠徐玄之

　　神翁苗裔。骨格非凡人怎比。猛舍家缘。物外搜寻玄上玄。天长地久。走玉飞金常在手。营养黄芽。道号从今称碧霞。

　　○四仙韵

　　赠烟霞散人

　　谪仙猛悟。富贵荣华都不顾。改变衣装。道服云包傲带长。擒猿捉马。不骋容仪多娅姹。玉性无尘。相称烟霞一散人。

　　○四仙韵

　　谭仙通正。悟彻长真修玉性。马钰山侗。豁豁洋洋似害风。刘仙通妙。把握长生真了了。通密丘仙。修养长春不夜天。

　　○四仙韵

　　处端通正。道号长真真上认。自在逍遥。摵碎岩前汲水瓢。处玄通妙。道号长生真了了。慎勿先归。且伴长春丘处机。

　　○四仙韵

　　山侗马钰。学道宜乎除爱慾。却殢诗词。怎得功成现紫微。如何猛悟。减字木兰花里诉。百拜诗魔。休似从前返倒何。

　　○四仙韵

　　诗词作孽。妨我清闲仙举业。猛悟心惊。如向深渊履薄冰。便疏笔砚。却与气神相眷恋。懒里寻慵。无作无为是马风。

　　○四仙韵

　　别南京拆字

　　今拜别。住逍遥金玉宅。处门开。里人人不复来。金成宝。脉婴儿擎玛瑙。与山侗。去蓬瀛礼吕公。

　　○四仙韵

　　过静远镇

　　兵辱我。戟丛中谁解祸。辩如锋。木和同是夏公。今清脱。兔日乌同作活。底然香。谢恩人鱼鼓张。

　　○挂金灯

　　赠重阳师父侄王周臣

　　绝攀缘，心上生光莹。朗然变化。无穷异景。这密妙、教贤省。内貌宜，手速整。悟后分凡圣。亘初灵明，火内正劲。锻炼出、清中静。

　　○滴滴金

　　赠蔡公

　　水云自在逍遥客。木金聚，更无隔。婴姹从此认知识。看无中颜色。虎龙战斗曹溪侧。鼎炉内，炼黄白。大丹成就有谁尝，蔡先生消得。

　　○德报怨

　　赠吴知纲

　　急性更为慢性。意静自然心静。憎爱两俱忘。绝炎凉。虎绕龙蟠光莹。丹结玉童邀请。舞袖出昆冈。赴蓬庄。

　　○金鸡叫

　　化李仲达

　　撞着鲸鲵须索钓。抛香饵、时时引调。洋洋不顾迷波淼。休要相趖，与你如胶鳔。掷下金钩常搅扰。如回首、牵归玄妙。将来决定成仙了。朝拜三清，出自我金鸡叫。

　　○金鸡叫

　　日日朝朝常报晓。谁知道、人人错了。孳孳为利贪虚矫。性命俱忘，财色心奸狡。恶业无涯阴德少。将来事、一场不小。无常限满酆都召。鬼使挐拏嗔，不悟我金鸡叫。

　　○金鸡叫

　　日日朝朝常报晓。徒人省、搜玄搜妙。孳孳为善回光照。勘破浮生，便把家缘掉。九曲明珠安九窍。丝连蚁、火光频燎。往来穿透功夫了。得赴蓬瀛，出自我金鸡叫。

　　○金鸡叫

　　火院中间常火燎。忧儿女、形容衰了。傍人替你生烦恼。投献诗词，万望心明晓。不测无常非事小。悟来后、便搜玄妙。蓬莱云路通关要。炼就金丹，出自我金鸡叫。

　　○金鸡叫

　　外骋惺惺非是俏。内修持、些儿最妙。真如一点三光照。爇起心香。自有祥烟罩。李四高人如悟晓。无中有、非常冥杳。胎仙舞袖麾灵耀。跨鹤腾空，出自我金鸡叫。

　　○金鸡叫

　　元是神仙何不晓。听予劝、家缘事小。迷津苦海须当跳。一个灵明，免使尘笼罩。物外澄心通密妙。常清净、龙蟠虎绕。神丹结正腾辉耀。返老还童，出自我金鸡叫。

　　○金鸡叫

　　日暮残辉何不晓。好收心、回光返照。宜乎急急搜玄妙。疾速修持，莫待西沉了。物外修仙非是矫。早认取、言钩语钓。诗词香饵吞些小。跃出迷津，悟得我金鸡叫。

　　○金鸡叫

　　入道已蒙相许了。火坑深、宜乎猛跳。男儿出语无虚矫。慎勿迟疑，休使傍人笑。断制家缘回日早。休似鹤、留言华表。从斯马钰登高眺。奉劝吾兄，莫忘我金鸡叫。

　　○金鸡叫

　　三髻山侗闲失笑。离乡井、无愁买恼。忧他性命无心了。终日哀人，忘了自家道。堪可垂钩须索钓。且不免、厮煎打炒。耐羞耐耻频频告。谨劝贤家，早悟我金鸡叫。

　　○金鸡叫

　　许我年时来入道。想贤家、心无虚矫。劝公早早家缘掉。稍稍迟迟、做出诸宫调。若肯回头保事好。乐清闲、持杯欢笑。抚琴月下沈香袅。搜获玄机，别有个金鸡叫。

　　○神清秀

　　寄看庞总管园赵公

　　些儿微妙非常好。猛焰里、自然芝草。玉虎与金龙，密护三田宝。丹成九转青童报。便授取、紫微宣诰。体挂六铢衣，跨鹤归蓬岛。

　　○道成归

　　阮郎归改道成归。修行人喜知。松峰影里乐希夷。何须唱艳词。姹婴动，虎龙随。云耕坎与离。三千功满赴瑶池。神光相貌奇。

　　○道成归

　　藏头赠岳秀才

　　年苦志不求奇。公寻者希。夷猛悟笑微微。华枉用机。予偃，婴肥。宫祥瑞围。传心印谨相依。灵神自飞。

　　○迎仙客

　　日中乌，月中兔。走飞子午何曾住。虎随龙，龙随虎。东西来往，自是明琼路。姹娘歌，婴子舞。玉堂里面金为主。云为朋，霞为侣。逍遥自在，开阐全真户。

　　○系云腰

　　昆嵛山上丹阳子，真得得、遇风仙。今生相应前生约，访秦川。居地肺，结良缘。离清坎静水生火，婴姹睡，虎龙眠。神凝气聚灵光现，驾云轩。透祥烟。去朝元。

　　○登仙门

　　师也师也。重阳师也。处玄机，静中清也。起金莲，玉花社，有谁知也。化人人，渐归道也。这扶风，非开悟，亦非愚也。辨假真，稍能明也。细寻思，心豁畅，略无疑也。想师范，没人过也。

　　○登仙门

　　难也难也。舍家难也。绝爱憎，屏尘难也。处无为清静，有始终难也。譬如死，又何难也。论玄元，谈微妙，要人听也。但小童，肯来询也。便须当，开言路，与其进也。我不能，保其往也。

　　渐悟集卷下

　　○十报恩

　　本名瑞鹧鸪

　　山侗一愿报师恩。物外生涯世罕闻。锻炼玉炉三涧雪，修完金鼎一溪云。蛟龙宜向火中溉，猛虎堪于水里焚。一粒神丹光透壁，不神神彩独超群。

　　○十报恩

　　山侗二愿报师恩。立誓修行志炼心。火焰灭除火养木，水银枯尽水生金。木金三间通玄路，水火同流结宝岑。久视大丹成不漏，携云归去绝升沉。

　　○十报恩

　　山侗三愿报师恩。锻炼灵胎在玉京。铅汞烹煎先有验，虎龙交媾岂无声。三光并秀超三味，五岳同峰出五行。三五丹成真造化，自然云步访蓬瀛。

　　○十报恩

　　山侗四愿报师恩。天地收来入宝瓶。日月山川添壮观，虎龙婴姹得安宁。清轻浊重阴阳正，博厚高明品物灵。赫赤丹成全性命，超然跨鹤过天庭。

　　○十报恩

　　山侗五愿报师恩。酒色气财誓不侵。便把日乌先赶退，次将月兔更牢擒。月轮重显无圆缺，日色增辉没缩沉。功满丹成何处去，得超云汉绝阳阴。

　　○十报恩

　　山侗六愿报师恩。坦荡逍遥不惹尘。识破假躯端的假，研穷真性的端真。方知可道非常道，始觉不神所以神。清净丹成乘赤凤，大罗天上赏长春。

　　○十报恩

　　山侗七愿报师恩。掌握虚无死水银。满目牛羊当道卧，一轩风月证人纯。清清净净难迷假，净净清清易见真。龙虎丹成无九转，自然永永做仙人。

　　○十报恩

　　山侗八愿报师恩。返覆阴阳仗炼烹。火降水升抛雪浪，龙吟虎啸发雷声。玉炉瑞雪重重结，金鼎祥光霭霭生。无价丹成无老死，长生路上法身轻。

　　○十报恩

　　山侗九愿报师恩。意净心清路坦平。便把无为为造化，不凭有作作经营。恰如逗引龙和虎，还似般调姹与婴。活乐丹成蓬岛去，和公师叔远来迎。

　　○十报恩

　　山侗十愿报师恩。劈碎金枷玉杻情。久视门中修久视，长生路上得长生。昏昏默默澄澄湛，杳昔冥冥净净清。响喨丹成蓬岛去，重阳师父远来迎。

　　○十报恩

　　述怀

　　利名场上没萦牵。人我丛中绝焰烟。举意游山山岭上，兴心乐水水云边。往来飘逸孤如鹤，去住安闲静似蝉。据此逍遥能有几，从教人道活神仙。

　　○十报恩

　　上街求乞

　　人人休惜一文钱。好与贫儿且结缘。暗暗还贤增万倍，明明助我养三田。舍悭自是开心地，割爱方能达妙玄。一日悟来离苦海，逍遥物外共修仙。

　　○十报恩

　　勉门人

　　道人活计不相侵。各自衣餐各自寻。莫为闲言闲斗气，休争俗事俗萦心。搜玄绝虑龙随虎，索隐记机水养金。清净色身全法体，一炉丹熟步瑶岑。

　　○十报恩

　　道友问在家能修行否

　　神仙要做恋妻男。忙里偷闲道上参。清净门庭无意认，淫情术法入心贪。欲求家道两全美，怎悟寂寥一著甘。莫待酆都追帖至，早归物外住云庵。

　　○十报恩

　　赠李校尉

　　一身便做个丹丘。於内常常云水游，离坎交宫真子午，甲庚易位没春秋。五行四象皆无用，三岛十洲却有由。功行无亏云鹤引，大罗天上列仙俦。

　　○十报恩

　　遇禁烟道友索

　　禁烟禁火禁心猿。真息调来永永绵。云水不游芳草径，身心岂著杏花天。为人勿作坟中鬼，学我能修物外仙。异日大丹成九转，腾空何必打秋千。

　　○十报恩

　　赠陉阳张书表

　　六旬有四卦将休。猛悟灰心离俗游。访我搜真归正觉，搜玄索隐做持修。头分丫髻云霞友，手显擎拳风月俦。稽首更明珍重理，自然得去赴瀛洲。

　　○十报恩

　　赠段先生

　　公物外好生涯。火相逢结大砂。女盘桓看大药。牛哮吼戏灵葩。云铺地丹炉赫，子观天碧眼华。有三生君省悟，中无事步烟霞。

　　折段字起

　　○十报恩

　　宁海长春庵主姜公，同众道友怜予行步艰难，造一奚车。工既成，日就福山来投，故作是词以报焉

　　青牛白鹿与黄羊。稳驾云舆昼夜忙。运载乾坤常会合，推般日月永交光。法轮响喨投玄窟，云辂玎珰入道场。九转功夫如省悟，自然得继马丹阳。

　　○十报恩

　　文登县黄箓醮，赠道众

　　昆嵛三髻马风歌。得遇修仙厌事多。我处无为酬本愿，人求追荐苦相魔。加持助醮居环堵，救拔亡灵上大罗。滞魄孤魂诚有幸，一齐超度喜无过。

　　○十报恩

　　一从得遇乐清贫。忻住环墙怕惹尘。炼气气和神恋气，愿神神爽气安神。宰公请我求追荐，小子慈心奉善因。救拔亡灵超上界，孤魂滞魄总朝真。

　　○爇心香

　　本名行香子夫妇分离

　　你是何人。我是何人。与伊家、元本无亲。都缘媒妁，遂结婚姻。便落痴崖，贪财产，只愁贫。你也迷尘。我也迷尘。管家缘、火里烧身。牵伊情意，役我心神。幸遇风仙，分头去，各修真。

　　○爇心香

　　上街化导

　　师父重阳，真个真师。教马钰、专做贫儿。生涯清净，活路无为。应抚心琴，调龙虎，饮刀圭。誓不山东，缘在关西。且和光、混俗随时。＊篱闲把，惟望人知。愿不蚤归，休空过，疾修持。

　　○爇心香

　　示众师兄

　　未至丹阳，怎敢为师。对同流、说破些儿。长生妙处，似有施为。聚五采云，五行气，五方圭。酉雉生东，卯兔生西。是木金、间隔之时，净中意会，清里心知。愿早清心，早净意，早行持。

　　○爇心香

　　劝众师兄求乞残馀

　　物外飘蓬。馁在其中。蓦然闻、撞动斋钟。残馀求乞，祷告玄宗。念出家儿，无家地，道家穷。麻麦充餐，消灭尸虫。觉虚心、实腹和冲。婴儿跨虑，姹女骑龙。在虚无中，来无迹，去无踪。

　　○爇心香

　　悟道翛然。出世因缘。但闻人、修建斋筵。长舒臂膊，立在傍边。便乞残羹，觅残饭，度残年。无耻无羞，灭火消烟。便留心、搜妙搜玄。阐开玉蕊，攒结金莲。觉气神清，精神秀，做神仙。

　　○爇心香

　　赠王五先生送环墙内饮膳

　　教去当除，争办斋厨。弟兄懑、错用功夫。不如休歇，早认元初。便觅云根，寻云脚，履云衢。喘息如龟，似有如无。觉冲和、来往宽舒。斡旋山岳，呼吸江湖。得产仙胎，成仙质，赴仙都。

　　○爇心香

　　咏香

　　不爇沉香。闲爇心香。布仁风、处处闻香。人人向善，个个崇香。愿处无为，常清净，自然香。妙洞云香。虎啸喷香。更龙吟、吐出馨香。玉为宝篆，金结丹香。得赴蓬瀛，超三界，献真香。

　　○爇心香

　　咏鹤

　　虽处鸡群，如凤＊＊。自丁令、化现如斯。霜毛朱顶，玉羽琼肌。唼太湖萍，潭鼻粟，唳云霓。朝戏芝田，夕饮瑶池。待五乔、来控当归。舞吴市显，乘卫轩奇。便指蓬壶，朝金阙，赴丹墀。

　　○爇心香

　　劝世

　　颜貌苍苍，髭鬓斑斑。愈遇迷、嫉妒贪悭。不忧自己，抚谓妻男。便巧心生，无心肯，放心闲。苦海波中，火院常耽。运机谋、积业如山。不求大道，一向痴顽。算有谁知，修仙易，养家难。

　　○爇心香

　　善恶报

　　造恶之人，凶横无过。细寻思、最易奈何。生遭官法，死见阎罗。向狱儿囚，碓儿捣，硙儿磨。积善之人，恭顺谦和。细寻思、却总输他。难收黑簿，怎入刑科。更神明祐，家门庆，子孙多。

　　○爇心香

　　题仵先生东廊

　　六月严凝，腊月炎蒸。这真功、颠倒分明。阳中阴极，阴里阳生。出五行中，谁行到，我行程。万朵金莲，火里常荣。水中看、红焰升腾。两般攒聚，一性圆成。便戴三花，梳三髻，礼三清。

　　○爇心香

　　赠张刘二都料

　　奉劝清河，酷告彭城。暨诸公、休苦劳神。速离火院，早出迷津。纵水云游，归物外，作闲人。端的修行，洗涤心尘。以云朋、霞友为亲。研穷久视，讲论长生。便悟玄玄，通妙妙，得真真。

　　○爇心香

　　谢兴平县李公翁母，布施一子学道

　　布施非凡，出俗因缘。舍娇儿、入道搜玄。人人称善，个个称贤。便远扬名，名扬远，出秦川。父母深恩，要报听言。我人除、擒捉心猿。气通八脉，功满三田。救九玄尊，七祖父，共成仙。

　　○爇心香

　　客人樊公索

　　三髻山侗。叹个樊公。贩淄矾、苦海波中。要除烦恼，助一帆风。便弃繁华，离燔火，出凡笼。真个逍遥，真不迷蒙。守真清、真净真功。真真相济，真性玲珑。便得真风，成真趣，显真容。

　　○爇心香

　　赠彭官人

　　昨日官人，今日仙俦。悟浮生、水上浮沤。忽生忽灭，难保难留。便做风狂，成风雅，骋风流。心意清闲，云水遨游。以气财、酒色为雠。法名得得，道号休休。认本来如，无来去，好来由。

　　○爇心香

　　赠扶风县杨公马公

　　但愿人人，识破浮生。速抽身、猛弃尘情。休妻别子，绝利忘名。便洒然惺，豁然悟，顿然明。虎啸龙吟，气爽神清。做真修、汞炼铅烹。心平行满，丹结功成。得跨云霓，朝玉帝，住蓬瀛。

　　○爇心香

　　岐阳镇张同监问修行

　　休问因缘，各做修行。古人言、两句堪听。人人有分，个个圆明。但事情疏，心情净，达长生。元气盈盈，大法成成。＊初观、日月停停。光辉莹莹，龙虎平平。觉本真真，常寂寂，永宁宁。

　　○爇心香

　　赠阎知宫

　　此个知宫，本是神仙。外修持、错了因缘。听予劝化，索隐搜玄。便弃繁华，离尘境，访林泉。净意情心，耕种丹田。更常常、炼息绵绵。命灯灿烂，性月团圆。待行功成，超达去，得升天。

　　○爇心香

　　寄白水冯公淄阳长老

　　白水冯公。宁海扶风。更淄阳、长老仙翁。三人一意，一志三通。便剿妖魔，擒猛虎，捉蛟龙。俗虑俱忘，真气和冲。得自然、晓达灵踪。金丹灿烂，玉性玲珑。待行功，超上界，住蓬宫。

　　○爇心香

　　寄柳巨济学录

　　奉劝书生。早悟浮生。舍荣华、物外游行。无思无虑，无爱无憎。便纵闲心，寻霞友，访云朋。常处常真，常净常清。做修持、自是灵明。铅为汞药，汞乃铅精。炼大丹成，乘鸾去，赴蓬瀛。

　　○爇心香

　　赠三水三老先生

　　猛悟无常，顿绝悭贪。脱轮回、恋甚妻男。出离火院，放肆婪耽。更头如蓬，面如垢，语如憨。万事俱忘，志炼行庵。灭尸虫、敷布云昙。幽微穷究，道征相参。便讲玄玄，搜六六，论三三。

　　○爇心香

　　赠灵阳子李大乘

　　悟彻阳元。便把阳牵。要阳阳、彻地通天。阳穿八脉，阳透三田。觉一阳周，一阳就，一阳全。水养灵烟。火养灵泉。更灵灵、真秀相传。灵砂无漏，灵物牢坚。便结灵光，成灵宝，做灵仙。

　　○爇心香

　　赠华亭张大悟

　　大悟之人，能放心闲。弃利名、爱海恩山。食无求饱，居不求安。更不狂思，不下忽，不高攀。协气横横，甘露珊珊。用牛羊、车载循还。坎离交结，龙虎盘桓。得至精微，水精热，火精寒。

　　○爇心香

　　华亭县西庵主王公请住方丈

　　誓戒肥甘，欣气馀残。以惺惺，变作痴憨。不居方丈，不住华轩。把浴堂来，为睡室，且弯跧。外乐无心，内养真颜。叹尘中、独占清闲。将来功满，离了凡间。向大罗天，云霞洞，列仙班。

　　○悟黄粱

　　本名燕归梁

　　词名本是燕归梁。无理趣，忒寻常。马风思忆祖纯阳。故更易，悟黄粱。百年一梦暂时光。如省悟，弃家乡。常清常净处真常。累功行，赴蓬庄。

　　○悟黄粱

　　终南居环堵

　　董宣强项岂寻常。如燕颔，即非殃。掀髯虚长不名疮。无破处，又何妨。道家贫后计多方。无腋袋，用皮囊。搘颐悬挂度炎凉。里面有，万般香。

　　○悟黄粱

　　赠兴平杨先生

　　密密相传理最深。向水里，自生金。个人无口解哦吟。能云步，曳云襟。寻思今古修仙道，今如古，古如今。古今难得遇知音。知音者，似予心。

　　○战掉丑奴儿

　　本名添字丑奴儿紫极宫加持，忽闻左右宰猪之声，因作是词

　　莱州道众修黄箓，各各虔诚。无不专精。邀我加持默念经。救亡灵。奈何邻舍屠魁刽，不顾前程。宰杀为生。猪痛哀鸣不忍听。最伤情。

　　○战掉丑奴儿

　　赠醮首刘大官

　　彭城兄弟皆官样，富贵之家。酷好荣华。未解回心悟落花。路途差。吾亲若肯搜玄理，别有生涯。炉炼丹砂。大药烧成迸彩霞。泛仙槎。

　　○战掉丑奴儿

　　赠刘叔建马长吉

　　吾亲叔建并长吉，两个同监。来解婪耽。来往奔波名利贪，似痴憨。劝他早把元阳整，恋甚妻男。卓个云庵。一句玄言匪俗谈。离尘参。

　　○战掉丑奴儿

　　赠莱州平等会首

　　世传斑竹佳人泪。语话皆非。因击三尸。血染斑斑事最奇。马风知。专投正直无私杖，休笑轻微。最好闲携。屏尽妖魔玉性辉。赴瑶池。

　　○战掉丑奴儿

　　咏筇杖

　　愿君妆点逍遥客，鹤膝同随。闲步云霓。笑傲清风明月溪。乐希夷。海芦尚有三三节，阳数明知。与道相宜。好伴云游风马儿。莫推辞。

　　○战掉丑奴儿

　　自叹

　　念身破旧如茅舍，雨渍风掀。惹火招烟。鼠＊蛇钻柱脚偏。悉牢坚。遇师变作银霞洞，修整云轩。悬挂珠帘。赏玩光明不夜天。决成仙。

　　○战掉丑奴儿

　　悟来修炼身中宝，不骋髯掀。唯喜沉烟。施布仁风无党偏。愿心坚。劝人识破浮生梦，恋甚华轩。更不观帘。随我扶摇入洞天。做神仙。

　　○战掉丑奴儿

　　自戒

　　我因醉里曾疏脱，誓不衔杯。识破浮财。气不闲争色怎埋。免非灾。重重得遇修行做，洗涤灵台。保护灵胎。直待灵珠变个孩。赴蓬莱。

　　○战掉丑奴儿

　　前生不种今生福，求乞街前。冻馁＊邅。心似汤锅沸镬煎。愿哀怜。明明舍一文钱与，暗暗还贤。最大因缘。自古慈悲总做仙。不虚言。

　　○战掉丑奴儿

　　茶来酒去人情事，匪道根由。惟献惟酬。酒去无茶回奉休。便为雠。怜贫设粥非求报，建德如偷。更好真修。定是将来看十洲。步云游。

　　○战掉丑奴儿

　　恤饥共设三冬粥，稽首诸公。但愿家丰。些小慈悲米济穷。好那容。道心长在常行善，性命圆融。自是心通。缚马擒猿引虎龙。赴蓬宫。

　　○战掉丑奴儿

　　世人个个便宜爱，争要便宜。半使心机。赢得便宣却是亏。少人知。劝他好把便宜舍，建德施为。非是遇痴。暗积洪禧达紫微。做仙归。

　　○战掉丑奴儿

　　浮云聚散如财物，不义之财。休要贪来。那底招殃惹祸灾。好生乖。不如心地行平等，各不伤怀。远胜持斋。定是将来免落崖。赴蓬来。

　　○战掉丑奴儿

　　三冬设粥宜长久，岁岁如然。恻隐心坚。种下今生真福田。不亏贤。虽然出了些儿米，获福无边。积行功圆。定是将来证果仙。上青天。

　　○战掉丑奴儿

　　斋前收拾行香火，供养饥贫。当办辛勤。决定於中隐好人。莫相轻。我今已得真消息，说与人听。须要虔诚。恭谨如同祭祀神。遇真真。

　　○战掉丑奴儿

　　街头冻馁求乞者，欢喜哀怜。供养如仙。惟恐中间隐圣贤。要精专。胜如修建千坛醮，别种因缘。福行周圆。定是将来步碧莲。去朝元。

　　○战掉丑奴儿

　　三冬设粥当周急，饥者堪怜。美事堪传。他处人闻此善缘。亦如然。济贫拔苦慈悲福，功德无边。胜爇沉笺。定是将来得上天。做神仙。

　　○战掉丑奴儿

　　当厨听取扶风劝，煮粥休稀。稠厚些儿。慎勿谩他人肚皮。起慈悲。朝朝日日心休倦，好趁辰时。兼解寒威。积此真功莫要亏。得洪禧。

　　○战掉丑奴儿

　　慈悲道友怜贫乏，设粥三冬。总获真功。更启虔诚有始终。遂年供。惠而不费人闻得，但愿家丰。肯济贫穷。管取将来不落空。赴仙宫。

　　○战掉丑奴儿

　　千门万户人听劝，好结良因。恤念饥人。共设三冬粥济贫。福弥臻。一抄半撮慈悲米，功行非轻。远胜看经。恻隐之心达玉京。注仙名。

　　○战掉丑奴儿

　　风刀雪箭三冬苦，当恤贫儿。身上无衣。口里无餐常抱饥。忒孤恓。人人正好修功德，当起慈悲。拯溺扶危。设粥都来百日期。立仙梯。

　　○战掉丑奴儿

　　冬天设粥，益利甚多。烦孙公副正留心，无令断绝，甚荷。奉呈小词二阕

　　三冬设粥来宫观，善事光临。休起愁心。悟取慈悲行最深。足人钦。休生倦怠常宁耐，胜爇檀沉。妙处闲寻。水火相生玉里金。上瑶岑。

　　○战掉丑奴儿

　　孙公副正居何处，紫极之宫。待客谦恭。高下相看动已躬。似张弓。劝贤早认真修炼，斡运灵宫。省可恭恭。锦箭如丝射宝躬。不须弓。

　　○离苦海

　　本名离别难谨继重阳师父韵

　　缘遇离苦海，修真寂真寥。向真风里捉真飙。种琪瑶真真，瑞满青霄。引真个玉兔，真个金难，自是能消。更收聚真龙真虎，缭绕真象肯偏饶。真恍惚，直彰昭。见真婴真姹相招。访真离真坎真处，要真真相济服灵苗。忽结亘古真容，因真清净，功力和调。蓬岛去，拜礼重阳师父，永逍遥。

　　洞玄金玉集卷之七

　　○斗修行

　　本名斗百花犯正宫

　　同流宜斗修行，斗把刚强摧挫。斗降心忘，酒色财气人我。斗不还乡，时时斗悟清贫，逍遥。放慵闲过。斗要成功果。斗没纤尘，斗进长生真火。斗炼七返九还，灿烂丹颗。斗起慈悲、常常似斗无争，斗早得携云朵。

　　○捣练子

　　赠云中子苏铉

　　云中子，是苏公，听予休要头髼松。顶华阳，巾九峰。当行化，代山侗。云游西北访崆峒。阐善缘，立教风。

　　○捣练子

　　劝众师兄访道

　　马风子，未通玄。性昏识昧不翛然。倚仗予，枉了贤。听予劝，莫推延。速当离我便参禅。就有道，而正焉。

　　○捣练子

　　离尘

　　离尘纲，出凡笼。髼头垢面类愚蒙。眼如盲，耳如聋。金为箭，玉为弓。木人射透水晶宫。赴蓬瀛，玉路通。

　　○捣练子

　　赠中条山无为子

　　志为剑，慧为刀。石娥劈玉见金鳌。戏青莲，跃碧涛。刀圭饮，胜香醪。六三公子著绯袍。系云腰。万万遭。

　　○捣练子

　　华州王待诏乞词

　　王待诏，善传神。日常心意在他人。便都忘，自己身。如省觉，出迷津。逍遥坦荡啰哩凌。乐清闲，得悟真。

　　○捣练子

　　赠清净散人

　　休执拗，莫痴顽。休迷假相莫悭贪。休起愁，莫害惭。听予劝，访长安。逍遥坦荡得真欢。守清净，结大丹。

　　○捣练子

　　赠京兆蓝党谢敬人

　　休执著，莫贪求。心头休要起闲愁。住行处，常自由。能如此，应真修。擒猿捉马炼霜球。行功成，赴十洲。

　　○捣练子

　　赠李舍人

　　张都料，最奔波。盖因手作忒偻儸，惹偻儸，没奈何。听予劝，离巢窝。闲闲闲里炼冲和。得真修，止大罗。

　　○捣练子

　　赠终南三道友

　　张谦天，慕子迁。李公实等恋家缘。怎生得，通妙玄。离俗海，水云边。会仙庄上种金莲。行功成，性月圆。

　　○捣练子

　　赠三水贾仙

　　炎炎火，滚滚汤。中间一点忒清凉。更玲珑，分外香。生祥瑞，吐祥光。瑞祥光彩结红霜。产胎仙，现玉皇。

　　○捣练子

　　赠醴泉三毕先生

　　外休著，外休搜。外边并没好因由。外无真，外事休。内堪补，内填修。内中清净水云游。内光明，内貌周。

　　○捣练子

　　陇州萧防判言，将来宜人分娩，是儿是女，有无灾难，索词

　　好性子，好性怀。不须香火不须斋。戴云包，免了灾。内修个，不凡胎。忘机绝虑屏尘埃。产灵童，有大才。

　　○捣练子

　　赠华亭完颜知县

　　知县女，个真真。年将二六乐天真。敢求乞，任求真。天赋性，慕修真。将来功满内全真。跨祥云，礼上真。

　　○捣练子

　　密州李节副求拄杖

　　灵寿杖，寄何人。陇西节副拨红尘。剔开道，离苦津。常携执，求为亲。擒猿捉马气和神。挑圆相，现本真。

　　○捣练子

　　灵寿杖，献夫人。拨开世纲易开尘。助行步，出爱津。打有著，拄为亲。敲昏琢暗求清神。挑明月，显至真。

　　○捣练子

　　赠五会道众

　　心平等，寿延长。修完七宝聚三光。悟全真，万事忘。玉花绽，金莲芳。馨香滋味满斋肠。行功成，现玉皇。

　　○捣练子

　　赠宁海州于清一

　　玄中妙，没言传。劝君休纵马猿颠。爇心香，达圣贤。圣贤喜，赐良缘。暗中细细剔根源。性灵灵，得做仙。

　　○捣练子

　　赠文登马彦高

　　长寿酒，安乐杯。能医百病正当时。助清吟，乐道归。将进酒，凤衔杯。香山会上惜芳时。醉仙吟，月下归。

　　○捣练子

　　赠张无尘先生

　　擒云马，纵云骖。行歌蹈舞放婪耽。任傍人，笑我憨。明六六，悟三三。三三六六味香甘。广收拾，不属贪。

　　○临江仙

　　和赵殿试

　　访庚辛成造化，常清净童颜。哉表里得翛然。生真水纼，去复牵还。子投贤贤不面，庵辱教来干。分修炼在三关。人真宿契，悟放心闲。

　　拆木字起

　　○临江仙

　　和无名先生韵

　　玉往来神气住，翁稳跨青骝。风谭氏与刘丘。心归正觉，个本环洲。火相生铅汞结，人已达清幽。侗不日上云头。风牢把捉，下好吞钩。

　　拆金字起

　　○清心镜

　　本名红窗迥

　　我当初，为庵主。勤勤接待，云朋霞侣。时时地、疏远尘缘，渐渐成觉悟。悟心开，便得遇。本师遣我，专来化度。阐妙玄、穿凿愚迷，要荐归蓬府。

　　○清心镜

　　善芽生，为庵主。终日相陪，不凡之侣。得自然、获种良缘，觉心头开悟。心头开，决遭遇。端的修持，更凭师度。应仙举、功行无亏，跨云归紫府。

　　○清心镜

　　得遇

　　遇风仙，论长便。弃掉妻男，不宜再面。向物外、坦荡逍遥，离众生识见。大丈夫，志勇猛。肯为酒色，财气荏苒。仗慧刀、割断攀缘，修胎仙出现。

　　○清心镜

　　弃家

　　解名缰，敲利锁。爱海恩山，一齐识破。弃家缘、路远三千，似孤云野鹤。有胜心，忒煞大。今日对众，须当说过。啀寂寥、忍辱清贫，更不许两个。

　　○清心镜

　　乐真风

　　马风风，风得好。摆脱家缘，无烦无恼。自今后、不作猖狂，便一心办道。净神炉，清丹灶。炼汞烹铅，屏除阴耗。一阳生、大药灵灵，有分居蓬岛。

　　○清心镜

　　叹前非

　　初出家，访道友。恰似猛虎，下山游走。未曾经、锻炼顽心，轻触著哮吼。炫多能，夸好手。抄录名方，专行拯救。平胃散、虽则全无，穷气药煞有。

　　○清心镜

　　喜今是

　　法烛儿，任来爇。无我无人，烟消火灭。专修个、忍辱神仙，肯是非分别。无嗔怒，无喜悦。拍拍塞塞，满怀冰雪。自然得、心地清凉，怎教我发热。

　　○清心镜

　　搜己过

　　搜己过。搜己过。自入道来，别无大过。只不合、说破玄机，是十分罪过。自知过，自知过。要免前愆，将功补过。处无为、心起真慈，望圣贤恕过。

　　○清心镜

　　祖庵环堵

　　一莲池，二霞友。三松四桧，五株垂柳。卓环墙、围绕云庵，屏繁华内守。青龙飞，白虎吼。玉姹金婴，自然清秀。超造化、结就神珠，待圣贤来成就。

　　○清心镜

　　咏长安

　　论长安，多美事。端的日有，三仙向市。满城人、半做经商，半修炼真气。寿长人，最多矣。因知罪福，早闲心地。兴善缘、年例何如，见千道会起。

　　○清心镜

　　寄谭刘丘三师兄鹿衣

　　长真兄，刘丘弟。长生长春，法亲同辈。显懒衣、体挂鹿皮，本师教恁地。弟云包，兄丫髻。早悟三觉，一通明义。我愿心、普化群迷，拯内容出世。

　　○清心镜

　　赠铁李先生

　　陇西公，苦得别。六月炉头，掉锤打铁。养浑家、都要清闲，独自受炙熁。火烧疮，汗滴血。万苦千辛，何时是彻。马风风、诱引回头，向道门中休歇。

　　○清心镜

　　悟冤亲，猛离别。男儿志气，斩钉截铁。水云游、誓不回眸，趖火院逼熁。得清凉，无汗血。清净玉壶，自然莹彻。觉亘初、一点灵灵，绝尘缘心歇。

　　○清心镜

　　赠老程先生

　　这程公，顿然悟。家有六子，六贼之数。细寻思、总是冤家，便不宜团聚。弃纱巾，冠戴取。捉住马猿，易调龙虎。待一朝、丹药灵灵，跨祥鸾归去。

　　○清心镜

　　赠京兆周七官

　　周官人，家豪富。长安通检，最为上户。十年间、兴廢何如，无札锥去处。叹利名，不坚固。使我灰心，转生开悟。行大道、一志无移，修不来不去。

　　○清心镜

　　寄长春丘师兄

　　君乐山，予乐水。乐水乐山，算来何济。都不如、净意清心，炼冲和真气。坎离交，木金戏。产无影姹婴，五明宫里。便顿觉、丹结灵灵，得真欢无比。

　　早来因戏水，顿释其非，复作此词以示堂下，恐有执着者。

　　○清心镜

　　赠小李仙

　　李宜僧，僧学道。道要玄机，日常寻讨。讨论得、常净常清，清心意最好。好降心，心尘扫。扫除净，自是通明秘奥。奥旨在、走玉飞金，金玉结丹宝。

　　○清心镜

　　赠鄠县小杨仙

　　修行人，先禁眼，见他妇女，不宜顾盼。牢擒捉、意马心猿，休缓缦缓缦。我人除，事情简。清贫柔弱，逍遥散诞。谨遵依、国法天条，永不犯不犯。

　　○清心镜

　　寄西庵李法师

　　李法师，听予劝。休苦哀人，自先救援。把心灯、剔正光明，照个中宫殿。大丹成，功夫遍。惺洒灵童，自然出现。等紫书、玉诏来宣，访瑶台阆苑。

　　○清心镜

　　赠严先生

　　大丈夫，真烈士。斩钉截铁，一心无二。做修行、誓不还乡，遇危难发志。清净中，玄妙至。日月交光，虎龙参时。饮刀圭、保养神丹，应重阳奥旨。

　　○清心镜

　　赠侯明一

　　侯姑姑，心开悟。六旬有九，才方修补。众人言、晚了时光，马风道未暮。气不断，神可固。先把马猿，用功擒住。自然得、性命停停，管成仙归去。

　　○清心镜

　　京兆全真庵

　　皮张仙，修造主。一身两役，兼为化主。修庵舍、独办一间，祷长安施主。论修行，分宾主。悟取气神，与身为主。是性命、速了根源，做蓬莱洞主。

　　○清心镜

　　赠长安李先生

　　李先生，忒执拗。全真堂下，最难训教。学修行、不尚扶犁，道我咱偏好。再三劝，再四告。认取五色祥云，自然耕道。种紫芝、灿烂灵光，便得归蓬岛。

　　○清心镜

　　赠薛道清

　　做修行，细搜刷。清净家风，便是大乘妙法。下无为、无作真功，心镜上摋抹。自然明，自然达。把九玄七祖，尽行救拔。向蓬瀛、坦荡逍遥，冠裳似菩萨。

　　○清心镜

　　赠刘先生

　　个青牛，引白犊。向曹溪深处，往来相逐。更时时、卧月眠云，疏凡间草木。餐三阳，投九畜。子母温柔，免劳看牧。待一朝、得赴蓬瀛，显本来面目。

　　○清心镜

　　赠魏害风

　　风姑姑，怀秘奥。意净心清，头头是道。自然得、真乐真欢，并无些烦恼。不谄诈，不倨傲。玉花丛里，结成金宝。便等候、紫诏来宣，应通明仙号。

　　○清心镜

　　赠孙可道

　　孙先生，能放下。兀兀腾腾，通真弃假。处心与、万物无私，略无些谄诈。乐清贫，得清雅。逗引灵童，惺惺洒洒。到如今、好结善缘，水云游行化。

　　○清心镜

　　闻吴解元昆仲身化

　　叹浮生，心灰尽。小吴解元昆促，少年清俊。又争知、半月中间，便一齐殂殒。人还悟，人还省。撇下家缘，完全性命。真清净、脱免轮回，得长生有准。

　　○清心镜

　　兴平郭姑来投全真堂下修行

　　郭姑姑，男子志。割拚尘清，畏其生死。远本夫、缝合阴门，自古今无二。慎其终，如其始。自有坚贤，暗中提尔。处无为、清净彻头，同麻姑居止。

　　○清心镜

　　蒲城陆先生

　　叹个人，破旧罐。不顾危亡，更把道门相玩。尚由自、不悟前愆，怎免他大难。听予言，休著绊。恩爱尘情，一刀两段。销旧业、再做修持，博马风照管。

　　○清心镜

　　头如蓬，面如垢。万事俱忘，心无尘垢。恣情慵、放肆婪耽，乞残馀展手。幸知无，宁著有。无无亦无，神丹无漏。访蓬莱、功满三千，得缦垂云袖。

　　○清心镜

　　薄待诏求问

　　薄待诏，能捏塑。夸妙手奇功，不曾停住。骋精神、漉水拖泥，为养家之故。心还省，性还悟。闲闲供养，本真父母。净清中、结就神丹，跨青鸾归去。

　　○清心镜

　　杨待韶求问

　　杨待韶，塑得好。弄泥弄水，何曾养浩。休厮哄、休乞诗词，好留心向道。细研穷，得寻讨。净里清中，自通玄奥。气神精、无漏丹成，跨云归蓬岛。

　　○清心镜

　　少华薄公丈丈索

　　薄丈丈。薄丈丈。八旬有四，因甚发心修养。看重阳、文集全真，得知些味况。勿言老，休寿相。外貌苍苍，内容侗傥。气不断、亦可修持，速澄心为尚。

　　○清心镜

　　赠马守清

　　马姑姑，后归去。日用无为，清闲养素。休讲论、女姹婴娇，更虎龙斗处。屏尘缘，得真趣。火灭烟消，气神坚固。内云游、功满三田，上蓬莱仙路。

　　○清心镜

　　内修圃赠徐先生

　　独自固。修园圃。踏畦踏垅，即非行步。把玉炉、倒卷灵波，又何曾手举。浇灌频，芽甲吐。渐渐馨香，满园堪睹。蕊珠宫、迸出霞光，效神翁归去。

　　○清心镜

　　内采药赠陇州老田先生

　　学修行，如采药。携个清净篮儿，并无染著。向白云、深处游行，又何曾用鑺。呼青鸾，引白鹤。踏开宝陆，自然辉霍。见九转、一粒丹成，便收归碧落。

　　○清心镜

　　内耕种赠木张先生

　　处孤清，内耕种。心意安闲，不摇不动。杳冥中、见个金牛，向溪田深＊。清雨降，紫芝耸。赤凤乌龟，前来看供。麻麦结、黍米神珠，上碧霄进贡。

　　○清心镜

　　赠王庵主

　　养家时，甚情况。被妻男逼得，有如心恙。竞利名、来往奔波，忒劳嚷劳嚷。学道来，常坦荡。除性命二字，别无妄想。占清闲、自在逍遥，好豁畅豁畅。

　　○清心镜

　　予在终南，居於环堵，颵腿赤脚，并无火烛相。仅六年矣，瞥然心动，信步云游，西至华亭投宿於窑埪。偶中土津火毒，吐血发嗽，病势来之甚紧。众道友馈药，拜而受之，不敢尝。又谓予曰，当食生葱酽醋，可解其毒。予再三思之，道家有病，他人莫能医，当以自治乎修炼身中至宝，厥疾自瘳。因作清心镜小词一阕，拜呈道众，希采瞩

　　马风风，五旬六。云水飘飘，洒然清独。运天风、摇曳灵光，转增明性烛。到亭川，窑里宿。不意中他，土津火毒。欲要解、四假违和，炼身中金玉。

　　○清心镜

　　治病

　　气不通，脚膝患。云母膏，敷贴常常备办。破伤风、要可何如，花蕊石细掺。治心病，清神散。医性僻，附子理中丸弹。灵宝丹、服得太多，和骨骰更换。

　　○清心镜

　　赠鞠得一

　　河州鞠，听予说。把般般术法，便当一撇。论自然、大道无为，岂在乎细捏。清心镜，常莹彻。照破万缘，无生无灭。这本来、一点元明，便朗如秋月。

　　○清心镜

　　赠马先生

　　好爽利，好豁畅。坐卧住行，逍遥坦荡。细寻思、名利之人，怎知此味况。向闲中，搜修养。锻炼一颗，神珠晃朗。算三次、海变桑田，是仙家一饷。

　　○清心镜

　　赠华亭十殿试

　　尹虞卿，樊祖训。明仲季蒙，子恂子润。汉卿共、信仲官人，乃清河一姓。程德容，李汉臣。十个吾侪，尽皆文俊。劝诸公、名利灰心，早修完性命。

　　○清心镜

　　赠灵阳子李大乘

　　灵阳子，来告别。送行不似，相迎时节。听予嘱、游必有方，待孀毋紧切。我人除，烟火灭。莫忘初志，旋添决烈。行大道、开阐亘初，邀清风明月。

　　○清心镜

　　赠刘小官

　　一青牛，二条尾。三双眼儿，仰观俯视。四个蹄、雪白如银，五方中嬉戏。六慾七情俱总废。八味琼浆，饮来光明遍体。九鼎内、变作神丹，十分功圆备。

　　○清心镜

　　赠寂然子

　　修行人，听子细。斋食不可，美之又美。更何须、异馔多般，但一味而已。恬淡中，常遂意。万神调畅、姹婴欢喜。得自然、结就金丹，占蓬瀛仙位。

　　○清心镜

　　道友问修行

　　云朋询，霞友答。性命事大，自当救拔。免轮回、决在今生，可细搜细刷。青莲开，白莲发。莲花帐内，姹婴仰观俯察。向蓬莱、路上前行，舞六么十八。

　　○清心镜

　　华亭严因院主

　　刘子温，性通达。父子三人，尽皆落发。便不殢、有相行持，认无妙法。个内净清灵宝塔。玉象金狮，绕围七匝。蓦然间、响亮玎珰，显妙音菩萨。

　　○清心镜

　　道友问予甚家门户

　　道友询，甚门户。答之清净，别无作做。皆笑道、此是顽空，执把在甚处。要执把，说与汝。意马心猿，常擒稳住。得自然、地涌醴泉，更天降甘露。

　　○清心镜

　　涌醴泉，降甘露。上下升降，不曾停住。得自然、滋润三田，紫灵芝敷布。善芽生，慧苗吐。泼焰焰兮，晃摇琼路。便化为、一粒神珠，指蓬瀛归去。

　　○清心镜

　　勉门人

　　休虚诞。休虚诞。不可倚而不倚，道中相玩。全性命、不比寻常，下的端了干。出家儿，呈手段。把从前爱底，顿然猛拚。发一志、决烈修持，与神仙作伴。

　　○清心镜

　　赠裴大器

　　修行人，要心善。奈业障相魔，裂他不转。十二时、马劣猿颠，没巴避恶念。办坚志，常锻炼。剿除绝迹，永无征战。气神和、清净丹成，得胎仙出现。

　　○清心镜

　　赠荔菲大隐

　　修行人，休失错。仔细寻思，外乐不如内乐。常清净、自有清欢，本来真踊跃。无忧愁，无染著。自在逍遥，气神辉霍。行功成、显个胎仙，便舞归碧落。

　　○清心镜

　　瓜李喻

　　喜浮瓜，恐沉李。说破浮瓜，自然悟理。自今后、休炫文章，更不须讲礼。水云游，远乡里。休修外表，唯修向里。定喘息、永永冲和，饮长生仙醴。

　　○清心镜

　　蒂苦瓜，香甘李。去苦就甘，自通至理。灭无明、混俗和光，且闲施俗礼。访长安，经槐里。心归物外，气收补里。要无中、养就婴儿，饮天然玄醴。

　　○清心镜

　　这儒生，俗姓李。悟无为清净，自然玄理。应玉皇、仙举争魁，腾孔鲤问礼。听予言，归故里。再住环墙，殷勤修里。碧桃熟、自有琼浆，傲申生饮醴。

　　○清心镜

　　菜重芥，果珍李。悟生死之苦，懒穷文理。薄滋味、远除色声，更倦看周礼。聚三光，放三里。认三髻，谈论清净表里。气精神、三宝丹成，管三清赐醴。

　　○清心镜

　　显决烈

　　出家儿，要决断。一口咬碎，无明火钻。道万事、不系刚肠，堪称个铁汉。志无移，心不乱。认正古今，神仙公案。累功行、不怕艰难，待直超彼岸。

　　○清心镜

　　以示同流，如此修持，决证仙果

　　出家儿，要决断。万种尘缘，一齐割拚。便忘机、绝虑修仙，把性命了干。外愚痴，内光灿。声音笑貌，有如憨汉。乐清贫、歌舞街前，欣披席把碗。

　　○清心镜

　　修行人，休失错。仔细寻思，外乐不如内乐。静清中、真乐真欢，笑靥生花萼。无忧愁，无染著。神气冲和，心无怨恶。生大善、救度遇迷，同超升碧落。

　　○清心镜

　　遇冤雠，当和解。酒色气财，永除永戒。行大道、剪截万缘，便略无挂碍。莫欺心，休捏怪。认取真常，逍遥自在。处无为、心起悲心，这功行没赛。

　　○清心镜

　　寄四舍弟马运甫

　　与人和，休打斗。慎勿迷迷，博弈饮酒。暗风病、谑杀傍人，疾些儿拯救。要病除，须拂袖。物外持修，亘初清秀。更有般、真个长安，待来时成就。

　　○清心镜

　　戒捏怪

　　做风狂，脱家累。脱了家缘，要清心地。休捏怪、诈做好人，莫谩神唬鬼。寒与暑，须当避。志道休耻，恶衣恶食。遵国法、莫犯天条。称修仙活计。

　　○清心镜

　　戒掉粉洗面

　　出家儿，贪美膳。不顾抛撒，掉粉洗面。吃素签、包子假鼋，甚道家体面。美口腹，非长便。粗茶淡饭，且填坑堑。乐清贫、恬淡优游，别是识见。

　　○清心镜

　　示当厨造面者

　　造面人，听予属。硬搓薄赶，挨刀细削。烧锅灶不可迟迟，便频添火烛。觉馨香，良久热。甜淡调和，虚心实腹。斋罢后、慎勿狂思，清本来面目。

　　○清心镜

　　劝醉者

　　休放醉。体放醉。想贤岂敢，对他官员恁地。＊修行、上士无争，实无心醉你。休恣意。休恣意。省可贪杯，早崇善事。把性命、下手完全，做神仙活计。

　　○清心镜

　　咏三教门人

　　九阳数，尽通彻。三教门人，乍离巢穴。探春时、幸得相逢，别是般欢悦。也无言，也无说。执手大笑，无休无歇。觉身心、不似寒山，这性命舍得。

　　○清心镜

　　真实语

　　不言名，不说利。酒色气财，并无留意。人间事、总不关心，别认些活计。要全真，须养气。净里清中，虎龙嬉戏。得自然、个内斡旋，产胎仙出世。

　　○清心镜

　　劝僧道和同

　　道毁僧，僧毁道。奉劝僧道，各休返倒。出家儿、本合何如，了性命事早。好参同，搜秘奥。炼气精神，结为三宝。真如上、兜率天宫，灵明赴蓬岛。

　　○清心镜

　　戒华丽

　　出家儿，听仔细。居止慎勿，修来壮丽。要创置、阅目亭园，与仙人无异。人间予，如何是。竹篱茅舍，柴门破碎。更衣装、纸袄麻衣，是道家活计。

　　○清心镜

　　赠益都府李进

　　陇西公，名去病。表德去华，道号去尘最紧。待悟来、去尽般般，当修完性命。心常清，意常净。法名更作，谷神相应。号通一、亦是相宜，字仙卿相称。

　　○清心镜

　　叹世

　　叹人人，忒拙计。竞蜗角虚名，蝇头薄利。才争得、粟米头高，早笑他低底。厮是非，讲闲气。岂悟修行，超凡出世。了性命、些子功夫，占蓬瀛仙位。

　　○清心镜

　　养家人，无个省。各炫惺惺，悭贪鄙吝。天来大、割舍惊人，敢不惜性命。这性命。於身紧。一息不来，身为土粪。愿省悟、疾速修持，固精神仙准。

　　○清心镜

　　赠马彦寿

　　两亲家，各开悟。把从前爱底，观如猛虎。认无为、清净家风，并无些作做。不悭贪，不喜怒。调息均匀，绵绵内补。待一朝、行满功成，共携云归去。

　　○清心镜

　　赠灵一子

　　何先生，听仔细。未到蓬头，且梳丫髻。亦未至、求乞残馀，待悟来许你。得定慧，入初地。凭仗无染无著，无为活计。心清净、通妙通玄，得永成仙契。

　　○清心镜

　　因何先生往宁海，作词以寄乡人

　　劝乡人，当省悟。浮利浮名，不坚不固。妻男是、走骨行尸，自身是臭腐。早因头，投真趣。学取马风，乐然归去。向物外，耕种心田，做神仙伴侣。

　　○清心镜

　　赠韦先生

　　公清，火戏虚。寂寂虎随龙憩。莲绽、胜似群花，缘行周济。悟回头，真自喜。诀无为清净，自然通秘。自得、休别追求，人免不讳。

　　拆韦字起

　　○白观音（北曲）

　　本名白鹤子赠吴知纲

　　谑号不勤勤，名为养拙人。穿衣慵举臂，吃饭懒抬唇。面垢但寻水，头蓬倦裹巾。尘劳不复梦，悟彻个中真。

　　○白观音（北曲）

　　久视长生法，须当万事忘。守心猿易灭，防意马难狂。引虎居龙窟，调龙住虎房。两般成一物，跨鹤赴蓬庄。

　　○雁灵妙方

　　本名双雁儿谨继重阳师父韵

　　幸遇风仙别东州。无萦系，纵云游。得真欢乐恣情讴。这尘缘，一旦休。仿效田单用火牛。驾金木，倒颠流。大丹光显不持修。在迷津，作渡丹。

　　洞玄金玉集卷之八

　　○五灵妙仙

　　借柳词韵

　　马风宁海，遇重阳十八。憨憨地、就中奸黠。六尘绝。纵逍遥自在，开怀豁畅，云游水历，琼瑶路如冰滑。□□补天缺。下功收五彩，经营活雪。调龙虎、撞关冲节。得真悦。见晴空莹净，圆圆正正，光辉晃朗，元来自家心月。

　　○五灵妙仙

　　赠蓬瀛散人

　　愿贤增寿，算家豪散八。儿孙孝、尽皆奸黠。总超绝。效庞公许氏，全家顿悟，同登彼岸，长生路途清滑。□□兔角缺。往来游戏，看天花瑞雪。金茎秀、迥无枝节。个中悦。是灵童应净，真乐真乐，无愁可解，唯吟绛霄风月。

　　○五灵妙仙

　　赠赵八先生

　　马风词，拜上真宁赵八。常清净、内容娇黠。马猿绝。处无为无作，通玄达妙，琼浆得饮，馨香味兼甘滑。□□无盈缺。自然神气壮，眠卧冰雪。欺寒暑、不拘时节。这般悦。自心知意解，难言难说，逍遥坦荡，清了洞天真月。

　　○五灵妙仙

　　赠扶风县淡公

　　悟来降，我相街前乞八。飍飍地、似痴如黠。万缘绝。净清中恣饮，刀圭烂醉，灵台皎洁，惺洒自然光滑。□□本无缺。玉炉金鼎内，黄芽白雪。真龙虎，绕幡关节。姹婴悦。把昆仑顶戴，冲开云雾，天无昼夜，长显一轮明月。

　　○五灵妙仙

　　赠众道友

　　马风重，恳告诸公道友。休迷假、内容堪守。要长久。用真功全在，清心净意，擒猿捉马，休令暂时游走。□□得无漏。气精神会合，丹砂结就。无中相、自然开口。论无有。这玄玄妙纱，怡然悟解，元来却是，真师暗中传授。

　　○玩丹砂

　　本名浣溪沙，赞师叔玉蟾普明澄寂和公真人辞世

　　朴住虚无撮住空。岂分南北与西东。丹砂只在笑谈中。性命不由天地管，一声珍重别山侗。羽轮飚驾赴蓬宫。

　　○玩丹砂

　　起慈悲

　　马钰常凭佛作为。无为心内起慈悲。寻声救苦做行持。一切女男如父母，见他生死十分危。须当立个上天梯。

　　○玩丹砂

　　立法梯

　　立个上天真法梯。无形无影亦无基。一条捷径入无为。自在逍遥真活计，常清常净乐希夷。自然天地悉皆归。

　　○玩丹砂

　　赠于先生

　　性烛光辉见玉壶。心香馥郁袅金炉。刀圭烂饮醉真如。花萼楼前横走马，华阴县里倒骑驴。五灵年少捧神珠。

　　○玩丹砂

　　赠郝先生

　　大悟浮生不恋家。大乘体调不奢华。大通玄妙不矜夸。大德建修真活计，大丹烹炼好生涯。大丹成就步烟霞。

　　○玩丹砂

　　赠堂下道人

　　闲是闲非不可听。那堪日日自谈论。暗伤功行损氤氲。舌是祸根牢锁闭，寻常省启祸之门。自然性命得长存。

　　○玩丹砂

　　自咏

　　破戒山侗说一场。吃人耻辱不惭惶。迩来酷好饮琼浆。玄玉玄金盈宝鼎，真男真女满丹房。贪心更待住蓬庄。

　　○玩丹砂

　　述怀

　　外乐何曾内动心。个中无口会哦吟。声声清雅透琼林。善听要听听不得，如聋似瞽可追寻。恁时仙佛作知音。

　　○玩丹砂

　　赠甘张二先生

　　清净无为锁密机。金波玉滟结刀圭。奇哉妙矣至幽微。捉住杳冥昏默处，能餐能饮更能携。无中养就化生儿。

　　○玩丹砂

　　赠朱先生

　　一饱馨香野菜羹。临溪对竹自吟赓。不妨斡运甲和庚。何是道人真活计，日当卓午打三更。连云和月一齐耕。

　　○玩丹砂

　　赠宁海于瓦罐

　　水狗喷烟罩玉轩。火牛入海种芝田。白莲花朵间青莲。碧眼胡僧眉拂地，霜毛兔子角冲天。如来圆相本来圆。

　　○玩丹砂

　　赠堂下道人

　　舍了家缘更舍身。即非喂虎济饥鹰。幻躯识破自忘形。无耻无羞无染著，逍遥坦荡气神清。心中真佛现光明。

　　○玩丹砂

　　赠华亭李济川

　　十一吾侪一个来。十人缘绊未心灰。莫教失脚落轮回。早早投玄离苦海，闲闲炼气养灵胎。功成同去赴蓬莱。

　　○玩丹砂

　　赠张仙

　　决烈修持大丈夫。专心致志免三涂。冰清玉洁个尘无。空里人头欢笑落，壶中斗柄斡旋舒。丹成九转驾云舆。

　　○玩丹砂

　　赠王刘二先生

　　莫把修行作等闲。身闲不似放心闲。运行日月莫教闲。保养下丹无漏泄，方迁绛阙炼中丹。上灵宫满得三丹。

　　○玩丹砂

　　复用前韵

　　养就三丹未得闲。化人入道认清闲。真欢真乐应真闲。更把三丹通一炼，行功圆满显神丹。胎仙捧出紫金丹。

　　○玩丹砂

　　赠堂下道人

　　意恶心顽烟火生。口张舌举是非生。伤人害己过潜生。辩者自然为不善，善人不辩善芽生。无争上士得长生。

　　○玩丹砂

　　赠阎先生

　　舍了荣华物外居。的端妙处用功夫。坎离宫内弄清虚。猛虎口中调玉齿，骊龙颔下夺神珠。这般手段称吾徒。

　　○平等会

　　本名相思会继古韵

　　信口便胡轰，不管无腔调。畅我情怀歌舞，一任人笑。还童返老。志在无忧恼。向妙处，下功搜，细勘校。琼浆恣饮，元气充来饱。锻炼神丹，无大无小。胎仙养就，捧出灵芝草。便自炫，这番儿，道决了。

　　○洞中天

　　本名鹧鸪天寄呈马运甫

　　休赌休饮休保人。减些烟焰少婪尘。能搜己过为长便，不见他非获好因。惊宠辱，乐清贫。修心养性惜精神。常凭如此成功行，明月清风作友真。

　　○洞中天

　　赠员先生

　　蓦想浮华痛我心。暂时荣显落沉沦。争如物外逍遥客，岂似寰中自在人。忘俗虑，乐清贫。住行坐卧啰哩凌。炼烹玉鼎长生药，保养金炉不死真。

　　○洞中天

　　赠昭然子

　　劝公休要恋迷津。华阳巾换皂罗巾。不为汩没尘中客，得做逍遥物外人。修道德，固精神。虎龙蟠绕啸吟频。汞铅自是成丹药，跨鹤腾云礼至真。

　　○洞中天

　　全真庵丹井

　　穿凿须当二九深。甘泉自有应清吟。更祈治病名丹井，相称山侗普济心。人听劝，作知音。重阳妙趣好追寻。紫芝气焰生形象，碧眼真如上宝岑。

　　○玉楼春

　　借柳词韵，赠云中子

　　洞天无夜还无曙。常有红光并紫雾。灵波里面见金鳌，背上银丝千万缕。二神贔屃骖风驭。离坎相交传密话。凿开造化至幽微，会得真功颠倒数。

　　○玉楼春

　　寄长春子

　　何须求富并求贵。不必文章如白侍。研穷性命好生涯，保惜根源真活计。藏机隐密玄中最。肯向人前夸提对。琼浆玉液饮千锺，霞友云朋酬一醉。

　　○玉楼春

　　寄长安子

　　洞中日月无朝夕。晃朗云衢通宝陌。上明紫脑承三清，下照黄河常五色。自然霞结玲珑宅。内有长生三岛客。未彰云外去时踪，已到眼前来显迹。

　　○玉楼春

　　寄长真子

　　清中悟彻祥中瑞。堪做风仙端的裔。广收白雪与黄芽，锻炼神丹烹鼎沸。灵童营养如琼腻。通晓玄玄真仔细。明知天上二三年，暗换人间千万岁。

　　○玉楼春

　　赠磻溪张先生

　　元阳烹炼金光阙。不使暗魔来盗窃。常持清净有功能，永结神丹无漏泄。闲心一片如冰雪。自有长生无夜月。盖因离坎虎龙调，消尽我人猿马歇。

　　○蓬莱阁

　　本名秦楼月赠岜山前谭二翁

　　谭公急。急迎物外逍遥客。逍遥客。专来缘化，幸无阻隔。焚烧船纲无心测。四方称誉难名溺。难名溺。诸馀守旧，转增利息。

　　○蓬莱阁

　　投玄急。投玄做个聪明客。聪明客。静清心月，不教云隔。死生生死无人测。效予入道能超溺。能超溺。虎蟠龙绕，性停命息。

　　○蓬莱阁

　　赠谭公

　　于郎急。留心长在船头客。船头客。杀鱼虾命，罪根非隔。把予言语休胡测。速烧船纲冤魂溺。冤魂溺。要全灵物，踵间通息。

　　○蓬莱阁

　　熬煎急。熬煎煎逼熬煎客。熬煎客。妻男魔障，妙玄墙隔。遇予便把清凉测。清凉路上难缘溺。难缘溺。气通和气，息调传息。

　　○蓬莱阁

　　赠谭公子

　　人人急。人人海上为船客。为船客。业缘常做，福缘长隔。遇予劝化深宜测。焚烧船网难功溺。难功溺。福缘善庆，业缘除息。

　　○蓬莱阁

　　猿急。猿不动真吾客。真吾客。传灵榭，金间隔。真修炼非凡测。珠光莹难尘溺。难尘溺。生灵焰，消烟息。

　　拆心字起

　　○蓬莱阁

　　赞重阳真人

　　离西漠。重阳来访蓬莱阁。蓬莱阁。祥光浮动，果然侵廓。阐扬教典胜施药。道尊自是师严恶。师严恶。僻人归正，要超碧落。

　　○蓬莱阁

　　述怀

　　离沙漠。顿忘宁海军中阁。军中阁。我无回顾，志清天廓。虚无撮住堪丸药。虎龙哮吼从教恶。从教恶。劝人修道，救人崖落。

　　○蓬莱阁

　　赞尹真人

　　无烟漠。集仙观里飞仙阁。飞仙阁。巍巍高耸，半侵云廓。尹真法体方圆药。人还心敬消诸恶。消诸恶。本来灵物，免教流落。

　　○蓬莱阁

　　咏海市

　　灵烟漠。红光紫雾成楼阁。成楼阁。鸾飞凤舞，往来琼廓。神仙队仗迎丹药。虚无造化龙生恶。龙生恶。蓬莱三岛，横铺碧落。

　　○蓬莱阁

　　借张修祖殿试韵

　　还乡急。关西牒发山东客。山东客。三千馀里，关山遥隔。当时枉把予闲测。而今且恁身如溺。身如溺。他年重话，修仙真息。

　　○蓬莱阁

　　赠马彦高

　　都同急。务场无本为愁客。为愁客。祷他官长，免教亏隔。遇予咒酒忘忧测。能医百病如扶溺。如扶溺。更宜规措，自然增息。

　　○蓬莱阁

　　赠吴庵师

　　庵师急。庵师和尚迎仙客。迎仙客。香烟缭绕，把予眸隔。如麻观者难筹测。良缘共结功无溺。功无溺。龙华三会，熙熙消息。

　　○蓬莱阁

　　赠门人

　　修仙急。超然一志非常客。非常客。值魔遭难，荡关冲隔。精微妙处心头测。转增开悟难迷溺。难迷溺。鹑居鷇食，念忘情息。

　　○蓬莱阁

　　赠赵公

　　当周急。惯曾为侣偏怜客。偏怜客。成人之美，自无障隔。遇予好把精微测。拯危救苦扶持溺。扶持溺。自然通道，气神和息。

　　○蓬莱阁

　　劝宋公辅

　　儒家急。儒家不悟行尸客。行尸客。钻研活路，无遮无隔。令人泛海夸强测。岂思风浪扁舟溺。扁舟溺。此般宁忍，劝君休息。

　　○蓬莱阁

　　劝回

　　休急急。儒家本是蓬瀛客。蓬瀛客。谪居尘世，香花相隔。数船网罟焚无测。度仙桥上难沈溺。难沈溺。济人道路，往来宁息。

　　○蓬莱阁

　　赠于疃化网杨法师

　　行法急。留心行法奔波客。奔波客。外行救治，内忘通隔。木金三间当搜测。居於物外能趖溺。能趖溺。气和神畅，子安母息。

　　○蓬莱阁

　　行法急。斩妖断祟书符客。书符客。振威叱喝，有伤和隔。遇予好把修行测。修行自是无仙溺。无仙溺。盖因修炼，念忘心息。

　　○蓬莱阁

　　劝道

　　魔急。魔怎乱修仙客。修仙客。谈玄妙，男远隔。求寸禄人休测。乡无漏难漂溺。仪运转，行真息。

　　拆心字起洞玄金玉集卷之九

　　○金莲出玉花

　　本名减字木兰花赠大毕先生

　　毕公好志。官障私魔心不二。决烈修持。能可移山志不移。尘缘一削。世上荣华无染著。可称仙徒。堪许完全大药炉。

　　○金莲出玉花

　　劝刘法司放鹦鹉

　　绿毛红嘴。因为能言还自累。奉劝修何。语得分明愈著魔。不如省觉。缄口藏机怀卓荦。人总嫌伊。得出凡笼自在飞。

　　○金莲出玉花

　　寄张知观

　　张公知观。性命堪搜常作观。勘破嚣尘。灰了凡心出世尘。内修内炼。真汞真铅常锻炼。要见金莲。须是深深种玉莲。

　　○金莲出玉花

　　寄任节级

　　任公节级。肯救危难常济急。此去淳于。报得专专献钵盂。山东马钰。词寄贤家收养玉。玉里生金。无口能言话古今。

　　○金莲出玉花

　　赠刘公见惠鞋，以词赠之

　　赠予鞋履。我赐贤家玄妙理。休别猜疑。早离尘缘得所宜。论其元首。清净精光牢固守。性不沉流。决继海蟾的祖刘。

　　○金莲出玉花

　　姜公惠蒲扇

　　蒲编线定。救苦成功生异景。热恼无忧。招引风来夏变秋。休言是草。虽则物轻人意好。感谢姜侯。惠我清凉免上楼。

　　○金莲出玉花

　　金汞定。富人荣非我景。子何忧。叹浮生鬓染秋。生慧草。早修心端的好。道胜侯。袖携云访玉楼。

　　拆木字起

　　○金莲出玉花

　　莱州仓使庐武义

　　庐公仓使。意在留心风马二。未解修丹。送我劳劳到武官。速回车马。欲要全真先弃假。功行须周。定是将来看十洲。

　　○金莲出玉花

　　直饶呼使。怎比清清修不二。会炼三丹。远胜为人得好官。牢擒意马。紧锁心猿宁著假。灵物圆周。得看壶中万万洲。

　　○金莲出玉花

　　赠清净庵主刘公

　　彭城庵主。喜舍花园庵舍做。设此良缘。种下将来福禄田。全家修善。正是修行真地面。更好清心。神气冲和上宝岑。

　　○金莲出玉花

　　赠刘同监

　　圭烂饮。后玄机宜再审。上田田。了真功得自然。中莲绽。是为仙无失陷。了心休。继海蟾的祖刘。

　　拆刀字起

　　○金莲出玉花

　　继张修祖殿试韵

　　传天际。小金婴能补缀。白绒清。物随针绣我心。灵无影。八刀圭谁可饮。友张翁。客邀观七宝宫。

　　拆口字起

　　○金莲出玉花

　　继酒同监韵联珠

　　心数岁。久休心成妙最。好心磨。琢心开疾似梭。飞玉性。上无瑕真自净。有何愁。恼吾官心不休。

　　○金莲出玉花

　　清真子姚公索

　　命中养性。水里生金真本柄。虎绕龙蟠。走玉飞金结作团。刀圭恣饮。产个胎仙端更正。别是生涯。出入腾空步翠霞。

　　○金莲出玉花

　　赠范明叔椶扇

　　棕丝为扇。堪与闲人常作善。惊諕蚊蝇。款款轻摇免杀生。添成幽雅。相助逍遥尘不惹。拂尽攀缘。意净心清性月圆。

　　○金莲出玉花

　　于疃于吉先索

　　于公听劝。世事无涯难历偏。好认玄微。稍稍知空达妙机。家缘撇掉。云水遨游修大道。异日功成。跨鹤携云赴玉京。

　　○金莲出玉花

　　牟平县刘稳欲自焚身，遂作此词，急救其性命

　　刘公听劝。学佛修仙凭识见。割弃心尘。不在焚烧舍拚身。些儿修炼。锻炼神丹须九转。功行圆周。相继海蟾的祖刘。

　　○金莲出玉花

　　姜公惠故纸

　　然传旨。下清吟专谢纸。帛迁延。笔书笺鑺见前。开微寡。擘悭心当舍下。惠群仙。却酬君诗百篇。

　　拆丿字起

　　○桃源忆故人

　　重阳师父相引登蓬莱阁

　　风仙同我蓬莱宴。□玩蓬莱清浅。海市蓬莱出现。虎啸蓬莱苑。龙吟蟠绕蓬莱殿。鹤驭蓬莱凤辇。丹显蓬莱九转。堪应蓬莱选。

　　○桃源忆故人

　　昆嵛山迎蓬莱廓。连接蓬莱云脚。异景蓬莱辉霍。霞变蓬莱鹤。金风吹转蓬莱阁。自有蓬莱丹药。仙子蓬莱真乐。不负蓬莱约。

　　○桃源忆故人

　　马风得遇修仙举。不羡人间富贵。筑个环墙居住。且避风霜雨。灵光昼夜常修补。异日功成归去。得住蓬莱洞府。侍奉吾师父。

　　○桃源忆故人

　　寄谭刘郝三师友

　　谭凤刘郝云霞友。自在逍遥闲走。兴尽好归陕右。共话无中有。常清常净常无漏。便觉虎龙交媾。个内不神神秀。得饮长生酒。

　　○桃源忆故人

　　得遇

　　马风曩日肥家子。缘甚黜妻屏子。便做飘蓬贫子。因遇重阳子。从斯道号丹阳子。尘事并无些子。悟彻男儿产子。决定成仙子。

　　○桃源忆故人

　　自悟

　　父兄未老先亡过。已后不须发课。决定轮排到我。生死如何躲。悟来便做飍飍麽。一任人猜心破。认正个中些个。有分携云朵。

　　○桃源忆故人

　　思辽阳高巨才

　　桃源忆故人归去。别后常怀无绪。未审官游何处。忘了当初遇。我今物外修行做。但愿他家开悟。猛弃荣华贵富。共结云霞侣。

　　○桃源忆故人

　　赠孔庵主昆仲

　　孔翁四个亲兄弟。小者二人倾逝。已后不须卜筮。想着先垂泪。死生生死如何避。早把家缘猛弃。物外行功积累。得得成仙位。

　　○桃源忆故人

　　劝长安三坛李法师

　　李公知观听予劝。只恁未为长便。悟取水云清浅。玄妙心通显。木人手段非凡箭。便把三乘救援。射透个中宫殿。得见如来面。

　　○桃源忆故人

　　桃源遁客问道

　　桃源遁客专来到。问我些儿玄妙。说破坎离颠倒。水火同炉灶。虎龙蟠绕成丹宝。五色祥云开导。引出胎仙不耄。得住蓬莱岛。

　　○桃源忆故人

　　五台月长老来点茶

　　五台月老通三要。便把三彭除剿。运用三车皎皎。般载三乘妙。龙华三会心明晓。顿觉三光并照。个内三坛设醮。自己三清了。

　　○桃源忆故人

　　赠蔡先生翁母攒三字

　　夫妇听裁断。好生舍拚。男儿休管。俄然断。恩爱无萦绊。渐令火锻。明明光灿。山侗唤。

　　○桃源忆故人

　　鸳鸯未老头先白。有甚因缘难测。说破自然会得。盖为贪迷色。人还省悟溪山蓦。物外专修道德。清净神仙法则。得住蓬莱宅。

　　○桃源忆故人

　　赠老姚先生

　　修行先把家缘舍。莫顺人情谈话。慎勿攀高忽下。休著纤毫假。心猿意马无令耍。真净真清幽雅。神气和调惺洒。功满丹无价。

　　○桃源忆故人

　　何先生欲游海岛，以竹杖赠之

　　道家攀送呈玄趣。膝上自然琴抚。声透九霄妙处。引下青鸾舞。流霞满酌休辞诉。九节灵枝携去。相助亘初行步。直上蓬莱路。

　　○桃源忆故人

　　寄赵公绰殿试

　　今朝传出些修炼。外把万缘锻炼。炼过更宜重炼。识破何劳炼。才方向里闲烹炼。六贼三尸频炼。镜灭心忘丹炼。得得成真炼。

　　○桃源忆故人

　　寄张知观联珠

　　岐阳镇上丹霞观。主张公手段。段丹田照管。顾常明灿。然内景真堪看。透性无紊乱。道祝贤遐算。得神仙伴。

　　○桃源忆故人

　　赠古刘二先生

　　前程合有修仙分。竞利争名吃顿。遏意逆情愁闷。逼得回头紧。算来贪甚浮华境。不若完全性命。直认无为清净。管取成仙准。

　　○桃源忆故人

　　寄主薄王彦文

　　前程合有修仙契。分外难求名利。所措莫能如意。激出修行志。算来生死无人替。肯把自身家累。要占十洲仙位。清净功夫累。

　　○桃源忆故人

　　赠李四官

　　闲思今古回头底。是非功成名遂。往往事无如意。猛悟寻归计。超然拂袖无家累。物外行功积累。博得圣贤欢喜。蓬岛安排你。

　　○桃源忆故人

　　赠郑先生

　　有心入道当回首。□况流年六九。性命宜乎早救。莫待身枯朽。无为清净功夫守。自是神丹无漏。天地可同长久。永作云霞友。

　　○桃源忆故人

　　赠亭川众道友

　　尘中个个贪名利。要赛石崇富贵。争奈前程不讳。莫也难逃避。悟来诈做飍飍地。便是脱家奇计。炼气全神圆备。得赴蓬莱位。

　　○桃源忆故人

　　赠董先生藏头联珠

　　予属付须当认。取本源清净。意清心除境。灭心忘尽。形八戒持来正。洽灵灵心印。结光辉禅定。是神仙准。

　　○桃源忆故人

　　赠董先生

　　泉西里云朋董。访扶风钰洞。话真铅真汞。火如何弄。分清净功能总。蚁穿珠九孔。午倒颠成珙。性真堪宠。

　　拆龙字起

　　○桃源忆故人

　　赠华亭仙大师攒三字

　　仙老真禅老。万缘拂扫。下心最妙。俄然了。神气精三宝。闲烹炉灶。丹成惊早。真如好。

　　○桃源忆故人

　　赴黄箓醮赠道众

　　寻神救苦酬予愿。海角天涯心遍。暗诱人离火院。物外真修炼。寻思地狱心寒颤。救拔亡灵经念。枷锁自然脱免。总赴蓬莱宴。

　　○桃源忆故人

　　舍弟运甫有书议葬事，以词答之

　　在生已是为来错。死后形骸丑恶。合避三光寥廓。埋了休拾掇。子孙办孝如媒妁。迁葬分明嬉谑。并骨共同棺椁。显露贪欢乐。

　　○桃源忆故人

　　悟来顿觉从前错。怎敢起心生恶。斡运蓬莱银廓。个内如抬掇。无中婴姹凭媒妁。须用黄婆为谑。和会出离琼椁。天上长安乐。

　　○天道无亲

　　本名甘草子劝众道友

　　唯愿。想像庄周，梦蝶飞轻粉。悟彻本无亲，天道堪凭信。一志寂寥修行紧。便莫惜、假躯娇嫩。捐弃家缘须陡顿。任女男妻恨。

　　○天道无亲

　　劝公道友

　　奉劝离俗修持，自有清清雨。雨变雪花飞，得见青莲浦。陪伴脱尘云霞侣。不要起、攀缘心绪。莫恋金笼共鹦鹉。听马风真语。

　　○传妙道

　　本名传花枝借柳词韵

　　山侗正抚，心琴仙调。蓦然想、道契仇香姓赵。愿吾官，早开悟，事皆颠倒。匿智慧，装懵懂，咄去奸俏。便仿效、许氏庞公，全家物外，个个总了了。清心净意，通禅明道。逍遥乐、永无忧恼。纵狂歌，任下士，闻之大笑。笑则笑，怎知得，内貌忒好。待异日、行满功成，管决有、紫书来到。

　　○满庭芳

　　迷棋引

　　口幸谩人，手谈胡指，暗怀奸狡心肠。只图自活，一任你咱亡。得胜无声之乐，笑他家、不哭之丧。无慈念，杀心打劫，一向骋乖张。偶因师点破，回心作善，入道从长。便通玄知白，守黑离乡。绝虑忘机养浩，炼神丹、出自重阳。行教化，阐扬微妙，诗曲满庭芳。

　　○满庭芳

　　叹名利

　　利惹心猿，名牵意马，无昼无夜奔驰。波波劫劫，来往没休期。一向贪饕越煞，心劳役、形苦神疲。休迷执，一个口里，插得几张匙。堪嗟虚幻事，妻男走骨，自己行尸。又何须相爱，相恋相随。好把轮回趖躲，早参禅、访道寻师。长生话，有些微妙，端的上天梯。

　　○满庭芳

　　出樊笼，赠京兆刘法司

　　掣断名缰，敲开利锁，忻然跃出樊笼。无拘无管，纵步任西东。自在逍遥活计，占无为、清净家风。无情念，亦无憎爱，到处且和同。不唯身坦荡，心中豁畅，性上玲珑。更不搜婴姹，坎虎离龙。方寸澄清湛寂，得自然、神气和冲。神仙事，何愁不了，决定赴蓬宫。

　　○满庭芳

　　重遇吟

　　重遇风仙，重增开悟，一心专做痴愚。掀髯势已，且恁嘴庐都。罢了高谈阔论，疏笔砚、不讲经书。从今后，孤云野鹤，鷇食更鹑裾。寒来求纸布，忻来歌舞，饥觅残馀。似孤舟不系，有甚程途。自在逍遥坦荡，更无著、无染无拘。人来问，看予活计，何必更询予。

　　○满庭芳

　　赠赵先生母蓬瀛散人

　　京兆城中，章台街里，有个豪富杨姑。道庵创置，与子不尘居。燕处逍遥快乐，戴云包、酷好清虚。阴德积，怜贫爱老，设狱祭魂孤。环墙修十座，衣餐独赡，三处安厨。寿长年，出自道力相扶。腊月下旬有二，与真人、降诞无殊。功行累，将来定是，跨鹤赴仙都。

　　○满庭芳

　　觉觉觉

　　道法弥高，教门洪大，东西南北无边。阐开玄径，剔正路无偏。行步逍遥坦荡，尘情事、不许萦牵。明三觉，精神氯涌，清净递相传。自然成造化，木金间隔，水火潺湲。定虎龙交媾，婴姹牢坚。结正金丹大药，银霞内、灿烂光圆。飞腾势，往来出入，逗引大罗仙。

　　○满庭芳

　　离苦海，赠张二官

　　人喜生儿，谁知替你，被他夺了精神。系伊心意，唯恐不成人。养大留心何处，惜妻男、忘了伊恩。休惆怅，闻身强健，别觅个良因。怡然离苦海，断情割爱，绝虑忘尘。访云朋霞友，月伴风邻。讲论长生久视，通玄妙、固蒂深根。金丹结，功成行满，跨鹤去朝真。

　　○满庭芳

　　论金玉

　　玉洞玄玄，金炉灿灿，清中金玉希奇。金龙玉虎，玉走与金飞。撞透金门玉户，见金莲、玉蕊争辉。金玉好，天风摇曳，玉叶与金枝。錡錡金与玉，金婴玉姹，玉步金闱。显金光玉艳，玉貌金衣。此个灵金灵玉，结金丹、玉性无亏。真金玉，钰成玄宝，出自本师知。

　　○满庭芳

　　处自然

　　清净真功，无为大道，自然体用惺忪。先天灵物，元本在吾胸。南北东西相会，慧眸开、论甚朦胧。壶中景，水生玉虎，火内长金龙。祥光敷宇宙，三田丹秀，八脉神通。且披蓑顶笠，有似渔翁。阐出玄玄妙趣，劝人人、氯养和冲。同修炼，功成行满，相逐赴仙宫。

　　○满庭芳

　　冰雪亭题晏子礼

　　瑞霭浮浮，祥氛冉冉，卷帘缟夜幽光。清奇峻洁，有类布浓霜。恰似山侗内景，琼花绽、玉蕊芬芳。瑶瑛结，连城宝气，璀璨射珪璋。何须沉与麝，自然馥郁，不比寻常。见银蟾吐耀，斡运圆方。姑射真人放浪，弄风行、玉佩玎珰。胎仙现，白云深处，恣意饮琼浆。

　　○满庭芳

　　赴莱州黄箓大醮作

　　口口相传，真真相济，悟来意解心通。玄中妙趣，明月应清风。师祖锺离传吕，吕公得、传授王公。王公了，秘传马钰，真行助真功。彭城并道友，邀予追荐，数次途中。更同知节使，节副相容。跪领尊官台旨，加持在、紫极之宫。亡灵福，超升天界，了了道深崇。

　　○满庭芳

　　刀圭法

　　日月交宫，虎龙共处，不分南北东西。五方秀气，攒聚结刀圭。十二时中锻炼，尖锋上、迸出光辉。堪安把，住行坐卧，恣意倒颠携。添钢增刃快，断除六贼，消灭三尸。便往来挥动，剖判昏迷。谁信无中妙用，变成个、惺洒婴儿。修真理，因师传授，转付友人知。

　　○满庭芳

　　和张飞卿殿试韵

　　七赴皇都，三经殿试，怎知炼气绵绵。心猿休歇，意马罢强颠。燕处申申快意，仗清净、固住灵源。玄玄处，三光并秀，照耀洞中天。劝君开觉悟，休驰才俊，听取余言。有逍遥妙路，无说无传。决烈一刀两段，绝缘虑、自是通玄。真功就，留侯的裔，继踵作神仙。

　　○满庭芳

　　赞重阳真人显异

　　悯化真人，重阳师父，头头物物皆通。归期预指，语话似心风。果应南京行上，升霞后、教训臧公。岐阳镇，顶冠下界，为我再传功。华亭城西现，救予疾苦，气布身中。在文登云上，显出慈容。县宰尼庞虎见，经顷刻、复返天宫。真实事，古今希罕，自是足人崇。

　　○满庭芳

　　退姜四翁所惠团袄

　　一纪环墙，数年赤脚，捱他寒冷如囚。超然一志，决要行功周。感得神仙下界，向身中、布气如流。无凝滞，冲和上下，相应好因由。关西牒发我，远来东土，恣意贪求。做天来大错，敢受绵裘。结裹身如圌囤，招谴责、厥疾难瘳。还团袄，潇潇洒洒，褴褛显真修。

　　○满庭芳

　　叹憨汉

　　镜内苍颜，梳间白发，犹然骋俊刚求。不愁自己，贪为子孙忧。人人争名竞利，时时地、筹运机谋。堪失笑，这般憨汉，直待死方休。人还依我劝，无常事紧，性命堪搜。愿诸公惺洒，慷慨回头。莫说蓬莱路远，心开悟、咫尺瀛洲。真清净，无为功满，得去列仙俦。

　　○满庭芳

　　心自笑

　　学道修竹，累功积行，常愁行少功亏。劝人作善，於道最相宜。稍稍缘行端正，早傍人、别意猜疑。心自笑，图他功行，怎避是和非。华山陈处士，不侵耕织，山下行稀。尚有人相毁，发叹吟诗。清正无私无曲，任前程、宠辱灾危。随缘过，腾腾兀兀，歌舞乐希夷。

　　○满庭芳

　　黄县金玉庵

　　东寺西城，南山北海，心中好结良因。庵名金玉，堂建号全真。廊舍清风明月，圆无漏、不落沉沦。门清净，云朋霞友，燕处得申申。无为环堵里，小松疏竹，初种新新。向宝花台上，异事惊人。眺望蓬莱山岛，又何必、别觅长春。堪图画，芝川一境，马钰略铺陈。

　　○满庭芳

　　证仙果

　　牝锁玄通，龙奔虎走，微微调息绵绵。清风透户，不放马猿颠。姹女婴儿相遇，论清净、至妙根源。无作做，自然成道，决上大罗天。愚男专恳告，十方父母，听取儿言。愿茶坊酒肆，递互相传。莫以孤言貉语，是端的、秘密幽玄。凭斯用，人人有分，个个做神仙。

　　○满庭芳

　　唐括氏儿子出家，以词赠之

　　冒雪行车，迎风访道，投余特地参同。说些修养，不论虎和龙。讲甚婴儿姹女，无龟蛇、日月交宫。无水火，亦无嗽咽，更没按时功。的端真妙用，无为活计，清净家风。锁心猿意马，勿纵狂踪。炼息绵绵来往，自然得、子母和同。全性命，紫书来诏，直赴大罗宫。

　　按此词有石刻在潍县玉清宫

　　○满庭芳

　　不看谒

　　不谒公侯，不疏贫贱，不求富贵荣华。不餐美膳，不敢厌衣麻。不发无明火烛，不著境、亦不思家。般般不，不忘师旨，炉炼自朱砂。逍遥真自在，清闲活计，云水生涯。对风邻月伴，满泛流霞。悟彻长生冬视，又何必、驰骋矜夸。将来去，祥云瑞霭，步步衬莲花。

　　○满庭芳

　　夜叉婆

　　扑粉施朱，画眉补鬓，巧言令色柔和。暗藏机狡，名唤夜叉婆。面善心乖性恶，纤纤指、鹰爪无过。夸体段，取人性命，入夜骋僂儸。遇师方省觉，要逃业障，须避冤魔。纵水云游历，远离巢窝。急急完全神气，累功行、岂敢蹉跎。酬心愿，劝人修炼，功到洞仙歌。

　　○满庭芳

　　觉前非

　　不待人询，须当自问，如何用意图财。若非奸狡，无有自然来。心起悭贪嫉妒，宁思想、横祸非灾。欺天地，暗怀狠毒，怎不落深崖。阴司悬业镜，难谩难諕，难闪难推。却不如闻早，省悟心灰。物外追陪霞友，论长生、脱免轮回。修功行，不忘初志，定是赴蓬莱。

　　○满庭芳

　　怀修炼

　　物物心休，般般事已，进入退己从长。无争上士，柔弱胜刚强。坦荡逍遥度日，处清净、成就圆方。怀修炼，亘初灵物，决要鼎中藏。难忘唯是道，如饥似饭，如渴思浆。似婴儿寻母，专一思量。急救自家性命，调真息、不要忙忙。常细细，绵绵来往，功到赴蓬庄。

　　○满庭芳

　　悟生死

　　七十韶华，暂时光景，寻思一向沉吟。酸辛入鼻，苦痛事攒心。生死都来两字，既生身、有死相临。堪养气，要逃生死，物外去搜寻。心开通妙用，火中养木，水里生金。把乾坤骨髓，收向朱林。龙虎变成婴姹，灵灵显、岂论阳阴。无生灭，真真了了，跨鹤上瑶岑。

　　○满庭芳

　　傀儡谕

　　养赡浑家，贪求活路，身如傀儡当场。被他名利，把戏引来忙。牵惹千头万绪，使作得、举指猖狂。夸体段，摇头弄影，驰骋好容光。遇师亲说破，行尸模样，走骨趋跄。乞悬丝相似，莫有无常。急认壶中云水，叩玄关、麻麦馨香。龙蟠虎，汞铅烹炼，丹结做蓬郎。

　　○满庭芳

　　自破坐

　　执法行功，按时打坐，奈何不得惺忪。睡魔返倒，头点点占胸。鼻气如雷响亮，才惊觉、眼又朦胧。予自劝，恁般修进，怎炼虎和龙。斯言如不信，偷观同辈，定是心通。见摇船身分，自愧梢翁。好认无为大道，心清净、神气和冲。灵光结，三丹踊跃，晃朗五明宫。

　　○满庭芳

　　降心魔

　　熟境缠绵，心魔返倒，下功决要降心。住行坐卧，昼夜志防心。方寸虽然不大，起尘情、万种牵心。当识破，上天入地，好弱总由心。从今生觉悟，牢擒意马，紧锁猿心。把凡心裂另，要见真心。日日澄心遣慾，更时时、校勘身心。无私曲，自言心正，方可合天心。

　　○满庭芳

　　骷髅样

　　样子骷髅，偏能贩骨，业缘去去来来。骋驰伶俐，不肯暂心灰。转换无休无歇，腾今古、更易形骸。空贪寿，饶经万劫，终久打轮回。遇师亲指教，创修一点，免落千崖。屏七情六慾，保护三台。玉虎金龙并凑，青莲内、捧出婴孩。无生灭，大罗天上，仙位得安排。

　　○满庭芳

　　忍忍忍

　　刃下挑心，心头插刃，认来堪作良因。无明降住，有辱不生嗔。忆昔清河公艺，尚垂涕、书此和亲。无争士，常行大善，不敢暂伤神。人猜泥捏塑，逢刀坦坦，遇药申申。便是非不辩，强弱无论。师父重阳教我，消烟火、悟假修真。常忍耐，触来勿竞，端的做仙人。

　　○满庭芳

　　得真乐

　　落魄闲人，逍遥懒汉，的端酷厌荣华。性耽火院，不会养浑家。万种尘缘拂尽，仗心闲、炉养丹砂。松峰下，水边石畔，遣兴饮流霞。一灵常皎洁，优游恬淡，真乐无涯。论比之明月，月有云遮。若比孤云自在，风飘荡、牢落堪嗟。予亲遇，得超彼岸，快活更无加。

　　○满庭芳

　　和芝阳灵元子卫信道韵

　　放懒生涯，欣慵活计，起心念念慈悲。而今不肯，摘叶更寻枝。撇下之乎者也，的端认、莲出青泥。闲闲里，扪心自忖，有似遇良医。逍遥真自在，要成仙福，凭仗心师。志坚如山岳，不许胡移。日用无为清净，自然得、捉住东西。些玄妙，悟来通晓，虽老不为迟。

　　○满庭芳

　　复用前韵

　　吊孝之人，送终之辈，当思兔死孤悲。青春渐老，休要恋花枝。好把精神收拾，超彼岸、出水腾泥。皈正觉，自心有病，物外去寻医。良医无药饵，劈昏凿暗，便是明师。要心无染著，熟境迁移。神净虎龙交媾，任红日、东出还西。无忧恼，长安路上，行道不迟迟。

　　○满庭芳

　　离众生示门人

　　尽说烟消，皆言火灭，触来总起无名。不知不觉，怎得离众生。道本易行易晓，奈心违、难晓难行。心魔障，未成大善，方寸不能灵。同流听嘱付，是非休辩，人我休争。叹行尸走骨，何辱何荣。急救自家性命，气神和、清结真形。灵灵语，瑶台阆苑，蓬岛是前程。

　　○满庭芳

　　混元刘法师升化，以词赞之

　　幼则随群，长而异众，一心法箓行持。书符咒水，治病救灾危。建德和偷不显，厌华丽、粝食粗衣。亲曾遇，重阳师父，传授入希夷。自知功行满，速来访我，径就归期。便怡然拂袖，应限宜时。此者彭城了了，马风风、当赋新词。长生得，携云仙去，跨鹤赴瑶池。

　　○满庭芳

　　赞重阳真人出现

　　古郡登州，望仙门外，画桥车马难通。重阳师父，对众显家风。预说逢何必坏，经一纪、太守何公。嫌崄峻，令人拆毁，命匠别兴功。文登重出现，白龟莲上，端坐空中。宰公尼庞虎，得遇真容。忽见回身侧卧，祥云动、复往仙宫。人争画，家家供养，处处总钦崇。

　　○满庭芳

　　妙行真人，重阳师父，遇师吕祖玄通。十年了道，归去得乘风。一纪三番下界，性正直、凡事依公。天上现，无为手段，超显自然功。全真文集里，藏机隐密，妙在其中。论龙吟虎啸，婴姹娇容。玉内金光灿灿，神丹结、跃出灵宫。人还悟，速修清净，休受世间崇。

　　○满庭芳

　　赠辛五翁姜四翁

　　豪富过人，作为异众，莱阳姜鉴辛通。文登趁醮，不惮冒霜风。来往近乎千里，投坛告、马钰姜公。持孝道，宰公闻得，惠酒劳奇功。虔诚逢感应，醮仪才罢，仙现云中。命丹青妙手，传写奇容。从此住行坐卧，搜斡运、阴里阳宫。忘尘事，乡人钦羡，相重更相崇。

　　○满庭芳

　　赠莱阳县众醮首

　　高密锺真，莱阳姜鉴，废坊辛氏名通。邀予追荐，不避雪和风。捧示众官书疏，跪领外、承顺诸公。居环堵，一餐薄粥，须办十分功。加持非草草，玉山踏碎，金藏颐中。要虎龙交媾，产出元容。整顿精神惺洒，救亡灵、尽赴蓬宫。人听劝，齐心乐善，释道一般崇。

　　○满庭芳

　　赴登州黄箓大醮

　　松柏岩前，烟霞洞里，清风吹动灵苗。水升火降，大药自然烧。歌舞相陪童稚，利名弃、不让渔樵。忘人我，清贫为乐，怕底是尘嚣。人来求追荐，千言万语，苦苦相邀。便加持斋戒，遥拜云寮。祷告重阳师父，救亡灵、得上青宵。鸾鹤引，孤魂滞魄，相从总逍遥。

　　○满庭芳

　　文山七宝会众＊庵告名，因而示词

　　七宝庵中，三清门里，全真堂建相当。东西廊舍，堪可做云房。凿石名为丹井，水甘美、有若琼浆。玄玄处，修真环堵，幽雅不寻常。云朋并霞友，微中讲论，妙里斟量。处身心清静，便是仙方。调息如同龟息，命灯内、性月圆光。斋场上，文山道友，唱此满庭芳。

　　洞玄金玉集卷之十

　　○二郎神慢

　　应仙举。便下手、先除色慾。好玉洁冰清大丈夫。更休任、泥拖水漉。一失人身难再复。莫等闲、把前程失误。今略诉。长生久视，五件堪为凭据。听取。第一要、涤除念虑。第二要、忘贪戒酒肉。第三要、济贫拔苦。第四要、常行慈善。第五要、精神保护。依此五件，功成行满，得赴蓬莱仙路。

　　鸣鹤馀音卷之一

　　○孤鹰

　　苦海为人，随波逐浪，茫茫甚日休期。为酒色财气。一向粘惹，瞒心昧己。不算前程，幼躯有限，待作千年之计。忽一朝阴公来请，看你教谁替。千间峻宇，金玉满堂，毕竟成何济。劝诸公省，早把凡笼猛跳出，向物外飘蓬，放落魄婪耽，鹑居鷇食，昏昏炼已。默默地、怡神养气。丹成既济。乘彩云，跨凤归。

　　鸣鹤馀音卷之一

　　○满庭芳

　　吾剑非凡，玉皇宣赐，非吾谁敢承当。青蛇三尺，时复起祥光。剔起乾坤骨髓，劈开太一真阳。何人铸，耶溪欧冶，金水配柔刚。不知何处用，除邪斩怪，宁静诸方。斡开万象，尽化玄霜。惟有修行不谨，轻轻指、魂魄飞扬。匣中响，雷声震动，万里鬼神藏。

　　鸣鹤馀音卷之三

　　○满庭芳

　　年小灵童，出家学道，师言侧耳须听。清晨早起，扫地莫扬尘。梳洗身边洁净，然后刷釜拈盆。厨房内，油盐米面，休得费半毫分。客来须接待，行须缓步，语要低声。守清贫寂淡，莫恋浮荣。遇晚端身正坐，心清净、满目光生。休改变，天长地久，自有好前程。

　　鸣鹤馀音卷之三

　　○苏幕遮

　　上丹田，玄空路。玉锁金关，八卦珠帘库。左有青龙，右有白虎。碧眼胡僧，便是三清土。虎伏龙，龙伏虎。战退三尸，赢得河车路。意马心猿弄拴住。运上昆仑，透入泥丸去。

　　鸣鹤馀音卷之四

　　○苏幕遮

　　中丹田，多玄妙。聚宝池中，五色霞光照。姹女婴儿尽欢笑。炼就金丹，价值千千兆。服一粒，馨香妙。换骨抽胎，万病消除了。返老还童年又少。快乐逍遥，倚定岩溪晓。

　　鸣鹤馀音卷之四

　　○苏幕遮

　　下丹田，明仙道。有个牛儿，不吃寻常草。玉液华池滋味好。白雪黄芽，喂得牛儿饱。金龙头，银缠缴。莹洁无尘，遍地如雪罩。摆尾摇头啖声叫。过海穿江，直上蓬莱岛。

　　鸣鹤馀音卷之四

　　○黄鹤洞中仙

　　终日驾盐车，鞭棒时时打。自数精神久屈沉，如病马。怎得优游也。伯乐祖师来，见后频嗟呀。巧计多方赎了身，得志马。须报师恩也。

　　鸣鹤馀音卷之四

　　○女冠子

　　人命无常，看青云、雨过山水。韶华尽过了，百年如梦，有似希夷。忘情绝爱念，好把意马心猿牢系。绵绵密密。有似出息。常不保入息。十年一似修真理。做神仙、万无一失。门生莫生疑。若有纤毫虚谬，马风罚作阴山为鬼。心行常不昧。遍十方、观照天地。累成功行，自有金童来认你。

　　鸣鹤馀音卷之四

　　○炼丹砂

　　行道要心坚。密护丹田。调和真息永绵绵。十二时中常若见。休要尘牵。诀要避喧哗，静处安然。须通语、默默言传。神秀丹成行满。得去朝元。

　　鸣鹤馀音卷之四

　　○两只雁儿

　　一更里，要精专。安闲静坐眼看。猿猴耍，莫放颠。先须减睡眠。眠心散，露青天。恒沙功满大千。工夫要，行功圆。非干是自然。

　　○两只雁儿

　　二更里，二气运，铅消汞焰煎。铅是汞，汞成铅。冲和满洞天。冲和气，任虚源。九曲明珠串。双阙透，射碧天。元来是自然。

　　○两只雁儿

　　三更里，月正圆。笙歌消夜天。金童喜，玉女欢。凡间不一般。长生酒，醉不颠。饮了还少年。曲江上，望悬悬。酣买不用钱。

　　○两只雁儿

　　四更里，彻玲珑，玲珑彻碧天。登彼岸，跨凤鸾。辛苦三二年。言非大，莫虚传。传了无一言。猿是马，马是猿。休教付两边。

　　○两只雁儿

　　五更里，画角喧。惊回清梦游仙。眠是梦，梦是眠。方知心是天。天生地，地生天。一炁合混元。添一岁，减一年。真空不动然。

　　○挂金索（北曲）

　　一更里，端坐慢慢调龙虎。运转三关，透入泥丸去。龙蟠金鼎，虎绕黄庭户。这些儿工夫，等闲休分付。

　　○挂金索（北曲）

　　二更里，二点阴阳真炁妙。上下三关，休教差错了。姹女婴儿，两个都放娇。金公黄婆，自然匹配了。

　　○挂金索（北曲）

　　三更里，明月正把乾坤照。吓得邪魔，千里不见了。退尽阴兵，不用刀圭妙。海底龟蛇，自然相盘绕。

　　○挂金索（北曲）

　　四更里，无事好把真经看。句句幽玄，说道教修炼。不用水火，不用柴和炭。炼就灵丹，万两金不换。

　　○挂金索（北曲）

　　五更里，天晓架上金鸡叫。有个忙儿，拍手呵呵笑。放饱牛儿，快活睡一觉。行满功成，自有丹书诏。

　　以上鸣鹤馀音卷之六

　　○炼丹砂

　　赠清静散人孙不二

　　奉报富春姑。休要随余。而今非妇亦非夫。各自修完真面目，脱免三涂。炼气莫教粗。上下宽舒。绵绵似有却如无。个里灵童调引动，得赴仙都。

　　金莲正宗记卷五



 
【孟宗献：词作1首】

　　○菩萨蛮

　　回文

　　睡惊秋近鸣虫砌。砌虫鸣近秋惊睡。苍鬓掺匀霜。霜匀掺鬓苍。影孤灯翳冷。冷翳灯孤影。长叹浩歌狂。狂歌浩叹长。

　　中州乐府



 
【苗善时：词作2首】

　　○步蟾宫

　　阳复乾纯阳姤午。象帝先、是吾玄祖。一气氤氲降甘雨。始恍然、火浮黎土。无极极中诚密锢。玉龙蟠、幽囚金虎。主人轻鼓没弦琴，全不属、宫商律吕。

　　○望江南

　　清高士，志道体真仙。养浩虚中吹玉笛，凝神真乐吸琼笙。清净莹心天。离慾海，放倒我人山。玄素采阴魔畜道，娄公邪术执为玄。休效损丹田。

　　以上二首苗善时和吕洞宾词，见纯阳帝君神化妙通纪。



 
【明本：词作9首】

　　○行香子

　　水竹之居。吾爱吾庐。石粼粼、乱砌阶除。轩窗随意，小巧规模。却也清幽，也潇洒，也安舒。懒散无拘。此等如何。倚阑干、临水观鱼。风花雪月，赢得工夫。好炷些香，图些画，读些书。

　　案历代诗余卷一百二九录此首外又录行香子短短横墙一首阆苑瀛洲一首，注引笔记，不知是何笔记。前两首又见沈雄古今词话卷下。据元彭致中鸣鹤余音卷六，载前两首，并未注名氏。

　　○行香子

　　玉殿琼楼。金锁银钩。总不如、岩谷清幽。蒲团纸帐，瓦钵磁瓯。却不知春，不知夏，不知秋。万事俱休。名利都勾。翼攀缘、永绝追求。溪山作伴，云月为俦。但乐清闲，乐自在，乐优游。

　　○行香子

　　大槿篱笆。雪屋梅花。香馥馥、疏影横斜。久辞阛阓，识破浮华。有云门饼，金牛饭，赵州茶。验尽龙蛇。凡圣交加。喜清贫、不管骄奢。孤窗独坐，目断天涯。闲伴清风，伴明月，伴烟霞。

　　○行香子

　　无物思量。万虑皆忘。坐两班、大众禅床。粗衣遮体，粝饭充肠。有一函经，一佛像，一炉香。功课寻常。道行非狂。爱山中、白昼偏长。翠苔岩洞，绿竹山房。有一天风，一天月，一天凉。

　　○行香子

　　四序无穷。万物皆同。守空门、佛祖家风。香烟袅白，烛影摇红。对翠梧桐，金菡萏，玉芙蓉。潦倒山翁。少小顽童。天性而、一样疏慵。偶来尘世，忘却山中。有一枝梅，千竿竹，万年松。

　　○行香子

　　欲出樊笼。须契真宗。善知识、千载难逢。宏施捧喝，击碎虚空。却有钳锤，有炉鞲，有机锋。坐对孤峰。啸月吟风，握龙泉、坐镇寰中。野犴绝迹，狐兔潜踪。却善调狮，善伏虎，善降龙。

　　○行香子

　　顿脱尘羁。深处幽栖。兀腾腾、绝处忘机。绳床石枕，竹榻柴扉。却也无忧，也无喜，也无非。淡饭黄齑。寂寞相宜。类孤云、野鹤无疑。策筇峰顶，岩洞闲嬉。但看青山，看绿水，看云飞。

　　○行香子

　　不爱娇奢。不喜繁华。身穿着、百衲袈裟。行中乞化，坐演三车。却怕人知，怕人问，怕人夸。雪竹交加。玉树槎牙。一枝开、五叶梅花。东村檀越，西市恩家。但去时斋，闲时讲，坐时茶。

　　○行香子

　　松嫩堪餐。竹密须删。息尘缘、何事相干。心超物外，身处人间。有十分清，十分淡，十分闲。学道非难。守道多艰。结跏趺、坐断尘寰。若空僧舍，寂寞禅关。对几层云，几层水，几层山。

　　以上八首见春花集卷十二



 
【牧常晁：词作22首】

　　○梧桐树

　　世间人，须觉悟。难得人身休辜负。莫把时虚度。不离方寸蓬莱岛。多少时人行不到。劝君早觅长生路。

　　○梧桐树

　　早修行，听劝谕。绿鬓朱颜易变故。光景流如注。妻儿金宝暂相遇。到了何曾将得去。不用萦怀虑。

　　○梧桐树

　　得人身，元自错。莫信愚痴常造恶。积善□□乐。为人幸是生中国。闻早回头参玄学。休被尘劳缚。

　　○梧桐树

　　学道人，知端的。要须认取元初一。休外寻觅。初因一炁成形质。配合阴阳生万物。此身实自玄元出。

　　○梧桐树

　　汞即心，铅即气。汞铅结就丹根蒂。产在西南地。坎离龙虎总由伊。性命阴阳只这是。劝君早留意。

　　○梧桐树

　　守真元，专一炁。婴儿养就吾身里。十月胎圆备。万般譬喻总皆非。大底由他心意地。外觅徒劳耳。

　　○梧桐树

　　这金丹，无二道。方寸不离真水火，既未相颠倒。个中运用不辞劳。海底天心呼吸到。现出长生宝。

　　○梧桐树

　　这丹头，牢结媾。念头动处灵丹走。固济要无漏。绵绵一炁三关透。拨转天轮行火候。金鼎蟾光透。

　　原作绕，疑误

　　○梧桐树

　　道无他，心为主。执象拘文徒自苦。记取圣贤语。丹经譬喻千万句。止是阴阳两个字。要识根元处。

　　○梧桐树

　　参玄人，听付嘱。百岁光阴如迅速。转眼花开落。大事因缘如未熟。急须猛省开心目。莫被邪师惑。

　　○梧桐树

　　学无为，离尘俗。结草为庵山水绿。散诞无拘束。南山看过牛如玉。人牛且喜俱相熟。脱下蓑衣吹一曲。

　　○梧桐树

　　谩腾腾，无造作。任意逍遥随饮啄。真个清平乐。喉手幸无名利索。万里孤云并野鹤。这般谁知觉。

　　○西江月

　　大道不由别物，只由心上行持。念头才动汞铅飞。止要定心专气。杀盗淫邪不纪，利名恩爱休迷。无心无事是丹基。说破元来容易。

　　○西江月

　　多少外寻卦象，不知返照真元。此身元是易之门。昼夜坎离常运。乌兔马牛龙虎，无非借喻为根。屯蒙既未定晨昏。定意专心为本。

　　○西江月

　　一意中宫不动，四方四兽称臣。内丹外药合天真。现出一轮宝镜。此景此时此地，无心无我无人。不知谁是本来心。湛寂真常妙境。

　　○西江月

　　释氏禅经律论，儒家传记诗书。老君三六部真符。止论一心两字。了得一明心地，诸余土苴何须。忘形忘气总归虚。到此实非譬喻。

　　○西江月

　　四大一身假合，六根五蕴阴邪。一元阳处是吾家。休认形骸野马。内院神京须出，天堂地狱空华。玄玄难测此幽遐。妙用有谁知者。

　　○临江仙

　　午夜金乌从海底，丑初渐出扶桑。大明东向属三阳。韶华春满院，无地不生光。直驾河车朝帝阙，泥丸宫饮琼浆。华池神水灌中黄。婴儿未就母，地久更天长。

　　○临江仙

　　促取一年中日月，来归片刻之中。坎离交媾虎龙通。三花时就鼎，一霎现神功。满地黄芽□白雪，辉腾南北西东。二弦合□甲庚同。骊珠初出水，焰慧自烧空。

　　○临江仙

　　打破这阳炉阴鼎，跃番黑汞红铅。龟蛇龙虎总虚言。六根并四大，阴物一齐捐。有个天然真一种，非心非肾非玄。不容口意识情传。修丹如此到，可谓大罗仙。

　　○临江仙

　　服气咽精吞七曜，存思想化三车。飞罡噀水散名花。词章勤奏达，吟咏酌流霞。外事何干于内境。有为功力何赊。饶君作福等河沙。不明玄牝窍，特地隔天涯。

　　○临江仙

　　学道要明心地印，更须阴阳同行。不能及物只为身。小乘无智慧，大道几时成。一种贡高夸自会，妄言眩惑人情。只图博取利和名。不思生死苦，万劫路冥冥。

　　以上并见玄宗直指万法同归卷五



 
【倪瓒：词作17首】

　　○清平乐

　　在荆溪作

　　汀烟溪树。总是伤心处。望断溪流东北注。梦逐孤云归去。山花野鸟初春。渔郎樵叟南津。谁识摧颓老子，醉人推骂从嗔。

　　○人月圆

　　伤心莫问前朝事，重上越王台。鹧鸪啼处，东风草绿，残照花开。怅然孤啸，青山故国，乔木苍苔。当时明月，依依素影，何处飞来。

　　○人月圆

　　惊回一枕当年梦，渔唱起南津。画屏云嶂，池塘春草，无限消魂。旧家应在，梧桐覆井，杨柳藏门。闲身空老，孤篷听雨，灯火江村。

　　○太常引

　　伤逝

　　门前杨柳密藏鸦。春事到桐花。敲火试新茶。想月佩、云衣故家。苔生雨馆，尘凝锦瑟，寂寞听鸣蛙。芳草际天涯。蝶栩栩、春晖梦华。

　　○江城子

　　感旧

　　窗前翠影湿芭蕉。雨潇潇。思无聊。梦入故园，山水碧迢迢。依旧当年行乐地，香径杳，绿苔饶。沉香火底坐吹萧。忆妖娆。想风标。同步芙蓉，花畔赤阑桥。渔唱一声惊梦觉，无觅处，不堪招。

　　○柳梢青

　　赠妓小琼英

　　楼上玉笙吹彻。白露冷、飞琼佩玦。黛浅含颦，香残栖梦，子规啼月。扬州往事荒凉，有多少、愁萦思结。燕语空梁，鸥盟寒渚，画阑飘雪。

　　○南乡子

　　东林桥雨篷梦归

　　篷上雨潺潺。篷底幽人梦故山。涧户林扉元不闭，萧闲。只有飞云可往还。波冷玉珊珊。一壑松风引佩环。咏得池塘春草句，更阑。行尽千峰半霎间。

　　○太常引

　　寿彝斋

　　柳阴濯足水侵矶。香度野蔷薇。芳草绿萋萋。问何事、王孙未归。一壶浊酒，一声清唱，帘幕燕双飞。风暖试轻衣。介眉寿、遥瞻翠微。

　　○鹊桥仙

　　富豪休恃。英雄休使。一旦繁华如洗。鹊巢何事借鸠居，看数载、主三易矣。东家烟起。西家烟起。无复碧翚朱棨。我来重宿半间云，算旧制、唯余此耳。

　　○鹧鸪天

　　笠泽沿回十五年。亲知情义日堪怜。偷见三顾吾何有，俗士群讥自省愆。聊复尔，岂其然。田翁轻慢牧童颠。乃知造物深相与，急使江湖棹去船。

　　○如梦令

　　削迹松陵华寓。藏密白云深处。造物已安排，万事何须先虑。归去。归去。海鹤山猿同住。

　　○踏莎行

　　春渚芹蒲，秋郊梨枣。西风沃野收红稻。檐前炙背媚晴阳，天涯转瞬萋芳草。鲁望渔村，陶朱烟岛。高风峻节如今扫。黄鸡啄黍浊醪香，开门迎笑东邻老。

　　○忆秦娥

　　昨日尝赋忆秦娥一首，以介石斋前木犀盛开，俾具一卮酒，无使花神笑人寂寞，盖以风雨伤怀耳。兹重改呈，又作一首，共写呈，二君却不可默然也

　　扶疏玉。蟾宫树影阑干曲。阑干曲。一襟香露，几枝金粟。姮娥镜里秋云绿。无端风雨声相续。声相续。不须澄霁，为沽醽醁。

　　○忆秦娥

　　参差玉。笙声暮起瑶台曲。瑶台曲。轻风香浸，夜凉肌粟。黄云巧缀飞霞绿。清吟未断秋霖续。秋霖续。恐辜花意，倒尊中醁。

　　○江城子

　　满城风雨近重阳。湿秋光。暗横塘。萧瑟汀蒲，岸柳送凄凉。亲旧登高前日梦，松菊径，也应荒。堪将何物比愁长。绿泱泱。绕秋江。流到天涯，盘屈九回肠。烟外青萍飞白鸟，归路阻，思微茫。

　　○蝶恋花

　　夜永愁人偏起早。客鬓萧萧，镜里看枯槁。雨叶铺庭风为扫。闭门寂寞生秋草。行路难行悲远道。说着客行，真个令人恼。久客还家贫亦好。无家漫自伤怀抱。

　　以上十六首百家词本云林乐府。此下原有凭阑人一首殿前欢一首水仙子二首折桂令二首水仙子一首小桃红三首以其均为曲调，故不录。又珊瑚网名画题跋卷八载倪瓒题画朝中措幽姿不入少年场一首，乃陆游词，兹亦不录。

　　○定风波

　　题画梅

　　欹帽垂鞭送客回。小桥流水一枝梅。醉后红绡都不记，□剩，幽香却解逐人来。松畔扶间频置酒。携手。与君看到十分开。少壮相从今雪鬓。因甚。流年清兴两相催。

　　庚寅腊月，同天台陶九成访云栖子於玉山草堂，是日微雪着红梅上。云栖子见示管夫人雪梅，与今日情景适合，因题一调定风波云。瓒记。珊瑚网名画题跋卷八。



 
【牛真人：词作2首】

　　○宣静三台

　　自小飘蓬，身心落魄，云游多在山东。世间事，看破浑是假，想荣华犹似梦中。盖个庵儿，隈山靠水，栽松种竹成林。炕暖窗明，乐清闲、胜竞利名。月朗山东，凉风细细，南溪绿水粼粼。渐炼得方寸如灰冷，一阳生，玉鼎自温。秀气氤氲，仙花烂熳，芳芬开遍黄庭。玉女金童，采将来、炼就紫金。运转三关，驱回四象，冲和一点灵明。气结神凝。听笙箫、一派乐音。夙世前缘，生逢正教，全真妙道幽深。行满功成，跨鸾鹤上太清。

　　鸣鹤余音卷一

　　○跨金鸾

　　锦堂春，璚仙朝列琼筵。遇良辰、名香共爇，吐氤氲、瑞蔼祥烟。庆三真、重阳五祖，愿当今、圣主遐延。昔有轩辕。驾龙腾飞、上朝玉帝自争先。恁时万圣齐会，宴赏共留连。箫韶美，金童捧盏，玉女传宣。观神宫、仙苑异景，降鸾凤、鹤舞翩翩。仙童报，蟠桃正结，丹桂初圆。万载金龟，千秋玉兔，老人星见，庆这些事，洞天佳景，还也胜尘缘。无来去，天地同寿，日月齐年。

　　鸣鹤余音卷四



 
【欧阳龙生：词作1首】

　　○沁园春

　　玄旦日先君冀郡公作此示勉敬跋于后

　　玄子来前，还忆汝，今朝初度时。是吾家几世，书香阀阅，我翁畴昔，心地坦夷。宅相伊何，泛红老子，汝母慈仁有儿。如今恨，倚门人去，和胆为谁。丈夫七十何为。算三十功名已是迟。要经天纬地，拓开实用，嘲风弄月，省可虚词。我亦平生，卮言徒费，犹酌檐花向九疑。团圞好，待老吾泉石，留汝锺彝。

　　大德丁未，玄贱生之日，先公祝之以沁园春，玄受而藏之。第年少家贫，性亦疏散，房中惟有一败箧，以绳约之，箧中无所有，又以纸外护之甚严，暇日时复展玩。明年戊申，不幸先公弃捐，自是见辄呜咽，殆不忍观。皇庆壬子，玄免先公丧，又二年矣。先公在时，所定谢氏，岁久不克成婚。继妣长沙郡君，谋为玄毕婚姻，而玄方游湘中。继妣老妮启玄箧，取故衣浣濯补纫，以俟新婚。老妮目不知书，箧中文字，亦为所持去，此词亦在焉。玄归而求之，竟失其所，遍索十数日，无得，深自刻责，以为不能宝藏先人之训，遂为此生抱恨之大端。每至劬劳之日，则泣而识之，如是二十五年，屡尝籲之先公，冀阴相之，庶几复见此词，以无负付嘱之意。延佑乙卯以来，玄侥幸科第，历官中外，至元元年乙亥，叨恩翰林直学士国子祭酒，先公赠翰林直学士亚中大夫轻车都尉，追封渤海郡侯。寻蒙奎章近臣奏请，有旨申勑词臣，制碑以赐。玄感激之余，付书还家，嘱舍弟信翁，先白於弥。告祭之日，诸昆弟子侄咸集中堂，侄进老遽前曰，昨日偶治故书，得先祖手泽一纸，蟫食殆半，乃寿八翁沁园春也。兄弟相视，大惊曰，此汝叔平时遍求而不得者，汝何得此。众取视之，果然，即付书报玄京师。二年丙子夏，谒告南归立碑。甫抵舍，侄即以词见遗。玄奉词涕泣，如隋珠和壁，去而复还，自计生平可喜之事，未有过此，呜呼异哉。词所谓宅相伊何，泛红老子者，谓外大父临贺府判理斋李公也。倚门人去，和胆为谁者，是岁免先夫人丧也。嘲风弄月，省可虚词者，玄少作颇患多，故先公以实学勖之也。犹酌檐花向九疑者，先公分教春陵时将之官也。虽然，玄之至喜者，以此词之失而骤得，则先公若有阴相之也，他日或可＊伯鲁授简之责也。其至惧者，则以先公期待之意如彼，而玄之疏文＊学所成就若此，其何以＊伯符不克负荷之讥乎。装＊既完，踪迹所至，必携以自随。三年丁丑，以侍讲学士召入京，戊寅春，以二品恩例申请，夏五月，进赠中奉大夫，湖广等处行中书省参知政事护军，追封冀郡公。先妣追封冀郡夫人。六月甲申祭礼毕，因出此卷，再写善本，并致感云。男玄泣血书于贤良坊寓舍。圭斋文集卷十四



 
【欧阳玄：词作12首】

　　○渔家傲

　　余读欧公李太尉席上作十二月渔家傲鼓子词，王荆公亟称赏之。心服其盛丽，生平思仿佛一言不可得。近年窃官于朝，久客辇下，每欲仿此，作十二阕，以道京师两城人物之富，四时节令之华，他日归农，或可资闲暇也。至顺壬申二月，玄修大典既毕，经营南归，属春雪连日，无事出门，晚寒附火，私念及此，夜漏数刻，腹稿具成，枕上不寐，稍谐叶之。明日，笔之於简，虽乏工致，然数岁之中，耳目之所闻见，性情之所感发者，无不櫽括概见於斯。至於国家之典故，乘舆之兴居，与夫盛代之服食器用，神京之风俗方言，以及四方宾客宦游之况味，山林之士未尝至京师者，欲有所考焉，此亦可见其大略矣

　　正月都城寒料峭。除非上苑春光到。元日班行相见了。朝回早。阙前褫帕欢相抱。汉女姝娥金搭脑。国人姬侍金貂帽。绣毂雕鞍来往闹。闲驰骤。拜年直过烧灯后。

　　○渔家傲

　　二月都城春动野。引龙灰向银床画。士女城西争买架。看驰马。官家引佛官兰若。水暖天鹅纷欲下。鹰房奏猎催车驾。却道海青逢燕怕。才过社。柳林飞放相将罢。

　　○渔家傲

　　三月都城游赏竞。宫墙官柳青相映。十一门头车马迸。清明近。豪家寒具金盘饤。墦祭流连芳草径。归来风送梨花信。向晚轻寒添酒病。春烟暝。深深院落秋千迥。

　　○渔家傲

　　四月都城冰碗冻。含桃初荐瑛盘贡。南寺新开罗汉洞。伊蒲供。杨花满院莺声弄。岁幸上京车驾动。近臣准备銮舆从。建德门前飞玉鞚。争持送。葡萄马乳归银瓮。

　　○渔家傲

　　五月都城犹衣夹。端阳蒲酒新开腊。月傍西山青一掐。荷花夹。西湖近岁过苕霅。血色金罗轻汗浃。宫中画扇传油法。雪腕彩丝红玉甲。添香鸭。凉糕时候秋生榻。

　　○渔家傲

　　六月都城偏昼永。辘轳声动浮瓜井。海上红楼歌扇影。河朔饮。碧莲花肺槐芽渖。绿鬓亲王初守省。乘舆去后严巡警。太液池心波万顷。间芳景。扫宫人户捞渔艇。

　　○渔家傲

　　七月都城争乞巧。荷花旖旎新棚笊。笼袖娇民儿女狡。偏相搅。穿针月下浓汝佼。碧玉莲房和柄拗。晡时饮酒醒时卯。淋罢麻秸秋雨饱。新凉稍。夜灯叫卖鸡头炒。

　　○渔家傲

　　八月都城新过雁。西风偏解惊游宦。十载辞家衣线绽。清宵半。家家捣练砧声乱。等待中秋明月玩。客中只作家中看。秋草墙头萤火烂。疏钟断。中心台畔流河汉。

　　○渔家傲

　　九月都城秋日亢。马头白露迎朝爽。曾向西山观苍莽。川原广。千林红叶同春赏。一本黄花金十镪。富家菊谱签银榜。龙虎台前驼鼓响。擎仙掌。千官瓜果迎銮仗。

　　○渔家傲

　　十月都人家旨蓄。霜菘雪韭冰芦菔。暖炕煤炉香豆熟。燔獐鹿。高昌家赛羊头福。貂袖豹祛银鼠襮。美人来往毡车续。花户油窗通晓旭。日寒燠。梅花一夜开金屋。

　　○渔家傲

　　十一月都城居暖阁。吴中雪纸明如垩。锦帐豪家深夜酌。金鸡喔。东家撒雪西家噱。纤指柔长宫线弱。阳回九九官冰凿。尽道今冬冰不薄。都人乐。官家喜受新年朔。

　　○渔家傲

　　十二月都人供暖箑。宫中障面霜风猎。甲第藏钩环侍妾。红袖擫。笑歌声送金蕉叶。倦客玉堂寒正怯。晓洮金井冰生鬣。冻合灶觚餳一碟。吴霜镊。换年懒写宜春帖。

　　强村丛书用明刊圭斋文集本，



 
【仆散汝弼：词作1首】

　　○风流子

　　三郎年少客，风流梦、乡岭蛊瑶环。看浴酒发春，海棠睡暖，笑波生媚，荔子浆寒。况此际、曲江人不见，偃月事无端。羯鼓数声，打开蜀道，霓裳一曲，舞破潼关。马嵬西云路，愁来无会处，但泪满关山。赖有紫囊来进，锦袜传看。叹玉笛声沉，楼头月下，金钗信杳，天上人间。几度秋风渭水，落叶长安。

　　金石萃编卷一百五十八载温泉风流子词，词品卷二读作元人词。原注云，近侍副使仆散公，博学能文，尤工於诗。昔过华清，尝作风流子长短句，题之于壁，其清新婉丽，不减秦晏。四方衣冠，争诵传之，称为今之绝唱。恐久而湮灭，命刻于石，以传不朽。正大三年重九日承务郎主簿幕蔺记。王昶跋云，升庵谓必元人作者，盖匆匆见石刻，未及细检记有正大三年字耳。



 
【蒲道源：词作34首】

　　○酹江月

　　次李寿卿侍西轩先生九日赏菊

　　暮秋天气，似堪悲、还有一般堪悦。憔悴黄花风露底，香韵自能招客。手当红牙，觞飞急羽，且为酬佳节。龙山依旧，不知谁是豪杰。我爱隐士风流，就开三径，欲往无能得。万事会须论一醉，非我非人非物。座上狂歌，尊前起舞，待向醒时说。傲霜枝在，莫教空老寒色。

　　○酹江月

　　次梅隐丈生旦感怀

　　南箕月直，想青天、万里光芒生夕。谁料英灵如此赋，孤负生平胸臆。世事悠悠，尘缘衮衮，仰看晴空碧。利名余子，面骍羞汗长沥。幸自吾爱吾庐，南山招隐，洒扫躬厮役。但愿身强余庆在，流与子孙逢吉。畅饮遗情，浩歌乘兴，风月共呼集。从今数去，那朝非是生日。

　　○水调歌头

　　癸未中秋雨闷中示德衡弟

　　天公何见戏，凡事每相乖。应知今夜秋半，故□放云霾。不遣姮娥窥户，空使骚人赏客，尊俎预安排。无复弄清影，只自黯愁怀。下帘栊，收绮席，罢金钗。谁能为我，叩广寒玉殿令开。待得良辰美景，却遇凄风苦雨，好事实难谐。高卧清无梦，檐溜滴空阶。

　　○水调歌头

　　次权待制韵

　　燕城过长夏，乡思若为禁。故园松竹潇洒，久矣负幽寻。赖有仙坛诗伯，同寓玉堂清署，相顾意殊深。余暇尽谈笑，烦暑自消沉。绕长廊，临静砌，称闲心。飕飕树杪风至，流水入衣襟。尚愧无穷汗简，也预诸公奋笔，投迹是非林。何日了官事，倒佩脱冠簪。

　　○满庭芳

　　南营探梅至梅隐丈□

　　长忆当年，读书窗下，岁寒留看孤芳。巡檐索笑，重到更彷徨。梅隐先生何在，清江外、新构茅堂。人应道、攀枝嗅蕊，那得救饥肠。多情余习气，芒鞋竹杖，未忍相忘。但年年依旧，疏影幽香。好是春风近也，犹记得、吟绕昏黄。开尊饮，参横斗转，同醉卧花旁。

　　○木兰花慢

　　寿王国宾总管

　　数当今人物，问谁似，玉堂仙。但苏子才名，居中未几，补外何偏。天公意深有在，要周流、海内作师传。万古斯文正脉，一生前圣遗编。胸襟理胜自超然。虽老未华颠。念厚禄崇资，真成大耐，何计荣迁。心期岁丰民乐，更公庭、无讼酒如川。唤取梅花为寿，看他老桧千年。

　　○木兰花慢

　　寿刘邢公

　　八旬今又八，说尚齿，更谁尊。况赐号司徒，跋封大国，荣及生存。白麻制词新宠，算一家、四世被皇恩。七十儿为内相，斑衣笑捧金尊。近闻迎驾到金门。亲奉玉音温。问父子行年，康宁寿考，定省晨昏。銮坡正须耆旧，道平时、致仕不宜论。这种灵椿丹桂，天公偏养深根。

　　○西江月

　　九日南城郊行

　　堤柳风前影瘦，池荷雨后香残。高秋物色已阑珊。落日孤烟微暗。平野大家徐步，此身赢得长闲。路逢俗子笑相看。道我为欢冷淡。

　　○清平乐

　　李子文惠秋瓜

　　一罂甘露。来自东陵圃。五色金盘摩诘句。到□聊消沉痼。割开碧玉棱层。嚼时牙颊生冰。可惜这般风味，不当六月炎蒸。

　　○清平乐

　　寿赵总管

　　相门华胄。勋业谁居右。且向人间涵养就。鼎轴青毡依旧。＊延遗爱尤思。梁州新政方宜。处处邦民香火，祝君千岁而期。

　　○清平乐

　　寿李平章

　　□年宫教。龙跃随天造。定策两朝儒者效。勋业更谁能到。玉堂暂得余闲。归□燕坐知还。待满令公书考，却回丝竹东山。

　　○点绛唇

　　次杜仲正经历怀古韵

　　少日峥嵘，已看紫气冲牛斗。诗才神授。□辈宜缄口。莲暮风流，得见芝眉秀。空搔首。野梅官柳。先落君家手。

　　○点绛唇

　　西蜀咽喉，钩连阁道苍崖斗。□皇天授。故国□江口。往事浮云，依旧梁山秀。时延首。淡烟疏柳。欲画无奇手。

　　○点绛唇

　　一赋阿房，水之江汉星之斗。□□□授。不待形容口。□□□□，□□□□秀。宜称首。肯教韩柳。独擅文章手。

　　○点绛唇

　　深味遗编，无心禄仕求升斗。学惭师授。朱墨聊糊口。自笑疏顽，讵敢侪英秀。宁低首。五株门柳。闲袖春风手。

　　○点绛唇

　　赋野荼蘼

　　玉蕊珑璁，绕篱盈树知谁种。碧云堆重。化作飞琼洞。句挽春衫，袅袅珠缨弄。风微动。行人飞鞚。更着清香送。

　　○点绛唇

　　赵嘉议大尹寿席

　　政感丰年，天公不禁兴之酒。金卮如斗。满献君侯寿。福禄川增，来处由宽厚。从今后。平登朝右。官与人长久。

　　○临江仙

　　次仲正经历韵三阕

　　二路滔滔方得意，从渠掉臂昂头。峥嵘笑杀楚累囚。功名虽自许，妻妾见应羞。吏隐羡君怀雅志，胸中自有嵩丘。且须夏葛与冬裘。随时无不可，未用赋归休。

　　○临江仙

　　健笔兴来挥乐府，无愁可到眉头。可怜郊岛两诗囚。枯肠徒自恼，骍汗只供羞。我欲与君追李白，神游共访丹丘。千金不惜翠云裘。呼儿多换酒，一醉万缘休。

　　○临江仙

　　俗务相仍何日了，纷纷百绪千头。空教萦绕似遭囚。情知鸥与鹭，亦解替人羞。春晓拂衣随父老，扶携寻壑经丘。本无肥马衣轻裘。闲身元自在，不问几宜休。

　　○临江仙

　　次解东庵学士咏梅韵

　　闻说东庵梅最好，何须远访西湖。金衣相映玉肌肤。幽香俱可爱，颜色不妨殊。花主惜春仍好事，作诗清似林逋。冰蕤雪萼正敷腴。只愁无客至，那怕酒须沽。

　　○朝中措

　　张允济子满晬

　　熊罢佳兆应神签。何必梦中占。看取隆颅犀角，不愁长守齑盐。今朝满晬，诸般排比，笔墨先拈。休道添丁无用，能教乃祖掀髯。

　　○鹧鸪天

　　和客中重九

　　冷落寒芳一径幽。无诗无酒若为酬。一生几得花前醉，两鬓难禁客里秋。思往事，泪盈眸。共嗟日月去如流。短歌谩寄乡邻友，写入新笺字字愁。

　　○鹧鸪天

　　寿杨同知

　　好景良辰近上元。天公为闲产英贤。政声洋溢春风外，德泽流行汉水边。官一品，寿千年。应知仁者得兼全。凤凰池上恩波暖，指日丹墀步武联。

　　○鹧鸪天

　　寿耶律总管

　　霡沐春膏兆有年。街头粟贱不论钱。时机似见天心顺，物理端由刺史贤。人富贵，寿绵延。满城桃李动芳妍。邦民香火才收罢，黄阁声名次第传。

　　○太常引

　　送赵参政西城别筵

　　相君今日已登程。暂车马，驻西城。尊酒若为情。且唤取、双歌送行。远山颦蹙，秋波凝伫，清泪也盈盈。便有遏云声。怎留得、前头旆旌。

　　○人月圆

　　赵君锡再得雄

　　君家阴德多多种，重得读书郎。掌中惊看，隆颅犀角，黛抹朱妆。最堪欢处，灵椿未老，丹桂先芳。他年须记，于门高大，车马煌煌。

　　○感皇恩

　　次子骧节使示赵内翰韵

　　家□本吾儒，六韬能晓。从事和林十年了。一麾才把，尤被揶揄嗔早。漠城官满，人传道。郊次攀留，马前持抱。□□殷勤尽癃老。谓君到处，不见月鸟惊绕。天公终料理，桑榆好。

　　强村丛书用善本书室藏钞顺斋间居丛稿本

　　○木兰花慢

　　想天开阊阖，正元日、受朝仪。美出震居尊，承乾继统，行夏之时。梅花领将春到，更祥烟、浮动万年枝。丽日徐行黄道，和风细度丹墀。天颜有喜近臣知。称寿献瑶卮。道品物惟新，阳刚寖长，百禄咸宜。觚棱五云佳气，但遥瞻、百拜只心驰。记得华封馀祝，不妨借人新词。

　　○点绛唇

　　旭日东生，五云宫阙光辉映。百官班定。拜舞朝元正。春满瑶卮，万寿同称庆。边陲静。太平全盛。永赖吾君圣。

　　○秦楼月

　　宸京里。玉卮为寿龙颜喜。龙颜喜。天开盛旦，日膺繁祉。蛮荒凯奏风尘弭。群臣虎拜同归美。同归美。山呼万岁，太平天子。

　　○秦楼月

　　昌期遇。天齐九五符乾数。符乾数。今朝称贺，载逢初度。金茎玉屑和丹露。宝炉沉水腾香雾。腾香雾。祈君万寿，永承洪祚。

　　○秦楼月

　　皇都晓。尧阶奉引瞻天表。瞻天表。麒麟不动，御香轻袅。电光曾记枢星绕。升平自此开先兆。开先兆。尧天日月，万年长照。

　　○秦楼月

　　龙楼宴。千官拜表俱欢忭。俱欢忭。今宵帝座，瑞光高见。觚棱引领心常恋。南山万寿殷勤献。殷勤献。皇天眷顾，必从臣愿。

　　以上寿词六首见顺斋间居丛稿卷六



 
【钱霖：词作3首】

　　○台城路

　　次邵复孺韵

　　碧云深处遥天暮，经年雁书沉影。雨散梅魂，风醒草梦，还见春回乡井。花明柳暝。念贾箧香空，谢池诗冷。流水斜阳，旧家那是旧风景。怀思横泖雅趣，故人吟啸里，得意酬领。谱缀台城，缄传蒨水，肯把俊游重省。凭高倚迥。纵老兴犹浓，不堪驰骋。隔断相思，浦潮波万顷。

　　○春草碧

　　客窗闲理清商谱。弹到断肠声，伤今古。自怜素发无多，犹记纹疏夜深语。空剩旧时踪。迷南浦。梨花燕子清明，谁家院宇。没个好情怀，杯慵举。天涯行李萧萧，还是新愁老羁旅。那更落花深，红如雨。

　　○锁窗寒

　　题玉山草堂

　　书带生香，忘忧弄色，四窗虚悄。茅茨净覆，栋宇洗空文藻。卷珠帘，雨痕暮收，绮罗静隔红尘岛。对纸屏素榻，拂潭烟树，扫檐风条。深窈。西园晓。似日照炉峰，数声啼鸟。璚莲倚盖，晓水靓妆孤袅。浣花溪，尚余旧春，秾芳剩馥吟未了。望东林，小径斜通，梦约香山老。

　　词综卷三十三



 
【钱应庚：词作6首】

　　○八声甘州

　　和邵复孺

　　折兰难寄远，渺汀蒲，烟思共依依。甚檐花听断，骚章歌罢，此意谁知。满眼孤村流水，肠断去年时。过了端阳日，重问归期。同是天涯羁旅，叹湘灵鼓瑟，笑我全非。九江风雨外，有客淡忘归。正目渺、骞情愁予，又吴潮、吹上竹枝词。西窗夜，待剪灯深坐，却话相思。

　　○隔浦莲

　　水槛对雨

　　绯榴开满露井。竹映琅玕莹。幔卷方池雨，微微落飞檐影。荷盖擎万柄。明妆靓。浪破鱼吹镜。翠禽并。梅风乍起，桃笙微带新润。潇湘旧梦，唤我绿簑归兴。凭遍阑干暗自省。人静。夕阳移下清景。

　　○西江月

　　往事俄惊如梦，白头追感前时。半生辛苦为吟诗。词笔轮君工致。世变俱成老大，年来更觉衰迟。通家欲结岁寒期。未必天工无意。

　　○春草碧

　　次韵酬复孺

　　折冲尊俎谈兵略。还记五湖船，烟波约。东邻有客归来，应讶山翁瘦如鹤。问讯旧玄都，今非昨。当年锦里依稀，青山似削。天地一蘧庐，从栖泊。西园长记前游，乘兴重来看阑药。白首友于情，同忧乐。

　　○春草碧

　　故人胸次藏三略。鸥鹭小溪边，重寻约。千门兵火萧条，回首华亭有归鹤。城郭是耶非，伤前昨。相逢谩说新诗，多君郢削。随分一枝安，甘依泊。书囊再睹雄文，帷幄忠言似良药。携手问何时，承平乐。

　　○台城路

　　寒食后雨轩独坐，次复孺韵

　　一庭芳草闲春书，疏疏弄帘花影。鼓子风喧，苔痕雨润，还听蛙声鸣井。沉吟坐暝。正绮席杯空，蕙炉烟冷。老去无情，好春不减旧芳景。天涯谁念倦旅，闭门风雨意，独自禁领。南浦歌长，西堂梦远，往事不堪追省。沧浪望迥。记那日归舟，此怀犹骋。莫倚危楼，乱红愁万顷。

　　以上六首见铁网珊瑚书品卷九



 
【潜真子：词作10首】

　　○苏幕遮

　　七返还丹，在人先须，炼己待时

　　七返功，人难会。返本还元，七转收归兑。阳九但行阴六位。何虑三峰，雪里安然睡。在人修，须发志。烹炼依时，勿使心游外。澄净湛然无垢腻。神水频浇，别有甘甜味。

　　○苏幕遮

　　正一阳初动，中宵漏水

　　一阳生，当复卦。子后披衣，握固端然坐。玄牝驱驰冲顶过。一撞三关，始觉工夫大。木铅浆，金汞火。水火之中，有个婴儿卧。漏永中宵星斗磨。唯指天罡，莫遣交差错。

　　○苏幕遮

　　温温铅鼎，光透帘帏，造化争驰

　　火初炎，归玉户。满鼎温温，遍体周天度。水火抽添依大数。尽到丹田，须遣教烧住。自然光，非昼暮。光射帘帏，可照千千步。内养还丹他自做。造化功夫，神圣如针炬。

　　○苏幕遮

　　虎龙交媾，进火功夫犹斗危

　　水生金，阴魄绕。火长青龙，魂向肝中卯。三七数中无太少。相从相随，直到泥丸脑。火频添，功夫妙。解使长生，颜貌常无老。能斗邪魔并外道。教我逍遥，立得神仙号。

　　○苏幕遮

　　曲江上，看月华澄净，有个鸟飞

　　灿灿明，天河曲。蚌上光辉，内长娑罗木。卯兔千年毛似玉。阴里生阳，只要人知悟。日中乌，生三足。阳内藏阴，本向离中住。二物同收归一处。对景观形，辄莫生尘污。

　　○苏幕遮

　　当时自饮刀圭，又谁信、无中养就儿

　　正当时，须自晓。认得刀圭，掌内冥冥杳。勤饮琼浆常是饱。大药频修，莫要虚抛了。龙生行，虎右绕。无里生儿，迷者争知道。了午寂然功最好。不会修持，空说千千兆。

　　○苏幕遮

　　辩水源清浊，木金间隔

　　昆仑山，出猛水。一派东流，九曲浊连底。下流不通无处止。澄净清清，照见神光体。金木因，为妙旨。龙虎相交，何假同元义。只恐众生难省会。再举阴阳，切切生惭愧。

　　○苏幕遮

　　不因师指，此事难知。道要玄微

　　坎离根，铅汞始。看尽千章，难取希夷理。际会先生蒙妙旨。万卷皆通，别是心欢喜。有中藏，无内起。大纳乾坤，小入毫毛里。元始曾言如黍米。灵宝分明，始觉真端的。

　　○苏幕遮

　　无机深远，下手速修无太迟

　　地气腾，天雨降。万物生芽，便是天机象。山顶有泉深数丈。索短求他，要觅应难望。少年修，根脚壮。老后铅虚，汞少如何向。视听都休神散荡。本去乾枯，怎得成无上。

　　○苏幕遮

　　蓬莱路，仗三千行满，独步云归

　　海波间，蓬莱岛。行满功成，去者绝希少。无路无舟空浩渺。鄽市先生，要到应难到。养冲和，宜在早。意气男儿，守取幽去道。沧海变移身未老。玉帝知闻，必有金书诏。

　　以上十首苏幕遮注解吕洞宾沁园春，见还丹显妙通幽集，未著注解者人名。吕洞宾原词，全唐诗收入。



 
【乔吉：词作1首】

　　○卖花声

　　和黄子常韵

　　侵晓园丁，报道娇红嫩紫。巧工夫、攒枝饾蕊。行歌伫立，洒洗妆新水。卷香风、看街帘起。深深巷曲，有个重门开未。忽惊他、寻春梦美。穿窗透阁，便凭伊唤取，惜花人、在谁根底。

　　词品卷六



 
【丘处机：词作152首】

　　○无俗念

　　景金本磻溪词注云，十二首亦名酹江月居磻溪

　　孤身蹬，泛秦川、西入磻溪乡域。旷谷岩前幽涧畔，高凿云龛栖迹。烟火俱无，箪瓢不置，日用何曾积。饥餐渴饮，逐时村巷求觅。选甚冷热残馀，填肠塞肚，不假珍羞力。好弱将来糊口过，免得庖厨劳役。装贯皮囊，熏蒸关窍，图使添津液。色身轻健，法身容易将息。

　　○无俗念

　　岁寒守志

　　同云瑞雪，正三冬、＊闭严凝时节。寂寞山家孤悄悄，终日无人谈说。败衲重披，寒埪独坐，夜永愁难彻。长更无寐，朔风穿户凄冽。求饭朝入西村，临泉夹道，玉叶凌花结。冻手频呵仍自恨，浊骨凡胎为劣。昼夜参差，饥寒逼迫，早晚超生灭。须凭一志，撞开千古心月。

　　○无俗念

　　枰棋

　　前程路远，未昭彰、金玉仙姿灵质。寂寞无功天赐我，棋局开颜销日。古柏岩前，清风台上，宛转晨餐毕。幽人来访，雅怀闲斗机密。初似海上江边，三三五五，乱鹤群鸦出。打节冲关成陈势，错杂蛟龙蟠屈。妙算嘉谋，斜飞正跳，万变皆归一。含弘神用，不关方外经术。

　　○无俗念

　　赞师

　　漫漫苦海，似东溟、深阔无边无底。逯逯群生颠倒竞，还若游鱼争戏。巨浪浮沉，洪波出没，嗜欲如痴醉。漂沦无限，化鹏超度能几。唯有当日重阳，惺惺了了，独有冲天志。学易年高心大悟，掣断浮华缰系。十载丹成，一时功就，脱壳成蝉蜕。从师别后，更谁风范相继。

　　○无俗念

　　蓑衣

　　深溪古岸，到秋来、莎密茸茸无极。楝择修纤归洞府，虚落晴天吹炙。两束丝乾，千条绳就，不假良工织。闲轩亲自，结成渔父装饰。时伴樵牧嬉游，青山绿水，带雨和烟适。妙绝珍幽径晚，披雪冲开芦荻。我本忘名，人皆易号，唤作蓑衣客。佗年功满，化云天上无迹。

　　景金本注云，亦作化云岩上留迹

　　○无俗念

　　竹

　　虚心翠竹，禀天然、一气生来清独。月下风前堪赏玩，嘲谑令人无俗。嫩叶萧骚，隆冬掩映，秀出千林木。英姿光润，状同玄辅寒玉。好事东里田侯，南溪新种，使我开青目。尽日高吟窗外看，风飐筠梢摇绿。冉冉幽香，萧萧疏影，坐卧清肌肉。云龛闲伴，雅怀惟称仙福。

　　○无俗念

　　月

　　偎岩傍陇，搤长更、萧索昏魔非一。皓月澄澄山上显，天角辉辉初出。露结霜凝，金华玉润，淡荡何飘逸。清临寰宇，发扬神秀姿质。凄怆六合群情，淹沉幽昧，惨怛劬劳疾。大阐良因弘济度，皆得逍遥宁谧。浩气腾腾，馀光蔼蔼，至性那亏失。圆明法界，法轮常自充实。

　　○无俗念

　　暮秋

　　霜风荡扬，舞飘零、木叶斜飞阡陌。极目长郊凝望处。衰菊斓斑犹坼。点点苍苔，漫漫朝露，渐结清霜白。山川高下，尽成一片秋色。潇潇万物摧残，凄凉天气，愁损征途客。水谷云根无可玩，独有苍苍松柏。悟道真仙，忘机逸士，亘古同标格。欺寒压众，自来天地饶得。

　　○无俗念

　　述怀

　　群山四渎，暮天晴、挥斥阴魔潜伏。太一岩前风道快，千尺波翻蟾足。怒雪惊涛，冲堤拍岸，雷辊云翻逐。青鸥白鹭，月明江上飞速。高下万叠千群，相呼相召，会合清江曲。宝月神珠时逗引，辊出都忘钤束。踊跃飘飘，玲珑灿灿，价忽连城玉。含弘光大，上天入地翻覆。

　　○无俗念

　　仙景

　　十洲三岛，运长春、不夜风光无极。宝阁琼楼山上耸，突兀巍峨千尺。绿桧乔松，丹霞密雾，簇拥神仙宅。漫漫云海，奈何无处寻觅。遥想徐福当时，楼般东下，一去无消息。万里沧波空浩渺，远接天涯秋碧。痛念人生，难逃物化，怎得游仙域。超凡入圣，在乎身外身易。

　　○无俗念

　　乐道

　　迎今送古，叹春花秋月，年年如约。物换星移人事改，多少翻腾沦落。家给千兵，官封一品，得也无依托。光阴如电，百年随手偷却。有幸悟入玄门，擘开疑网，撞透真欢乐。白玉壶中祥瑞罩，一粒神丹挥霍。月下风前，天长地久，自在乘鸾鹤。人间虚梦，不堪回首重作。

　　○无俗念

　　性通

　　法轮初转，慧风生、陡觉清凉无极。皓色凝空嘉气会，豁荡尘烦胸臆。五贼奔亡，三尸逃遁，表里无踪迹。神思安泰，湛然不动戈戟。信步紫陌红尘，饥餐渴饮，度日随缘觅。物外闲中天地宝，时复玎珰敲击。后约参师，前程归路，自有真消息。鹤书来召，坐升云汉游历。

　　○沁园春

　　示众

　　世事纷纷，似水东倾，甚时了期。叹利名千古，争驰虎豹，丘原一旦，总伴狐狸。枳棘丛中，桑榆影里，乱冢堆堆谁是谁。君知否，谩徒劳百载，空皱双眉。争如归去来兮。放四大、优游无所为。向碧岩古洞，完全性命，临风对月，笑傲希夷。一曲玄歌，千锺美酒，日月循环不老伊。童颜在，镇龟龄鹤寿，罢喝黄鸡。

　　○沁园春

　　列鼎雄豪，兔走乌飞，转头悄然。似电光开夜，云中乍闪，晨霜迎日，草上难坚。立马文章，题桥名誉，恍惚皆如作梦传。争如我，效忘机息虑，返朴归原。壶中异景堪怜。是别有风花雪月天。玩四时时见，祥云瑞气，三光光罩，玉洞琼筵。满泛流霞，高吟古调，骨健神清丹自圆。真堪爱，待功成一举，永镇飞仙。

　　○沁园春

　　智慧男儿，速悟尘劳，勿将性疲。但此身彼物，皆名幼化，多虚少实，不可追随。万种缠绵，千般汩没，荏苒光阴老却伊。争如向，太玄真教法，讨论希夷。乾坤荡荡无依。似一片、闲云出世奇。悟性宗合道，恩山易挫，神舟得岸，苦海难迷。行满功成，仙游羽化，物外何如土底归。无佗事，要升天入地，俱在心为。

　　○沁园春

　　景金本题作心通

　　大智闲闲，放荡无拘，任其自然。寄雅怀幽兴，松间石上，高歌沉醉，月下风前。玉女吹箫，金童舞袖，送我醺醺入太玄。玄中理，尽浮沉浩浩，来去绵绵。奇哉妙景难言。算别是、人间一洞天。傲立身敦厚，山磨岁月，从佗轻薄，海变桑田。神气冲和，阴阳升降，已占逍遥陆地仙。无烦恼，任开怀纵笔，端写灵篇。

　　道藏作狂写诗篇

　　○沁园春

　　赞佛

　　净梵王宫，太子殷勤，雪山六期。把世情我态，丝毫断念，云根水谷，麻麦充饥。芥纳须弥，毛吞大海，自古男儿了悟时。超生灭，任循环宇宙，不管东西。圆成无得无知。信法界、空空寂灭机。又勿劳习定，安禅作用，偷闲终日，打坐行治。大理无时，真功非相，动静昏昏合圣规。无高下，但能通般若，总证牟尼。

　　○沁园春

　　九日虢县傅宅作朝真醮

　　晔晔重阳，秀气飘飘，廓周大千。正故庵交会，宾朋浩浩，青霄依约，鸿雁翩翩。是处登高，衔杯逸兴，放旷犹如陆地仙。朝真会，赞金风淡荡，玉露新鲜。黄花嫩蕊堪怜。散袅袅、清香满坐传。使众人得味，皆明至道，群莺无语，独王秋天。艳杏妖桃，繁华春景、莫与迎霜敢斗坚。乘佳趣，对芳丛烂饮，一醉千年。

　　○水龙吟

　　西虢

　　凤鸣南邑清佳，大仙降迹行鸾地。琳宫宝阁，星坛月馆，槐阴竹翠。烟盖云幢，影摇寒殿，往来呈瑞。向虚亭东望，平川似锦，洪波泛。渺天际。山秀水甜人义。遍坊村、各生和气。我来不忍，轻归刘蒋，天心地肺。须待他时，暗淘真秀，育成丹桂。去长安路上，眠冰卧日，作终身异。

　　○水龙吟

　　警世

　　算来浮世忙忙，竞争嗜欲闲烦恼。六朝五霸，三分七国，东征西讨。武略今何在，空凄怆，野花芳草。叹深谋远虑，雄心壮气，无光彩，尽灰槁。历遍长安古道。问郊墟、百年遗老。唐朝汉市，秦宫周苑，明明见告。故址留连，故人消散，莫通音耗。念朝生暮死，天长地久，是谁能保。

　　○水龙吟

　　夜晴

　　夜晴寥廓初寒，淡天莹彻琉璃翠。无阴树下，长安楼上，月明风细。百祸潜销，万家同赏，一般清味。见金星朗朗，银河耿耿，交光灿，满天地。流转碧空如水。任纵横、略无凝滞。冲山拍海，倾光腾秀，绵绵吐瑞。达了从兹，宝瓶坚固，玉浆时泥。把衷情欲诉，何人会得，且陶陶醉。

　　○水龙吟

　　春兴

　　昊天空阔初晴，气回万物欣欣茂。亭台俯仰，山川高下，妆成锦绣。碧洞清泉，响闻迢递，一声长溜。更时时注目，悠悠远看，青峰上，白云凑。无限灵禽异兽。慰闲心、不辞柴瘦。含风翠柏，双崖争长，千株竞秀。耀日丹台，四时为伴，百年随寿。任寒来暑往，星移物换，得高眠昼。

　　○水龙吟

　　洞天春色盈盈，乱山秀出千堆锦。云收雨敛，晓晴烟淡，碧空横枕。高卧怡怡，顿开怀抱，释迷忘寝。看仙花瑞草，迎风照日，腾光彩，异凡品。欢庆时丰岁稔。万邦宁、百邪俱禁。太平国里，长安陌上，纵横有甚。大道无疑，傍门斜径，不须详审。是从来浩劫，神仙过路，但曾经恁。

　　○水龙吟

　　道运

　　混元南岳初开，瑞云透出昆仑表。星移电转，阴升阳降，红光缥渺。鹤舞鸾翔，看乌龟共，赤龙蟠绕。尽鸿蒙一气，烹成造化，神仙道，片时了。云散十方三岛，洞天深、月明风袅。此时占得，长生门户，遐龄体调。吟咏从佗，海移山变，石枯松老。伴烟霞独向，非非境外，恨知音少。

　　○满庭芳

　　述怀

　　漂泊形骸，颠狂踪迹，状同不系之舟。逍遥终日，食饱恣遨游。任使高官重禄，金鱼袋、肥马轻裘。争知道，庄周梦蝶，蝴蝶梦庄周。休休。吾省也，贪财恋色，多病多忧。且麻袍葛屦，闲度春秋。逐疃巡村过处，儿童尽、呼饭相留。深知我，南柯梦断，心上别无求。

　　○满庭芳

　　警世

　　百尺危楼，千间峻宇，艳歌出入从容。幻身无赖，何异烛当风。旧日掀天富贵，当时耀、绝代英雄。百年后，都归甚处，一旦尽成空。诸公。闻早悟，抽身退迹，跳出樊笼。念本初一点，牢落无穷。幸遇时平岁稔，偷闲好、消息圆融。忘机处，灵波湛湛，独镇水晶宫。

　　○满庭芳

　　余自东离海上，西入关中，十五馀年，舍身求道，圣贤是则，坟茔罢修，考妣枯骸，孰加怜悯。迩闻乡中信士，戮力葬之，怀抱不胜感激，无以为报，遂成小词，殷勤寄谢云

　　幼稚抛家，孤贫乐道，纵心物外飘蓬。故山坟垅，时节轻修崇。幸谢乡豪并力，穿新圹、起塔重重。遗骸并，同区改葬，迁入大茔中。人从。关外至，皆传盛德，悉报微躬。耳闻言，心下感念无穷。自恨无由报德，弥加志、笃进玄功。深回向，虔诚道友，各各少灾凶。

　　○满庭芳

　　九日

　　寒雁声回，园林色变，暮秋别是风光。练波横地，锦树映天长。过雨云山磊落，迎霜茂、金菊芬芳。佳辰会，千门万户，欢笑庆重阳。嘉祥。谁得遇，吾门四友，极味先尝。乃频沾清露，时倒霞浆。饮罢醍醐灌顶，归来后、月满虚堂。无愁思，陶陶快乐，酩酊入仙乡。

　　○神光灿

　　景金本注云，三首本名声声慢

　　悲欢绝念，视听忘怀，从初号曰希夷。不晓根源，刚强说是谈非。百般拈花摘叶，谩徒劳、使尽心机。这些事，算人人易悟，个个难依。不在唇枪舌剑，人前斗、惺惺广学多知。上士无争，只要返朴除疑。冥冥放开四大，把尘劳、一旦纷飞。认得后，管教贤、拍手笑归。

　　○神光灿

　　推穷三教，诱化群生，皆令上合天为。慕道修真，行住坐卧归依。先须保身洁净，内常怀、悯物慈悲。挫刚锐，乃初心作用，下手根基。款款磨砻情性，除贪爱、时时剪拂愚迷。福慧双全，开悟自入希夷。灵台内思不疚，任纵横、出处何疑。彻头了，尽虚空、裁断是非。

　　○神光灿

　　修真门户，大道家风，长春境界无边。秀气盈盈，闲里别有壶天。天中自然快乐，运三光、日月周旋。忘伎巧，任淳风坦坦，圣道平平。一念还乡寂处，三宫罩、清灵万派归源。浩浩神光，来去透骨绵绵。行人顿除造作，待功成、指日登仙。未行者。向词中、明取一言。

　　○上丹霄

　　景金本注云，三首本上平西迷惑

　　洞天清，神山秀，少人行。尽贪恋、世梦峥嵘。仙风瑞景，眼前虽顿却如盲。爱河终日，竞浮沉、来往纵横。东方出，西方没，南方死，北方生。四方转、异类翻腾。区区甚日，道眸开阐欲心更。愿将灵质，悟空华、彼岸高登。

　　○上丹霄

　　赠京兆府统军夹谷龙虎

　　感皇恩，承天诏，控西南。大门敞、高对烟岚。双权再任，过期无代复登三。晏然军国，事和平，灾割封缄。年将暮，心归道，搜玄路，访清谈。降尊宠、谦下无惭。山人放旷，本来无得有何参。但能慈忍，戒荒淫、名挂仙衔。

　　○上丹霄

　　答陇州防御裴满镇国

　　厌尘劳，抛家计，慕清闲。向物外、观照人间。须臾变灭，蜃楼歌侧海涛翻。暂时光景，转身休、百岁如弹。掀天富，倾城丽，过人勇，彻心奸。尽逐境、颠倒循环。纷纷醉梦，往来争夺苦摧残。不如闻早，伴烟霞、高卧云山。

　　○月中仙

　　赏月

　　日色西沉，上高台回观、天地寥廓。疏星隐现，空一轮明月，昭昭无著。皓然三界外，似百炼、青铜鉴跃。处处恩光被，家家照临，庭户启溟漠。长生万里清风，助乾坤荡摇，云雾难作。仙宫宝殿，正烂霞金碧，相辉参错。大哉销夜景，镇千古、含弘磊落。有志攀青桂，蟾宫兔边看捣药。

　　○月中仙

　　景金本作山居

　　侧磬悬锺，慕巢由隐沦、活计萧索。天然耿介，爱一身孤僻，逍遥云壑。利名千种事，我心上、何曾挂着。幸遇清平世，诸军宴安，刀剑罢挥霍。民歌两穗之丰，教门兴我忘，三岛之约。来宾去友，递日常谷，骖鸾骑鹤。洞前无限景，异花秀、香风喷薄。更谢汧源众，分餐助余长啸乐。

　　○月中仙

　　对松

　　落落长松，倚浮云大山、高占幽僻。亭亭隐士，爱洞天岩穴，深藏虚极。对门开是景，挂猿狖、离罗峭壁。尽日无佗事，唯调虎龙，交媾坐磐石。时时鹤听嘉音，动笙篁转流，空外飘激。人明至道，恶管弦幽噎，花间沉溺。出群常羡此，岁寒重、孤凝黛色。炼性超於彼，身闲永同居寿域。

　　○瑶台月

　　自咏

　　平生懒堕。只赢得、无忧一枕高卧。蓬头垢面，不管形骸摧挫。任三光、日夜奔驰，放四大、林泉担荷。深溪畔，幽岩左。青山拥，白云锁。灾祸。雷轰电掣，无由近我。日午起行了还坐。把旧习般般打破。清闲处，唯有这些儿个。倦贪心、乐受贫穷，爱恣意、慵兴烟火。粮无贮，丹无货。萧然唱，洒然和。堪可。神仙未了，优游且过。

　　○瑶台月

　　劝酒

　　浮名浮利。叹今古、悠悠颠倒人泥。茫茫宇宙，多少含灵愚智。尽劳生、终日贪图，竞抵死、奔波沉滞。观乌兔，嗟身世。百年寿，一春寐。虚费。争如满酌，流霞送醉。助四大聊壮神气。辨万化休论富贵。时时访，出谷道人游戏。效猖狂、物外高吟。庆滑辣、杯中美味。开怀抱，忘愁系。解其忿，挫其锐。遥致。青松皓鹤，绵绵度岁。

　　○木兰花慢

　　转轮

　　叹灵源旷代，本无极，信优游。自朴散形生，销磨混沌，落入行囚。竛竮四方宛转，向迷津、大海苦淹留。法界群情扰扰，梦魂千古悠悠。沦流。贩骨如山，知何日，是程头。好锻炼真空，三光慧照，万劫云收。终须舍身拚命，更惜头护面几时休。裂碎中间一点，便超得岸神舟。

　　○木兰花慢

　　西虢作善者多，而感应屡至

　　伫登临旷望，涌云气，北山兴。旋恍惚阴阳，虚无变化，寥廓充盈。奇峰状如太华，霭棱层、峻极染空青。急雨翻盆泼墨，迅雷激电飞声。威灵。大骋神通，三伏暑，结凝冰。叹是处飘风，良田遇害，厦屋遭倾。唯斯道乡幸感，屡涔涔至也忽然轻。深信皇天辅德，善因恶果分明。

　　○望海潮

　　学道

　　神仙风范，长生门户，从来道德为基。馀外万般，留心一念，颠狂造作皆非。真教示开迷。自上古轩辕，龙驾齐飞。代代相传授，至今日，尽归依。虚无千圣同规。盖摧残嗜欲，剖判天机。贪利喻信雠，观身似梦，婪耽不整容仪。恬素返希夷，任垢面蓬头，纸袄麻衣。行满都抛却，泛寥廓，步云霓。

　　○望海潮

　　脱俗

　　坚牢基址，清闲门户，生涯不比尘缘。幽旷大山，通明上士，逶迤仿效神仙。勤动向岩前。缓植桂栽松，药圃芝田。万仞高峰下，伴龟鹤，度流年。吾常志僻心颠。爱箪瓢淡溥，词翰嘲掀。幽洞小溪，开怀取兴，时成短句长篇。驰马胜花笺。任奋笔狂吟，走雾飞烟。放荡如如性。混终日，恣乾乾。

　　○醉蓬莱

　　九月十八日西虢刘氏醮

　　乍三清鹤降，万里云收，昊天空翠。玉磬琅琅，动乾坤声锐。尽日修斋，虚堂设醮，庆大仙恩惠。满献霞觥，长歌妙曲，留连师意。二九良辰，菊花开遍，正是重阳，素秋佳气。烂漫香风，健飘飖丹桂。秀景稀逢，上真难遇，幸一时相际。雁影沉沙，蟾光照夜，醺醺同醉。

　　○齐天乐

　　忆法眷

　　自东离海上，元本三洲，四人同契。异域殊乡，同行并坐，终日相将游戏。谈玄论妙，究方外清虚，道家真味。唱和从容，一时法眷情何义。如今分显回然，苦志勤心，磨炼各逃倾逝。既昌飘零，难为会合，幽僻关山迢递。乾坤间隔，望落落犹如，晓星之势。再遇何年，驾云朝上帝。

　　○汉宫春

　　苦志

　　二十年间，大魔交正阵，约度千重。狂弓迸箭暗窗，零落无穷。因心睡觉，透历年、无碍真宗。兴慧剑，群魔自然消散，独聘威雄。出入锐光八表，算神机莫测，天网难笼。驱云扫雾荡摇，法界无踪。飞腾变化，任太虚、萧瑟鸣风。巡四海，峥嵘□□，往来几个人同。

　　此下景金本脱四首

　　○留客住

　　修道

　　四元遇。过华山、共临秦地，咏歌谈笑，暗阐重阳佳趣。无为自令人化，有幸天使，官磨相间阻。东连海上，奋三公高义，大开门户。教行普。叹我离群，忘形慵举。内省无愆，外患何忧何惧。三光盛衰，交变万化，恩害相生天地数。留身且住。待青霄得志，坦然行步。

　　○梅花引

　　磻溪旧隐

　　无名客。无牵迫。无桑无梓无田宅。古岩前。老松边。长歌隐几，徐徐考太玄。玄中默论无生死。实际何曾分彼此。贯千经。协三灵。包含万化，都归一念冥。行不劳坐不倦。任行任坐随吾便。晚风轻。暮天晴。逍遥大道，南溪上下平。溪东幸获忘形友。月下时斟消夜酒。酒杯停。月华清。披补救散发，欣欣唱道情。

　　○六么令

　　法性

　　浑沦朴散，天地始玄黄。乌飞兔走渐生，群物类开张。一点如如至性，扑入臭皮囊。游魂失道，随波逐浪，万年千载不还乡。错了鸿蒙体段，憎爱日相望。却认父母形骸。做我好容光。劫劫轮回贩骨，受尽苦和殃。何人闻早，寻他归路，莹然恢廓旧嘉祥。

　　○芰荷香

　　乞食

　　日奚为。信腾腾绕村，觅饭充饥。拦门饿犬，撑突走跳如飞。张牙怒目，待操心、活龈人皮。是则是教你看家，宁分善恶，不辨高低。可叹狺狺此物，盖多生乖劣，一性昏迷。谈科演教，丁宁掐耳难知。虽然太上，驾亲临、无处慈悲。为人早早修持。还到恁时，发愤应迟。

　　○喜迁莺

　　炼心

　　要离生灭。把旧习般般，从头磨彻。爱欲千重，身心百炼，炼出寸心如铁。放教六神和畅，不动三尸颠蹶。事猛烈。仗虚空一片，无情分别。关结。除缧绁。方遇至人，金口传微诀。顿觉灵风，吹开魔阵，形似木雕泥捏。既得性珠天宝，勘破春花秋月。恁时节。鬼难呼，唯有神仙提挈。

　　○双双燕

　　春山

　　春烟淡荡，青山媚，行云乱飘空界。花光石润，秀出洞天奇怪。户牖平高万丈，尽耳目、临风一快。多生浩劫尘情，旷朗浑无纤芥。堪爱。逍遥自在。疏枷锁，抛离业根冤债。风邻月伴，道合水晶天籁。无限峥嵘胜景，尽赐与、山堂教卖。千圣宝珠，酬价问君谁解。

　　○凤栖梧

　　寄东方学道者

　　天下风光何处好。八水三川，自古长安道。锦树屏山方曲绕。天涯海角谁能到。既是抛家须早早。云水登程，莫恋闲花草。直至潼关西岳庙。教君廓尔清怀抱。

　　○凤栖梧

　　道友见访于磻溪

　　孤僻嵁岩清净界。凿土安身，抱道忘知解。道友相看唯莫怪。贫闲守拙无相待。富贵功名堪倚赖。多是多非，尖凿多成败。玉食馨香终不耐。箪瓢寂淡常安泰。

　　○凤栖梧

　　今日思量当日故。知我前程，迢递时难度。福祐不弘天不助。匆匆欲去无门去。走骨行尸心已悟。魂梦悠悠，且向磻溪住。幸谢街坊豪杰户。时时蓦谓来相顾。

　　○凤栖梧

　　述怀

　　西转金乌朝白帝。东望银蟾，皓色笼青桂。渐扣南华排菊会。满斟北海醺醺醉。醉卧终南山色翠。山色清高，夜色无云蔽。一鸟不鸣风又细。月明如昼天如水。

　　○万年春

　　景金本注云，四首本名点绛唇上埪

　　土穴秋来，温温渐觉阳和胜。幽栖兴。道家偏称。疏懒多贫病。凛冽天寒，叶落山川净。窗前竞。雪飘风劲。热焙闲吟咏。

　　陕西呼炕为焙

　　○万年春

　　衲衣

　　衲袄秋来，著身渐觉时相称。霜天净。畅怀游兴。不怕西风劲。百片千条，上下穿联定。宽还正。外疏狂性。内放明珠莹。

　　○万年春

　　杜鹃

　　春暖烟晴，杜鹃永日啼芳树。声声苦。劝人归去。不道归何处。我欲东归，归去无门路。君提举。有何凭据。空设闲言语。

　　○万年春

　　惊睡

　　秋夜沉沉，漏长睡酷多思想。须依仗。道情和畅。不纵魔军王。打叠神情，物物离心上。虚空帐。慧灯明放。坐待金鸡唱。

　　○忍辱仙人

　　景金本注云，七首本名渔家傲虢县元押司求

　　物外天机唯不审。人间世事无过恁。纵你英雄官极品。身如赁。贪饕逼迫应图甚。我自饥餐并渴饮。布裘不羡披绫锦。饱暖之馀邪僻禁。虚堂任。曲肱展脚和衣寝。

　　○忍辱仙人

　　春泽

　　数载田苗长亢旱。今春雨雪何滋漫。嘉兆分明知过半。将来看。掀天大熟歌讴满。二月花开成片段。千株柳发排堤岸。又待教人装好汉。相呼唤。提壶挈榼争跳窜。

　　○忍辱仙人

　　一泽天恩齐庆贺。群生地著无饥饿。愁态眉间都蹴破。还真个。盈街堆亩收田课。酝酒邀宾时唱和。排筵看食重堆棰。醉饱腥膻心不挫。骄矜过。却忧福里潜生祸。

　　○忍辱仙人

　　春兴

　　春日春风春景媚。春山春谷流春水。春草春花开满地。乘春势。百禽弄古争春意。泽又如膏田又美。禁烟时节堪游戏。正好花间连夜醉。无愁系。玉山任倒和衣睡。

　　○忍辱仙人

　　声色

　　豪气冲天居列鼎。笙歌聒地排淫境。玉镫飞龙衫帽整。风流骋。不知扑入琉璃井。滑壁千寻光似镜。交加出路无门径。饶你玲珑机巧性。难逃命。与他送却头皮影。

　　○忍辱仙人

　　妙用

　　千古圣贤皆一轨。亘初得得从心起。除此逍遥安稳地。无馀理。自然消息恬然美。不在劳神并苦己。般般放下头头是。选甚花街并柳市。虚空体。本来一物无凝滞。

　　○忍辱仙人

　　天下周游身不动。人间照了心无用。闲把虚空频趯弄。行云从。八方上下轻放纵。兔角锥儿钻骨痛。龟毛拂子敲山重。扫荡邪魔灵物空。清风送。太平国里乘鸾凤。

　　○黄鹤洞中仙

　　景金本注云，三首本名卜算子赠同道

　　都要奔波走。谁肯坚心守。南北东西总一般，此外无佗有。踏尽铁鞋迷，不出庵门透。水到渠成本自然，行满功成就。

　　○黄鹤洞中仙

　　虢县渭南濼里

　　此地风光胜。人物俱相应。水竹深藏数十家，户户知天命。我爱清虚景，策杖寻幽径。每日巡村转一遭，信步闲吟咏。

　　○黄鹤洞中仙

　　自述

　　故里在天涯，海上无名士。因遇终南陆地仙，挈我来游此。素爱断蓬飞，野鹤孤云志。顶笠披蓑人不知，便是风狂子。

　　○望蓬莱

　　四首本名望江南王乔二生架屋于渭水之南，颇遂幽旷，因以望蓬莱词赠之

　　王乔地，一曲甚清嘉。古道弯环连水石，垂杨＊＊带烟霞。桃李间桑麻。其中有，崇道两三家。知命固穷皆淡薄，乐天清俭不奢华。随分保生涯。

　　○望蓬莱

　　秦川

　　秦川好，一片锦纹华。日出雨晴山色秀，月明风急水声嘉。千里净无涯。余到此，喜庆复难加。天祐时丰堪养道，地灵人杰不生邪。时复伴烟霞。

　　○望蓬莱

　　南溪竹磻溪旧隐也

　　南溪竹，腾秀入青冥。直节虚心功未显，深根固蒂道先明。霜雪岂凋零。休怅恨，大器晚圆成。自有孤高栖凤质，能教倜傥化龙形。佗日看超升。

　　○望蓬莱

　　游兴

　　飘蓬客，天赐水云闲。自在行时无日月，相随到处有蓑蛮。风雨亦开颜。修炼事，地轴锁天关。出有入无三尺剑，长生不死一丸丹。名列上仙班。

　　○青莲池上客

　　景金本注云，二首本名青玉案入关

　　重阳羽化登仙路。兄弟如何措。各各勤修生觉悟。通无入有，静思忘念，密考丹经祖。一时浩劫真容露。放荡情怀任诗句。直待人间功行具。云朋霞友，爽邀风月，笑指蓬瀛去。

　　○青莲池上

　　幽栖

　　一从东别长安道。西住磻溪庙，渐扣南山名迹杳。洪沟冷淡，土龛潇洒，北府何曾到。夜深陌上行人悄。独听岩前子规叫。切切松梢啼到晓。声声相劝，不如归去，争奈功夫少。

　　○报师恩

　　景金本注云，五首本名瑞鹧鸪削发留髭

　　不僧不道不温柔。九伯人前不害羞。觉性一时超法界。知身亿劫是吾囚。改头换面人难悟，走骨行尸我不忧。得意忘形还朴去，从教人笑不风流。

　　○报师恩

　　虢县渭南濼里

　　一方胜景满川稀。水竹弯环四面围。簇槛名花红冉冉，当门幽桧绿依依。争歌稚子春风舞，斗巧灵禽晓树啼。社内人家三十户，崇真修道压磻溪。

　　○报师恩

　　一横嘉景日常新。古柏森森四季春。福地清高稀俗事，名坛时复会仙宾。人人尽喜生中国，户户虔心敬上真。唯愿诸公皆省悟，同登无漏出红尘。

　　○报师恩

　　赠众道友

　　神仙缥缈太虚私。世俗无由得见之。幸遇门庭开教化，临逢斋醮莫推辞。担家造孽常终日，作福治心只暂时。更到时来心不谨，终身何以报恩慈。

　　○报师恩

　　疏慵

　　懒看经教懒烧香。兀兀腾腾似醉狂。日月但知生与落，是非宁辨短和长。客来坐上心慵问，饭到唇边口倦张。不是故将形体纵，养成贫病疗无方。

　　○金莲出玉花

　　案调名即减字木兰花得遇行化

　　重阳师父。昔日甘河曾得遇。大道心开。设教东游海上来。天涯回首。挈得吾乡三四友。魏国升遐。惊动秦川百万家。

　　○金莲出玉花

　　自述

　　蓬头垢面。不管形骸贫与贱。抱朴颐神。恬淡无忧乐本真。冰姿玉体。到了难趋趖土底。子羽潘安。泉下骷髅总一般。

　　○金莲出玉花

　　法门寺李生求

　　一团臭肉。千古迷人看不足。万种狂心。六道奔波浮更沉。天真佛性。昧了如何重显证。宝范仙宗。觉后凭君豁蔽蒙。

　　○金莲出玉花

　　夏旱

　　时当正热。正值天高时雨阙。万里晴晖。云欲生来风旋吹。如炉天地。尽日炎炎熔暑气。物困人疲。忆得前春嫌雨时。

　　○金莲出玉花

　　西虢南村

　　南村地胜。曲水横斜穿柳径。是处池塘。拍塞荷花映粉墙。高堂大厦。户户如屏堪入画。峻岭崇冈。日日生云遥降祥。

　　○金莲出玉花

　　青峰

　　云收雨霁。露出青峰寒骨势。野静天空。岌岌高横碧落中。南溪无景。与尔炎天销日永。永日题诗。不赋闲愁只赋伊。

　　○金莲出玉花

　　至虢州，与丹阳致魔作外界人被囚

　　登莱潍密。四海皆闻头插笔。爱诤多词。不肯饶人些子儿。余今向道。非似从前生计较。好弱都休。脑后如今没笔头。

　　○悟南柯

　　景金本注云，三首本名南柯子西虢刘氏作下元醮时，乔生簪菊满头

　　白露三秋尽，清霜十月初。群花零落共萧疏。唯有重阳，嘉景独魁梧。烂漫真堪爱，馨香不可辜。人人皆插满头敷。试问乔公，簪著一枝无。

　　○悟南柯

　　烂漫黄金蕊，轻盈白玉枝。重阳留得下元时。醮谢星官，特地献真师。牒秦三天主，声闻九地司。存亡福庆已潜资。大道洪恩。兼付出家儿。

　　○悟南柯

　　陇州防卸裴满镇国，因病召余下山，将还，乃子觅言，遂书此以赠。

　　浩浩尘埃境，翩翩幻化躯。中情不解了须臾。任意奔波，颠倒走崎岖。逗引中丹坏，销靡内藏虚。悲愁灾患共萦纡。百便千方，医疗不能除。

　　○炼丹砂

　　景金本注云，一首本名浪淘沙赠西虢周道全

　　守分莫强图。遣日闲居。乐天知命忍萧疏。万事休论成与败，兀兀前途。失去本来虚。得也何如。百年反覆乃须臾。不似中心存道念，贤圣相扶。

　　○清心镜

　　景金本注云，三首本名红窗迥警杀生

　　万灵中，人最贵。超群化，数属三才品位。愚夫甚却骋凶顽，便将为容易。杀害生灵图作戏。全不念地狱，重重暗记。一朝若大限临头，与佗家恺气。

　　○清心镜

　　鬼神擒，鞭挞跪。愁开眼，强欲思量巧计。当头把业镜高悬，那冤家怎讳。拔舌剜心酬快意。全不似旧日，馨香美味。三涂任百毒陵迟，再生人卒未。

　　○清心镜

　　赠西虢醮众，时强公病噎疾

　　建斋筵，须省可。休罗列，看食重重堆＊。本来要荐福求恩，却招殃惹祸。强老先生还见麽。莫不是受用，於身太过。如今纵百味珍羞，眼相看咽唾。

　　○玉炉三涧雪

　　景金本注云，六首本名西江月劝同道杨公不游海

　　最苦三冬冰雪，难当万里风尘。天涯海角不离身。何处参同心印。况是中丹宛转，徒劳外景因循。争如作伴到青春。看我行藏远近。

　　○玉炉三涧雪

　　勤劳

　　物外虽明端的，天心未放玲珑。区区陌上走西东。也学浮生作梦。梦寐更劳数载，岩龛复度三冬。待佗消息显真功。放出凌云螮蝀。

　　○玉炉三涧雪

　　自咏

　　夜宿磻溪古庙，晓登竹径荒村。日中无事馁巡门。淡饭求佗一顿。不会深穷造化，随缘且度朝昏。是非人我绝谈论。复返生前混沌。

　　○玉炉三涧雪

　　一性昭彰乍显，二仪混合初融。飘飘法界任西东。到处神光覆拥。万籁寒泉凑顶，八方瑞霭腾空。怡然独向九霄中。坐看浮生作梦。

　　○玉炉三涧雪

　　暮景

　　杲日西沉远陇，轻飚南起洪崖。飘飘逸兴爽情怀。吹断愁思俗态。渐渐放开心月，微微射透灵台。澄澄湛湛绝尘埃。莹彻青霄物外。

　　○玉炉三涧雪

　　日落风生古洞，夜深月照寒潭。澄澄秋色净烟岚。独弄圆明宝鉴。认得心田要妙，咄回世俗贪婪。自欣山谷卧松岩。情愿被粗食淡。

　　○诉衷情

　　九日后作

　　纷纷霜叶乱飘扬。时令过重阳。黄花烂漫依槛，犹自吐清香。秋渐老，夜弥长。道情昌。云庵入定，法界游仙，不动凄凉。

　　○诉衷情

　　孤城寒角韵悠扬。风送入斜阳。池塘菡萏无色，兰畹有馀香。秋日短，暮天长。月华昌。空空寂照，荡荡虚心，一片清凉。

　　○诉衷情

　　风景

　　长安风景古今奇。吾道少人知。天心地肺时正，生杀按枢机。灵物秀，玉芝肥。射虹霓。山头凝望，目下三川，压尽华夷。

　　○解冤结

　　景金本注云，三首本名解佩令赠醮众

　　山河已定，干戈不起，太平时、八方和义。斋醮频修，盛答报、虚空天地。谢洪恩、暗中慈惠。千年一遇，神仙出世。幸遭逢、莫生轻易。供养精严，但一岁、胜如一岁。遇良辰、大家沉醉。

　　○解冤结

　　自咏

　　当初学道、凭空炼己，志冲天、人间无比。放旷山林，次后复、逍遥云水。过夷门、又临秦地。飘蓬十载，游程万里。度关津、崎岖迢递。事事谙来，但悟了、般般总弃。只随缘、布裘芒履。

　　○解冤结

　　觅饭

　　北方一日，南方一日，共东西、四方交日。梦寐沉沉，且往来、游行销日。待佗年、道心开日。百年短景，都来几日。暗推排、今朝明日。不觉推排，到圣贤、嘉音来日。洞天开、是吾归日。

　　○玩丹砂

　　景金本注云，三首本名浣溪沙游历

　　云水飘飘物外吟。醍醐默默醉中斟。神仙活计道人心。容易肯争三寸气，寻常不贮一文金。清贫柔弱祸难侵。

　　○玩丹砂

　　土埪避暑

　　仙院深沉古柏青。森森寒影拂苔轻。萧条终日爽人情。洞冷不知门外暑，心闲唯觉腹中清。绕身浑似积冰凌。

　　○玩丹砂

　　退道

　　剑树刀山雪刃横。千磨百拷死还生。哀声流血苦难登。针刺著身犹害痛，钢鋩刳性莫非疼。如何淫放不修行。

　　○无漏子

　　景金本注云，三首本名更漏子乐道

　　去年禾，今岁麦。陆地如云充塞。丰稔世，太平年。黎民各坦然。众心安，闲客易。到处逍遥无事。昏告宿，馁求餐。坊村没阻颜。

　　○无漏子

　　秋霁

　　夕阳红，秋水澹。雨过碧天如鉴。篱菊绽，塞鸿归，长郊叶乱飞。上西山，斟北海。酩酊神游仙界。霜夜冷，月华清。醺醺醉未醒。

　　○无漏子

　　假躯

　　一团脓，三寸气。使作还同傀儡。夸体段，骋风流。人人不肯休。白玉肌，红粉脸。尽是浮华妆点。皮肉烂，血津乾。荒郊你试看。

　　○恣逍遥

　　景金本注云，二首名殢人娇赠众道友虢县渭南也

　　昔种良因，今生福地。虚空感、上真加卫。开坛阐化，垂恩普济。凡一月、於中建成三会。至日相呼，临时莫避。乘斋且、散心游戏。家中不足，眉头长系。也则是、浮生过了一世。

　　○恣逍遥

　　忙里偷闲，师前取意。胜如那、苦求庸昧。连朝抵暮，贪生不已。也道我、为人过了一世。假使狂图，兼能巧智。多方便、蕴成家计。儿孙有靠，金珠没底。终比＊、精神较些憔悴。

　　○桃源忆故人

　　丹阳屡传教诲寄答

　　虚空照耀明如镜。好弱头头皆应。随逐状同形影。稍错还提正。佗人谗报浑虚佞。远道狂言无证。切告后来休听。默默依贤圣。

　　○桃源忆故人

　　故人别后闲吟罢。寂寞云溪潇洒。百尺孤松影下。独弄周天卦。清风皓月虽无价。妙手奇工难画。欲向世间夸诧。谁是分真假。

　　○好离乡

　　景金本注云，二首本名南乡子述怀

　　独坐向南溪。一事无能百不知。所爱冥冥烟雨后，东西。云绽峨峨列翠微。苍骨太虚齐。冉冉寒光映日飞。何事中心看不足，忘归。似有膏肓病著肌。

　　○好离乡

　　乱草独弯跧。鼓腹高歌自在闲。一枕游仙清梦断，怡颜。笑傲声喧碧嶂间。日午启柴关。雀跃徘徊望远山。山下有人来问道，知难。雀跃无言笑却还。

　　○蓬莱阁

　　景金本注云，二首本名秦楼月仙山

　　蓬莱阙。漫漫巨海深难越。深难越。洪波激吹，怒涛翻雪。玉霄东畔曾闻说。虚无一境天然别。天然别。鳌山不动，蜃楼长结。

　　○蓬莱阁

　　述怀

　　栖霞客。西游栖在南溪侧。南溪侧。千寻赤岸，万株苍柏。无心只有轻云白。举头不见繁华色。繁华色。空华杂乱，世人贪得。

　　○爇心香

　　景金本注云，二首本名行香子学道

　　大道无形。方寸何凭。在人人、智见高明。能降众欲，解断群情。作闹中闲，忙中静，浊中清。情态如婴。怀抱如冰。自蒙笼、觉破前程。吾言至嘱，君耳深听。下十分功，十分志，十分诚。

　　原作成，据鸣鹤馀音卷之四改

　　○爇心香

　　征雁回时，野菊斑斓。向深溪、古洞弯跧。孤吟静境，独炼还丹。被夜萧条，埪局促，坐艰难。一性参差，数载留连。到如今、方露因缘。琼珠达地，宝月通天。便出玲珑，忘机构，没孜煎。

　　○下手迟

　　景金本注云，二首本名恨欢迟自咏

　　落魄闲人本姓丘。住山东、东路登州。自少年、割断攀缘网，从师父西游。兀兀腾腾不系留。似长江、一叶孤舟。任红尘、白日忙如火，但云漾无忧。

　　○下手迟

　　物外优游散诞身。似青霄、一片闲云。任虚空、来往呈嘉瑞，但不惹纤尘。八表天游何所亲。会三光、日月星辰。向闲中、别没生涯事，且作伴为邻。

　　○心月照云溪

　　景金本注云，一首本蓦山溪乔生丧偶（偶原作隅，据景金本及道藏改）

　　阴阳变化，万古同於此。得失暂时间，又何必、欣生恶死。存亡寿夭，都在百年中，回头看，北邙山，累累皆相似。身如赁舍，性假权居止。何处是家乡，任六道、循环驱使。觉来放下，不受苦孜煎，非眷属，莫忧佗，且要堤防自。

　　○离苦海

　　景金本注云，一首本名离别难赠西虢周道全

　　知君好事从来慕。争奈染浮华难去。虽然欲意学飘蓬，被系脚绳儿缚住。匆匆顶上旋乌兔。切莫把光阴虚度。神仙咫尺道非遥，但只恐人心不悟。

　　○武陵春

　　渭南杨五生朝

　　新岁才交生万物，时令近元宵。瑞气蒙蒙降碧霄。方诞谪仙苗。貌态堂堂殊胜敏，归道厌凡嚣。石烂松枯寿更遥，龟鹤算都饶。

　　○水云游

　　景金本注云，一首本名黄莺儿自咏

　　且住且住。且向碧岩，忘机绝虑。自知得分溥缘轻，卒难为显露。支离幻化藏名誉。搤年光时序。共磻溪一带豪民，结良因妙趣。

　　○望远行

　　因旱，赠渭南王坦公醮上诸道友

　　九夏疲天旱，万物伤时热。算都为人心，分外生枝节。斗衣鲜马，壮社火班行引拽。小兄弟虚耗村村结。下士无邪正，上帝分优劣。＊咱心不同，彼志胡漂撇。启虔诚修斋念善，因循岁月。望贤圣、空里相提挈。

　　○乌夜啼

　　戒洗面

　　呜呼俗态，行乐恣胸襟。盖论人情，华世度光阴。阴阳反覆，天地有浮沉。福谢殃来，悲痛怎生禁。统年才过，肠胃饱初侵。洗面淘筋，还是竞贪淫。人无远虑，必有祸胎深。祸未萌时，谁解预防心。

　　○贺圣朝

　　静夜

　　夕阳沉后，陇收残照，柏锁寒烟。向南溪独坐，顺风长听，一派鸣泉。迢迢永夜，事忘闲性，琴弄无弦。待云中、青鸟降祥时，证陆地神仙。

　　○无梦令

　　诫奢

　　陕右人人听我。福地好修因果。天下不如斯，贫富一般行坐。轻可。轻可。轻可骄奢太过。

　　○无梦令

　　皇统年时饥饿。万户愁生眉锁。有口却无餐，滴泪谩成珠颗。灾祸。灾祸。灾祸临头怎躲。

　　○渔家傲

　　夜来又见银河绽。碎翦鹅毛交加乱。染画素山如粉面。路难辨，迢迢万里如铺练。密洒高楼风似箭。江边听得渔翁唤。玉作棹竿银索缆。船行慢。水流冰结梨花绽。

　　原作绽字，韵复，疑误

　　○无俗念

　　灵虚宫梨花词

　　春游浩荡，是年年、寒食梨花时节。白锦无纹香烂漫，玉村琼葩堆雪。静夜沈沈，浮光霭霭，冷浸溶溶月。人间天上，烂银霞照通彻。浑似姑射真人，天姿灵秀，意气舒高洁。万化参差谁信道，不与群芳同列。浩气清英，仙材卓荦，下土难分别。瑶台归去，洞天方看清绝。

　　以上强村丛书用晦木斋藏旧钞磻溪集本，脱误颇多，兹以景金本及道藏本校补。

　　○望蓬莱

　　听咨告，小事要君知。万事苦求终害己，得便宜处落便宜。伶俐不如痴。真休炼，心外莫行持。只具眼前为见在，自然烦恼不相随。步步入无为。

　　鸣鹤馀音卷之一

　　○望江南

　　四时四首

　　山中好，最好是春时。红白野花千种样，间关幽鸟百般啼。空翠湿人衣。茶自采，笋蕨更同薇。百结布衫忘世虑，几壶村酒适天机。一醉任东西。

　　鸣鹤馀音卷之二

　　○望江南

　　山中好，长夏正相宜。修竹万竿金锁碎，飞流千尺玉帘垂。何处有炎曦。松影下，散诞更无拘。沉李浮瓜供枕簟，苍松白石伴琴棋。一醉任风吹。

　　鸣鹤馀音卷之二

　　○望江南

　　山中好，秋景不凄凉。白酒黄鸡新稻熟，紫茱金菊有清香。橘绿满林霜。凉月白，松桧郁苍苍。但见村翁歌贺社，不闻丁壮在门傍。一醉又何妨。

　　鸣鹤馀音卷之二

　　○望江南

　　山中好，末后称三冬。纸帐蒲团香淡碧，竹炉茶灶火深红。交袖坐和冲。人如梦，百岁等闲中。梅蕊绽时泉脉动，雪花飞处雁书空。一醉待春风。

　　鸣鹤馀音卷之二

　　○拾菜娘

　　一片顽心要似飞。引入千古不思归。幸遇明师因晓了，肯教熟境再相随。你来时，我却西。我今省悟即从伊。万劫轮回皆为汝，百般魔障更因谁。

　　鸣鹤馀音卷之四

　　○戚氏

　　梦游仙。分明曾过九重天。浩气清英，素云缥渺贯无边。森然。似朝元。金童玉女传宣。当时万圣齐会，大光明罩紫金莲。群仙谣唱，诸天欢乐，尽皆得意忘言。流霞泛饮，蟠桃赐宴，次第留连。□□皆秉道德威权。神通自在，劫劫未能迁。冲虚妙，昊天网极，象帝之先。透重玄。命驾恍惚神游，掷火万里回旋。四维上下，八表纵横，鸾鹤不用挥鞭。□□应念随时到，了无障碍，自有根源。看尽清都绛阙，迈瀛洲紫府笔难传。瑶台阆苑花前。瑞云掩映，百和香风散，四时不夜春长暖，处处觉闲。想因缘，是一点功圆。混太虚，浩劫永绵绵。任阎浮地，山摧洞府，海变桑田。

　　鸣鹤馀音卷之五以上周泳先补丘处机词七首，原补有黑漆弩一首，乃白贲词，不录。

　　○点绛唇

　　昨夜醺醺，醉中似觉乘丹凤。笙歌共。四天飞纵。□入桃源洞。正向深溪，闲把明珠弄。□晨动。一声风送。惊断游仙梦。

　　鸣鹤馀音卷之四

　　○贺圣朝

　　断云归岫，长空凝翠，宝鉴初圆。大光明宏照，亘流沙外，直过西天。人间是处，梦魂沈醉，歌舞华筵。道家门、别是一船清，暗开悟心田。

　　○贺圣朝

　　洞天深处，良朋高会，逸兴无边。上丹霄飞至，广寒宫悄，掷下金钱。灵虚晃辉，睡魔奔送，玉兔婵娟。坐忘机、观透本来真，任法界周旋。

　　○凤栖梧

　　一点灵明潜启悟。天上人间，不见行藏处。四海八荒惟独步。不空不有谁能睹。瞬目扬眉全体露。混混茫茫，法界超然去。万劫轮回遭一遇。九元齐上三清路。

　　○凤栖梧

　　日月循环无定止。春去秋来，多少荣枯事。五帝三皇千百祀。一兴一废长如此。死去生来生复死。轮回变化，□□何时已。不到无心休歇地。不能清净超於彼。

　　○恨欢迟

　　一种灵苗体性殊。待秋风、冷透根株。散化开、百亿黄金嫩，照天地清虚。九日持来满座隅。坐中观、眼界如如。类长生、久视无凋谢，称作伴间居。

　　以上五首见西游记卷上

　　○凤栖梧

　　得好休来休便是。赢取逍遥，免把身心使。多少聪明英烈士。忙忙虚负平生志。造物推移无定止。昨日欢歌，今日愁烦至。今日不知明日事。区区著甚劳神思。

　　以上二首见西游记卷下

　　○瑶台第一层

　　宝运龙飞。当四海、群仙降迹时。万机多暇，三灵协赞，不动枪旗。玉楼金殿广，更月台风榭临池。静无为，泛彩舟鸣棹，凉簟枰棋。深惟。前王创业，太平难遇道难期。会逢天祐，遐荒入贡，玄教开迷。坐朝垂听暇，伴赤松、谈论希夷。胜驱骋。向人间一度，天外空归。

　　见金莲正宗记。记云，金世宗大定二十八年（一一八八）世宗召见，丘处机应制献此词，世宗览之，大悦。

　　○西江月

　　屈指追思前世，低头省悟令望。今生若不做修行。又与轮回作争。幸遇直常要妙，点头莫故昏蒙。便挥宝剑杀三朋。諕得龟蛇火遁。

　　清河书画舫卷六引书史会要案影印洪武九年刊本元陶宗仪书史会要无此词，不知清河书画舫何据。



 
【任询：词作1首】

　　○永遇乐

　　月已中秋，菊还重九，夜久凉重。满地清霜，半天白晓，孤唱闻耕垅。萧萧窗几，依然琴砚，但觉鼠窥风动。悔生平趋前猛甚，晚退却成无勇。兴衰更换，妍媸淆混，造物大相愚弄。三衅羞人，五交贾鬻，侯伯宁无种。而今此念，消除都尽，惟有故山归梦。吾庐更，双溪清绕，万峰翠拥。

　　中州乐府



 
【萨都剌：词作15首】

　　○法曲献仙音

　　寿大宗伯致仕于公大宗伯（原作大司农，据集本改）

　　鬓未银，东风早挂冠。侑词图、乡称人瑞，度蓬瀛、仙祝灵丹。绕膝舞斓斒。

　　○法曲献仙音

　　天喉舌，尚书老布衣。向璇穹、尝扶日出，卷珠箔、闲看云飞。成全今古稀。

　　○卜算子

　　泊吴江夜见孤雁

　　明月丽长空，水净秋宵永。悄无鸟鹊向南飞，但见孤鸿影。自离边塞路，偏耐江波静。西风鸣宿梦魂单，霜落蒹葭冷。

　　○满江红

　　金陵怀古

　　六代繁华，春去也、更无消息。空怅望、山川形胜，已非畴昔。王谢堂前双燕子，乌衣巷口曾相识。听夜深、寂寞打孤城，春潮急。思往事，愁如织。怀故国，空陈迹。但荒烟衰草，乱鸦斜日。玉树歌残秋露冷，胭脂井壤寒螀泣。到如今、惟有蒋山青，秦淮碧。

　　○酹江月

　　游锺山紫微赠谢道士，其地乃文宗驻驿升遐处（萨龙光集本注遐当作龙）

　　金陵王气，绕道人丹室，紫霞红雾。一夜神光雷电转，江左云龙飞去。翠辇金舆，绮窗朱户，总是神游处。至今花草，承恩犹带风雨。落魄野服黄冠，榻前赐号，染蔷薇香露。归卧蒲龛春睡暖，耳畔犹闻天语。万寿无疆，九重闲暇，应忆江东路。遥瞻凤阙，寸心江水东注。

　　○酹江月

　　登凤凰台怀古用前韵

　　六朝形胜，想绮云楼阁，翠帘如雾。声断玉箫明月底，台上凤凰飞去。天外三山，洲边一鹭，李白题诗处。锦袍安在，淋漓醉墨飞雨。遥忆王谢功名，人间富贵，散草头朝露。淡淡长空孤鸟没，落日招提铃语。古往今来，人生无定，南北行人路。浩歌一曲，莫辞别酒频注。

　　○酹江月

　　任御史有约不至

　　秦淮晓发，挂云帆十丈，天风如箭。一碧湖光三十里，落日水平天远。系马维舟，买鱼沽酒，杨柳人家店。轻寒袭袂，淮南春色犹浅。几度暮鼓晨钟，南来北去，游子心□倦。芳草萋萋天际绿，怅望故人应转。翠袖偎香，锦筝弹月，何处相留恋。有人独自，灯花深夜频翦。

　　○酹江月

　　题清溪白云图

　　周郎幽趣，占清溪一曲，小桥横渡。溪上红尘飞不到，惟有白云来去。出岫无心，凌江有态，水面鱼吹絮。倚门遥望，锺山一半留住。涵影淡荡悠扬，朝朝暮暮，是几番今古。指点昔人行乐地，半是鹭汀鸥渚。映水朱楼，踏歌画舫，寂寞知何处。天涯倦客，几时归钓春雨。

　　○酹江月

　　过淮阴

　　短衣瘦马，望楚天空阔，碧云林杪。野水孤城斜日里，犹忆那回曾到。古木鸦啼，纸灰风起，飞入淮阴庙。椎牛酾酒，英雄千古谁吊。何处漂母荒坟，清明落日，肠断王孙草。鸟尽弓藏成底事，百事不如归好。半夜钟声，五更鸡唱，南北行人老。道傍杨柳，青青春又来了。

　　○酹江月

　　游句曲茅山

　　一壶幽绿，爱松阴满地，蕊珠宫府。老鹤一声霜衬履，隔断人间尘土。月户云窗，石田瑶草，丹井飞龙虎。荼蘼花落，东风吹散红雨。春透紫髓琼浆，玻璃杯酒，滑泻蔷薇露。前度刘郎重到也，开尽碧桃无数。花外琵琶，柳边莺燕，玉佩摇金缕。三山何在，乘鸾便欲飞去。

　　○酹江月

　　姑苏台怀古

　　倚空台榭，爱朱阑飞瞰，百花洲渚。云岭回廊香径悄，争似旧时庭户。槛外游丝，水边垂柳，犹学宫腰舞。繁华如梦，登临无限情古。果见荒台落日，麋鹿来游，漫尔繁榛莽。忠臣抉目东门上，可退越来兵伍。空铸千将，终为池沼，掩面归何所。遗风千载，尚听侬歌白苎。

　　案此首原缺爱庭临莽池五字，兹据集本补

　　○水龙吟

　　赠友

　　王郎锦带吴钩，醉骑赤鲤银河去。绛袍弄月，银壶吸酒，锦笺挥兔。秃鬓西风，短篷落月，东吴西楚。怅丹阳郭里，相逢较晚，共翦烛、西窗雨。文采风流俊伟，碧纱巾挂珊瑚树。出门万里，掀髯一笑，青山无数。扬子江头，冻沙寒雨，暮天飞鹭。待明朝酒醒金山，□□过瓜洲渡。

　　○少年游

　　去年人在凤凰池。银烛夜弹丝。沉火香消，梨云梦暖，深院绣帘垂。今年冷落江南夜，心事有谁知。杨柳风和，海棠月淡，独自倚阑时。

　　○念奴娇

　　登石头城次东坡韵

　　石头城上，望天低吴楚，眼空无物。指点六朝形胜地，唯有青山如壁。蔽日旌旗，连云樯掳，白骨纷如雪。一江南北，消磨多少豪杰。寂寞避暑离宫，东风辇路，芳草年年发。落日无人松径里，鬼火高低明灭。歌舞尊前，繁华镜里，暗换青青发。伤心千古，秦淮一片明月。

　　○木兰花慢

　　彭城怀古

　　古徐州形胜，消磨尽、几英雄。想铁甲重瞳，鸟骓汗血，玉帐连空。楚歌八千兵散，料梦魂、应不到江东。空有黄河如带，乱山起伏如龙。汉家陵闕动秋风。禾黍满关中。更戏马台荒，画眉人远，燕子楼空。人生百年如寄，且开怀、一饮尽千锺。回首荒城斜日，倚阑目送飞鸿。

　　以上江本雁门集十五首讹脱颇多，兹以成化集钞本及清嘉庆萨龙光集刊本校补。



 
【三于真人：词作4首】

　　○解红

　　混元朴裂。转四生六道何时彻。翻躯改壳，杳冥中万度生灭。皆因父母，匹配阴阳合精血。胞衣内，感成胎孕，形自结。不知谁腥臭穴。认作自家好宅舍。钻头扑人轮回劫。任形骸贩骨，高似山叠。学道修真莫着邪，休言龙虎，罢讲龟蛇。莫寻婴姹。收拾起四象三车。刀圭铅汞，水火黄芽并白雪。百般呼吸，神和气化弄舌。性中母令一物添，心上常教万缘绝。孤然独显沉沉月。放灵明晃朗，无障无遮。

　　鸣鹤余音卷一

　　○满庭芳

　　落魄闲人，逍遥懒汉，逢人不语西东。腾腾兀兀，来往似尘中。乞化前街后巷，安居住、古庙闲宫。傍人问，这般懒汉，却是甚家风。诸公。休分辩，三清上圣，锺吕为宗。拜丘刘谭马，斡运神功。得处玄玄妙用，清虚志、款款朦胧。真空就，长生话，三教习习通。

　　鸣鹤余音卷三

　　○无愁可解

　　古往今来，多忧少喜，淳化太平难值。幸逢圣贤出世。布道德、谈罗天地。上界真人权下世。御万国、不劳神器。中外偃武修文，敬贤尚德，致清平瑞。何以上答天恩，佳时念、因循等闲虚费。要先崇俭约，务饱暖、不贪名利。向玄门求奥秘。戒嗜慾、保安和气。更心上物物，头放下，乃得免人间累。

　　鸣鹤余音卷五

　　○绣停针

　　道难说。要□悟般般，尽皆明彻。剔透玲珑，回光返照，不在拈花摘叶。动生差别。休举念、强生枝节。本来模样，清清净净，有何言说。须凭志猛烈。仗慧剑落处，斩钉截铁。击碎恩山，跳出爱海，打破虚空休歇。气神欢悦。运九阳、炼成红雪。彩霞影里，捧出一轮皓月。

　　鸣鹤余音卷六



 
【山主：词作24首】

　　○临江仙

　　独坐岩前寻思虑，如来妙法难量。慈悲苦海作舟航。缘人有分，难苦免灾殃。得指华严真法界，明明处处无方。禅河皎皎曜神光。曹溪门下，新到旧家乡。

　　○临江仙

　　实际本来无一事，虚生遍计情荒。红炉火内降严霜。翳除花谢，一念契真常。迷者争知生死路，驱驱日夜忙忙。道人不是好宫商。为嗟浮世，闻者好消详。

　　○临江仙

　　闲向北邙山下过，侵天桧柏寒松。愁云惨淡罩群峰。昭阳冈上，坟冢列千层。也有周秦并汉魏，齐梁晋宋唐宗。哀声歌举送英雄。古来多少，尽葬北邙中。

　　○临江仙

　　日暮残霞哀雾起，溪边阵阵悲风。限临选甚父娘兄。青松梢下，一例掩无穷。荆棘三皇坟上长，垂杨露滴花丛。折碑墓塌水流冲。一场潇洒，何日返龙宫。

　　○临江仙

　　三月禁烟寒节到，坟前宝马车乘。香花酒饭祭先灵。朝阳林畔，切切痛哀声。白骨纵横荆棘下，银钱斜弄风轻。骷髅仰面望群星。离乡魂魄，何日到宫庭。

　　○临江仙

　　悄悄郊园荒野静，唯闻狐叫鸱鸣。群花影内柳藏莺。山鸡山鹧，鸾舞见人惊。古代王侯并将相，空留碑铭标名。石羊斜望草青青。往来观看，无不痛伤情。

　　以上六首邙山偈

　　○临江仙

　　南洋海岛观音住，清凉迥出尘寰。迢迢幽邈隔关山。潺潺急溜，无路见慈颜。月照漫漫生瑞彩，风吹浩浩波旋。洪流千里远人间。浪漂云际，凡庶到应难。

　　○临江仙

　　波冲落迦山际浩，嵯峨嫩草绵绵。名花妖艳满长川。莺啼猿噪，翠岭吐祥烟。紫雾朦胧遮媚景，红花淡锁岩前。琼楼钟撞命群贤。香云影里，尽日讲金言。

　　○临江仙

　　菩萨端严身相好，朱颜粉腻容仪。冠侵霄汉玉毫飞。花鬘影里，端坐证无为。阵阵香风胜瑞彩，身披素帔天衣。鸟盘云鬓月初眉。圆光项上，照耀紫光辉。

　　○临江仙

　　四愿弘深垂教纲，心怀喜舍慈悲。爱河苦海度群迷。水离生灭，彼岸证菩提。值难逢应称圣号，他心慧眼痴知。焚香礼念降灵威。神通如电，顷刻免灾危。

　　○临江仙

　　五色云开观三界，众生个个痴狂。争名夺利色财荒。烟花丛里，游戏恋红妆。百载浮生如一梦，强贪谩使身忙。飞蛾绕焰鹿奔场。情牵慾慈，谁解有灾殃。

　　○临江仙

　　欢笑尽来成愁虑，青春去后颜苍。柳芽云鬓变银霜。限临头上，犹自不思量。菩萨大悲传妙诀，三乘五教圆彰。冥冥长夜放慈光。缘人启目，东土变西方。

　　以上六首观音偈

　　○临江仙

　　因向山前坟畔过，途荒荆棘仍沟。闲花野草遣人愁。恨烟林下，悄悄见骷髅。难辨僧俗贫与富，未知何代王侯。口中钱被牧童掫。英雄那畔，仰面懒抬头。

　　○临江仙

　　不向人前夸媚态，四肢零落难收。风吹雨洒任春秋。昔年欢乐，今日变成忧。冷淡郊园萧洒处，獾狐来往频游。潺潺耳畔水东流。千谋百计，到此一场休。

　　○临江仙

　　见了教人情惨切，回头别觅真修。逢师悲愿话根由。远离苦海，亲得涅盘舟。跳出火宅三界外，四衢露地白牛。随身不在外边求。无牵无缆，步步达清幽。

　　○临江仙

　　幻化有人权积聚，缘生性本元无。飘飘身似画檐蛛。悬丝一命，万巧到头虚。妄执情云迷觉路，兴衰往复还殊。风灯石火电光舒。谩劳狂计，三界受区区。

　　○临江仙

　　汉魏周秦文武辈，惺惺使尽机谋。限临都送北邙居。绿杨草下，不记挂金鱼。回首释迦离宝位，明明识破荣枯。仲春八月帝升踰。雪山南面，独坐证真如。

　　○临江仙

　　得暇闲窗寻思虑，古今多少兴衰。闲萦都写色并财。寰中几个，识破早归来。好向白云溪畔坐，逍遥坦荡眉开。清风阵阵排尘埃。怀中古镜，寂照现灵台。

　　○临江仙

　　万象分明时景现，寒光不用磨揩。大千沙界尽融该。清虚虽昧，一气贯三才。高下岳渎平等相，毛鳞大小同阶。凡心元是对贤胎。菩提烦恼，无始未曾乖。

　　○临江仙

　　始向初更才未睡，金天节屈清凉。星明霄汉乍分光。清风连夜，阵阵透幽窗。月下焚香频启告，炉烟直到穹苍。十方贤圣降真祥。愿垂慈惠，同去礼当阳。

　　○临江仙

　　冷淡更阑交二鼓，蛩吟声乱忙忙。纷纷黄叶落阶场。万林失色，雨露变银霜。追念前秦并汉魏，英雄文武金璋。限临谁问将臣强。喉中气断，都送鬼村乡。

　　○临江仙

　　鼓打三更情悄悄，寂寥庭院凄凄。银灯风过灭残辉。当空雁叫，切切向南飞。弄了浮生悔恨，如来曾运深悲。漫漫险浪法船回。当初无分，今日怨他谁。

　　○临江仙

　　天色四更星斗转，疏帘渐透轻寒。秋深溪净水潺潺。潇潇残月，隐隐下西山。每念群生沈苦海，寰中谁乐清闲。乘舟洪浪下钓竿。缘人有分，下钓出波澜。

　　○临江仙

　　鸡叫五更天欲晓，金镜震地声幽。祥烟轻韵罩清楼。盈空瑞气，风静碧云收。因识夜明如意宝，人人个个圆周。区区休要外边求。回光返照，一念万缘休。

　　以上十二首菩提偈



 
【善住：词作13首】

　　○临江仙

　　春暮

　　燕子穿帘深院静，画阑飞絮蒙蒙。砌苔柔绿衬残红。问春何处，移在柳阴中。老至十分诗思减，膝间闲理丝桐。曲终声尽意无穷。杜鹃开了，余恨寄南风。

　　○浣溪沙

　　初夏

　　草满天涯春已归。绿槐阴里燕交飞。一池寒水照蔷薇。枕上北风吹夜雨，灯前西院打窗扉。晓来人尽说添衣。

　　○浣溪沙

　　夏日

　　帘卷薰风夏日长。幽庭脉脉橘花香。闲看稚子引鸳鸯。四月雨凉思御夹，三吴麦秀欲移秧。不知身在水云乡。

　　○卜算子

　　夜月照西风，露冷梧桐落。扬子江头朔雁飞，黄葛终难着。促织吊青灯，远梦惊初觉。拟抚窗前绿绮琴，寂寞无弦索。

　　○朝中措

　　虎邱怀古

　　芳塘水满绿杨风。台殿隐朦胧。几度春来幽径，马蹄踏碎残红。寂寥广坐，尘埃漠漠，客散堂空。讲石雨苔侵遍，九原谁起生公。

　　○菩萨蛮

　　灯夕次韵

　　当年老子逢佳节。万户华灯连皓月。和气满江城。喧喧队子行。掩关聊共坐。静对沉香火。一笑尽君欢。闲心无两般。

　　○朝中措

　　桃源图

　　桃源传自武陵翁。遥隔白云中。漫说人间无路，岂知一棹能通。红英夹岸，霞蒸远近，烂漫东风。将谓神仙别境，鸡鸣犬呔还同。

　　○忆王孙

　　渔者

　　悠悠世事几时休。身后身前岂足忧。天地都来一钓舟。下中流。卧看青天飞白鸥。

　　○忆王孙

　　山居

　　半生长是白云间。猿鸟渔樵共往还。倚个乔松看远山。少机关。世上何人似我闲。

　　○忆王孙

　　有怀

　　天涯芳草碧萋萋。何事王孙去不归。城郭虽是人民非。信音稀。几度无言对落晖。

　　○忆王孙

　　咏柳

　　一株闲伴霜陵桥。斜倚东风学舞腰。游子寻春骏马骄。欲魂销。和雨和烟折柳条。

　　○少年游

　　次韵

　　顶中玄发已成丝。回首不如归。浪宕人间，蹉跎岁月，清梦绕西池。百年光景无多日，七十古来稀。物外闲身，眼前尘事，休把误心期。

　　○谒金门

　　赠雕銮匠

　　天赋巧。刻出都非草草。浪迹江湖今欲老。尽传生活好。万物无非我造。异质殊形皆妙。游刃不因心眼到。一时能事了。

　　以上十三首八千卷楼藏钞本谷响集卷下



 
【邵亨贞：词作143首】

　　○河传

　　乐府十拟，弁阳老人为古人所未为。素庵先生复尽弁阳所未尽，可谓一出新意矣。暇日先生以词稿寄示，且徵予作，既又获见擕李诸俊秀所拟，益切奇出，阅诵累日无厌。因悟古人作长短句，若慢则音节气概，人各不类，往往自民一家。至于令则律调步武句语，若无大相远者，间有奇语，不过命以新意，亦未见其各成一家也。所以令之拟为尤难，强欲逼真，不无蹈袭，稍涉己见，辄复违背。由是未易苟措，兹重以先生之请，思索且得十解，未知其实能似古人与否，惟先生有以教焉。至正二年二月甲子序。弁阳周草窗号，素庵钱子云号。拟花间春日宫词

　　春殿。帘卷。郁金香远。午漏沉沉柳阴。楼前怨红何处寻。沉吟。玉沟流水深。睡起长门催侍宴。情正倦。强把镜奁展。露柔荑。添黛眉。步移。君王犹讶迟。

　　○蝶恋花

　　拟雪堂夜宿西掖

　　莲烛烟销深院里。玉宇璚楼，夜色明如洗。月到紫薇花树底。阑干露重无人倚。金钥无声门不启。华发萧萧，尚拥青绫被。听尽楼头更漏水。一声唱晓鸡人起。

　　○凤来朝

　　拟清真汴堤送别

　　驻马隋堤路。怨凌波、背人唤渡。正琵琶拨到伤情处。又底事、便轻去。日照啼红无数。酒杯乾、再三细语。转首又天涯暮。怎约得、画桡住。

　　○临江仙

　　拟无住水槛过雨

　　一滴天瓢＊溽暑，夕阳微漏残红。竹兰乘兴倚薰风。笑惊双白鸟，飞过藕花丛。羽扇纶巾闲到我，百年世事匆匆。若耶溪上旧相逢。晚来回首处，山色有无中。

　　○卖花声

　　拟顺庵早朝应制

　　烟树重重，春在景阳宫殿。翠□深、笼寒尚浅。千官过处，有黄鹂百啭。五云中、渐移龙扇。钧天九秦，迆逦霞觞催献。笑声喧、霓裳舞遍。香烟满袖，更宫花迎面。喜新来、太平重见。

　　○杏花天

　　拟白石垂虹夜泊

　　月明消却娃宫酒。听吹笛、清寒满褏。向时双浆载离愁、去后。几春风、待问柳。谩回首。三江渡口。念西子、如今在否。上方钟动客船开、别久。寄新诗、兴未有。

　　○小重山

　　拟梅溪尊前赠妓

　　绿鬓低低压翠钿。双眉弯似月，斗婵娟。夜凉和褏拂冰弦。娇无奈，何况酒尊前。歌罢意悠然。一声新雁过，暗愁牵。明朝江上水连天。凌波步，万一故人怜。

　　○鹊桥仙

　　拟稼轩中原怀古

　　残阳陇树，寒烟塞草。戏马台前秋老。黄河日日水东流，断送却、英雄多少。西秦笳鼓，东山寄傲。万事付之一笑。闲来系马读残碑，又目断、江南飞鸟。

　　○浪淘沙

　　拟遗山浙江秋兴

　　红叶满青山。掩映溪湾。柴门鸡犬白云间。江上草堂尘不到，老子心闲。霜后橘兰斑。篱菊香残。夕阳回首一冯阑。世事悠悠吾老矣，且放杯乾。

　　○唐多令

　　拟龙洲钱塘晓渡

　　晨色动征衣。疏钟隔翠微。小蓬莱、烟树高低。潮去潮来吴越恨，江上月，故依依。人老昔游非。愁多春梦稀。旧相思、重见无期。苏小门前杨柳树，应折断、最高枝。

　　○浪淘沙

　　钱南金疾作代简问讯

　　秋意满平芜。梦绕莼鲈。一江烟水雁来初。昨夜西风吹杜若，渺渺愁予。人隔楚天隅。相望踌蹰。想应多病故人疏。门巷凄凉谁买赋，瘦也相如。

　　○浪淘沙

　　晚窗过雨

　　杨柳弄黄昏。不掩重门。长条尽是旧愁痕。独自倚帘看晚色，无限消魂。风雨小溪浑。春过三分。明朝莺燕又纷纷。唯有天涯芳草怨，依旧王孙。

　　○浪淘沙

　　感旧

　　江外雨初收。江水悠悠。旧时桃叶去难留。几度春风杨柳暗，不系离舟。别久减风流。梦断西楼。年年二月蹋青游。不是沙边无杜若，懒寄闲愁。

　　○虞美人

　　泖滨泛荷

　　南风十里平湖外。夜舞凌波队。米家书画满船头。更着小怜歌舞障清愁。乌纱不共人间暑。别有谈玄麈。近来懒作断肠声。只怕花能解语又多情。

　　○虞美人

　　谢张芳远惠杏花

　　闭门日日听风雨。不道春如许。老来犹自爱看花。及至看花双眼被愁遮。杏花不改胭脂面。愁里惊相见。花枝犹可慰愁人。只是鬅鬙短鬓不禁春。

　　○虞美人

　　水仙

　　几年不见凌波步。只道乘风去。山空岁晚碧云寒。惊见飘萧翠褏倚琅玕。玉盘承露金杯劝。几度和香咽。冰霜如许自精神。知是仙姿不污世间尘。

　　○虞美人

　　壬子岁元夕，与邾仲义同客横泖，义约予偕作词，纪节序。予应之曰，古人有观灯之乐，故形之咏歌，今何所见而为之乎。义曰，姑写即景可也。夜枕不寐，遂成韵语。时予有子夏之戚，每无欢声，诘朝相见，而义词竟不成云。

　　客窗深闭逢三五。不恨无歌舞。天时人事总凄然。只有隔窗明月似当年。老夫分外情怀恶。无意寻行乐。眼前触景是愁端。留得岁寒生计在蒲团。

　　○虞美人

　　无情世事催人老。不觉风光好。江南无处不萧条。何处笙歌灯火作元宵。承平父老头颅改。就里襟怀在。相逢不忍更论心。只向路旁握手共沉吟。

　　○河传

　　戏效花间体

　　庭院。春浅。重门深掩。寂寞东风。睡浓。起来绣窗花影重。娇慵。宿妆凝澹红。待把眉山临镜画。还又罢。却放翠帘下。画楼间。楼外山。倚阑。只愁相见难。

　　○河传

　　春昼。倦绣。轻揎罗褏。背倚秋千。杜鹃。年年恼人三月天。锦笺。空将心事传。小玉偷移筝上雁。弦索断。惊起睡鸳散。粉墙西。杨柳堤。马嘶。谁家游子归。

　　○河传

　　戊戌岁暮，吴中客楼夜思

　　楼迥。人静。雨摇灯影。梦绕天涯。路赊。水边小梅开几花。人家。酒旗何处斜。客路冰霜惊岁晚。情绪懒。长是念疏散。小溪滨。犹有春。故人。几时相见频。

　　○浣溪沙

　　早春

　　残雪楼台试晚晴。锁香帘幕酿微酲。浅寒灯市有人行。别院金刀裁白苎，谁家银烛度瑶筝。早春天气已关情。

　　○浣溪沙

　　金碧围屏小博山。锦笼鹦鹉旧雕阑。黄金杨柳弄轻寒。翠帐半垂鸳结带，朱门双掩兽连环。东风犹锁黛眉弯。

　　○浣溪沙

　　暮春集兴

　　竹槛云窗古画图。烟堤花隖小蓬壶。昼长人静鸟相呼。玄璧光浮铜雀研，紫绵香冷博山炉。半欹高枕当人扶。

　　○浣溪沙

　　雨过池塘绿水生。竹阴深处小桥横。鱼吹翠浪柳花行。独倚曲阑魂欲断，沉思倾国句难成。匆匆春晚更伤情。

　　○浣溪沙

　　春感

　　西子湖头三月天。半篙新涨柳如烟。十年不上断桥船。百媚燕姬红锦瑟，五花宛马紫丝鞭。年年春色暗相牵。

　　○浣溪沙

　　丁酉早春试笔，柬钱南金

　　乱后无诗做好春。春光却又恼诗人。溪头举目暗伤神。杨柳官桥人迹绝，杏花歌馆烧痕新。相期何处避兵尘。

　　○浣溪沙

　　折花士女图

　　折得幽花见似人。沉吟无语不胜春。采香径里袜生尘。浓绿正迷湘北渚，輭红不入宋东邻。一春幽恨几回新。

　　○一落索

　　新柳

　　陌上东风初转。暗黄犹浅。金鞭拂雪记章台，是几度、朱门掩。千缕柔丝迎面。吹笙人远。妆楼妒冷绣帘垂，恐误了、双双燕。

　　○一落索

　　缕缕鹅黄拂晓。弄烟轻袅。宜春花外万丝金，记朝罢、莺啼早。学舞楚腰犹小。不禁寒悄。近来张绪减风流，又恐被、蛾眉恼。

　　○南柯子

　　次韵卫立礼春街蹋月

　　门掩黄昏后，风销绛蜡时。行春小队夜参差。一曲仙音，飞上广寒枝。不访金钗客，空歌白苎衣。画桥梅影散玻璃。月底婆娑，带得暗香归。

　　○减字木兰花

　　秋思

　　锦屏香断。谁在朱楼吹玉管。唤起凄凄。不似河桥听得时。云阶月地。长忆青灯啼络纬。秋满闲门。断送潘郎瘦几分。

　　○减字木兰花

　　崔女郎像

　　红妆倾国。人在蒲东谁画得。玉骨成尘。往事流传恐未真。月明窗户。犹似隔墙花动处。夜冷西厢。一度魂归一断肠。

　　○减字木兰花

　　吴江夜泊

　　江头日暮。客子移舟迷去路。望断天涯。灯火深村卖酒家。铜駞巷陌。荒草寒鸦烟树隔。往事无情。旧梦依然到五陵。

　　○清平乐

　　碧桃

　　瑶笙吹罢。月满仙台下。歌扇半欹羞淡冶。一点芳尘不惹。临溪更洗残妆。低回玉洞春光。换却当时脂脸，从教恼杀刘郎。

　　○清平乐

　　梨花

　　绿房深窈。疏雨黄昏悄。门掩东风春又老。琪树生香缥缈。一枝晴雪初乾。几回惆怅东阑。料得和云入梦，翠衾夜夜生寒。

　　○恋绣衾

　　初夏

　　柳花零乱愁满天。又江城、唬老杜鹃。小庭院、雨初过，棹歌声、惊起画眠。微风摇荡湘帘影，浪花斜、轻袅篆烟。问白苎、栽成未，翦金刀、犹忆去年。

　　○恋绣衾

　　辛丑元日

　　门前爆竹儿女喧。野人家、时序尚然。尽说道、春来好，老来人、长怕换年。东风到底无崖岸，也殷勤、相过小园。第一是、朱颜改，纵花开、羞插鬓边。

　　○恋绣衾

　　曹幼文以庚午岁，太初老禅、洎云西居竹二翁，灯夕所赋旧稿见示，求予追和。屈指三十余年，三老仙去久矣，今昔之感，不能己于言也。时至正辛丑上元日。

　　重逢元夜心暗惊。忆当年、诸老放晴。对芳景、张灯火，画堂深、箫鼓到明。乌衣巷口东风在，甚而今、春草乱生。试点检、繁华梦，有梅花、曾见太平。

　　案此下原有后庭花二首，以其为曲调删去。以上四印斋本蚁术词选卷之一三十九首

　　○点绛唇

　　追和赵文敏公旧作十首客有持文敏公手书所作小词一卷见示者，且求作长短句题于后。公以承平王孙而婴世变，离黍之悲，有不能忘情者，故深得骚人意度。予生十有四年而公毙，每见先辈谈公典型问学，如天上人，未尝不神驰梦想。昔东坡先生自谓不识范文正公为平生遗恨，其意盖可想见。此卷辞翰，不忝古人，蔼然贞元朝士。大意以谓拟古之作，魏晋以下，由来久矣，僭以己意，追次元韵，其于先哲风流文采，或可备高唐想像之万一云

　　扰扰行藏，百年世事悲歌里。欢娱有几。不倦青鞋敝。昨夜东风，暖透鸳鸯被。春归未。故园山水。青眼何曾昧。

　　○点绛唇

　　着色苔梅

　　萼绿仙人，孤山雪后相逢处。旧时村路。璨璨琅玕树。玉出蓝田，不受纤尘污。长怀古。罗浮风度。梦逐幺禽去。

　　○感皇恩

　　忆梅

　　客里访南枝，几番愁恼。石径苍苔倩谁埽。江畔人家，篱外一枝开早。雪中回首处，春犹好。如此清香，寒蜂应饱。醉帽斜簪任欹倒。而今相见，那似向时怀抱。旧游长入梦，孤山道。

　　○江城子

　　水仙

　　凌风翠褏兴飘然。步跹跹。憺忘言。净洗明妆，不与世争妍。玉质金相清韵绝，端可拟，月中仙。天寒日暮水云边。忍相捐。意难传。回首珠宫，贝阙不胜寒。环佩珊珊香冉冉，谁敢与，斗婵娟。

　　○蝶恋花

　　燕子楼边春意早。楼上红妆，何似当时好。一自画眉人去了。梦魂暗逐天涯草。蹋蹋马蹄江路杳。数尽归期，屈指东风老。惆怅一春欢事少。几回月落纱窗晓。

　　○蝶恋花

　　湖上双双新燕子。飞过垂杨，认得朱门里。回首向时歌舞地。几番惆怅寻邻里。触景愁多心似醉。倚遍阑干，目断春山翠。忽见呢喃华屋底。等闲牵动离人泪。

　　○虞美人

　　天台洞口桃开了。无柰刘郎老。多情何苦叹途穷，人与花枝，都在暗尘中。个人那日犹痴小。帘底秋波渺。别来几度见春风。应是门前，花落水流东。

　　○虞美人

　　天涯绿遍王孙草。魂梦长飞绕。长安无复丽人行。只有青山，依旧向人明。平泉金谷俱陈迹。古路荒苔碧。金鞍去去不思归。不道绿窗深处故人非。

　　○浪淘沙

　　佳丽古神州。画出营邱。龙飞凤舞小瀛洲。一自水流东去后，多少离愁。湖上泛龙舟。歌吹悠悠。翠华黄屋旧曾游。王气消沉遗恨在，烟水空流。

　　○太常引

　　蓬壶阆苑景飘萧。青玉案、紫鸾箫。五彩凤皇毛。记曾览、彤廷秦韶。夕阳回首，汉家陵阙，霜露满岧嶤。说着旧游遨。便想起、风流二乔。

　　○风入松

　　南金寓桥李，予客海隅，寄此以叙间阔

　　十年心事暗相牵。收拾此灯前。向来行乐匆匆过，到如今、想像依然。蹋月几番邻巷，看花长共吟船。故人一别阻斜川。曾记远游篇。新来我亦长为客，把故园、分咐寒烟。纵使此回相见，好怀不似当年。

　　○风入松

　　与李仲舆叙旧

　　小溪溪上十年游。酌酒对花讴。竹西歌吹曾同赏，到如今、梦里杨州。绿发潘朗老大，近来懒说风流。故人握手话绸缪。重问旧盟鸥。五陵风度犹无恙，算闲身、底事沉浮。莫说乌衣巷口，夕阳都是新愁。

　　○风入松

　　白仁甫集中木兰花慢结句云，二十四桥明月，玉人何处吹箫，一峰黄先生每叹赏之。一日作清平乐，赠一道人，末云，未试囊中餐玉，明朝且入蓝田，自以为得意，时举以似人。仍索予试作一解，时陆彦文夏士贤诸子，正有出郭行春之约，乃缀此复命，且订其盟，先生对客，击节不已

　　当年曾过宋东邻。汗漫蹋芳尘。如今记得欢游处，画桥横、绿水粼粼。借问酒家何处，牧童遥指花村。近来乐事底因循。春又过三分。百年能几开怀抱，绕天涯、芳草销魂。但愿有钱留客，也胜骑马入门。

　　○江月晃重山

　　中秋客窗

　　碧树天香带露，朱楼翠袖欹寒。夜深人醉碧阑干。玲珑影，长是隔帘看。又见庭前素魄，何堪镜里朱颜。十年一梦此身闲。西窗悄、诗兴颇相关。

　　○江月晃重山

　　辛丑上元前一夕，积雪试晴，顿有春意，小溪之上，有张灯于琳馆者，慨然感兴，以此写之

　　梅萼香融霁雪，檐牙暖溜悬冰。出林幽鸟动春声。元宵近，愁里梦还惊。村巷依然素月，寒窗只是青灯。难寻遗老问承平。南朝事，千古独伤情。

　　案此下原有凭阑人，以其为曲调删去

　　○古调笑令

　　暮春

　　双燕。双燕。飞过柳梢不见。旧时王谢堂前。回首斜阳暮烟。烟暮烟暮。芳草落花满路。

　　○古调笑令

　　春水。春水。薄暮曲阑更倚。夕阳江上青山。山外行人未还。还未还未。千里相思不寄。

　　○古调笑令

　　官渡。官渡。犹记画桡去路。小怜歌扇谁寻。岁岁东风恨深。深恨深恨。风外落红几阵。

　　○昭君怨

　　拟古

　　江外谁家双浆。激破浪花微响。金翠小鸳鸯。对悠扬。望断涔阳极浦。不是凌波归处。行过画桥阴。又沉吟。

　　○阮郎归

　　次韵南金早秋夜思

　　暮云隔树起秋阴。晚来凉渐深。清商瑟瑟和微吟。虚堂风露侵。邻烛澹，寺钟沉。青绫怀旧衾。故家风度杳难寻。与谁论素心。

　　○阮郎归

　　茂陵多病不胜秋。多情还倚楼。隔江何处泊离舟。有人歌远游。清兴在，此生浮。老来长是愁。西风吹梦白萍洲。旧鸥今在不。

　　○西江月

　　东城夜思

　　古屋深灯弄影，严城怨角催更。掩门欹枕柰微酲。巷陌鸟声初静。客里依然好景，年来底事无情。嫩寒已透读书屏。旧恨不堪提省。

　　○西江月

　　赋陶九成瓮牖朝光书室

　　土室融融曙色，山窗晏晏春眠。东风和气满壶天。依约镜奁初展。晴散茅檐云彩，暖浮纸帐香烟。一枝花影弄婵娟。染就素罗团扇。

　　○西江月

　　酒阑，与南金徜徉村巷，各信意小述

　　故旧今成二老，欢游长记当时。山中吟屐梦中诗。多少晋人风致。但得诸郎俊拔，不嫌我辈衰迟。残年饱饭话心期。如此差强人意。

　　○诉衷情

　　夜思

　　满城钟鼓夜初寒。人静掩重关。惊乌飞绕庭树，月已上阑干。微有兴，澹无欢。小盘桓。良宵如许，香冷金猊，梦绕青鸾。

　　○太常引

　　次韵黄伯阳寒夜

　　玉梅花底旧青灯。照我鬓星星。寒透远山屏。无梦到、春垆酒瓶。江空岁晏，路迷人远，消得几沉凝。一夜玉壶冰。又恼得、文园病成。

　　○太常引

　　次韵伯阳雪中

　　销金帐底烛花偏。低唱拥婵娟。遥夜酒杯传。几沉醉、琼林洞天。梅花如旧，竹窗犹在，留得煮茶烟。独欠钓鱼船。待归问、羊裘故川。

　　○菩萨蛮

　　新秋夜凉浴罢露坐

　　清江倒浸云峰巧。采菱渡口轻舟小。水面晚风香。蒹葭摇嫩凉。潇湘人渐老。玉佩惊秋早。鸥鸟惯忘机。背人何处飞。

　　○菩萨蛮

　　金风簌簌敲梧井。画屏耿耿摇灯影。屋角日华明。树头乌鹊惊。年光流水去。青镜催迟暮。便欲泛仙槎。迢迢河汉赊。

　　○菩萨蛮

　　苏小小像

　　钱唐回首春狼藉。湖山依旧横金碧。何处是儿家。粉墙杨柳斜。佳期难暗卜。檀板传心曲。随意带宜男。就中应未堪。

　　○谒金门

　　秋望

　　秋雨里。目断一溪烟水。隐隐人家疏树底。渡头灯火起。风弄远汀蒲苇。香冷虚堂窗几。陡觉夜凉侵翠被。好怀今有几。

　　○谒金门

　　山隐隐。天际暮云收尽。萍末秋生风渐紧。楚江千万顷。江上美人无信。换却潘郎双鬓。几夜相思天远近。雁来犹未准。

　　○点绛唇

　　暮登新安镇城楼

　　莫倚高楼，太湖西畔青山近。雁边云暝。目力随天尽。落日平芜，点点余烽烬。西风紧。乱沙成阵。故恼双蓬鬓。

　　○点绛唇

　　荒草寒烟，几年不到新安路。旧时行处。流水迷官渡。万里风埃，掇送流年度。伤迟暮。东驰西骛。俯仰成今古。

　　○点绛唇

　　秋夜横泖旅窗听雨，有怀故园

　　两鬓秋风，掩关坐听黄昏雨。灯前自语。世乱甘清苦。蔓草愁烟，荒却东陵圃。归期阻。荆榛满路。投老知何处。

　　○点绛唇

　　高照庵先生，宋朝遗老也，尝有长短句云，梦绕荆溪，蟹肥村瓮满。每诵之，自可想见村落秋深景物。近见吴野舟诵，而涵泳不已，有当予心，故述即景，且期后约。

　　极目平芜，渚寒烟暝秋波远。凫鷁散乱。黯黯天涯晚。蟹壮莼香，村瓮家家满。频相见。幽怀共展。翦烛巴山馆。

　　○江城子

　　癸丑岁季夏下浣，信步至渔溪潘氏庄，暑雨初霁，夕照穿林，与吴野舟坐绿树间。适行囊中有松雪翁所书江城子，逸态飞越，不忍释手，因依调口占，以寄清兴。古人云，人生百年间，大要行乐耳，卒章以此意为消忧之勉云

　　疏云过雨漏斜阳。树阴凉。晚风香。野老柴门，深隐水云乡。林下草堂尘不到，亲枕簟，懒衣裳。故人重见几星霜。鬓苍苍。视茫茫。把酒歔欷，唯有叹兴亡。须信百年俱是梦，天地阔，且徜徉。

　　○花间诉衷情

　　拟古

　　江路。风雨。春又去。掩重门。楼上暮山翠，锁愁痕。烟草弄黄昏。王孙。好怀谁与论。暗消魂。

　　○花间诉衷情

　　昼永。人静。花弄影。小红妆。斜倚画阑畔，看鸳鸯。风暖思悠扬。横塘。桃花流水香。盼刘郎。

　　○花间诉衷情

　　追配曹居竹翁旧作

　　深院。人倦。春去远。绿阴寒。宿酒睡初醒，凭阑干。梅子翠团团。小鬟。试攀荐雕盘。爱微酸。

　　○隔溪梅令

　　和南金鸳湖舟中韵

　　几年不到画桥西。路依稀。回首淡烟残柳，昔游非。笛声何处悲。故人不见梦魂迷。草萋萋。几度倚阑，欲寄旧相思。相思无尽期。

　　○玲珑四犯

　　秋感

　　秋晚登临，渐古驿丹枫，初试霜信。暝宿河桥，长记画桡乘兴。清夜载酒呼灯，向水面琵琶曾听。想那时席上歌舞，多少旧家风韵。茂陵投老惟多病。好情怀、怎堪提省。西风又动江湖梦，欢事今谁领。重见纵有后期，怕吟袖、弓腰难认。最恼人，沙上孤雁，落寒成阵。

　　○暗香

　　吴中顾氏旧时月色亭，陆壶天倡始用白石先生元韵以咏。黄一峰持卷索赋

　　水边寒色。又怎禁傍晚，一声长笛。废苑日斜，玉蕊疏疏未忺摘。回首江南旧梦，何处觅、黄昏诗笔。纵近日、雪满西泠，谁解为移席。萧瑟。更幽寂。记驻马断桥，顿觉愁积。倚风暗泣。离黍残碑尚追忆。绝艳无人管领，潮自落、吴山横碧。便想像、风景好，可能再得。

　　○埽花游

　　春晚次南金韵

　　柳花巷陌，悄不见铜駞，采香芳侣。尽楼在否。几东风怨笛，凭阑日暮。一片闲情，尚绕斜阳锦树。黯无语。记花外马嘶，曾送人去。风景长暗度。柰好梦微茫，艳怀清苦。后期已误。翦烛花，未卜故人来处。水驿相逢，待说当年恨赋。寄愁与。凤城东、旧时行旅。

　　○氏州第一

　　丙申初冬次钱素庵韵

　　江国初寒，云外雁过，怀人烟浪千顷。短策行吟，荒台延伫，斜日依然照影。鸥鸟桥边，几负了、扁舟清兴。旧约蹉跎，新诗冷落，怎堪提省。故里年来欢事迥。算何似、向时风景。倚马朱扉，调筝翠袖，一向新盟冷。但沉思、游宴处，红楼外、柳条相映。不见君来，待重寻、山阴夜艇。

　　○木兰花慢

　　苏昌龄过曹云翁贞溪故居，赋词致慕藺之感。幼文来致其意，求次韵入卷

　　访溪翁隐处，浑不减、辋川西。指花下吟窗，松间画壁，名笔交题。经行向来坊陌，蔼茂林、修竹与云齐。丹灶遗基仿佛，墨池流水凄迷。青藜。乘兴蹋春泥。仙路入桃蹊。叹前辈风流，故家文物，往梦难提。那能九原重起，向三生石上纵挥犀。回首不胜魂断，夕阳芳草萋萋。

　　○长亭怨慢

　　杨花

　　正愁怕、曲江云尽。转首隋堤，尚留芳景。客路相逢，满身香影动离恨。绿窗深窈，浑不寄、天涯信。暗忆那回时，向马足车轮，长是随趁。问春心何在，一点沾泥无准。潘郎怕老，又禁得、雪添双鬓。怅日暮、静掩长门，且频嘱、东风休紧。谩犹记章台，帘卷日长人困。

　　○渡江云

　　庚戌腊月九日，与邾仲羲同往江阴。是夕泊舟无锡之高桥，乱后荒寒，茅苇弥望，朔吹乍静，山气乍昏复明，起与仲羲登桥纵目，霜月遍野，情怀恍然，口占纪行，求仲羲印可

　　朔风吹破帽，江空岁晚，客路正冰霜。暮鸦归未了，指点旗亭，弭棹宿河梁。荒烟乱草，试小立、目送斜阳。寻旧游、恍然如梦，展转意难忘。堪伤。山阳夜笛，水面琵琶，记当年曾赏。嗟老来、风埃憔悴，身世微茫。今宵到此知何处，对冷月、清兴犹狂。愁未了，一声渔笛沧浪。

　　○八声甘州

　　次钱思复怀钱唐旧游韵

　　叹前朝、胜地正离离，荒草不胜春。纵湖山尚好，泉乾虎迹，井閟龙鳞。多少王侯第宅，游赏太平身。车马经行处，锦绣纷纷。梦里曲江宫殿，自长安日远，深锁愁云。念墙头杨柳，憔悴向谁颦。又东风、鸟啼花落，黯黄昏、胡骑满城尘。当时事、不堪回首，重问陈人。

　　○法曲献仙音

　　寄寿云西老人，时吴兴张石隐、武林谢长源、会稽胡伯大、海隅王子章、皆留老人宾馆，三月二十八日也

　　谷雨晞晴，柳风吹暖，春在绿阴深处。青鸟传书，羽仙清道，天香暗满窗户。准拟问长生路。桃花几千树。黯凝伫。看斑衣、近来得意，云路迥，千里易成阔步。铜狄尽摩挲，任高堂、暮景容与。见说西园，有佳宾、酾酒同赋。恨牡丹花下，此际不陪尊俎。

　　○满江红

　　丙午重阳前二日雨霁，泗泾倚阑望九山

　　云锁吴山，重阳近、满城风雨。层楼外、摩挲病眼，尚堪延伫。采菊有谁忘世虑，催租底事妨诗句。纵鸟巾、潦倒不禁秋，犹能赋。村隐隐，牛羊路。烟冉冉，蒹葭渡。是几番兴废，几番今古。世乱可堪逢节序，身闲犹有余风度。且凭高、呼酒发狂歌，愁何处。

　　○满江红

　　己酉九日，雨中家居，忆夏士安、颐贞蒙亨叔侄，唐元望、元泰、元弘昆季六人，皆常年同萸菊者，一载之间，俱罹患难，各天一方，信笔纪怀，有不胜情者矣

　　风雨重阳，凭谁问、故人消息。记当日、承平节序，佩环宾席。处处相逢开口笑，年年不负登山屐。是几番、扶醉插黄花，乌巾侧。诗酒会，成陈迹。山水趣，今谁识。柰无情世故，转头今昔。冰雪关河劳梦寐，芝阑玉树＊荆棘。对西风、愁杀白头人，长相忆。

　　○洞仙歌

　　赋明叔水光山色舟

　　红尘海里，好风光谁有。输与沧浪钓竿手。信翩然、一苇目断空蒙，烟草外、历历楚云湘岫。谩随春浪去，路人桃源，肯为繁华暂回首。岁晚若归来，纵鸥鹭忘机，莫系缆、汉南杨柳。好乘兴、凌风访蓬莱，为说与麻姑，海桑依旧。

　　○江城梅花引

　　己卯除夕

　　灯前儿女小团圝。岁将阑。夜将残。一度逢春，一度减朱颜。明日东风三十二，又添得，二毛侵，鬓底斑。世间世间行路难。身世闲。天地宽。往事往事恨未了，长恨儒冠。爆竹声中，春又到柴关。一任黄尘门外扰，且留取，旧梅花，独自看。

　　○江城梅花引

　　陆壶天、钱索庵二老相会，皆有感怀承平故家之作，索予次韵，而不及当道作者，盖俯念草木之味也

　　五陵春色旧曾游。翠娥讴。锦缠头。花落花开，不信有并州。浅碧障泥红叱拨，柳桥外，满东风，无点愁。近来近来双鬓秋。心渐收。情尚留。底事底事递如许，身世沉浮。何况年华，长向镜中羞。才见那时帘外月，便想起，醉吹箫，罨昼楼。

　　○祝英台近

　　和云西老人秋怀韵

　　暮天云，深夜雨。幽兴到何许。风拍疏帘，灯影逗窗户。自从暝宿河桥，露听江笛，久不记、旧游湘楚。正无绪。可柰满目清商，萧萧五陵树。斜掩屏山，肠断庾郎赋。几回思绕苹花，梦寻兰棹，怕惊起、故溪鸥鹭。

　　○红林檎近

　　水村冬景，次钱素庵韵

　　云树风初劲，雾窗晴尚悭。雁落野塘暝，鹤鸣水村寒。重来寻梅径里，渐喜嫩萼堪看。向日院宇荒闲。香冷旧铜盘。几格横素帙，屏壁澹烟峦。弓腰吟袖，多情惟忆前欢。但温存羔酒，留连兽炭，暮江欲雪年又残。

　　○红林檎近

　　冬雨晚晴，次谢士英韵

　　山晚牛羊下，野荒凫雁肥。雨脚度江远，日光映林微。泥深何堪纵步，倚杖漫立苔矶。望极浦口云归。寒气透征衣。断冰随浪楫，斜竹偃风扉。江空岁暮，村深人迹还稀。待霜桥梅破，茅堂酒暖，放船速客延□晖。

　　○春草碧

　　次韵素庵遣怀

　　更筹图子宣和谱。流落到如今，空怀古。江南荒草寒烟，前代风流共谁语。犹有赋。骚人迷湘浦。乌衣巷口，斜阳愔愔院宇。玉树后庭花，谁能举。五陵残梦依稀，回首天涯叹行旅。马上杜鹃啼，愁如雨。

　　○隔浦莲

　　水槛晚晴

　　冰纨光映素手。竹簟醒残酒，满院梅风起，疏云薄、斜阳漏。兰棹归去后，诗人瘦。梦绕潇湘柳。屡回首。开帘傍晚，烟中微见青岫。沧浪远兴，为问白鸥知否。十里平湖纵望久。凉透。江莲香度疏牖。

　　以上四印斋本蚁术词选卷之二六十首，删去其中凭阑人曲调一首

　　○兰陵王

　　春日寄钱塘诸友

　　旧时月。曾照河桥夜别。秋千下、花露染衣，倚马相看动愁绝。登临黯望彻。思落吴山万叠。江村路，春水乍生，南浦迢迢恨难越。匆匆换时节。怪驿未缄鳞，□□□□。平湖入梦情犹切。嗟乐事长在，壮游都误，酣歌迷舞兴未歇。耿前恨休说。凄咽。乱愁结。记诗满花笺，歌唤桃叶。琵琶水面今谁拨。但碧槛长倚，楚蓠空撷。相思难寄，待更把，断柳折。

　　○兰陵王

　　王彦强以暮春有怀吴中故居之作见示，此公蜀故家，因以蜀语次韵答之

　　锦江绿。长想秦城在目。瞿塘上、春水檥船，十二遥峰翠如簇。羁怀未易触。斜日平原散牧。潘郎爱，年少宦游，遮莫吴霜鬓边扑。名家旧韦曲。记雨卧丛花，春覆慈竹。东来重问乌衣屋。愁濯锦人远，翦镫窗静，归心遍是梦里速。更题柱曾□。凄独。带移束。正驿路骝嘶，烟浦帆宿。遨头风度犹能续。尽客馆歌舞，故人醽醁。薛涛笺上，写恨处，字可掬。

　　○兰陵王

　　岁晚忆王彦强而作

　　暮天碧。长是登临望极。松江上、云冷雁稀，立尽斜阳耿相忆。凭阑起叹息。人隔吴王故国。年华晚，烟水正深，难折梅花寄寒驿。东风旧游历。记草暗书帘，苔满吟屐。无情征旆催离席。嗟月堕寒影，夜移清漏，依稀曾向梦里识。恍疑见颜色。空惜。鬓毛白。恨莫趁金鞍，犹误尘迹。何时弭棹苏台侧。共漉酒纱帽，放歌瑶瑟。春来双燕，定到否，旧巷陌。

　　○八归

　　庚辰七夕，与卫立礼同用此调

　　凉欺羽扇，风生蕲竹，秋意渐满院落。商声又过梧桐井，还误剖瓜佳会，泛槎仙约。漫忆中庭儿女夜，几笑语、花楼欢乐。尚认得、织女桥边，半是旧乌鹊。何事明河影下，佳期如许，暗抱一襟离索。箭壶催梦，枕屏移恨，是青春行客。对良宵感旧，鬓发萧萧叹潘岳。阑干迥、翠帘休卷，待到更深，啼螀声又作。

　　○八归

　　秋夜咏怀寄钱南金

　　清蟾半露，惊乌三匝，城上漏水乍滴。微淳已透潇湘簟，还见小帘摇砌、澹镫垂壁。夜色迢迢人睡去，正想到、山阳吹笛。做弄得、客里文园，病后更无力。还是秋期过了，鸣蛩窗户，又对新诗相忆。片云天外，数峰江上，几误湘灵瑶瑟。叹流光过眼，宋玉多情共今夕。沧浪兴、扁舟容与，醉帽飘萧，亭皋清望极。

　　○摸鱼子

　　岁晚感怀寄南金

　　见梅花、一番惊感，天时人事如许。星霜冉冉东流水，牢落少年心绪。时自语。甚门外、风埃绿鬓生尘土。故人间阻。柰岁晚相思，云寒怅望，此意转凄楚。髫年梦，俯仰已成今古。人生风度欢聚。故乡景物浑非旧，愁里匆匆时序。能记否。记翦烛西窗，暝坐听风雨。春来更苦。柰酒量微增，诗情未减，何处唤俦侣。

　　○摸鱼子

　　寒食雨中

　　倚阑干、暮云千里，天涯芳草凄楚。愔愔巷陌重门掩，何况满窗疏雨。江上路。又还见、黄金暗柳千万缕。荒村岁序。纵燕子新来，梨花未埽，好景自虚度。江淹老，谁解重吟恨赋。东风依旧南浦。青灯店舍长安道，梦里翠屏朱户。闲院宇。怅犹记、佳人秉烛深夜语。新诗漫与。柰世事驱驰，流光荏苒，回首更延伫。

　　○摸鱼子

　　题王德琏山居图

　　遍乾坤、好山无数，古来高隐能几。相逢尽道林泉胜，无柰利名朝市。青嶂里。望曲径深门，仿佛柴桑里。先生傲世。任短褐长镵，清琴烛酒，占断晋风致。疏林下，别有谈玄麈尾。清风长满窗几。门剥啄何须问，应是采芝仙子。谁可比。已不减、当时鸡犬空中起。留连晚计。尽穴石藏书，锄云种玉，千古有灵气。

　　○摸鱼子

　　吴门客中，九日，次魏彦文韵

　　雁来时、晚寒初劲，青灯摇动窗户。商声暗起邻墙树，触景乱愁还聚。秋又暮。柰合造凄凉，无处无笳鼓。狂吟醉舞。记满帽簪花，分筹藉草，骑马忘归路。怀人远，有恨凭谁寄语。虚名长是相误。天涯节序浑非旧，留得满城风雨。心万缕。漫自喜、孤高不惹沾泥絮。羁怀倦诉。好分付儿曹，耘锄三径，早晚赋归去。

　　○摸鱼子

　　甲辰季秋，与夏颐贞同在吴门，屡有登山之兴，久雨不果。重阳日，友人罗仲达以节物为具，同席数人，意颇欢适。乙巳九日，在九山之东泗水上，酒阑散步，夕阳依依，冈峦在望，兴怀往事，不能无述，未知明年又在何处。驹隙如驰，行乐能几，所谓难逢开口笑也

　　记年时、满城风雨，姑苏台下重九。客楼已办登临屐，曾为好山回首。延伫久。望翠壁嶙峋，闲却题诗手。相逢野叟。强笑折黄花，乱簪乌帽，来与共尊酒。流光去，肯为闲人宿留。惊心节序依旧。西风只么吹蓬鬓，病骨尚堪驰骤。官渡口。便拟唤扁舟，往问江潭柳。明年健否。纵世故无情，未应迟暮，孤负此时候。

　　○贺新郎

　　沙德润、任以南相与追和贯酸斋琵琶词韵，拉予同赋。第元韵出入，读之不纯也

　　马上貂裘裂。料明妃、几番回首，旧家陵阙。留得胡沙千年恨，写入冰弦四列。想历遍、关河风雪。弹动伊凉哀怨曲，把梨园风韵都销歇。南部乐，向谁说。多情只记潇湘瑟。纵而今、宫移羽换，此怀难竭。便有传来中原谱，终带穹庐烟月。甚长是未歌先咽。顾曲周郎今已矣，满江南、谁是知音客。人世事，几圆缺。

　　○贺新郎

　　题王德琏水村卷

　　一段江南绿。望依依、沙鸥起处，辋川横幅。十里平郊人烟聚，掩映汀洲几曲。试与问、隐君林屋。花径竹门春窈窕，有苍颜绿鬓人如玉。挥白羽，跨黄犊。高情远继巢由躅。向沧浪、濯缨垂钓，自歌还续。手种陂塘千株柳，隔断红尘万斛。算独有、渔舟来熟。待约西施同载酒，趁桃花、浪暖相追逐。寻胜地，访遗俗。

　　○贺新郎

　　曹园红梅数种十余树，云西老人手植也。时殊事异，残枝存者无几。其孙幼文命客饮于其下。永嘉曹新民赋词为咏，予适有出不与。越数日，幼文持卷来求次韵，席上口占以答

　　海底珊瑚树。问鲛人、几时擎出，碎为繁露。倩女舍来纫成佩，妆点江南岁暮。便掩映、含章窗户。更着绛绡笼玉骨，怕黄昏、不向孤山路。银烛暗，未归去。梦中曾被梨云误。最难忘、长沙形胜，水声东注。若见何郎须相报，不改扬州韵度。道秾艳、尚堪重赋。一点酸心浑不死，笑桃根桃叶非吾故。空谷底，漫延伫。

　　○沁园春

　　龙洲先生以此词咏指甲小脚，为绝代脍炙。继其后者，独未之见。彦强庚兄示我眉目二作，真能追逐古人于百岁之上，不既难矣。暇日偶于卫立礼座上，以告孙季野丈，为之击节不已。因约相与同赋，翼日而成什焉

　　巧斗弯环，纤凝妩媚，明妆未收。似江亭晓玩，遥山拂翠，宫帘暮卷，新月横钩。埽黛嫌浓，涂铅讶浅，能画张郎不自由。伤春倦，为皱多无力，翻作娇羞。填来不满横秋。料着得人间多少愁。记鱼笺缄启，背人偷敛，雁钿胶并，运指轻揉。有喜先占，长颦难效，柳叶轻黄今在否。双尖锁，试临鸾一展，依旧风流。

　　○沁园春

　　漆点填眶，凤梢侵鬓，天然俊生。记隔花瞥见，疏星炯炯，倚阑延伫，止水盈盈。端正窥帘，瞢腾凭枕，睥睨檀郎长是青。销凝久，待嫣然一顾，密意将成。困酣时倚银屏。强临镜挼挱犹未醒。忆帐中亲睹，似嫌罗密，尊前斜注，翻怕镫明。醉后看承，歌时斗弄，几度孜孜频送情。难忘处，是香罗揾透，别泪双零。

　　○沁园春

　　早春雨中遣怀

　　菜甲封泥，桃英怯冻，浅寒尚浓。正小窗深掩，暮云低密，颓垣半露，残雪玲珑。冷逼单衣，愁欺倦枕，暗度一番花信风。年光在，但尘襟耿耿，镜鬓匆匆。十年旧梦无踪。算何异、天涯随转蓬。甚愔愔坊陌，灯宵闲过，沉沉烟雨，酒兴谁同。鸟已春声，人犹旧感，点检芳菲前事空。莺花好，更明年此际，何处相逢。

　　○风流子

　　次李仲舆秋思韵

　　芙蓉秋水绿，河桥畔、驻马落霞明。念苏小画楼，蠹侵花简，谢娘朱户，香冷银屏。怅犹记浔江留夜客，滕阁醉诗宾。驿上信音，美人迟暮，雁边城郭，霜气凄清。潘郎愁多少，伤情处，无柰两鬓星星。江路晚风，三叠长是愁听。纵彩笔殷勤，近来无准，画阑缥缈，一向谁凭。何处笛声哀怨，幽梦难成。

　　○霜叶飞

　　小溪岁晚，与南金夜坐分韵

　　晚风吹醒梅花梦，吟窗人倦无语。楚天云澹雁凄凉，何况黄昏雨。又忽忽、惊心岁序。村荒更迥无钟鼓。对夜色萧条，漫借得、孤缸耿耿，独照离绪。憔悴怨墨频题，征衣慵整，怪却双鬓如许。故园犹是旧东风，往事今尘土。但忆着、章台柳树。十年青镜催迟暮。任艳怀、如流水，芳草王孙，有谁能赋。

　　○花心动

　　黄伯阳岁晚见梅，适遇旧赋以赠别，持行卷来，求孙果翁卫立礼洎予皆和

　　东阁何郎，记当时，曾赏旧家红萼。彩笔赋诗，绿发簪花，多少少年行乐。自从惊觉扬州梦，芳心事、等闲忘却。断魂处，月明江上，路迷天角。老去才情顿薄。柰客里相逢，共伤漂泊。洗尽艳妆，留得遗钿，尚有暗香如昨。岁寒天远离杯短，匆匆去、孤怀难托。向花道，春来未应误约。

　　○花心动

　　赠散妓蟾宫秀

　　尘满人间，有谁能，分得广寒风度。漫道小娇，疑是前身，曾到岩花深处。九霄宫殿春长好，只合伴、霓裳仙侣。问何事，等闲回首，却迷尘趣。缥缈璚楼玉宇。柰雾鬓烟鬟，不胜风露。小试旧妆，才近芳尊，已变世间歌舞。想应羞见嫦娥寡，重来傍、巫山行雨。总忘了，青冥向来去路。

　　○南浦

　　次韵答南金见寄

　　烟水隔殊乡，又匆匆误了，蹋青时候。一别几多时，河桥外、官柳青条犹瘦。君来为问，渡江桃叶曾来否。生怕木阑双艇子，只道故人依旧。孤村寒食骎寻，料归期渐近，花开休骤。油壁耐东风，先拌取、同醉乱红千亩。凭阑望久。几番魂断烟中岫。从此相逢休草草，莫对夕阳搔首。

　　○西河

　　一春索居味殊恶，赋此纪怀

　　春梦觉，一声何处啼鸟。东风二月旧江南，庾郎暗老。暖寒日日禁单衣，阑干凭遍清晓。水涯柳条渐好。玉驄几度曾到。如今巷陌蹋青时，故人去杳。杏花不在宋东邻，苔墙犹自围绕。凤鞋次第又斗草。暗凄凉、前度怀抱。病后不禁愁恼。怕西园、路湿残红如埽。空忆花前纤腰袅。

　　以上四印斋本蚁术词选卷之三二十二首

　　○六州歌头

　　戊申岁，一春强半风雨，不可出户者至有兼旬之久。三月九日寒食，烟雨中望邻墙桃花，殆欲零落，感人事之不齐，叹芳时之易失，信笔纪述，斐然成章。桓司马谓树猶如此，人何以堪，今乃信之矣

　　刘郎老去，孤负几东风。思前度，玄都观，旧游踪。怕重逢。新种桃千树，花如锦，应笑我容颜改，浑不比、向时红。我亦无情久矣，繁华梦、过眼成空。纵而今再见，何似锦城中。往事匆匆。任萍蓬。忆欢娱地，经行处，秦楼畔，灞桥东。春冉冉，花可可，雾蒙蒙。水溶溶。几度题歌扇，欹醉帽，绕芳丛。时序改，人面隔，鬓霜浓。别有武陵溪上，秦人在、仙路犹通。待前村浪暖，鼓楫问渔翁。此兴谁同。

　　○东风第一枝

　　年来逆境驱驰，不知岁序之有游赏，忽忽春风，徒起浩叹。庚辰新正，与南金翦镫小酌，分题写怀。追念古人乐事，今无一在眼，时于文字中见其一二，遂各想像旧事为之。然心之所好，亦寂寞中一乐也，予得此调，南金得春从天上来

　　舞馆簪蛾，谯门试角，疏镫时弄春影。晓檐铁马敲晴，夜筝锦鸿送冷。铜駞陌上，早官柳轻黄笼暝。料小楼、一枕微酲，已被暖寒欺醒。花信阻、锁窗惯静。芳事杳、翠衾倦整。晚妆似怯梅钿，旧香尚拟篆鼎。朱门双掩，向斗鸭阑干慵并。待灞桥、重暖新墟，拟约倩桃阑艇。

　　○东风第一枝

　　春来兼旬，寒气不减。旧腊正月二十二日，曹云翁招饮，听雨西窗。南金偶道及前作，翁欣然命笔次韵，故又口占为谢

　　乱雨敲窗，深镫晕壁，孤屏相对吟影。醉余梦蝶难寻，起来睡鸳较冷。东风急处，又卷得残云催暝。柰暗愁、忽到梅边，夜半粉香熏醒。门正掩、暮帘仨静。花未闹，小军预整。斗茶尚忆分曹，赋诗更联古鼎。春衫慵试，怕误了金鞍相并。待小桃、开满前溪，且踏武陵渔艇。

　　○春从天上来

　　次南金早春韵

　　九陌香泥。正楚馆欺寒，袅袅春鸡。两行帘底，银烛千枝。花市笑语声齐。喜盘行纤手，翦生菜、巧簇青丝。晚晴时。渐红蕖照眼，黄柳舒眉。东风旧家乐事，柰酒兴沉沉，儛队僛僛。小谱鸾笺，重楼羯鼓，生怕误却花期。好情怀都改，年光在、物换星移。误芳菲。想六桥灯火，犹绕苏堤。

　　○齐天乐

　　甲戌清明雨中感春

　　离歌一曲江南暮，依稀灞桥回首。立马东风，送人南浦，认得当年杨柳。梨花过后。悄不见邻墙，弄梅纤手。绮陌东头，个人还似旧时否。相如近来病久。纵腰围暗减，犹未全瘦。宿酒昏镫，重门夜雨，寒食清明依旧。新愁漫有。第一是伤心，粉销红溜。待约明朝，问舟官渡口。

　　○齐天乐

　　己卯春，客楼雨中怀小溪故人行乐

　　东风吹雨春城晚，黄昏小楼人静。燕子朱帘，谯门画角，收拾柳边残暝。微镫照影，叹尘满书床，火销香鼎。客里王孙，故家乐事尚能省。人生壮游几许，旧鸥应怪我，沙上盟冷。刻烛催诗，倾尊款话，长忆西窗风景。相思有兴。待官渡回潮，野桥吟艇。莫遣啼鹃，夜深惊梦醒。

　　○齐天乐

　　戊子清明，次曹云翁韵

　　深窗暮洒梨花雨，随风乱零如霰。寒食初过，连阴未解，黄昏酒阑人倦。春镫漫翦。怪浓润沾衣，浅寒迎面。芳事蹉跎，强将花谱自舒卷。天涯芳草渐满，蹋青晴路阻，阑槛凭遍。燕隔重门，舟迷晚渡，应是不胜清怨。欢游未展。纵不柰凄迷，懒寻消遣。只怕晴时，落红千万点。

　　○齐天乐

　　甲午七月望后，横泖客舍骤雨顿凉，秋声满树，小窗暮倚，四无人声，暝色凝烟，不胜凄黯。阖户呼镫著此，以纪旅思

　　碧梧庭院秋声早，愔愔暮天云影。雨送凉蝉，风欺倦翼，络纬犹啼金井。疏窗弄暝。正犀押帘垂，画屏镫冷。节序依然，旅怀长是叹流景。旧家园苑废久，岁寒松桂在，清事谁领。待月幽轩，寻凉小舰，断梦有时提省。乘槎路迥。便逸兴相牵，倦涂难骋。甚日归来，傍湖耕二顷。

　　○齐天乐

　　乙未春暮，钱素庵见和前韵，再歌以谢之

　　柳花飞满春归路，隔江暮云摇影。草暗河桥，尘昏水驿，难觅仙翁丹井。年光渐暝。任老鬓霜雕，壮心灰冷。世故纷纭，寄书长拟问弘景。山林多少胜地，四时萧散处，谭笑能领。小舫寻诗，轻裘把钓，此意只今谁省。斜阳迥迥。算往梦难追，旷怀休骋。目断南湖，平芜千万顷。

　　○齐天乐

　　戊戌冬初，领省檄，会无锡州将李正卿同检踏屯田秋稼，此邦兵余，民居荡析，皆黄茅白骨之境，眼界殊恶。李侯索赋，道间口占复命

　　西风满面吹华发，肩与遍行荒野。草莽无垠，人烟埽迹，犹有青山如画。斜阳又下。柰倦宿军营，喜逢田舍。官事驱驰，旅途情绪顿衰谢。天边雁飞渐远，故园回首处，离恨难写。寒人征衣，云遮望眼，忘却向来潇洒。尘氛未解。便好问归舟，早图休驾。梦绕寒溪，小梅应绽也。

　　○齐天乐

　　次韵王原吉龙江别业

　　去年弭棹龙江市，曾瞻故人衡宇。树隔琴床，芸香书屋，捣药时鸣清杵。壶签报午。想频拂词笺，闲修花谱。如此幽闲，雅宜连榻听风雨。多君曳裾相府。纵风流文采，终带清苦。借筋筹帷，持杯说剑，长历汉台秦础。寻幽访古。便后约须期，细论重与。岁晚山中，茯苓还共煮。

　　○齐天乐

　　张翔南寓金陵时，尝有寄金子尚魏彦文洎诸词友之作。乃辱彦文见念，独以赏音见许，而不知予频年连婴逆景，久疏词笔，非复向时怀抱矣，戊申秋杪，邾仲羲持示词卷，且辱彦文寄声，并索近作入卷，乃为倚歌二阕，其一以答彦文，其一以喜翔南还家

　　当年放浪苏台下，长从故人诗酒。茧帖飞花，鵾弦度曲，思绕阊门杨柳。星霜易久。怅十载分携，几番回首。沧海尘昏，屋梁落月尚依旧。山林何处寄傲，不如人意事，长是八九。有客传书，多君玩世，况是不忘衰朽。明朝见从。纵少壮难追，好怀还有。醉墨淋漓，浩歌开笑口。

　　○齐天乐

　　寄张翔南

　　六朝千古台城路，伤心几番兴废。形胜空存，繁华暗老，举目江山还异。风尘万里。柰迁客驱驰，去程迢递。故旧相望，雁边消息缈难寄。春风凤皇台上，转蓬回首处，应叹身世。江总情深，陈琳檄倦，投老竟成归计。斜阳某水。且净洗缁衣，任休行李。只怕东山，兴来还又起。

　　○霓裳中序第一

　　中秋后二夕对月

　　秋堂气渐肃。暮角吹来声断续。凭遍阑干几曲。又凉战庭梧，风敲檐竹。多情宋玉。对楚天、无柰幽独。中秋过，月华未阙，夜色灿如烛。空谷。美人羁束。又老尽、江南草木。愁来心绪易触。目断瑶台，梦绕金屋。雁归犹未卜。且漫放、题红去速。凄迷处，年来诗鬓，换动镜中绿。

　　○蔬帘淡月

　　和黄伯成吴兴道中韵

　　苍烟古木。渐暝入小溪，鸥鹭如玉。斜倚孤篷眺晚，毳裘寒肃。秋娘渡口山横处，旧曾寻、五陵芳躅。画楼灯火，如今冷落，尘满华屋。柰景物因人反覆。算千古风流，今有谁续。苕水东边月上，酒醒人独。角声吹老梅三弄，想依稀、曾梦蛾绿。西风回首，山中有人，满头黄菊。

　　○角招

　　故园旧有老梅数树，自庚午至庚辰，十载之间六遭巨浸，无一存者。年来惟起步月前村之叹。辛巳正月二十四日，曹云翁以红萼一枝见予，风度绝韵，旧感横生，念之不置，因缀此阕为解，并以谢翁焉

　　梦云杳。东风外，画阑倚遍寒峭。小梅春正好。漫忆故园，花满林沼。天荒地老。但暗惜、王孙芳草。鹤发仙翁洞里，为分得一枝来，便迎人索笑。窗晓。冷香窈霭，幽情雅淡，不减孤山道。旧愁浑欲埽。却明朝、新愁萦绕。何郎易恼。且约住、伤春怀抱。彩笔风流未少。更何日，玉箫吹，金尊倒。

　　○角招

　　次黄伯阳苕溪舟中韵

　　暮云起。苕溪上，画桡荡漾春水。道人烟浪里。信笔赋诗，千古无此。吴头楚尾。问旧日、陶朱邻里。撷得江蓠寄远，向天角歇孤帆，且行行休矣。吟倚。柳阴傍晚，花期暗数，芳事今余几。旧游难屈指。化鹤归来，依然城市。纷纭闹紫。岂不羡、山林宫徵。更约吟船共舣。剩判得，落残花，欺行李。

　　○忆旧游

　　追和魏彦文清明韵

　　记乌衣巷口，灞水桥边，问柳寻花。竟日追游处，尽挥鞭绣陌，弭棹晴沙。酒阑美人归去，香拥碧油车。自彩笔题情，金灯款醉，几度年华。天涯。故人远，料对景相思，应念无家。又见分榆火，柰移根换叶，往事堪嗟。小楼倚遍残照，长羡暮栖雅。赖伴我消魂，遥岑寸碧三四丫。

　　○水龙吟

　　戊申灯夕，云间城中作

　　兵余重见元宵，浅寒收雨东风起。城门傍晚，金吾传令、遍张灯市。报道而今，依然放夜，纵人游戏。望愔愔巷陌，星毯散乱，经行处、无歌吹。太守传呼迢递，漫留连、通宵沉醉。香车宝马，火蛾面茧，是谁能记。犹有儿童，等闲来问，承平遗事。奈无情野老，闻灯懒看，闭门寻睡。

　　以上四印斋本蚁术词选卷之四十九首

　　○春草碧

　　仆一节从军吴秀间，近始谒告还家，首辱素翁老师叙劳兵后间怀，既又调春草碧词见遗，以识会合之意，情文悃款，溢於言表，惠至渥也。辄依芳韵，庸写下忱，为先施之期谢云

　　儒冠不解明韬略。底处是生涯，云门约。无端寄迹兵戈，蕙帐荒寒怨秋鹤。岁暮且归来，情如昨。故人几度传心，曾烦手削。门外见仙槎，须停泊。老来岁月无何，乞与刀圭九还药。三岛景长春，寻具乐。

　　铁网珊瑚九

　　○春草碧

　　南金契兄始托交时，与仆俱未弱冠，今乃百年过半矣。暮景相从之乐，世故牵掣，迨今未遂。兵后避地溪滨，复得旦暮握手，慨前迹之易陈，预后期之可拟，不能已於言也。敬借前韵，述怀如左

　　岁寒归计曾商略。富贵与神仙，辜前约。儒冠已负平生，不羡扬州去骑鹤。蓬鬓老风霜，心如昨。惟应郢上高才，风斤惯削。相见问行藏，重评泊。无情最是桑榆，那得昌阳引年药。山水有清音，同行乐。

　　铁网珊瑚九

　　○春草碧

　　乱后乍见故人，情文浃甚。老来共谈往事，心绪茫然再赓春草之词，以索寒梅之笑

　　乱离避世无方略。何处可寻幽，须期约。桃源只在人间，争得身轻跨寥鹤。空忆旧欢游，成今昨。自怜兵后多愁，吟肩头削。老病有孤舟，难安泊。残年但愿相依，尔汝忘形纵狂药。白首待时清，应无乐。

　　铁网珊瑚九以上周泳先补邵亨贞词三首



 
【沈景高：词作1首】

　　○沁园春

　　和刘龙洲指甲

　　新脱鱼鳞，平分鹅管，爱勒眉弯。记掐恨香蕉，愁悰细说，划情嫩竹，怨曲新翻。才贴梅钿，旋挑铅粉，绣领重交犹道寒。娇无奈，笑轻拈杏带，浅揭湘斑。宫棋也学偷弹，时绾就同心羞自看。解传杯频赌，藏阄罗袖，归鞭重数，刻印阑干。暗解绡囊，倦调瑶瑟，喂蕊莺儿绣阁间。凝情处，把瓜犀谩剥，消遣春闲。

　　俞炜诗词余话



 
【沈禧：词作55首】

　　○浣溪沙

　　续川八咏，为施以和填香径春游

　　三月韶华景最幽。越罗初试换轻裘。采香径里作春游。西子不来花自好，吴王去后水空流。感时怀古却生愁。

　　○渔家傲

　　虹桥晚眺

　　溪上雨晴天似洗。遥峰几点空蒙里。策杖虹桥闲徙倚。当此际。霞光映水浮鲜绮。最是晚来增好趣。渔歌樵唱堪人耳。唤我浩然吟兴起。风景美。幔亭赤壁徒为尔。

　　○浣溪沙

　　美潭渔集

　　罢钓收纶日向西。美潭深处聚幽栖。东船西舫往来齐。旋斫锦鳞沽白酒，还烹紫蟹杀黄鸡。杯盘狼藉聚嬉嬉。

　　○阮郎归

　　山市樵歌

　　烟蓑雾笠担随肩。斧柯腰下悬。生涯只在白云边。观棋曾遇仙。忘世虑，断尘缘。逍遥傲葛天。醒时一曲醉时眠。风清月正圆。

　　○清平乐

　　太湖月波

　　秋蟾澄皎。影落波心小。三万六千何渺渺。倒浸玉京瑶岛。姮娥笑倚栏干。素鸾飞处光寒。唤起谪仙同玩，浩歌激碎狂澜。

　　○菩萨蛮

　　灵岩岚翠

　　幽轩东面灵岩麓。四时佳气供吟目。雨过断纤埃。郁蓝屏障开。岚光浮翡翠。日射添明媚。高涌出云间，只疑西子鬟。

　　○鹧鸪天

　　锦峰晴雪

　　蜀锦峰头雪半融。倚空一朵玉芙蓉。面朝阳处光消释。背向阴边尚积重。天气朗，日光曈。看来浑似画图中。灞桥何处骑驴叟，西水谁招载鹤翁。

　　○渔家傲

　　口浦澄霞

　　浩渺湖边三万顷。无风帖帖平如镜。更好晚晴霞弄影。天宇净。望空一抹胭脂凝。紫锦红绡空茜靓。纡蓝□碧祥光莹。余晕飘摇斜复正。堪唱咏。落霞孤鹜遥相并。

　　○清平乐

　　题扇小景

　　平湖渺渺。一叶扁舟小。荡漾不须频举棹。观尽云山多少。问渠乐意如何。平生惯识烟波。载却月明归去，数声欸乃清歌。

　　○清平乐

　　题渔父图

　　烟波深处。占断溪山趣。逢着忘机闲伴侣。旋斫锦鳞烹煮。隔船相唤相呼。瓮头酒尽须沽。醉后都忘尔汝。生来不识荣枯。

　　○浣溪沙

　　咏鹊

　　刷羽枝头翠色新。能传芳信与闺人。结巢长借拙鸠邻。飞入怀中曾化印，聚来河上为填津。休言微物解通神。

　　○浣溪沙

　　着罢南华一卷书。放情□水自如如。却将仁义等蘧庐。千驷万锺无足贵，箪瓢藜藿有赢余。气吞八极隘堪舆。

　　○菩萨蛮

　　峨冠博带青藜杖。行行独步青溪上。时抱一张琴。云间觅赏音。烟霞深处好。泉石甘终老。我亦斯人徒。俱当来与居。

　　○鹧鸪天

　　购得南山万岁杉。坚逾松柏健逾相。还邀天上公输子，来与麻姑斫宝函。狸首媚，雉纹斑。到头受用有何嫌。从今更益无疆寿，高并南箕更上南。

　　○鹧鸪天

　　水仙词

　　邂逅江妃泽畔逢。何年谪降蕊珠宫。轻绡翦袂罗裁袜，秋水为神玉作容。清浅处，月明中。凌波微步欲飘空。三生已断身前梦，一味全真林下风。

　　○鹧鸪天

　　咏红梅寿守节妇

　　萼绿仙姝庆诞辰。酡颜晕酒粲朱唇。霞绡翦袂云裁佩，绛雪为肌玉作神。超俗态，断凡尘。飘然风韵夺天真。能坚北岭冰霜操，不竞南园桃李春。

　　○风入松

　　子猷访戴

　　一天飞絮滚成球。玉琢酒家楼。鸟飞不度人踪绝，朔风凛、寒气飕飕。偏称歌姬帐底，独怜渔父江头。此时清趣若为酬。千载尚王猷。知心忽尔思安道，冒严寒、趣□扁舟。未至山阴遽返，为言兴尽而休。

　　○风入松

　　咏画景

　　竹冠藜杖葛裁襟。华发半盈簪。尘缘一点无萦绊，闲边趣、不管浮沉。姓字不闻入耳，梦魂长绕山林。相随惟有一床琴。得趣最幽深。溪桥野径忘危险，任迢遥、为觅知音。一曲高山流水，利名都不关心。

　　○风入松

　　咏扇

　　一弯谁翦剡溪笺。雪色照人鲜。湘筠削骨劳工制，最堪怜、舒卷轻便。动处清风披拂，展时明月团圆。流金烁石势如然。此际有威权。只愁一夜西风到，又谁知、中道抛捐。自昔炎凉故态，始终难保相全。

　　○风入松

　　一溪新水绿涟漪。嫩柳袅金丝。扁舟载得春多少，轻摇过、芦荻沙堤。惊起一双鸂鶒，飞来几点凫鹭。笔床茶灶总相随。蓑笠不须披。烟波深处耽清趣，任逍遥、不管伊谁。抱膝吟余好句，回头又得新诗。

　　○风入松

　　溪山如洗雨才乾。芦荻暗江湍。沙明水碧岚光净，似丹青、图画宜看。风卷浪花翻雪，□飘金粉生寒。老翁终日把纶竿。潇洒异衣冠。想应自得烟波趣，又何心、显职高官。踪迹往来吴楚，梦魂不到长安。

　　○风入松

　　虬枝撑月倚高寒。瘦影拂琅玕。露华冷沁苍苔润，更深后、万籁声乾。尘虑于时顿息，冲襟此际惟宽。俨然妆饰整衣冠。独抱素琴弹。铿金戛玉何清趣，知音少、空自嗟叹。志在高山流水，□惊别鹤离鸾。

　　○风入松

　　咏俞绍庵秋蟾台

　　层台高筑势崭岩。迢递隔闾阎。不将贮彼狂歌舞，深秋夜、登玩银蟾。为爱一轮光皎，又看孤影廉纤。桂花香里□吟髯。兴趣自能添。露华凉透罗衣薄，更深也、万籁声潜。弹罢瑶琴三叠，还将玉管重拈。

　　○风入松

　　红梅庆六十寿

　　阳回潜谷起赪虬。万斛灿琳球。芳姿占得先春意，冰霜操、甘抱清幽。野店溪桥托质，苍松翠竹为俦。寿筵开处接瀛洲。彷佛见罗浮。朱幢绛节参差下，香风霭、共集南楼。为庆人间甲子，来添海屋仙筹。

　　○风入松

　　题城西草屋

　　隐君家住郭西闉。清政总堪论。身居廛市心丘壑，四时将、风月平分。座有洪儒谈笑，门多长者蹄轮。数椽草屋仅容身。别是一乾坤。小山花木饶佳趣，势崭岩、气压昆仑。兴到自弹绿绮，闲来时倒金樽。

　　○风入松

　　赠鹤巢炼师

　　葺茅编苇结行窝。四壁蔓烟萝。风棂月牖通幽爽，斗来宽、地促无多。高接上清真境，雄吞万象森罗。道人星夜起玄科。飞佩振鸣珂。剑光灼烁冲牛斗，斩妖精、降伏邪魔。赤壁坡仙复起，华亭丁令重过。

　　○风入松

　　壁间画松

　　白云堆里奋苍虬。横亘洞庭秋。掀髯舞爪何狞恶，峥嵘势、抉石崩流。飞入君家栏槛，满堂风雨飕飕。须叟烟雾漠然收。幻出老松揪。谁濡墨汁传神妙，森森露、铁戟戈矛。对此翠涛银浪，也胜瑶岛沧洲。

　　○风入松

　　赠画师

　　隐君家住白云深。华发已骎骎。芒鞋蹋破莓苔径，何曾惮、石磴崎嵚。问酒每过村店，访僧时叩禅林。归来高卧北窗阴。名利不关心。半生清乐甘吾分，箪瓢饮、不慕腰金。胸次包含丘壑，笔端幻出云岑。

　　○风入松

　　赠歌者马桂香

　　露华亭馆月明多。邂逅遇姮娥。藕丝嫩织仙裾薄，按霓裳、一曲高歌。袖拂天香缥缈，舞翻清影婆娑。玉绳低转夜如何。双曜渡银河。千金一刻□孤负，得磨跎、且共磨跎。漫把淮南招隐，不教空老岩阿。

　　○风入松

　　题石坛道士焚香

　　暮云收尽紫霄宽。灏气袭衣冠。清泉白石长为伍，松头露、冷滴方坛。此际千林影断，于时万籁声乾。道人星下礼蒲团。宝鼎爇沈檀。风吹霞袂飘飘举，想芳名、已注仙班。东访麻姑跨凤，西邀金母乘鸾。

　　○风入松

　　水仙

　　忆从湘浦遇琼仙。解佩是何年。冰姿不许铅华污，淡凝妆、风度飘然。长伴霜前青女，来寻月下婵娟。一尘难染净娟娟。独立晚风前。黄冠翠袖殊清雅，误思凡、谪向江边。礬弟梅兄是侣，桃娇杏冶空妍。

　　○风入松

　　赏牡丹

　　寿安新试粲红裳。珍重异寻常。群芳落尽呈娇态，倚栏干、独殿春阳。剩放天香国色，全胜魏紫姚黄。天时人事正相当。日日具壶觞。不妨醉了重教醉，忍孤负、艳质浓芳。明日再携肴核，还来花底徜徉。

　　○风入松

　　渔隐

　　绿蓑新制把渔竿。摆脱旧衣冠。房租去住无拘系，朝吴楚、暮宿湘湍。且躲是非荣辱，不愁雨暑风寒。得鱼沽酒任盘桓。但觉醉乡宽。姓名不落时人耳，对清风、明月团圞。踪迹长依云水，梦魂只绕江干。

　　○风入松

　　题驿亭图

　　使轺今夜宿邮亭。邂逅见娉婷。琵琶斜抱生娇媚，悄无人、独倚帏屏。弦内暗传心事，镫前略叙幽情。丽词一曲按新声。调格总高清。筵前明日人传唱，难遮掩、耳目聪明。一宿风光固好，百年名节俱倾。

　　○风入松

　　题来青楼

　　画楼高出子城湾。卷幔见南山。堆有叠翠排天际，似蛾眉、巧绾云鬟。风月四时长占，星辰午夜宜攀。蓬莱仙阙有无间。望处隔尘寰。何当养就升天翼，恣翱翔、飞去飞还。纵目真穷寥廓，置身如履孱颜。

　　○满江红

　　咏全溪清隐

　　拣好溪山，容我住、有幽禽调曲。缚数椽、低低茅舍，也胜华屋。镇日柴门无俗客，一渠流水铿金玉。任苔痕、草色带朝烟，侵阶绿。篱边种，陶潜菊。窗前植，王猷竹。乐有余、坦率频忘荣辱。吾爱吾庐真得趣，男婚女嫁情缘足。总明朝、风雨及阴晴，眠初熟。

　　○八声甘州

　　咏施以和溪南小隐

　　拣西南好处创幽居，小结两三楹。有数竿修竹，五株疏柳，四野来青。最喜诗朋酒友，□共缔幽盟。放浪形骸外，不事浮名。足迹何曾入市，□性□樗散。不惯逢迎。叹区区逐利，抵死起纷争。争如我、清风皓月，助吟怀、何用一文□。□□□、迭为宾主，啸傲忘情。

　　○满庭芳

　　咏俞绍庵九芝堂

　　节义名门，簪缨华胄，圣朝旌表昭彰。声誉籍甚，青史注遗芳。积善偏锺余庆，天地报、芝产中堂。人希见，九茎并茁，奕烨绚祥光。应知和气萃，致生嘉瑞，千载永流香。况家传诗礼，名着吴邦。百世箕裘不替，庆源远、支派悠长。君知否，孝诚感格，灵异岂寻常。

　　○满庭芳

　　为施克明题雪拥蓝关图

　　雪拥蓝关，云横秦岭，马头道路迷茫。几回翘首，何处是家乡。欲革当时弊政，摅忠荩、罄沥肝肠。谁知道，一封奏入，万里贬潮阳。伤心牢落处，形孤影只，地远天长。幸道逢孙姓，有意相将。早悟花间诗意，免教□、至此仓皇。频分付，瘴江落日，吾骨好收藏。

　　○买陂塘

　　赠徐孟祥用梦庵先生韵

　　爱雪堂、面湖依壑，望中一碧千顷。波光倒浸云山晚，风荡不晶帘影。尘迹迥。有牧唱樵歌，宿酒频惊醒。闲□钓艇。傍蓼岸芦汀，盟鸥狎鹭，适尽闲边兴。漫修省。我已乐天知命。何妨箪食瓢饮。尽将得失付无言，有酒且须觞咏。开三径。彷佛似、柴桑松菊何愁冷。优游晚景。白云如肯容分，便当卜筑来共此中隐。

　　○踏莎行

　　追次云间王德琏韵，为施以和作香奁八咏金盆沐发

　　凤翅烟凝，鸦翎膏腻。湘云一片帘前坠。频呼小玉灌兰汤，金盆潋滟轻挼洗。翡翠窗前，合欢帐底。殷勤重把残妆理。拂奁开鉴对青鸾，芙蓉彷佛临秋水。

　　○踏莎行

　　月奁匀面

　　桂影流金，梨花呈素。蟾宫不锁霜毫兔。休教容易负年华，西风树树行相妒。玉鉴冰壶，翠烟红雾。薄笼半壁清光露。蜂黄蝶粉了匀施，忽惊别院笙歌度。

　　○踏莎行

　　黛眉颦色

　　翠压双蛾，琼镌香靥。春来翻作伤春怨。一痕心事镇相萦，芳容不似年时蒨。玉宇澄清，金波潋滟。宝猊香冷烟初敛。螺青黛绿总调匀，还凭京兆亲收点。

　　○踏莎行

　　香颊啼痕

　　朔雪砭肌，东风浃髓。不由中酒人憔悴。丁香暗结雨中愁，相思滴尽枝头泪。恨积巫山，情随湘水。斑斑点得残妆碎。待将濡墨染霜毫，缄情漫写鸳鸯字。

　　○踏莎行

　　芳尘春迹

　　径积红埃，风飘难尽。一钩新月云边印。锦鸳飞去尚留踪，青鸾舞罢犹存影。沉屑浮香，露华滋润。凌波人去遗芳恨。玉容想像夜曾来，星前月底闲吟咏。

　　○踏莎行

　　云窗秋梦

　　绮户云窗，玉楼绛阙。绀园花谢飘香雪。其中绰约总仙姝，乘鸾夜度天边月。地久天长，海枯山裂。连环击碎珊瑚玦。梅花何处断肠声，一双惊散庄生蝶。

　　○踏莎行

　　绣床凝思

　　杂组香绒，错综纹理。倚床脉脉如春醉。沉吟暗想玉京人，雕鞍何处鸣珂里。无限离愁，谁知就里。滔滔比似西江水。无情日夜向东流，一缄好寄相思泪。

　　○踏莎行

　　金钱卜欢

　　默祷金钱，频占宝镜。几回鹊噪无凭准。文犀一点暗通灵，青鸾忽报瑶池信。风月情怀，漂流心性。归来燕子楼台暝。风厢几度立黄昏，凌波沁透苍苔冷。

　　○沁园春

　　追次文丞相，题张巡许远两忠臣庙

　　临死不惧，临危不惊，何碍何妨。纵刀锯在前，鼎锅居后，当斯之际，观作寻常。天汉桥头，睢阳城上，两处成名一样香。精忠操，何堪与比，出冶坚钢。江山几见兴亡。□野草平原总战场。慨区区忍死，偷生恃宠，欺孤虐寡，敢并遗芳。庙食从今，纲常不弛，功烈何如郭汾阳。千秋下，论二公节义，天地难量。

　　○沁园春

　　寿县令代人作花城允政，嘉迎凫舄之临。崧岳降神，即上龟龄之祝。某幸托葭莩，敢祈松柏，贡南丰一瓣之香。遥陈善诵，赓閟宫三寿之语。莫簉宾筵，敬录微词，用伸祝赞。伏惟电瞩，以表冰忱。某不胜拜贺之至

　　快阁春边，石栏干外，东风晚情。有银潢公子，摩挲石刻，金华仙伯，主掌鸥盟。陶柳青新，潘桃红嫩，早有丰年笑语声。还知道，是街头父老，竞说升平。怪来云表长庚。与一道澄江月共明。但寿烟起处，千山天远，寿杯满处，千尺泉清。仁寿堂中，长生城内，早蹋金鳌背上行。明年准，望紫云楼上，一点台星。

　　○千秋岁

　　寿词

　　幸逢清世。四海皆兄弟。人未老，身无系。闲情湖水阔，高兴吴山邃。酣歌后，黑甜一枕南窗睡。华诞今朝是。绮席排良会。□□□，□□□。霞觞斟寿酒，彩服铿金佩。从今去，长生永享千秋岁。

　　○千秋岁

　　彩霞呈瑞。宿雨开新霁。春色渐、看明媚。西池桃并结，南极星流丽。咸赞美，千寻笑指崧乔翠。绮席宏开际。仙吕锵金佩。捧琼斝，斟绿蚁。共祝南山寿，更与庄椿比。日正永，一株独挺千秋岁。

　　○喜迁莺

　　赏牡丹

　　春光无几。赖名花留得，一分余意。独殿群芳，特称重贵，开向富家园地。剩有天香国色，不藉粉匀脂腻。倚风处，似真妃被酒，脸霞烘媚。槛际施翠幄，密遮深护，怕省仙姝队。翦縠裁绡，披云卷雾，幻出许多纤丽。幸遇清平时世，胜赏也成故事。拚剧醉，任玉山敧倒，帽檐斜坠。

　　○朝中措

　　兰词百亩余香

　　芳皋百亩长荪兰。竹石共檀栾。风泛国香冉冉，霞滋幽艳漙漙。芽抽紫玉，花垂月穗，叶缀香缨。堪羡也宜剑佩，此生不遇湘灵。

　　○清平乐

　　上苑清芬

　　芳滋上苑。此际光风转。刻玉攒金花宛宛。肯共蒿莱相溷。甘于深谷潜藏。无言独抱幽香。江海久无骚客，为谁犹待新霜。

　　强村丛书用知圣道斋藏明钞本竹窗词



 
【施可道：词作1首】

　　○清平乐

　　题碧梧苍石图

　　峡云飞断。锦石秋花岸。犹记尊前情烂漫。脉脉慵移筝雁。碧梧图子谁成。主人以墨为卿。莫道凤枝栖老，西风长寄新声。

　　珊瑚网名画题跋卷八



 
【石岩：词作1首】

　　○清平乐

　　题桐花道人吴国良卷

　　吴郎丰度。邂逅春城暮。暖日晴云花满树。恰似故人诗句。坐中翔凤飞霞。来寻弄玉仙家。说与江州司马，泪痕只为琵琶。

　　玉山名胜集



 
【史药房：词作1首】

　　○水龙吟

　　清明后浃日，过子方小饮，廉栊靓深，绿阴昼寂，阑边玉茶正花，香韵萧远。主人出侍人弹琵琶侑觞，酒未终，上马径去，恍然蓝桥湓浦之遇也，赋水龙吟以记其事，呈子方一笑

　　等闲过了清明，草痕深一庭新翠。光风信息，牡丹初褪，茶醿犹未。燕语清圆，梅英松润，困人天气。笑文园倦客，诗才减尽，犹□有，伤春意。别有留春去里。小房栊、玉英双倚。天香浮动，朱衣乍试，铅华尽洗。一曲琵琶，轻拢挑拨，未觞先醉。又匆匆上马，蓝桥路隔，漫增凝睇。

　　附见四印斋本墙东类稿本



 
【舒頔：词作19首】

　　○满江红

　　时雪快晴，苗民攻宣，未克，往来郡邑间，扰攘尤甚。宪府移司於徽，视而不问，叹时事之靡宁，哀生民之涂炭，因赋此曲，兼柬邑令郭文盾。

　　天也多情，巧幻出、天河寒水。多态度、悠悠扬扬，轻黏窗纸。万里岂无祥瑞应，四方已在饥寒里。把溪山、好处纵模糊，须臾耳。江海阔，风尘起。狐兔狡，鹰鹯耻。假蛮夷威柄，侵渔而已。诸老忠良皆柱石，九重仁圣真天子。待明朝、晴霁看青山，清如洗。

　　○酹江月

　　三槐氏胄，早荣升大府，展施才调。应欲濡须兵革后，几度愁纡怀抱。翦烛寒更，催科春晚，诸事安排了。簿书丛里，辛勤说与谁道。遥想淝水西边，三贤堂古，孝肃名偏好。为我瓣香先致敬，耿耿寸心相照。赞画侯藩，趋承相府，指日登枢要。不堪离别，一尊聊为倾倒。

　　○蝶恋花

　　送胡一之上襄阳

　　锺阜相催何汲汲。猿鹤休惊，却上襄阳驿。袖拂岘山碑藓碧。凄凉泪眼今犹昔。勋业正须年少日。楚雨湘云，囊锦都收拾。只恐绿闺春寂寂。孤鸾背月鲛绡湿。

　　○酹江月

　　送指挥司王仁卿知事，代广陵郡官作

　　人生交谊，笃金兰气味，不堪离别。绿水红莲声价旧，又向高邮施设。幕底清风，楼前明月，此意凭谁说。美哉鱼米，此行足可怡悦。闻道细柳营中，三军整肃，训练真奇绝。赞画公余闲拭目，午夜剑光明灭。料想明年，荣膺薇省，高步登天阁。片云相隔，人来应问华发。

　　○谒金门

　　人磊落。移赞高邮蓉幕。采笔生春和气作。军民同此乐。休说边陲萧索。米白鱼肥如昨。别后情怀何处托。寒光倚山阁。

　　○水龙吟

　　庆陈仲洪造家庆楼

　　人间何处无楼，算来积善应难得。操持一念，应乎万事，尽皆阴德。伯仲怡怡，亲朋济济，云仍蛰蛰。任才高王粲，兴同庾亮，谁敢与、元龙敌。珍重刘郎好事，好溪山、为君拈出。眼前标致，壁间图画，屏间松竹。春晚凭高，秋晴眺远，翠红如识。待他年，看取飞来五凤，记如椽笔。

　　此下原有折桂令二首，以其为曲调删去

　　○风入松

　　故人情况近如何。应被酒消磨。醉来笑倚娉婷卧，伤心处、暗揾香罗。肱曲红生玉笋，鬓偏翠卷新荷。薰风枕簟届时和。着我醉□歌。襄阳旧事今安在，风流客、屈指无多。休说玉堂金马，争如雨笠烟蓑。

　　○沁园春

　　闲处如何，也堪吟诗，也堪弈棋。想白衣送酒，谁如元亮，白鹅换字，谁似羲之。濠上观鱼，云间呼鹤，此乐人间未易知。平生性喜，不为酒困，常带书痴。尽教步武天池。且赢得、闲身一会嬉。便朝登金马，何裨世教，暮趋玉殿，安救时危。赫赫功名，堂堂事业，不博先生这肚皮。休瞒我，任官高禄厚，也要些儿。

　　○小重山

　　端午

　　碧艾香蒲处处忙。谁家儿共女，庆端阳。细缠五色臂丝长。空惆怅，谁复吊沅湘。往事莫论量。千年忠义气，日星光。离骚读罢总堪伤。无人解，树转午阴凉。

　　○小重山

　　时有武林之行、值时变，故弗果，因赋之

　　笑问西风一叶舟。阿谁招我上，武林游。岂知身世两悠悠。西湖好，孤负桂花秋。应笑乐平侯。无端千百计，一场休。愿将功烈阐皇猷。南飞雁，莫为稻梁谋。

　　以下原有朝天子一首，以其为曲调删去

　　○江城子

　　歌者张氏，戴仲德仲本时以茶谒其家，戏书以贻之

　　戴郎昆仲太风流。翠娥愁。解貂裘。醉中摸索玉搔头。绣被揾香肌粉滑，云作帐，月为钩。茅庵权当小秦楼。意绸缪。话扬州。琼花骑鹤两悠悠。薄幸三生今老矣，无梦到，那温柔。

　　○江城子

　　积雨陂塘五月秋。送还留。且停舟。听我骊驹，歌彻上庐州。无柰绿窗眉锁恨，情脉脉，思悠悠。同乡翻作异乡愁。善谋猷。尽优游。不见闾阎，谈笑觅封侯。勋业此时都莫问，书有便，寄来不。

　　○水龙吟

　　端午日，寓苎干作，时四方汹汹，民思太平，而势未宁也

　　轻云阁雨还晴，苍黄又负端阳节。去年今日，大鄣深处，寸肠千结。好事无多，良辰难再，犹传遗孽。看连城澒洞，大家愁恼，这光景、何时歇。因想金陵佳丽，闹秦淮、龙舟称绝。牙樯锦缆，翠冠珠髻，画阑罗列。回首丘墟，满襟尘土，向人空说。且停杯，容我离骚细读，吊罗江月。

　　○沁园春

　　多少闲情，桃源问蹊，柯山看棋。把杏花春雨，从头吟了，木犀秋月，开户邀之。气卷风云，眼空江海，万古从前我已知。君休笑，任陈抟假睡，豫让佯痴。风回太液清池，欲留住、东皇共笑嬉。想乾坤浩浩，谁曾整顿，干戈扰扰，孰问安危。笼络人才，登崇禄秩，赤箭青芝败鼓皮。都休问，看营巢燕子，哺乳莺儿。

　　○水调歌头

　　时杨溪避兵

　　饱来石上卧，醉向水边吟。山灵不管闲事，容我尽登临。山外猿啼鹤唳，世上虎争狼斗，此地白云深。今古一抔土，天地亦何心。隔茅庐，尘万丈，不相侵。林泉自有佳处，石溜假鸣琴。汉室煌煌大业，唐代昭昭正绪，此理细推寻。高咏出山去，草木亦知音。

　　○太常引

　　□□山色共承宣。君秩满、我迟延。几度醉花前。曾怪杀、春山杜鹃。菱花再照，鸾胶再续，应笑雪盈颠。深夜语婵娟。也曾是、都门少年。

　　○风入松

　　雨后偶成

　　纱厨过雨晚凉生。枕簟不胜清。冰肌玉骨元无汗，香风回，深院语流莺。翠幌光摇绛蜡，画堂暖泻银瓶。玉筝牙板接新声。云髻宝钗横。银丝脍细江鳐脆，扬州月，照我醉吹笙。旧事十年犹记，壮怀此日堪惊。

　　○贺新郎

　　绣隐芙蓉褥。更屏间、双双孔雀，间金盘绿。鹤别鸾离深闺悄，帐冷梅花夜独。空梦绕、巫山千矗。雨意云情，红颜霜鬓，合欢再把鸾胶续。事谐矣，意方足。洞房春暖人如玉。怕的是、鸡声递晓，无情催促。笑拂菱花相依照，取次画成眉曲。伊也道、临邛何辱。吉叶熊羆应入梦，看这番、桂子纷追逐。为君喜，醉红烛。

　　○虞美人

　　闻邑云台烟火花灯，老倦不复往观

　　纷纷儿女看灯去。千点摇红树。翠鳌山倚紫云堆。记得年时，老子也曾来。硫硝结缚通仙技。光焰千般异。今年老子懒来看。手弄梅花，和月倚阑干。

　　强村丛书用善本书室藏钞华阳贞素文集本



 
【舒逊：词作5首】

　　○临江仙

　　偶成

　　银烛光摇秋夜永，一天凉侵诗脾。鸣虫唧唧漏迟迟。半生春梦里，彷佛是耶非。万事破除惟有酒，当歌不饮何如。人生七十古来稀。休争强与弱，行乐是便宜。

　　○感皇恩

　　述怀

　　疏雨滴清秋，洗残流火，爽动凉飙透帘幕。寒蛩吟彻，谁道小□萧索。青镫相伴，我情依约。萤照更残，鸟啼月落。非壮山城数声角。漫漫长夜扣角。长歌方觉。人生能有几许行乐。

　　○满江红

　　小庄有感

　　岁晚江空，更风雪、连朝情恶。门紧闭、清寒奰屃，重重帘幕。老屋数椽聊掩庇，山田几亩多硗确。叹前村、乔木碧参天，今凋落。三杯酒，还堪乐。一局棋，尤难着。任功名盖世，到头都错。世事宛如春梦短，人情恰似秋云薄。对青灯、感慨几兴亡，今犹昨。

　　○水调歌头

　　寿贞素兄

　　稀年古来少，何况又逾三。双瞳炯炯凝碧，白发更盈簪。刚把残冬留住，先借新春四日，拚醉倚晴酣。荣悴付定命，艰险任经谙。舞斑衣，沽腊酝，典春衫。觥筹兄弟交错，同是鬓鬖鬖。自喜衣冠奕世，未堕诗书如线，此外更何惭。笑问梅花信，春已到枝南。

　　○木兰花慢

　　寿贞素兄

　　怪夜来南极，祥光炯炯中天。恰先借新春，暂留残腊，为庆稀年。弟兄垂垂白发，愿年年辉映棣楼前。尊酒光摇□旭，炉熏细袅轻烟。诗书一脉继青毡。五世喜家传。忆京□横经，天台振铎，往事悠然。回头十年如梦，看园花灼灼几春妍。争似苍苍松柏，岁寒同保贞坚。

　　强村丛书用善本书室藏钞可庵搜枯集本



 
【束从周：词作1首】

　　○小重山

　　题钱德钧水村图

　　杨柳丝丝两岸风。前村溪路远，小桥通。人家依约水西东。舟一叶，移过荻花丛。清景迥涵空。好山青未了，暮云重。是谁惊起几征鸿。天然趣，却在画图中。

　　珊瑚木难卷二



 
【宋德方：词作2首】

　　○雨霖铃

　　高山流水。叹知音者，世间能几。终南万里，烟霞归去也，岁云暮矣。拄杖药炉经卷，除此外、有何行李。乐恬淡、清静家风，一片灵台莹如洗。就中妙处因师指。下工夫、战退无常鬼。匣藏三尺神剑，霹雳响、火龙飞起。天下升平无事，白云间、笑傲而已。名利客，不信长生，奔走红尘里。

　　鸣鹤余音卷一

　　○雨霖铃

　　金莲七朵。自甘河等闲参破。丘刘谭马，孙王郝太古，许来同坐。两个披毡真侣，更漏泄、祖师因果。绽玉蕊、万朵齐芳，香满人间瑞烟锁。天元甲子休空过。正群仙出世交相贺。全真户牖深奥，端的处、要忘人我。枝派后分十九，住丹台、姓字名播。功与行，但欠丝毫，上界未容我。

　　同前案此首未注名，但其前一首则注明宋披云。以卷九载有宋披云七真禅赞，而此首亦咏七真之词，因疑此首亦宋披云作。



 
【宋褧：词作40首】

　　○满庭芳

　　汴中寒食

　　雨意愔愔，养花天气，卖饧何处春箫。清明上已，车马正连朝。对酒唱、归时多忘，惜华心、醉后偏饶。凝云暮，青楼帘卷，几度对魂销。无聊。空怅望，东阑雪剩，北郭香飘。梦江南行乐，水远山遥。深院宇、绿窗啼鸟，晴寒食、宝月良宵。秋千外，柳风柔小，无力着春娇。

　　○满庭芳

　　寒食伤先兄正献公

　　魂黯雪山，泪零风野，转头三度清明。感今怀旧，何事不伤情。文史共、梁园书几，枭虑对、湓浦灯檠。径行处，洞庭彭蠡，同载赴瑶京。才名。人尽羡，朝家大宋，陆氏难兄。但驽骀小李，少后鹏程。丹桂树、何论高下，紫荆花、早变枯荣。微衷苦，乱峰如树，幽恨几时平。

　　正献与予尝同寓汴中朝元宫一年，又尝客九江，值初夕，共博而守岁，后同归京师赴举。

　　○穆护砂

　　烛泪

　　底事关心苦。便凄然、泣下如雨。倚金台独立，揾香无主。肠断封家相妒。乱扑簌骊珠愁有许。向午夜、铜盘倾注。便不似、红冰缀颊，也湿透、仙人烟树。罗绮筵前，海棠花下，淫淫常怕凤脂枯。比洛阳年少，江州司马，多少定谁如。照破别离心绪。学人生、有情酸楚。想洞房佳会，而今寥落，谁能暗收玉箸。算只有金钗曾巧补。轻湿了、粉痕如故。愁思减、舞腰纤细，清血尽、媚脸肤腴。又恐娇羞，绛纱笼却，绿窗伴我检诗书。更休教、邻壁偷窥，幽兰啼晓露。

　　○木兰花慢

　　题蛾眉亭

　　唤山灵一问，螺子黛、是谁供。画婉变双蛾，蝉联八字，雨澹烟浓。澄江婵娟玉镜，尽朝朝暮暮照娇容。只为古今陈迹，几回愁损渠侬。千年颦蹙漫情锺。惨绿带云封。忆赏月天仙，然犀老将，此恨难穷。持杯与、山为寿，便展开、修翠恣疏慵。要似绛仙媚妩，更须岚霭空蒙。

　　吴绛仙，煬帝宫人，凤＊殿脚女，善作眉妩

　　○望海潮

　　海子岸莫归金城坊

　　山含烟素，波明霞绮，西风太液池头。马似游龙，车如流水，归人何暇夷犹。丛薄拥金沟。更萧萧宫树，调弄新秋。十里烟波，几双鸥鹭两渔舟。暮云楼阁深幽。正砧杵丁东，弦管咽啾。澹澹星河，荧荧灯火，一时清景难酬。马上试冥搜。填入耆卿谱，摹写风流。明日重来柳下，携酒教名讴。

　　○人月圆

　　中秋小酌

　　红螺香滟金茎露，清兴溢璇霄。玉盘光冷，云鬓雾湿，丹阙烟销。□□此夜，明年明月，何似今宵。西风唤我，瑶阶折桂，绮槛吹箫。

　　○人月圆

　　诚夫兄生子，名京华儿

　　神州佳丽明光锦，生出玉麒麟。四筵都爱，西山眉翠，太液瞳神。他年应是，斗鸡走马，紫陌红尘。这回休更，燕秦树栗，江浦垂纶。

　　○菩萨蛮

　　送辽西宪孙掾还司，延祐己未乐亭县作

　　紫髯如戟霜台掾。风生彩笔来行县，邂逅海天涯。盍簪能几时。柳梢春尚冷。无物堪持赠。为谢幕中莲。殷勤寄短篇。

　　许可用时在宪幕

　　○菩萨蛮

　　丹阳道中

　　西风落日丹阳道。竹冈松阪相环抱。何处最多情。练湖秋水明。驿城那惮远。佳句初开卷。寒雁任相呼。羁愁一点无。

　　○菩萨蛮

　　卫州道中至元四年十一月，与八儿思不花御史同行，按行河南四道

　　两歧流水清如酒。草根风蹙冰皮皱。雪净太行青。联镳看画屏。按行多雅志。解起澄清志。回首五云天。东华尘似烟。

　　○菩萨蛮

　　偃师道中

　　北芒古冢纷无数。崔嵬罗列成山阜。何处断碑横。无人知姓名。今坟如蚁垤。回首成磨灭。今古两堪哀。停骖酹绿苔。

　　○春从天上来

　　寿张惟健五月十六日

　　帝敕朱明。拥丹穴仙雏，表瑞升平。天上公子，齐岱精英。玉树照映神京。渺翩翩纨裤，有谁似、闲气玄成。妙才情。擅锺王笔意，韦杜诗声。薰风黑头初度，笑时世纷纭，舞雪歌莺。燕子帘栊，葵榴庭院，天壤至乐难名。邈轩裳奕世，青云步、紫绶华缨。八千龄。看缁衣父子，赤舄公卿。

　　○春从天上来

　　至元六年庚辰元日立春，将为山合法宪，按部至应城县，作此词奉寄许可用大参，陈景议宪副

　　旭日暾暾。烂春饼堆盘，寿酒盈尊。玉帛交错，襟佩翩翻。想像虎豹天门。霭蓬莱云气，布淑景、渐遍乾坤。黯销魂。杳洋洋韶濩，赳赳櫜鞬。升平万方元会，念去国孤怀，盛事谁论。黄阁儒臣，乌台旧客，会是执法调元。望薄骚小邑，才咫尺、寂莫山村。抚婵娟。料梅边倾倒，回拜天恩。

　　○贺新郎

　　寿刘时中五月二十又八日

　　绣陌径新雨。致升平、五弦琴里，薰风吹户。夏馆深沉晨容好，宝鼎红云香雾。还又是、逋仙初度。畴昔骖鸾骑赤凤，溯西清、佳处凌云步。天壤外，快豪举。遨游又作湖山主。百千回、笑谈诗酒，盘桓容与。未信星星能侵鬓，青镜流年如许。毕竟到、广寒天府。多少文章真事业，鹤南飞、自愧无佳语。弦宝瑟，劝霞醑。

　　○贺新郎

　　徐复初池亭听雨轩，至治辛酉时，予将之湖南

　　银竹能宫羽。向荷盘、跳珠腷膊，花奴羯鼓。浏浏泠泠春泉□，滴尽槽头香醑。爱徽处、遗音太古。暗度松筠时淅沥，恍吴娃、昵枕传私语。君试听，有佳趣。主人未解离愁苦。对凉秋、芭蕉巨叶，梧桐高树。梦断罗裙天如漆，一寸乡心凄楚。点点是、寂寥情绪。明日孤舟成独往，更难堪、长夜潇湘浦。凭曲槛，且容与。

　　○虞美人

　　寄寿周子善二月十一日

　　暖风金鼎香醽醁。想像人如玉。天南地北两心期。尔汝忘形，如愿定何时。夫君正自章台柳。寿相人希有。吟余时复饮丹砂。何必求仙，远访稚川家。

　　武陵城中有丹砂井，里人相传饮之者寿，周武陵人也

　　○虞美人

　　福州北还雨中观梅

　　十年久共梅花别。乍见殊佳绝。腊前风景雨中天。翠竹青松，恰似映清妍。繁枝开遍香成阵。触目忘离恨。玉人谁使似冰肌。酒罢歌阑，一晌又相思。

　　○绿头鸭

　　送张仲容过维扬，复之钱塘结婚，正月二十日出京，是其寿日也

　　缓摇鞭。销魂桥上留连。恰春波、鸭头新绿，仓皇便买吴船。就华堂、溶溶寿酒，作绣陌、草草离筵。倾盖论交，分袂怨别，春风秋月仅经年。都门道、纷纷轻薄，余子正堪怜。夫君妙，心期湖海，意气云天。便明朝、拂衣径去，天涯幽恨无边。暮维舟、沙鸥扬雪，春市酒，淮柳垂烟。绿水迢迢，青山隐隐，浙江云拥洞房仙。对西湖、烟浓雨澹，少小占芳妍。归来好，扶摇九万，水击三千。

　　○望月婆罗门引

　　江上晚泊

　　短衣乌帽，京尘眯目强钻头。梦中八表神游。今日江山佳处，便欲贾胡留。爱峰岚滴翠，天水涵秋。断霞渐收。见隐隐两蛾愁。好在九华烟树，秋浦沙鸥。相看依旧，但憔悴潘郎俗状羞。孤负却、啸傲林丘。

　　○水调歌头

　　寄诚夫兄在江南，时兄在史馆校仇先朝实录

　　登车就长路，晓日照皇州。风吹紫荆花落，那更别离忧。咫尺天南北，想像云窗雾阁，人在古瀛洲。粉笔校书罢，乌帽拂尘游。出银台，心浩浩，思悠悠。人间万事姑置，食邑素封侯。收拾金銮遗事，记取玉壶清话，此外复何求。勋业好看镜，绿鬓不禁秋。

　　○蝶恋花

　　无数好山攒碧树。山下邮亭，亭下牵舟路。山色娱人相指顾。时时又被滩声妒。寒日光阴容易度。云去云来，那更商量雨。强把羁愁排遣去。一尊酒尽青山暮。

　　青田舟中

　　○蝶恋花

　　河内王幹臣号竹溪

　　门外红尘溪上竹。竹似琅玕，溪水清如玉。溪上主人情不俗。多应每每能无肉。千载高标成倏忽。六逸飘然，君为追遐躅。莫向溪边闲濯足。我知孺子歌难续。

　　○清平乐

　　武陵客舍小酌，与田夫相对酬酢，闻农师子喜诸人方饮他所，欢甚

　　花台竹坞。对雨罗尊俎。邂逅田翁同笑语。问讯村墟禾黍。酒徒咫尺高阳。粉营狎坐飞觞。一种麴生风味，不知谁弱谁强。

　　○清平乐

　　车厩道中

　　青松乌柏。寒日来车厩。满目山明仍水秀。忍听玉骢驰骤。画桥掩映山庄。酒旗摇曳林塘。好在莺湖春色，笑人不暇飞觞。

　　村舍酒帘书莺湖春色盖酒名也

　　○如梦令

　　题杨补之施篷墨梅，卷中他诗有忍寒背篷立之语

　　常记剡溪前度。坐拓船窗窥觑。棹进任舟移，行尽粉香千树。佳趣。佳趣。篷背诗人何处。

　　○浣溪沙

　　昆山州城西小寺晚憩

　　落日吴江驻画桡。招提佳处暂逍遥。海风吹面酒全销。曲沼芙蓉秋的的，小山丛桂晚萧萧。几时容我夜吹箫。

　　○浣溪沙

　　寿南阳周文卿八十

　　生长升平鹤发翁。儿郎衣采照方瞳。晨昏甘旨凤城中。缓步不须鸠杖策，酡颜时藉蚁杯烘。懒将身世应非熊。

　　○浣溪沙

　　冬日喜晴

　　万瓦轻霜爱日明。游丝来往似春晴。幽禽弄暖百般声。斑竹乍翻经夏箨，绿池犹泛过秋萍。溪桥谁共探梅行。

　　○风流子

　　至元四年七月二十又二日，苏伯修侍郎举一儿子。以予同治久交，且三子名梯云、拏云、步云者，方成童就传，乃求仿吾儿制名，遂命之曰来云。继徵词以纪事，赋此以赠。儿已满弥月矣，侍郎作汤饼会，并书呈席上诸公

　　绀宇瑞烟浮。仙童小，高举觅真游。□霞绚九光，徘徊若木，日宣五色，照耀瀛洲。人争睹，翱翔趋绛阙，夭矫上昆丘。几度骖鸾，峨眉东畔，有时跨凤，恒岳南头。何事暂夷犹。尽青冥远览，碧落奇搜。不数薰香妩媚，傅粉娇羞。笑襁褓襜褕，人间羊祜，桑弧蓬矢，地上齐州。剩费通家小字，衮衮公侯。

　　○行香子

　　京山道中

　　竹院松庭。犬吠鸡鸣。被田家、画出升平。园林掩映，鞍马经行。怅暮天低，寒日澹，晓风轻。浮世浮名。役使神形。霎时间、鬓变星星。不忧不惧，无辱无荣。爱水边渔，林下隐，陇头耕。

　　○行香子

　　暮抵应城宿县斋后园

　　槲叶风乾。桕叶霜殷。浅坡陀、路径回环。喜投公馆，暂卸征鞍。对竹萧森，松夭矫，菊斓斑。岁晏天寒。谁共清欢。过黄昏、愁恨多端。烛花渐暗，炉火将残。更雁声哀，砧声急，雨声繁。

　　○减字木兰花

　　宪掾黄君美弄璋，援苏伯修侍郎例，乞名其子，命之曰升云，时二月六日，寿席醉赋

　　春空霭霭。儿解飞腾窥五采。我制佳名。异姓他年叙弟兄。我须白早。亦愿儿年如我老。缓步徐行。终到蓬莱最上层。

　　○南乡子

　　观云

　　绀碧峙晴空。态度分明巧不同。櫑具神君三四辈，乘龙。冠佩翱翔赴紫宫。楼观远玲珑。舞凤蹲猊刻镂工。一笑斜川痴老子，奇峰。便入南窗诗句中。

　　○南乡子

　　二月二十八日君美弄第二雏，仍（仍原缺，据旧销本补）前例名之曰凌云，赋此以赠

　　头玉太硗硗。江夏无双世胄遥。好是三生仙骨重，丛霄。曾侍玄君绛节朝。咫尺趁扶摇。直上鹏程挹斗杓。他日挥毫能作赋，飘飘。学取成都驷马桥。

　　○南乡子

　　至元六年九月十四日，李重山宪副寿日。是日，适台使赉玺书，奖谕风宪至山南，遂大宴合乐。重山号梅庭主人，所居官舍，即旧水犀亭，久扁香宇。

　　桂宇散秋香。咫尺梅庭十月阳。红叶黄花风致好，华堂。不比寻常进寿觞。褒诏灿龙光。百丈苍官□丈霜。信是天恩宽似海，徜徉。就趁笙歌入醉乡。

　　○踏莎行

　　早春景陵道中，兼旬阴晦

　　野烧回青，溪梅褪粉。路旁新柳鹅黄嫩。连阴未放碧波明，峭寒尚阻东风信。咿轧肩舆，飘萧蓬鬓。病余怀抱无风韵。采笺何暇写闲情，绿尊无分排孤闷。

　　○点绛唇

　　沔阳道中

　　泽国春生，葑田青接重湖浅。鸳凫弄暖。得意烟波远。阴道元宵，晴望花朝转。和风扇。群芳开遍。应过京山县。

　　○鹧鸪天

　　题应山县城南渡蚁桥，桥东数步法与寺，即二宋读书处

　　十万玄驹过两堤。一双丹凤上天池。科名已向生前定，阴德仍从暗里窥。龙虎榜，鶺鸽诗。同胞同甲照当时。同宗盛事嗟微异，后折蟾宫向下枝。

　　先兄正献公至治辛酉状元，予则泰定甲子十二名。

　　○摸鱼子

　　至元六年二月望日，登安陆白云楼，楼今为分宪公廨。城中有楚大夫宋玉故宅与池，其井名琉璃，井有兰台故基

　　屹危阑、郢都西北，滔滔汉水南去。兰台陈迹何从访，废宅芳池凝伫。愁绝处。空只有、琉璃眢井蛙声聚。千年遗绪。邈白雪宫商，雄风襟量，恍惚可神遇。英灵在，应念诸孙莽卤，斯文徼福如许。蕙肴兰藉椒浆奠，屈景幽魂同赴。惊节序。却邂逅春深，不识悲秋苦。抚今怀古。漫醉墨淋漓，狂歌凄晚，和者应无数。

　　○西江月

　　王伯修赠别

　　乌石驿中长夜，小金山下新年。淮堧萧寺麦秋天。十载三回相见。今日汉南官舍，光阴不得留连。何时文酒再团圆。莫待白头皱面。

　　强村丛书用两般秋雨庵藏燕石集本，兹另据旧钞本补



 
【宋远：词作1首】

　　○意难忘

　　同滕玉霄、周秋阳、刘尚友、萧高峰邂逅古洪，流连数月。北鸿南雁，感意气之相期，转羽移宫，写情词以为别。托光华之日月，纵挥洒之云烟，岂无知言，为我回首。以重与细论文为韵，题樟镇华光阁誌别。分韵得重字

　　鸡犬云中。笑种桃道士，虚费春风。山城看过雁，春水梦为龙。云上下，燕西东。久别各相逢。向夜深，江声浦树，灯影渔篷。旧游新恨重重。便十分谈笑，一样飘蓬。元经摧意气，丹鼎赚英雄。年未老，世无穷。春事苦匆匆。更与谁，题诗药市，沽酒新丰。

　　元草堂诗余卷中



 
【苏大年：词作1首】

　　○踏莎行

　　题巫峡云涛图用王国器韵

　　烟外斜阳，云中远岫。翠眉轻补胭脂漏。回波都是断肠声，断肠更听哀猿吼。暮雨凝愁，朝云殢酒。余怀远寄湓江口。世间木石本无情，如何也似离人瘦。

　　铁网珊瑚书品卷九



 
【孙不二：词作2首】

　　○卜算子

　　辞世

　　握固披衣候。水火频交媾。万道霞光海底生，一撞三关透。仙乐频频奏。常饮醍醐酒。妙药都来顷刻间，九转金丹就。

　　鸣鹤馀音卷之五

　　○绣薄眉

　　劝人悟。修行脱免三涂苦。明放着跳出门户，谭马丘刘，孙王郝太古。法海慈航，寰中普度。

　　鸣鹤馀音卷之六



 
【孙景文：词作1首】

　　○蝶恋花

　　净洗胭脂轻扫黛。斗草亭边，自拗梨花戴。一段心情空自爱。风流那得时常在。屈指春光归已快。不掩珠帘，又恐东风怪。花影低将新月碍。小阑干外深深拜。

　　曲阿词综景文另有蝶恋花楼外垂杨千万缕一首，乃朱淑真词。



 
【郯韶：词作1首】

　　○清平乐

　　湘云微度。六曲朱阑暮。帘外香飘梅子树。知有王孙索句。谁将琼琯吹霞。柳花飞过东家。说与门前去马，断肠休为琵琶。

　　玉山名胜集



 
【谭处端：词作156首】

　　○酹江月

　　吾门三祖，是锺吕海蟾，相传玄奥。师父重阳传妙语，提挈同超三岛。慢慢搜真，灵根固养，渐吐黄芽草。无中还有，慧风时送嘉耗。一点莹彻无穷，周游沙界，物物圆明好。种种皆空归本有，内外般般颠倒。此理幽深，清虚缥缈，行者人须到。昏昏默默，暗中贤圣知道。

　　○酹江月

　　自然之道，禀根元、真正精神圆聚。一点灵光无内外，明彻辉通玄户。寂淡偏宜，贫闲最好，物外逍遥处。长长不昧，湛然神室常住。无论妙奥难穷，须凭慷慨，认把元阳固。搜取天真勤锻炼，触处般般回顾。火里莲生，山头焰灭，端的缘相遇。风仙重会，共游三岛云路。

　　○酹江月

　　一灵真性，又因何、漾入凡胎尘域。迤染浮华贪爱恋，展转昏迷真迹。旷劫难逃，如今又错，罪孽重重积。本来模样，怎生分解寻觅。须屏视听双泯，舍情云水，物外搜玄理。寂寞孤清趣妙有，岂顾形躯瘦役。捉住风飚，玲珑辉焕，默默烹金液。神丹昭著，死生烦恼宁息。

　　○酹江月

　　玉花渐吐，被清风。催结金莲光聚。历劫昏迷齐照破，直透无为门户。七返回光，三空觉照，间隔金花处。殷勤锻炼，自然婴姹常住。些子端的幽奇，自从下手，永永基坚固。莲结琼芳灵蕙长，深感慈悲频顾。鼎内云收，炉中丹结，九转终重遇。参师云步，会游蓬岛仙路。

　　○酹江月

　　咏竹

　　爱君嘉秀，对云庵亲植，琅玕丛簇。结翠筠梢津润腻，叶叶竿竿柔绿。渐胤儿孙，还生过母，根出蟠蛟曲。潇潇风夜，月明光透筛玉。雅称野客幽怀，闲窗相伴，自有清风足。终不凋零材异众，岂似寻常花木。傲雪欺霜，虚心直节，妙理皆非俗。天然孤淡，日增物外清福。

　　○酹江月

　　上元夜观月

　　上元佳节，正一轮西步，天渠飞跃。素魄当空澄湛湛，独现寒光无着。皓彩乾坤，无私遍照，万古无瑕膜。浑如宝鉴，莹然悬向寥廓。姑射绛阙琼楼，群仙赴会，云坠停鸾鹤。瑞气祥烟笼宝殿，金碧霞辉交错。烂醉蟠桃，彩云归去，殊袂飘香络。嵩山遥对，烂银盘里期约。

　　○酹江月

　　题酒

　　杜康得妙，酿三光真秀，清澄醇酎。太白仙才乘兴饮，一斗佳篇百首。倒载山翁，襄阳童稚，笑唱齐拍手。陶潜篱下，醉眠门外五柳。东里生死俱忘，待宾截发，陶母款贤友。文举无忧樽满酌，香醑频开笑口。喜遇尧年，醉乡丰乐，古所希闻有。玉壶春色，禄延益算眉寿。

　　○神光灿

　　谭哥昔日，赡养家缘，积孽有若山丘。因遇仙师，东历海岛三州。劝诱顽愚向善，悟轮回、舍爱回头。随缘过，守清贫柔弱，云水闲游。因过怀州仙府，后闲行贵县，时遇深秋。迤入严冬寒冷，得避无由。不免化些纸布，望诸公念忆同流。如省悟，结云朋霞友，物外同修。

　　○神光灿

　　长真稽首，遍覆诸贤，修行只要心坚。战战兢兢，日上常恐生愆。淡素清贫柔弱，未安宁、休做词篇。真功行，在摧强挫锐，寂寞忘言。无则巡门乞化，对人前休骋，俊雅风颠。藏伏光辉，默默锻炼丹田。千朝功夫做就，这些儿暗里相传。功行满，跨祥云归去朝元。

　　○神光灿

　　当初学道，迤入玄门，逍遥物外优游。占住庵儿，日夜不免寻求。殷勤来来往往，惹尘劳、怎悟真修。这踪迹，看何时功满，得赴瀛洲。瞥地廓然猛省，勘元初一点，有甚闲愁。落魄婪耽云水，恣访仙俦。有似开笼俊鹞，又还如解锁猿猴。我去也，把般般打破便休。

　　○神光灿

　　奔名逐利，爱欲牵缠，昏昏转转迷蒙。虚幻浮华，不觉暗易颜童。百岁云间电闪，限临头、那肯从容。不肯悟，到如斯悔懊，个个还同。速悟前途险路，早回头步步，却入仙宗。袍布青巾，结交霞友云朋。休外他搜密妙，认灵源、莲结丹红。趣真处，玩山头明月清风。

　　○神光灿

　　茫茫苦海，逐浪随波，便宜识取抽头。恩爱妻儿，都是宿世冤雠。因循浮华光景，把元阳、拖撒无休。限到也，看贤家着甚，计脱冥幽。不悟如斯巇崄，骋机关日夜，计较贪求。顷刻轮回，千生万劫沈流。猛舍投玄入妙，免三涂、六道经游。早下手，与风人物外，结取朋俦。

　　○神光灿

　　茫茫苦海，逐浪飘沦，痴如蜂蜜蛾灯。一向迷迷，妻妾儿女恩情。遭他恁般系绊，限临头、独赴泉冥。如省悟，弃浮华恩爱，处静修行。细细尘情疏减，渐栖心养气，隐迹埋名。淡饭粗衣，默默保炼灵明。迤而真人现也，向无中、金玉成形。大丹熟，这一灵真性，永永存存。

　　○神光灿

　　赠穆先生

　　修行门户，叙次通知，先须屏子休妻。猛舍尘情，寂寞潇洒相宜。无则街前展手，御寒时、纸布为衣。随缘过，守清贫柔弱，火灭心低。日用擒猿缚马，处无为清净，暗契真师。境灭心忘，神凝气结灵芝。得得逍遥自在，任诗词、劝诱愚迷。功行满，指蓬瀛路稳，跨朵云归。

　　○神光灿

　　赠赵先生

　　赵仙入道，猛烈投玄，割除顿悟浮华。对境修持，不若火长莲花。予今诚言少付，遇戈矛、宽纳教他。若有病，便庵中如死，也莫还家。常效如斯坚志，管圣贤暗里，照鉴无差。火灭烟消，灵腑自吐黄芽。无私性停命住，意心清、玉结丹砂。功行满，赴蓬莱鹤引，彩仗云霞。

　　○神光灿

　　赠张九郎

　　天堂地府，善恶由心，死生迷悟争先。悟舍家缘，忘心展手街前。淡素清贫柔弱，任云水、游历飘然。持坚志，守天长地久，永永绵绵。旧孽如将消尽，定圣贤玄妙，暗里相传。意净心清，自是宝结丹田。若有分毫故犯，返招殃、罪孽难言。如了了，赴蓬莱三岛，做个神仙。

　　○神光灿

　　寄长安冯师兄

　　劝人行善，自做修行，两般於道相宜。须避俗中乡土，且要相违。妙药沈疴救护，更不择、贵贱高低。自然理，效陇西师父，戒行行持。修炼须凭猛志，似大川山岳，安稳无移。处行周圆，他日得处无为。云水逍遥自在，气神和、功行双齐。大丹熟，指蓬瀛稳路，携朵云归。

　　○神光灿

　　寄长生刘师兄

　　处端稽首，上覆刘仙，一别倏忽三年。每遇临风对月，思渴高贤。忽尔遽承教字，方就审、法候安然。弟且喜，无劳齿录，存念绵绵。自愧尘缘未断，在磁洛两郡，且恁随缘。不果来期，希恕老拙无愆。首春即当拜觐，履高秋、颐素不宣。处端望，师兄通妙几前。

　　○满庭芳

　　欺味成家，悭贪积富，静言独坐思量。养他数口，罪孽自家当。催促光阴似箭，才青鬓、容改衰苍。百年里，谁人尽数，兀兀谩罗张。身强。闻早悟，知愆悔过，速改行藏。向闲中细细，增福消殃。更有高明大志，抛缰锁、物外飘扬。修行好，游山玩水，日用爇心香。

　　○满庭芳

　　烟敛云收，蟾孤秋静，湛然独显希夷。常从坦荡，默默饮刀圭。宝鼎祥烟攒聚，气神会、结就灵芝。闲游好，飘飘云水，物外访相知。随时。缘分过，饥来觅饭，逐处投栖。任忙忙乌免，物换星移。且恁尘中闲散，功成后、别有师期。将归去，一轮明月，独步赴瑶池。

　　○满庭芳

　　咄这憨牛，顽狂性劣，侵禾逐稼伤蹂。鼻绳牢把，紧紧刀须收。旧习无明常乱，加鞭打、始悟回头。忘思处，孤峰困卧，默默万缘休。渐犫。前步稳，芒儿闲散，心意何留。趋云山自在，真东歌讴。蓑笠闲堆古岸，短笛弄、新韵悠悠。黄昏后，人牛归去，唯见月当秋。

　　○满庭芳

　　莫觅东西，休搜南北，玄真只在身中。万缘齐断，神气始和冲。只要君心慷慨，慧刀举、劈破昏蒙。还知否，般般撒手，性命可圆容。真空。离色相，闲闲闲里，慢慢休憁。恁婪耽布素，物外飘蓬。饥则巡门觅饭，饱来后、明月清风。逍遥处，哩凌啰凌，落魄恁西东。

　　○满庭芳

　　赠濬州王三校尉

　　蛾恋灯光，蜂贪花蜜，问君终久如何。欲成修炼，须出黑风波。慧剑攀缘割断，离乡土、趋却娘哥。烟霞客，水去步稳，随分养天和。消磨。除旧孽，婪耽布素，信任磨拖。兴诗词吟咏，舌诞唇歌。古往今来达士，自家与、无少无多。神仙话，休论蓬岛，似是上高坡。

　　○满庭芳

　　赠福昌县赵殿试

　　儒业尊高，文章显贵，算来世路荣奢。苦心劳志，求望步云霞。假使登科攀桂，黄粱梦、空悟咨嗟。无常到，相如老杜，着甚理逃趖。浮华。须勘破，尘缘摆脱，物外生涯。趣闲闲云水，保炼根芽。得得心清意净，三光秀、凝结丹砂。功成也，三清举过，超上大罗家。

　　○水龙吟

　　欲修无上菩提，便合下手须头叚。莫令带水，拖泥土粘，＊些儿萦绊。生死明来，也全无在，自家决断。把凡胎浊骨，烟霞路上，轻轻渐，都抽换。步步清凉彼岸。趣闲闲、忘机休算。烟消火灭，冰凝玉结，长生侣伴。自得真空，妙玄因作，无人我观。待丹成九转，重阳再会，游蓬莱馆。

　　○水龙吟

　　本初一点来时，幸然体态淳和好。迤生增爱，缘尘蒙昧，无穷真宝。个个人迷，到如斯尽，逐情生老。把仙胎容易，浮沈苦海，随波浪，成虚耗。速悟轮回返照。把尘心、须当颠倒。烟消火灭，冰凝玉结，长生芝草。默默志论，讨常坚守，自家炉灶。向三千功里，殷勤锻炼，定将来了。

　　○水龙吟

　　世传海有三山，内藏羽化仙芝草。秦皇信此，使令徐福，东游蓬岛。云水风涛浩浩。男女舟中成老。望仙源缥缈。烟波杳杳。肝肠断，何时到。堪嗟人迷颠倒。谩区区、空生烦恼。不知自起，妄尘遮碍，先天真宝。顿悟家缘，掉守清净，无为功了。得心清意静，性圆丹结，饵仙芝草。

　　○水龙吟

　　瑞云捧出三峰，上真下化宸游地。祥云深锁，琼楼宝殿，琳宫幽邃。万顷岚光里。依稀降、玉泉莲水。望仙人掌上，弯弯初月，常晶莹，无瑕翳。碧嶂层层苍翠。乱峰巅、猿叫鹤唳。我来感叹，尘中缰绊，恩情名利。滚滚甘随，逝波流转，几人攀跻。现停停云汉，安然不动，作阴阳髓。

　　○如梦令

　　镜药收来守拙。不遇知音难说。古鉴要予磨，点处便交光彻。欢悦。欢悦。衮出一轮明月。

　　○如梦令

　　竹笠竹冠竹碗。与我日常为伴。坐卧去来空，便是清凉彼岸。风汉。风汉。日月轮催不管。

　　○如梦令

　　只把灵台频扫。惜取自家真宝。火里长莲花，便是修行玄奥。颠倒。颠倒。境灭心忘了了。

　　○如梦令

　　一片灵空为伴。因把慾情割断。日上炼虚无，常住神堂古观。风汉。风汉。此外别无手段。

　　○如梦令

　　随分养营皮袋。坐卧去来明快。境上乐闲游，些子无生挂碍。忍耐。忍耐。占得逍遥自在。

　　○如梦令

　　物外遨游落魄。步步清凉云脚。闲里弄虚空，别有蓬莱期约。这着。这着。细细人情除削。

　　○如梦令

　　大道无名无说。休恁谩生分别。火灭与烟消，便是良辰佳节。宜拙。宜拙。认取春花秋月。

　　○如梦令

　　大道根元归素。绝尽人情思虑。火灭与烟消，认取元阳收固。此做。此做。便是长生捷路。

　　○如梦令

　　因遇重阳师父。引入全真门户。慧火炼灵空。不敢胡行一步。一步。一步。一步近如一步。

　　○如梦令

　　清净无为做彻。高下休生分别。灭尽我人心，自有真师提挈。提挈。提挈。云绽家家明月。

　　○如梦令

　　日用涤除尘垢。擒缚马猿不走。展手向街前，守一不生贪构。贪构。贪构。怎得功成行就。

　　○如梦令

　　不染俗情非是。不慢下贫趋贵。不敢受人钦，自在逍遥云水。云水。云水。守一无为彻底。

　　○如梦令

　　休讶弟兄不喘。只要人情疏远。不敢受人钦，不喜轻肥杯脔。舒展。舒展。锻炼丹砂九转。

　　○如梦令

　　落魄无拘野叟。自在逍遥闲走。他日返家山，重会云朋霞友。知友。知友。共饮蟠桃仙酒。

　　○如梦令

　　日用灵光内锁。保护真心不破。金玉得凝澄，生死无由近我。功果。功果。归去独携云朵。

　　○如梦令

　　寄濬州道友王四郎

　　传语浚州道友。休恋随情花柳。最好逐谭风，保护形躯不朽。不朽。不朽。共饮长生仙酒。

　　○如梦令

　　赠王三校尉宅三姑姑

　　欲做俗中修炼。先灭我人分辩。柔弱守清贫，坚志始终无变。真善。真善。损己利他方便。

　　○如梦令

　　赠修武贾信实

　　入道先生姓贾。日用持心低下。要见本来真，闲里擒猿捉马。擒耍。擒耍。须效谭风害痖。

　　○如梦令

　　赠张李二公道友

　　堪叹浮生不久。尽迷气财色酒。如悟舍尘缘，共结云朋霞友。知友。知友。保护身躯不朽。

　　○如梦令

　　赠阌乡县酒贾

　　深爱贾公吉善。水云游历玄便。他日处无为，得得虎龙交战。交战。交战。丹结永除千变。

　　○如梦令

　　述怀

　　一点灵光不昧。出入往来无碍。处处现圆明，物物头头应解。宁耐。宁耐。万祸不能侵害。

　　○西江月

　　役我尽因心意，涤除般若玄机。不劳南北与东西。方寸些儿便是。宝鉴尘埃蒙昧，须从磨炼辉辉。光明一点照无为。直入蓬莱幽邃。

　　○西江月

　　学道休於外觅，灵苗出自心田。铁牛耕透见根元。全在殷勤锻炼。认证元初面目，端身勿使邪偏。六钧弓硬拽来圆。箭箭红心有验。

　　○西江月

　　顿悟轮回入道，时中锻炼绵绵。存存损损恁专专。要免将来流转。火灭莲开五叶，烟消玉结三田。欲超无上离人天。了取空虚古殿。

　　○西江月

　　欲入全真门户，行住坐卧寂寥。存心乞化度中朝。尘事般般屏了。莫论黄芽白雪，休搜龙虎婴娇。色财无挂火烟消。便是蓬莱三岛。

　　○西江月

　　堪叹光阴迅速，日生思虑忧愁。憨憨甘作逝波流。迷恋气财色酒。日月暗催人老，利名不使心休。争如放下观山头。明月家家尽有。

　　○西江月

　　寒后添些纸布，饥来展手巡街。残羹冷饭且充斋。柔弱清贫远害。万祸皆因心起，无心无祸无灾。自从心定守真胎。云水逍遥自在。

　　○西江月

　　寒后添些纸布，饥来乞觅残馀。野情喜不择粗疏。且要遮形楂肚。自叹愚蒙过甚，徒劳设药防拘。从今放下乐清虚，做个憨憨暮故。

　　○西江月

　　作伴修行未是，飘飘物外行持。孤云野鹤任东西。何有些儿碍滞。淡饭寻他两顿，清清净净无为。寂寥潇洒最相宜。别有一般滋味。

　　○行香子

　　得得无修。无惑无求。放心闲、无喜无忧。逍遥自在，云水闲游。趣空中玄，玄中妙，妙中幽。落魄婪耽，垢面蓬头。恣陶陶、真乐歌讴。随缘一饱，真个风流。这般来无，无来由，有来由。

　　○行香子

　　朝也防心。暮也防心。恐心生、熟景来侵。多能术艺，书画棋琴。更不生贪，不着爱，步瑶岑。善也由心。恶也由心。善心闲、恶意狂寻。心生虚度，日月光阴。便如云行，如水去，访知音。

　　○云雾敛

　　匿光辉，认愚卤。兀兀腾腾，闲里寻闲步。垢面蓬头衣褴褛。乞食忘惭，方称烟霞侣。绝骄矜，趣真素。不受人钦，不择贫卑处。认正丹阳师父语。了了惺惺，功满归蓬路。

　　○云雾敛

　　做修持，休轻侮。认取云中，细细清清雨。净净泠泠灵芽吐。心外寻求，谩了虚辛苦。坐与行，卧与住。闲里闲搜，闲暇逍遥做。结就金花开玉户。一道光明，直射无为路。

　　○云雾敛

　　告行人，听少诉。着假求真，也好回头顾。勘验行藏休慕故。不合虚无，怎得蓬瀛住。认元初，归莹素。勤拭灵台，勿使尘埃污。心上贪嗔痴尽去。暗里功成，有个真师度。

　　○临江仙

　　得得全真真妙理，无为无作无修。自然清净行功周。祥云围绛阙，瑞气绕琼楼。心似闲云无挂碍，身同古渡横舟。真空空界可相酬。白牛眠露地，明月照山头。

　　○临江仙

　　虚幻浮花休苦恋，南辰北斗频移。暗更绿鬓尽成丝。百年浑似梦，七十古来稀。奉劝人人须省悟，轮回限到谁知。修行宜早不宜迟。从前冤孽罪，要免速修持。

　　○临江仙

　　稽首吾门诸道友，降心向外休寻。等闲容易费光阴。修行何是苦，不了我人心。灭取无明三孽火，勿令境上相侵。本来一点没升沈。真闲如得得，步步上高岑。

　　○连理枝

　　浮世愚疾辈。一向贪名利。爱海恩山，构系镇迷，酒色财气。算荣华富贵电中光，好回心改悔。早早寻出离。默默搜玄秘。寂淡贫闲，随缘度日，道人活计。守无为清净行功周，赴瑶池宴会。

　　○无调名

　　赠京兆府安王解元

　　太原公疾苦，听予告切。圣贤待把伊提挈。好休歇。算人生七十，古来云少，看看到也，做个放下决烈。割攀拽。趣闲闲，归莹素，安恬养拙。认灵源、炼磨明彻。从前孽。向三千功里，徐徐消灭。青山绿水，五人共赏风月。

　　○采桑子

　　赠获嘉王法师（原无调名兹据律补）

　　谭风偏喜王三父，夙世良缘。休更推延。妻恶儿嫌出世鄽。修行外用无为作，囚马擒猿。不返家园。定做逍遥物外仙。

　　○蓦山溪

　　修行锻炼，休觅婴和姹。认取本元初，起尘埃、须除莫惹。常生正觉，宜向触来看，绝人情，去浮嚣，俗事般般舍。长行坦荡，闲里调和假。空里做真修，恁清清、泠泠脱洒。日中静损，真正合虚无，乐逍遥，趣闲闲，步步无生也。

　　○蓦山溪

　　鄽中碌碌，虚幻名和利。休恁苦劳心，镇区区、伤神损气。回头是老，悟即便抽身，拚荣华，绝财色，乐道超浮世。恩情爱恋，鼎内如鱼戏。休论早修持，甚一日、推他一日。风人低劝，微语破迷痴。早下手，速为之，做个前程计。

　　○青玉案

　　喝马

　　师真引入修行路。默默无言句。慢慢持修归真素。般般返照尽成空，马儿悟。证内外无尘虑。真清真净投真处。细细搜寻妙玄趣。勘破浮华清虚做。降魔剑断孽缘休，马儿度。步步入长生户。

　　○阮郎归

　　咏茶

　　阴阳初会一声雷。灵芽吐细微。玉人制造得玄机。烹时雪浪飞。明道眼，醒昏迷。苦中甘最奇。些儿真味你还知。烟霞独步归。

　　○阮郎归

　　闲闲云水任东西。灵空一片随。昏昏默默往来飞。前程事已知。真大道，出尘机。般般种种离。重阳许我白牛儿。而今便是谁。

　　○卜算子

　　四大因缘做。苦海凭船渡。一棹清风到岸头，得上无生路。人叹风贫苦。我步闲闲趣。脱体全空没一文，胜似石崇富。

　　○卜算子

　　自入玄门户。寂淡清虚做。静里披搜四假身，勘破尘行路。悟上还重悟。得得真闲趣。收住身中无价真，岂逐人情去。

　　○卜算子

　　风汉闲中做。彼岸神舟渡。万里晴空无片云，月照曹溪路。割断冤情苦。默默明玄趣。一任旁人笑我贫，肚里非常富。

　　水云集卷中

　　○沁园春

　　爱欲无涯，有限形躯，休苦苦疲。这宿缘分有，儿和女是，他家衣饭，各自相随。谩使心机，空生计较，大限临头孰替伊。当须悟，早抽身物外，也是便宜。蹉跎下手犹迟。切莫外、周游觅妙微。但尘心起处，皆魔孽认，元初本有，锻炼昏迷。真静真慈，玄波涤荡，自在逍遥境上持。千朝后，现灵台一点，光射无为。

　　○沁园春

　　虚幻浮华，百岁光阴，叹一刹那。谩区区碌碌，争名利纵，荣华富贵，贪得如何。蜃气楼台，虹桥碧落，些子时光长久麽。闻强健，出熬熬苦海，速上高波。聪明切勿蹉跎。算世事皆空身莫过。认元初本有，无穷宝染，尘埃蒙昧，慢慢揩摩。保养灵根，频频浇灌，水间金花结玉柯。超生灭，这本来一点，无少无多。

　　○沁园春

　　好没来由，名利区区，几时尽头。算荣华富贵，名高位显，妻儿艳女，肯做持修。冷淡玄门，清虚妙道，苦涩难行孰意留。修行路，悟轮回生死，有分仙流。除身尽是闲愁。猛割断冤情去便休。顶青巾布素，随缘度日，逍遥云水，物外遨游。闲里寻闲，损之又损，火灭烟消绝外求。将归去，这酆都路变，蓬岛瀛洲。

　　○沁园春

　　自古愚贤，日月轮催，尽沉下泉。叹张陈义断，因名利恣，奢华后主，破坏家园。楚庙江边，汉陵原畔，势尽还空皆亦然。英雄辈，尽遗留坏冢，衰草绵绵。呜呼往事堪怜。染虚幻浮华逐逝沿。又争如省悟，尘劳梦趣，贫闲归素，保炼丹田。越过轮回，超升苦海，直上清凉般若船。逍遥岸，会玄明琼路，同访桃源。

　　○沁园春

　　倏忽光阴，四大浮空，是非久坚。这轮回谁保，朝昏彻彼，家缘恩爱，系绊迁延。一个真灵，千生万劫，苦海浮沉逐孽缘。当须悟，在伊家慷慨，生死争先。聪明切听微言。好放下闲愁搜妙玄。认贫闲寂淡，休生恶勘，元初一点，摆出新鲜。直正无私，常行平等，坦荡逍遥任自然。真功行，向闲中慢慢，积累成千。

　　○望海潮

　　全真大道，无为清净，重重障碍堪嗟。每叹自缘，招且不免，闲游云水他趖。无念谤诽邪。愿人人早悟，急景浮华。道祖西升，去尚犹避过流沙。归地肺复仙家。会云朋霞友，真乐无涯。虚堂宴赏，蟠桃烂熳，瑶卮共饮流霞。满坐戴琼花。得玄玄结正，一粒丹砂。此际功成，行满同泛渡云槎。

　　○望海潮

　　堪嗟浮世，谁能省悟，人人俗景迷遮。颜貌日衰，残由尚苦，贪求爱恋婴娃。欲海浪途赊。被二轮催促，易鬓霜华。忽尔无常，限到着甚理逃趖。争如悟速抛家。屏尘缘外绝，内固根芽。三千密要，阴功八百，真诚炼行无差。云水步烟霞。认三光真秀，凝结丹砂。异日功成，去也牛斗泛灵槎。

　　○恣逍遥

　　自慕贫闲，来来懒惰。憨憨地、并无灾祸。残羹冷饭，全无烟火。吃一碗、肚暖则个。他是他非，於予可可。眼前事、近来识破。腾腾兀兀，随缘且过。恣逍遥、住行坐卧。

　　○南柯子

　　频剔灵明烛，勤磨智慧刀。万缘一豁绝丝毫。锻炼无初，终始莫辞劳。水底霞光超，山头雪浪抛。虎龙蟠鼎绕周遭。炼就仙丹，步步上青霄。

　　○南柯子

　　云去南山静，风来渭水寒。凌波凝结一团团。万里晴空，清爽此时观。雄剑鸣开匣，人头落玉盘。一轮明月上栏杆。了了从斯，心意始闲安。

　　○黄莺儿令

　　活鬼活鬼，日日市鄽，争名竞利。为恋他好女娇儿，把根源轻弃。早早不肯寻出离。大限来何计。想你也没分升天，却有缘入地。

　　○菩萨蛮

　　慧刀挥处人头落。虹霓万道冲云脚。灭尽我人心。何劳向外寻。白莲生火里。法忍无生死。忍辱两皆空。龟毛兔角同。

　　○瑞鹧鸪

　　修行休觅虎龙儿。只要灵明识本机。昏则弥陀成外盗，悟来烦恼是菩提。常搜己过心明显，唯见他非性转边。打破般般休歇去，虚堂深处伴牟尼。

　　○瑞鹧鸪

　　修行休觅虎龙儿。火灭烟消财色离。内炼气神成九转，外除情欲却三尸。居常休话他长短，处净宜搜自己非。长使灵根无挂碍，自然证果佛菩提。

　　○瑞鹧鸪

　　修行频剔性中灯。照破从来暗里昏。物物头头休染著，昏昏默默绝言论。超凡入圣非由我，地狱天堂总在君。唯有一条真正路，居常牢闭四城门。

　　○瑞鹧鸪

　　人人学道慕腥膻。嗜酒迷花罪孽缠。心慕腥膻伤物命，意生贪爱损根源。唯论药术矜能解，岂信金科秘妙玄。如悟本空休歇去，一齐放下学修仙。

　　○瑞鹧鸪

　　修行心炼似寒灰。放下痴贪气色财。人我怎生成道果，是非难得产真胎。无明灭尽朝金阙，情欲俱忘拜玉阶。修炼直须烟火灭，为心低处有蓬莱。

　　○瑞鹧鸪

　　本来真性是玄机。只有灵明悟得时。火灭烟消成大药，境忘心尽见菩提。虚闲清净真仙路，寂寞无为出世梯。一法不生无挂碍，修行唯是这些儿。

　　○瑞鹧鸪

　　修行须唱落花莲。损损闲闲任自然。日上莫谈他事短，时中频整自心偏。休离方寸搜丹药，莫外周游觅妙玄。长使灵台无一物，便成九转产胎仙。

　　○瑞鹧鸪

　　修行非易亦非难。应物慈悲认内闲。意上有尘山处市，心中无事市居山。常耕清净田三段，定守无为舍一间。地久天长专一志，自然结就紫金丹。

　　○瑞鹧鸪

　　莫言容易做修持。损损存存恐碍违。两饭虑频侵道友，一钱外恐损希夷。众中戒口忘矜俊，独坐防心断骋驰。十二时中常返照，犹疑暗察有无私。

　　○瑞鹧鸪

　　赠王公云庵

　　王公幽隐远佳餐。保护灵根守内闲。意上有情山处市，心中无欲市居山。颐神须要常温暖，炼气功成拒暑寒。专一始终无变异，自然凝结宝琅玕。

　　○瑞鹧鸪

　　赠郭公

　　休心损事养根源。寂淡清虚守自然。积德仁风师孔孟，僻潜高洁效颜原。定观明月三秋夜，妙趣玄风九夏天。诗酒琴书谁可并，野夫常许似龙眠。

　　○望蓬莱

　　真大道，损损做修持。到处受人钦供养，得便宜是落便宜。步步入青泥。为贫汉，寂淡莫相违。外貌常教人见畏，内容默默采灵芝。指日赴师期。

　　○望蓬莱

　　听咨告，少事要君知。万事苦求终害己，得便宜是落便宜。伶俐不如痴。真修炼，心外莫行特。只据眼前为见在，自然烦恼不相随。步步入无为。

　　○望蓬莱

　　行大道，认取坎和离。一点来时颠倒处，两般消息与搜披。玄妙不难知。休外觅，识取自菩提。有相身中成锻炼，无为路上证牟尼。指日跨云霓。

　　○望蓬莱

　　全真妙，无我亦无人。无作无为绝视听，谦和柔弱没疏亲。寂寞守清贫。玄玄处，得得好良因。一点无生真自在，湛然常寂本来真。功满列仙宾。

　　○望蓬莱

　　长真子，日计旋寻求。随分随缘消旧业，闲愁闲闷一时休。明月照山头。常澄湛，无证亦无修。自在不居因果界，逍遥颖脱出沉流。功满到瀛洲。

　　○满路花

　　因师超苦海，舍俗探幽玄。顿居欢喜地、认贫闲。是非人我，岂论与愚贤。步步清凉路，信任遨游，兀谁知恁恬然。也无心、远望神仙。到了分随缘。尧年丰岁稔、谢皇天。水云活计，只觅一文钱。损损闲闲趣，寂寞无为，任他岁月绵绵。

　　○满路花

　　重阳佳节至，云水寄天涯。玄朋邀共饮、赏黄花。特临雅会，南望翠烟霞。极目岚光里，隐约依稀，瑞云深处仙家。任陶陶、畅饮喧哗，觥泛笑擎夸。樽前唯对酒、喜何加。浮金潋滟，默默采灵葩。饮罢还重劝，不醉无归，月明初上窗纱。

　　○满路花

　　上无三瓦舍，下没一犁田。水云真活计、且随缘。街前展手，化个有缘前。独步归来晚，万里晴空，卧听虎啸啼猿。趣闲闲、真乐无边。一泒滚灵泉。鼎中真火降、永凝铅。虎龙蟠绕，真秀结根源。默默无为坐，独守孤峰，一轮明月流灭。

　　○捣练子

　　捣练子，具如何。从前罪孽暗消磨。啰哩凌，哩凌啰。从初得，认波罗。色财勘破扑灯蛾。啰哩凌，哩凌啰。

　　○捣练子

　　听分剖，这风哥。寻常只恁啰哩啰。啰哩凌，哩凌啰。些儿话，不须多。交贤会得笑呵呵。啰哩凌，哩凌啰。

　　○捣练子

　　清净法，越婆娑。神舟稳驾渡沉波。啰哩凌，哩凌啰。早下手，出迷河。伊还不悟转蹉跎。啰哩凌，哩凌啰。

　　○捣练子

　　浮华事，梦南柯。流年电亲下轮坡。啰哩凌，哩凌啰。早脱离，出漩涡。两轮日月疾如梭。啰哩凌，哩凌啰。

　　○捣练子

　　风人唱，破迷歌。回心与我见弥陀。啰哩凌，哩凌啰。十捣练，要调和。恩情欲爱是冤魔。啰哩凌，哩凌啰。

　　○汉宫春

　　甲子天元，遇明朝圣代，神仙出世。仙师密遣，故我水云东历。山遥路远，渡难阻、岂辞迢递。惟念念，人人未悟，虚华恋著家计。轮回最苦省悟，照前贤作用，如何脱离。尘缘屏绝，渐迤可亲玄理。功成气结，得指日、身超仙位。归去后，鸾鹤引赴，蓬莱真会。

　　○汉宫春

　　欲入无为，乐闲中闲里，只这些儿。惟论目下，未来已往休披。常行坦荡，远财色、人是人非。新来凭，怡怡内乐，境上无挂毫丝。昏昏默默得也，向无中捉住，真个根基。惺惺洒洒，无用无作无持。头头返照，自然理、触处晖晖。谁会得，清风皓月，湛湛两个人知。

　　○汉宫春

　　自慕贫闲，便摧强挫锐，柔弱和光。尘缘顿舍，慧烛朗爇灵房。七门返照，用七宝、密密铺妆。擒猿马，邪生智巧，锻炼列另端行。清净自然守守，守无为常善，一炷心香。平康宴乐，玉液酬泛琼觞。云朋霞友，笑喧哗、金玉玎珰。人去后，云收雾敛，澄澄月满虚堂。

　　○长思仙

　　朝思仙。暮思仙。思忆真师四五年。惟愁功未圆。功须圆。行须圆。功行双全作大仙。携云归洞天。

　　○长思仙

　　外奔驰。痛鞭持。习性调和路不迷。清溪香草肥。芒儿归。牛儿随。明月高空照古堤。人牛不见时。

　　○长思仙

　　金要多。银要多。奴马田园苦要多。临行孽更多。贫如何。富如何。万事无心只恁何。将来奈我何。

　　○长思仙

　　道人心。处无心。自在逍遥清净心。闲闲云水心。利名心。纵贪心。日夜煎熬劳役心。何时休歇心。

　　○长思仙

　　修行心。包容心。一怎清虚冷淡心。闲闲无用心。灭嗔心。去贪心。寂寞清贫合圣心。无生现本心。

　　○长思仙

　　好颜容。似花红。莫待馨香逐晚风。临头始悟空。妙搜穷。脱凡笼。猛烈灰心出世雄。功成三岛峰。

　　○长思仙

　　遇风仙。接幽诠。云水飘蓬镇日闲。灵明现本元。结真铅。溉清泉。须信壶中别有天。逍遥得坦然。

　　○长思仙

　　得还无。合虚无。湛湛澄澄有若无。元初无更无。理清虚。证空虚。一点灵源实若虚。光明彻太虚。

　　○长思仙

　　得玄玄。悟三三。火灭烟消风害谭。昏昏保玉男。趣闲闲。认憨憨。一性浑如月正南。澄澄现碧潭。

　　○忆王孙

　　神舟稳驾出沉流。明月辉辉命自周。两个先生暗点头。有来由。万劫轮回向此休。

　　○忆王孙

　　修行谁会把心降。赤凤驱将饮碧江。调引婴娇笑舞双。剔银釭。物物头头现晓窗。

　　○忆王孙

　　从初得得便风流。降伏龟蛇住定州。千日丹成永永收。好因由。自在逍遥万事休。

　　○忆王孙

　　心中无事气神和。不觉欣欣言语多。剑用道钢磨更磨。害风哥。割了舌头赶退魔。

　　○忆王孙

　　尘寰财色苦相萦。着爱浮华役此身。好悟灵源一点真。绝贪嗔。便是逍遥到岸人。

　　○忆王孙

　　无无无有有无无。悟得无无便不愚。日月年时损壮粗。见元初。万道霞光攒宝珠。

　　○忆王孙

　　茫茫苦海两无边。无限迷鱼□黑渊。我掷金钩钓有缘。线儿牵。引上神舟采玉莲。

　　○减字木兰花

　　全真门户。静静清清无作做。非易非难。财色无明尽结丹。真龙真虎。境灭心忘知去处。铅汞相传。交媾须离种种边。

　　○减字木兰花

　　逍遥自在。去去来来无挂碍。一片灵空。处处圆明无不通。无分内外。莹彻周沙含法界。遍照无私。明月高穹秋夜时。

　　○减字木兰花

　　心颠意耍。难辨身中真共假。意耍心颠。招得全生罪孽愆。心宁意息。定里闲闲明慧力。意息心宁。道自归而神自灵。

　　○减字木兰花

　　遇而不悟。可惜惺惺逐慾去。目下蹉跎。教我如今怎奈何。他时若到。悔晚投玄亲妙道。早早回修。免向三涂六道游。

　　○减字木兰花

　　水云皮袋。似水如云长自在。自在闲人。闲里搜寻物外身。任行任住。色外真空闲里做。欲觅真空。只在南山尽静中。

　　○减字木兰花

　　尘心起处。隔了逍遥云水路。不起尘心。色相还空猿马擒。而今勘破。保守天真闲里过。欲识天真。白玉黄金铸就身。

　　○武陵春

　　赠李道人拆字

　　日劝君君不省，下越贪忙。识常常内转伤。肯恁思量。养灵根牢固取，目好回光。兀腾腾万事忘。内爇仙香。

　　○南乡子

　　物物不追求。免有人前宠辱忧。世路巧机齐放下，休休。顺著人情不自由。最好把身囚。落魄随缘云水游。乞食存心消旧孽，修修。譬似无常限到头。

　　○永遇乐

　　赠濬州王三校尉

　　飘逸闲行，坦然稳路，任云任水。落魄婪耽，蓬头垢面，朝日常如醉。腾腾兀兀，遨游闲散，去住并无萦系。觅残馀、填肠塞肚，到处夜来闓睡。人人未悟，修持都是，自着难为割离。爱欲无涯，煎熬苦海，生灭何时已。一蓑笠，随缘且过，便是道人活计。你咱自、迷情未肯，且只恁地。

　　○踏莎行

　　云水闲人，婪耽布素。逍遥物外烟霞步。存心乞化度朝昏，巡门诺须分付。水定云闲，不随他去。烟消灭清凉趣。此游圣境又空回，携筇独上长安路。

　　○踏莎行

　　屡劝聪明，聪明不悟。寻常相付留词句。词中唯是劝回修，何曾词里依他做。早悟轮回，速寻出路。二轮催促朝还暮。今生荣贵是前缘，来生果报将何去。

　　○踏莎行

　　舍俗修行，超尘归素。安恬寂淡忘思虑。颠狂猿马锁空房，灵源一点常教住。莫觅金翁，休搜龙虎。清清闲暇逍遥做。慧风吹散岭头云，一轮月照曹溪路。

　　○踏莎行

　　步步无生，缘亲禅道。明来暗合通庄老。风仙十载去朝元，处端云路将应早。悟正身中，无穷真宝。因缘漏果何须造。闲闲活计我家风，逍遥坦荡吾门好。

　　○踏莎行

　　既得修真，须搜玄理。心中事事都忘弃。因师妙旨悟元初，山头一点光明起。落魄生涯，水云活计。遨游坦荡红尘里。诸公休讶这风人，寻常只恁哩啰哩。

　　○踏莎行

　　戆戆憨憨，无言无说。自惭谩设虚分别。从今更不外奔驰，其中尤妙偏宜拙。收卷精神，藏辉迹灭。空生烦恼齐休歇。只陀圆里种琼花，芬芳一朵金莲结。

　　○踏莎行

　　才见春花，又逢秋月。春花秋月何时彻。劝君速悟勿蹉跎，壶中别有佳时节。断爱超尘，当须猛烈。元阳固炼搜玄诀。神珠磨炼莫交昏，无来不去超生灭。

　　○踏莎行

　　忍辱常餐，永除浊酒，洗心涤意忘诸有。存存损损了空虚，安安稳稳无他走。静静清清，天长地久。春花秋月坚坚守。腾腾兀兀向前行，昏昏默默合着口。

　　○踏莎行

　　一颗玄珠，从来蒙昧。贪嗔痴染难分解。顿修涤荡不交昏，轮回生死都无碍。急急行持，休生退怠。绵绵锻炼须宁耐。了心何处是归期，彩云鹤引蓬莱会。

　　○踏莎行

　　赠兴平赵六士

　　百岁荣华，星移光烈。人身难保朝昏彻。恩情眷爱已收空，不时大限将分别。早悟轮回，惊生惨切。割情舍爱亲玄诀。公还猛烈人清虚，风人许你开心月。

　　○踏莎行

　　寄京兆徐公

　　方寸灵田，何曾拂扫。尘埃久暗生荒草。神泉散漫不凝澄，如何结得长生宝。云水寻真，逍遥访道。离家便是离烦恼。聪明如悟肯休心，孤峰共饮蟠桃老。

　　○踏莎行

　　赠王三校尉

　　稽首王公，微言少告。残年霜鬓君今到。攀缘恩爱几时休，闲身强健灰心好。深理幽微，世情颠倒。寂寥潇洒搜玄奥。水云同步访丹阳，孤峰共饮蟠桃老。

　　○踏莎行

　　赠濬州王四郎

　　贤兄来到，说公深浅。我闻听、忽生叹羡。一母三枝背长情，安忍心变。悔前非、改行方便。聪明首会，速来见面。与仁兄、和颜欢宴。稍有违情定风子，决成宛转。水去、更无厮见。

　　○浣溪沙

　　辞贾公

　　云水飘飘物外游。垂纶独钓大神舟。遇迷苦海不吞钩。却返碧波归去后，家山重会马丘刘。玉壶金液宴仙俦。

　　水云集卷下此下原附刘处玄满庭芳一首，删归刘作。

　　○太常引

　　非僧非俗亦非仙。茅屋两三椽。白石与清泉。更谁问、桃源洞天。一炉宝篆，一瓯春雪，浇灌净三田。闲想谷神篇。不觉松枝月圆。

　　鸣鹤馀音卷之四

　　○南乡子

　　原误作行香子

　　交泰一声雷。迸出灵光万道辉。尤遇迅雷重脱壳，幽微。射出金光透顶飞。一性赴瑶池，得与丹阳相从随。显现长真真妙理，无为。出涌阳神独自归。

　　见金莲正宗仙源像传传云，大定二十五年乙巳，谭处端令门人预营葬事，遂书此词而逝。



 
【汤弥昌：词作2首】

　　○虞美人

　　题钱德钧水村图

　　翰林妙写溪村趣。茅屋知何处。溪翁想像住溪湾。一笑如今，家在画图间。西风门掩芦花溆。聊与渔家伍。人间不信有张翰。剪取吴淞，空向卷中看。

　　延祐丁巳中秋日，德钧携此卷，俾赋小词，为赋虞美人一阕。

　　○祝英台近

　　题钱德钧水村图

　　染秋云，图泽国，野趣入游戏。能事何须，五日画一水。重重杨柳陂塘，茅茨村落，鲈乡外、西风渔计。晚烟霁。有客乘扁舟，延缘度疏苇。欲访幽居，宛在碧溪尾。浩然目送飞鸿，醉歌欸乃，溪光里、乱山横翠。

　　以上二首见珊瑚木难卷二



 
【唐桂芳：词作2首】

　　○水调歌头

　　游武夷和罗庆

　　武夷最佳处，晴气碧于蓝。远瞻崖壑溪曲，六六与三三。莫问尘生沧海，休叹鹤归华表，好景且容探。铁笛破龙睡，黑雨满深潭。笑神仙，留蜕骨，阅空岩。几人蹭蹬不遇，太史滞周南。最好擅场老子，笔底文章如许，何必事清谈。暂憩桃花下，白马税飞骖。

　　武夷山志卷十五

　　○南乡子

　　送李仲先还集庆

　　社雨燕交飞。不解行人有别离。明月凤凰台上酒，堪思。天阔云昏海树低。风正一帆迟。帘卷芙蓉江上移。去去霜台消息近，谁知。满眼江山太白诗。

　　词综卷三十六



 
【陶宗仪：词作6首】

　　○南浦

　　会波村，在松江城北三十里。其西九山离立，若幽人冠带拱揖状。一水兼九山南过村外，以入于海。而沟塍畎浍，隐翳竹树间。春时桃花盛开，鸡犬之声相闻，殊有武陵风概，隐者停云子居焉。一舟曰水光山色，时放乎中流，或投竿，或弹琴，或呼酒独酌，或哦咏陶谢韦柳诗，殆将与功名相忘，尝坐余舟中作茗供，襟抱清旷，不觉度成此曲。主人即谱入中吕调，命洞箫吹之，与童子棹歌相答，极鸥波缥缈之思云

　　如此好溪山，羡云屏九叠，波影涵素。暖翠隔红尘，空明里，着我扁舟容与。高歌鼓枻，鸥边长是寻盟去。头白江南，看不了，何况几番风雨。画图依约天开，荡清晖，别有越中真趣。孤啸拓蓬窗、幽情远，都在酒瓢茶具。水葓摇，晚月明，一笛潮生浦。欲问渔郎无恙否。四首武陵何许。

　　○一萼红

　　赋红梅，次郭南湖韵

　　水云乡。又南枝逗暖，绰约汉宫妆。春艳浓分，朱铅浅试，翠袖独倚修篁。想应道东风料峭，翦霞彩，零乱补绡裳。勾漏尊真，丹丘授诀，傲睨冰霜。毕竟孤标还在，纵夭桃繁杏，难侣寒香。玛瑙坡头，珊瑚树底，江南别是春光。且莫倚、高楼玉管，怕轻盈飞处误刘郎。依旧小窗疏影，淡月昏黄。

　　○露华

　　赋碧桃，用南湖韵

　　武陵夜寂。记露影璇空，一笑曾识。素脸晕铅，巧把黛螺轻幂。莫是歌渡烟江，浣却旧家颜色。还又讶，深宫绀袖，唾花犹湿。问他阿母消息。甚落莫梨云，青鸟难觅。不比锦红轻薄，容易狼籍。嫩绿护出溪头，谁顾采香仙客。春晚也，频温玉笙是得。

　　○念奴娇

　　九日有感，次友人韵

　　黄花白发，又匆匆佳节，感今怀昔。雨覆云翻无限态，故国寒烟榛棘。杜老飘零，沈郎瘦损，此意天应识。划然长啸，不知身是孤客。呼酒漫祓清愁，玉奴频劝，两脸添春色。眼底平生空四海，倦拂红尘风幘。戏马台荒，龙山人老，往事休追惜。山林无恙，也须容我高屐。

　　○木兰花慢

　　次胡笔峰迁居韵

　　占中山一＊，云晻霭，水萦纡。便小理蔬畦，深锄菊圃，细甃花衢。平生几番卜隐，到而今、方称列仙臞。问字溪翁载酒，执经弟子将军。猗欤。心迹混樵渔。安用绝交书。向石上围棋，松阴捣药，乐意偏殊。当年辋川图画，有林泉、如此更何如。旋买良田种秫，只知吾爱吾庐。

　　○月下笛

　　赋落梅

　　东阁诗悭，西湖梦残，好音难托。香消玉削。早孤标顿非昨。阿谁底事频横笛，不道是、江南摇落。向空阶闲砌，天寒日暮，病鹤轻啄。情薄。东风恶。试快觅飞琼，共翔寥廓。冰魂漠漠，谩怜金谷离索。有时巧缀双蛾绿，天做就、宫妆绰约。待一点脆圆成，须信和羹问却。

　　以上景印元人十种诗本南村诗集



 
【滕宾：词作10首】

　　○点绛唇

　　墨本水仙

　　缟袂啼香，为谁一滴春心碎。淡黄深翠。不似当时态。东洛缁尘，依旧交情耐。空憔悴。玉人何在。细雨疏烟外。

　　读画斋丛书本元草堂诗馀卷上

　　○最高楼

　　呈管竹楼左丞

　　梅花月，吹老角声寒。剑气拂云端。台星才入朝天阙，将星旋出破烟蛮。半年来，勋业事，笑谈间。谁更说元龙楼下卧。谁更说元规楼上坐。终不似、竹楼宽。有时呼酒摘星斗，有时提笔撼江山。问何如，容此客，倚栏干。

　　读画斋丛书本元草堂诗馀卷上

　　○洞仙歌

　　送张宗师捧香

　　醉骑黄鹄，飞下红云岛。铁笛吹寒洞天晓。被人间识破，惹起虚名，惊宇宙，一笑天高月小。仙槎人去后，殿上班头，除却洪崖总年少。看天香袖里，散作东风，吹不断、海北天南都到。试容我、从游五陵间，便吹入苍寒，一蓑烟钓。

　　读画斋丛书本元草堂诗馀卷上

　　○玉漏迟

　　七夕行台诸公见饯

　　问谁争乞巧。谁知巧处成烦恼。天上佳期，底事别多欢少。雨梦云情半饷，又早被西风吹晓。愁未了。星桥隔断，银河深杳。可笑儿女浮名，似瓜果登盘，情丝萦绕。百拙无能，赢得自家华皓。我笑姮娥解事，但岁岁孤眠空老。归去好。江上绿波烟草。

　　读画斋丛书本元草堂诗馀卷上

　　○归朝欢

　　画角西风轰万鼓。犹忆元戎谈笑处。铁衣露重剑光寒，海波飞立鱼龙舞。匆匆留不住。万里玉关如掌路。空怅望，夕阳暮霭，人立渡傍渡。木落山空人掩户。得似旧时春色否。雁声叫彻楚天低，玉骢嘶入烟云去。无人凭说与。梅花泪老愁如雨。犹记得，颠崖如此，细向席前语。

　　读画斋丛书本元草堂诗馀卷上

　　○鹊桥仙

　　斜阳一抹，青山数点。万里澄江如练。东风吹落橹声遥，又唤起、寒云一片。残鸦古渡，荒鸡村店。渐觉楼头人远。桃花流水小桥东，是那个、柴门半掩。

　　读画斋丛书本元草堂诗馀卷上

　　○齐天乐

　　题樟镇华光阁，与宋梅洞、周秋阳、刘尚友、萧高峰别，以重与细论文分韵，得与字（原题作前题分韵得与字，兹从刘辑滕宾涵虚词改）

　　片帆呼渡西山曲，匆匆载将春去。路人苍寒，浪翻红暖，一枕欹眠烟雨。酒朋诗侣。尽醉舞狂歌，气吞吴楚。一样风流，依然犹是晋风度。人生如此奇遇。问老天何意，五星来聚。句落瑶毫，香霏宝唾，惊倒世间儿女。渭川云树。怅后夜相思，月明何处。怕有新诗，雁来频寄与。

　　元草堂诗余卷中

　　○瑞鹧鸪

　　赠歌童阿珍

　　分桃断袖绝嫌猜。翠被红裩兴不乖。洛浦乍阳新燕尔，巫山行雨左风怀。手携襄野便娟合，背抱齐宫婉娈怀。玉树庭前千载曲，隔江唱罢月笼阶。

　　词品五

　　○百字令

　　赠宋六嫂

　　柳颦花困，把人间恩怨，尊前倾尽。何处飞来双比翼，直是同声相应。寒玉嘶风，香云卷雪、一串骊珠引。元郎去后，有谁着意题品。谁料浊羽清商，繁弦急管，犹自余风韵。莫是紫鸾天山曲，两两玉童肩并。白发梨园，青衫老传，试与留连听。可人何处，满庭霜月清冷。

　　词品五

　　○夺锦标

　　送李景山西使

　　老气盘空，才名照世，万里秋风行色。人物中朝第一，司马题桥，班生投笔。记承流宣化，早威声，先驰殊域。看吟鞭、笑指关河，历历当年曾识。自古人心忠义，白水朝宗，众星拱极。铜柱无端隔断，两戒平分，天南地北。念瞻依丹阙，捧红云、金泥调屑。到明年归对西山，细说安边妙策。

　　此首见刘辑滕宾涵虚词，不知据何本。周泳先辑滕宾玉霄集无此首。检花草粹编卷十有此首，但作者注应滕宾。（疑当作滕应宾）题无西使二字，才名误作牙名，照世脱世字，秋风作西风，中朝作朝中，班生作班超，历历脱一历字，朝宗作朝东，两戒平分四字全脱，地北作天北，瞻依无依字，调屑作香屑，妙策无妙字。



 
【同恕：词作3首】

　　○鹊桥仙

　　韦国器约赏梨花

　　莺莺燕燕，蜂蜂蝶蝶。酒债几时还彻。韦郎又约醉梨花，对一树、玲珑香雪。盈盈脉脉，翻翻折折。小雨朝来乍歇。一年最是好光阴，算只有、清明三月。

　　○鹊桥仙

　　香飞玉屑，光凝粉蝶。不比精神莹彻。春风一树倚东栏，还称道、仙肌胜雪。凭谁与说，容吾捡折。老去情缘未歇。＊船一棹百分空，直吃到、花梢有月。

　　○临江仙

　　寿窦长卿

　　我友西溪上老耽，□书未省华颠。春工醖酿一家天。花栏红日染，柳岸绿风牵。有子有孙兰映玉，可人不坠青毡。吟诗酌酒过年年。幅巾藜杖子，真个隐神仙。

　　以上四库珍本榘庵集卷十五



 
【完颜从郁：词作1首】

　　○西江月

　　题邯郸王化吕仙翁祠堂

　　壁断何人旧字，炉寒隔岁残香。洞天人去海茫茫。玩世仙翁已往。西日长安道远，春风赵国台荒。行人谁不悟黄梁。依旧红尘地陌上。

　　中州乐府案此首金绳武本花草粹编误作储泳



 
【完颜璟：词作2首】

　　○蝶恋花

　　聚骨扇

　　几股湘江龙骨瘦。巧样翻腾，叠作湘波皱。金缕小钿花草门。翠条更结同心扣。金殿珠帘间永画。一握清风，暂喜怀中透。忽听传宣须急奏。轻轻褪入香罗袖。

　　○生查子

　　软金杯

　　风流紫府郎，痛饮乌纱岸。柔软九回肠，冷怯玻璃碗。纤纤白玉葱，分破黄金弹。借得洞庭春，飞上桃花面。

　　以上二首见归潜志卷一



 
【完颜亮：词作4首】

　　○昭君怨

　　雪

　　昨日樵村渔浦。今日琼川银渚。山色卷帘看。老峰峦。锦帐美人贪睡。不觉天孙剪水。惊问是杨花。是芦花。

　　案此首词品卷三误作韩驹词

　　○鹊桥仙

　　待月

　　停杯不举，停歌不发，等候银蟾出海。不知何处片云来，做许大、通天障碍。虬髯捻断，星眸睁裂，唯恨剑锋不快。一挥截断紫云腰，仔细看、嫦娥体态。

　　○喜迁莺

　　赐大将军韩夷耶

　　旌麾初举。正駃騠力健，嘶风江渚。射虎将军，落雕都尉，绣帽锦袍翘楚。怒磔戟髯，争奋卷地，一声鼙鼓。笑谈顷，指长江齐楚，六师飞渡。此去。无自堕，金印如斗，独在功名取。断锁机谋，垂鞭方略，人事本无今古。试展卧龙韬韫，果见成功旦莫。问江左，想云霓望切，玄黄迎路。

　　以上三首见＊史卷八

　　○念奴娇

　　天丁震怒，掀翻银海，散乱珠箔。六出奇花飞滚滚，平填了、山中丘壑。皓虎颠狂，素麟猖獗，掣断真珠索。玉龙酣战，鳞甲满天飘落。谁念万里关山，征夫僵立，缟带占旗脚。色映戈矛，光摇剑戟，杀气横戎幕。貔虎豪雄，偏裨真勇，非与谈兵略。须拚一醉，看取碧空寥廓。

　　花草粹编卷十引水浒传



 
【完颜璹：词作9首】

　　○朝中措

　　襄阳古道灞陵桥。诗兴与秋高。千古风流人物，一时多少雄豪。霜清玉塞，云飞陇首，风落江皋。梦到凤凰台上，山围故国周遭。

　　○春草碧

　　几番风雨西城陌。不见海棠红、梨花白。底事胜赏匆匆，正自天付酒肠窄。更笑老东君、人间客。赖有玉管新翻，罗襟醉墨。望中倚阑人，如曾识。旧梦回首何堪，故苑春光又陈迹。落尽后庭花，春草碧。

　　○青玉案

　　冻云封却驼冈路。有谁访、溪梅去。梦里疏香风似度。觉来惟见，一窗凉月，瘦影无寻处。明朝画笔江天暮。定向渔蓑得奇句。试问帘前深几许。儿童笑道，黄昏时候，犹是帘纤雨。

　　○秦楼月

　　寒仍暑。春来秋去无今古。无今古。梁台风月，汴堤烟雨。水涵天影秋如许。夕阳低处征帆举。征帆举。一行惊雁，数声柔橹。

　　○沁园春

　　壮岁耽书，黄卷青灯，留连寸阴。到中年赢得，清贫更甚，苍颜明镜，白发轻簪。衲被蒙头，草鞋著脚，风雨潇潇秋意深。凄凉否，瓶中匮粟，指下忘琴。一篇梁父高吟。看谷变陵迁古又今。便离骚经了，灵光赋就，行歌白雪，愈少知音。试问先生，如何即是，布袖长垂不上襟。掀髯笑，一杯有味，万事无心。

　　○西江月

　　一百八般佛事，二十四考中书。山林城市等区区。著甚由来自苦。过寺谈些般若，逢花倒个葫芦。少时伶俐老来遇。万事安於所遇。

　　○临江仙

　　倦客更遭尘事冗，故寻闲地婆娑。一尊芳酒一声歌。卢郎心未老，潘令鬓行皤。醉向繁台台上问，满川细柳新荷。薰风楼阁夕阳多。倚阑凝思久，渔笛起烟波。

　　以上七首见中州乐府

　　○渔父

　　杨柳风前白板扉。荷花雨里绿蓑衣。红稻美，锦鳞肥。渔笛闲拈月下吹。

　　中州集五

　　○渔父

　　钓得鱼来卧看书。船头稳置酒葫芦。烟际柳，雨中蒲。乞与人间作画图。

　　中州集五



 
【完颜雍：词作1首】

　　○减字木兰花

　　赐玄悟玉禅师

　　但能了净。万法因缘何足问。日月无为。十二时中更勿疑。常须自在。识取从来无挂碍。佛佛心心。佛若休心也是尘。

　　沈雄古今词话下引法苑春秋



 
【汪斌：词作5首】

　　○踏莎行

　　雪晴纵步

　　踏雪桥边，访梅溪曲。春风初破梢头玉。村村茅屋晚炊烟，更寻村酒穿茅屋。兔月初眉，瑶峰眩目。礛筇振屐鸣空谷。夜深不谓故人来，声声误道风敲竹。

　　○酹江月

　　吴山怀古

　　登临遐眺，叹当年、一夜朔风狼藉。石塔镇南人共怒，怒气上轰霹雳。废苑荒凉，粉墙颓圮，万事空陈迹。阙庭何在，钟声敲断岑寂。闻道十里西湖，荷花香里，歌舞成悲戚。湖上有山山有恨，应恨旧京永隔。秦老和□，贾生罔上，后世见之方策。兴亡回首，暮烟衰草凝碧。

　　○江神子

　　水涸泊舟严岸

　　停桡严濑画桥边。水涓涓。鹭翩翩。午热追凉，穿竹强留连。无奈日□□欲暝，吹短笛，嚖新蝉。家山只在水家源。隔云天。恨萦牵。愿得甘霖，逐日趱归船。惟有紫阳溪山月，随着我，伴愁眠。

　　○长相思

　　秋夜

　　海蟾升。砌蛩鸣。别院俄闻裂帛声。凭轩与细听。竹风生。桂香清。问道小山来未曾。还应寻旧盟。

　　○蝶恋花

　　送春

　　蝶懒莺慵芳草歇。绿暗红稀，柳絮飘晴雪。有意送春还惜别。杜鹃争奈催归切。绣阁无人帘半揭。暗忆边城，十载音书绝。惟有东风无异说。年年来趁梅花月。

　　以上五首新安文献志卷六十



 
【王处一：词作95首】

　　○沁园春

　　予自七岁，遇东华帝君于空中警唤，不令昏昧。至大定戊子，复遇重阳师父，因作此词词，用纪其实云

　　元禀仙胎，隐七岁玄光混太阳。感东华真迹，飘空垂顾，悟人间世梦，复遇重阳。密叩玄关，潜施高论，皓月清风炼一阳。神丹结，继璇玑斡运，羽化清阳。欣欣舞拜纯阳。又虚妙天师同正阳。命海蟾引进旌阳。元妙古任安，尹喜关令丹阳。大道横施，驱云天下，绝荡冤魔显玉阳。诸仙会，讲无生天理，空外真阳。

　　○满庭芳

　　住铁查山云光洞作

　　俯视沧溟，屏山掩映，万重松桧森然。金波滚滚，云锁翠峰巅。书对清光浩渺，更阑显、月印新鲜。圆明聚，红霞影里，捧出洞中仙。无初真面目，如今了了，高卧云轩。为丹炉无漏，颐养三千。圣祖垂光下降，诸天举、婴子朝元。功成也，金书紫诏，常在玉皇前。

　　○满庭芳

　　中夼于大郎索

　　一点灵光，无中显现，太平高步烟霞。清风皓月，流注玉京砂。五气三元结秀，升腾处、云辂交加。蓬瀛会，瑞光缥渺，盈座散香花。堪夸真妙用，仙丹一粒，洞焕东华。满太虚寥廓，清境无涯。认得元初至性，因修炼、清净根芽。圆成也，玉蟾影里，稳赴大罗家。

　　○满庭芳

　　上京刘朝真索

　　四大容仪，三田灵秀，炼成九转丹砂。虚无自在，以道作生涯。净土祥光瑞彩，玲珑贯、天外烟霞。冲和处，乌飞兔走，同运紫河车。真仙开妙趣，菩提佛果，一理无差。指玉清境界，此际何赊。伫听金书紫诏，人间事、元没交加。当归去，庆霄高会，风景向谁夸。

　　○满庭芳

　　赠卢宣武二首

　　日里金鸡，月中玉兔，变通玄象盈亏。无形斡运，三界现慈悲。长养诸天大地，资三教、天下归依。真明了，观天之道，清净更无为。十方诸道众，回头猛悟，拂袖云归。养神胎灵骨，锻灭阴尸。定是回颜易质，通玄奥、物外精持。丹圆满，根源了了，皆作度人师。

　　○满庭芳

　　心爇真香，神排妙供，满空遥送丹方。收藏灵宝，嘉瑞自呈祥。一点穿联浩动，两仪内、反复阴阳。全真乐，团团性月，光散满空香。搜详玄妙理，根源无漏，道德芬芳。聚神砂玉液，无致倾亡。结果真仙妙道，超三界、无极清凉。全家悟，颐神养浩，皆得到蓬庄。

　　○满庭芳

　　赠莱阳县宰刘显武

　　今古相传，昌阳胜地，好修六度三坛。休心绝虑，颐养紫金丹。玉洞收归万化，昆冈上、风月珊珊。云光聚，三田结秀，返老变童颜。玄关牢锁闭，金婴玉姹，仙诏追攀。挂六天如意，复采芝兰。杳杳长天高举，飘飘聚、罗列仙班。君知否，缘深行广，达道本非难。

　　○满庭芳

　　因福山县王远村北丹灶山道友聚话，论及此山，乃方平修炼之处，话间空中忽有报应，遂作

　　丹灶为冈，清洋蟠绕，昔居王远家庄。八山耸翠，四水聚贤良。五彩祥云覆罩，三天上、仙韵琅琅。金童报，九霄传送，无外我容光。空生初请问，真如善应，大法空王。演苦空般若，左右圆方。立教分乘引度，通十地、诸圣藏岁。虚空里，希夷大道，洗劫永无疆。

　　○满庭芳

　　赠出家众

　　米麦精华，冲和恬淡，自然造化成神。无生妙道，迆逦变良因。既得长生久视，明颠倒、月伴风邻。先师教，颐真了性，富国更安民。清新腾朗耀，天威扫荡，馘灭祆氛。布大慈甘露，广被人伦。却返生前混沌，重加遇、枯朽逢春。方知道，三田宝满，一性免沉沦。

　　○满庭芳

　　三宣到都住持天长观，复敕修新道院，乃作

　　诏赴天长，敕修堂宇，道弘一布归真。我师玄化，谭马并加恩。七朵金莲显异，清朝喜、优渥惟新。重宣至，车乘驷马，祝谢圣明君。皆成诸法会，亲王宰职，里外忠臣。遇太平真乐，道德洪因。更望参玄众友，遵三教、千古同欣。齐回向，吾皇万寿，永永御枫宸。

　　○满庭芳

　　赞丹阳公

　　久宦东牟，清门高广，自然别有行藏。吕真遗训，一指遇重阳。拂袖西秦顺化，真功就、复返吾乡。朝元去，回颜换质，处处显嘉祥。昌阳留异迹，普天设教，劝爇心香。得灵源开悟，独处清凉。宝鼎丹成九转，明颠倒、返照回光。同成道，称扬盛德，呈上满庭芳。

　　○满庭芳

　　黄县久旱，请作黄箓醮，得饱雨作二首

　　暂别东牟，西游登郡。万灵遥列金乡。无穷仙眷，空外总呈祥。休道蓬莱路远，诸真圣、都会芝阳。星坛下，凉天静夜，云宴礼虚皇。十方同法会，丹诚对圣，出罪行香。度九幽离苦，悉睹三光。见在俱蒙福祐，沾甘露、同免灾殃。逍遥乐，圆坛罢散，齐唱满庭芳。

　　○满庭芳

　　龙转西江，金光摇曳，踊身飞上穹苍。兴云吐雾，威力大施张。槁稼俄逢饱雨，人心尽、欣喜洋洋。将何喻，如收瑞宝，恰似到仙乡。真阳胜朗耀，虚无象外，剔现容光。住混元三界，永劫无央。深荷三清降福，为东南、云海行香。休言破，太平随喜，以道证真常。

　　○满庭芳

　　赠范明叔

　　寸步西流，冲开牛斗，清风皓月容光。满宽空众，把我好相将。俯赐鸾骖凤驾，献金鼎、丹药馨香。天河转，星坛月殿，端的景非常。老来云汉去，皮囊脱下，一别吾乡。返玉京金阙，仙路悠扬。稳挂天衣可体，灵风散、环佩玎珰。朝元会，十方三界，齐唱满庭芳。

　　○满庭芳

　　示门人，令往文登设贫

　　彭李刘哥，三人一志，能和满县知交。宁心效力，相助各坚牢。今日文山去也，设贫会、无论卑高。严冬苦，迎风冒雪，认取莫辞劳。搬柴并运水，依时救济，粒米休抛。禀合堂高意，宠辱含包。灭火须凭法忍，除阴鬼、全仗禅刀。真阳动，烹金炼玉，永永列仙曹。

　　○满庭芳

　　赣榆县诸王庙黄箓醮罢，赠众

　　海郡行缘，赣榆阐化，良因复显诸王。谨修黄箓，特地召嘉祥。万里云收雾卷，微风息、灯烛荧煌。星坛上，步虚声举，月下正悠扬。频频施拜跪，虔诚仰彻，列圣闻香。降无边恩惠，普救存亡。从此皆成快乐，离阴府、升上天堂。开云宴，保生接寿，齐唱满庭芳。

　　○满庭芳

　　抄化孤魂经纸

　　杳杳穷魂，冥冥长夜，沉沉莫辨年龄。全无知识，何处问亲情。一自飘零浩散，空愁苦、宁得超升。同垂救，巡门拜覆，乞纸复抄经。明公宜省察，慈悲愿广，福利咸增。感三天诸圣。悉副微诚。火翳翻为莲沼，恩光射、枯骨回灵。皆遭遇，永除愆过，悉得悟圆明。

　　○满庭芳

　　述怀

　　苦海奔波，荆山劳役，欲救宝璧嘉祥。周而复始，瞥地悟真常。两凑玄关运度，升灵曜、飞出扶桑。回光看，璇玑万象，一一现明堂。人还穷此理，尘缘悉屏，世梦都忘。觉身心和畅，无限清凉。万化收归鼎内，红光迸、丹熟馨香。吞服了，还童返老，出自满庭芳。

　　○满庭芳

　　丹阳升霞作黄箓，醮罢忆师，遂作

　　的祖纯阳，随时显异，密传师父仙宗。重阳悯化，遗教马扶风。斡运玄机顺应，真功就、三界圆融。垂光降，亡灵济度，都在碧霄中。诸公还悟解，顿抛俗海，体道皆同。聚玄珠丹宝，返老还童。定是超凡入圣，腾云外、光满山东。真无妄，汞成九转，直赴大罗宫。

　　○满庭芳

　　赠出家

　　厌贵辞荣，甘贫慕道，谦和柔弱行藏。通真内炼。随步变清凉。一点灵空顿晓，明显现、千古嘉祥。因缘济，玉阳自此，同保见重阳。心香通内外，氤氲遍彻，三界十方。感大罗仙众，俯降恩光。总救九玄七祖，离幽夜、高赴仙乡。天元会，万神庆悦，齐唱满庭芳。

　　○满庭芳

　　赠广陵镇散人

　　圣诀仙方，玄机玄理，无文口口相传。幸蒙师诲，说破未生前。默把周天斡运，见参罗、万象推迁。成造化，真龙真虎，真汞与真铅。黄庭交会处，五行颠倒，八卦穿连。仗玉炉金鼎，巨火烹煎。九转功夫数足，丹成也、阴尽阳全。长生道，非遥非近，非缺亦非圆。

　　○满庭芳

　　攒三字

　　三光。从道，神守清凉。悟正，遥唱满庭芳。上朝归去，性、光泛纯阳。觑闻者，同我证真常。我开化，信顺，福寿延长。仁丹结，四大圆方。明中叫笑，出、通阐嘉祥。语，道德，随步任飘扬。

　　○神光灿

　　石中隐玉，蚌内藏珠，须凭匠手功夫。里面真光，显现恰似元初。欲要明心识性，把般般、打破空虚。清净处，见天如玉案，秋夜蟾孤。自是十方明彻，握阴阳枢要，尘垢难拘。古往达人，因此妙入无馀。论甚千枝万叶，与儒门、释道同居。常归一，证圆成了了，得赴仙都。

　　○满路花

　　普天诸道众，的可认真修。九关无漏果，万神留。金铅玉汞，水火自添抽。三田云浪滚，搬载金丹，玉人稳驾神舟。乾坤净、日月交流。功行悉圆周。一娄真性在，任遨游。满空仙眷，接引按云头。浩然超法界，应化人间，大罗玉簿名收。

　　○满路花

　　赠三州五会善众

　　文山崇七宝，宁海涌金莲。三光同照耀，玉华天。能持平等，结果好因缘。五方清邪致，和气盈盈，化成瑞霭祥烟。吐仙花、四季新鲜。光焰射云轩。收藏天地髓，上朝元。金婴玉姹，不语内传言。万神皆伫听，都会龙祥，大金东土神仙。

　　○满路花

　　寄朝元公

　　深蒙频见召，惊悚可奔驰。三州缘未尽，不能离诸方主醮，叨忝度群迷。忽承佳翰至，不久亲来，再同一话玄微。善称扬、大道根基。开发众心疑。前程关要处，谨精持。玄珠收得，时复饮刀圭。宝华圆满后，透过晴空，玉京别有佳期。

　　○满路花

　　赠文山周先生

　　仙花常烂熳，不减四时荣。因凭真水火，锻金精。功圆丹结，步步彩云轻。满头风月爽，一粒刀圭，太虚仙路亲行。任消除、万劫尘情。别有好前程。这回无老死，得长生。仙风道骨，自觉太孤清。万派银河转，拨弄天关，大罗真性圆明。

　　○木兰花慢

　　赣榆县诸王村三殿庙黄箓醮罢作

　　恣逍遥豁畅，乃容膝小金山。用妙力加持，兴洪大醮，真圣临坛。恩光遍施下界，救存亡、离苦列仙班。明贯从容法体，宴居一味萧闲。回还诱演幽深，将内外事都删。聚五蕴清凉，天宁地静，撞破三关。皇天助弘大道，度群生、万类不为难。指日金书诏下，永辞俗海尘寰。

　　○一枝花

　　药方

　　普劝门中友。妙药时人有。先师亲说下，与君修。一味真心，系缚休教走。柔弱为引子，低下服之，论甚食前食后。大忌气财并色酒。闹处稀开口。忘情恩爱断，罢忧愁。依方修合，更不伤怀袖。谨服三五载，返老还童，管得长生不朽。

　　○软翻鞋

　　谢人助缘

　　清信出宽怀。都莫乱参猜。累蒙施惠宴重开。又无百回奉，相酬赛，春深去，夏归来。斋会好编排。增福更消灾。始终如一不生乖。守无为清净，真功满，离尘世，赴蓬莱。

　　○青玉案

　　初宣作

　　奉宣请住天长观。圣语何曾断。特赐恩童为管伴。随机赏宴。百端严备，举上云霞唤。玉楼金殿空中满。万象相交贯。一颗明珠光灿烂。瑶池仙会，万神都聚，永永居霄汉。

　　○青玉案

　　第三宣作

　　自从得遇真空伴。独把顽心锻。现出天如青玉案。神宫起火，内丹光满。了性真无乱。三宣赐紫天长观。一阐清风岸。扫荡妖灵无打算。十方三界，化生清净，天外无拘管。

　　○青玉案

　　诏赴太清宫普天醮作

　　上天容许清贫汉。随处香风散。万祸千灾真不乱。宁心行教，普开心月，了悟回光看。太清宫下重游玩。万事俱无绊。仰答皇恩酬本愿。逍遥回步，密州安化，复隐元居观。

　　○谢师恩

　　谢师提挈沉沦外。生死难交代。不堕轮回超法界。诸天运度，化生无相，一点圆明在。荡摇浮世常安泰。闲把琼芝采。护法君威力大。流铃掷火，扫尘千里，屏尽诸魔害。

　　○谢师恩

　　赠皇亲四官人

　　出尘同结逍遥伴。更不争长短。自有元初真容面。增延福寿，妙通玄奥，品位重迁换。静调龙虎常交战。灵宝攒心转。四大光明同一炼。升烟降雾，电驰雷震，瞥地神童现。

　　○谢师恩

　　赠众道友二首

　　玉阳一遇疑云断。不落升沉绊。试问青州云侣伴。俱怀妙用，每持斋施，步步心香爨。福星空外明昭焕。应化真无乱。宝璧瑶花通内观。金丹结就，紫书来诏，指日登云汉。

　　○谢师恩

　　随缘顺化行方便。岂敢微生倦。唯望英豪皆向善。遵崇内教，外施洪行，各把顽心炼。两肩童子相攀恋。报应头头显。家道兴隆多喜宴。同跻福寿，永除灾障，勿昧修真愿。

　　○谢师恩

　　请观额度牒

　　须知尘世光阴短。当种福兴仙观。浩劫长存功德案。添名注寿，补还愆过，出了阴司管。庆云缭绕恩无断。霞友云朋唤。共赏仙花香烂熳。流霞泛饮，醉归何处，宴息蓬莱馆。

　　○谢师恩

　　赠福山县仁寿保善众

　　福山仁寿堪予羡。各各施方便。感得天公垂照管。迁恩布德，灭衍消过，福禄随年转。搜真去假心无变。渐渐通修炼。俱得拿云亲手段。先亡往逝，尽令超度，满却平生愿。

　　○谢师恩

　　李悟真索

　　大都七宝真如体。不可空抛弃。玉藏常收无根水。纯阳锻炼，滴成珠露，变化真祥瑞。三般妙物腾空戏。雪暖金花丽。无色神容方显异。鸾骖凤驾，一升霄汉，占断清凉位。

　　○谢师恩

　　答皇亲见召

　　三冬凛冽彤云布。六出飘飞絮。地冻天寒难进步。满途冰雪，唤回童稚，且向茅庵住。贵州大醮无推诉。必要功圆聚。远逝新亡皆济度。加持妙道，展舒云宴，一会朝元去。

　　○谢师恩

　　警俗回心

　　好儿好女心头气。生死难相替。不测无常先到你。皮囊臭烂，骨骸分散，空惹冤家泪。悟来不使心猿戏。慧剑磨教利。六贼三尸都趁离。炎炎紫焰，载搬丹宝，上献三清帝。

　　○谢师恩

　　文登丹霞观二首

　　市民官吏同兴观。立志皆无倦。起建丹霞功不浅。修真修浩，绝除贪爱，一点重明显。混元三界光辉满。了了登云汉。下拔存亡都著岸。施弘正道，永超无碍，有个灵童唤。

　　○谢师恩

　　保身功德须圆满。认取元初面。早把前程同了干。三田运度，二仪交泰，上下光明贯。知音推举相邀唤。此理诚幽远。皆作天元真法眷。神超云外，更留名姓，记在丹霞观。

　　○谢师恩

　　赠赣榆善众

　　神光欲列真仙法，道德休轻弃。默养玄珠无玷颣。五般光彩，一轮圆相，见了生惭愧。两条玉路分天地。个内呈嘉瑞。跃入云霄朝玉帝。永无生灭，到兹方契，般若经中偈。

　　○谢师恩

　　前后带喝马一声

　　就中偏许同音耗。一例谁能晓。有个人人灵复俏。攒星步斗，暗符颠倒。金书报。升降朝元道。碧虚仙眷重迁号。方喜圆明了。皓月堂前天风扫。晴空来往，我从玄教。仙无老。超越蓬莱岛。

　　○江神子

　　述怀

　　青天为被地为氈。覆灵源。照心田。玉汞金铅。两脉吐流泉。自是道芽横碧汉，频浇灌，再新鲜。云朋霞友暗相传。意绵绵。运胎仙。密锁玄关。光透九重天。丹就万神齐庆贺，真灵性，复朝元。

　　○江神子

　　进道

　　神光涌涌透穹苍。凑灵阳。悟真常。般运三车，都会聚明堂。撞过天门归紫府，无衰老，免危亡。寄身浮世效风狂。性芬芳。骨坚刚。了了圆成，不假暗遮藏。八表飞腾无挂碍，随万物，显圆方。

　　○江神子

　　投真

　　本源真性静寥寥。任飘飘。恣逍遥。便是虚空，天外显灵苗。独乐闲闲无彼我，呼皓彩，吸清飚。青莲池上瑞光摇。赴层霄。玉名标。慧剑挥空，除怪斩群妖。开阐古今清净道，洪普济，法轮桥。

　　○蓦山溪

　　示门人

　　出离苦海，须要明修炼。渐渐灭尘情，默默神功斡旋。虚无造化，丹鼎紫芝香，金花结，玉泉流，全体神光满。千灾不染，万病都消散。七窍总冲和，八脉飞升内院。九宫十地，六贼杳无形，三光显，二童传，一性无移变。

　　○蓦山溪

　　赠都下门人

　　都城吾辈，办道休生退。百行勿相违，常体三光不昧。天玄地妙，真慧撮灵明，亲益友，论长生，此理应无赛。太平逸乐，亘古真无坏。一粒化生珠，两道光明作对。人天法界，随处爇心香，超造化，越娑婆，稳赴瑶池会。

　　○蓦山溪

　　于二翁染疾求教

　　青山渌水，独我为生计。百病总消除，一性圆明不讳。丹成果满，都会玉虚坛，观自在，乐逍遥，别有神仙位。公还猛悟，万事俱抛弃。细细数前程，速速超离浊世。结成仙眷，积累大功深，通妙理，脱凡笼，永永无倾逝。

　　○蓦山溪

　　赠刘七翁

　　清心静坐，自是天加护。处处鬼神钦，复感仙贤救助。善星罗罩，黑部绝尸各，常快乐，永安闲，千载成遭遇。心香不断，丹恳重敷露。目下显嘉祥，贵子贤孙云聚。若还回首，别有好生涯，清养浩，静颐神，决得真师度。

　　○蓦山溪

　　赠卑一翁

　　欲通微妙，听取些儿话。性定乃神留，一颗圆明运化。灵宫起火，深鼎玉泉流，喷紫焰，辊金丹，表里光明射。银河灌顶，满面天风洒。空外走蟾轮，摆弄周天八卦。双关撞过，真性达穹苍，忘世梦，出阴阳，自在逍遥也。

　　○归朝欢

　　继古韵五首

　　业尽神生光一簇。颐养长生真面目。心目还似月当天，神清有若风摇竹。醉唱仙部曲。更令般载瑶台玉。透昆宫、星坛月殿，日射喷红绿。不向人间贪福禄。时得诸天常整覆。五方霞彩结成雯，洪波里面金丸漉。灿烂明胜烛。七宝九宫光透熟。转玲珑、刀圭入腹。不论惊荣辱。

　　○归朝欢

　　四大圆光攒一簇。明月清风开慧目。法身养就道根芽，仙童身执天花竹。会弹弦外曲。本性莹若荆山玉。乐真欢、闲吟碧洞，闪出祥烟绿。苦尽甘来天赐禄。日月交宫真反覆。无中别有好家风，免投胎舍重捞漉。性灯常照烛。应化太虚通纯熟。个灵明、包罗万象。出离生死辱。

　　○归朝欢

　　玉姹金婴围绕簇。玉蕊金莲清骨目。金光笼罩玉鳞龙，玉泉浇灌金棱竹。玉锋鸣胜曲。玉楼金殿金间玉。玉金交、玉炉金鼎，焰迸青黄缘。玉饭金浆非世禄。玉兔金乌常往覆。玉山玉海玉乾坤，玉人玉性无淋漉。玉蟾明匪烛。玉乌蟠桃仙果熟。玉京丹、玉阳服了，不被诸仙辱。

　　○归朝欢

　　无限神光常围簇。瑞霭祥云盈满目。青鸾赤凤舞仙宫。不投尘世栖凡竹。性珠明九曲。静中炼金并炼玉。做生涯、坐观浮世，几度黄河绿。天女天男天衣禄。仙语仙言仙禀覆。谢天谢地谢神祗，免教玉性拖泥漉。圣真常照烛。不亏功行丹渐熟。透晴空、太玄之外，无宠还无辱。

　　○归朝欢

　　羽盖霓旌满空簇。暗合朝元真数目。逍遥自在乐真欢，何须一派喧丝竹。洞仙歌雅曲。佩环时响清韵玉。做奢华、琼浆玉醴，不让金杯绿。宴罢高真重赐禄。从此灵明无盖覆。回嗟尘世谩贪饕，皆将根本成波漉。不知昏性烛。盖因那边光景熟。怎超升、复投幽暗，刬地遭凌辱。

　　○踏云行

　　一得冲和，重观幽胜。乌飞兔走交相应。化成天理任纵横，丹炉万道金光迸。开度诸天，祝邀真圣。升腾发显如如性。福生无量见元初，这回了了无修证。

　　○踏云行

　　赠刘妙真化缘

　　普化行缘，心清步稳。通玄路上同参论。丹诚修炼灭凶顽，建成大福相资润。拨度昏迷，点开心印。十方父母皆巡问。今生既得遇全真，归期自有神仙引。

　　○踏云行

　　赠文登王志明

　　个个修真，人人办道。玄机妙理须寻讨。时时常爇宝瓶香，朝朝每把心田扫。步步清凉，神光覆罩。十方贤圣加恩报。紫霞堆里玉容光，长春境界无衰老。

　　○踏云行

　　登州阎一翁索

　　神气冲和，光明集聚，三日上下流琼素。闲中时复饮刀圭，金铅玉汞攒然住。女姹婴娇，云朋霞侣。无生无灭乘空步。教传四海奉全真，功成有个师来度。

　　○踏云行

　　赠登州韩一翁

　　咫尺蓬莱，三山相叩。金波玉浪鸣哮吼。翠光摇曳接穹苍，清风皓月笼星斗。万派银蟾，圆光并凑。玲珑七宝真祥斗。人还似此作修持，玄元大道皆成就。

　　○踏云行

　　咏铁查山石芝

　　四海云膏，三山灵秀。采芝须要忘形友。充饥济渴养琼苗，添神益算光明透。鸾凤翱翔，虎龙战斗。金狮玉象鸣哮吼。已曾携去献高真，人还服了无衰朽。

　　○踏云行

　　赠道人

　　砖瓦高行，冶炉妙性。琴棋书画妆銮并。錾锤绳墨与熏缝，接栽出药俱邀请。速踏云行，蓦山溪岭。长思仙路重相等。西江月下望蓬莱，逍遥乐处全真省。

　　○行香子

　　遇师

　　定八年间，得遇重阳。感真慈、诀破心王。清中诱化，静里斟量。见紫霞生，祥风至，聚云光。抱一无离，应物圆方。唤东牟、得道婴郎。丹成果满，披挂霓裳。便风三清，朝玉帝，曾行香。

　　○行香子

　　赠滨州小胡

　　有个真方。谁肯承当。聚烟霞、馥郁清凉。充盈法体，补益神光。定本根源，无生忍，返嘉祥。元气充餐，渴饮霞浆。混玄精、与道为常。碧莲自绽，琼萼芬芳。结紫金丹，清真果，满穹苍。

　　○行香子

　　谢圣水会众

　　独倚蓬门，作个行香。赞虚无、道德清凉。穿金透石，空外呈祥。便饮刀圭，添丹鼎，炼真阳。廓散长空，得遇仙方。谢诸公、颁赐衣粮。重开道宴，补惜灵光。自享遐龄，增福慧，远悲伤。

　　○行香子

　　赠莱州刘小童

　　无相容光。莫放飘扬。散玄珠、宝颗真祥。随情流转，定落空亡。更道难成，功难就，业难当。处志精诚，把握阴阳。遍灵宫、宝殿行香。金童作对，玉女成行。得五门开，双关透，出昆冈。

　　○行香子

　　劝人改恶迁善

　　欲躲灾凶。心喜颜红。把般般、万事休穷。当持净念，钦慕玄风。每乐真欢，搜真趣，悟真空。朗月当胸。照破邪踪。有云朋、霞侣相逢。同超法界，共返仙宫。礼大罗尊，诸天圣，玉虚宗。

　　○行香子

　　谢公主惠香二首

　　悚息回惶。广启心香。谢清颁、檀髓沉香。金炉篆起，法界飘香。献玉虚尊，诸天帝，普闻香。仰祝吾皇。稽首焚香。赞金枝、玉叶馨香。一人布德，万国传香。显本来真，元初性，自然香。

　　○行香子

　　一点圆光，妙洞真香。恣逍遥、三界行香。冲和道体，浩瀚天香。得大良因，长生果，性灵香。清净仙香。无价名香。遇清朝、远近钦香。太平逸乐，花卉偏香。愿大功成，朝元去，满空香。

　　○行香子

　　劝徐老奉善

　　苦海茫茫。深可悲伤。个风风、稍悟真常。衣冠不整，俗业消亡。乃了真功，忘彼我，没参详。身入圆光。宝现嘉祥。瑞烟笼、七朵莲芳。重开玉蕊，复结银霜。透太虚中，无衰老，永清凉。

　　○行香子

　　赠不语王哥

　　真乐闲闲。口过删删。养冲和、屏荡愚顽。圆融法性，复变童颜。便出三乘，超十地，不为难。五彩回环。烹炼金丹。看仙炉、虎绕龙蟠。阴阳数足，撞透天关。就蹑祥云，朝元去，列仙班。

　　○苏幕遮

　　诫道人相争

　　出家儿，须决断。自己搜寻，不论他人短。性命休令尘惹绊。谨谨修持，独把顽心炼。养冲和，神不乱。点滴灵砂，搬载登云汉。玉姹金婴呈手段。无作无为，物外真空伴。

　　○苏幕遮

　　宁海赵信武索

　　五明宫，三光照。八脉婴儿，九转通玄妙。七宝林中常舞跳。十地玲珑，一个真欢笑。杳冥冥，冥杳杳。今古诸仙，永永同相召。外道天魔都未晓。方喜圆成，了了还重了。

　　○苏幕遮

　　述怀

　　我风狂，真九百。豁荡乾坤，爽气犹嫌窄。大道通融非有隔。地静天清，寸步轻轻蓦。晚云收，秋月白。万象参罗，灿灿流清色。休道东牟无羽客。妙用玄机，得得真常得。

　　○苏幕遮

　　丹阳祠堂

　　彦明姜，锺子政。文举先生，三友於中省。各发丹诚用得正。助阐玄门，转化昌阳境。玉阳王，为袖领。外诱诸公，结果全真行。工匠同流须至敬。感动扶风，专向蓬莱等。

　　○苏幕遮

　　姜锺二公法名

　　锺守中，姜守静。接引丹阳，济度诸灵性。志恳心坚人尽敬。远近闻风，一布钦真圣。到如今，谁复听。工匠艰难，倒把锋芒骋。多少良材皆弃屏。先要交钱，不敢违他命。

　　○苏幕遮

　　徐公问因果

　　守灵芽，搬瑞果。七宝金莲，应结长生果。无作无为成道果。出离凡笼，决证真仙果。老来修，难成果。透漏真元，败坏只园果。拍手空回没因果。譬似无常，速炼全真果。

　　○苏幕遮

　　请丹阳法体往西关

　　叹乖夫，违正道。巧使机谋，谗佞奸邪狡。败坏宗风无处告。破镜鸱鸢，和我难分晓。到如今召集，谁敢保。密里藏砒，反辱全真教。东海西秦皆被恼。曹贾莱为，须有天神报。

　　○苏幕遮

　　示李梁张三人

　　李张梁，听少告。休恁踌躇，纵得心颠倒。每恨玉阳无答报。似此修行，何日归蓬岛。大唐僧，九度老。万种难辛，一志终须到。东进佛经弘释教。相契如来，证果真常道。

　　○苏幕遮

　　劝休网罟

　　我生来，元怕死。固蒂深根，方证长生位。一切含灵无稍异。普愿安全，此是天公意。运慈悲，呈雅瑞。赫赫云霞，万道祥光起。三界高真兴法喜。祐护人人，各各无灾沴。

　　○苏幕遮

　　劝迷途

　　叹迷人，如大醉。敢使机谋，争眼谩天地。杀盗邪淫咒神理。一向无知，不顾临时罪。气归空，形委废。性识区区，走入幽牢里。无限冤魂谁放你。鞭棒随身。蛇狗争吞噬。

　　○苏幕遮

　　劝船户

　　劝诸公，当发誓。网罟休施，善处寻生计。自有神明照察你。福寿重增，别享甘甜味。得真欢，除浊秽。一性圆明，万法都捐弃。静看灵源生雅致。返老还童，占断清凉地。

　　○行香子

　　劝修炼三首

　　识三田，通八脉。九转光明，一点无尘隔。放荡真慈通杳默。灵芽搬载青黄白。透昆宫，仙桂宅。迸出神珠，空外呈红赫。奉劝尘寰寄宿客。早早收心，了取真功德。

　　○行香子

　　做修行，须体究。把握灵源，莫遣丹砂漏。此个功夫世罕有。内得神全，外得身长寿。辨冲和，明交媾。玉液琼浆，吞咽三光秀。上下循环通九九。撞过天门，永作烟霞友。

　　○行香子

　　白莲池，金液沼。龙戏明珠，紫雾常围绕。虎撞群羊山下闹。惊起白牛，九曲江边跳。赤鸾飞，朱凤啸。海底婴儿，抱定龟蛇笑。长就黄芽通节要。阴里生阳，几个人知道。

　　○行香子

　　赠蓬莱李一翁

　　说修行，蒙见许。端的回心，恋甚妻儿女。好汉不教人数赋。苦海奔波，觅个前程路。脱尘寰，出幽府。七祖先亡，救拔升云步。既没轮回真渐悟。行满功成，决应三清举。

　　○行香子

　　行化

　　遇行缘，逢知友。法水浇心，滴滴灵明透。收在炉中无外走。二气升腾，颠倒祥辉凑。贯泥丸，通肘后。昼夜殷勤，不许纤毫漏。夺得玄珠呈好手。云步青霄，大道方成就。

　　○望蓬莱

　　寄朝元公

　　朝元子，偏共道相亲。宿契良因今日现，未来妙果再铺陈。日日转清新。通造化，空外走蟾轮。认正本来清净主，瑶台阆苑四时春。方称个中人。

　　○望蓬莱

　　示门人

　　修真子，物外细搜求。既得出家须惜福，各增功行度春秋。诸事一齐休。持内照，心月按云头。二物冲融成大药，三关流转旋添抽。元海把根收。

　　○望蓬莱

　　赠小童

　　诸童稚，谨意学文章。万事不令心散乱，忘情缄口养和光。开悟内丹方。添清爽，一性转温良。大抵儒风并道理，若能运用两无妨。了了赴仙乡。

　　○望蓬莱

　　述怀

　　天之道，妙用不虚传。一点生成法性，二仪炼就出尘仙。随步结金莲。明了了，颠倒显根源。四大扶持真水火，五光照彻九重天。七祖尽朝元。

　　云光集卷之四



 
【王丹桂：词作146首】

　　○满庭芳

　　因腊月二十二日乃重阳师祖悯化妙行真人降迹，丹阳师父顺化慈愿真人升霞，众道友修斋毕，以词赠之

　　雪霁郊原，冰凝池沼，时当深入穷冬。重阳此日，降迹阐真风。还是丹阳师父，乱尘世、飞上天宫。玄元理，一升一降，显现至神功。无穷。真匠手，京南陕右，河北山东。但儿童耆老，谁不钦崇。应物随机顺化，垂方便、三教通同。诸公等，从今已往，何日再相逢。

　　○满庭芳

　　赠魏德纯

　　利锁名缰，恩绳爱索，兀谁不被牵缠。但能省悟，早是具前缘。那更苦求出离，情深处、翻作雠冤。应知否，暗中真圣，接汝趁天元。坚坚。惟谨谨，收缚意马，擒捉心猿。稍些儿放荡，损坏芝田。日用常搜己过，居丛中、莫见他愆。如斯做，本来一点，不许不周圆。

　　○满庭芳

　　赠刘四郎

　　冷淡家风，清闲门户，有谁着意搜求。元初灵识，刚被火宅囚。贪恋时间恩爱，终不道、前有程头。常省悟，好学我辈，一割万缘休。优游。何可似，鹰离笼罩，鱼脱纶竿，信飘飘，浑如解缆孤舟。随分饥餐渴饮，饱来后、鼓腹歌讴。无萦绊，功成归去，高步访瀛洲。

　　○满庭芳

　　赠周信等

　　贵贱由天，荣枯随分，分明不在强图。得之本有，失者本来无。谩使机关巧幸，劳神智、疲役形躯。痴迷客，蝇头利路，贪得又何如。蟾乌。飞走急，百年限里，光景须臾。恰红颜青鬓，尽变霜须。不日无常来到，问君待、著甚枝梧。争如我，虚闲寂静，保固大丹炉。

　　○满庭芳

　　一点灵明，万情牵绪，岂曾时暂宁闲。轮回催逼，贩骨若丘山。由是迷心未悟，夸聪辩、驰聘伶奸。还同似，飞蛾投火，蝼蚁竞循环。今番。亲得遇，群仙降世，阐化人寰。示全真大教，直指玄关。常处常清常静，休持论、返老童颜。从兹后，除疑断妄，名姓列仙班。

　　○满庭芳

　　四业三彭，七情六欲，终宵永日教唆。输他圈匮，难出黑风波。起尽悭贪嫉妒，生机狡、无限张罗。堪嗟处，从今至古，谁是不遭呵。王哥。亲说破，直须决裂，慎勿蹉跎。把无情慧剑，每每频磨。假使当场临阵，加刚锐、辟散群魔。归来后，民安国富，齐唱太平歌。

　　○满庭芳

　　咏三教

　　释演空寂，道谈清静，儒宗百行周全。三枝既立，递互阐良缘。尼父名扬至圣，如来证、大觉金仙。吾门祖，老君睿号，今古自相传。玄玄。同一体，谁高谁下，谁后谁先。共扶持邦国，普化人天。浑似沧溟大海，分异派、流泛诸川。然如是，周游去处，终久尽归源。

　　○满庭芳

　　答人问，缘甚出家，如何修炼

　　闲写荒词，谩成拙句，略将管见铺陈。贪迷世梦，虚度二十春。忽悟前头路险，拖恩爱、孰敢因循。投玄教，搜穷密妙，坦荡乐天真。清贫。活计好，还淳反朴，养素颐神。幸清风作伴，明月为邻。占得逍遥自在，从乌兔、东出西倾。忘言处，些儿消息，能有几人闻。

　　○满庭芳

　　示众

　　衠正清油，重罗白面，如牙细米舂淘。精严办供，庖馔列珍肴。虔属恪香点静，频作礼、岂惮劬劳。惟求望，见存获福，亡者得升超。吾曹。听劝化，休生懈怠，道念坚牢。在澄心涤虑，勿犯天条。稍有违斋破戒，无惭愧、滴水难消。亏功行，将来打算，天地不轻饶。

　　○满庭芳

　　平州节使完颜骠骑命作醮，索词

　　和气融融，日迟风软，艳阳物景相宜。园林铺秀，桃李正芳菲。燕语莺声斗巧，黄金嫩、柳带低垂。香风细，仙姿是日，分瑞向深闺。神仪。何秀发，温颜玉润，鹤态依稀。志谦和慈惠，大善常持。遐寿不须重祝，真元性、自有仙期。俗缘断，人间梦觉，还去宴瑶池。

　　○满庭芳

　　佑国雄才，皇家贵戚，御恩守镇平山。一方安堵，何幸感怡颜。视众犹同赤子，宽刑宪、矜恤愚顽。无私曲，政声流美，应遍满人寰。公馀，重积德，投诚奉教，使保心闲。又远蒙见召，祗建灵坛。醮谢诸天圣众，仗青裙、开启阴关。从今后，高真降鉴，名系上仙班。

　　○望海潮

　　自咏

　　昔年贪爱，平生做作，而今一旦纷飞。知命乐天，风前月下，依山临水幽栖。杜口且如痴也，不管傍人，说是谈非。尽日无馀事，惟保守这些儿。幽微。暗洽玄机。觉澄澄湛湛，并没归依。兴即唱吟，欣来歌舞，随缘悦我希夷，不整外容仪。放落魄婪耽，自在无为。但乐贫闲过，任乌兔走东西。

　　○玉炉三涧雪

　　本名西江月和秦先生

　　策杖水云游历，一身到处为家。洞天高卧养丹砂。茅屋柴篱入画。收拾黄芽白雪，合和玉液金茶。就中甘味不须夸。夺个仙魁无价。

　　○玉炉三涧雪

　　藏头拆字

　　大非为坚固，今迷执居家。还悟得紫灵砂。弃琴棋书画。载殷勤锻炼，中养就名花。今知味岂须夸。日功成无价。

　　起四字

　　○玉炉三涧雪

　　赠显异观王后堂

　　欲觅修行捷路，无令马劣猿颠。头头物外绝萦牵。问甚龟蛇相缠。常使灵台莹莹，自然真息绵绵。个中仙子貌婵娟。便是本来头面。

　　○玉炉三涧雪

　　赠安抱真等

　　鱼在迷津苦海，随波逐浪漂游。闲抛香饵下纶钩。一钓俄然回首。也是宿缘深重，一齐万事都休。前途何处是程头。作个群仙领袖。

　　○玉炉三涧雪

　　欲要超离苦海，先须割爱忘情。从来坑堑刬教平。不入荒凉斜径。幻景浮华识破，疑心妄念休生。潇潇洒洒向前行。步步蓬莱有准。

　　○玉炉三涧雪

　　既悟出家学道，须凭一志坚坚。假饶心上起诸缘。全在殷勤锻炼。处真莫生异见，利他损己为先。内功外行两双全。得赴瑶池琼筵。

　　○玉炉三涧雪

　　赠平州菩萨堂刘僧

　　大道岂分贵贱，人人个个圆成。休教方寸万缘生。念念常归清静。达了这番消息，不须屈体劳形。灵台皎洁胜冰轮。照破无明种性。

　　○玉炉三涧雪

　　叹出家儿生烟发火

　　一等求真慕道，令人堪叹堪怜。远荤止酒戒腥膻。做就出家行遣。静处闭眉合眼，人前说道谈禅。些儿触著早生烟。错了从来知见。

　　○玉炉三涧雪

　　妙用

　　罢论古人公案，且呈自己门风。三更三点扣斋钟。便是予家妙用。湛湛空花形象，澄澄水月仪容。两番消息一番同。看你如何拈弄。

　　○玉炉三涧雪

　　双泯

　　祖道将何言说，正宗著甚谈论。摇唇调吻早差分。背了诸仙心印。似此难为举向，不辞略与开陈。头头物物露全身。言下要君承认。

　　○玉炉三涧雪

　　谢道友访及

　　鲁拙倦贪世利，疏慵唯爱山居。深承道友喜相呼。来结良缘妙趣。但愿徐登寿域，更祈重悟虚无。尘劳放下万缘除。高卧白云深处。

　　○金鼎一溪云

　　本名巫山一段云赠孙志道王居易

　　紫陌忧危客，红尘名利家。区区终日谩咨嗟。无计伴烟霞。傥悟浮生梦短。咫尺蓬莱仙馆。饥餐渴饮困时眠。馀事总无牵。

　　○金鼎一溪云

　　风定云初敛，潮平浪亦安。闲挥轻棹带蓑竿。垂钓近江干。湛湛碧天如水。那更月明风细。奈何鱼鳖不吞钩。独立蓼花洲。

　　○金鼎一溪云

　　骷髅喻

　　日日迷花酒，朝朝竞气财。偶然命尽掩泉台。郊外暴遗骸。任使砖敲棒打。不似从来尖傻。劝人早悟此因由。物外做真修。

　　○金鼎一溪云

　　傀儡喻

　　颜貌胡妆点，形骸旋合攒。趋跄扭捏恁多端。争信被人般。由自摇头弄影。日日当场驰骋。一朝线断罢抽牵。方悟假因缘。

　　○小重山

　　述怀

　　猛悟尘劳跳出笼。胸襟多少事，尽成空。逍遥物外效愚蒙。真脱洒，端的好家风，启户对松峰。红尘飞不到，白云中。道心不与利心同。开怀抱，高卧养疏慵。

　　○金莲出玉华

　　本名减字木兰花勉道友

　　全真妙道。先把我人山放倒。妙道全真。决要收拾精气神。功圆行满。撇下皮囊都不管。行满功圆。朝拜丹阳师父前。

　　○金莲出玉华

　　赠罗家庄道友

　　无为清静。虎绕龙蟠归大定。清静无为。子母和同出入随。逍遥自在。去去来来绝挂碍。自在逍遥。一任出林与市朝。

　　○金莲出玉华

　　人非人是。识破全然浑小事。人是人非。恰似春风耳畔吹。真功真行。意马心猿休内纵。真行真功。十二时中炼气冲。

　　○金莲出玉华

　　罗庄一境。曲水环山相掩映。地秀人贤。慕道崇真种善缘。邀予至此。供养殷勤心不止。报德无方。惟愿家家福寿昌。

　　○金莲出玉华

　　赠胡先生

　　子林苗裔。谈论清高超众异。夙骨灵肌。半貌堂堂出世奇。身崇三教。敬释尊儒行大道。暗养仙胎。行看白莲火里开。

　　○金莲出玉华

　　寿明威县君完颜明慧

　　严凝天气。万物深根而固蒂。蓂叶全开。仙子移真下宝台。松姿鹤质。遣累斋心超众异。为祝遐龄。福寿同臻等芥城。

　　○踏云行

　　本名踏莎行自遣

　　壬癸才升，丙西已降。往来浇灌黄芽长。灵童采摘赴瑶宫，笙簧迎引声嘹亮。虎啸祥风，龙翻雪浪。斡旋造化凭真匠。炼丹砂就月华清，踏云行处神光灿。

　　○踏云行

　　清静家风，无为活计。个中别有真消息。阒寂湛湛契玄机，杳冥恍惚通幽理。七宝山头，五明宫里。陶陶恣饮醍醐味。醒还醉了醉还醒，醉还醒了醒还醉。

　　○踏云行

　　世事纷纷，尘情扰扰。馀闲思想真堪笑。荣枯得失几时休，兴亡成败何年了。今日虽存，来朝难保。闻康认取无为道。修持功行两完全，携云笑指蓬莱岛。

　　○踏云行

　　赠安山李秀才

　　已矣焉哉，之乎者也。悟来好把番番舍。童蒙训授费精神，因循莫使头生雪。飞矢年光，忍教虚设。殷勤说破修仙诀。一枝丹桂肯跻攀，与君共赏长生月。

　　○踏云行

　　赠罗家庄梁秀才叔侄处化地建庵

　　长岭峰前，罗家庄后。来山去水真明秀。而今若把道庵修，他年应引神仙凑。为写新词，聊充赞祝。福缘善庆从来有。叔侄暂结有为缘，子孙永享无穷寿。

　　○踏云行

　　赠罗家庄崇道庵长春邑众

　　邑号长春，庵名崇道。其间隐奥人难晓。长春灵验莫教凋，真心崇道家缘掉。外屏喧嚣，内搜玄妙。常怀忍辱心低小。慧风吹散岭头云，一轮性月辉华耀。

　　○踏云行

　　赠杨德远

　　道号安闲，法名德远。法名道号开方便。安闲常要性逍遥，悟其德远归真善。外貌如愚，内通修炼。下功进火犹争战。金乌飞向曲江池，玉蟾跃出通明殿。

　　○踏云行

　　杨德远求词

　　道本无言，强求强索。与凭诗曲强分解。无初模样体真常，随机应物元纤碍。出入纵横，往来自在。目前一段光明快。君还言下敢承当，不移一脚超三界。

　　○望蓬莱

　　本名望江南赠家兄忠武访及

　　顿失笑，迷悟理全差。富贵荣华君活计，寂寥潇洒我生涯。高枕卧烟霞。长生趣，清兴果清嘉。暇伴延龄千岁鹤，闲观不谢四时花。何处觅仙家。

　　○望蓬莱

　　寄桃林口王都监

　　华宗士，清誉久闻传。邂逅相逢青嶂里，盘桓共坐玉泉边。谈论契真诠。从别后，再会得无缘。切恐灵机迷爱欲，不辞荒拙缀狂篇。托意在毫笺。

　　○望蓬莱

　　寄张四秀才

　　清河氏，听取此根原。自昔未逢超岸筏，而今又值下坡年。犹被世情牵。繁华境，虚幻不牢坚。休向梦中重作梦，便於玄上更搜玄。修补洞中天。

　　○无俗念

　　本名念奴娇咏竹，谨继长春真人韵

　　一竿修竹，有天然标本，森然唯独。槛外窗前横翠影，幽雅真非寻俗。内蕴虚心，外彰高节，超越凡材木。静吟风月，韵同敲击冰玉。可爱素质英姿，引鹤栖凤，四序清人目。茂叶重重光润腻，袅袅柔枝凝绿。根曲蛟蚪，气含蔬笋，全味胜粱肉。此君嘉秀，并余遐算遐福。

　　○无俗念

　　九日

　　岚光清翠，动西风、还遇重阳节暇。丹叶黄花相间隔，嘉景真堪图画。往岁兹辰，绮罗丝竹，宴赏飞金斝。而今追想，尽成一梦虚假。有缘悟入玄门，尘情种种，不许纤毫挂。草舍柴篱相掩映，洁静常教清雅。尽日忘言，通宵无寐，甘恁捱潇洒。何人同志，共说无生之话。

　　○无俗念

　　叹世

　　蟾乌景急，暗催人、两鬓银丝如织。终日区区犹不省，盖为家缘煎逼。蜗角虚名，蝇头微利，得也成何济。闻身康健，好寻云路活计。拂袖落魄婪耽，水边石上，笑傲闲吟缀。一粒神丹光灿灿，免使尘清连累。坦荡逍遥，优游自在，占得真消息。功成归去，永居蓬岛仙位。

　　○临江仙

　　诫释道相辩

　　禅道本来无辩证，皆因古圣强名。不须方外谩劳形。人人俱有分，个个总圆成。但把万缘齐放下，切须戒断无明。给孤园内任纵横。泥牛哮吼处，日午打三更。

　　○临江仙

　　赠石遇仙等

　　稽首同途听教化，休教虚度流年。常生觉照道心坚。包容他过失，整顿自邪偏。分上本无人我相，闲中认正根原。但迷假合起攀援。永沉烦恼海，难证大罗天。

　　○临江仙

　　晚景

　　向晚嫩凉生户牖，松岩独坐榰颐。凭高一望彻天涯。孤城烟树惨，远浦片帆归。万里碧天澄似水，云闲不动毫厘。昭昭明月弄晴辉。圆光含法界，灵验射瑶池。

　　○临江仙

　　闻杜鹃戏成

　　一片闲心闲不倦，腾腾兀兀忘机。晓来微雨过窗扉。翠霞青嶂里，还听杜鹃啼。句句不如归去朗，我今已应归期。功成自是步云霓。何须施巧辩，苦苦竞相催。

　　○青莲池上客

　　本名青玉案赠乌林答德润

　　而今既悟尘劳苦。已是身遭遇。屏弃浮华宜朴素。常怀柔弱，莫生贪妒。言行须相副。闲中不起闲思虑。自得玄中妙玄趣。营养三田无旦暮。阴消阳长，气凝丹结，方称全真侣。

　　○黄鹤洞中仙

　　本名卜算子示众

　　奉劝修仙客，各要常宁耐。万难千魔志转坚，休把初心改。浑似蟾光大，莹静长天外。斡运无私满大千，信使浮云寨。

　　○黄鹤洞中仙

　　赠程三

　　人似当风烛。谁肯心回顾。目下恩情紧绊牵，岂觉於身苦。幸有修仙路。散散闲闲做。到处逍遥任自由，功满蓬瀛住。

　　○姹莺娇

　　本名惜奴娇山居述怀

　　泉石清幽，好个真游地。香风散、彩云呈瑞。日暖天和，更时有珍禽戏。嘉致。总妆点、山家况味。外景充盈，内景还相契。丹炉畔、虎龙交会。女姹婴娇，频劝我、倾金液。沈醉。但高卧、晴霞影里。

　　○姹莺娇

　　赠油面王广道

　　广道王三，天赋精诚艺。将油面、和调运制。应物番番，但做造由心意。依理。锻炼在、长生炉内。按候知时，拈出真奇异。光明灿、馨香馥鼻。试与尝来，又别是、甘甜味。妙矣。堪献入、仙家筵会。

　　○喜迁莺

　　赠康德机

　　宿缘深重。早省悟浮生，都如一梦。壮志回头，专心入道，尘事豁然驱屏。要脱死生轮转，认取元来本柄。甚为准。待与君说破，些儿捷径。日用。持清静。积累内功，外行心平等。次泯贪嗔，调和神气，休放马猿驰骋。万里黑云消散，一点灵明光莹。仙路稳。这回须免了，改头换影。

　　○忆王孙

　　自咏

　　云何便会做痴憨。只为番番世事谙。度日随缘不外贪。处云庵。渴饮醍醐味转甘。

　　○忆王孙

　　逍遥坦荡绝忧愁。管甚流年春复秋。露地安眠放白牛。晚烟收。一曲高歌古渡头。

　　○忆王孙

　　不持斋戒不看经。不论金丹共五行。玉瑟闲调月正明。韵轻清。响彻瑶台十二层。

　　○忆王孙

　　三田常用铁牛耕。种得黄芽渐渐生。法雨时时浇灌频。转滋荣。采摘归来上玉京。

　　○忆王孙

　　几人学得我风流。疏尽尘缘散尽愁。闲品羌笛驾白牛。好因由。四大神舟任意游。

　　○忆王孙

　　本来真性唤神仙。为爱幽栖远市廛。独隐山堂妙最玄。乐恬然。欣即高歌困即眠。

　　○忆王孙

　　四时流转急如梭。百岁韶华屈指过。惟愿人人出爱河。养冲和。功满超升赴大罗。

　　○忆王孙

　　因王孙二旧友同日不期而会

　　闲闲闲里忆王孙。今幸相逢语笑频。各各勤修精气神。行功臻。同宴桃源碧洞春。

　　○好离乡

　　本名南乡子警世

　　人本是神仙。只为当初纵马猿。换骨更形无定止，连绵。致使尘情种种牵。若解固根原。玉鼎金炉聚汞铅。锻炼三千功行满，还元。复返蓬瀛绝变迁。

　　○好离乡

　　余隐居昆嵛山清神洞。常习不睡。因久坐，不觉雪降。其夜稍暖，岩溜半溶，似乎有声。俄然而起，出户视之，四围山色，尽为更变。因倚松而作是词

　　坐久欲胧晴。不觉天公祥瑞呈。夜暖忽闻岩滴，声声。唤觉游仙梦不成。靸履起开扃。四望遥峰尽变更。唯有长松天性异。坚贞。独倚幽岩显道清。

　　○好离乡

　　余祖居利州，有李仙者，自彼而来。言族中亲眷，闻先生入道多岁矣，未知是王家那一家派，请示一书，因成此词以寄之

　　聊与话行藏。生死轮回岂尽量。无奈顽心迷爱欲，滋彰。千古悠悠不到乡。幸遇祖重阳。开阐全真出世方。寄语吾族当省悟，消详。这个从来不姓王。

　　○好离乡

　　赠崔妙信

　　一个好明师，洪范恢恢出世奇。香味色声难染滞，须知。纵使波流岸不移。认取莫生疑。休费功夫向外驰。坐卧住行相守定，思惟。瞬目扬眉更是谁。

　　○秦楼月

　　咏松

　　烟霞客。亭亭隐在幽岩侧。幽岩侧。霜欺雪压，了无纤碍。蚪枝招飐寒云外。天然姿质真堪爱。真堪爱。青青别是，一番标格。

　　○秦楼月

　　咏竹

　　性贞洁。柔枝嫩叶堪图写。堪图写。四时常伴，草堂风月。孤高劲节天然别。虚心永永无凋谢。无凋谢。绿阴摇曳，瑞音清绝。

　　○凤栖梧

　　山居遣兴

　　满目青青松间竹。掩映山家，有甚闲荣辱。独自唱吟斟美醁。味浓醉倒和衣宿。清梦觉来情未足。重抱瑶琴，品弄无生曲。谁是知音余伴侣。草堂风月应相许。

　　○凤栖梧

　　寄同道

　　世事纷纷何事苦。死去生来，轮贩无停住。有幸高真开法宇。引人同上无生路。路上行人当听属。属付虔诚，念道忘思虑。清静功夫昭且著。无生路上常相遇。

　　○凤栖梧

　　劝游春子

　　嫩柳垂金花烂坼。随处园林，拂袂香风快。无限眼前闲景色。只应妆点春光煞。游骑骈骈驰雅态。不道繁华，暗换朱颜改。到底有情终不耐。殷勤说与寻芳客。

　　○凤栖梧

　　暮春闻莺

　　短景相催何太促。丽日和风，又送春光暮。渐听流莺枝上语。绵蛮似把衷情诉。昨日花开红满树。今已飘零，狂荡逐飞絮。奉劝游人生觉悟。莫教失却来时路。

　　○凤栖梧

　　清明前三日因微雨过示众

　　割爱忘情惟谨谨。兔走乌飞，催逼年华迅。又是清明将欲近。家家烟火宜防慎。和气氤氲当宝运。细雨廉纤，不负阳春信。造化工夫犹此进。仙葩迤逦飘香韵。

　　○上丹霄

　　本名上平西用张子云韵

　　得真闲，投真趣，傲萍蓬。任运命、否塞亨通。生涯寂淡，二十年罢倒金锺。头头返照，破昏蒙、灵鉴非铜。或游戏，红尘境，或栖隐，碧岩松。掌谭马、遗范馀风。驱驰造化，自然交媾虎和龙。上清仙举，要争魁、安敢耽慵。

　　○上丹霄

　　弃浮荣，忘羁绊，胜秋蓬。乐天命、所遇皆通。随缘一饱，算来奚用禄千锺。甘闲守拙，捱清贫、岂顾顽铜。陪霞友，邀风月，临溪石，对岩松。论坦然、出世家风。烹金炼玉，斡旋牝虎与玄龙。而今重悟，万缘空、意倦心慵。

　　○上丹霄

　　入道

　　死生催，轮回迫，没休期。向迷津、苦海争驰。会逢圣代，真仙垂教度群迷。顿然唤觉，梦浮生、疏远轻肥。头如蓬，面如垢，情如醉，貌如痴。处闲闲、穷究幽微。嘉祥得也，料应尘世少人知。灵风飘荡，静乾坤、月照华夷。

　　○朝中措

　　抛俗

　　宦途好似水东流。得失几时休。选甚王侯黎庶，无常限到难留。争如解放名缰锁，且免了闲愁。异日三丹结正，携云却访瀛洲。

　　○朝中措

　　和孙圆明先生韵

　　顿抛尘世事无涯。知命度年华。占断草堂风月，恬然欲对谁夸。平生据我无拘束，宝鼎养丹砂。直待功成九转，飘游海上人家。

　　○诉衷情

　　九日

　　重阳嘉节兴尤深。胜赏一登临。天阔水清山秀，霜叶坠疏林。增雅趣，助微吟。息尘襟。壶觞满泛，清韵重弹，谁是知音。

　　○诉衷情

　　继古韵

　　瑞云深处是仙家。高枕卧烟霞。调引个中物象，玉兔配乌鸦。甘淡素，弃轻纱。远浮华。身崇三教，心敬三光，头戴三花。

　　○诉衷情

　　赠魏老

　　寿高由是殢耽家。斜日对馀霞。不觉尽成皓鬓，难得再如鸦。牙渐朽，眼蒙纱。少光华。残年何异，雨打衰桐，风撼狂花。

　　○行香子

　　自咏

　　云水生涯。到处为家。远浮名、浮利浮华。三宫升降，上下无差。要结灵胎，收灵物，聚灵芽。清兴幽赊。此外何加。姿陶陶、畅饮流霞。大丹熟也，归泛仙槎。便曳琼琚。摇琼佩，戴琼花。

　　○行香子

　　忆师父训号白云子，名丹桂，字昌龄

　　幼悟离尘。炼汞烹银。把壶中、造化区分。虎龙调处，滋助阳初。亘理来容，元来面，本来身。云水为邻。风月常亲。妙玄通、方称全真。忆师慈训，稍异常人。便字昌龄，名丹桂，号白云。

　　○行香子

　　示从，复用前韵

　　说甚根尘。辩甚铅银。这仙佛、路径明分。何须外觅，不在劳神。欲要全完，当全道，露全身。一体同观，无起疏亲。志常清、常静常真。不惟自利，兼利他人。定结祥光，成祥瑞，蹑祥云。

　　○满路花

　　谢昌黎道友访及

　　早年忘俗累。云水寄天隅。群峰藏弊舍、养痴愚。寂寥孤淡，默默守如如。深谢崇真友，步屧携筇，不辞远访山居。奈门风、冷落清虚。相待礼全疏。微言频劝谕、省区区。前程路险，认取妙元初。物物头头上，一段灵光，本来无欠无馀。

　　○满路花

　　赠小崔评

　　人间何最苦，说著替君愁。眼前生灭景、象悠悠。虚名薄利，随分少贪求。幸遇嘉时节，乘兴偷闲，访寻霞侣云俦。更那堪、猛悟回头。物外恣飘游。布袍襟袖阔、好风流。纷纷尘事，一笔尽都勾。磨莹先天宝，灿灿辉辉，恰如朗月当秋。

　　○满路花

　　岁日赠冯六等

　　节令频移政，寒暑递相迁。光阴驹过隙、古今传。晓来万户，欢笑贺新年。谁肯回光照，绀发童颜，渐成衰鬓皤然。愿人人、早悟根原。搜觅妙中玄。洞天风月下、舞胎仙。刀圭潋滟，一颗大丹圆。捧入青霄路，步步无生，任从海变桑田。

　　○满路花

　　赠两山道友乌林答同监等

　　东南形胜地，极目锁岚烟。海山锺异秀、产英贤。人多吉善，息念屏嚣喧。是处追朋挹，探妙＊真，共修物外因缘。愿由斯、道念弥坚。早早悟重玄。殷勤营养就、火中莲。清香馥郁，递互尽相传。异日真功满，拂袖携云，迳超无上人天。

　　○月中仙

　　返照

　　历劫昏蒙，为恩情爱恋，一向迷执。争头竞角，觑巨浪洪波，岂顾沈溺。幸今生觉悟，便拂袖、开怀畅意。返照从前事，行踪过迹，翻作大雠隙。飘然做个闲人，向青松影下，白云堆里。怡怡自乐，但咏歌谈笑，随缘销日。晚来增雅趣，对天鉴、澄澄湛碧。次第银蟾上，昭彰奋离三岛迹。

　　○月中仙

　　望海

　　暑气方阑，渐云收四野，山海明霁。凭高放目，视万里汪洋，东连无极。廓然风浪静，屡显现、嘉祥至瑞。大哉玄元体，澄清浩渺，浮动乾坤势。神功圣力难量，信归墟运转，无有休息。恢张万化，任云物飞翔，鱼龙游戏。混融千古秀，隐三岛、十洲异域。直待功成后，骑鲸笑傲超於彼。

　　○齐天乐

　　得遇

　　悟浮生幻化，速把恩情，爱恋俱弃。垢面蓬头，麻衣纸袄，海角天涯飘逸。摧强挫锐。守柔弱清贫，忘忧忘耻。劣马颠猿，顿然休歇杳无迹。些儿玄玄妙理。对碧天澄彻，别是一家风味。啰噔哩噔，唇歌舌诞，何有纤毫拘系。频加敬礼。幸出自吾师，昔年提携。异日参从，共赴蟠桃会。

　　○齐天乐

　　赠蔡德厚

　　用千方万便，惟把修行，一一开露。至道幽深，玄机杳邈，须仗十分勤苦。韶华迅速。念宝运昌期，忍教虚度。此段因缘，等闲失了再难遇。听予重重付属。向旧来境上，挑剔勿令差互。性烛昭彰，心花灿烂，无限清香敷布。如斯作做。自然感高真，暗垂加护。行满功圆，步入丹霄路。

　　○醉桃源

　　本名阮郎归钓乌林答二郎君

　　今生豪贵宿生缘。分明说与贤。回头早早悟根原。休教俗境牵。搜秘密，访幽玄。炉中炼汞铅。真功真行满三千。飞腾作大仙。

　　○醉桃源

　　赠赵姑

　　修行径路坦然平。直须断爱情。邪思妄念不相萦。三尸势自轻。坐与卧，住兼行。常休忘静清。一朝忽尔显灵灵。辉辉晃晃明。

　　○醉桃源

　　赠赵戒师

　　略将微语破昏衢。尘情立剪除。色空空色两无殊。真实理不虚。常湛湛，体如如。出离生死途。澄塘性月一轮孤。光明射四隅。

　　○醉桃源

　　赠吾古论戒师善渊

　　本来一点号牟尼。端严越世奇。随缘应物任施为。圆明合范围。或显用，或潜机。灵光出入随。但能认正决无疑。携云物外归。

　　○醉桃源

　　赠库使县君完颜氏

　　全家一意道心坚。皆因宿世缘。精严精谨愈精专。真诚实可怜。听教化，悟微言。尘劳渐渐捐。内调神息两绵绵。功成自证仙。

　　○心月照云溪

　　本名蓦山溪山居述怀

　　既抛火院，尘事难拘检。物外乐逍遥，总疏远、征徭赋敛。粗衣淡饭，据分且随缘，青峰畔，白云中，独把清闲占。茅庐一厦，相称平生愿。里面但容身，也不在、浮华妆点。锁窗寂静，恣意任高眠，红日上，两三竿，犹自柴门掩。

　　○心月照云溪

　　五峰挺秀，滴翠岚光腻。气势压沧溟，对烟浪、云涛无际。碧岩深处，腌映道人家，忘宠辱，绝骄矜，勘破人间世。野情幽兴。谁羡公卿贵。闲运妙玄机，看虎龙、盘旋作戏。婴娇女姹，欢笑庆金丹，功成去，步云霓，显我嘉祥瑞。

　　○心月照云溪

　　赠魏德柔家中魔障，权令牧羊

　　当初学道，望脱尘缘累。迤逦渐生魔，是时间、些儿凝滞。君还识破，慎守勿因循，心决裂，志精专，别有清凉味。羊儿牧处，收管休疏失。稍欲走东西，在主人、调伏断制。山间林下，早早趁归期，天欲暮，日将沈，关锁牢封闭。

　　○心月照云溪

　　牧牛喻

　　牛儿性劣，奔竞无时辍。短棒与长绳，每驱驰、牢擒痛决。朝来暮往，久久渐调柔，芳草渡，曲江头，露卧如霜雪。牧童闲散，无限情怀悦。独坐古松阴，短笛弄、声悠韵噎。重堆蓑笠，拍手笑归来，清风劲，碧天澄，现出家家月。

　　○心月照云溪

　　赠赵德备

　　但凡入道，屏弃繁华早。柔弱守清贫，把灵台、时时拂扫。尘心起处，宜向死前观，凭乞化，做生涯，馀事绝论讨。日来月往，勤炼先天宝。默默内含光，照俗缘、番番颠倒。无中还有，此理最幽深，功成日，行圆时，自有天书昭。

　　○悟黄梁

　　本名燕归梁赠刘九郎

　　人间何事最堪悲。迷火院，受驱驰。不曾时霎暂舒眉。算何日，是休期。况他衣饮各相随。空热乱，又奚为。明明生死眼前催。放得下，是便宜。

　　○悟黄梁

　　浮名浮利两悠悠。终不道，把身囚。好贪多败更多忧。又著个，甚来由。愿人识破早抽头。从前事，尽都休。飘飘物外不淹留。管有分，继吾俦。

　　○秋霁

　　继古韵述怀

　　肥遁人家，对东南万里、鲸海横碧。兰苑芝田，暖香风送，不灭凤城春色。寿松径里。绿茵嫩□纹如织。又还是。鹤诏乍回，犹听九霄唳。天教赋我、此段嘉期，寸心澄寂、百虑蠲息。向闲中、呼童煮茗，玉瓯轻泛浪花白，神爽气和何有隔。况真常道，时时默运玄功，湛然无为，澹然自得。

　　○武陵春

　　寄七河镇陈都统

　　美誉深仁兼孝行，远近尽谈扬。为寄新词细审详。早早悟黄粱。一朵心花初绽处，袅袅吐清香。风散馀芳入道场。廓尔露祯祥。

　　○武陵春

　　寄乐亭刘嗣昌

　　道念精诚闻已久，皆昌宿生因。何日相陪愿结邻。挑剔出迷津。自在逍遥随分过，兀兀养天真。火里莲开日转新。永永占长春。

　　○炼丹砂

　　本名浪淘沙孙义来说，弟子昨夜梦丹阳真人，化弟子出家。弟子言，子孙未立，家道未成，恐无出家缘分，且只在家修行可否。真人笑曰，吾固有云，无偎妻抱子神仙，没在家蓬岛公，岂不知也。言讫，弟子觉来，未知怎生，因以词赠之

　　稽首富春仙。听说根源。金枷玉杻紧牵缠。惟要自家心决裂，休道无缘。贤圣梦中言。的不虚传。家缘事事待周全。更望一身成道果，掘地寻天。

　　○炼丹砂

　　赠女姑郭守渊郭善知

　　奉劝二汾阳。略序行藏。有缘身入道家乡。尘事番番宜损损，舍短从长。日用爇心香。返照回光。逢魔逢难敢承当。尽始尽终无变易，决赴蓬庄。

　　○炼丹砂

　　赠女姑张善行

　　狂语话真诚。清众宜听。不期白发鬓边生。前有无常相等待，著甚祗迎。除是做修行。心地宽平。旧来熟境不相萦。已过更能频改正，功自圆成。

　　○炼丹砂

　　赠徒单姑姑

　　确志慕前程。宠辱犹惊。五千奥旨灼然明。所以百川俱凑海，洼则当盈。上士处无争。柔弱为凭。外虽应物内澄清。履道如斯常坦坦，步步蓬瀛。

　　○悟南柯

　　本名南柯子和常显之

　　宴坐心恒适，幽居兴可嘉。静鸣天鼓漱云芽。吐纳绵绵，随分保生涯。但解安时运，奚忧换物华。三山琼路信非赊。未去权依，积翠与明霞。

　　○悟南柯

　　赠乐亭刘司候

　　猿鸟诚幽伴，泉石亦近邻。三竿红日欲侵门。睡起从容，无事暂相亲。玄谷规千圣，泥丸聚百神。些儿功用养天真。远害全生，清乐未输君。

　　○悟南柯

　　溟州值雨阻道友留恋

　　落魄白云子，身无个事萦。闲思云水下山屏。策蹇携童，行化过东溟。暑气潜然退，秋风分外清。连连小雨未开晴。有意相留，不放出门行。

　　○瑶台第一层

　　崔大师生辰

　　岁运推迁。时正遇，十月小春天。老人生灿，玉绳低纵，云汉高悬。晓来佳气聚，庆谪仙、初驻云骈。应良缘，渐重敷素艳，复阐金莲。飘然。尘情一荡，志归清静禀根原。鼎炉烹炼，河车搬运，丹满三田。洞房辉焕处，会虎龙、婴姹团圆。表长年。傲龟龄鹤算，永劫绵绵。

　　○瑶台第一层

　　元宵

　　时令相催。又还是，元宵报春回。桂轮新满，金莲乍坼，不待栽培。六街三市遍，列鳌山、辉映楼台。竞追陪，簇香车宝马，驰骋多才。吾侪。情忘企慕，绛宫深处保仙胎。觉花芬馥，慧光明灿，别是欢谐。玉浆琼液泛，结刀圭、不让樽罍。恣开怀。任鸾迎凤引，游宴蓬莱。

　　○瑶台第一层

　　吴大卿寿日

　　阴极阳升。当律应，黄锺正严凝。昔年此际，素云容裔，瑞气清英。玉衡潜运转，显弧南、一曜增明。降仙卿，渐风晴阆苍，月冷蓬瀛。峥嵘。天才富赡，早年名遂与功成。顺天合道，退身养浩，同辈吞声。客中开小宴，会朋俦、交错霞觥。醉还醒。表冰姿玉骨，寿占椿龄。

　　○春从天上来

　　赠首阳山李志朴

　　既悟尘缘，摆爱海恩山，蜗利蝇名。乐然拂袖，绝虑忘情。熟境慎勿牵萦。抱始终一志，但兀兀、莫问途程。处无为，捱潇潇洒洒，静静清清。闲中做成修炼，炼百脉通流，四体和平。虎绕龙蟠，气结神凝，大丹一粒圆成。引灵童歌舞，瑞云房、满酌瑶觥。兴无穷，保深根固蒂，久视长生。

　　○春从天上来

　　冬至日

　　兔走乌奔。竞西没东生，四序潜分。亚岁方迎，万户千门。欢笑共庆良辰。暗推移晷运，正南檐、爱日初新。考丰凶，会银台占候，史笔书云。玄元大哉造化，渐梅蕊飘香，槛竹偷春。坦坦幽人，百福咸臻，默默养浩全真。体冲和妙道，自然理、斡运蒙屯。岁功成，六阴爻始尽，复建阳纯。

　　○桃源忆故人

　　因赵元帅舍人出示用其韵

　　人生百岁诚稀少。此事任谁明晓。相见但开口笑。管甚闲悲恼。四时风月寻常好。放下心肠便了。虽是身难恒少。到底须迟老。

　　○桃源忆故人

　　愁思俗态知多少。萦绕谁能分晓。方欲强追言笑。翻复成忧恼。春花秋月虽然好。总被功名误了。才见儿童年少。又早容颜老。

　　○桃源忆故人

　　桃源忆故人来少。独占洞天清晓。追想从前失笑。谩惹闲萦恼。琴书活计端然好。一曲山堂了了。保护胎仙常少。永永依黄老。

　　○桃源忆故人

　　再用前韵藏头拆字

　　来万事心头少。隐任他昏晓。兀但忘谈笑。限谁愁恼。闲愈觉冲和好。后午前功了。补衰颜重少。检仙无老。

　　○水调歌头

　　赵舍人又写日本国人词，索和其韵

　　年华若飞矢，贪爱竞无休。西城始逢春色，转眼又惊秋。日月递相昏晓，暗里消磨人老，甘逐逝波流。争似闻强健，拂袖觅抽头。放心闲，从体便，胜封侯。优游到处无系，浑似一孤舟。但得自家合道，任使旁人笑错，忘耻亦忘忧。高卧晴岚表，吟啸对石楼。

　　○水调歌头

　　赵相公寿日

　　秋色入林杪，湛湛碧天长。篱边数丛黄菊，次第吐清香。自昔群真朝会，共话人间兴废，应运佐时康。遽命骑鲸客，飚羽下穹苍。禀天和，怀信惠，效忠良。甘分重职调御，大度愈恢张。况是从来声价，优渥溥沾高下，民愿庇馀光。献颂期君寿，永与镇安阳。

　　○长思仙

　　本名长相思赠平山刘志常、神山刘志本

　　平山刘。神山刘。更易俗流作道流。人情誓莫留。悟骅骝。悟骅骝。灿灿神珠得自由。光明常逗遛。

　　○长思仙

　　赠滨州李志持

　　李志持。做修持。早把心田荆棘治。休教下手迟。汲华池。灌华池。劣马颠猿不骋驰。功成拜玉墀。

　　○长思仙

　　赠平州刘志真

　　慕全真。处全真。举动行为务正真。惟凭一志真。合天真。契天真。十二时中守内真。头头现本真。

　　○长思仙

　　赠平州宋志洪

　　脱樊笼。离樊笼。无变无迁抱始终。直须显志洪。积真功。累真功。真正无私合大空。炉中丹自红。

　　○步云鞋

　　本名软翻鞋赠玄真观单姑等献履鞋

　　幸遇教风开。和气洽吾怀。玄真清众总仙才。志谦和、恭顺垂慈惠，殷勤献，步云鞋。妙手巧剜裁。珠宝砌双腮。一回朝礼蹑坛台。待他年、真行真功满，超尘世，赴蓬莱。

　　○浣溪沙

　　刘姑姑生朝

　　仲夏蓂开四叶初。仙姬分秀下云舆。祥光瑞气共相扶。法性殊无尘事累，灵安那有世情拘。自然遐寿等麻姑。

　　○醉桃源

　　赵恭善生朝

　　前期三日是蕤宾。芝輧别紫宸。祥烟瑞霭结氤氲。同资诞玉真。才敏慧，性敦淳。常希道德邻。人间短景不堪陈。壶天别有春。

　　○诉衷情

　　九日登黄崖

　　重阳又早一年期。景物正凄凄。凭高畅情凝望，极目彻天涯。秋日短，塞天低。雁南飞。诗题红叶，酒泛黄花，不醉无归。

　　○木兰花慢

　　中秋

　　又中秋届候，日初沈，夜微凉。对烟障云屏，良朋益友，逸兴何长。飚然玉轮宛转，历茫茫、巨浸跃天网。碾破玻璃万顷，洞明三界十方。宜将。火枣交梨，开清赏，胜飞觞。肆雅志幽怀，遐襟旷迹，百虑俱忘。爰思教风始振，感重阳、隐语示回阳。桂树香传十九，致余极味先尝。

　　○木兰花慢

　　用长春真人韵

　　忆当时颖脱，道情浓，世缘疏。爱古洞深溪，苍松翠柏，万景齐敷。箪瓢粗为遣日，乐贫闲、况味胜莼芦。千古昏昏醉梦，廓然一旦樵苏。瑶图。宝箓幽微，精勤佩，未尝辜。庆灵验昭昭，心花灿灿，并没凋殂。威雄猛持慧剑，屏三尸、六贼泯狂徒。永保胎仙出入，往来紫府清都。

　　○木兰花慢

　　叹滔滔苦海，任群迷，恣漂游。被有限形躯，无涯爱欲，一向拘囚。空生万千计较，况百年、短景不常留。贪为名深利切，岂期水远山悠。如流。岁月相催，宜省悟，觅抽头。向太一峰前，双林树下，早把心收。从来既知是错，待番番、放下便休休。撒手纵横无碍，状同不系之舟。

　　○洞仙歌

　　述怀

　　道家门户，寂淡清虚好。荣耀矜夸自无扰。向午窗、披玩道德南华，除此外，闲弄丝桐一操。秋光未老。锦树屏山绕。适性携筇任登眺。对茫茫鲸海，触目琉璃，天一色、何必搜穷密妙。待他年、功满化飞仙，越烟浪云涛，直趋蓬岛。

　　○洞仙歌

　　示门人

　　修行日用，试与重提领。本为抛家顾性命。下虔心、苦志挫锐摧强，忘宠辱，自得神安气定。番番境上，猿马休教弄。稍觉偏颇便改正。向闲中炼就，一粒金丹，成片段、万道霞光辉映。有青龙、白虎共扶持，遍三界十方，尽来称庆。

　　○洞仙歌

　　九日

　　风高露冷，又报重阳候。过雨群山倍明秀。正披岩、红叶接径黄花，堆锦绣，袅袅清香依旧。凝神望久。思入无何有。回首溪边听长溜。念人生如梦，世事无涯，空汩没、争似吾家拂袖。据盘石、容膝坐忘机，看天末飘飘，断云归岫。

　　○洞仙歌

　　素天澄彻，时令秋将暮。志尚洁虚寄岩谷。看云中、征雁列序成行，续复断，迤逦呱呱南度。忘情真侣。共讲玄玄语。犹胜尘凡奋名誉。待欣来舞袖，睡即和衣，全放下、管甚红轮夕没。霎时间、一枕梦游仙，觉来也重行，锦屏深处。

　　○洞仙歌

　　达虎部落游仙观醮毕，众人索

　　游仙一境，上下川原秀。背负高岗面长溜。看峰排、千刃地占三阳，佳气聚，相接居民淳厚。黄童白叟。信道崇真久。同启哀诚荐枯朽。命簪裳謄奏，列圣高真，颁惠渥、符下宣恩赦宥。释幽涂、苦爽悉停酸，保见在家家，共沾福祐。

　　○昭君怨

　　赠女姑萧敬善等

　　奉劝修真仙众。日用全凭实行。乌兔疾如梭。莫蹉跎。遇景勿念心动。坐卧住行安静。只此是功夫。合虚无。

　　草堂集



 
【王逢：词作1首】

　　○如梦令

　　菰村赋赠

　　檐耸数株松子。村绕一湾菰米。鸥外迥闻鸡，望望云山烟水。多此。多此。酒进玉盘双鲤。

　　朱存理铁网珊瑚卷四



 
【王国器：词作13首】

　　○菩萨蛮

　　题黄子久溪山雨意图

　　青山不趁江流去。数点翠收林际雨。渔屋远模糊。烟村半有无。大痴飞醉墨。秋与天争碧。净洗绮罗尘。一巢栖乱云。

　　○踏莎行

　　破窗风雨，为性初微君赋

　　润逼疏棂，寒侵芳袂。梨花寂寞重门闭。检书翦烛话巴山，秋池回首人千里。记得彭城，逍遥堂里。对床梦破檐声碎。林鸠呼我出华胥，恍然枕石听流水。

　　铁网现珊瑚十五

　　○踏莎行

　　巫峡云涛

　　雪练横空，箭波崩岫。女娲不补苍冥漏。何年凿破白云根，银河倒泻惊雷吼。罗带分香，琼纤擎酒。销魂桃叶烟江口。当时楼上倚阑人，如今恰似青山瘦。

　　铁网珊瑚九

　　○踏莎行

　　金盆沐发

　　宝鉴凝膏，温泉流腻。琼纤一把青丝坠。冰肤浅渍麝煤春，花香石髓和云洗。玉女峰前，咸池月底。临风细把犀梳理。阳台行雨乍归来，罗巾犹带潇湘水。

　　复古诗集五

　　○踏莎行

　　月奁匀面

　　冰鉴悬秋，琼腮凝素。铅华夜捣长生兔。玉容自拟比姮娥。妆成尤恐姮娥妒。花影涵空，蟾光笼雾。芙蓉一朵溥秋露。年年只在广寒宫，今宵鸾影惊相遇。

　　复古诗集五

　　○踏莎行

　　玉颊啼痕

　　粉结红冰，香消獭髓。镜鸾影里人憔悴。梨花带雨不禁愁，玉纤弹尽真珠泪。恨锁春山，娇横秋水。脸桃零落胭脂碎。故将罗帕揾啼痕，寄情欲比相思字。

　　复古诗集五

　　○踏莎行

　　黛眉颦色

　　淡扫春痕，轻笼芳靥。捧心不效吴宫怨。楚梅酸蹙翠尖纤，湘烟碧聚愁萋蒨。绀羽寒凝，月钩金滟。莺吭咽处微偷敛。新翻舞态太娇娆，镜中蛾绿和香点。

　　复古诗集五

　　○踏莎行

　　芳尘春迹

　　金谷游情，消磨不尽。软红香里双鸳印。兰膏步滑翠生痕，金莲脱落凌波影。蝶径遗踪，雁沙凝润。为谁留下东风恨。玉儿飞化梦中云，青萍流水空仙咏。

　　复古诗集五

　　○踏莎行

　　云窗秋梦

　　烟冷瑶棂，神游贝阙。芙蓉城里花如雪。仙郎同蹑凤凰翎，千门万户皆明月。地老天荒，山青海碧。满身风露飘环玦。高楼画角苦无情，一声吹散双飞蝶。

　　复古诗集五

　　○踏莎行

　　绣床凝思

　　翠藻文鸳，交枝连理。金针停处浑如醉。杨花一点是春心，鹃声啼到人千里。唤醒离魂，犹疑梦里。此情恰似东流水。云窗雾阁没人知，绡痕浥透红铅泪。

　　复古诗集五

　　○踏莎行

　　金钱卜欢

　　暗掷龙文，寻盟鸾镜。龟儿不似青蚨准。花房羞化彩娥飞，银桥密递仙娥信。锦屋琼楼，薄情飘性。碧云望断红轮暝。珠帘立尽海棠阴，待温遥夜鸳衾冷。

　　复古诗集五以上周泳先辑本王国器筠庵词十一首

　　○菩萨蛮

　　题倪徵君惠麓图

　　秋声吹碎江南树。正是潇湘肠断处。一片古今愁。荒碕水乱流。披图惊岁月。旧梦何堪说。追忆谩多情。人间无此情。

　　珊瑚网名画题跋卷十

　　○西江月

　　题洞天清晓图

　　金润飞来晴雨，莲峰倒插丹霄。蕊仙楼阁隐岧嶤。几树碧桃开了。醉后岂知天地，月寒莫辨琼瑶。一声鹤叫万山高。画出洞天清晓。

　　珊瑚网名画题跋卷十一



 
【王浍：词作1首】

　　○洞仙歌

　　赋榛实屏山所录

　　圆刚定质，混物非凡类。仁处其中静忘意。任蝶蜂狂绕，燕雀喧争，心君正，惟取清白自治。黄衣从淡泊，此个家风异。偶合阴阳弃神智。怕旁人冷眼，嫌太孤高，尊俎地、聊许松梧同器。待他日、山林不相容，请援手、仙萶要充仙贽。

　　中州乐府



 
【王吉昌：词作168首】

　　○行香子

　　木金间隔

　　木性慈仁，体顺融金。混难分、反复浮沉。还元祖性，造化幽深。得木抽金，金去木，罢相侵。精变游魂，湛入禅心。杳冥时、踪迹难寻。无中显有，透古通今。自魄安魂，魂胜魄，鬼神钦。

　　○行香子

　　震内藏金，金乙成姻。假冲和、雷电交陈。龙吟虎啸，幽谷澄神。向杳冥中，风云里，傲全身。烟雨蒙蒙，芝草芽新。正东君、经纬长春。岷山水衮，一而藏真。已泯抽添，无间隔，返归纯。

　　○行香子

　　震乙情柔，酷爱庚金。角商和、律应清音。木人鼓掌，石女调琴。显巧施仁，勤行义，道情深。二物相融，交互浮沉。火煎烹、体变而金。开蒙既济，阳炼胜阴。得复根元，分魂魄，识真心。

　　○行香子

　　木去金

　　木隐金形，金色浮存。木森森、有像称尊。全凭火力，逗引游魂。自客先还，独存主，各归根。去住棋分，性命云屯。乐天真、默默昏昏。养成阳体，霞步高奔。得傲玄玄，跻寿域，出乾坤。

　　○行香子

　　金去木

　　金体坚刚，木性柔和。辩宾主、火力功多。刚为主掌，柔像销磨。显各还元，归本性，息风波。透入神炉，霞罩嵯峨。放银铅、花绽婆娑。辉光满室，神变无何。镇玩蓬宫，游紫府，恣蹉跎。

　　○南乡子

　　水火交互既济

　　坎内一阳停。本性澄清照物形。真火炎炎功足显，叮咛。既济氤氲缉宝瓶。神用奋威灵。气证升沈聚戊癸。日耀飞腾烹药鼎，兰馨。造化功成入杳冥。

　　○南乡子

　　火里六阴培。炽艳心藏点黑煤。功表清冷真水象，神胚。中气抽添自往来。赫赫振金雷。烟雨弥漫＊斗魁。造化自家天地合，心灰。拍塞乾坤道体恢。

　　○南乡子

　　水火升降因土

　　戊己媾阴阳。斡运专权摄四傍。驱驾天元随呼吸，非常。来往绵绵造化昌。气聚结玄霜。壶鼎冰凝透体香。神变灵通归物物，清凉。无碍真空置道场。

　　○南乡子

　　离苑绿波飞。坎殿澄清奋火威。变化降升凝真象，功归。上德恢弘斡妙机。梨枣体娇肥。玉女殷勤献紫微。香衬彩霞光日月，巍巍。无像圆明法界辉。

　　○南乡子

　　坎离气变还元

　　癸府隐银铅。朱汞神宫袅瑞烟。变化游魂成风动，枢旋。运入黄庭造化权。离去水为乾。坤体无阳厚德全。二气经营仙药就，功圆。出世名标闻九天。

　　○南乡子

　　水府火龙藏。烟雾朦胧琐桂光。气动随风成造化，中央。聚变刀圭药味香。不见坎中阳。虚室无阴本体彰。育出朝元真浩气，琼浆。攒簇丹炉结玉霜。

　　○醉桃源

　　贪狼巨门

　　杓枢贪巨秉天真。玄皇附耳亲。扶持五蕴已通神。都收万劫尘。寂然定，体清新。温存一性纯。冥冥物外傲长春。逍遥月作邻。

　　○醉桃源

　　禄存文曲

　　禄存文曲附神光。驱驱逐色忙。昧禅徒乱角和商。如何作道场。双帘掩，琐明堂。仙童夺正阳。神功机在性昭彰。冥冥混八方。

　　○醉桃源

　　武曲廉贞

　　武廉幽贯地天根。绵绵息若存。六天交战定朝昏。丹炉火力温。驱神窟，养生门。玄功主掌尊。牝关天闭炼阳魂。灵霁性命屯。

　　○醉桃源

　　破军

　　破军雄镇北方阴。牢封地户深。真风高卷锁猿心。氤氲气制禽。三田贯，五神钦。元胎体变金。群魔离位九阳临。功成耀古今。

　　○醉桃源

　　左辅右弼玄牝

　　司分木火地天通。玄关主掌雄。鹿羊神辂逗真风。都归保运功。枢九窍，贯三宫。熏蒸药鼎红。万神辐辏性疏通。无形廓太空。

　　○醉桃源

　　暗藏两曜抚坤乾。绵绵细斡旋。扶持来往贯三田。还元五气全。河车运，玉炉煎。炎炎结汞铅。彩霞光衬晃禅天。明明性月圆。

　　○醉落魄

　　八卦配九宫

　　阴阳气结。乾坤派、六爻交设。四分九数明罗列。两遁推移，周岁用相迭。殷勤进取功无缺。抽添加减应时节。烹成二八丹威烈。吸海吞山，方寸道明彻。

　　○木兰花慢

　　坤卦老阴之象

　　剖坤柔立象，太阴体，换三阳。因六变心虚，关开实腹，应候呈祥。冲和易灵变态，运圣功、旋转斡天罡。消息栽培道化，六宫毂辏中央。融融品物含章。归土德，密收藏。性与命咸通，个中将养，气孕玄霜。香浮彩霞烜赫，混浩然、纯粹散诸方。造化冥冥极妙，超凡不离玄黄。

　　○木兰花慢

　　乾卦老阳之象

　　判乾元刚象，德纯贞，利元亨。运一气氤氲，施生品物，分布形成。调和四时简易，正始终、机动应经营。日月东西出没，总因元气流行。参罗列曜循环，晃寥廓，体轻清。尽变化无方，杳冥真造，内隐精诚。酝就命基性烛，混太虚、模样貌峥嵘。了了真空无碍，八紘挥斥难名。

　　○风入松

　　乾坤两卦上天梯。分柔健高低。六关爻变推天道，斡璇玑、日月东西。妙采精华成液，通神息，饮刀圭。溶溶金水泛曹溪。得九转功齐。变成丹体香风袅，木童喜、寿域长跻。显出元初气艳，廓胸襟，吐虹霓。

　　○风入松

　　乾坤罗列道纲维。斡斗转星移。守迁飞伏随方变，应周天、衰旺相推。保护坎离丹药，启玄牝，契希夷。冥冥杳杳入无为。会三姓相期。应时烹炼循火数，结圆明、二八芳姿。彻地通天圣变，表身外，显容仪。

　　○风入松

　　乾坤爻变括天心。枢简易浮沉。斡旋升降成甘露，种黄芽、陆地根深。潋滟滋荣金蕊，丹霞照，万神钦。云收天静酒重斟。韵聒耳鸣琴。醺醺酩酊乘风舞，恣神怡、鼓掌歌吟。深入洞天静境，得真乐，写知音。

　　○风入松

　　阴阳爻变坼乾坤。运一气高奔。推移动静分升降，摄浮沉、造化归根。引养谷神不死，表塞兑，闭其门。七星罗列绕昆仑。分取舍司存。扶持日进无为道，现神光、金色高喷。巧酝华英成秀，露玄体，证阳魂。

　　○风入松

　　乾坤简易定长生。推变化虚盈。默契四时神功用，泄冲和、品物生成。茂养深根固蒂，临金井，吐琼英。芳姿香衬彩霞明。聒万籁声清。造化冥冥无中有，显虚皇、阳体飞行。纵横恣游法界，廓神变，混无名。

　　○风入松

　　乾坤鼎沸炼神丹。聚虎肺龙肝。合和蟾凤凝嘉瑞，变盈空、甘露漙漙。敛掠烹成金液，喷真味，霭椒兰。峥嵘酌饮醉乘鸾。韵法曲吟弹。舞袖婆娑容仪整，傲清风、明月天宽。一段清凉活计，占长春，得真欢。

　　○风入松

　　乾坤分布派春秋。进九六添抽。阳升阴复生元气，辅灵台、配定刚柔。进退八归六聚，定浮沉，显真修。琼浆八味一渠流。聚百宝相投。滋荣君圣民安富，乐陶陶、驰骤神洲。天地不能陶铸，无为体，恣优游。

　　○风入松

　　乾坤爻体两相缠。绕造化机权。刚柔变态分动静，斡生成、运契周天。日月阴阳匹配，聚戊室，镇团圆。两情将养入琼田。甃玉雪团团。占得长生曹溪路，向五湖、四海留连。领略尊禅祖意，抱真乐，复便便。

　　○风入松

　　乾坤爻斡气玄黄。摄进退阴阳。造化数符周火候，动清风、递转天罡。简易浮沉变态，吐消息，酝琼浆。仙童觥饮奏宫商。引歌舞悠扬。半醉式微明月下，主邀赏、笑傲中堂。胁服群魔遁迹，擅祖意，转清凉。

　　○风入松

　　乾坤营魄炼阳精。摄离坎煎烹。九还七返神功用，定氤氲、气象推行。日月照临满室，和二物，产琼英。器成常静体无倾。饱浩气轻清。内全得一真灵显，露元初、模样圆明。不在地天机彀，超物外，任纵横。

　　○苏幕遮

　　乾坤卦象明道

　　序乾坤，分宾主。匹配周天，甲己局分五。六十时归五日聚。五六三十，六六依策补。离中己，坎藏戊。离坎交媾，二土刀圭祖。减息绵绵自饮取。镇日忘情，定里神归姥。

　　以下有墙头花十首乃曲调，不录

　　○减字木兰花

　　九还阳丹进道

　　长男尊女。甲帐辛堂同宴处。一返游魂。闪灿炉开火力温。风雷酷烈。威赫云深明电掣。烟雨蒙蒙。飞下金乌宿桂宫。

　　右初一日震偶巽

　　○减字木兰花

　　一阳光启。戊室盘旋离合体。二返铅葩。永鼎温温进火车。深连巨海。踊出神鳌飞五彩。洞琐烟霞。密罩金童弄月华。

　　右初二日坎偶离

　　○减字木兰花

　　山通泽气。乱卷云腾风浪沸。三返炉煎。炽焰炎炎映洞天。奇莲焕吐。五叶香浮霞万缕。信手拈来。捧弄轻便上月台。

　　右初三日艮偶兑

　　○减字木兰花

　　乾坤呈瑞。六合三才八卦备。四返归真。一粒神丹气像新。见前必定。酩酊沉沉浑未醒。子母团圆。云步长春法界天。

　　右初四日乾偶坤通得六合

　　○减字木兰花

　　巽荣春谷。辛水溶溶滋震木。五返云雷。玉桂蟾宫应候开。月娥清写。风震庚金调木马。功显强兵。火衮深渊四海平。

　　右初五日巽配震

　　○减字木兰花

　　己从戊室。药味烹煎成玉质。六返金光。烈焰辉辉满洞房。内全养浩。壮观酡颜能永保。体透金香。捧出阳魂乐道场。

　　右初六日离配坎

　　○减字木兰花

　　泽山同器。一点精华天癸至。七返丹成。远放流霞射玉清。气安神定。涤荡尘烦心月莹。独露禅天。万派波澄一样圆。

　　右初七日兑配艮

　　○减字木兰花

　　坤乾情睦。十二周天明二陆。八卦循环。驱率阴阳造化间。时当交泰。昧爽氤氲神气会。体炼纯阳。轻健冰姿散异香。

　　右初八日坤配乾阴阳通得六合

　　○减字木兰花

　　返还成数。八卦爻抽同体聚。药祖完全。运就三三九九天。归根复命。鼎冷丹凝常药净。＊赫金光。透体明连满室香。

　　右九日九阳而还元以上会真集卷之二

　　○月中仙

　　九转功成

　　道泄冲和，运开基杳冥，生发元首。推排七返，配二三成六，再三成九。九还真造化，分八卦、妻男自偶。默默真情契，凝然气神，如一镇相守。盈盈动静归元，证不空不有。头面仍旧。无为性普，应地天神化，视之能久。任从劫运变，太空体、绵绵不朽。次了无生灭，恢弘妙用真乐受。

　　○风入松

　　炼神合道

　　太阴二八产纯乾。抱六合真筌。二气经营元数足，始离形、祖意空传。变态超尘契圣，显物外，性空圆。冥冥反朴表精研。越枯木岩前。拍手归来明月下，拉清风、戏舞瑶天。笑傲华胥真境，喜坦荡，梦游仙。

　　○风入松

　　炼神入道混融成。表真净真清。造化阳魂离体变，恣纵横、触处蓬瀛。野鹤孤云无碍，观自在，任飞行。死生宠辱不须惊。得久视长生。欣见主人真头面，露堂堂、妙体峥嵘。了了圆空一着，形无像，道为名。

　　○绿头鸭

　　大圆觉海

　　混融成。大圆觉海峥嵘。性珠显、恢弘祖意，慧风通、虚谷传神。有中无、无中有有，应变处、廓尔纵横。坦荡融通，杳冥豁爽，澄澄一混体无荣。证动静、俱忘何在，触处露圆明。如如貌、莫形莫状，真净真清。灵通像、不增不减，罄劫一段光荣。无限域、含容万有，遍四海、三际充盈。荏苒冲虚，无离无坏，浩然一点括长生。证未有、巍巍极致，奇特体妍精。这模样、人能悟入，与道同名。

　　○绿头鸭

　　貌幽玄。混成法像无边。悟真常、灵明妙用，越骊珠、独耀深渊。炫真圣、穿山透壁，展威风、入地升天。变化多方，神通挥霍，一轮炳耀显孤圆。净洒洒、难握难把，朗朗湛如然。无为相、高低莫测，远近难诠。非空色、亦无二体，显本来、清净因缘。大千界、浑无挂碍，证方寸、拍塞坤乾。究竟圆通，不离不即，堂堂恢廓体翛然。括慧灼、天真至理，悟入奋威权。妙中妙、腾今跨古，无像功全。

　　○瑞鹤仙

　　五行生数至成数

　　王行真气集。通玄牝、谷神应时出入。绵绵定呼吸。显平调荣卫，蠕分和辑。脉方动十。得火候、熏蒸自给。荡百骸、九窍关开，上下溯流相袭。功及三天两地，九六阴通，七八阳立。降升气揖。推造化，宝瓶缉。配刚柔合体，抽添循数，养就神丹一粒。变阳魂、法界恢弘，跨云步急。

　　○瑞鹤仙

　　成数造化金丹

　　金丹真造化。在进火、功夫抽添相亚。绵绵息全藉。配天关地轴，器炉形借。铅消汞泻。引彩凤、金乌自下。入黄庭、展转相交，降升两情迎迓。多暇月娥捧酒，间簇笙簧，喜连夙夜。仙童力霸。乘空舞，彩云跨。向三天深处，放怀如意，五色光辉紧射。料玉壶、九转金成，殆难估价。

　　○瑞鹤仙

　　炼丹成数究。进水火、抽添六阳时候。严严虎龙开，卷清风匝地，两情精媾。雷轰宇宙。渍玉蕊、灵芝吐秀。待药垆、火冷冰凝，方是雪肌成就。身富香喷兰麝，内放金光，夜明如昼。冲虚德懋。表清净，果无漏。罄色空都泯，魄纤魂圣，地厚天高远透。向三清、妙选丛中，已争领袖。

　　○玩溪沙

　　饮刀圭

　　离坎升沉气不迷。天门减息饮刀圭。月宫飞出日中鸡。东北朋生调玉兔，两情和气吐虹霓。烹成火枣玉童携。

　　○玩溪沙

　　勤饮刀圭炼极阳。薰蒸药味透天香。旋喷甘露返魂浆。烂饮醺醺长日醉，婆娑飞舞应笙簧。陶陶真乐上天方。

　　○玩溪沙

　　三八为刀息缓留。圭凭戊己吸呼修。飞伏十干证添抽。造化结成仙药体，依时饵讫御神游。日飞天外得优游。

　　○玩溪沙

　　饮息时时药味加。五神运起海金沙。天河仙子度灵槎。水满金城凝露冷，人牛不见月空华。清风捧拥笑归家。

　　○万年春

　　玉琐金关互换封闭

　　玉琐金关，阴阳击拆牢封闭。相凝制。变通无系。满腹清风细。九气天中，云步无纤翳。真根蒂。道情潜契。湛湛通三际。

　　○万年春

　　一气冲和，心猿紧琐难奔走。调柔受。密封关口。太一氤氲守。二者相融，默默昏昏久。成奇偶。炼须九九。丕享虚空寿。

　　○万年春

　　浩气流行，绵绵拥簇真禅定。颐神兴。杳冥难醒。凝结玄黄孕。造化圆空，剔透灵台莹。能常应。木童形胜。稳步云霞径。

　　○江神子慢

　　真坐

　　修真万缘撇。心地下、功夫要刚烈。育愚拙。放四大、自在安闲不惙。志如铁。强斩马猿双足折，罢颠劣、都收归寂灭。八关六腑三宫，总和畅，万神悦。龟息玄通无间，得澄湛子母，团圆交结。两情泄。显阳体、炼就飞行时节。意冰洁。造化真空归物外，无为道、圆成还若缺。放开性月辉辉，贯乾坤彻。

　　○江神子慢

　　伪坐

　　谷神死不作。蛰窟彼、心迷用功错。妄穿凿。搜玄妙、水谷云根为托。谩消索。扭捏一身常把捉。相专著、地关无锁钥。天门不折弥封，岂留气，有无若。难为三宫升降，执一性返失，西来糟粕。道情薄。乖魂魄、动静龙虎盘礴。昧橐龠。怎炼玉炉金水结，无丹体、何能云步乐。傥还剔透玄机，会蓬莱约。

　　○无俗念

　　一呼一吸，昧谷神、玄牝绵绵踵至。聚散忙忙乖造化，根蒂悬悬远离。上下无归，往来失御，不向三宫施。内迷归腠，意因执定一位。外灌四体皮肤，浮行散乱，蠢蠢难安置。壮观浑身多震动，变易千般何啻。意不灰寒，形不木槁，性命云泥异。禅功郁结，怎成阳体纯粹。

　　○江梅引

　　气邪归正

　　浩然气动混元功。契修崇。运清风。透彻三关，上下自然充。腠外浮游收入内，尽一指，都归玉路中。神迎天谷傲晴空。养冲融。得疏通。体了无萦，澄湛证参同。物我两忘真豁畅，无为理，至圆成显圣功。

　　○江梅引

　　神邪

　　四肢气散失根芽。作神邪。发空华。异物千般，目下乱如麻。一切圣贤随意现，总变化，都因一念差。不知心病尚强夸。景无涯。事为嘉。特昧玄通，道眼被尘遮。不作真禅成魔境，阴阳隔，看如何炼玉砂。

　　○江梅引

　　神邪归正

　　灵襟澡雪蔑尘污。幻形刳。外容愚。恬淡场中，驰骤道情娱。一气制神神酩酊，乘醉舞，金童玉女扶。玄机真造志勤劬。蜕凡躯。入虚无。恢廓圆明，性月一轮孤。冷浸禅天风雾静，冰肌彩，傲澄澄晃玉壶。

　　○江梅引

　　景忘情灭万缘疏。览涤除。道情舒。把握权舆，神息动徐徐。将养灵台山岳静，常默默，调神定有馀。森罗真境傲华胥。显元初。妙如如。无像堂堂，模样契冲虚。飞舞游嬉无挂碍，狂歌咏，恣欣欣类接舆。

　　○江梅引

　　万斜不作一灵孤。妙容模。契虚无。觉海纵横，独耀越骊珠。云静水寒无点翳，清净体，穿山透壁殊。无人野上傲双凫。奋天衢。玩仙都。一点圆明，变化不能拘。腹实冲和怀美玉，密藏匮，更不求善价估。

　　○月中仙

　　宾主互换

　　索妙修真，分元神作宾，一气为主。玄机不昧，凭坎离精粹，权衡三五。浩然成造化，销尸魄、纯阳结聚。七返真阴降，功全摄迹，归本认元祖。炼神合道冥冥，始真空体露。实相难睹。无穷变化，显性珠如意，恢弘光吐。独超三界外，令清净、腾今跨古。反换宾为主，首提究竟功德普。

　　○月中仙

　　志士穷元，派浮沉动静，体用分别。神初象客，藉氤氲为主，应时提挈。杖头挑日月，斡天地、推移气泄。北斗南辰转，辉辉洞天，深处木童悦。而今主掌专权，证阳极返还，阴降时节。真功造化，显本来体段，清辉冰洁。焕然无点污，罄三界、十方透彻。一混希夷化，不空不有无生灭。

　　○武陵春

　　欲界

　　欲界谷神初剖判，情逸混冲融。太一云兴匝地风。岳顶雨蒙蒙。造化阴阳升降应，八脉醴泉通。琴韵琅琅聒耳聪。绝念酝奇功。

　　○武陵春

　　一气始方离混沌，八卦九宫期。罗络壶中媾坎离。消息浩充肌。斡转璇玑神寂定，龙虎甲庚颐。性普三宫造化奇。默默入希夷。

　　○武陵春

　　嗜爱顿忘情不纵，去智道颐形。心迹交时醉半醒。子母聚黄庭。九气天中鸣玉韵，昼夜不曾停。断送仙童入杳冥。变态奋威灵。

　　○武陵春

　　心乐澄澄时静应，阴里媾阳精。飒飒和风海底生。六腑九宫盈。一气混挑罡斗转，天谷至神迎。虑念俱无净德成。咫尺傲鹏程。

　　○永遇乐

　　色界

　　心虑灰凝，妙圆德备，威仪无缺。杳杳禅安，冥冥色碍，壶里风光泄。云霞来往，虎龙吟啸，捧弄木童神悦。廓胸臆、洪饮冲和，坦荡醉吟时节。笙歌鼎沸，鸾凰风舞，纵横自在行列。满目祥光，盈空瑞霭，隐隐飘红雪。拍怀冰莹，充襟月冷，壮贯道情明彻。傲真境、真乐真欢，出尘妙绝。

　　○永遇乐

　　机括独行，犹然形累，庄严神正。诸漏牢封，万缘齐剪，豁达开心镜。禅关打破，壶春深入，万象拱环七政。天河转、月窟光飞，低衬碧霄相映。纯阳束体，瑞云高卧，轻清拂面风劲。欢乐无涯，变通难约，时复狂歌咏。笙簧缭绕，雷霆鼓润，做弄木童馀庆。冥冥证、一点圆空，至清至静。

　　○长思仙

　　无色界

　　命还空。性还空。物我双忘阐慧风。冥冥一混同。运神功。契鸿蒙。反素灵光天地中。虚形处处通。

　　○长思仙

　　定心惺。识心停。主客同宫湛湛宁。人牛不见形。性真灵。像真灵。动静无为混杳冥。圆空上下经。

　　○黄鹤洞中仙

　　顽空

　　深染顽空病。未识修真命。徒昧阴阳变化机，密翳真心镜。念断为见性。正是沉空净。不炼成丹妙体全，久久难归圣。

　　○黄鹤洞中仙

　　性命根基奥。道本阴阳造。孤守灵光一点清，殆失观天道。三盗宜深讨。四象当逆考。夺得乾坤造化权，结就圆明宝。

　　○一剪梅

　　断空

　　夺得周天火候煎。丹炉昼夜，煮汞烹铅。海源江岸气喷烟。继日奔腾，通贯三田。不悟冥冥入定禅。神离气散，子母难圆。阴阳失媾昧玄玄。九载三年，不见壶天。

　　○一剪梅

　　一气升腾宝鼎煎。相交水火，玉路飞铅。不能神定两团圆。隔若云泥，难契重玄。切要澄心剿万缘。自然性命，混合归禅。阳魂变化恣升迁。百日千朝，云步壶天。

　　○望海潮

　　真空

　　真空根蒂，全凭神息，分开五蕴精华。和畅六神，氤氲三岛，天河浪泛灵槎。乾鼎煮丹砂。正云驾坤牛，风送羊车。密运黄金井，成灿烂，结琼华。滋彰极妙生涯。放空圆显理，玄览无瑕。纯粹一真，通天透地，恢弘无障无遮。方寸括河沙。恣兴陪风月，醉卧烟霞。个里真消息，偏分付，道人家。

　　○望海潮

　　形神俱妙，灵通无碍，卓然独立玄玄。显理简情，空色无阂，揭为究意因缘。祖意密空传。自心境俱冥，智解都蠲。一段真清净，廓神变，出坤乾。恢弘妙体空圆。露如如无像，高傲禅天。＊赫慧光，峥嵘实相，森罗法界无边。契道奋威权。已打破虚空，劫力难煎。擘碎轮回壳，拉真一，度流年。

　　○老君吟

　　三千功

　　清神夺凤髓，止息收乌血。六阳飞宇宙，五气通关节。云雷风电，击向三天降冰雪。瑶山海峤喷红雾，赫赫如晴，昼性光明彻。两情结。禅天齐物变，意写成欢悦。阳魂全造化，号真功功妙绝。三千数合无圆缺。神超归物外，永离生灭。

　　○老君吟

　　灵风透骨髓，秀气盈肢节。抽添离与坎，动静相交设。符数周天，造聚阴阳气神结。黄庭锦帐浑孕瑞，变化阳魂，胜地天通彻。细分别。三千真造化，消息玄黄泄。性光无点污，莹如冰据澡雪。顿超三界真欢悦。歌吟游阆苑，道情清绝。

　　○老君吟

　　八百行

　　灵源无点污，常应常清净。阴阳已罢交，子母同宫庆。冲虚葆真，一廓圆明辉心镜。头头照破归寂灭，妙用弘法，海变通无竟。具真行。慈悲形道本，惨怛心无争。普施咸利物，执谦德为权柄。圆成八百无漏果，顿超云步稳，脱凡归圣。

　　○放心闲

　　返老还童

　　地水火风。装成四大，到头衰老成空。死生蝉脱，凭据妙用修崇。合天地、推移真造，阴阳运、匹配雌雄。神胎剖判，氤氲圣体，轻健还童。养就如如，玄皇消息，匠至虚、法像灵通。密藏浩气，廓变化，体无穷。恣＊赫、元初模样，跨鸾鹤、笑傲天宫。纵横自在，显超凡入圣，千古清风。

　　○放心闲

　　一气玄功，三奇真造，本来玉貌修完。混归宝藏，密蕴九转神丹。傲阳体、堂堂实相，栖真境、坦荡天宽。从渠日月，忙催四大，迤逦衰残。物壮难留，假躯易失，独卓尔、一点冰寒。恢恢圣变，奋飞舞，恣吟弹。伴云外、清风明月，放宛转、隐显多般。还童不老，任灾临劫运，无像神安。

　　○无俗念

　　火候不正

　　周天火候，要升沉飞伏，无差无错。气运前升穿绛阙，透上九天熏烙。两目难开，终为大患，急急须臾拨。迁延岁月，变成魔境沦落。六神失御猖狂，三尸放荡，五贼俱成恶。要镇炎炎归玉路，深入神宫恢廓。三盗循环，相交水火，锻炼成丹药。驱驰归正，得醇贤圣糟粕。

　　○感庭秋

　　全真

　　阴阳悉备道风淳。精粹保天真。分擘刚柔动静，炼九还、丹体清新。扶持一性已通神。触处露全身。了了三空无碍，混太虚、体净超尘。

　　○感庭秋

　　志通天地媾精神。消息葆全真。造化玄黄极妙，炼九阳、魂变逡巡。西来祖意坦然伸。无碍法门亲。应化河沙周普，露妙圆、糟粕清醇。

　　○感庭秋

　　如如彻底性圆明。三昧理研精。纵使头头应显，是一灵、阴魄神情。玄机须悟志澄清。丹体鼎煎烹。养就纯阳法象，性命全、永保无生。

　　○春从天外来

　　名利如何。叹六朝七国，五霸山河。几多兴废，一梦南柯。光阴暗里消磨。悟云山烟水，好归去、策杖披蓑。任春秋，乐调神养气，行止蹉跎。家园雪梅火枣，酝玉壶潋滟，满泛金波。烂饮醺醺，神游云外，真乐自在吟哦。伴清风明月，通天爽、飞舞婆娑。泄冲和。证鸿蒙体段，超彼波罗。

　　○春从天外来

　　返本修真。待一阳初动，五气全伸。金童施义，玉女弘仁。刚柔消息成姻。会黄庭仙馆，慧风引、宴拉诸神。瑞烟浓，泛琼壶雪浪，烹点铅银。冰肌烂霞帐锦，荫三奇光射，琼萼清新。体腻兰香，魂飞羽健，陪从道德为邻。傲太虚寥廓，真清净、不变长春。性中珍。辉十方三界，元迈冰轮。

　　○水调歌头

　　冲和养真命，神耀破昏衢。水山明秀雷泽，深处孕玄珠。七曜北辰枢纽，灿烂金华气结，槁木得重苏。灵腑风烟静，岳顶月轮孤。透三天，滋九鼎，饮琼酥。华胥笑傲，陶陶沉醉玉童扶。窈窕芝輧鹤驾，驰骤纯阳圣境，宇宙不能拘。寂阒先天貌，隐显混虚无。

　　○水调歌头

　　慧风扫魔障，宝剑剿轮回。内澄神息驱逐，甘露洒灵台。四象五行三一，聚鼎烟凝橐龠，鼓润发云雷。水泛金花折，火养玉莲开。应符数，合九六，契三才。资成健体，清风明月久追陪。杳杳冥冥精变，一混希夷道化，神用显恢恢。仿佛归极乐，咫尺玩蓬莱。

　　○解愁

　　今古常情，多强侮弱。蛮触是非成恶。上天垂孔监，定富贵理无适莫。决烈英贤，总不如访道德，至虚清乐。旋调燮、木液金晶，九重玉阙，炼玄霜药。光灼。满室辉华，显阳体飞行，变通难约。放怀明月下，恣酩酊、玉童斟酌。万籁声清鸣管龠。傲物外、澄澄寥廓。放祖意独晕，禅天透彻，占得最长生着。

　　○满江红慢

　　勘破荣华，提智剑、急逃生死。要黜聪、隳体虚室，内专穷理。绿水青山成伴侣，清风明月为知己。得自歌自乐乐天真，真常美。胸襟静，神情喜。从舒卷，恣行止。肖孤云野鹤，往来难拟。释氏真风勤整顿，净除诸障如顽鄙。醒圆明、一点证菩提，功超彼。

　　○满江红慢

　　志士穷元，凭决裂、豁开尘网。务理神、和畅真素、内纯恬养。一气氤氲成造化，九宫上下通来往。运三光、临照晃乾坤，华英长。金光灿，心灯朗。常清净，绝阿党。尽头头能显，劫来形像。非外非中真境露，不生不灭通天爽。已虚空、打破脱轮回，遐龄享。

　　○烛影摇红

　　赠高莹蟾

　　心冷狙徒，志循教父寻宗祖。上天秘诀始恢弘，冰雪充灵腑。封闭庚金土釜。定阴阳、斡旋子午。应时升降，造化希夷，三光明吐。性命相资，地天交泰分宾主。湛然昏默契神功，法像周沙普。此理君休轻侮。莫贪爱、纵心踰矩。一朝功满，三岛同归，名超今古。

　　○烛影摇红

　　警善恶

　　大道门开，正当甲子天元数。三清仙院列名科，精选须超度。此出幽人理悟。弃荣华、浮云不顾。凿开圆觉，打破虚空，梯登云路。爱海愚流，乐归觳觥沉诸趣。冥冥深夜昧三光，手足浑无措。缧绁酆都难诉。恨修迟、迷途失步。相跻真境，动扯清风，何时能遇。

　　○绣定针

　　道忠告。想射日回天，到头虚耗。旷劫沉埋，名利气财识破，馀风一扫。寸心清操。会得过、个中三盗。斡旋星斗，银河运转，浪倾丹灶。玄黄气相导。结地髓天精，蠢然腾倒。烹玉烧金，神化至虚，体合希夷深奥。彩云高蹈。露妙体、真空长傲。这些风味，咫尺世人不到。

　　○绣定针

　　酿金醴。灌上下三田，劫尘一洗。养浩师轲，贫乐慕回情逸。泛湖袭蠡。内摅恺悌。傲妙苑、道风济济。涤除心照，无离抱一，致柔循礼。胸襟昌云陛。盗月殿蟾精，日宫乌髓。二物相资，烹炼玉霜，满室丹霞光启。变成玄体。谅作个、阳魂头抵。步风超越，不在九霄境底。

　　○水龙吟

　　冲和牧养循天数。暗契运行躔度。阴阳恋态，风雷云电，相凝作澍。点滴灵源注。遍浇溉、宿尘难污。显曲江莹静，乌擒玉兔，桂柯宿，吐红雾。二气氤氲结聚。散金光、三曲密布。炼成健体，童颜滋润，飞行馀裕。神变超尘，趣表清净，真容全露。是劫来一段，通天活计，在人人悟。

　　○水龙吟

　　乾坤利判阴阳位。朴散氤氲成器。母怀子腹，儿因母产，杳冥分瑞。体化成纯粹。廓神室、云收尘累。现风清月朗，金童飞舞，傲嘉山，景奇异。宴罢归来沉醉。到华胥，玉关犹闭。劈开璧帐，主人邀我，密传祖意。岂有三空，体显清净，圆明不二。放纵横自在，无萦无系，与虚空类。

　　○水龙吟

　　慧驱茅塞开心地。气养氤氲纯粹。三奇聚鼎，炎炎火里，丹花吐瑞。海底上清吹。异香喷、芳姿肥腻。被木童拈弄，飞行无碍，宝光衬，彩霞炽。奥室清凉常媚。廓胸襟、冰霜光被。烟消火灭，云收雾敛，顿成不二。头角逍遥，事混河沙，光尘不异。这元初妙有，清虚法体，证菩提位。

　　○水龙吟

　　至人主掌修真柄。格外玄言究竟。澄澄沉虑，绵绵至息，氤氲真性。一混炎风劲。五门开、三奇光并。动盈虚时候，阴阳变泰，显真造，契天命。整顿神情中正。现长春、风光卓夐。烂霞万缕，烟岚一派，盈空澄净。远近楼台，映奋云步，逍遥歌咏。傲清凉法界，安闲活计，证无为圣。

　　○瑞鹤仙

　　衷情崇淡薄。荡浮萍、纵迹逐波沦落。聪明总不作。念掀天富贵，梦惊为错。猛挥爱索。访馀裕、真风绰绰。谷神宁、缓息通真，元气动，符橐龠。挥霍玉炉金鼎，火衮云翻，妙娠丹药。神魂剔拨。成纯粹，体恢廓。向冥冥杳杳，湛彻壶天，领略清风逸乐。混虚无、真净真清，了空一着。

　　○永遇乐

　　妙契天轮，斡枢七政，玉衡旋转。潜运升沉，推穷造化，一气三奇变。龟精蟾髓，鸾精乌血，滚滚鼎中烹炼。玄珠结、金蕊鲜妍，喷起九龙光电。婴投金室，姹归银阙，笙歌闹簇清宴。悲翠帏低，珍珠帘卷，喜气祥云炫。冰寒天阔，风清月皎，显出本来头面。圆空廓、无碍神通，太虚撒遍。

　　○永遇乐

　　蜗角功名，蝇头利赂，慨然除剿。唾手提锋，剔开关要，个里玄元晓。迷云瓦解，禅天冰莹，顿露月明风袅。印千派、绿水澄澄，普浸一轮皎皎。卓然独立，圆融模样，迩遐一混不扰。来往分明，断常都泯，吉应阳魂兆。清凉彼岸，妙明活计，坐卧玉花窈窕。巍巍证、无漏功圆，圣机了了。

　　○永遇乐

　　智剑刚锋，百魔剿退，胆惊心颤。猛虎生擒，蛟龙活捉，撒起威神变。雷轰铁鼓，蛇飞金电，衮衮乱云喷霰。彻江海、洪浪冲翻，两兽正当死战。三山火迸，九天霞灿，罩笼宝藏光现。瑞色千条，黄金一点，壶鼎频频炼。烹成琼蕊，肌肤雪样，显出玉人头面。木童喜、相拉归来，异香满院。

　　○永遇乐

　　一气氤氲，斡旋宇宙，万端神变。造化升沉，东西颠倒，金木情相恋。红霞千缕，金光一派，应是日归蟾殿。异香衬、丹桂争辉，六阴九阳习战。云收雨散，风清月朗，始见旧时头面。静里加恬，闲中沉虑，法界从游宴。网疏银汉，关开铁壁，隐显变通难见。无中有、体混河沙，妙场业擅。

　　○神光灿

　　悲欢歇念，动静刳心，无人野上恢恢。秀气融融，巧酝鼓润风雷。发挥地天变泰，作甘霖、法种莲开。显嘉瑞，向黄庭锦帐，妙产神胎。霭霭祥光罩体，九龙水浴出，捧上瑶台。笑傲长春，笙歌闹送金罍。景簇琼英灿烂，醉乘风、飞舞徘徊。得真乐，料前途生灭自摧。

　　○神光灿

　　神功造化，斡转天轮，闲中默契真修。照耀三光，推移五气添抽。北斗南辰围绕，卷银河、万扔波流。玉关启，运三车衮衮，齐驾金牛。霹雳轰惊宇宙，红光迸出山川，电掣无休。布设黄芽，霞罩凤阙龙楼。定结圆珠无价，木童喜、秘密牢收。这模样，拉虚空证果到头。

　　○南歌子

　　洞锁猿驯静，缰收马不颠。气凝神聚契空圆。浩劫云收，长傲自家天。皓月清风爽，祥光罩瑞莲。木人石女共谈玄。变态神通，物外证金仙。

　　○南歌子

　　固蒂恢机柄，深根植化权。拈花摘叶总除蠲。引养冲和，上下贯三田。江岸和乌兔，丹炉煮汞铅。数成九转圣功圆。体透金光，晃耀照禅天。

　　○南歌子

　　绝念驱群丑，澄心剿万缘。内枢橐龠息绵绵。一贯三宫，经纬契周天。火力温金鼎，明循六百篇。烹成二八体方圆。隐映祥光，绰约傲飞仙。

　　○南歌子

　　烛点心光吐，云收性月辉。一壶冰莹振风威。万象参罗，魁斗斡璇玑。造化无为理，恢恢道化巍。冥冥杳杳契天机。鸠僝神功，法界步云归。

　　○南歌子

　　灵腑诸尘净，民山一气生。三田昼夜铁牛耕。鼓润风雷，金井长琼英。火力凭加减，冰肌应候烹。圆明方寸鬼神惊。悦畅仙童，饵讫恣飞行。

　　○南歌子

　　极品轻肥贵，金童列鼎雄。掀天声价暂时中。电转星飞，身没气随风。唾手惊前拙，装愚不作聪。元阳真秀紧修崇。九九功圆，平步玩蓬宫。

　　○南歌子

　　大药西南采，调和东北隅。火龙水虎奋天衢。七政枢机，斡转运琼酥。月窟喷香麝，冰壶迸玉珠。金童拈弄谒仙都。喜动天颜，赐寿等虚无。

　　○南歌子

　　气射秋光冷，胸藏丽色风。腾身宛转离龙宫。趋造兰庭，笄岁喜和同。跨虎清溪里，驱乌皓月中。攒完鼎炼药成功。挥霍神通，无碍傲真空。

　　○江梅引

　　玄珠吐瑞电光飞。透帘帏。绕璇玑。倒卷黄河，风浪涌神威。子后六爻阴复降，成七返，仙童展羽衣。浩然恬养道巍巍。主无违。客同归。不见元初，万象境依稀。湛人希夷常默默，全体露，证鸿蒙，一点辉。

　　○江梅引

　　猿颠马劣论修真。最艰辛。道难亲。要个惺惺，慷慨脱凡尘。推倒恩山心裂碎，乐云水，归依德有邻。坎离真造养元神。曲江滨。药苗新。酝就琼田，富国已安民。壮观九阳玄体健，挥法界，表巍巍，道化纯。

　　○江梅引

　　黄裳元吉纵金风。击疏桐。退残红。万物归根，祖意证圆空。兀兀时当明西令，黄菊绽，秋香满玉丛。登高圣会兴无穷。燕金翁。聚仙童。爽气盈襟，沉寂内灵通。高傲无为真自乐，显本体，振巍巍，万古雄。

　　○江梅引

　　无明咬断契真修。度春秋。志清幽。江月光飞，冰彩耀神州。万劫云收明祖意，眉毛剔，齐偕万事休。混融性命妙机投。两绸缪。恣神游。湛湛真空，天地彀难收。通变罔极非内外，太虚体，廓元初，气艳浮。

　　○采桑子

　　赠王姑

　　性弘定慧空消息，虚谷传神。无象天真。拍塞乾坤貌至纯。历年无碍圆明相，不变长春。祖意明伸。阴粹阳精身外身。

　　○采桑子

　　性珠莹彻禅天月，三界流光。四海呈祥。气会神交降玉霜。灵芽匀渍金花绽，透体清香。麝喷明堂。历劫宗风道化昌。

　　○采桑子

　　慧光剔透茅心鄙，绝虑忘情。形静神清。捧出圆空一点明。驱云扫雾神机胜，出入纵横。实相难明。挥斥光华耀八弦。

　　○采桑子

　　志枢动静勤朝暮，特玩屯蒙。消息玄通。橐龠吹嘘契太空。匠成伏火纯阳体，法界冲融。造化真功。宇宙都归掌握中。

　　○绿头鸭

　　道风清。武帘交互经营。聚三天、合和两地，斡元宫、真气流行。变刚柔、游龙牝马，应七十、十候生成。走玉飞金，喷烟吸雾，相交水火迅当鸣。六阴散、三阳鼎聚，丹品秀华英。香风衬、金光透体，几缕霞明。顿开基、头头性显，彻大千、沙界纵横。拉轻吹、徘徊踊跃，步云霄、体段峥嵘。非色非空，不增不减，海珍如意吐真晶。罄内外、光华无碍，神用六通迎。先天貌、功成荡荡，无复能名。

　　○绿头鸭

　　体希夷。谷神玄牝为基。气回蹙、三千六百，溯双关、风浪涟漪。绕金城、泥牛拉凤，度玉径、木马参龟。七返归真，九还复命，孕成魂圣瑞烟弥。念般若、不迷三昧，得岸证无为。超真境、红光素艳，出入相随。洞天莹、清微洒落，恣阳魂、轻健风驰。抉神耀、无涯炳辉，总辉开、千古容仪。清净风光，冲虚活计，浩然一点顿无亏。放圣变、通天彻地，珠显露摩尼。如如相、腾腾兀兀，处处瑶池。

　　○雨霖铃

　　万绿心歇。放神情和畅，痼疾蛰窟。清虚道业修崇，蠕神息、运无仓卒。七曜迎真虚室洁，冷辉冰骨。镇九天、十二楼前，五气腾空帐金阙。高提慧剑仙童谒。迸寒光、尖锋挑日月。收藏炳耀精华，聚壶鼎、激玄霜发。有物生成，无上妙、总归化恍惚。廓性海、浸润无为，绰约三空越。

　　○雨霖铃

　　乾元资始。偶坤柔成物，默契天癸。推移造化清虚，运三要、五行神水。九气腾空六阴静，潜生烟紫。显降升消息还元，玉窟三花吐金蕊。虚皇宝藏风琴美。送青娥、离宫宴赤子。螺杯滟滟香浮，恣洪饮、写真情喜。物外巍巍，阳体露、出离生死。相旷代、贩骨轮流，了了今生止。

　　○蓦山溪

　　元来一点，本也无生灭。逐景落阴阳，匠成形、头面转别。五浊恶代，八苦镇交煎，生还死，死还生，生死何时彻。教君省悟，志夺玄黄诀。七耀贯三奇，斡珠玑、推移气泄。九还七返，药配按时烹，黄金窟，绽琼英，五气飞红雪。

　　○醉落魄

　　齐心养浩。斡颠倒五行真造。灵风上下牙三岛。功契周天，真一内深抱。有形资养无形道。无情酝就有情宝。扶持体健神永保。独露禅天，心照月光皓。

　　○金盏子（北曲）

　　锁猿心。虑沉沉。冥冥杳杳玄机运。南天火，北渊金。开汞鼎，虎龙吟。滋九气，剥群阴。酒勤斟。韵风琴。断送木童洪醉饮。六腑畅，五神歆。济圣域，脱凡襟。清净体，鬼神钦。

　　○金盏子（北曲）

　　保天真。养元神。调和二物东阳酝。循天数，应时辰。抽添谨，起庚申。烹汞蕊，炼铅银。八琼新。雪肌匀。红云匝地香风动。西来客，意精纯。华胥梦，梦游春。归物外，露全身。

　　○金盏子（北曲）

　　扣玄关。步云山。花光石润松风软。琴解愠，酒开颜。衷情逸，放心闲。诸境灭，我独顽。九阳还。六阴删。收藏八宝金光满。融体耀，彩霞殷。相实相，太无间。迎仙客，越尘寰。

　　○金盏子（北曲）

　　剿尘情。慧风生。天关地轴为权柄。玄机运，斗枢行。蟾兔髓。日乌精。壬府聚，玉炉烹。秀华英。万神清。三台六辅天宫庆。餐玉液，酝真精。归觉海，混圆成。观自在，貌峥嵘。

　　○金盏子（北曲）

　　翠岚时，绿波清。光浮草屋松窗静。棋旋著，膝琴横。闲唱咏，惬真情。贫自乐，胜公卿。宠无荣。辱无惊。灵台将养消息胜。禅月净，性珠明。三昧解，六通精。无上道，证圆成。

　　○醉蓬莱

　　混元形一气，位析乾坤，朴分呈瑞。旷劫难逃，被阴阳相累。顿悟回、光合和金，木簇坎离精粹。瘴海风高，云行雨施，丹基匀渍。九会三期，六爻数足，奇偶相乘，谷神离器。透上昆仑，拉清风游嬉。偃仰安闲，白云堆里，任陶陶沉醉。看破虚空，行藏绰约，神珠如意。

　　○酹江月

　　鸿蒙一气，运天枢魁斗，斡旋星象。日月躔移分进退，定立朝昏弦望。四序循环，阴阳调燮，造化功无上，含弘光大，匠成品汇咸畅。神用剖判乾坤，生成应候，七九功归向。虎绕龙蟠吟啸曲，江岸声鸣风浪。将养神胎，奔腾圣变，法界真情放。玄中珠显，廓开光像无量。

　　○酹江月

　　真心径寸，括太极分瑞，玄黄交结。造化中间消息圣，日月虎龙罗列。釜下红光，勤交文武，进退依时节。烹成金蕊，密攒丹体冰洁。冲和国里人安，天根默契，沉静真如悦。珠鉴晶光牛斗射，耿耿清辉霜雪。万劫云收，多生尘歛，心法浑双灭。无言可说，慨然脱底明彻。

　　○南乡子

　　萍梗涉天隅。遣累刳情物物无。漱石枕流甜养浩，勤劬。拈弄龟蛇入玉炉。黑水产金珠。曲岸红霜润点酥。体＊寸丸丹品妙，无虞。驰骤神通日月壶。

　　○南乡子

　　进退兔和乌。驱入乾坤造化炉。少减多添循度运，情娱。巧炼丹凝体不枯。性养点尘无。放荡空圆傲玉壶。应物头头无挂碍，形殊。密蕴摩尼不夜珠。

　　○南乡子

　　符火应周天。加减无差达四禅。潜养铁牛喷玉蕊，功圆。换骨回阳证妙玄。般若有因缘。超上波罗意坦然。稳驾神舟归极乐，尘捐。清净心摅出水莲。

　　○南乡子

　　默默有如愚。一气氤氲日月炉。玄牝驱驰三性会，凝酥。醉饮醺醺性自娱。风月不能拘。天复天中运斗枢。消息玄黄形妙趣，情愉。一派红光晃太无。

　　○南乡子

　　大道在三田。知一都休执一边。通贯两间方寸内，幽玄。三一分形象帝先。钻则愈弥坚。仰亦弥高廓化权。视听不知无极旨，空圆。耀古腾今妙体全。

　　○留客住

　　悟生灭。顿剿断、马颠猿劣。万缘齐放，感得玄黄真诀。归依洗心清净，一向调燮。阴阳功决烈。呼精吸粹，盗虚无、真秀养成愚拙。息分别。气会神交，忘形真悦。聒耳清音，万派无中幽噎。寥阳化成仙域，捧出纯白。风光冰玉洁。神超物外，恣翱翔、坦荡步虚清绝。

　　○降中央

　　盗天地冲和，一气造化丹基。玄牝辅弼枢机。四象三奇。消息盈虚否泰，铅汞抽添坎离。进退循环，玉关风透九霄吹。云行雨施，遍浇溉、黄芽雪肌。五彩腾辉低廕，二八香姿。六阳鼎沸，运火候、周天数随。引养形全，雾收云敛入无为。

　　○降中央

　　廓玄览神清，性净健体轻驰。无涯炳焕光飞。月样披离。挥霍千灵变态，触处头头显仪。念慧除迷。拍怀冰莹赴瑶池。嘉宾燕会，散异香、氤氲绛帏。乐奏清音相陪，庆饮神怡。无生体段，笑傲归、真境宠绥。浩劫圆明，迥超无上混希夷。

　　○望蓬莱

　　推妙理，藏用显诸仁。神定杳冥天地合，勿疑恍惚惠风纯。五气保天真。金鼎沸，灿烂玉琼新。养就劫来无碍相，灵源三觉证全身。清净免沉沦。

　　○望蓬莱

　　澄神久，消息入无为。终日怕兮其未兆，如婴动止乐熙熙。必固总心离。不断妄，真亦不修持。真妄之心属尘翳，翳尘不染性希夷。珠莹露摩尼。

　　○望蓬莱

　　潜龙动，刚健海源蟠。黑雾三关深掩映，红霞九曲密巑岏。玉鼎炼金丹。宝瓶就，雪浪滚漫漫。八牖四扉辉日月，六神豁畅地天宽。真境写真欢。

　　○望蓬莱

　　真火运，五藏气煎烹。阳伏六阴潜变化，化精为髓血为精。白乳体生成。元神聚，朝现保身荣。金骨换形形不朽，光飞万缕烂霞明。云步越蓬瀛。

　　○武陵春

　　水火互交南北位，金木换西东。胎结源流帝旺宫。消息造真功。一马骤归三岛外，九曲六牛通。酝就玄珠透体红。轻健混冲融。

　　○武陵春

　　二八药苗阴岭采，采得雪金英。四脚无为鼎铸成。三性聚真晶。海底款吹无焰火，煅炼数研精。烹就冰肌耀素琼。魂圣貌纵横。

　　○武陵春

　　仙道古今人即是，恐尔自心迷。尔说天高我道低。三寸上天梯。十九这些人不到，相隔似云泥。妙诀倾心肯若稽。功德与天齐。

　　○柳梢青

　　苦海渺茫流荡。似阔远、北溟洪浪。汩没群生，类鱼游戏，往来趋向。漂沦逐队情畅。几个化鹏形状。一去天池，垂云腾翥，顿超无上。

　　○双双燕

　　循环日月，春秋变荣枯，几多相缀。唐朝汉阙，楚苑秦宫兴替。爱海沦流何定，尽荡荡、无生淹滞。惊回浩劫尘情，返照推穷根蒂。明慧。通三抱一。真心运乾坤，坎离相济。氤氲结括，紫蕴素华藩卫。珠孕玄冥焕赫。显魄炼、云英蝉蜕。出入杳冥。无碍混通三际。

　　○瑶台第一层

　　暑往寒来，被日月循环进退忙。春秋更变，枯荣迭运，几换风光。人生催促，断送沉腰，皤貌俱尩。至无常，有满籝金玉，救护无方。参详。轮回猛悟，豁开心地养元阳。手搏天地，身生万化，空界游扬。死生挥断，跳出世网、真相清凉。道情昌。证三时了了，千古堂堂。

　　○月华清

　　一点灵光，千回沦落，四生六道游遍。苦海淹流，几许改头更面。谅四大、虚幼无根，出没甚、流星飞电。无限。递来往奇臭，枯荣迁变。识破般般不恋。悟梦蝶灯蛾，超生专擅。密扣玄关，摧挫寸心千炼。炼得显、元初洒落，展入地、升天体现。一贯。傲神通挥霍，清凉风扇。

　　○莺穿柳

　　观天能尽，向三山四海，氤氲风趁。金木玄冥，云聚一时，六卦火记潜进。七返功宜紧，炼丹质、蕙兰香阵。到此鬼神钦，不许三尸亲近。尘情碎为残粉。泼无明恚火，翻作冷烬。智藏挥开神耀，占上清选院。名科精俊。实相峥嵘障、步虚际，烂霞光衬。体显九阳腾，出尘堪信。

　　○百宝妆

　　云水闲情，松筠雅操，根穷入道真诀。扫雾驱烟，磨炼志如铁。慨然不改箪瓢乐，廓愚谷，聪明养素拙。放胸襟，取兴狂吟，右笔楮面挥彻。虎龙发怒，盘旋万丈，艳喷词翰，摛锦清绝。静里功夫，神用至灵泄。如如性月。光全露，表耀古明今圆若缺。混希夷一气，纵横八表，真体无别。

　　○定风波

　　功炼心开智藏圆。灵明一点迈婵娟。物外峥嵘惟独步，玄玄。不空不有貌难诠。触处全伸无碍相，虚空打破应无边。喜脱轮回今度了，功迁。九玄超上太微天。

　　○定风波

　　悟结清凉浩劫因。生涯淡薄出嚣尘。物物般般心上离，思纯。克勤虚谷养元神。接物和光循德柄，无方应变任天真。豁落圆通精三昧，怀珍。道人才调特清新。

　　○定风波

　　一寸丹心碎炼摩。挥开智海息风波。林下乐投甘养素，中和。放开心月照娑婆。澄净内全三聚戒，安闲身富六波罗。隐显神游浑飘逸，无何。青霄物外恣蹉跎。

　　○摸鱼儿

　　养疏慵梦惊俗态，浮云富贵虚矫。高提宝剑霜姿冷，蛮触是非齐剿。猿马夭。世务起、心头绊迷相萦扰。冰襟洞晓。乐净境行藏，善芽茂养，饮水识多少。真氤氲，定海心珠皦皦。凛然云外寂悄。离尘瑞孕丹基造，丽螮蝀神光，晶真了了。破千古昏衢，放彻禅天皎。魂飞杳杳。恣盘礴清微，游扬法界，出露仪表。

　　○转调木兰花

　　气融和，风韵切。龙蟠虎绕，戊庭交结。温存寸体萦春雪。神光月样，九天辉彻。照破迷云摩阵灭。三台六腑，八关冰洁。纯阳体证无为诀。优游法界，道情清绝。

　　○六么令

　　观天造化，进取慕希夷。刚柔中正扶持，五蕴乐无为。灵育九阳嘉瑞，坤殿坎交离。日中彩凤，翱翔江曲，万重水底觅乌龟。紫雾弥漫岳顶，消息结冰肌。巍巍体段清凉，风韵六神颐。豁爽三光洞照，海角恣栖迟。云间偃仰，陶陶无系，朗然恢廓旧容仪。

　　○爱芦花

　　心开五对忘，性逸六情绝。气神形变化，首级空飞血。功旌丹品莹，产阳魂，奋威烈。始终不变实相露，贯通无内外，貌难分别。出生灭。纵横清净体，无像天中彻。究竟真法眼，剔眉毛纤翳抉。辉开万古清光洁。圆明物物显，了然如缺。

　　以上会真集卷之五



 
【王寂：词作35首】

　　○昭君怨

　　江行

　　一曲清江环碧。两岸萧萧芦荻。烟雨暗西山。有无间。有酒须当痛饮。百岁黄梁一枕。瞰莫放愁闲。上眉端。

　　○点绛唇

　　上太夫人寿

　　阿母瑶池，梦回风露青冥晓。六宫仪表。曹大家风好。满眼儿孙，大国金花诰。头如葆。未尝闻道。冷笑西河老。

　　○点绛唇

　　闺思

　　疏雨池塘，一番雨过香成阵。海榴红褪。燕语低相问。冰簟纱幮，玉骨凉生润。沈烟喷。日长人困。枕破斜红晕。

　　○菩萨蛮

　　春闺

　　回文锦字殷勤织。归鸿点破晴空碧。上尽最高楼。阑干曲曲愁。黄昏犹伫立。何处砧声急。强欲醉乌程。醒时月满庭。

　　○菩萨蛮

　　镇犀不动红炉窄。宿酲恼损金钗客。瑞鸭叆雕盘。白毫起鼻端。韩郎双鬓老。个里知音少。留取麝煤残。临鸾学远山。

　　○菩萨蛮

　　回文题扇图

　　碧空寒露松枝滴。滴枝松露寒空碧。山远抱溪湾。湾溪抱远山。竹疏横岸曲。曲岸横疏竹。寒鹭宿平滩。滩平宿鹭寒。

　　○采桑子

　　用司马才叔韵

　　西风吹破扬州梦，歇雨收云。密约深论。罗带香囊取次分。冷烟衰草长亭路，消黯离魂。羞对芳尊。刚道啼痕是酒痕。

　　○采桑子

　　马蹄如水朝天去，冷落朝云。心事休论。蘸甲从他酒百分。不须更听阳关彻，消尽冰魂。惆怅离尊。衣上馀香臂上痕。

　　○采桑子

　　十年尘土湖州梦，依旧相逢。眼约心同。空有灵犀一点通。寻春自恨来何暮，春事成空。懊恼东风。绿尽疏阴落尽红。

　　○减字木兰花

　　送春

　　羽书催去。落絮飞花萦不住。湖上流莺。欲别频啼三两声。刘郎未到。孤负东风何草草。今度重来。不放桃花取次开。

　　○减字木兰花

　　髻罗双绾。滟滟修眸秋水翦。笑靥嚬眉。无限闲愁总未知。虚檐月转。一曲未终肠已断。百斛明珠。买得尊前一醉无。

　　○减字木兰花

　　湖山明秀。豆蔻梢头春欲透。学画鸦儿。多少闲愁总未知。新声皓齿。恼损苏州狂刺史。一斛骊珠。许我尊前醉也无。

　　○酒泉子

　　夫人生朝

　　禊饮连宵。帘卷晓风香鸭喷，儿孙罗拜捧金荷。沸笙歌。赤霜袍软髻嵯峨。名在仙班应不老，人间岁月尽飞梭。柰君和。

　　○人月圆

　　再过真定赠蔡特夫

　　锦标彩鷁追行乐，管领镇阳春。而今重到，莺花应笑，老眼黄尘。凭君问舍雕丘侧，准拟乞闲身。北潭涨雨，西楼横月，藜杖纶巾。

　　○鹧鸪天

　　秋后亭皋木叶稀。霜前关塞雁南归。晓云散去山腰瘦，宿雨来时水面肥。吾老矣，久忘机。沙鸥相对不惊飞。柳溪父老应怜我，荒却溪南旧钓矶。

　　○鹧鸪天

　　千顷玻璃锦绣堆。弄妆人对影徘徊。香熏水麝芳姿瘦，酒晕朝霞笑脸开。娇倚扇，醉翻杯。莫随云雨下阳台。平生老子风流惯，消得冰魂入梦来。

　　○南乡子

　　大定甲辰，驰驿过通州，贤守开东阁，出乐府，缥缈人作累累驻云新声，明眸皓齿，非妖歌嫚舞欺儿童者可比。怪期服色与哙等伍，或言占籍未久，不得峻陟上游。问之，云青其姓，小字梅儿，因感其事，拟其姓名，戏作长短句，以明日黄花蝶也愁歌之

　　绰约玉为肌。宫额娇黄浅更宜。京洛风尘无远韵，心期。只有多情驿使知。翠羽翦春衣。林下风神固亦奇。辛苦半生谁挂齿，嚬眉。似怨东君著子迟。

　　○醉落魄

　　叹世

　　百年旋磨。等闲事莫教眉锁。功名画饼相谩我。冷暖人情，都在这些个。璠瑜不怕经三火。莲花未信淤泥涴。而今笑看浮生破。禅榻茶烟，随分与他过。

　　○一剪梅

　　蔡州作

　　悬瓠城高百尺楼。荒烟村落，疏雨汀洲。天涯南去更无州。坐看儿童，蛮语吴讴。过尽宾鸿过尽秋。归期杳杳，归计悠悠。阑干凭遍不胜愁。汝水多情，却解东流。

　　○渔家傲

　　夫人生朝

　　前日河梁修禊罢。闲庭未拆秋千架。萱草堂深飞寿斝。香满把。彩衣兰玉森如画。海上麻姑亲命驾。玄霜乞得宜春夏。快约伯鸾冠早挂。筠窗下。团栾共说无生话。

　　○渔家傲

　　瑞香

　　岩秀不随桃李伴。国香未许幽兰换。小睡最宜醒鼻观。檐月转。紫云娘拥青罗扇。半世庐山清梦断。天涯邂逅春风面。茗碗不来羞自荐。空恋恋。野芹炙背谁能献。

　　○转调踏莎行

　　元旦

　　爆竹庭前，树桃门右。香汤□浴罢、五更后。高烧银烛，瑞烟喷金兽。萱堂次第了，相为寿。改岁宜新，应时纳祐。从今诸事愿、胜如旧。人生强健，喜一年入手。休辞最后馀、酴酥酒。

　　○感皇恩

　　漫兴

　　天地一浮萍，人生如寄。画饼功名竟何益。百年浑醉，三万六千而已。过了一日也、无一日。韶颜暗改，良辰易失。丝竹杯盘但随意。酴醿赏罢，更向牡丹丛里。戴花连夜饮、花前睡。

　　○感皇恩

　　有赠

　　宝髻绾双螺，蹙金罗抹。红袖珍珠臂韛帀。十三弦上，小小剥葱银甲。阳关三叠遍、花十八。雁行历历，莺声恰恰。洗尽歌腔旧呕哑。坐中狂客，不觉琉璃杯滑。缠头莫惜与、金钗插。

　　○望月婆罗门

　　怀古

　　笑谈尊俎，坐中惊叹谪仙人。乌丝落笔如神。唤起小鬟风味，学按古阳春。对琼枝璧月，朝暮长新。宦萍此身。叹别后、迹俱陈。独有芳温一念，红泪罗巾。凭谁妙手，为写寄、崔徽一幅真。聊慰我、老眼风尘。

　　○望月婆罗门

　　元夕

　　小寒料峭，一番春意换年芳。蛾儿雪柳风光。开尽星桥铁锁，平地泻银潢。记当时行乐，年少如狂。宦游异乡。对节物、只堪伤。冷落谯楼水淡月，燕寝馀香。快呼伯雅，要洗我、穷愁九曲肠。休更问、勋业行藏。

　　○蓦山溪

　　退食感怀

　　山城块坐，空吊朋侪影。挝鼓放衙休，悄无人、日长门静。折腰五斗，所得不偿劳，松暗老，菊都荒，谁为开三径。及瓜不代，归计浑无定。羁客柰愁何，尽消除、诗魔酒圣。儿童蛮语，生怕闰黄杨，争左角，梦南柯，万事从今省。

　　○洞仙歌

　　自为寿

　　先生老矣，饱阅人间世。磨衲簪缨等游戏。趁馀生强健，好赋归欤，收拾个、经卷药炉活计。辟寒金翦碎，漉蚁浮香，恰近重阳好天气。有荆钗举案，彩服儿嬉，随分地，且贵人生适意。也不愿、堆金数中书，愿岁岁今朝，对花沈醉。

　　○水调歌头

　　上南京留守

　　圣世贤公子，符节镇名邦。褰帷一见丰表，无语已心降。永日风流高会，佳夕文字清欢，香雾湿兰釭。四座皆豪逸，一饮百空缸。指呼间，谈笑里，镇淮江。平安千里烽燧，卧听报云窗。高帝无忧西顾，姬公累接东征，勋业世无双。行捧紫泥诏，归拥碧油幢。

　　○水调歌头

　　戊申季秋月十有九日，赏芙蓉於汝南佑德观，酒酣，为赋明月几时有，盖暮年游宦之情不能已也

　　岸柳飘疏翠，篱菊减幽香。蝶愁蜂懒无赖，冷落过重阳。应为百花开尽，天公著意留与，尤物殿秋光。霁月炯疏影，晨露浥红妆。柰无情，风共雨，送新霜。嫁晚还惊衰早，容易度年芳。只恐韶颜难驻，拟倩丹青写照，谁唤剑南昌。我亦伤流落，老泪不成行。

　　○红袖扶

　　酌酒

　　风拂冰檐，镇犀动、翠帘珠箔。秘壶暖、宫黄破萼。宝薰闲却。玻璃瓮头，漉雪擘新橙，秀色浮杯杓。双蛾小，骊珠一串，梁尘惊落。俗事何时了，便可束置之高阁。笑半纸功名，何物被人拘缚。青春等闲背我，趁良时、莫惜追行乐。玉山倒，从教唤起，红袖扶著。

　　○大江东去

　　吊舍弟

　　长堤千里，过睢阳、隐约江山如故。忆昔斑衣为寿日，伯仲埙篪歌舞。博胜香囊，笑争瓜葛，膝上王文度。西城南浦，月明扶醉归路。重来华发苍颜，故人应怪我，平生羁旅。仲也风流今已矣，俯仰人间今古。阏伯层台，六王双庙，尽是经行处。感时怀旧，一襟清泪如雨。

　　○大江东去

　　美人

　　破瓜年纪，黛螺垂、双髻珍珠罗抹。娅姹吴音娇滴滴，风里啼莺声怯。飞燕精神，惊鸿标致，初按梁州彻。舞裙微褪，汗香融透春雪。少陵词客多情，当年曾烂赏，湖州风月。自恨寻春来已暮，子满芳枝空结。湘佩轻抛，韩香偷许，空想凌波袜。章台杨柳，可堪容易攀折。

　　○大江东去

　　芳姿蕙态，笑人间、脂粉寻常红白。大抵风流天也惜，赋与梅魂兰魄。元相名姝，谢家尤物，缥缈真仙格。朝来酒恶，可人一笑冰释。韩郎老矣情怀，鬓丝禅榻，花落茶烟湿。心字殷勤通一线，千劫消磨不得。被底春温，尊前风味，回首伤春客。却愁云散，等闲好梦难觅。

　　○瑞鹤仙

　　上高节度寿

　　辕门初射戟。看气压群雄，虹飞千尺。青云试长翮。拥牙旗金甲，掀髯横策。威行蛮貊。令万卒、纵横坐画。荡淮夷献凯，歌来斗印，命之方伯。赫赫功名天壤，历事三朝，许身忠赤。寒陂湛碧。容卿辈、几千百。看皇家图旧，紫泥催去，莫忘尊前老客。愿年年满把黄花，寿君大白。

　　强村丛书校聚珍版拙轩集



 
【王磵：词作1首】

　　○浣溪沙

　　梦中作

　　林樾人家急暮砧。夕阳人影入江深。倚阑疏快北风襟。雨自北山明处黑，云从白鸟去边阴。几多秋思乱乡心。

　　中州乐府



 
【王结：词作14首】

　　○蝶恋花

　　雨中客至

　　久客幽燕怀故里。野鹤孤云，笑我京尘底。郑重佳宾劳玉趾。清谈亹亹消愁思。细雨斜风聊尔耳。病怯轻寒，莫卷疏帘起。燕燕于飞应有喜。泥融香径营新垒。

　　○临江仙

　　次韵答曹子贞

　　寄语蓬莱山下客，飘然俯瞰尘寰。寥寥神境倚高寒。步虚仙语妙，凌雾佩声间。笑我年来浑潦倒，多情风月相关。临流结屋两三间。虚弦惊落雁，倚杖看青山。

　　○南乡子

　　秋日旅怀

　　秋气入帘栊。矮榻虚轩睡思浓。梦觉黄梁初未熟，相逢。都在邯郸逆旅中。扰扰正愁侬。雨霁西山翠几重。更上层楼闲徙倚，晴空。目送冥飞万里鸿。

　　○水调歌头

　　送俞时□

　　众里识中散，野鹤自昂藏。萤窗雪屋十载，南国秀孤芳。河汉胸中九策，风雨笔头千字，画省姓名香。文采黑头掾，辉映汉星郎。怕山间，猿鹤怨，理归艎。人生几度欢聚，且莫诉离肠。休恋江湖风月，忘却云霄阊阖，鸿鹄本高翔。笑我漫浪者，丘壑可徜徉。

　　○木兰花慢

　　送李公敏

　　渺平芜千里，烟树远、淡斜晖。正秋色横空，西风浩荡，一雁南飞。长安两年行客，更登山临水送将归。可奈离怀惨惨，还令远思依依。当年寥廓与君期。尘满芰荷衣。把千古高情，传将瑶瑟，付与湘妃。栽培海隅桃李，洗蛮烟瘴雨布春辉。鹦鹉洲前夜月，醉来倾写珠玑。

　　○江城子

　　送赵致堂

　　嫩黄初上远林端。饯征鞍。驻江干。满袖春风，乔木旧衣冠。怎么禁持离别恨，倾浊酒，助清欢。夫君家世几鵷鸾。珥貂蝉。侍金銮。管库而今，谁着屈微官。鹏翼垂天聊税驾，抟九万，看他年。

　　○满江红

　　咏鹤

　　华表归来，犹记得、旧时城郭。还自叹，昂藏野态，几番前却。饮露岂能令我病，窥鱼正自妨人乐。被天风、吹梦落樊笼，情怀恶。缑岭事，青田约。空怅望，成离索。但玄裳缟袂，宛然如昨。何日重逢王子晋，玉笙凄断归寥廓。尽侬家、丹凤入云中，巢阿阁。

　　○摸鱼儿

　　秋日旅怀

　　快秋风飒然来此，可能消尽残暑。辞巢燕子呢喃语，唤起满怀离苦。来又去。定笑我、两年京洛长羁旅。此时愁绪。更门掩苍苔，黄昏人静，闲听打窗雨。英雄事，谩说闻鸡起舞。幽怀感念今古。金张七叶貂蝉贵，寂寞子云谁数。痴绝处。又刬地、欲操朱墨趋官府。瑶琴独抚。惟流水高山，遗音三叹，犹冀伤心遇。

　　○沁园春

　　忆故人

　　盖世英雄，谷口躬耕，商山采芝。甚野情自爱，山林枯槁，臞儒那有，廓庙英姿。落魄狂游，故人不见，蔼蔼停云酒一卮。青山外，渺无穷烟水，两地相思。滦京着个分司。是鸣凤朝阳此一时。想朝行惊避，豸冠绣服，都人争看，玉树琼枝。燕寝凝香，江湖载酒，谁识三生杜牧之。凝情处，望龙沙万里，暮雨丝丝。

　　○贺新郎

　　次范君铎诏后喜雨韵

　　露下天如洗。正新晴、明河如练，月华如水。独据胡床秋夜永，耿耿佳人千里。空怅望、丰容旖旎。万斛清愁萦怀抱，更萧萧、苹末西风起。聊遣兴，吐清气。凤衔丹诏从天至。仰天衢、前星炳耀，私情还喜。鸿鹄高飞横四海，何藉区区围绮。□绳武升平文治。自笑飘零成底事，裂荷衣、肮脏尘埃地。逢大庆，且沉醉。

　　○贺新郎

　　赠张子昭

　　久坐林泉主。更忘机、结盟鸥鹭，逍遥容与。蕙帐当年谁唤起，黄鹄轩然高举。渺万里、云霄何许。鹤爽怜君今犹在，正悲歌、夜半鸡鸣舞。嗟若辈，岂予伍。华如桃李倾城女。怅灵奇、芳心未会，媒劳恩阻。梦里神游湘江上，竟觅重华无处。谁为湘娥传语。我相君非终穷者，看他年、麟阁丹青汝。聊痛饮，缓愁苦。

　　○贺新郎

　　子昭见和再用韵

　　挟策干明主。望天门、九重幽夐，周旋谁与。斗酒新丰当日事，万里风云掀举。叹碌碌、因人如许。昨日山中书来报，道鸟能歌曲花能舞。行迈远，共谁伍。临风抚掌痴儿女。问人生、几多恩怨，肝肠深阻。腐鼠饥鸢徒劳，回首鵷雏何处。记千古南华妙语。夜鹤朝猿烦寄谢，坑尘容、俗态多惭汝。应笑我，谩劳苦。

　　○蝶恋花

　　赠李公敏

　　老鹤轩轩心万里。却被天风，吹入樊笼里。野态昂藏犹可喜。九皋宵唳流清泚。宿鹭窥鱼痴计耳。整整丰标，谩说佳公子。月白风清天似水。青田回首生愁思。

　　强村丛书用韩氏玉雨堂藏钞王文忠集本

　　○望江南

　　戏题梅图

　　江上路，春意到横枝。洛浦神仙临水立，巫山处子入宫时。皎皎淡丰姿。东阁兴，几度误佳期。万里卢龙今见画，玉容还似减些儿。无语慰相思。

　　永乐大典卷二千八百十三梅字韵引王结词



 
【王玠：词作31首】

　　○沁园春

　　赠龚全美口诀

　　一窍玄关，非高非下，正在当中。得真师指点，方知此窍，不居南北，不属西东。默默内观，绵绵静守，道满虚无浩气冲。难言说，一星儿消息，天地根宗。先须握定雌雄。天癸生时鼓巽风。把铅炉封固，飞神海底，中抽坎画，去补离宫。进火退符，流珠复位，十转回轮一气通。灵胎结，待功成行满，独步瑶空。

　　○沁园春

　　赠混真子只诀

　　道隐无名，包含万象，总在身心。若一言勘破，本来面目，不生不灭，耀古腾今。返照回光，存神绝念，直下承当莫外寻。忠言守，这些儿妙处，至理玄深。真中不许容针。好把阳炉炼浊阴。待阳生冬至，重门深锁，乌飞兔走。虎啸龙吟。片饷回旋，半时交姤，大地山河尽变金。超三界，作蓬莱仙子，寒暑无侵。

　　○沁园春

　　三教一理

　　道曰金丹，儒曰太极，释曰玄珠。矧三教之道，本来同祖，心存至德，性悟真如。阖辟机关，抽添运用，返照回光复本初。休分别，那些儿妙处，无字称呼。虚中状若蓬壶。寂静形忘一也无。问三教根宗，谷神不死，灵源澄彻，诚意如愚。五气朝元，五常合一，五眼圆明烁太虚。仙儒佛，派殊而理一，到底同途。

　　○沁园春

　　全真家风

　　不恋功名，不求富贵，不惹闲非。盖一间茅屋，依山傍水，甘贫守道，静掩柴扉。读会丹经，烧残宝篆，终日逍遥任自为。真堪悦，遇饥来吃饭，冷即穿衣。个中消息谁知。自里面惺惺外若痴。且藏锋挫锐，先人后己，和光混俗，岂辨高低。处世随缘，乐天知命，白雪壶中配坎离。时来到，与十洲仙子，同驾云归。

　　○沁园春

　　渔

　　不种田园，投闲江海，远绝尘踪。保一家性命，扁舟为屋，随机应舵，逐浪乘风。九曲江头，三元潭里，直把银钩堕水中。波深底，把金鳞钓出，回棹孤峰。三男三女和同。向砂锅净洗热炉烘。或敲冰煮茗，渴饮一碗，得鱼换酒，共酌三锺。簑衣解开，箬笠放下，醉唱升平月满篷。江天阔，看一篙点处，粉碎虚空。

　　○沁园春

　　樵

　　家住孤峰，门临曲涧，木作横桥。与世事相违，心求活计，蓑衣挂体，斧柄悬腰。出入玄关，往来幽径，直上高山采古樵。时攀就，把千枝攒簇，一担平挑。归来快乐逍遥。且放下千斤饮一瓢。这日用家常，随缘随分，今朝明日，自有新条。一曲高歌，三声短笛，遏断行云透碧霄。其中乐，有山猿献果，四皓相招。

　　○沁园春

　　耕

　　八口之家，五亩之宅，树之以桑。买吴牛十角，拖犁拽耙，耕翻大地，泼草开荒。下种依时，移苗应候，裁向中田灌水浆。灵苗长，看盈畴遍野，处处风光。秋来雨顺时康。有黍米凝珠滴露香。向六时勤顾，三更不睡，呼男呼女，采取回仓。击坏讴歌，烹鸡酌酒，妇乐夫欢饮一觞。无他事，但存诚守朴，稽首羲皇。

　　○沁园春

　　牧

　　赤脚蓬头，簑衣箬笠，随处安然。守无角牛儿，不离左右。同行同住，同坐同眠。常在家山，匀调水草，拗性之时着一鞭。牧回处，看辽天鼻孔，软索低牵。闲来渴饮灵泉。把短笛横吹下岭前。喜牛儿安静，清风凉彻，放开心地，万事由天。彼此相忘，形神俱妙，花满前村水满川。真消息，有世人问我，起手擎拳。

　　○沁园春

　　龙

　　静藏深渊，动游碧落，灵妙潜通。遇时至神知，乘阳便起，雷轰电掣，雾霭云从。展尾昂头，穿山透石，一举冲霄气势雄。神威烈，把黄河倒卷，白浪翻空。须臾霖雨漂洪。却都在天瓢一滴中。发通身欻火，飞光走焰，山精鬼怪，绝迹潜踪。变化无方，去来无碍，自得乾坤造化功。功成后，但归心明主，永效年丰。

　　○沁园春

　　虎

　　生在西山，常居东谷，出没无时。向枯树岩前，幽泉涧畔，饥餐渴饮，饱暖随宜。一任纵横，平生勇猛，走入丛林万木披。谁知得。但无忧无惧，断绝狐疑。等闲剔起双眉。有万里风生八面威。自踏叶巡山，不离元所，一灵不昧，百兽皈依。跳下悬崖，咆哮振地，月白山寒水满溪。收牙爪，且藏身遁迹，独步云归。

　　○沁园春

　　真风子

　　自小颠狂，平生落魄，放浪飘蓬。把三教玄机，从根识破，包含万象，混沌家风。问释谈机，问儒说理，问道言丹守个中。无拘执，但闲来捉虎，怒后擒龙。不分南北西东。信步逍遥到处通。向太华峰头，瑶池会上，诗吟万字，酒饮千锺。足下云生，袖中雷起，剑吐寒光射九重。真风子，出乾坤之外，劈碎虚空。

　　○水调歌头

　　授混中子口诀

　　大道本无象，真性亦非空。其中造化有无，无有混玄同。透得玄关一窍，便好回头下手，静里要勤工。配合些儿妙，朝暮用屯蒙。采真铅，炼真汞，复真宗。阳生半夜，重关深锁倒骑龙。运起周天火候，流戊擒精就己，三性会元宫。朗朗超今古，神应妙无穷。

　　○水调歌头

　　授回阳子口诀

　　性本无修证，命乃有施为。了明此理，道凭玄牝作根基。要得谷神不死，好住西南村里，更莫起狐疑。动静分双用，下手要知时。玩真空，调真息，运真机。铅生汞产，封闭丹炉炼紫芝。拨转银河斗柄，抽出坎中一画，直去补南离。行满功成日，飞步上天墀。

　　○满庭芳

　　在俗修真，居尘出世，当以悟性为先。处心清静，常守定中禅。见素少思寡欲，忘人我、随分安然。行藏处，潇潇洒洒，渴饮倦来眠。问归根复命，还须立鼎，炼汞烹铅。遇采铅时节，把火先扇。握固则云藏烟聚，运动则斗转星旋。半时内，玄机成象，月白照青天。

　　○满江红

　　示众

　　一点灵光，因形降、来居心窍。本玄玄幽微，朗朗晃耀。只为贪生多爱欲，渐教习性忘真妙。算不如、直下早收头，回光照。悟真机，存三要。炼银铅，烧金铫。这复命归根，虎龙吟啸。海底风生铁马驰，山头月落金鸡叫。三年九载整工夫，超尘表。

　　○满江红

　　太极浑沦，才开口、便分仁义。把清真支离，大道已废。世事机谋求愈远，人情往复相牵系。都不如、收拾早回头，安心意。是非场，急回避。人我山，俱抛弃。这修道工夫，专柔其气。万物抽添明进退，神炉静默牢封闭。得一火、炼出个金刚，超天地。

　　○百字令

　　圣人传道，执其中、妙在惟精惟一。放则周流弥六合，卷则退藏于密。格物致知，正心诚意，静里包皇极。居仁由义，应机不费毫力。四时天地同参，火符合候，默默存真息。三五归元至德纯，保合太和冲溢。体用一原，显微无间，尽性穷端的。死生勘破，到头还是空寂。

　　儒宗

　　○百字令

　　释宗

　　真宗顿悟，理幽微、了了无言可说。旷劫至今全体具，湛寂元无生灭。拂尘拈花，穿衣吃饭，觌面分明泄。头头皆是，何须特地差别。为言向上家风，纤锋快利，透石刚如铁。三界圆通无所住，随处应机明彻。芥纳须弥，珠含罔象，朗耀悬秋月。寸丝不挂，即同诸佛齐列。

　　○百字令

　　道宗

　　修真立鼎，炼金丹、只用三般灵药。冬至阳生忙下手，采取也须斟酌。抽坎填离，流精进火，正轴旋匡廓。赤子乘龙，一时骑上南岳。乾宫交姤归来，虎龙降伏，夫妇同欢乐。巽户双开大火然，九转丹凝旁薄。玄谷风生，性天云散，万道神光烁。行功完满，他年回驾鸾鹤。

　　此下有金字经五首乃曲调，因删去。

　　○炼丹砂

　　学道不难知。都在人为。须凭玄牝立根基。取坎填离无间断，得造希夷。神炁静相依。龙虎皈随。无中养就个婴儿。迸破顶门神出现，烁烁光辉。

　　○炼丹砂

　　学佛玩真空。要识玄中。虚灵不昧是根宗。无色声香味触法，赤骨身穷。应变利机锋。三界圆通。木人石女笑春风。大地山河归一粟，广纳包容。

　　○西江月

　　学道先明玄牝，修真须用工夫。三般药物不偏枯。也要坚刚一悟。月下擒来玉兔，海中捉出金乌。半时运火入坤炉。炼得神丹坚固。

　　○西江月

　　悟性无生无灭，采铅有去有来。两般灵物结成胎。云气常浮宝盖。终日和光混俗，任时随处宽怀。清风明月满蓬莱。睹破虚空无碍。

　　○西江月

　　离位翻为姹女，坎宫却是婴儿。自因两个隔东西。始用黄婆通意。每遇阳生冬至，方能夫唱妻随。一时齐会赴瑶池。共饮刀圭欢戏。

　　○西江月

　　静里含光默默，玄中调息绵绵。真空洞彻量无边。亲见本来身面。虽是虚灵不昧，也须添汞抽铅。常加水火鼎炉煎。便有神光发现。

　　○西江月

　　入室先知下手，安炉要会施工。癸生急采向黄中。逆把天轮旋动。赤子飞神入海，苍龙骑上南宫。片时啸咏下瑶空。十极神仙皈奉。

　　以上见还真集卷下

　　○挂金索（北曲）

　　一更端坐，下手调元炁。混沌无言，绝念存真意。呼吸绵绵，配合居中位。拨转些儿，黍米藏天地。

　　○挂金索（北曲）

　　二更清净，心要常虚守。默默回光，照见无中有。赶退群魔，振地金狮吼。顷刻功成，便与天齐寿。

　　○挂金索（北曲）

　　三更鸡叫，冬至阳初动。取坎填离，直向泥丸送。火运周天，炉内铅投汞。九转丹成，白雪飞仙洞。

　　○挂金索（北曲）

　　四更安乐，万事都无想。水满华池，浇灌灵根长。静里乾坤，仙乐频频响。道大冲虚，名挂黄金榜。

　　○挂金索（北曲）

　　五更月落，渐觉东方晓。谷里真人，已见分明了。玉户鸾骖，金顶龙蟠绕。打破虚空，万道金光皎。

　　以上五首见混然子崔公入药镜注解



 
【王礼：词作2首】

　　○喜迁莺

　　代人作，送镏宰考满，并迁新居

　　甘霖停霤。喜浩荡洪恩，跻民仁寿。戍柳拖金，海棠染绛，报道宰官移绶。转眼积劳三考，大卧更深犹昼。最好处，似冰壶玉露，十分清漻。难有。看里巷、此日壮夫，都是来时幼。笳鼓迎风，旌旗耀日，旋筑草堂完就。自今四时纳福，遥对深山如绣。愿岁岁、共桐乡父老，一卮春酒。

　　○百字令

　　寿老妻八十

　　晨看婺女，正流光垂照，耆昌堂里。只为佳人延眉寿，影入玉杯迎喜。莫道春秋，八千八百，玄远都难拟。人生稀也，古来登八能几。眼见绕膝孙枝，烹羊脍鲤。也有些肥美。淡饭恶衣，聊自足、多少何能如你。夫是谪仙，金銮待诏，妻亦寻常比。随缘相守，安贫况是王礼。

　　以上二首见麟原后集卷十二



 
【王瞒：词作1首】

　　○如梦令

　　乍晴见月

　　檐际犹余残溜。帘外淡云月逗。风雨漫经旬，依旧姮娥眉皱。晴否。晴否。早是落花时候。



 
【王蒙：词作1首】

　　○忆秦娥

　　南方怀古

　　花如雪。东风夜扫苏堤月。苏堤月。香销南国，几回圆缺。钱唐江上潮声歇。江边杨柳谁攀折。谁攀折。西陵渡口，古今离别。

　　珊瑚木难卷七



 
【王容溪：词作1首】

　　○如梦令

　　林下一溪春水。林上数峰岚翠。中有隐居人，茅屋数间而已。无事。无事。石上坐看云起。

　　朱存理铁网珊瑚卷四



 
【王特起：词作5首】

　　○梅花引

　　山之麓。河之曲。一湾秀色盘虚谷。水溶溶。雨濛濛。有人行李，萧萧落叶中。人家篱落炊烟湿。天外云峰迷淡碧。野云昏。失前村。溪桥路滑，平沙没旧痕。丹枫下。潇湘夜。横披省见王维画。画无声。惨经营。何如幻我，清寒此道行。马头风急催行色。疑是山灵嫌俗客。钓鱼矶。绿蓑衣。有人坐弄，沧浪犹未归。

　　中州乐府案词综卷二十六误录此首一半

　　○喜迁莺

　　别内

　　东楼欢宴。记遗簪绮席，题诗纨扇。月枕双欹，云窗同梦，相伴小花深院。旧欢顿成陈迹，翻作一番新怨。素秋晚，听阳关三叠，一尊相饯。留恋。情缱绻。红泪洗妆，雨湿梨花面。雁底关河，马头星月，西去一程程远。但愿此心如旧，天也不违人愿。再相见，把生涯分付，药炉经卷。

　　归潜志卷四

　　○喜迁莺

　　题郝仙女庙壁

　　汀洲苹满。记翠笼采采，相将邻媛。苍渚烟生，金支光烂，人在雾绡鲛馆。小鬟顿成云散，罗袜凌波不见。翠鸾远，但清溪如镜，野花留靥。情眷。惊变现。身後神功，丝满吴蚕茧。汉女菱歌，湘妃瑶瑟，香动倚云层殿。彤车载花一色，醉尽碧桃清宴。故山晚，叹流年一笑，人间飞电。

　　词品卷二

　　○喜迁莺

　　贺人生第三子

　　古今三绝。唯郑国三良，汉家三杰。三俊才名，三儒文学，更有三君清节。争似一门三秀，三子三孙奇崛。人总道，赛蜀郡三苏，河东三薛。欢惬。况正是，三月风光，好倾杯三百。子并三贤，孙齐三少，但笃三馀事业。文既三冬足用，名即三元高揭。亲朋庆，看宠加三锡，礼膺三接。

　　尧山堂外纪卷六十六案翰墨大全书丙集卷三，引此首不注撰人。

　　○喜迁莺

　　登山临水。正桂岭瘴开，苹洲风起。玄鹤高翔，苍鹰远击，白鹭欲飞还止。江上层波似练，沙际行人如蚁。目断处，见遥峰簇翠，残霞浮绮。千里。关塞远，雁阵不来，犹把阑干倚。数叠悲笳，一行征旆，城郭几番成毁。白塔前朝陵寝，青嶂故都营垒。念往事，但寒烟满目，愁蝉盈耳。

　　词综卷二十六案花草粹编卷十一，依次录玉楼欢宴、汀洲苹满、古今三绝、登山临水四首，仅第一首玉楼欢宴注引归潜志，作王正之。其馀三首，皆未注姓名。



 
【王庭筠：词作12首】

　　○大江东去

　　山堂晚色，满疏篱寒雀，烟横高树。小雪轻盈如解舞，故故穿帘入户。扫地烧香，团栾一笑，不道因风絮。冰凘生砚，问谁先得佳句。有梦不到长安，此心安稳，只有归耕去。试问雪溪无恙否，十里淇园佳处。修竹林边，寒梅树底，准拟全家住。柴门新月，小桥谁扫归路。

　　○谒金门

　　双喜鹊。几报归期浑错。尽做旧愁都忘却。新愁何处著。瘦雪一痕墙角。青子已妆残萼。不道枝头无可落。东风犹作恶。

　　○凤栖梧

　　衰柳疏疏苔满地。十二阑干，故国三千里。南去北来人老矣。短亭依旧残阳里。紫蟹黄柑真解事。似倩西风，劝我归欤未。王粲登临寥落际。雁飞不断天连水。

　　○菩萨蛮

　　回文

　　断肠人恨馀香换。换香馀恨人肠断。尘暗锁窗春。春窗锁暗尘。小花檐月晓。晓月檐花小。屏掩半山青。青山半掩屏。

　　○菩萨蛮

　　客愁枫叶秋江隔。隔江秋叶枫愁客。行远望高城，城高望远行。故人新恨苦。苦恨新人故。斜日晚啼鸦。鸦啼晚日斜。

　　○菩萨蛮

　　白云孤映遥山碧。碧山遥映孤云白。楼倚一天秋。秋天一倚楼。断肠随雁断。断雁随肠断。来雁与书回。回书与雁来。

　　○清平乐

　　赋杏花

　　今年春早。到处花开了。只有此枝春恰到。月底轻颦浅笑。风流全似梅花。承当疏影横斜。梦想双溪南北，竹篱茅舍人家。

　　○乌夜啼

　　淡烟疏雨新秋。不禁愁。记得青帘江上、酒家楼。人不住。花无语。水空流。只有一双樯燕、肯相留。

　　○诉衷情

　　夜凉清露滴梧桐。庭树又西风。熏笼旧香犹在，晓帐暖芙蓉。云淡薄，月朦胧。小帘栊。江湖残梦，半在南楼，画角声中。

　　○清平乐

　　应制

　　琼枝瑶月。帘卷黄金阙。宫鬓蛾儿双翠叶。点缀离南闹雪。东风扇影低还。红云不隔天颜。夜夜华灯万树，年年碧海三山。

　　○水调歌头

　　秋风秃林叶，却与鬓生华。十年长短亭里，落日冷边笳。飞雁白雪千里，况是登山临水，无赖客思家。独鹤归何晚，已后满林鸦。望蓬山，云海阔，浩无涯。安期玉舄何处，袖有枣如瓜。一笑那知许事，且看尊前故态，耳热眼生花。肝肺出芒角，漱墨作枯槎。

　　○谒金门

　　赋玉簪

　　秋萧索。灯火新凉帘幕。翠被不禁临晓薄。南楼闻画角。想见玉壶冰萼。一夜西风开却。梦觉乌啼残月落。幽香无处著。

　　以上十二首见中州乐府案静斋至正直记卷一，有王黄华翰墨。有钓鱼船上谢三郎一首，据元吴师道敬乡录卷一云，此乃宋俞紫芝诉衷情词，当为王庭筠所书，并非其自作。全金诗误作王词，辽海丛书辑黄华集，亦误作王词。



 
【王惟一：词作12首】

　　○西江月

　　太极未分混沌，两仪已非其中。一阳才动破鸿蒙。造化从兹运用。水火升沉南北，木金间隔西东。略移斗柄指坤宫。尽把五行错综。

　　○西江月

　　日月相交晦朔，龟蛇产在虚危。巽风长向坎中吹。火燥必资神水。动静皆由心意，与天合德无违。洞然妙理更何疑。说甚短长生死。

　　○西江月

　　一点真阳在坎，移来点化离阴。这些造化义幽深。须是明心见性。妙在一尘不染，自然对境无心。可怜世上少知音。会得超凡入圣。

　　○西江月

　　大道古今一脉，圣人口口相传。奈何百姓不知焉。尽逐色声迷恋。在迩不须求远，何消更遇神仙。分明只在眼睛前。日用常行不见。

　　○西江月

　　吾道至尊至贵，若非宿骨难知。直须克己至无为。方见本然天理。万化皆从中起，古今无剩无亏。若能动静不相违。可与神化何异。

　　○西江月

　　学道须当猛烈，始终确守初心。纤毫物欲不相侵。方得神凝气定。动静不离中正，阳生剥尽群阴。龙降龙伏鬼神钦。行满便登仙境。

　　○西江月

　　得一金丹事毕，休寻白虎青龙。泥文执象理难通。妙处非铅非汞。温养身心不动，满怀和气春风。顿然罔念又无功。还藉黄婆提董。

　　○西江月

　　看尽丹经万卷。不明真汞真铅。那堪火候不曾传。都是肓修瞎炼。一句真诠妙显，得知心得昭然。神归气伏不欹偏。刻刻打成一片。

　　○西江月

　　大药元无斤两，谁知愈采无穷。西南幽远路难通。意到不劳神用。坤癸结成真种，移来栽在乾宫。山头雨打任狂风。吹撼根深不动。

　　○西江月

　　真火本来无候，休拘日月时年。试思混沌未分前。招甚时年证验。跳出五行外面，丝毫不染尘缘。方知这个妙中玄。一粒宝珠出现。

　　○西江月

　　沐浴即非卯酉。子时冬至休求。但行中道本无修。方信无中生有。宇宙在乎吾手，常骑铁马闲游。无拘无束且优游。日夜簪花酌酒。

　　○西江月

　　离坎不分南北，木金岂间西东。但诚一念守其中。勿使心神恣纵。要识前身真种，洞观物我皆空。寂然安静到鸿蒙。四象五行无用。

　　以上十二首见王惟一明道篇



 
【王渥：词作1首】

　　○水龙吟

　　从商帅国器猎，同裕之赋

　　短衣匹马清秋，惯曾射虎南山下。西风白水，石鲸鳞甲，山川图画。千古神州，一时胜事，宾僚儒雅。快长堤万弩，平冈千骑，波涛卷、鱼龙夜。落日孤城鼓角，笑归来、长围初罢。风云惨淡，貔貅得意，旌旗闲暇。万里天河，更须一洗，中原兵马。看鞬橐鸣咽，咸阳道左，拜西还驾。

　　中州乐府



 
【王旭：词作29首】

　　○踏莎行

　　雪中看梅花

　　两种风流，一家制作。雪花全似梅花萼。细看不是雪无香，天风吹得香零落。虽是一般，惟高一着。雪花不似梅花薄。梅花散彩向空山，雪花随意穿帘幕。

　　○水调歌头

　　端午

　　漱齿汲寒井，理发趁凉风。先生畏暑晨起，笑语听儿童。说道今年重午，节物随宜稍具，还与去年同。己喜酒尊冽，更觉粽盘丰。愿人生，常醉饱，百年中。独醒竟复何事，憔悴佩兰翁。我有青青好艾，收蓄已经三载，疗病不无功。从此更多采，莫遣药囊空。

　　○水调歌头

　　鲸川四重午，岁月若飘风。诗书万卷何事，白首课儿童。试把楚词高咏，更取清尊细酌，醒醉竟谁同。俯仰百年了，求足不求丰。愧吾身，犹未脱，世尘中。还丹有诀谁悟，回首忆仙翁。我欲乘云归去，独与山灵晤语，修道倘成功。笑谢醯鸡瓮，白日看长空。

　　○大江东去

　　离豫章舟泊吴城山下作

　　南游三载，只江山、不负中原诗客。万里行装无别物，满意风云泉石。牛斗星边，灵槎缥缈，鬓影银河湿。哀歌谁和，剑光摇动空碧。回首帝子长洲，洪崖仙去，风雨鱼龙泣。海外三山何处是，黄鹤归飞无力。天下佳人，袖中瑶草，日暮空相忆。乾坤遗恨，月明吹入长笛。

　　○临江仙

　　春夜

　　帘外萧萧风色恶，呼儿掩上重门。小窗孤坐赋招魂。碧梧花落尽，篱雀又黄昏。回首人间行乐事，春风过水无痕。旅游谁肯重王孙。长歌人不解，明月照空尊。

　　○临江仙

　　梦里还家喧笑语，觉来春色他乡。潇潇风雨入离肠。有诗还洒壁，无酒不传觞。试问凌烟辛苦地，争如畎亩南阳。谁教山鬼伯龙旁。人间无限事，歌罢倚绳床。

　　○满江红

　　次李公敏梨花韵

　　客里光阴，又逢禁烟寒食节。花外鸟、唤人沽酒，一声清切。风雨空惊云锦乱，尘埃不到冰肌洁。对芳华、一片惜春心，谁边说。难便与，东君别。更莫把，繁英折。恨山香舞罢，玉鸾飞怯。休道梅花同梦好，黄昏只解供愁绝。洗妆来、应笑老书生，头如雪。

　　○满江红

　　不爱浮花，元只爱、松筠高节。归去好、草堂风雨，对床心切。东鲁云山多秀丽，西溪泉石尤香洁。待英灵、重入梦中来，分明说。今古异，行藏别。身易退，腰难折。信叫阍非勇，闭门非怯。玉斧已修明月就，瑶琴何必朱弦绝。试回看、前日利名心，红炉雪。

　　○木兰花慢

　　听姜惠甫摘阮

　　想高情千古，谁得似、仲容贤。把山海遗音，写归玄璧，妙绝当年。清风竹林人去，被浮哇、迷却性中天。不有黄台公子，宁闻清庙朱弦。博山香底坐臞仙。幽兴想飘然。笑袅袅繁声，三生儿女，恩怨流连。回头月明千里，正松风、岩壑和流泉。座上神游八表，知音不在言传。

　　○水龙吟

　　中秋和人韵

　　西风万卷堂空，卧听箫鼓谁家宴。多情惟有，碧霄明月，肯来相见。因记当年，南楼老子，座前宾满。把清谈当却，弹丝吹管。谁更问，霓裳按。梦里仙游惊断。怅天涯、故人难面。空留玉斧，修轮斫桂，又成衰晚。水调歌残，壮心都付，一声长叹。对清光不寐，呼儿取酒，不妨重暖。

　　○水调歌头

　　和张都运李氏柳塘赏荷韵

　　我爱此塘好，碧水映红蕖。垂杨袅袅烟笼，绿发倩风梳。医却尘埃俗病，唤起沧浪幽兴，怀抱一时舒。更把直钩钓，得意不须鱼。忆当年，吟北渚，醉西湖。兰舟撑入云锦，未必画中如。世事春风一梦，回首欢游安在，烟海隔蓬壶。清赏有今日，题壁记来初。

　　○春从天上来

　　贺正词

　　斗转寅方。正凤历颁春，泰应三阳。河山衍庆，宇宙呈祥。瞻帝阙，五云乡。想千官拜舞，萃龙庭、圭璧辉煌。祝君王。愿皇基巩固，国祚灵长。休言太平无象，看武偃文修，岁稔时康。惠泽横流，仁风远被，四海歌颂洋洋。戴尧天舜日，将何报、金鼎焚香。捧瑶觞。奏钧天一曲，万寿无疆。

　　○临江仙

　　为宋太守寿

　　莫怪今年秋事晚，黄花不在重阳。天公留泛九霞觞。故教争十日，风露寿华堂。豪杰如公谁得似，平生义胆刚肠。功名回首付诸郎。灵椿长不老，桑梓有余光。

　　○大江东去

　　为张可子郎中寿

　　九秋风露，洗尘埃、人似华峰独立。兰省东南经济地，正赖风流筹画。湖海胸襟，冰霜气节，邈矣公难及。苍生望重，故园休梦泉石。且对得意江山，登临一笑，香满黄花席。更把西湖都酿酒，醉取白云诗客。乘兴为公，遍游仙府，检下长生籍。妙毫浓墨，书公寿禄无极。

　　○临江仙

　　寿黄镇抚

　　莫怪今年秋色晚，黄花留过重阳。要随仙客九霞觞。助添无量寿，满意泛清香。富贵功名天已了，何须更问行藏。安排紫绶与金章。五云乡不远，高举看翱翔。

　　○临江仙

　　为子周兄寿

　　童稚相看今白首，情因儿女尤深。霜天昨夜卷层阴。舟中明月照，华屋寿星临。气敛风云归寂寞，谁知经济雄心。南阳烟雨卧龙吟。行藏安所遇，有酒且同斟。

　　○鹊桥仙

　　寿刘运使

　　乾坤清气，山川英秀，锺作人间豪杰。年年欢庆九秋时，看开到、尧蓂一叶。高明器宇，经纶手段，尽办得、功名事业。待调元受了庙堂宣，更受到、长生仙牒。

　　○木兰花慢

　　寿砀山蒋令

　　孟春才过了，看两叶，坼尧蓂。正杏蕾包红，梅花谢白，杨柳回青。东风此时须记，是当年、河岳降英灵。刀笔名香禁署，丝纶宠佩天庭。夜来南极老人星。光彩照前厅。见厅上高人，鸣琴清坐，阖境安宁。因来捧杯添寿，指庄椿、直到八千龄。更有无垠福禄，汪洋别比沧溟。

　　○木兰花慢

　　寿泰安石监州

　　泰山雄胜地，人物出，必豪英。看衍庆堂中，使君才气，磊落高明。春风又临初度，正梅花、香满腊嘉平。唤取茅仙送酒，尊前共祝长生。青云居第筑初成。燕雀亦欢声。伫梦叶熊罴，祥占弧矢，兰玉春荣。山城岂能淹滞，佩飞霞、终上紫霄行。留着兰轩老笔，他年歌颂功名。

　　○临江仙

　　寿高伯川

　　蓂荚生三秋八月，气漙风露清明。诞来人世作豪英。性天元广大，心地尽宽平。书院兴秋谁得似，燕山窦氏齐名。一身长向善中行。松筠同不老，龟鹤共长生。

　　○临江仙

　　寿张都运父

　　瑞气充闾朝不散，欢声浮动庭槐。九天邀下寿星来。歌翻白云调，酒泛紫霞杯。八十康疆谁得似，仙风摆落尘埃。斑衣人是栋梁材。他时黄阁上，同看碧桃开。

　　○木兰花慢

　　扬州寿瓜尔夹士常

　　醉西湖寿酒，歌旧曲，已三年。喜万里湖山，归来相见，淮海楼边。春风绣衣无恙，唤竹西歌吹共留连。世事浮云千变，灵台孤月长圆。一官聊办买书钱。行橐故萧然。有梦里青山，词中白云，徽外鸣弦。悠悠紫台归路，乐因循、诗酒堕凡缘。借问蓬莱官府，何如平地神仙。

　　○木兰花慢

　　扬州寿纪子周

　　皇天忧世难，生俊乂，佐时来。有忠孝诚心，文章大手，经济雄才。他年汉庭三策，要青云高步出尘埃。儿女徒惊气岸，丹青莫状灵台。诗人清骨即仙才。何处觅蓬莱。便唤取何郎，一尊同醉，东阁官梅。充闾郁葱佳气，挽春风、都入紫霞杯。休道寿君无物，滔滔万里江淮。

　　○木兰花慢

　　寿陈公望

　　问东原豪杰，先屈指，到元龙。看潇洒风标，汪洋学海，磊落词锋。沂川几回来往，把乾坤、歌入舞雩风。妙理鸢飞鱼跃，尘心雪化冰融。梅花香外岁寒松。高节谢春容。有千岁神膏，扶君寿质，阅世无穷。仍呼九天鸾鹤，与王乔、相约叩琼宫。但使飞霞佩在，宁愁白玉堂空。

　　○大江东去

　　寿高伯川

　　月临南吕，正庭阶、开到尧蓂三叶。风露清明锺气质，诞作人间豪杰。器宇宏深，襟灵阔远，物我俱融彻。滔滔欲海，回头一棹超越。试看南墅开尊，西池垂钓，此个情怀别。记得婆娑亭上酒，还到寿君时节。我梦登天，群仙相对，曾写长生牒。见君姓字，分明非是虚说。

　　○临江仙

　　寿李长卿

　　十月小春天气好，尧蓂五叶初开。长庚曾记梦中来。襟灵元洒落，风骨不尘埃。瑞霭云生香满室，安排北海尊罍。仙人来献紫霞杯。共添山海寿，东阁胜蓬莱。

　　○大江东去

　　登鲸川楼

　　飞楼缥缈，疑行云、势压鲸川雄杰。宾主落成登眺日，正是炎蒸时节。把酒临风，凭阑一笑，忘尽人间热。四围烟树，万家金碧重叠。休问去棹来帆，南商北旅，欢会并离别。且向尊前呼翠袖，歌取阳春白雪。千古兴亡，百年哀乐，天远孤鸿减。酒阑人散，角声吹上明月。

　　○浪淘沙

　　赋芍药

　　春去牡丹空。谁继芳秾。彩云香散画阑风。唤起诗人供一笑，绝艳难逢。题品断肠中。心事谁同。千年溱洧自流东。折得芳华人不见，幽恨无穷。

　　○春从天上来

　　退隐

　　绿鬓凋零。看几度、人间春蝶秋萤。天地为室，山海为屏。收浩气、入沉冥。便囊金探尽，犹自有、诗笔通灵。谢红尘。且游心汗漫，濯发清泠。平生眼中豪杰，试屈指年来，稀似晨星。虎豹关深，风波路远，幽梦不到王庭。任浮云千变，青山色、万古长青。醉魂醒。有寒镫一点，相伴荧荧。

　　强村丛书用孙德谦校本



 
【王铉：词作1首】

　　○清平乐

　　题碧梧苍石图

　　柔肠先断。舟系汾湖岸。别恨离愁秋水漫。写入数行新雁。幽闺兰梦初成。犹将小字呼卿。几点梧桐夜雨，一天霜月砧声。

　　珊瑚网名画题跋卷八



 
【王沂：词作7首】

　　○清平乐

　　春去

　　宿酲初醒。袅袅吟鞭影。蜀道秦川行路永。罗袖残香消尽。清明寒食匆匆。能消几日东风。蝴蝶不知春去，画桥贪趁流红。

　　○菩萨蛮

　　题李溉之词卷

　　大明湖上秋容暮。风烟杖屦时来去。说与病维摩。可人秋水呵。自书盘谷序。和了停云句。把酒为君歌。济南名士多。

　　○青玉案

　　送温叔刚之解州军司幕官

　　东风扑面飘红雨。正杜宇，催春去。马首西山青半缕。汾阴箫鼓。晋阳烟树。总是消魂处。芙蓉绿水佳宾主。赌酒金钱□更数。若见东皋烦寄语。山林真味，醉乡天趣。待我平分取。

　　○满江红

　　寿张良卿学士

　　九万扶摇，试看取、垂天鹏翼。追往事，星辰剑履，玉陛山立。为问宝香黄阁梦，何如仙阙丹台籍。写风流、杖屦人耆英，今犹昔。诗酒部，笙歌席。松菊社，烟云屐。早东风为报，日边消息。虎节貂蝉端旧物，分封准拟如椽笔。对西山、一笑五千年，髯如戟。

　　○水龙吟

　　和郑彦章韵

　　画檐疏雨才收，酒醒凝掩篷窗卧。薰炉火冷，余香犹在，拥衾清坐。点鬓霜明，窥人月小，短擎花堕。想吴山越水，楼台缥缈，应曾有，飞鸿过。寂寞文园病后，旧心情、苦无些个。多君调我，幽兰新句，纹笺玉唾。花落元都，鹤归华表，梦谁擎破。待莼鲈江上，高歌小梅，扣舷相和。

　　○御街行

　　送王君冕二首

　　烟中列岫青无数。遮不断、长安路。杜鹃谁道等闲啼，迤逦得人归去。陇云秦树，周台汉苑，满眼相思处。停杯莫放离歌举。至剪烛、西窗语。元都燕麦又东风，自是刘郎迟暮。纫兰结佩，裁冰斫句，细和闲情赋。

　　○御街行

　　君行广武山前路。是阮籍、回车处。问他儒子竟何成，落日大河东注。无人说与，遥岑远目，也会修眉妩。离宫别馆空禾黍。啸木魅啼苍鼠。悠悠往事不经心，只有闲云来去。停云得句，归云洞府，领取渊明趣。

　　御街行原系二首，周泳先误作一首。以上四库珍本伊滨集卷十二



 
【王予可：词作3首】

　　○小重山

　　宝榭帘钩卷月窗。缕衣金样褪，泛馀香。卿卿荣耀宠恩光。三竿日，颦翠楚山长。螺髻戛浮觞。凤奁尘莹恨，浥＊霜。卖珠楼外串离肠。春残梦，今夜拟高唐。

　　予可自解＊霜脂粉也

　　○生查子

　　夜色明河静，好风来千里。水殿谪仙人，皓齿清歌起。前声金斝中，後声银河底。一夜岭头云，绕遍楼前水。

　　○长相思

　　风暖时，雨晴时。熏褶罗衣人未归。螓蛾愁欲飞。枕琼霞。琐窗纱。帘月楼空燕子家。春风扫落花。

　　以上三首见中州乐府



 
【王恽：词作244首】

　　○望海潮

　　乙卯岁端午，赋北郊骑鞠，呈节使史侯

　　龙沙王气，恒山秀色，德星光动南州。使君高宴，北山佳处，薰风红闪旗旒。两翼拥貔貅。骇鼍鸣叠鼓，杖奋惊虬。一点星飞，画柱得意过边筹。貂蝉元自兜鍪。笑阎阎小子，谈笑对侯。万骑平原，千艘汉水，堂堂小试清油。宾从尽风流。喜武同张肄，书漫韩投。乐事更酬。醉魂还梦菊花秋。

　　○望海潮

　　为故相云叟公寿

　　炬明珂马，戟森兵卫，日长铃阁春凝。舜朝仪凤，傅岩霖雨，世传昂宿储精。天地入经纶。见东山高卧，一念苍生。谈笑金华，故事六合海波平。一杯福寿川增。请大人静听，贱子微诚。苏岭云霞，西溪梅竹，风烟画出共城。羽翼汉功成。尽山中名在，天外鸿冥。一点台星。清光长射老人明。

　　○望海潮

　　为子初总管寿

　　桐乡遗爱，于门阴积，充闾气自葱葱。霜华对菊，橙金泛醁，秋香吹满帘栊。人物汉元龙。喜升堂一拜，今几相同。洗尽金貂，贵气黄卷贮深功。见君雅量雍容。信男儿到此，方是豪雄。林下夫人，膝前文度，摩挲湖玉双峰。福寿尽无穷。看一家乐事，五县提封。彩袖歌锺。年年长醉玳筵红。

　　○水调歌头

　　送王子初之太原

　　将军报书切，高卧起螭蟠。悲欢离合常事，知己古为难。忆昔草庐人去，郁郁风云英气，千载到君还。歌吹展江底，长鲜铗不须弹。路漫漫，天渺渺，与翩翩。西风鸿鹄，一举横绝碧云端。自笑鶺鸰孤影，落日野烟原上，沙晚不胜寒。后夜一相意，明月满江干。

　　○水调歌头

　　为仲方东园赋

　　野饮不称意，归促紫游缰。谁知草堂深处，清赏兴尤长。梦里佳人锦瑟，眼底瓦盆浊酒，衣袖醉淋浪。歌罢竹轩晚，风细月波凉。为东园，梅与竹，足清香。不须更栽桃李，花底驻春光。人道漆园家世，王谢风流未远，培取桂枝芳。读书贫亦好，此语试平章。

　　○水调歌头

　　送王修甫东还

　　樊川吾所爱，老我莫能俦。二年鞍马淇上，来往更风流。梦里池塘春草，却被鸣禽呼觉，柳暗水边楼。浩荡故园思，汶水日悠悠。洛阳花，梁苑月，苦迟留。半生许与词伯，不负壮年游。我亦布衣游子，久欲观光齐鲁，羁绁在鹰韛、早晚西湖上，同醉木兰舟。

　　○水调歌头

　　和赵明叔韵

　　西山卷残雨，天宇翠眉修。余霞渐成绮散，楼外月如舟。漾漾银河垂地，浩浩天风拂枕，吹满一帘秋。觉我清兴远，归梦到岩幽。野猿惊，山鸟笑，欲何求。十年一官黄散，了不到封侯。自有竹林佳处，满酌洼尊贮酒，一醉共浮休。夔契在廊庙，畎亩不须忧。

　　○水调歌头

　　次前韵

　　纫兰缀芳佩，远驾振灵修。王城似海无际，泛若一轻舟。谁着朱衣白简，老坐凝床十日，双鹘漫横秋。落日壮心在，不负鬼神幽。笑咿嚘，惊肮脏，竟何求。丈夫出处义在，不用计行留。万事味来嚼蜡，只有济时一念，未肯死前休。驱马出东郭，聊以散吾忧。

　　○水调歌头

　　和姚雪齐韵

　　书史有真味，谁遣博微官。丈夫出处道在，义命正须安。浩浩都门冠盖，眼冷鸡虫得失，矫首入遐观。时对雪斋老，清议豁襟颜。阅名书，探理窟，惊铭盘。自叹空然鼠腹，过饮不知繁。万古乾坤清气，散人诗仙脾鬲，挥洒有余欢。早晚付心诀，风雨满堂寒。

　　○水调歌头

　　寿雪斋

　　高斋际晴雪，万象入遐观。文章在公余事，闻望到欧韩。千古微茫洙泗，浩浩发源伊洛，百折障狂澜。歌咏武公志，儆折过铭盘。济时心，调鼎手，未容闲。重看印窠，垂锦花底压千官。风说梅梢春信，一夜蜡痕香满，光动寿杯宽。勋业鼎钟上，留待百年看。

　　○水调歌头

　　寿王子寿，时年八十三

　　汾流浥余润，霜菊满秋香。酿成一堂和气，来荐老人觞。七十人生稀有，况复年逾八十，饮啖日康强。肮脏欲谁与，赵壹倚门旁。颊浮丹，瞳点漆，鬓如霜。平生阴有神相，特为表刚肠。世事语来无味，只有读书一念，老矣不能忘。九老更添一，图画见高堂。

　　○水调歌头

　　寿时相

　　佩兰近佳节，高第照神州。西山致有爽气，天际翠眉修。酿作碧霄清露，暗满庭前细菊，香淡一帘秋。春酒未容泻，寿席已风流。锵鸣玉，看独步，凤池头。荐贤真宰事业，药笼到兼收。总道平生襟量，一片丹衷为国，不负幕中筹。齐澣救时语，持用寿君侯。

　　○水调歌头

　　文卿提刑自陕西按察改授河东，其子东还，寄声不肖，且徵鄙作，因赠乐府水调歌头，以答雅意

　　一峰华不注，东望雨冥冥。黄云画角，回首客舍又幽并。喜按西来佳耗，闻道东山未老，双鬓为谁青。经济有公论，且莫叹飘零。杏花吟，山色句，尽称停。平生风味不浅，聊尔写襟灵。步冷东垣秋水，坐对汾亭夜月，两地若为情。合作碧箫曲，留待醉时听。

　　○水调歌头

　　宴张右丞遂初园

　　园林足佳胜，钟鼓乐时康。去天尺五韦杜，此日汉金张。谁似主人好客，暂趁金华少暇，尊俎共徜徉。三馆尽英雋，簪履玉生光。眺东台，登北榭，宴南堂。露凉玉簪零乱，竹静有深香。醉听新声金缕，爱仰东山雅量，清赏兴何长。高咏遂初赋，松柏郁苍苍。

　　○水龙吟

　　寿都督史侯，时为东平总管

　　汉坛千古风流，笑谈自是诗书将。两淮草木，一门忠孝，先声远畅。奕世金貂，雄边韬略，三军独张。道十年汉水，旌旗动色，春都在，投壶唱。一点德星回照，光浮动、太山千丈。戟门春静，人安事简，提封保障。汉相规随，盖公安靖，平生心赏。见筹毫不远，凤池消息，醉仙家酿。

　　○水龙吟

　　赋莲花海棠

　　两株云锦翻空，换根元有丹砂秘。绣帏重绕，银红高照，故家风味。翠羽生红，雾纱肌玉，风流谁比。记沉香亭暖，真妃半醉，云鬓乱，耽春睡。梦里昆明灰冷，恍留在、红幢翠袂。金盘华屋，无心与并，朱门桃李。一盏伤春，临轩便恐，彩鸾交坠。倩紫箫唤起，霓裳旧曲，拚花前醉。

　　○水龙吟

　　送焦和之赴西夏行省

　　当年紫禁烟花，相逢恨不知音早。秋风倦客，一杯情话，为君倾倒。回首燕山，月明庭树，两枝乌绕。正情驰魏阙，空书怪事，心胆堕，伤殷浩。祸福无端倚伏，问古今、几人明了。沧浪渔父，归来惊笑，灵均枯槁。邂逅淇南，岁寒独在，故人襟抱。恨黄尘障尽，西山远目，送斜阳鸟。

　　○水龙吟

　　赋春雪

　　空斋寂寞春寒，坐来庭竹风声悄。天低云暖，冰花谁翦，须臾云扰好是东君，与时呈瑞，春回枯槁。快黄尘厌尽，千林膏沐，休更问，青山老。我爱春来起早。恍芸窗、光摇琼岛。玉华城郭，炊烟巷陌，酒旗风嫋。高兴悠然，沽垆思与，文园倾倒。为使君预报，春城灯火，比年时好。

　　○水龙吟

　　寿陈节斋

　　倚天望汉台高，骞腾便到烟霄上。一时殊遇，风云俪景，元龙豪爽。刚断冰清，风流却有，东山雅量。道十年京洛，棠阴遗爱，人如醉，春风酿。一点德星回照，光浮动、太行千丈。戟门春静，人安事简，功余保障。燕寝香凝，不妨时在，骚坛吟赏。为使君预泛，凤池春浪，寿金华相。

　　○水龙吟

　　日边俪景同翻，千年高际风云会。堂堂大节，中流砥柱，狂澜横制。黄阁归来，英姿飒爽，故家房魏。甚是中却有，东山雅量，经纶尽，金华事。总道丹心为国，要春满、人间桃李。诗坛风月，清时钟鼓，不妨游戏。一点台星，五云萦绕，凤池佳气。为相君满泛，金盘仙露，枕秋蟾醉。

　　○水龙吟

　　已未春三月，同柔克济河，中流风雨大作，几覆者再，感念畴昔，为赋此词，且以经事之后，重有所惜云

　　春流两岸桃花，惊涛极目吞天去。孤舟缆解，棹歌声沸，渔舠掀舞。云影西来，片帆吹饱，满空风雨。怅淋漓元气，江南图画，烟霏尽，汀洲树。天地此身逆旅，笑归来、满衣尘土。功名无子，就中多少，艰危辛苦。北去南来，风波依旧，行人争渡。听沧浪一曲，渔人歌罢，对夕阳暮。

　　○水龙吟

　　舜泉在济南城中，自壬子年水去来不常，今岁秋八月，予到官两日，泉流复出，其深可厉，回风潇潇，翠萍盈沼，邦人以为神来之兆。近陪宪使，展敬祠下，因索鄙作，谨继丞相双溪公怀古严韵，用纪其异

　　窈然碧玉池方，绿波不见还凝伫。翠萍痕在，金支光淡，湘妃无语。瑶瑟声沉，画兰愁绝，几回如许。甚风烟依约，鱼龙黯惨，空回首，珠帘暮。一夕翠华临幸，也悲凉、故宫尘土。石根碧涨，天飘翻出，黑湾雷雨。思舜亭高，风漪吹散，满空秋暑。欲苍梧回叫，凤箫凄断，听躬耕处。

　　○水龙吟

　　登邯郸丛台

　　春风赵国台荒，月明几照苕华梦。纵亡横破，西山留在，翠鬟烟拥。剑履三千，平原池馆，谁家耕垅。甚千年事往，野花双塔，依然是，骚人咏。还忆张陈继起，信侯王、本来无种。乾坤万里，中原自古，几多麟凤。一寸囊锥，初无语颖，也沾时用。对残釭影淡，黄粱饭了，听征车动。

　　○水龙吟

　　至元十七年三月二十二日，予按部东行梁门，刘君仲祥自高林来饯。临歧把酒，长歌不休，既而壶倾，犹不忍别，复聊镳几三十里，逾大尹而去。不知刘君得于予者何，而乃而相爱，因以水龙吟歌之，且酬雅厚，仍答见徵之意云

　　绿杨一道飞花，绣衣乱点如晴雪。玉瓶酒尽，阳关歌彻，未容轻发。绿绮论心，几人得似，刘君风节。记山堂轰醉，已成陈迹，今又作，东城别。世事悠悠谁料，淡长空、孤鸿明灭。老怀耿耿，正须自信，坚弥百折。白发灰心，平生留在，情驰丹阙。怅孤云细草，东州回望，恨高城隔。

　　○水龙吟

　　赋秋日红梨花

　　纤苞淡贮幽香，玲珑轩锁秋阳丽。仙根借暖，定应不待，荆王翠被。潇洒轻盈，玉容浑是，金茎露气。甚西风宛胜，东兰暮雨，空点缀，真妃泪。谁遣司花妙手，又一番、争奇呈异。使君高卧，竹亭闲寂，故来相慰。燕几螺屏，一枝披拂，绣帘风细。约洗妆快泻，玉瓶芳酒，枕秋蟾醉。

　　○水龙吟

　　至元二十三年丙戌孟冬二十八日小雪，十月中，是日雪作，连明沾地，而释润于春泽，其应时显瑞，数年以来，未之见也，实可为明时庆，因作乐府水龙吟以纪其和。予平昔屡尝赋此，未免掇拾故事，张皇景气而已。兹篇之作，颇体白战，抑老怀，略见朴忠之至，畎亩不忘之意也

　　画楼十日春阴，晚风吹作冰花转。初冬中候，应时呈瑞，几年未见。沽酒寻梅，就中此兴，撩人不浅。更露堂添得，虚窗夜白，清于水，光如练。我老久谙世味，最欣然、人安米贱。蝗蝝入地，麦旗掉垅，翠翻平甸。大犰清边，为民祈谷，睿思何远。在词臣合取，元和贺例，拜明光殿。

　　○水龙吟

　　郭宣徽善甫开宴娱宾，命乐工郭仲礼鸣笳佐酒，思甚清畅。酒阑人散，音袅袅，宛犹在耳，且有衰年情向之感。明日严甫修撰为求乐府，赋越调以歌之

　　春风绿绮堂深，尊前初识龟年面。烟花紫禁，几年供奉，香飘合殿。悲壮凄清，九天飞下，凤吟莺啭。待近前细看，品题银字，知还是，红牙管。尽着金簧玉磬，泛宫声、五音初遍。朋簪四合，回头听处，少陵情惋。绿酒抛春，何心倾倒，汾阳金碗。为斯人少漏，玉堂消息，写清商怨。

　　○水龙吟

　　丙戌八月十二日宴李氏宅，郡侯扎忽斛酒酣，为余亲弹琵琶劝酒，明日赋此曲以谢

　　相逢一醉金荷，气豪长恨欢娱少。貂蝉贵待，内家声伎，琵琶最好。铁拨鵾丝，划然中有，繁音急调。笑黄云出塞，青衫拭泪，恩怨事，君休道。且听新声硬抹，更银筝、与相缭绕。空堂雪辊，玉盘珠迸，清雄缥缈。汉殿承恩，侯藩作牧，此心未老。付曲中细写，他年事业，拜红云岛。

　　○水龙吟

　　去岁秋至今年春，凡七月不，有终风徒曀而已，生意殊悴然也。逮二月九日雨，虽以小言随妥（朱校去随妥二字疑有误）而释，三日方霁。向来焦枯一洗而润，且又在清明节前。尝念一旱所系甚重，诗云，哿矣富人，哀此＊独。然众安，我乃能安，不然，虽屋润者其可能独安乎。此施既光，诚可贺也，作越调以歌之，秋涧老人序

　　喜看春雨如膏，东风吹作冰花转。海棠红瘦，梨花香淡，似嫌春晚。纵使寒生，犹胜空隙，陌尘黄卷。道佳人拾翠，王孙忆草，都不负，寻芳眼。欲见太平有象，除丰年、更何可羡。田家作苦，老臣忧国，眉头俱展。最好知时，清明前后，一犁非浅。笑乐天空抱，元和诗律，梦金銮殿。

　　○水龙吟

　　赋筝

　　故家张乐娱宝，乐中无似秦筝大。华筵听处，一挥银甲，笙竽幽籁。四座雄声，满空秋雨，来从天外。甚翛然思变，白翎清调，惊飞下，金莲塞。长忆桓伊手语，抚哀弦、醉歌悲慨。使君元有，不凡风调，平生豪迈。绿酒毹堂，为予翻作，八鸾□海。道更张正赖，新声陶写，继中书拜。

　　○水龙吟

　　送崔中丞赴上都

　　绿杨一道飞花，绣花乱点如晴雪。都门几日，翠鸾回畛，情驰魏阙。顷不忘君，时虽多暇，远犹辰说。道六条尽备，诸人多样，卒难应，和鸾节。物胜自余芽枿，恐多输、豸霜摧折。人无定志，事随云变，莫扪渠舌。百步穿杨，空拳搏虎，岂容重发。望君侯早晚，去登黄阁，作调元客。

　　○水龙吟

　　飞卿系出将种，予官燕赵时相识。读书尚义，若不碌碌者，然流离顿挫，迄于今十年，其穷极矣，既为哀之，且求其所以然，遂有斯作。以越调水龙吟歌之，庶几伯奇履霜，自伤穷思返义，俾采诗者闻之，不无当笞逐儿之感

　　凋零万木丛中，秋霜不陨苍筠节。十年相见，燕南赵北，无根行客。妻病儿殇，归来空在，蒯缑弹铗。分躬耕垅□，□山鹊起，谁唤与，将军猎。腰下铁丝有箭，柰荒寒、冷霾彪穴。见哀漂母，犹胜低首，看人颜色。百折弥坚，一穷终泰，不容终结。望伯奇细写，履霜幽怨，洒西风血。

　　○酹江月

　　东原寒食

　　天涯寒食，问东风、底事留连行客。千树芳菲春不管，吹尽枝头红雪。湖水春波，佳人锦瑟，肠断非离索。西来一剑，不堪尘满霜锷。凭仗谁话春愁，一尊浊酒，醉了还重酌。尽日西归归未得，怨煞山中猿鹤。六印双旌，两都无分，此去从吾乐。太行佳处，布衣高卧云壑。

　　○酹江月

　　平阳府倅第，有来禽两株，以托根官舍，有空谷幽居之叹。逮亚尹明卿来培植顾护，始知重惜。今年清明前，花盛开，芳姿绰约，顿增容色。侯置酒高会，遂极欢赏。予因念草木之微，岂轻重显晦，亦有数存（存下原有为字，兹据宋宾王校本秋润乐府删）其间耶，乃以酹江月歌之。同饮者忽治中英甫，刘提举老哥，时至元甲戌春二月十有三日也

　　遗台树老，独画阑、春事犹未消歇。好在来禽花盛发，满意清明时节。翠袖翻香，朱颜晕酒，绰约冰肌洁。几年空谷，等闲飘坠香雪。回首绮阁东风，使君情重，一顾倾城色。只恐花飞春减却，束约尊前欢伯。起舞山香，醉歌金缕，细按红牙拍。青鸾高兴，恍然归梦瑶阙。

　　○酹江月

　　赋玉鸂鶒薰炉赠数学刘文卿

　　客窗凉夕，问故家、何物能慰岑寂。都把龙涎三万斛，满贮宫池鸂鶒。玉立琼洲，雪翻花臆，梦绕春江碧。看云失水，淋漓元气犹湿。我昨拄杖敲门，主人情重，预报春消息。相对掀髯谈笑间，一缕飞云摇曳。暖透天心，冷穿月窟，好个行窝客。金盘泻露，约君同醉秋月。

　　○酹江月

　　为友人寿中丞子初

　　栖迟林壑，甚雍容、雅量气横寥廓。人道魁然真宰辅，心在朝家黄阁。几卷闲书，一门清乐，不羡千金橐。诸郎楚楚，凤毛辉映麟阁。今岁锦席云凉，菊香添麝，竹树烟霏薄。风爱堂前秋气好，歌里甘棠如昨。十二金钗，百壶清酒，细把红螺酌。年年此日，醉看清献龟鹤。

　　○酹江月

　　赋鸡头

　　紫荷盘若，向波心、溅溅鸿头高啄。满喙明珠三百颗，一夕秋风吹落。沙盎圆搓，麝汤旋煮，香喷佳人嚼。杯盘凉夜，楚江风味依约。今岁冷淡中秋，空阶雨湿，坐久寒生幕。草草时新聊应候，儿子灯前欢噱。趁暖争拈，分朋斗啮，翠屑纷如削。老夫旁看，苦吟思与韩较。

　　○酹江月

　　福建官舍言怀

　　散材无用，空拥肿、岂是入时花样。白发苍颜官舍底，日把早衙来放。主治官书，隐忧民瘼，拟惬澄清望。简华霜在，顾予关甚得丧。□□□□□□，藕丝能系，况忝为司长。后拥前呵非不欲，梦寐山林长往。不忆莼鲈，不怀松桂，祗为身多恙。诸公垂顾，免教憔翠烟瘴。

　　○满江红

　　为大丞相史公寿

　　柱石中朝，还不减、汾阳劝考。人尽道、今年相府，南衙春早。肘后不知金印大，书中渐觉群众疑少。问南枝、消息几多春，调羹了。宝窦暖，香云袅。睛云霁，西山晓。见一星朝出，五云萦绕。汉日舒长铃阁静，雅歌声入江淮渺愿神尖、长对寿眉青，应难老。

　　○满江红

　　至元十七年十一月十四日，夜梦丞相忠武史公坐甲第西阁中，余侍立其旁。欻急报至云，有敌犯府城西面，公佩＊鞬，集将领将出，予握玉鱼一双，跽请从行。公曰不迟不迟，因朗诵一乐府，意欣暇曰，此徒单侍讲词也。既觉，但记其日月风云潇洒六字，五夜枕上，因足成之，觉思来甚易，录之，以验他日之祥云

　　雷动云横，惊飙鹜、北城西下。人共骇、赤丸夜语，电光飞射。将领未承诸葛令，橐鞬已在汾阳胯。笑书生、思握玉鳞符，从公驾。铃索静，云麾亚。追往事，何多暇。道一篇乐府，翰林情话。日月低回黄阁梦，风云惨淡凌烟画。尽花边、高冢卧麒麟，终潇洒。

　　○满江红

　　德元来辞，求赠言为荣，且及河防利害。又闻介甫提刑捍御卫灾有功，用殷卿严韵，聊助行色，兼简德裕彦隆二良直

　　冠剑梁园，又去作、庞眉书客。休自叹、功名几许，一家风雪。春色似嫌莺燕老，秋霜历试松筠节。爱赵生、游刃簿书闲，昆刀铁。都会地，繁华歇。形胜在，犹堪说。更诸君表里，玉辉冰洁。水陆若论都漕计，夷门忍使黄流坼。好相须、着力障狂澜，休伤别。

　　○满江红

　　复用前韵有怀西溪梁园之游

　　书剑梁园，忆曾是、青骢游客。宫苑废、三山依约，绿云红雪。好在西溪王老子，留连醉尽花时节。记尊前、金缕唱新声，忘筝铁。襟韵合，曾衰歇。消客气，歆情说。尽暮年心事，风霜孤洁。一片黄流翻晚照，回惊吴楚东南坼。偶追思、往事叹余生，长年别。

　　○满江红

　　不肖目疾，中承都运赵侯天章侯天章漕副相过。自惟衰朽，何以得此。昨晚又以乐府见示，疾读数过，不觉有起予之叹。复寻前盟，略酬二公雅意

　　风月溪堂，也曾是、东州行客。长记得、相逢一笑，羁愁都雪。又对青山谈世事，老怀未减元龙节。恨霜蹄、蹴踏短辕间，论监铁。官里事，何曾歇。公等志，吾能说。尽纵横鞭算，玉壶冰洁。烂醉春风能几度，桃花未了杨花坼。甚一城、相望半年过，长如别。

　　○满江红

　　二十一年二月初四日，午夜枕上，复继前韵，书梦中所见

　　秣马膏车，又去作、天涯羁客。明见得、水云深处，万花如雪。绿暗江城多洞府，红烧烛影翻双节。被晓风、吹散枕中春，檐间铁。尘世事，无穷歇。吾最爱，沧浪说。恐灵均泽畔，只成孤洁。心事比量无少恶，前途何必论龟坼。倘祥金、陶铸遇良工，从区别。

　　○满江红

　　至元二一年岁次甲申，二月二十八日泺口离筵，送殷卿同僚还镇阳

　　一柱华峰，绿翠似、芙蓉金削。孤负却、画船春水，一尊同酌。寒食清明都几日，征鞍遽作西归客。漫春风、墙燕语留人，高城隔。春草碧，杨花白。妆点就，行轩色。道不应霜翮，能舒长策。三尺青萍风义在，看君冠盖长安陌。对夕阳、淡处最关情，河梁别。

　　○满江红

　　寿康平章用臣

　　柱石中朝，人道是、汉家真相。试看取、凤池高步，佩声清响。世祖功臣三十六，第动合在云台上。欲暂分、霖雨霈秦川，从时望。睿思远，谁能□。空健倒，骊驹唱。抚一方何似，际天寅亮。肘后不知金印重，玉堂正要吾军张。向五云、深处望三台，光千丈。

　　○凤凰台上忆吹箫箫

　　为张孝先紫箫赋，系亡金宫中物

　　宫树春空，御屏香冷，谁遗金碗人间。爱一枝紫玉，双凤声蟠。秋月春花客思，把幽情、都付伊传。惊吹处，籁翻天吹。鹤怨空山。风流贵家公子，记梦里琼楼，稳跨苍鸾。恍露凝银浦，霜裂琅玕。不见云间弄玉，余音散、赤壁江寒。秦台晚，碧云零乱瑶天。

　　○凤凰台上忆吹箫箫

　　赠乔媪张氏

　　碧凤翘寒，玉宵宫晚，云窗误读黄庭。恨凌波罗袜，洛浦尘生。往事风流云散，但翠衾、冷落余馨。人何在，淡妆缟袂，幽树柴荆。相逢一尊芳酒，对夜色疏星，歌嫋云停。记水南佳丽，姚魏池亭。梦绕芙蓉城阙，归驭稳、缑岭风清。桃花晚，等闲休负瑶英。

　　以上强村丛书本秋涧乐府卷一

　　○木兰花慢

　　宪陵台畔客，笑几度，送人行。对一道青山，两行官柳，去住人情。苍生望初不系。问此身、何用绊虚名。宦味真成画饼，隐居却伴侯鲭。十年惭愧草堂灵。自分苦飘零。甚一片闲云，几回归梦，野钓林耕。浮沉待从里社，觉倘来、轩冕总堪惊。寄谢竹林旧友，且休笔削寒盟。

　　○木兰花慢

　　送史诚明总管还洛阳，春日饮饯任氏园亭，时红梅烂开

　　爱春光淡沱，歌吹暖，竹西亭。正花簇金鞍，香翻雪树，碧酒同倾。谁将翠帷双卷，拥红妆、临水照娉婷。缥缈凌波仙子，依稀罗袜尘生。使君高兴动青冥。心事怯流莺。对如画江山，一时豪杰，湖海交情。自怜鬓华如此，且相逢、一笑惜飘零。明日河阳客舍，春风柳色青青。

　　○木兰花慢

　　叹西山归客，又愁里，过清明。记幕燕巢倾，朝堂人去，往事堪惊。行藏固非人力，顿尘缨、终愧草堂灵。潘岳无间可赋，渊明何地堪耕。汉家一论到书生。六合望澄清。甚楼上元龙，山中宰相，何止虚名。当年卧龙心事，尽羽毛、千古见青冥。憔悴中堂故吏，醉来老泪纵横。

　　○木兰花慢

　　河内人焦其氏得作乐器，仅容一握，张以二弦，隐弹袖间，因双呜起舞，周旋踮躧，曲尽音节，昔人未之见也。座间承待制翰学命不肖以乐府木兰花慢歌之，因状其名，曰鸣凤双栖曲

　　爱双鸣栖凤，趁舞袖，共婆娑。恨叠鼓凝笳，繁弦急管，悲壮何多。金泥小檀花面，尽凄清、翻尽雪儿歌。幄殿悄闻私语，铜龙冷籁秋波。明妆高烛洗金荷。心赏重经过。听一曲流连，珠帘画栋，几度斜河。红云岛，仙音部，说新声、得意掩云和。看取长安日近，春风摇荡鸣珂。

　　○木兰花慢

　　至元七年京师除夜，灯下与儿子孺读文正范公行已（朱校云已疑纪或记误）且忆马宾王来事可为云语，因感而赋此，以见其志云

　　淡中庭暝色，初遣奠，夜寒凄。对草草杯盘，昏昏灯火，客里京师。比量旧年心事，笑蹉跎、书剑向来非。谁着朱衣白兰，春风三拜龙墀。山妻稚子竟何为。温饱汝嘻嘻。怅故国丘山，苍烟乔木，卿月空辉。葵心要须倾日，道等闲、休遣镜鸾知。自信苍颜如铁，不堪双鬓如丝。

　　○木兰花慢

　　奉送节使贤侯分帅谯军，兼简仲季诸卿为一噱也。且寄声子初知府

　　壮东南一柱，分阃寄，事非轻。见雨露思纶，河山带礪，勋府元盟。依依汴堤杨柳，甚一朝、光彩动旗旌。晓日千梁浮蝀，春风百雉严城。临轩鼙鼓正凝情。忠孝旧家声。看奕世功名，麒麟高阁，宛转丹青。绿波北潭花影，又一年、春好是清明。彩袖一杯寿了，望中三楚云平。

　　○木兰花慢

　　十三年平阳秩满，清明日赋

　　老西山倦客，喜今岁，是归年。笑镜里衰容，吟边华发，薄宦流连。功名事无有分，且旧鞭、休羡祖生先。望里芙蓉大府，梦余禅榻茶烟。恨无明略卧林泉。平子太拘牵。尽俯首辕驹，寸心能了，犹胜归田。前途事，如抹漆，又向谁、重理伯牙弦。自是一生心苦，非关六印腰悬。

　　○木兰花慢

　　望郝奉使墓

　　洒西风老泪，又马上，望郎山。对红露秋香，芙蓉城阙，依旧雄藩。碧云故人何在，忆扶摇、九万看鹏搏。赋就凤凰楼晚，星沉鹦鹉洲寒。一丘宿草锁苍烟。零落复何言。似燕许才名，风云际会，自古天悭。皇皇使华南下，爱丹衷、拟缔两朝欢。恨煞奸回秋壑，月明愁满江干。

　　○木兰花慢

　　宪台诸公九日登高墅远风台，侍御继先首唱乐府，诸公赓和，以纪雅集之盛。予时移病在告，继而君美御使以严韵见徵，勉为续貂

　　远风台上客，说雅集，玉生光。纵尊俎无情，登临佳节，此兴能忘。龙山会君莫羡，爱绿萝、影里到山庄。驄马长安清贵，留连春草池塘。渊明肮脏傍门旁。多病对秋香。怅岁晚田荒，几多稂莠，薿薿登场。人间事，如意少，且同来、一笑共匡床。寄谢牛山公子，何须挥涕残阳。

　　○木兰花慢

　　寿史中丞

　　相门佳公子，都忘却，贵人骄。有万石忠动，伯鱼诗礼，才气飘飘。风流谢家玉树，说妙龄、英誉冠东朝。桂殿亲承弓砚，豸冠高映金貂。两台清议耸风标。睿眷见恩饶。要宝瑟朱弦，羹梅伊鼎，试手更调。凤凰池，还浴凤，看羽毛、奕世动云宵。郑重岁寒贞节，青松千尺难雕。

　　○木兰花慢

　　再和何侍御前府韵，前章所谓变风，终章至乎礼义而以

　　六合一家统，依日月，到重光。道太岱封书，云龙接踵，此意难忘。西园万花绣错，好枕中、蝶花似蒙庄。敛翅深栖金粉，贪芳更度银塘。一生白眼贵人旁。赢得姓名香。几戏影棚边，随人鼓笛，贺老当场。虽可笑，犹有用，似也胜、陈许怒争床。静想行藏有命。且休眼热王阳。

　　○木兰花慢

　　为史总帅尊夫人之寿

　　霭长筵拜庆，似眉寿，几人同。更绿发垂肩，方瞳炯漆，五福尊崇。风流大家仪范，甚能移、子孝作臣忠。猎猎征东汉旆，堂堂南下殊功。一江春醉醒中。都卷入歌钟。看和气怡声，承颜起舞，袖锦翻红。云闲婺光分彩，尽萧然、林下谢家风。笑拥满庭兰玉，年年乐事无穷。

　　○木兰花慢

　　赋芙蓉杏花

　　听夜来微雨，甚一霎，过东墙。爱活色生香，芙蓉标格，暖贮春光。珑松宝团琼缀，笑海棠、能睡更无香。烂漫宋郎心眼，风流时世新妆。少年走马杏花冈。句惹兴偏长。记夸酒青旗，树头招飐，唤客初尝。别来吴姬粉面，比旧年、风韵转芬芳。似觉生红闹意，未容说与东皇。

　　○木兰花慢

　　至元十七年上巳日，同西溪公饮镇阳城南高氏胜游园，归赋此词

　　问城南北柳，最好处，胜游乡。对湖水微茫，瑶翻碧潋，修禊浮觞。比量今春乐事，忆去年、书剑共游梁。晓日繁台古寺，春风碧草宫墙。人生离别是寻常。两岁喜徜徉。更金缕新声，佳人锦瑟，踏遍春阳。多君岁寒心在，似西溪、松柏郁苍苍。记得醉时笑语，梦回枕上犹香。

　　○木兰花慢

　　赋红梨花

　　爱一枝香雪，几暮雨，洗妆残。尽空谷幽居，佳人寂寞，泪粉兰干。芳姿似嫌雅淡，问谁将、大药驻朱颜。塞上胭脂夜紫，雪边蝴蝶朝寒。风流韵远更清闲。醉眼入惊看。甚底事坡仙，被花热恼，惆怅东兰。细倾玉瓶春酒，待月中、横笛倩云鬟。吹散碧桃千树，尽随流水人间。

　　○木兰花慢

　　谷雨日，王君德昂约牡丹之会，某以事夺，北来祁阳道中，偶得此词以寄

　　问东城春色，正谷雨，牡丹期。想前日芳苞，近来绛艳，红烂灯枝。刘郎为花情重，约柳边、娃馆醉吴姬。罗袜凌波微步，玉盘承露低垂。春风百匝绣罗围。看到彩云飞。甚着意追欢，留连光景，回首差池。半春短长亭畔，漫一杯、藉草对斜晖。归纵酴醿雪在，不堪姚魏离枝。

　　○木兰花慢

　　和国范郎中见赠严韵

　　卧孤松云壑，爱青贯，四时心。自绝涧幽蟠，苍烟高拥，气压千林。冰霜几年凌傲，甚九天、一日露恩深。白壁无双国士，朱弦三叹遗音。春风草木变萧森。又复见雄襟。想直犯龙颜，片言曾霁，万里重阴。相逢莫惊白首，更明时、几世似于今。只恐南阳垅底，空怀梁父长吟。

　　○木兰花慢

　　赋白莲和王西溪

　　爱玉华仙供，偶移影，下瑶池。怅野渚苍烟，结根非所，繁艳争欺。风清月寒半坠，道无情、有恨欲谁知。罗袜凌波微步，淡香高韵幽姿。风烟首梦共溪。采采画船归。趁粉露和香，秋光细酿，琼液淋漓。招呼谪仙共饮，记两舷、脚踏醉吴姬。一曲清吟未了，翠盘狼藉珠玑。

　　○木兰花慢

　　武邑县王楫善居室，母俎氏出隆平富家，今年八十有九，慈祥康健，精彩如五六十人。教授马君向予说如此，因绍介拜求予文，将为母氏百世之光。予方以善俗任责楫之孝养致乐，实有关於风化者，故作是词以付，俾来者庶有所劝焉

　　烂云衢彩婺，和晓月，满庭闱。正梅粉香飘，林梢紫动，淑景初迟。观津盛传王氏，道孝心、重见老莱衣。和气一家瑞霭，慈颜九十柔仪。香烧静院趁朝晖。未省杖扶持。纵德厚流长，遐龄能健，此事应稀。婆娑绿萱堂背，爱一竿、苍竹六孙枝。照映西山秀色，年年翠点修眉。

　　○木兰花慢

　　赋酴醿

　　爱雪团娇小，开较晚，尽春融。似麝染沉薰，檀轻粉薄，费尽春工。绿阴小庭晴画，放绣帘、轻度竹梢风。待着一天香韵，醉吟留伴诗翁。洗妆不用露华浓。玉树湿青葱。欲细挽柔条，重围锦幄，不放春空。春残未应多恨，道典型、犹在酒杯中。何似留芳翠枕，夜深归梦瑶宫。

　　○木兰花慢

　　寿崔子文

　　际河山两界，道此地，正文冲。才北渚离筵，南亭奔迓，终岁倥傯。风流故家从事，暂淹留、莲幕簿书丛。更办锦笺诗句，笔端晕碧裁红。今朝寿席且从容。宾客喜相同。就雪蚁浮香，眉毫舒彩，莫放杯空。人生正须适意，尽冰梢、蜡蒂未冲融。海曲尚存遗爱，稼齐自有春风。

　　○木兰花慢

　　寄王宣慰立夫

　　浩鱼龙濼海，曾同醉，凤凰楼。记猎较河南，并持英荡，千里长游。风流故家人物，爱赋诗、鞍马气横秋。落日隆中怀古，薰风洛水浮舟。重逢春色入东州。小试统清流。看生啸江淮，风连台阁，名动金瓯。经纶半生心事，细推量、合在百花头。此日清香画戟，不应谈笑封侯。

　　○木兰花慢

　　为张詹事寿

　　爱承华詹尹，尽明略，更雄襟。甚潇洒清吟，半生梦寐，铜辇秋衾。莫论量，归计早，恐未容、亭扁遂初心。共道东山丝竹，风云两袖商霖。春坊桃李清阴。气干郁千寻。看他日明堂，圆杈偃植，栋宇雄沉。家近上林春早，觉桂香、浮酒动华簪。满酌一杯为寿、鲁连不用千金。

　　○木兰花慢

　　居庸怀古

　　壮巉巉铁峡，谁设险，劈苍岑。拥万里风烟，一栓横锁，形胜雄沉。汉王阳□□□，忆当年、叱驭走骎骎。半夜邮亭索酒，平明燕市长吟。追思往事不堪寻。山色古犹今。甚三十年来，青云垂翅，素发鬅鬙。投闲却教应聘，笑委身、从事老难任。立遍西风残照，山光翠满疏林。

　　○木兰花慢

　　伏闻銮辂近在山北，以疾不能前迓，愚衷有不能已者，作乐府木壮花慢，以见葵藿倾嚮之万一云

　　怅居庸北口，爱苍霭，拥千岑。淡秋满陪京，翠华南狩，万骑骎骎。从千宫□□□，望清尘、拜听车音。日月中天统在，风云龙虎台深。马迁留滞卧周南。恋阙破丹心。恨伏枕悠悠，情关药裹，梦共秋衾。岂知金镳野鹿，恐暮年、分薄是长林。却为有恩未报，许身愧比南金。

　　○望月婆罗门引

　　舜举宋屯田幕官也，与予一见，有忘年之欢。既而告别东游，赋此为饯

　　星屯落落，当年旌旆拥雍丘。西风腾踏清秋。回首黄云画角，吹断夕阳楼。且杯倾竹叶，歌戛吴钩。功名浪求。枉敝尽、黑貂裘。重恨人生无定，长负欢游。燕鸿南去，怅秋水、秋烟总是愁。江浦晚、稳宿汀洲。

　　○望月婆罗门引

　　小窗人静，梅枝香细月华明。博山一缕云蒸。好个臞仙风骨，诗思苦凭陵。有间书遮眼，敧枕松声。素无宦情。较得失、一毫轻。自叹高歌白雪，寡和谁听。潇然巾卷，见芝宇、光浮寿颊生。春酒绿、何碍频倾。

　　○望月婆罗门引

　　燕城元夕有感，且忆去岁汴梁行乐

　　去年元夕，飘零书剑大梁城。春风九市花灯。尚忆东楼行乐，谈笑故人情。对一尊芳酒，满意歌声。今年可能。人与境、两竛竮。寂寞黄昏陌巷，戎鼓断人行。梅花归梦，正一笑、柴门稚子迎。庭树鹊、何苦频惊。

　　○望月婆罗门引

　　春雪后看山

　　太行晴霁，孤墉高处揖清寒。云闲万髻千鬟。底事春风面目，一变玉巑岏。淡夕阳平远，野鸟飞还。青云莫攀。吾高兴、在东山。偃蹇孤松丘壑，不碍春悭。背阴桃李，正藉得、春光亦强颜。长剑鋏、且莫轻弹。

　　○望月婆罗门引

　　中秋夜

　　柳边层榭，倚兰人共月孤高。乱云脱坏崩涛。一片广寒宫殿，桂影数秋毫。尽掀髯老子，露湿宫袍。人生此朝。能几度、可怜宵。况对清尊皓齿，舞袖织腰。碧空如洗，拚一醉、河倾转斗杓。今夕乐、归梦临皋。

　　○望月婆罗门引

　　昨者观唐津舟车之盛，通凑南北，实为燕南一咽会也。第吾辈居此，有抱瑟竽门之叹，以婆罗门歌之

　　河山清眺，风烟两戒见殷都。唐津浩浩舟车。一水东浮沧海，宝带束燕吴。更中州雄跨，奇货堪居。平生壮图。笑到此、反区区。正似齐门抱瑟，不解吹竽。视吾耿耿，道玉佩、或能利走趨。如不尔、归老樵渔。

　　○望月婆罗门引

　　为吹头管张解愁赋

　　秋怀索寞，悠悠心事野鸥边。几回崔九堂前。照眼故家风调，人物尚依然。按清商一曲，倾动华筵。新声巧翻。道且莫、诧贞元。爱煞珠绳银管，满意清圆。风花无梦，待回施、春光与少年。杜陵老、凄断邻船。

　　○春从天上来

　　承御韩氏者，祖母之妷也，姿淑婉，善书。年十一选入宫，既笄为承御。事金宣宗天与二帝，历十有九年，正大末以放出宫。明年壬辰，銮辂乐巡，又明年国亡于蔡，韩遂谪石抹子昭，相与流寓许昌者余十年，大元至元三年，弟澍为汲令，自许迎致淇上者累月。一日酒间，谈及宫掖故事，感念畴昔，如隔一世而梦钧天也，不觉泣下，予亦为之欷歔也。今将南归，赘儿子丑于许，既老且贫，靡所休息，而抱秋娘长归金陵之感，乃为赋此，庶几摅写哀怨，洗亡国之愁颜也。且使好事者倚其声而歌之，不必睹遗台而兴嗟，遇故都而动黍离之叹也。岁丙寅秋九月重阳后二日，翰林修撰王恽引

　　罗绮深宫。记紫袖双垂，当日昭容。锦对香重，彤管春融。帝座一点云红。正台门事简，更捷奏、清画相同。听钧天，侍瀛池内宴，长乐歌钟。回头五云双阙，恍天上繁华，玉殿珠栊。白发归来，昆明灰冷，十年一梦无踪。写杜娘哀怨，和泪把、弹与孤鸿。淡长空。看五陵何似，无树秋风。

　　○摸鱼子

　　赋白莲至元二十二年乙酉九月重九后三日雨中作

　　淡亭亭、影摇溪水，芳心知为谁吐。玉华宝供年年事，消得一天风露。私自语。君不见仙家，玉井无今古。淡妆谁妒。尽千顷昆明，红幢翠盖，云锦烂秋浦。琼绡袜、自有凌波故步。赏心莫遣迟暮。风清月冷无人见，零乱碧烟修渚。闻好去。待醉浥秋香，不羡风标鹭。远游重赋。拟太一真仙，共浮沧海，一叶任掀举。

　　○摸鱼子

　　送雷彦正西还，时授恩州倅

　　望都门、满山晴雪，匆匆君又西去。当时汉将征西幕，气压瘴江烟雨。还自许。尽虎穴雄深，万里班超举。燕台再过。甚牢落高情，霜风偃薄，似厌貂裘土。弦歌事、正尔邯郸故步。功名从此轩翥。一麾回首甘陵树，千室正歌来暮。须记取。拊麾外催科，未碍阳城古。征鞍莫驻。趁渭北春天，升堂拜慰，捧檄为亲舞。

　　○夺锦标

　　君卿宣慰来别，索鄙作赆行，赋乐府夺锦标为赠，庶酒酣相忆，倚声歌之，六朝老树不无动色也

　　六郡雄藩，会稽旁带，雨浙风烟如昔。碧草莫伤春浦，冠盖东南，几多行客。正新亭父老，望云霓、苦思休息。道朝家、雨露同春，问甚江南江北。贺监归舟逸兴，何似双旌，尽慰元郎行色。镜水绿通朱阁，威畅恩宣，海波春寂。笑东山老去。此心初、非□泉石。约海楼、翡翠同游，醉里山阴陈迹。

　　○喜迁莺

　　祁阳官舍，早春闻莺

　　五更残梦。听绿窗莺语，罗衾香拥。百啭多情，娇啼无泪，枕上一声时送。真成翠鬟双笋，当户玉琴初弄。欲谁共。趁风和求友，乔林烟蓊。春动。花气重。暗度垂杨，暖人酴醿洞。倦客芳悰。佳人幽思，愁满彩笺金凰。自怜比来心事，两翅果谁搏控。听指纵。望高城落日，黄尘飞鞚。

　　○喜迁莺

　　题圣姑庙仙姓郝氏，博陵县会涡里人。里去滱水甚迩，水多频蘩兰茞，仙年方笄，姿态殊丽，尝同郎辈采频溪中，乐而忘返。一日，欻苍烟盛起，白昼异色，龙渊鲛室，金支光烂，飘飘然有波神溯流而上，众姝惊散。仙独留不去，遥见与神顾语，乘碧茵同逝。俄烟开日晶，遂失所在。其母哀求水滨，愿言一见，良久，觉异香袭人，仙雾＊风驭，隐约于波渚间，若有以谢曰，儿以灵契，托迹绡宫，阴主是水，尘缘已断，毋庸悲悒。今而后，使乡梓田蚕岁宜，有感而通，乃为吾验。时魏青龙二年也。后人相与馆仙于博陵城，台制甚宠丽。县教谕李曜告予如此，今燕赵间冷灶日，香火趋祀者，所至风动，以孝感圣姑称云。至元庚辰夏四月，按部至县，喜其事甚异为民祷蚕祠下，以仙吕命曲，庶为迎送神词，俾邦人岁时歌以祀焉

　　汀洲苹满。记翠笼采采，相将邻媛。苍渚烟生，金支光烂，人在雾绡鲛馆。小鬟顿成云散，罗袜凌波不见。翠鸾远。但清溪如镜，野花留靥。情睠。惊变现。身后神功，丝满吴蚕茧。汉女菱歌，湘妃瑶瑟，春动倚云层殿。彤车载花一色，醉尽碧桃清宴。故山晚。叹流年一笑，人间飞电。

　　○喜迁莺

　　已丑秋八月二十六日，雨中饮贾方叔家。乐籍刘氏歌以侑觞，众宾欣然，为之赏音。刘因求乐府于予，遂赋此，且道坐客醉语

　　秋怀谁写，听一声金缕，同倾芳酒。娇啭林莺，圆累珠串，春在碧罗云袖。宫中磬簧齐发，字外五音何浏。坐闲友。道江南风月，此声无有。回首。伤离久。三叠阳关，不到青青柳。得意石州，片帆云影，翻动海山明秀。风流故家未减，自笑杜陵衰叟。再相遘。卷中人正好，崔徽消瘦。

　　○感皇恩

　　赠李士观。讳仪，霸州人。予二十时，鹿庵先生门同舍郎也，性端方。尝为刑司经历官，好学不倦。与人交有终始

　　回首竹林游，山阴陈迹。洒落襟期记畴昔。论文把酒，醉尽清泉白石。几年江海上、空相忆。邂逅淇南，羁愁都释。两鬓怜君更如漆。幽怀重叙，不待小槽红滴。新诗随欬唾、骊珠湿。

　　○感皇恩

　　赠元舜举。尝为宋文屯田官，以善歌闻天下，祁州人。与参政杨西庵为通家

　　今夕是何年，故人相遇。快着银杯泻春露。高阳旧友，要听一声金缕。行云留不去、惊如许。凤喙微吟，珠绳低度。夜半银屏恍私语。夜花零乱，掩尽六朝琼树。明朝南浦道、伤平楚。

　　○感皇恩

　　题沙河南＊镇壁，留别元舜举

　　浓绿涨千林，征鞍东去。十日祁阳为君住。几回清唱，飞尽海棠红雨。人生当适意、何良苦。簿领公堂，风沙长路。赢得佳人怨迟暮。沙头酒尽，犹惜玉鞭轻举。一声声不断、歌金缕。

　　○感皇恩

　　＊下晋州卧病中，谢故人相访

　　暴下晋州城，茫然心曲。卧对风轩数竿竹。暑光不受，似我腰围□束。病机还自忖、非寒燠。力仕难任，居头不足。风雨忧愁更相促。星星鬓影，中有利名千斛。省来都外物、真蛮触。

　　○感皇恩

　　史公总帅子明命，题其弟柔明所写平江捕鱼园，乃以乐府感皇恩歌之。古人称文章与画同一关纽，所愧辞意恐不称于画也

　　叠嶂际清江，枫林辉映。潮落波平镜光静。六朝兴废，都付渔郎烟艇。莼鲈香正美、秋风冷。笳鼓归来，风云增胜。梦里无烦想幽景。风流公子，写出五湖高兴。画中还领取、江山影。

　　○感皇恩

　　至元十七年八月八日为通议西溪兄寿。三十年前，西溪授馆苏门赵侯南衙，予始相识。时初夏桐阴满庭，故有南衙清昼之句

　　少日竹林游，凤麟飞走。一段江山最英秀。南衙倾盖，满院桐阴清昼。鬓华思此际、浑依旧。云梦心胸，文章山斗。好个经纶玉堂手。婆娑桂影，凉人露盘仙酎。一杯先领取、乔松寿。

　　○感皇恩

　　昔向长年老敕断家事，无令子孙关白，时人高之。今总帅公以鸿名懋绩，照映一世，未老得请于朝，亦慕子平为人，尽以内务付之。诸郎其贤于人远甚，某喜闻而乐道之，为赋此，以歌其盛德云

　　节序四时闲，功成还退。此事君侯与心会。幽亭高卧，眼冷画堂金翠。越装都付与、诸郎辈。虎帐筹边，锦韉歌凯。惨淡风云梦江海。大绍挂壁，小隐一枝松盖。清闲人道胜、中书拜。

　　○感皇恩

　　送子初中丞赴燕，时予在真定宪司，座间作，劝子初酒

　　灯火夜阑珊，故人相对。忘尽南窗引书睡。情谈亹亹，时带少年风味。门前霜月炯、停吟辔。湖海相望，金兰交契。白发中年能几会。明朝赵北，又是摇摇风旆。一杯还到手、休辞醉。

　　○感皇恩

　　夏日，同延陵君遇签事顺之心远堂，以感皇恩歌之

　　书叶散芸香，牙签无数。案上藜羹当膏乳。地偏心远，日与圣贤晤语。市声飞不到、横披处。一炷龙涎，满瓯春露。旋埽幽轩约宝住。清谈有味，总是故家风度。子云亭户好、龙津路。

　　○感皇恩

　　广平道中，寄总管宁端甫

　　风雨暗公堂，故人晤对。邂逅燕城又三载。偶因官事，喜向广平重会。照人光彩好、心期在。万里功名，半生湖海。十五年间颜改。笑谈尊俎，比老几回倾盖。秋风横漯上、期相待。

　　○感皇恩

　　癸未重午日，冶头回辔，得感皇恩一阕，他时倚声歌之，不能无相忆之情也。示秀才郑彦通

　　流水小桥横，冶头沙路。一道清阴转林坞。满襟凉润，犹是夜来新雨。幽禽忺客至、如晤语。坐荫辛夷，间挥吟尘。泽畔行歌恐良苦。人生适意，正要时情容与。却怜身处世、初无补。

　　○感皇恩

　　乙酉岁八月九日晚，积雨开霁，碧空如洗，月色入户，似与幽人约者。遂披衣步月于庭中，久之，觉风露凛然，恍疑去青冥无岁也。因以感皇恩歌之，且寓幽怀之梗概云

　　佳节近中秋，秋霖晴快。飞净残云碧空大。金波穆穆，掩尽玉绳光彩。坐来风露冷、青冥外。世运难前，儒冠何赖。四壁相如到沽卖。纷纷过眼，多少时情物态。杳然清梦去、桴沧海。

　　○感皇恩

　　与客读辛殿撰乐府全集

　　幽思耿耿堂，芸香风度。客至忘言孰宾主。一篇雅唱，似与朱弦细语。恍疑南涧坐、挥谈麈。霁月光风，竹君梅侣。中有新亭泪如雨。力扶王略，志在中原一举。丈夫心事了、惊千古。

　　○感皇恩

　　赠提刑曹仲明

　　把酒爱髯卿，故家风度。不为临江老能赋。饱谙世事，成败见来无数。□□□□□、□□□。岁月如流，睽离良苦。更着佳人怨迟暮。羁愁顿解，一笑团圆儿女。殷勤君记取、周郎语。

　　○感皇恩

　　登楼即事

　　斜日倚高楼，乱峰围绕。山色湖光翠如埽。天涯倦客，目断野烟高鸟。□□□□□、□□□。老境骎骎，忧心悄悄。也待凝顽事须了。故园三径，已是菊荒松老。诸君应有语、归来好。

　　○感皇恩

　　辛卯年秋八月，与周宰游王氏祠堂

　　日日午餐余，即须幽讨。拄杖长行觅周老。三杯两盏，不致玉山倾倒。与君何处去、乾冈好。松影闲庭，长吟藉草。白发多来故人少。春山何在，两树寒梅枯槁。一声邻笛起、催归早。

　　○感皇恩

　　史总管诚明伯还＊川，老怀凄然，有不能已者，赋感皇恩，歌以送之

　　十里走徵车，笑予游宦。老马为驹望英盼。客怀相慰，时对凌烟生面。浩歌虽慷慨、南山粲。公子翩翩，沉酣经传。不似当年闭门衍。杨花归路，肯逐东风流转。且遮西日去、长安远。

　　○感皇恩

　　寿表弟韩云卿

　　临事羡君材，笑予拙宦。待诏云龙更英盼。梦回孤枕，依旧新丰旅爨。明时无寸补、空留恋。绿泛莲波，望高霄汉。洒洒元康济时彦。诸公延誉，莫为骥淹台院。百年安健里、千千算。

　　○感皇恩

　　寿左司吴君章母夫人

　　晓色静帘栊，婺光千丈。香满含真泛春酿。洛花呈瑞，照眼一枝先放。要将金屑粉、妆仙仗。月榭焚香，松阴扶杖。好个人间寿星样。斓斑舞袖，辉映凤池春浪。年年称庆日、长无恙。

　　○感皇恩

　　寿董野庄

　　健羡玉堂仙，中朝元老。过眼繁华任纷扰。百年心事，爱煞野庄春好。南枝谁道是、调羹了。风月吟怀，冰霜节操。千尺青松尽难槁。春宫调护，好个当年皓。日边消息近、中书考。

　　本秋涧乐府卷二

　　○玉漏迟

　　答南乐令周幹臣来篇

　　竹林幽思杳。栖迟自叹，离群孤鸟。万里云翔，海树去相依绕。邻笛一声唤起，忆共听、朱丝雅调。还自笑。当年已愧，孙登清啸。清扰。回首分飞，怅落落相期，望高崧少。会鲜离多，经世又谁曾了。二子况成陈迹，落月满、屋梁空照。庭户晓。得意眼中人少。

　　○玉漏迟

　　越山征路杳。东南淡淡，长空飞鸟。俪影同翻，明月一枝乌绕。共道有心避事，甚未若、从渠相调。君莫笑。南楼苦要，胡床舒啸。空扰。画里江山，总轮与风流，眼中年少。也学凝儿，官事几时能了。一曲骊歌未动，还梦到、三山晴照。江月晓。莫为赏音稀少。

　　前一篇怀旧有感，曰邻吹者，为见寄乐府也。朱丝雅调者，为鹿庵先生也。孙登者，为足下与诸君也。二子者，为西溪春山两忘年友也。后一阕将行即事，曰三山者，福城中山也。岁梦者，为不肖拜命前后，凡梦三至其处。曰赏音不少者，为彼中宋吏部陈菊圃者甚众，故云。二篇自觉语硬音凡，固非乐府正体，望吾子取其直书，可也

　　○玉漏迟

　　留别淇上诸君

　　浙江江路杳。苍茫自叹，南飞鸟鸟。故国回头，梦里青山吟绕。手把一麾南去，道不比、八州常调。君莫笑。南楼苦要，胡床舒啸。休扰。归去扁舟，若比似陶朱，尚犹年少。飞泳虽殊，友义固应明了。拟览九江秀色，谁凄断、关河残照。霜月晓。去去眼中人少。

　　○风入松

　　观灯下半开杏花

　　一枝浓艳照华堂。暖蕊贮春光。写生莫羡徐熙笔，风流在、百子池傍。点缀红妆玉颊，帘苫粉淡宫妆。静怜疏影伴昏黄。添麝入炉香。惜花人老情缘在，云屏晚、银烛高张。细泻一杯春露，浩歌微雨东墙。

　　○三奠子

　　都城七夕

　　渺新秋节物，客思天涯。岩桂重，碧云赊。烟华萦紫禁，心事梦长沙。青铜里，人未老，鬓先华。钩帘望月，得巧谁家。儿女辈，语空哗。露翻梧叶重，河映绮楼斜。倾云液，歌金缕，岸乌纱。

　　○三奠子

　　登河中迎煦楼楼故址，即唐崔徽白楼也

　　壮河山表里，百二喉襟。形胜地，古犹今。风云全晋在，草木故都深。淡长空，孤鸟没，总消沉。东山高卧，梁甫长吟。人未老，鬓毛侵。平生多古意，落日更登临。倚危阑，穷远目，恐伤心。

　　○三奠子

　　辛卯七月，时久雨未霁，中以感寓为叹

　　湛新秋风露，暧暧微霄。梧叶下，桂香飘。鹊翻银汉水，人渡玉兰桥。欢能几，虹影断，渚宫遥。人闲多巧，天上无憀。今古恨，苦相撩。果瓜丝曲缀，儿女思空饶。层轩晚，香露湿，可怜宵。

　　○三奠子

　　怅神光奕奕，天上良宵。花露湿，翠钗翘。风回鸾扇影，愁满紫云轺。恨相望，虽一水，隔三桥。朱弦寂寂，心思迢迢。人未老，鬓先雕。翻腾惊世故，机巧到鲛绡。凉夜永，箫声咽，篆烟飘。

　　○三奠子

　　隔盈盈一水，欢会今宵。梧叶上，雨萧萧。星沉开帐烛，云黯渡河桥。渚宫深，离思苦，两无憀。金针缕细，彩舫花娇。儿女辈，漫情饶。巧来心愈拙，弦促韵难调。西楼月，银汉影，碧天遥。

　　○江城子

　　为张同知寿

　　滦江晴漾首山前。玉为渊。秀相连。总把华英，都付使君贤。梅竹堂深歌吹动，香似雾，酒如川。列城千里听鸣弦。颂声喧。觉春偏。争遣翱翔，犹是贰车权。满泛一杯添寿酒，悬斗印，看他年。

　　○江城子

　　赋拜月图

　　一枝繁杏宋墙东。翠帷重。卷春风。留得残妆，帘月拜玲珑。云作鬓蝉霞作袂，香雾湿，玉鬟松。闲情都付烛华红。琐窗中。照芳容。细逐行云，零乱紫金峰。天外翠鸾仙侣在，城阙晚，梦芙蓉。

　　○南乡子

　　近闻吾子有茂陵侧室之举，顺命故也。且在昔贤女，虽有小星惠下之行，不无郁悒自伤之意。故首章托以自怨自责，忌嫉伤善略不见也。然怨不已，则夫妇道乖，故释以人子之孝，嗣续为重。鸣呼，商陵穆子之悲，卫庄姜伤已之叹，匪歌诗莫能宣其志，此乐府之所以作也。庶几言之者无罪，闻之者少有慰焉

　　人物旧温郎。心事珠帘月床。笑里玉台重藉手，谁量。折得杨枝恼孟光。得鲤岂思鲂。老境其如伯道伤。但愿维罴应汝梦，称觞。趁取春风慰北堂。

　　○南乡子

　　癸丑三月二十一日祭龙祠，回饮张氏草堂

　　乔木色苍苍。山顶难留落日光。灯影碧流深几许，浮觞。来醉张家第四场。世事莫论量。相对尊前两鬓霜。富贵几时当适意，杯长。问甚春星带草堂。

　　○南乡子

　　夏日，同王子勉雷彦正王子初纳凉西园亭

　　帘影静棋枰。平野风来分外清。一带好山供望眼，云屏。落日烟霏翠满亭。世事不须惊。底用相逢话独醒。常使玉瓶沙上酒，如渑。杖履时来月下倾。

　　○南乡子

　　春日，游李氏园亭

　　溪水净滩沙。紫动林梢半是花。长日马蹄闲信步，谁家。晓入南园到晚霞。时事闹蜂衙。一片闲心逐去鸦。烂醉玉瓶沙上酒，生涯。过眼浮云不足夸。

　　○南乡子

　　承旨董公，寿登七秩，康宁好德，诚可庆也。取坡例，以玉案香歌之

　　青琐汉中郎。满袖长携玉案香。记得赋诗横槊日，临江。气压风涛一苇航。莲炬晚分光。谏疏回天豸有霜。七十平头从此数，称觞。滹水渊源庆未央。

　　○南乡子

　　一雪静林皋。冷压浮阳气不骄。菜甲榆椒浑不动，寂寥。赚得轻黄上柳条。诗思苦相撩。酒盏新来顿绝交。连夜客窗寒似水，无憀。谁约春风锁绮寮。

　　○南乡子

　　和幹臣乐府南乡子，南乐言怀中间，更易两韵，盖前人用音意之例也

　　万汇帝城春。况是明时选用人。爱煞曲山周老子，依仁。任运□□不自论。六任漫逢辰。甚是荣华尽苦辛。赢得归来儿女笑，苏秦。白马红缨衫色新。

　　○卜算子

　　辛卯九月二十三日夜，梦上层兰北望，黑云截空，二龙尾足连卷下垂，殊分明也。觉而赋此，秋涧老人识

　　一抹截头云，叆叇从龙发。尾足连卷见半空，霁色翻苍鬛。举手欲攀鳞，散我麒麟发。天外雄风秘化机，吹落苍烟峡。

　　○青玉案

　　赋紫金沙

　　绿阴暗尽西城树。人总道、春归去，袅袅柔条高几许。绛灯闪烁，翠云萦护。元有留春处。金尊未厌倾芳醑。醉墨题诗要香露。蝴蝶飞来何栩栩。向人有意，绕阑翻舞。似约花闲住。

　　○临江仙

　　寿李节使

　　柱石中朝黄阁相，河山千古南州。多君谈笑觅封侯。朱轮繙皂盖，锦带佩吴钩。满府治声歌五裤，稍稍俊气横秋。今年寿席更风流。青云新甲第，一笑醉金瓯。

　　○临江仙

　　八月一日，同高仁甫李靖伯史涧之饯伯昌东行，韩明日至滑，得阴疾，后三日舟载西还，夕次淇门东刘家渡而没，得年五十有五。韩予出就外傅时同舍生也。哀哉

　　昨日举杯亲饯别，六人吟啸呵呵。今朝丹旐扬城阿。一棺零落恨，都付逝川波。万事转头真是梦，两轮来往如梭。人生百岁合如何。放开眉上锁，得酒且高歌。

　　○临江仙

　　送治中李公

　　天一云衣无定态，眼中时事休惊。年来钟鼎到书生。一麾仍出守，五马看专城。千古金陵佳丽地，中郎素有先声。一江春浪暮烟平。此身眠食外，万事总虚名。

　　○临江仙

　　为曲山作

　　别墅寒梅方入梦，多君来报花期。野塘流水小桥西。南枝香烂漫，却恨赏音稀。正有玉堂人最爱，垂垂两鬓如丝。和羹心事未应迟。金尊重醉倒，且莫晚风吹。

　　○蝶恋花

　　赋来禽歇枝

　　今岁寻芳春已误。一粒丹砂，不到来禽树。满意红芳春也妒。长条簇满珍禽羽。花道无情应有素。似惜金尊，一醉珠帘暮。春自还来花自故。人生最恨离筵苦。

　　○蝶恋花

　　昔鹿庵顒轩，乐育淇上，一时秀造，号称多士。逮（原作建，兹据宋宾王校本改）中元已来，例宦游四方。仆二十年间，才三至乡里，慨然有离索之叹。今岁投绂自济南来归，而诸公颇集。所欠者惟王尚书子勉，傅漕使士开耳。因赋乐府以见欢会之不恒，聚敬之有数也。至于义安分定，词兼六客，倚声者当自知之。恐酒酣耳热后，不无倒冠落佩之适也

　　淇水当年麟凤渚。回首飞翔，落落风云举。三叠阳关回首处。渭城柳色朝来雨。今夕何年天所与。白发归来，一笑同歌舞。醉里相将寻杖履。苕溪风月无今古。

　　○蝶恋花

　　绿暗兰皋春雨暮。露浥风吹，馥馥香如雾。一曲清歌花解语。落红羞满沙头路。锦瑟华年谁与度。夜月珠帘，肠断春风句。我自兴来聊一顾。醉魂不到凌波步。

　　○蝶恋花

　　和曲山韵因为赠之

　　经世此心谁尽了。欲画麒麟，功业何由到。白发满头青镜晓。花开花落人空老。适意杯盘从草草。甘坐清贫，方驾郊和岛。最爱新诗情致好。篇篇直压元郎倒。

　　○太常引

　　送王嘉父

　　去年鞍马客南鄘。柰告别，苦匆匆。今岁又相逢。喜客舍、清尊屡同。仲宣楼上，杜陵幕下，着处话途穷。好去汉元龙。道休着、青春负公。

　　○太常引

　　寿庞咨议

　　髯郎风度幕中莲。已师范，使君贤。骥足快腾骞。道好个、庞家士元。沧浪高兴，寒花晚节，秋色满淇园。一盏愿遐年。要都酿、君家百泉。

　　○太常引

　　寿刘同知

　　太行晴色泛帘钩。对书史，日优游。宾从尽风流。谁健似、东陵故侯。人间万事，尘埃野马，一笑付纹楸。眉宇寿光浮。拚醉过、黄花暮秋。

　　○太常引

　　周都运生朝时添寿王村

　　量蟠英伟气和愉。道沧海，得遗珠。忠义与心俱。见漕府、归来转输。山呈霁色，杯添野水，春满野人庐。郑重万金躯。要羽翼、当年汉储。

　　○太常引

　　为王同知寿

　　雍容诗礼冠时髦。都忘却，贵人骄。横槊见英标。道勇似、当年嫖姚。默含万动，德尊一府，歌寿听民谣。绿鬓映金貂。尽千尺、青松后雕。

　　○太常引

　　为万奴总管寿

　　重于山岳蔼如兰。喜一旦，得同官。裁鉴笑谈间。道不似、当年将坛。一年好处，中秋节近，凉露洗金盘。丹桂月中看。尽耐得、人间岁寒。

　　○太常引

　　奉寄（朱校云奉寄二字疑衍）参政李侯仲实，自北京行省，改授安西王相，人来徵诗于予，因作此奉寄，时屯田泾阳规画财赋

　　北平移镇入咸秦。说睿眷，更情亲。下手见经纶。道好个、中原老臣。万屯晓日，一鞭农事，泾水画中春。陆海尽藏珍。似只欠、封侯富民。

　　○太常引

　　春风碧水静林丘。对书史，日优游。来往更风流。问谁似、东陵故侯。黄陂襟度，曲江誉望，山立看扬休。春酿尽禁篘。拚醉尽、蟠桃上秋。

　　○太常引

　　送段信卿拜河东宪司经历

　　北来孤剑郁苍颜。听时事，立谈闲。秋隼正腾翻。莫便倚、霜空陡寒。太行秋色，汾川雁影，极目送归鞍。簿领宪司闲。道好个、河东幕官。

　　○太常引

　　寿陶珉溪

　　南枝梅信点冰妍。觉初度，得春偏。人物鱣堂仙。看才思、浑如涌泉。悠悠往古，纷纷俗学，鞶帨绣空鲜。青鬓莫苍然。要折衷、陶家讲筵。

　　○鹧鸪引

　　为王太夫人寿

　　簪纚潇然自谢林。一家柔范到周南。以贤论母书彤管，有子能官尽孝心。香雾碧，寿尊深。岁时春辇醉花阴。从今业庆堂前月，翠竹高梧听凤吟。

　　○鹧鸪引

　　和周幹臣韵。中统五年三月十二日夜，陪陡单文与雷彦正夜话

　　门外东风驻马蹄。月明庭树绿阴稀。眼中时事惊天运，醉里游谈似□机。思远走，拟高飞。此心安得与时违。遗书浩荡三千卷，未分穷愁老布衣。

　　○鹧鸪引

　　韩氏别墅

　　竹映方台翠满湖。烟霏荷露净郊居。棣花辉映春风被，云锦香翻碧玉壶。吟倚杖，卧看书。一家风景辋川图。酒杯尽泛床头瓮，未碍门多长者车。

　　○鹧鸪引

　　谒太一宫赠王季祥

　　来谒齐宫又五年。道人邀我坐前轩。只惊前度刘郎老，不见庭松偃盖圆。人与境，两翛然。呼童茶罢炷炉烟。壁间一轴烟萝子，依约风流堕眼前。

　　○鹧鸪引

　　为乐籍张惠英赋

　　秋水芙蓉镜里仙。一枝明玉濯烟鬟。莺初解语调柔石，柳不胜娇拂画阑。催叠鼓，按弓弯。楼心低月怯清寒。人生莫惜缠头锦，能得春风几度看。

　　○鹧鸪引

　　野粉宫墙暮两边。洛京依旧锁婵娟。一声金缕关情处，满串骊珠讶许圆。金谷月，石楼烟。留连光景待他年。袜尘休放凌波去，更听新翻倒玉船。

　　○鹧鸪引

　　浴凤池边养相材。朝端先肃汉仪开。九秋灏爽临初度，千丈恩光动宪台。锵剑佩，望蓬莱。翠华南扈拂天来。一枝好在霜前菊，留待清香荐寿杯。

　　○鹧鸪引

　　为耶律总管太夫人寿

　　辽海千年将相家。婺星光动赤城霞。回首画戟清香地，满意春风玉树花。金椅背，紫云车。谢林风度见来赊。寿波潋滟宫壶暖，满泛秋光醉绿华。

　　○鹧鸪引

　　何处人间淑景新。韶光都付牡丹春。后庭花老空琼树，曲水江深见丽人。金屑粉，麝香裙。近前细看倒芳尊。惜教赤壁矶头月，吹散春风陌上尘。

　　○鹧鸪引

　　赋鲍家黄

　　何处人间淑景新。刘家池馆鲍家春。后庭花唱空琼树，曲水宫妆见丽人。金作粉，麝为尘。一枝千叶拥黄云。花工可是多情思，梦逐凌波问洛神。

　　○鹧鸪引

　　丁亥上己日，与诸君宴林氏花圃，李氏以歌曲侑觞，醉中恳求乐府，赋鹧鸪天以歌之。李氏字兰英，乐籍之名香者也

　　花草离骚试品量。猗猗香色紫兰芳。乐棚擢秀名何丽，楚泽含秋思更长。金缕曲，紫霞觞。留连光景醉银塘。竹西歌吹归时晚，也胜扬鞭问葛疆。

　　○鹧鸪引

　　拾翠仙洲野兴长。尊前一曲杜韦娘。人怜暖日明歌扇，我爱兰英媚国香。供楚佩，笑梅妆。春风着意泛崇光。老怀不到凌波梦，要遣琵琶送一觞。

　　○鹧鸪引

　　寿李靖伯母

　　香静堂萱燕处温。一家柔范被乡邻。三牲奉养真纯孝，八十康宁是福人。岩菊晚，岭梅春。丰容林下旧精神。婺光不动云衢烂，供佛床头景气新。

　　○鹧鸪引

　　赠驭说高秀英

　　短短罗袿淡淡妆。拂开红袖便当场。掩翻歌扇珠成串，吹落谈霏玉有香。由汉魏，到隋唐。谁教若辈管兴亡。百年总是逢场戏，拍板门锤未易当。

　　○鹧鸪引

　　先相风流德业尊。又看天马五花文。飘飘青琐凝佳思，霭霭新诗似岭云。淮海秀，已平分。珪璋未碍琢来勤。吴人元重中州气，绣被何尝擅鄂君。

　　○鹧鸪引

　　潦倒衰翁不足尊。更堪剌口论诗文。经途江浙多兰友，照眼吴山霁雾云。伤别久，惜轻分。临歧一语见微勤。万艘未是周郎志，他日经纶要使君。

　　○鹧鸪引

　　辛卯九月二十三日，靖伯仲先携酒相过，客去，醺然独坐，以见酣适之意云

　　波荡江湖万里余。归来缩首伴凡鱼。门从席后轩车盛，鬓自霜来宦味疏。思往事，注残书。闲锄明月种秋蔬。傍人莫笑扬雄宅，好事时过载酒壶。

　　○鹧鸪引

　　闾井锥刀剧战烘。咏归奚取舞雩风。道开圣学千年后，春在先生一亩宫。敦诲诱，见从容。弦歌不隔幔纱红。珉溪几点梅梢雪，岁岁吹香入寿锺。

　　○虞美人

　　红颜绿鬓无长好。日对菱花老。头童齿豁竟何裨。只有饥时餐饭饱时嬉。因行消散昏和闷。却觉筋骸困。那钱置个马儿骑。食饮难消，终日系门陲。

　　○虞美人

　　谢成耀卿佥事携酒芋相过

　　山瓶乳酒甘如蜜。鸱芋堆盘赤。见君相赠固多情。润我枯肠一吸破愁城。秋光湖碧西湾潋。不到中心慊。何时尽煮土芝香。醉饱归来，肯把故山忘。

　　○西江月

　　清明拜埽回，值田家野饮，有颁白者邀予就饮，因实老人之意，作西江月以歌之

　　社鼓惊飞梨雪，村箫吹破桑芽。清明野饮见田家。老叟邀予下马。劝饮一卮芳酒，绕看满树幽花。杯盘草草乐年华。不弃同来观化。

　　○西江月

　　间步州南古堤

　　返照斜明双塔，乱山回绕孤城。年来风物似升平。人说三王善政。世事正宜静待，田园好去躬耕。云闲归鸟有遗声。唤起投林高兴。

　　○西江月

　　大河凝冰蔽川而下，与一二僚友登白楼俯观，赋此调以歌之

　　散策暂辞凫吏，倚楼来听渔歌。夕阳西下乱山多。白鸟苍烟冲破。一夜朔风吹雪，白云飞满长河。不将幽梦付凌波。意在吴郎画舸。

　　○西江月

　　赠张子文

　　联辔闲谈诗雅，停杯高咏晁词。山城投宿晚凉时。邂逅青云公子。濯锦江边相忆，鸣条山下分携。秋风摇荡菊花期。伫候翩翩归骑。

　　○西江月

　　继张孝纯韵

　　郢下空歌白雪，琴中谁听高山。人生何用钉疏顽。不过两盂日饭。梦到钓台老树，秋风闲煞渔竿。沙鸥无数点江干。知我忘机去慢。

　　○西江月

　　寿王中丞

　　梅萼暗传春信，菊枝尽傲霜威。风姿元与岁寒期。况是小春天气。翠实调羹未晚，秋香添寿多宜。高名北海旧蟠螭。未似东山雅意。

　　○西江月

　　寿李彦祥

　　近岁忆游竹里，今年来遇生朝。平生洒落邑中豪。邂逅风神不老。赏尽山阳烟景，去翻亳海云涛。太行晴色任秋高。人与黄花长好。

　　○黑漆弩

　　游金山寺邻曲子伯昌尝以漆弩侑酒，省郎仲先谓予曰，词虽佳，曲名似未雅。若就以江南烟雨目之，何如。予曰，昔东坡作念奴曲，后人爱之，易其名曰酹江月，其谁曰不然。仲先因请予效颦，遂追赋游金山寺一阕，倚其声而歌之。昔汉儒家畜声妓，唐人例有音（朱校云音疑乐误）学，而今之乐府，用力多而难为工，纵使有成，未免笔墨劝淫为侠（朱校云侠误）耳。渠辈年少气锐，渊源正学，不致费日力于此可也，其词曰

　　苍波万顷孤岑矗。是一片、水面上天竺。金鳌头、满咽三杯，吸尽江山浓绿。蛟龙恐下然犀，风起浪翻如屋。任夕阳、归棹纵横，待偿我、平生不足。

　　○黑漆弩

　　曲山亦作言怀一词，遂继韵戏赠

　　休官彭泽居闲久。纵清苦、爱吾子能守。幸年来、所事消磨，只有苦吟甘酒。平生道在初心，富贵浮云何有。恐此身、未许投闲，又待看、凤麟飞走。

　　○好事近

　　过南云门

　　南北两云门，竹圃稻畦如画。罢亚黄云万顷，自长渠飞洒。太行锺秀尽三乡，形胜递高下。笑我年来用舍，似田间秧马。

　　○好事近

　　尝点东坡桔乐汤作

　　石鼎响松风，茗饮老来多怯。唤起雪堂清兴，瀹鹧斑金屑。橘中有乐胜商山，香味不容说。觉我胸中磈磊，被春江澄彻。

　　○好事近

　　赋庭下新开梨花

　　轩锁碧玲珑，好雨初晴三月。放出暖烟迟日，醉风檐香雪。一尊吟绕洗妆看，玉笛笑吹裂。留待夜深庭院，伴素娥清绝。

　　○好事近

　　春寒继刘君卿韵三首

　　斗柄转春城，向暖小桃开彻。不似今年正月，过深冬时节。故将新巧发阴机，春事未容说。且就驱云风帚，埽西山晴雪。

　　○好事近

　　宫殿曲江头，漠漠轻阴开彻。花柳都城三月，正禁烟时节。阿鸣轂击玉泉游，故老向人说。一片春风箫鼓，荡黎花香雪。

　　○好事近

　　华发一衰翁，世事眼中看彻。只为年来薄宦，负东山高节。冥冥神理到无凭，此外更何说。安得百壶春酒，埽羁愁如雪。

　　○玉楼春

　　冬至夜侍祭

　　阴消阳长从今数。除客归来闻好语。月明满地紫烟生，暖人剌文添绣缕。冷风肃肃生庭户。桂酒光清摇燕俎。今冬记我致严时，爆竹声中听五鼓。

　　○秦楼月

　　今岁八月自哉生明夜，月色如画，及至良夕，乃多风雨，所谓独向此时偏者，诗人不得无怅然之情也。取太白诗例，赋秦楼月一阕，歌以问之。是夜月色亦佳，但微云点缀耳

　　华阳阁。一年心赏中秋约。中秋约。九霄风露，有怀都豁。挂香和雨风吹落。倚阑望处秋烟薄。秋烟薄。一尊能与，素娥同酌。

　　○秦楼月

　　已丑岁春分前一日，栽培众卉罢，晚坐前阁，无以解之。偶得催阁芍药词秦楼月一阕，因放声自歌，浮大白者数行，实至元二十六年三月二十日也。时夜漏交二鼓灯下书，秋涧老人题

　　花时乐。醁尊记醉平津阁。平津阁。一声金缕，满阶红叶。小阑此日情萧索。土膏一寸春如削。春如削。几时盼到，绛灯红烁。

　　以上强村丛书本秋涧乐府卷三

　　○行香子

　　乙酉岁九月二十五日，过林氏西圃，与主人公洎张道士看花小酌。林曰，若作数语，以记其事，使通欲易解甚佳。既归不百步，得乐府行香子一阕，醉立斜阳浩歌而去

　　秋霁遥岑。何处登临。水西头、来散闲心。绕园细履，栽种成阴。□拈秋香，浮酒碗，入孤斟。老境骎骎。乡社浮沉。醉颜酡、白发盈簪。夕阳归路，听我长吟。待野梅芳，多载酒，再相寻。

　　○江神子

　　金朝遗风，冬月头雪，令僮辈团取，比明抛亲好家，主人见之，即开宴娱宾，谓之撇雪会。去冬无雪，今岁初白如此，灯下喜赋此词，录奉达夫，且应撇雪故事，为一觞之侑也

　　小窗遥夜失冬严。觉春添。卷疏帘。掌许冰花，撩乱扑风檐。喜倒坐中儿子辈，争指似，谢家盐。一杯灯下醉掀髯。处穷阎。最情忺。万垅含春，江上麦纤纤。应笑冻吟苏老子，揩病目，认青帘。

　　○眼儿媚

　　赋燕子楼用幹臣继路宣叔乐府韵

　　横塘烟淡冷涵秋。寂寞旧妆楼。珠帘夜月，露桃幽怨，总是闲愁。形消骨化情缘在，此恨若为休。长河解浣，佳人无那，倒卷黄流。

　　○眼儿媚

　　满帘夜月耿霜秋。云梦黯歌楼。残灯伴晓，夕阳催暮，海水添愁。天涯地角相思恨，谁道北生休。一篇照映，唐人诗雅，千古风流。

　　○眼儿媚

　　我来吊古过悲秋。徒倚夕阳楼。画堂歌舞，都能几日，何限幽愁。合欢床冷孤眠苦，争向死前休。凭阑闲看，一双鸂鶒，对起中流。

　　○眼儿媚

　　西风归燕几经秋。人老水边楼。一灯孤枕，满襟清血，花也含愁。前堂歌吹新声有，争似去来休。长河若解，将姝遗恨，与泪俱流。

　　○眼儿媚

　　呈周幹臣

　　桑榆晚景日骎骎。莫厌数相寻。静怜幽境，闲谈情话，与涤烦襟。济时幸有诸公在，乡社好浮沉。闲云却恐，西风吹去，认做商霖。

　　○鹊桥仙

　　寿胡紫山

　　秋香悬桂。光风转蕙。掩尽寻常花卉。西城来往已风流，更点检、生涯次第。堂名休逸。策扶流憩。占尽闲中风味。鸡声才动已扶头，红日上、花梢未起。

　　○鹊桥仙

　　调羹粉桂。爱香种蕙。自笑秋风野卉。两椽茅屋对青山，初不羡、入云高弟。将心自逸。欲行且憩。如爱清时有味。桐江波上一丝风，尽容得、严光不起。

　　○鹊桥仙

　　金莲蜜炬。紫山仙侣。梦寐青门瓜圃。春风着处是行窝，要一笑、人间今古。锦笺佳句。新声金缕。洒遍蔷薇清露。东华待漏满靴霜，恐输与、西城杖履。

　　○鹊桥仙

　　和刘梦吉韵

　　高人非古。冲襟粹宇。要览德辉飞举。伊周元不是庸人，吾志在、箕山巢许。兰纫有赋。菊香酿黍。梦断糟床秋雨。渊明卧老北窗风，犹胜似、清谈夷甫。

　　○鹊桥仙

　　沉酣往古。栖迟衡宇。剧有弓招此举。长林丰草野麋心，是中散、生平自许。日边草赋。矛头炊黍。谁道闲云有雨。周宣补衮要深功，除唤起、当年山甫。

　　○鹊桥仙

　　金銮视草。蒲轮应召。客路人情殊好。岂知野鹿饰金镳。志却在、长年丰草。霜风料峭。形容枯槁。愁绪百端萦绕。故山归去有茅庐，任束置、长沙谏稿。

　　○鹊桥仙

　　五穷作祟。百端相滞。破帽一风吹碎。邯郸道上断人行，消铄尽、元龙豪气。商颜绮季。当时不起。误甚汉家经济。书生薄相到还元，要结末、黄齐滋味。

　　○鹊桥仙

　　为何继光寿

　　调和谋断，论思机务。许大茫茫疆宇。当年姚宋救时才，听沙路、归来好语。阶翻红药，省连温树。满贮春风瑞露。眼中庭桧郁苍苍，道晚节、昌于韩圃。

　　○浣溪沙

　　寿李卫尉

　　矍铄当年汉伏波。紫微垣外待雕戈。笑骑天驷下天河。华发雅宜麟阁画，春风先送武城歌。朱颜休惜卷金荷。

　　○浣溪沙

　　内黄道中

　　风柳婆娑半亩阴。两枝巧与道相邻。树头幽鸟似知音。马上行人思困睡，天边赤日欲流金。解鞍休惜濯烦襟。

　　○浣溪沙

　　送王子勉都运关中

　　蓟北分携已六年。秋风淇上又离筵。一尊情话重留连。内史调兵惟汉相，春潭通漕笑韦坚。岳云抛翠上吟鞭。

　　○浣溪沙

　　题韩氏别墅

　　翠竹连村映白沙。小冈回抱一川斜。旋开幽沼听鸣蛙。樵客局边惊橘乐，黄尘门外任蜂衙。树头山色晚来佳。

　　○浣溪沙

　　客亭观涨

　　老雨长河壮怒涛。客亭夜久听喧号。平明两涘渺江皋。沙尾没来渔箔短，危樯看处客帆高。斜阳汀草乱青袍。

　　○浣溪沙

　　寿周幹臣

　　十载相期紫禁游。一官谁想客西州。春风闲倚仲宣楼。四海论交真益友，一年好处是中秋。寿波无惜卷金瓯。

　　○浣溪沙

　　吴村道中在平阳府北三十里汾水西，三月十五日，送客回作

　　绿树连村际碧山。春风吹水涨黄湾。沙汀苹满钓舟间。薄宦崎岖清议里，风烟吞吐画图间。夕阳明处鸟飞还。

　　○浣溪沙

　　至元九年秋九月，登秋风亭观雨，赋呈曹参军周幹臣

　　雨势苍山共一云。雨声作气张三军。秋风亭下叶缤纷。官事何忧严限促，天心不负老农勤。夜窗孤客尽先闻。

　　○浣溪沙

　　乙亥自寿，时二孙□行一女孙□儿时避人事，在汾西广福院

　　梅点冰梢蜡蒂凝。兰芽珠树斗鲜明。团栾香火此时情。避世远惭金马客，现山人道老人星。雪边岩桧尽青青。

　　○浣溪沙

　　寿汤总管

　　十载烟花紫紫游。嘉谟曾补翠云裘。归来尤荷宠光优。画戟清香高北里，虎符金节照南州。寿波无惜卷吟瓯。

　　○浣溪沙

　　寿王子初

　　六合澄清到一家。颙颙文物望中华。未容诗礼养兰芽。松柏后雕元有待，珪璋涵润本无瑕。诰恩行堕五云花。

　　○浣溪沙

　　王中丞许赠新香不至，书此以催之

　　珍品无多百和浓。露沾婆律湿兰丛。喜分新供到南丰。螺甲未融金雀饼，芳菲已梦碧湘宫。宝猊先障绣帘风。

　　○浣溪沙

　　六月初三日，与学官高伯祥夜话于魏府之清润堂

　　露榻风帘烛影摇。故人留话慰萧条。徘徊花月可怜宵。天淡有云空漠漠，月明无雨更翛翛。洞天归路踏琼瑶。

　　○浣溪沙

　　送刘仲元赴平定州亲迎

　　青鸟西传燕尔期。乘龙喜气见修眉。芳悰浓似去年时。禁脔名香天盼重，玉台春暖镜鸾栖。人生乐处是新知。

　　○浣溪沙

　　赋筝

　　朋盍华簪醉未沾。主人张乐见厌厌。一声银甲裂霜缣。涧水咽冰翻陇怨，将军出塞忆蒙恬。碧桃花底玉笙惉。

　　○浣溪沙

　　付高彦卿

　　红翠丛中样度新。桃花扇影驻行云。隋唐嘉话阅来真。一片锦帆浮汴水，两京花柳暗风尘。彩声会动凤城春。

　　○浣溪沙

　　雨点鸣铙裂竹声。并随牙板一时停。词源都作建瓴倾。白羽挥开诸葛阵，苍涛翻动宪王陵。低空知有彩云横。

　　○浣溪沙

　　隋末唐初与汉亡。干戈此际最抢攘。一时人物尽鹰扬。褒鄂有灵毛发动，曹刘无敌简书光。争教含泣到分香。

　　○浣溪沙

　　旅馆灯青夜色曛。据床谈剧作春温。胸中云梦入雄吞。清议素高乌府月，秋霜低厌涨江云。吴山山下惜轻分。

　　○浣溪沙

　　中秋虽见月，桂花出没于云影间，有不快人意者，作此词以歌之

　　月色都输此夜看。人心偏处即多悭。碧云吹恨满瑶天。尽着冰壶凉世界，故将阴巧妒婵娟。桂香和露温幽弹。

　　○浣溪沙

　　赠朱帘绣

　　满意苕华照乐棚。绿云红滟逐春生。卷帘一顾未忘情。丝竹东山如有约，烟花南部旧知名。秋风吹醒惜离声。

　　○浣溪沙

　　张右丞寿

　　补衮功深浴凤池。好贤人道似缁衣。佩声清音见委蛇。千岁寿祺阴有积，两宫恩睠古来稀。东山歌酒乐时熙。

　　○浣溪沙

　　纸帐梅花夜色清。行云香湿堕银屏。惜花人老若为情。对酒当歌须适意，凌烟图象是虚名。千年编简几人青。

　　○点绛唇

　　寿周幹臣

　　秋气平分，画阑桂树秋香底。良辰美景，拚取花前醉。彭寿添君，白也诗堪拟。高歌起。月波如水。长照金尊里。

　　○点绛唇

　　寿涿郡房二尊亲

　　露影庭萱，一枝金绽钗头凤。宝花香供。寿席光浮动。懿范闺门，姻族同推重。琼杯捧。二亲安宠。共醉玻璃瓮。

　　○点绛唇

　　送董彦才西上

　　杨柳青青，玉门关外三千里。秦山渭水。未是消魂地。坦卧东床，恐减风云气。功名际。愿君着意。莫揾春闺泪。

　　○点绛唇

　　癸酉夏六月五日同河中府官宴白楼

　　倚槛清歌，一声高遏行云住。长河倾注。不煞曦轮暑。燕寝清香，画栋珠帘雨。人何处。一尊绿醑。满眼青山暮。

　　○点绛唇

　　题绛州花萼堂时大暑回自河中

　　一榻清风，故山邂逅欣相遇。绿阴池树。荡漾瑶翻处。赤日红尘，前日中条路。人良苦。壮心如故。快叱王阳驭。

　　○点绛唇

　　后六月二十二日，同府僚宴饮白雲（朱校云雲字疑衍）楼，时积雨新晴，川原四开，青嶂白波，非复尘境。忽治中英甫坚索鄙语，酒酣耳热，以乐府歌之

　　晴倚层阑，飘飘醉上青鸾背。飞云崩坠。万叠银涛碎。青嶂白波，非复人间世。人怀霁。夕阳有意。返照千山外。

　　○点绛唇

　　为房祖母寿

　　婺女呈祥，瑞光分自云衢烂。凤萱金灿。留待佳辰绽。林下丰容，闺壶瞻仪范。香萦篆。玉颜如练。岁岁长康健。

　　○点绛唇

　　寿周幹臣

　　千古诗坛，苦吟谁得风骚妙。羡君才调。一蹴无边徼。岁岁中秋，喜见朱颜好。霜蟾皎。一尊倾倒。万事秋毫小。

　　○点绛唇

　　为承旨唐寿卿寿

　　秋气平分，郁葱都作充闾喜。玉堂风味。磊落青云器。醉墨乌丝，绿绮传湘水。千秋岁。月波如洗。长照金尊里。

　　○点绛唇

　　雨中故人相过

　　谁惜幽居，故人相过还晤语。话余联步。来看花成趣。春雨霏微，吹湿闲庭户。香如雾。约君少住。读了离骚去。

　　○点绛唇

　　春夜喜雨

　　好雨知时，万金欲买初无价。种花才罢。似为芳枝下。花重宫城，好个风人雅。从飘洒。探花走马。明日春如画。

　　○点绛唇

　　雨宵即事

　　春雨空蒙，晚来点缀闲庭景。一床灯影。润入琴丝冷。清夜沉沉，谁慰孤怀耿。云生鼎。倚窗高咏。爱此春宵永。

　　○点绛唇

　　探花

　　春雨添花，绕阑来看花开否。海棠红瘦。绿叶花如豆。梨雪生香，近在清明候。花为友。莫轻孤负。预问邻家酒。

　　○点绛唇

　　喜芍药发芽

　　红叶当阶，朝来拨土红芽秀。画阑晴书。凭暖佳人袖。一粒丹砂，谁点仙根透。从今后。为渠酿酒。去作花间友。

　　○点绛唇

　　春雨后小桃

　　端正楼空，一枝春色谁偷得。夜来消息。暮雨胭脂湿。倚竹佳人，翠袖娇无力。须相觅。一尊休惜。转首春狼藉。

　　○点绛唇

　　已丑清明前一日，春露堂即事，时既雨快晴，明日书示友人。主人出名酒相属，因放歌数阕而去，实至元二十六年三月七日也，可为不虚度此节矣。秋涧老人深香间适（朱校云深香间适疑有脱误）

　　春雨如膏，最怜适与清明遇。晚晴庭宇。画出樊川赋。冉冉行云，低拂垂杨度。春如许。乱花深处。几点蔷薇露。

　　○点绛唇

　　西湾即事

　　碧玉环深，一尊同醉清明后。绿阴晴画。多少闲花柳。身世虚舟，日月惊跳走。谁豪右。忘怀惟有。拍泛船中酒。

　　以下有十三首平湖乐，十首绛桃春皆曲调，兹不录

　　○如梦令

　　和曲山韵

　　仁宦须求遭遇。不顾已沾泥絮。攘攘世间人，总被虚名引去。引去。引去。光景促于朝暮。

　　○如梦令

　　半世随波从众。几被狙翁调弄。富贵苦相谩，一枕槐根春梦。春梦。春梦。况复此身无用。

　　○如梦令

　　友道雨翻云覆。胶漆几人持久。遣兴漫题诗，客至有钱沽酒。沽酒。沽酒。径入醉乡无有。

　　○如梦令

　　老境心便多暇。束缚尘缨高挂。饭饱去寻君，闲步闲吟闲话。闲话。闲话。过眼纷华都罢。

　　以下有柳圈（调即合欢曲）词六首，乐府合欢曲九首，后庭花破子一首，皆曲调，兹不录。

　　○蓦山溪

　　冰姿绰约，翠袖翻青露。林下谢夫人，依然是、故家风度。搔头玉重，云髻不胜寒，绣帘疏，凉月细，一点香来处。清标一插，脉脉秋如许。无语对西风，恍当年、六朝琼树。幽窗深锁，莫厌惜娉娉，瑶台路，藐姑仙，恐跨青鸾去。

　　○鹊桥仙

　　大德辛丑岁八月初四日寿平章相公夫人

　　金波秋静，桂兰香重。瑞应熊罴佳梦。锦绷擎出玉麟儿，道释氏、老君亲送。寿筵增庆，朝鞍归控。恰及瑶觞拜捧。平津起舞棣华歌，好一醉、玻璃春瓮。

　　以上强村丛书本秋涧乐府卷四



 
【王哲：词作679首】

　　○黄莺儿

　　堪嗟浮世如何度。酒色缠绵财气。沈埋人人，都缘四般留住。因上上起荣华，节节生迷误。总夸伶俐惺惺，各斗机关，皆结贪妒。今古。几个便回头，肯与神为主。任众猿马，每每调和，无由得知宗祖。唯转转入枯崖，越越投深土。大限直待临头，难免三涂苦。

　　○黄莺儿

　　心中真性修行主，锻炼金丹津液。交流浇淋，无根有苗琼树。常灌溉润瑶枝，密叶黄莺语。莹灵声韵明眸，正觑婴儿，兑方骑虎。堪诉。姹女跨青龙，四个同归去。本元初得，静里还辉。回光使胎仙舞。应出上现昆仑，得复蓬莱处。我不妄想云霞，鸾鹤天然与。

　　○花心动

　　紧心猿，悟光阴、尘凡百年遄速。下手顿修，元本真灵，此日要除骸屋。居家坑堑先须跳，将身已、便令孤宿。静无触。气财色酒，一齐隳逐。俗景般般绝欲。要舍尽爷娘，共妻骨肉。自在逍遥，落魄清闲，认取里头金玉。琼英瑶蕊花心动，放香味、满空馥郁。异光簇。祥辉结成九曲。

　　○玉堂春

　　得得修行，有令捷径走。子午俱无，何须卯酉。只用两珍，於余堪厮守。铅汞从教结作球。恁则成丹，般般尽总透。摆正真风，名传不朽。搜出元初，那个为的友。到此方知是彻头。

　　○玉堂春

　　锁门

　　玉性金真，人人皆可化。玉液金丹，频频迎迓。玉兔金鸟，光光相次亚。照玉栏干种玉芽。琼蕊金茎，长长生不谢。玉女金童，常常看舍。玉锁金匙，门门开癖下。赏玉堂春对玉花。

　　○玉堂春

　　有个王风，时时频睡卧。无梦无眠，无灾无祸。白虎青龙，自然交媾过。水火相逢上下和。这个因缘，元来真打坐。试问诸公，应还会么。似我修持，交君得功课。不在劳形苦已多。

　　○蓦山溪

　　赠文登县骆守清

　　守清守净。各各开明性。两两做修持，你个个、心头修省。虚虚实实，里面取炎凉，寻自在，觅逍遥，渐渐归禅定。教言教令。一一须当听。急急上高坡，便稳稳、寻他捷径。玄玄妙妙，子细认天衢，行得正，立来端，步步莲花并。

　　○蓦山溪

　　於公索神龟词

　　洪波浩浪，澄湛源流遂。此处隐神龟，敢吸尽、西江大水。任眠任睡，喘息几曾闻，能服气，会吞霞，自在长游戏。异光殊彩。迸出真祥瑞。火焰正炎炎，便走在、当中取利。任烧任烙，旋旋聚清凉，能曳尾，会摇头，独上白莲蕊。

　　○蓦山溪

　　叹驴儿

　　驴驴模样，丑恶形容最。长耳嘴偏大，更四只、脚儿轻快。肌肤粗偻，佗处不能留，挨车买，更驮骑，拽遍家家硙。任鞭任打，肉烂皮毛坏。问你为何因，缘个甚、於斯受罪。忽然垂泪，下语向余言，为前□，忒跷蹊，欠负欺瞒债。

　　○换骨骰

　　叹脱祸不改过

　　昨遇饥年，为甚累增劝教。怎奈向、人人忒＊。越贪心，生狠妒，百端奸巧。计较。骋风流卖俏，也兀底。忽尔临头，却被阎王来到。问罪过、讳无谈矫。当时间，令小鬼，将业镜前照。失尿。和骨骸软了。也兀底。

　　○换骨骰

　　幼慕清闲，长年间、便登道岸。上高坡细搜修炼。遇明师，授秘诀，分开片叚。堪赞。真性灵灿灿。也兀底。功行双全，占逍遥、出尘看玩。睹长天、化成仙观。向云中，有一个，青童来叫唤。风汉。凡骨骰换换。也兀底。

　　○换骨骰

　　叹贪婪

　　叹彼人生，百岁七旬已罕。皆不悟、光阴似箭。每日家，只造恶，何曾作善。难劝。酒色财气恋。也兀底。福谢身危，忽尔年龄限满。差小鬼、便来追唤。当时间，领拽到，阎王前面。憨汉。和骨骰软软。也兀底。

　　○换骨骰

　　赠道友王十四郎

　　一斩红崖，按阔狭、方能及丈。横染架、细如秆杖。在中间，谁做下，柴窝圆样。被拉浪。里面把龟儿放。也兀底。拟欲前行，恐失脚、怎生敢向。退后来、全无抵当。谩摇头。空摆尾，万般惆怅。转悒怏。和壳儿软胀。也兀底。

　　○水云游

　　原误作黄莺儿，据分梨十化集改

　　思算思算。四假凡躯，干甚厮玩。元来是、走骨行尸，更夸张体段。明灵慧性真灿烂。这骨骸须换。害风子、不藉人身，与神仙结伴。

　　此首又见分梨十化集卷上

　　○水云游

　　且住且住。十月小春，当宜锁户。一百日、炼就重阳，也并无作做。浑身要显唯真素。挂灵明纸布。信任他、走玉飞金，自恬然不顾。

　　此首又见分梨十化集卷上

　　○水云游

　　韩公索叹世

　　且听且听。汨汨尘劳，如何得醒。女男是、玉杻金枷，把身躯缚定。百年韶景风灯影。怎留他光莹。早悟斯、疾速修行，永完全性命。

　　○水云游

　　玉性玉性。玉锁紧严，金关牢钉。玉房深、百日清清，玉辉光一并。玉匙开阐通仙迳。玉门中传令。玉童来、便许全真，玉皇宣已定。

　　此首又见分梨十化集卷上

　　○玉女摇仙佩

　　终南一遇，醴邑相逢，两次凡心蒙涤。便话修持，重谈调摄，莫使暗魔偷适。养气全神寂。禀逍遥自在，闲闲游历。览清净、常行穴迪。应用刀圭、节要开劈。三田会明灵，结作般般，光辉是勣。先向天涯海畔，访友寻朋，得个知音成閴。直待恁时，将相同步，处处嬉嬉寻觅。暗里瞯瞯檄。觑你为作，如何锋镝。会举箭、张弓对敌。百邪千魅，战回纯皙。无愁慼。方堪教可传端的。

　　○御街行

　　玉芝一味通贤圣。这药治、真灵性。虚空臼内稳铺排，金刚杵、捣成精莹。摩诃般若蜜多和，炼熟后、搓为铤。大悲千手丸来正。太阳火、烹炮定。堪宜使用黄芽，八琼水、共煎清净。从兹服了得长生。便永永、成功行。

　　○烛影摇红

　　烛影摇红，暗垂珠泪如言语。无情本不起斯因，转使余频悟。劝汝何须忧虑。已当日、终南遭遇。拂开眸目，剔正心神，东临琼路。占真闲，水云游历成霞步。天涯海畔是前期，此处堪停住。等候明明师父。阐玄纱、长生门户。彩霞光里，现出蓬莱，相随归去。

　　○八声甘州

　　处清凉界，迥然间、别开一家风。得闲闲闲里，真甜美味，甘露应同。洗涤三焦六腑，五藏尽玲珑。流转无凝滞，颠倒皆通。白气充肠盈满，助起初本有，唯要深穷。待时时分朗，来往识西东。恁方知、惺惺容貌，这般形状出高穹。圆成显、放光明照，永住晴空。

　　○红芍药

　　这王哲知明，见菊花坚操。便将重阳子为号。正好相倚靠。每常却要，缀作诗词，笔无停、自然来到。心香起、印出仙经，便实通颠倒。便实通颠倒。早得得良因，速推推深奥。玄玄妙妙任穷考。又更餐芝草。白气致使，上下盈盈，金丹结、炼成珍宝。恁时节、永处长生，住十洲三岛。住十洲三岛。

　　○留客住

　　但人做。限百年、七旬难与。夺名争利强恁，徒劳辛苦。金飞玉起催逼，老死还被，儿孙拖入土。余今省悟。舍攀缘爱念，一身无虑归去。云水长游，清闲得遇。识汞知铅，气满精牢神聚。金翁却期，黄婆匹配，能养婴儿姹女。刀圭足数。又蓬莱客至，上仙留住。

　　○酹江月

　　正阳的祖，又纯阳师父，修持深奥。更有真尊唯是叔。海蟾同居三岛。弟子重阳，侍尊玄妙。手内擎芝草。归依至理，就中偏许通耗。至今自在逍遥，金丹传得，一点灵明好。皆出幽微俱助正，本有清虚颠倒。复住晴空，还居杳邈，此事成须到。将来去后，恁时公等知道。

　　○酹江月

　　本初面目，禀三光精秀，分来团聚。得得成形唯自在，应占逍遥门户。一个灵明，因何堕落，扑入凡胎处。轮回贩骨，几时休歇停住。搜获虚幼身躯，荣华富贵，莫也非坚固。顿悟如如缘合后，深谢真师垂顾。秘訣亲传，依从做彻，达了凭遭遇。云朋霞友，并归蓬岛琼路。

　　○摸鱼儿

　　叹骷髅、卧斯荒野。伶仃白骨潇洒。不知何处游荡子，难辨女男真假。抛弃也。是前世无修，只放猿儿傻。今生堕下，被风吹雨浥日晒，更遭无绪牧童打。余终待搜问因由，还有悲伤，那得谈话。口衔泥土沙满眼，堪向此中凋谢。长晓夜。算论秋冬年代，春和夏。四时取寡。人家小大早悟，便休夸俏聘风雅。

　　○戚氏

　　冻云昌。出入缭邈遍舒张。直上玄凝，满空浓密，现嘉祥。六花妥瑶芳。轻飞缓舞姿飘扬。须臾渐渐俱缟，物物因迹尽均妆。选甚高下，那拘遥迥，一同不辨偏傍。更新鲜洁静，添素加彩，增至辉煌。唯睹晃瀁无方。应是瑞气，接引在中央。成佳致、自然盈尺，岁稔时康。显青苍。间点碧汉云归，片段日放晶阳。任溶任聚，正是流酥，独许仙客堪尝。淡味偏能好，浑如这、玉液与琼浆。细想虽无馥郁，便深宜、寂暗岁香。别生景趣盈盈，再腾妙妙，静里开真相。复作冰、为宝玲珑状。风剪剪、声韵珰珰。夜静来、转觉严凉。运星斗、皓月岂寻常。最相当处，明明莹彻，返照交光。

　　○抛球乐

　　此来玄化尘世，搜获藏善。忽长天、嘉气瑞瑞，云浪滔滔，暂然敷遍。聚叆叆、浓结成雯，渐淅沥、文横飞霰。广布列列严凝，凛凛寒威，抛掷真堪羡。似玉英瑶萼，琼花璧屑，也知都被，风刀细剪。撒迥遥轻舞，任他颁形如铺练。最均平同色，宁辨上高下低深浅。正比贤圣慈悲，尽施救、普与行方便。奈晴空，开日曜，返照消残旧面。又还复故，元丑般般皆见。福薄分微重业，目迢遮了，重重现。劝汝懑急急，舍彼就斯，回头总愿，修持锻炼。功行两双全。诚远胜、六出时间显。么则好归十洲清选。

　　其中疑有脱误

　　○沁园春

　　自问从初，少年如何，每每所为。好细寻重想，当时做作，恐违天地，或昧神祇。及至如今，恁貌颜将耄，限尽临头著甚医。还知否，有圣贤三教，莫也堪随。閴中认这慈悲。更长爇名香寝见知。把净清灵密，耀明囗显，一齐速炼，下手修持。口印金科，心传玉诀，旧业除消诚未迟。搜前路，得归依玄妙，证道无疑。

　　○沁园春

　　王哲惟名，自称知明，端正不羁。更复呼佳号重阳子，做真清真净，相从相随。每锐仙经，长烧心炷，水火功夫依次为。堪归一处，閴然雅致，有得无遗。偏宜用坎迎离。聚珍宝成丹转最奇。结玉花琼蕊，光莹透顶，碧虚空外，捧出灵芝。定作云朋，决成霞友，自在逍遥诗与词。盈盈处，引青鸾彩凤，谨礼吾师。

　　○玉蝴蝶

　　捉住玉山赤凤，神舟同泛，激浪漂浮。便使鸟龟，开口显出嘉谟。吸洪涛、枯干北海，吐巨波、浇溉西湖。自舒敷。水纹花面，皆是金铺。光珠。盈盈照耀，恰如明月，晃晃方隅。普遍腾辉，尽成霞彩覆环纡。见圆珠。深深渐现，结宝丹、空处超踰。得琼途。大罗天上，永永惺苏。

　　○南乡子

　　好纸造成鸢。占得风来便有缘。放出空中云外路，无边。休恋椿儿用线牵。端正莫教偏。仰面人人指点贤。从此逍遥真自在，如然。断却丝麻出世缠。

　　○永遇乐

　　抽文契

　　失笑王三，元当幼小，典了身体。直至如今，四十八上，方是寻归计。独担辛苦，为谁欢乐，决要捡抽文契。这工钱、不曾取过，从前并无绾系。锐然走出，没人拘管，欣许深要固蒂。水畔云边，风前月下，占得真嘉致。惺惺了了，玲珑清爽，复人烂银霞际。一团儿、红囗炎炎，就中妙细。

　　○永遇乐

　　正好回头，堪当下手，搜寻密妙。此个圆成，无教沉溺，须是令分晓。火坑休认，凡笼莫入，两事锐然先跳。惺来后、赢取三光，时时顶戴长照。灵明一点，常随五彩，九转便通关要。透出昆仑，莹传清净，朗听金鸡叫。月华辉耀，星光盈满，此处玉花香袅。得玄玄、玄里真宗，这番了了。

　　○水龙吟

　　若修仙子圆成，永真诚做他上士。明明了了，惺惺洒洒，搜寻妙旨。决烈回头，是自不肯，拖泥带水。便斩钉截铁，尘缘悉屏，无挂碍，做清泚。得长生久视。更盈盈、行功齐至。频频嘱付，一灵耀、金光早起。五彩同如此。相扶助入丹霄里。有青童接引，前来迎迓，执琼瑶蕊。

　　○川拨棹

　　酆都路。定置个、凌迟所。便安排了，铁床镬汤，刀山剑树。造恶人有缘觑。造亚人有缘觑。鬼使勾名持黑簿。没推辞、与他去。早掉下这毙骸，不藉妻儿与女。地狱中长受苦。地狱中长受苦。

　　○川拨棹

　　蓬莱路。显自在，逍遥所。现长生景，琼花玉叶，金枝宝树。作善人得观觑。作善人得观觑。童子青衣掌仙簿。行功成、上升去。结就一粒金丹，深谢婴儿姹女。永不遭三界苦。永不遭三界苦。

　　○调笑令

　　调笑。说玄妙。姹女婴儿舞跳。青龙白虎摇交叫。赤凤乌龟蟠绕。蓦然鼎汞召。性命从兹了了。

　　○调笑令

　　山峭。日光照。碧汉盈盈圆月耀。森罗万象长围罩。一道清风袅袅。真灵空外天皇诏。住在蓬莱关要。

　　○昼夜乐

　　便把户门安锁钥。内中更蕴奇略。安炉灶、锻炼金精，养元神、修完丹药。一粒圆成光灼灼。虚空外、往来盘礴。五彩总扶持。也无施无作。冥冥杳杳非投托。占盈盈、赴盟约。蓬莱路、永结前期，定长春、瑶英琼萼。等接清凉光遍烁。放馨香、自然雯作。里面礼明师，现真欢真乐。

　　○昼夜乐

　　锺公云，镜能照他人，不能照自

　　百炼青铜圆又小。平平正吐灵耀。向人前、相对相观，别辨容颜分晓。好丑＊妍并老少。尘凡一齐勘校。彼此假中来，怎生通内貌。别有辉辉亲密要。焕心镜、主玄妙。偏能会、显古腾今，又能鉴、从前虚矫。艳艳光辉宜自効。把当初、性珠返照。里面得全真，永明明了了。

　　○瑶台月

　　违终南山

　　攜云放肆投闲路，清风明月长载。回光返照，莹彻澄波青黛。仿佛里、远望嘉山，静至收归宁海。前生约，今生在。遇明了，便明对。相爱。熙然景致，颐然聚会。这个密妙堪赛。内外须、常常顶戴。香烟起盘袅，尽成雯盖。每从依、仙伴同游，定处看、霞轩神凭三曜。通三昧，论交友交泰。无碍。灵明一点，逍遥自在。

　　其中疑有脱误。

　　○瑶台月

　　修行便要寻捷径。心中长是清净。搜摧妙理，认取元初瞻听。四象内、只用澄鲜，湛湛源流端正。探深奥，观遥迥。戴三曜，依三圣。功并。仍兼行满，俱凭悟省。玉润金锐光莹。吐彩艳、重重永定。灵明现圆相，一团红映。何虚空、冥香腾辉，在物外、悠悠能整。从来性。本来命。归云路，出山顶。堪庆。蓬莱岛，遣青谨请。

　　其中疑有脱误

　　○满庭芳

　　刘公问贵贱

　　今世丰华，此生贫窘，算来总是前缘。荣枯好丑，无党亦无偏。只在灵明布种，唯招召、善恶相传。花开谢，开为福地，谢是祸心田。英贤。如速省，时臻命至，减势藏权。若能还使尽，却复如然。好把根源取正，休著染、也莫孜煎。推真妙，不论贵贱，便是大罗天。

　　○满庭芳

　　刘公索贤

　　智慧皆全，痴顽总至，两般自是殊方。一能明哲，一个性迷荒。尽是灵中分定，各分别、此理昭彰。还知否，上人九窍，下没膏盲。彷徨。思这事，暗中积行，便得贤良。稍胡为做作，愚戆来匡。奉劝诸公速悟，行平等、永永清凉。真诚显，唯邀本有，前路趁仙乡。

　　○满庭芳

　　於京兆府学正来彦中处觅墨

　　毛颖归余，楮生从我，陶泓三事奇瑰。陈玄不止，尚未得相陪。日夜搜神定思，在何处、多隐文才。谁堪访，高明上士，唯有彦中来。浑材。如见慧，便教磨出，云浪恢恢。书灵任宝篆，救苦消灾。愿使家家奉道，人人悟、总免轮回。成功行，前程路稳，同去宴蓬莱。

　　○满庭芳

　　未欲脱家

　　未欲修持，先通吉善，在家作福堪当。晨参夜礼，长是爇名香。渐渐财疏色减，看分寸、营养爷娘。擒猿马，古来一句，柔弱胜刚强。从长。凡百事，先人后己，勤认炎凉。与六亲和睦，朋友圆方。宗祖灵祠祭飨，频行孝、以序思量。逢佳节，欢欣访饮，齐唱满庭芳。

　　○满庭芳

　　欲脱家

　　既欲修行，终全閴谧，出离尘俗相当。莫凭外坐，朝暮起心香。须是损妻舍事，违乡土、趖却儿娘。常归一，民安国富，战胜又兵强。长长。潇洒做，搜寻玄妙，认取清凉。又凭空渺邈，大道无方。只在圆光自照，明来后、堪用衡量。重阳子，迎霜金菊，独许满庭芳。

　　○满庭芳

　　修行

　　阴尽阳纯，命停性住，先须汞识铅知。白坚黑固，土马木牛随。卯酉常从子午，申庚聚、用坎迎离。刀圭至，震龙兑虎，赤风斗乌龟。堪宜。真水火，癸丁炉灶，丹结何疑。漱琼浆玉液，神水华池。滋润灵芽瑞雪，日鸡叫、月兔推移。金翁喜，黄婆立便，养姹女婴儿。

　　○满庭芳

　　文登张公邵公要起玉花社

　　王哲身留，玉花社举，此因都为张侯。迤而邵氏，庵舍不能修。后悔人人猛悟，兔儿起、抛甚砖球。还知否，断弦无续，覆水定难收。休休。各处分，我虽眷恋，诚没回头。愿诸公心内，念忆同流。别意离悰已动，金莲子、光满西州。当归去，□文胜景，不复再重游。

　　○西江月

　　养甲争如养性，修身争似修心。从来作做到如今。每日劳劳图甚。她把幽微搜索，便将玄理思寻。交君稍悟水中金。不肯荒郊做恁。

　　○忆王孙

　　人云口是祸之门。我道舌为祸本根。不语无言没讨论。度朝昏。便是安闲保命存。

　　○苏幕遮

　　少烦人，稀赴会。我自无恩，莫把他人怪。廉俭温良身自在。莫追陪，免得常躭债。有钱时，人见爱。及至无钱，亲也全疏待。且见世情如此态。察尽人心，暗想除非外。

　　○金鸡叫警刘公

　　占得虚空呈俊俏。玄中玄，妙中绝妙。自然五彩通灵照。一颗明珠，万道霞光罩。净净清清，泠泠晓晓。昏昏默默，冥冥窈窈。森罗万象辉辉耀。月里蟾鸣，日里金鸡叫。

　　○桃园忆故人

　　琉璃枝上琼花皓。蓓蕾间成玛瑙。乌玉叶儿偏好。四件谁能讨。静中认得真家宝。艳彩诚非草草。唯有个人知道。共得归蓬岛。

　　重阳全真集卷之三

　　○南乡子

　　物物要休休。打破般般是彻头。认得本来真面目，修修。一个灵芽稳稳求。火里好行舟。焰里白莲素脸幽。馥郁风前通远迥，悠悠。透过青霄得自由。

　　○南乡子

　　诫人礼拜

　　堪叹这顽夫。空恁区区用力粗。五体相逢投地面，休遇。尚自劳劳礼假躯。在道本虚无。玄里藏玄妙不敷。内有元光人不识，唯吾。日日观瞻自吸呼。

　　○南乡子

　　物物不追求。摆手行来事事休。返照回观亲面目，无忧。自在逍遥岂有愁。乘此大神舟。玉棹琼槔渡正流。剔出急波俱绝尽，机谋。超上十洲三岛游。

　　○南乡子

　　於公索幻化

　　幻化色身绕。电脚余光水面泡。忽有忽无遄速甚，如飚。过隙白驹旋旋飘。何不悟虚嚣。早早回头养玉苗。苗上金丹光泼泼。彰昭。透过云衢入碧霄。

　　○南乡子

　　邵公索要下手修行

　　我命不由天。熟耨三田守妙玄。甘雨泽深先布种，金钱。遍地黄芽最色鲜。养就玉花莲。叶叶分明永永坚。琼蕊被风吹撒动，香传。一道灵光任自然。

　　○南乡子

　　风琴

　　妙手喜新成。十六条弦别有名。挂在宫中云外路，风迎。便许能招自己声。不入俗人聆。占得仙音讲道经。唯我傍边全善听。叮咛。携尔蓬莱在玉庭。

　　○小重山

　　喻牛子

　　堪叹犊儿不唤牛。性如湍水急，碧波流。只知甘乳做膏油。长随母，摆尾囗摇头。渐渐骋无休。奔驰山谷路，入溪沟。未从缰绊恣因由。贪香草。怎晓虎狼忧。

　　○小重山

　　堪叹环中这只牛。龙门角子稳，骋风流。身如泼墨润如油。贪斗壮，牵拽不回头。苦苦几时休。力筋都使尽，卧犁沟。被人嫌恶没来由。闲水草，难免一刀忧。

　　○刮鼓社

　　刮鼓社，这刮鼓本是仙家乐。见个灵童，於中傻俏，自然能做作。长长把玉绳辉霍。金花一朵头边烁。便按定五方跳跃。早展起踏云脚。

　　○刮鼓社

　　会戏谑。正洽真欢乐。显现玲珑，玎珰了了。遍体缨络。遂引下、满空鸾鹤。迎来接去同盘礴。共舞出、九光丹药。蓬莱路有期约。

　　○恨欢迟

　　名哲排三本姓王。字知明、子号重阳。似菊花、如要清香。吐缓缓，等浓霜。学易年高便道装。遇渊明、语我嘉祥。指蓬莱、云路如归去，慢慢地休忙。

　　○山亭柳

　　急急回头。得得因由。物物更不追求。见见分明把个，般般打破优游。净净自然莹彻，清清至是真修。妙妙中间通出入，玄玄里面细寻搜。了了达冥幽。稳稳拈银棹，惺惺驾、大法神舟。速速去超彼岸。灵灵现住瀛洲。

　　○武陵春

　　天地唯尊人亦贵，日月与星临。道释儒经理最深。精气助神愔。四个三般都晓彻，丹结变成金。衮上明堂透玉岑。空外得知音。

　　○甘草子

　　尘所不肯修行，个个贪欢聚。转转恋荣华，怎肯将心悟。直待阴公教来取。便急与相随去。早被儿孙送归土。金玉谁为主。

　　○迎仙客

　　或曰，既是修行，因何齿落发白。答云，我今年五旬五，尚辛苦为收穫耳

　　五旬五，过半百。诸公把我频搜索。眼如遮，耳如闻，口中齿豁，颏上髭须白。外容苍，内容黑。金花地上真粟麦。秆儿钐，穗儿摘。三车搬过，便是迎仙客。

　　○惜芳时

　　诸公学，休胡别。且莫放、猿颠马劣。闲中认得玄机设。无言说、自然欢悦。净清便把虚空拽。待问你不生不灭。答言功行须交彻。有真师、分明来接。

　　○惜芳时

　　甲经入火分明看。庚虎在、水中游玩。往来相送同为伴。自然是、两家拘管。善能调养成片段。里外更使成交换。空中有个青童唤。恁时节、一冲霄汉。

　　○点绛唇

　　先生锁门及十旬。将启户，又以梨一枚，割做十分，与马钰夫妇二人食之。既启户了，唯钰舍家缘做弟子，至此耳，又以词赠之。

　　十化分梨，我於前岁生机构。二人翁母。待教作拿云手。用破余心，笑破他人口。从今后。令伊依旧。且伴王风走。

　　○俊蛾儿

　　劝吏人

　　见个惺惺真脱洒，堪比大丈夫字儿。莫睎灯下俊蛾儿。坏了命儿。早早回头搜密妙，营养姹女婴儿。道袍换了皂衫儿。与太上做儿。

　　做儿下，尚叠出做儿二字，疑衍

　　○南柯子

　　白鹭江心立，乌龟水底钻。红鸡悲翠竹间攒。四件将来，锅内炼成丹。五味调和美，重楼信任餐。充盈六腑得宁康。养就真神，跳跃入仙坛。

　　○南柯子

　　会叹风中烛，能嗟水上沤。一生一灭几时休。恰似轮回，来往业沦流。知有驴和马，非无骡与牛。等闲扑入怎抽头。幸得人身，急急做真修。

　　○夜游宫

　　身向深出寄寄。步青峰、恣情如意。冷即草衣慵即睡。囗餐松，渴来后，饮绿水。养就神和气。自不寒不饥不寐。占得逍遥清净地。乐真闲，入红霞，翠雾里。

　　○江神子

　　虚中空外认盈盈。喜前程。看分明。占得真坚，慧照助新声。五座门开通出入，任来回，好游行。高峰□上便纵横。结云棚。势峥嵘。滚出灵光，一点似朱樱。彩色般般笼罩定，处清凉，永长生。

　　○贺圣朝

　　修行须是身衣布。受寂寥餐素。道心不与众心同，绝忧愁思虑。内中认取金乌聚。并开明玉兔，赤鸾抱住黑龟精，这些儿谁悟。

　　○长思仙

　　邹公问识心见性

　　莫哦吟。莫追寻。这个玄机奥最深。如何识本心。好钤擒。好登临。明月孤轮照玉岑。方知水里金。

　　○苏幕遮

　　滕奇放龟

　　此神龟，深谢放。厚德深恩，杳杳冥冥广。毛宝当时还岸赏。答报於公，别有明明相。戏金莲，通揖让。千载遐龄，就寿增嘉况。返顾精神添莹朗。一气烦公，送到云霞上。

　　○苏幕遮

　　秦渡坟院主僧觅

　　善看经，能礼忏。金面胭脂，正好频频蘸。转转殷红红不淡。色里全真，真里成清湛。仗铅刀，擎汞錾。劈暗凿昏，迸出银霞艳。万道霞光攒一点。般若波罗，得得无增减。

　　○苏幕遮

　　莫端身，休打坐。摆髓摇筋，嘘咽稠粘唾。外用修持无应和。赢得劳神，枉了空摧挫。要行行，如卧卧。只把心头，一点须猜破。返照回光亲看过。五色霞光，覆焘珠明颗。

　　○苏幕遮

　　王台峰，三耀刹。八识俱明，四象灵光匝。罗汉回头看菩萨。佛果圆成，这里无言答。证虚无，腾可恰。清净全扶，澄湛尤相洽。休衮神珠分等甲。彩色传辉，再现黄金塔。

　　○苏幕遮

　　寄与谭哥唐哥

　　训人人，休碌碌。□□搜寻，密妙长修福。慧慧明灯参性烛。谨谨营躯，食食牟平禄。拜风风，为叔叔。两两侄贤，莫恋余相逐。切切依从新格曲。了了唐琳，达达真谭玉。

　　○苏幕遮

　　赠京兆药市街赵公

　　赵公邀，吃水饭。颗颗珍珠，料料灵芝蔓。食就圆明生园苑。开阐琼花，不作凡躯楦。合三光，分四宪。壮起精神，宝鼎童儿健。五色霞光同一建。此则充盈，得得平生愿。

　　○苏幕遮

　　劝化醴泉人

　　醴泉人，都作善。急急光阴，似水还如箭。荣贵虚劳休自羡。四假凡躯，恰似蚕身缘。各缚缠，夸做茧。裹了真灵，真待锅儿煎。这个王三行方便。不信之时，不见害风面。

　　○苏幕遮

　　劝化诸弟子

　　兄弟懑，安脚手。擘破微尘，跳出三山口。月出东方日入酉。焜耀明星，三个相随走。气传清，神运秀。两脉通和，真行真功就。冲上晴空光猛透。方显无为，始见归无漏。

　　○苏幕遮

　　赠京兆王小六郎

　　这仁人，忒伶俐。问我修行，便出非常意。怎奈时间家事累。更有一般，妻子应难弃。劝明公，休出离。日爇名香，谨把三光贵。万事心怀方便起。岁举时臻，也到云霞里。

　　○苏幕遮

　　劝修行

　　莫行功，休打坐。如要修持，先把心猿锁。黑气收归无漏破。慢慢升腾，保养灵真么。姹娘嬉，婴子卧。搬上中田，总向明堂过。折得白莲花一朵。携去虚空，放出珍珠颗。

　　○苏幕遮

　　劝同流

　　教门人，听我告。清弟稠津，吃了成虚耗。五谷滓余难化造。恰是隈＊，惹甚闲烦恼。会修行，知颠倒。别有一般，滋味天然好。神水华池通正道。灌溉丹田，指日归蓬岛。

　　○苏幕遮

　　赠打车

　　木无情，生有作。都被良工，妙手成躯壳。黑犊黄犍惟挽索。牵入红尘，难免轮回脚。静中忙，闲里做。怎得逍遥，自在真欢乐。直待白朱来跳跃。一朵莲花。万道霞光烁。

　　○苏幕遮

　　劝世

　　叹人身，如草露。却被晨晖，晞转还归土。百载光阴难得住。只恋尘寰，甘受辛中苦。告诸公，听我语。跳出凡笼，好觅长生路。早早回头仍返顾。七宝山头，作个云霞侣。

　　○望蓬莱

　　烧了庵作，果有二弟子自宁海来，复修盖住

　　重阳子，物物不追求。云水闲游真得得，茅庵烧了事休休。别有好归头。存基址，决有后人修。便做玲珑真决烈，怎生学得我风流。先已赴瀛洲。

　　○望蓬莱

　　醴泉觅钱

　　醴泉好，偏爱养贫儿。为破殚虚华□业，余从捉住傻猿儿。无女又无儿。街两面，愿助小钱儿。同共买成金麦饭，三时喂饱铁牛儿。耕种老婴儿。

　　○望蓬莱

　　真大道，能结坎和离。认取五行不到处，须知父母未生时。此理勿难知。须速省，下手便修持。上有三光常照耀，中包二秉气莫分离。采得玉灵芝。

　　○望蓬莱

　　修炼者，须要觅前程。窈窈冥冥除我相，昏昏默默绝人情。真里正中贞。方晓悟，闲至净中清。物物般般都打破，头头脚脚便分明。圆曜自然成。

　　○望蓬莱

　　修炼事，子细好铺陈。外做四肢安乐法，内观五脏倒颠因。便是得全真。坚守定，营壳要申申。二气合和开本性，三田搬运助灵神。只此唤仙人。

　　○望蓬莱

　　真大药，要见甚昭然。二气包囊三叠妙，双关封锁九重玄。自晓岂相传。古仙颂，两句最精研。凡骨渡河诚用筏，圣功到岸不须船。越越害风颠。

　　○望蓬莱

　　猿马住，性命自然知。一粒刀圭开四象，两般枪法杀三尸。神水溉华池。公看取，便是坎和离。土马赶回金虎子，铁牛耕出玉龙儿。方见遇明师。

　　○望蓬莱

　　真锻炼，驱惑去迷昏。踏碎月明通正路，劈开风景入玄门。方显道家尊。无把捉，一点出昆仑。复住空中超造化。得归物外越乾坤。那论若亡存。

　　○望蓬莱

　　重阳子，饮水得良因。洗涤尘劳澄净至，灌浇根本甲芽伸。滋养气精神。恬淡好，甘露味投真。滴滴润开三教理，涓涓传透四时春。流转一清新。

　　○望蓬莱

　　能下手，便晓这元元。为甚得通三一法，都缘悟彻五千言。立起本根源。重著脚，跳入水晶盘。唤出那人人不识，至今有自自扬掀。越越害风虔。

　　○望蓬莱

　　回首处，便要识希夷。锻炼须将情来尽，修行紧与世相违。勘破是归依。蟾玉走，认取个金飞。交位东西通地髓，冲和上下合天机。方得妙中微。

　　○望蓬莱

　　修炼者，四事倒颠论。地水火风应化去，色声香味怎生存。方是显良因。全得得，窈默与冥昏。慧性来回清净路，真灵出入妙玄门。空外九光浑。

　　○望蓬莱

　　真大道，滋味不相饶。明月光中腾莹莹，清风飚上出么么。从此见芝苗。无狭阔，又岂有迢辽。圆现圆成成自在，一能一得得逍遥。方显见彰昭。

　　○莺啼序

　　莺啼序时绕红树。应当做主。骋嘤嘤、莹莹声音，弄晴调舌秤羽。潜身在、朱林茂处。愈绵变百般言语。喜新铅、新汞俱齐，叫归宗祖。唤觉呼惺，顿晓本元初，天然规矩。定分他、甲乙庚辛，九宫八卦门户。驱四象、通推七返，用千朝、炼成文武。这金丹，由此三年，渐令堪睹。婴儿跨虎。姹女骑龙，白云招翠雾。各各擎、钢刀慧剑，接刃交锋，隐密藏机，两家无惧。乌龟赤凤，前来降伏，和合罢战休兵戍。被灵童、结构同相聚。从兹慢慢，搜寻宝贝完全，要见便教知数。明珠万颗，吐出神光，倒颠笼罩住。迸一条、银霞袅袅，撞透清霄，晃耀晴空，偏开琼路。中间独现，真妙真玄，星冠月帔端严具。把双眸、高举频回顾。观瞻了了清清，湛湛澄澄，害风得遇。

　　○啄木儿

　　观浮世。为人贵。舍荣华、全神气。保养丹田绝滋味。便将来、免不讳。自谙自讳。修取长生计。自誓自誓。今朝说子细。且通边际。开灵慧。酒色财气一齐制。做深根、永固蒂。怎生得、虎龙交位。如何令、姹婴同睡。把尘劳事。俱捐弃。二道合和归本类。想玄玄、寻密秘。

　　○啄木儿

　　自行自行。见性不用命。自惺自惺。黑飚先捉定。使倒颠并。唯堪咏。两脉来回皆吉庆。辨清清、与静静。乌龟儿、从兹警省。放眼耀、光明焕炳。恣水中游、涛间逞。望见赫曦山上景。转波恬、又浪静。

　　○啄木儿

　　自住自住。离宫受坎户。自悟自悟。汞中建铅库。好频频顾。长相觑。上下冲和知去处。渐渐入、云霞路。赤凤儿、飞来振羽。饮尽乌江见水府。与神为主作宗祖。只把刀圭长安抚。方能教、子伴午。

　　○啄木儿

　　自坐自坐。木上见真火。自哿自哿。从前没灾祸。雨东方妥。诚堪可。润叶滋枝成花朵。结团团、宝珠颗。翠雾腾空外遍锁。白露凝虚上负荷。换构交睡同舒他。性命方知无包裹。不由天、只由我。

　　○啄木儿

　　自卧自卧。西方憩息么。自佐自佐。灵台聚真火。发庚辛课。相应和。物物拈来都打破。元来现此一个。跳出后、无小无大。敲着后、不刚不懦。便却如这音声那。响喨玎珰明堂过。遇玲珑、共庆贺。

　　○啄木儿

　　自知自知。只此分明是。自此自此。得一并无四。在虚空里。撒金蕊。万道霞光通表里。复元初、见本始。要炼正，灵真范轨。更不用、木金火水。把良因垒。从心起。方寸清凉无忧喜。澄长生，并久视。重阳子。害风是。王哲名、知明字。说修行、旨没虚诡。啄木词、中开真理。向诸公、取知委。

　　啄木儿共五首，第一首前多出数句似总序，第五首复多出数句似总结。以上重阳全集卷之四

　　○探春令

　　锁庵门，化马钰

　　要知端的，默默细想，须凭因果。至今喜悦，投归玄妙，便把门儿锁。惺惺了了真堪可。有自然香火。静中寂閴，分明一个，师父来看我。

　　○探春令

　　美醪奇馔，信任恣饮，丰餐最好。醉经饱德，唯歌自舞，喜乐论道。频频拈弄灵芝草。使异香来到。云霞覆焘，鹤鸾前引，却赴蓬莱岛。

　　○月中仙

　　自咏

　　自问王三，你因缘害风，心下何处。怡颜独哂，为死生生死，最分明据。转令神性悟。更慵羡、我夸五裤。愈觉清凉地，皮毛无用，那更忆丝絮。浑身要显之时，这巾衫青白，总是麻布。葫芦贮药，又腋袋经文，拯救人苦。竹携常杖柱，侍自在、逍遥锺吕。道余归去路。烟霞侣。

　　○阮郎归

　　蓦然撞着阮郎公。无何两目红。盈盈翳膜碍非通。如何见宝瞳。真妙药，便修崇。良医显行功。金篦一刮真缘空。三光本秀同。

　　○阮郎归

　　咏纸衣

　　蔡伦助造阮郎归。於身显纸衣。新鲜洁净世间稀。隔尘劳是非。琼表莹，玉光辉。霜风力转微。寒威战退达天机。白云自在飞。

　　○喜迁莺

　　赠道友

　　问公为善。这大道无言，如何回转。猛舍浮华，搜寻玄妙，闲里做成修炼。认取起初真性，捉住根源方便。本来面。看怎生模样，须令呈现。亲见。堪相恋。请向绛绡宫里，开琼宴。会上明明，霞辉万道，射透玉丝瑶霰。一粒宝珠昌莹，滚出光同飞电。彻中央，大罗天归去，永除迁变。

　　○归朝欢

　　天地初分何处寄。父母无生名甚字。须将这个要分明，推穷此理宁论是。细细传不二。一能仍究从前自。往来频，不知迷迷。甚日得言赐。忽尔真灵前面至。认得元形欢喜示。惺惺觑著甚端严，辉辉返照通容易。见时唯密秘，妙玄微雅中深邃。出圆光，五般颜彩，复本总祥瑞。

　　○减字木兰花

　　辞世

　　凡躯四假。便做长年终不藉。水葬鱼收。教你人咱业骨骰。这回去也。一颗明珠无有价。正是真修。稳驾逍遥得岸舟。

　　○减字木兰花

　　自咏

　　小名十八。读至孝经章句匝。为庆清朝。爱向樽前舞六么。呼卢总会。六只骰儿三没赛。傻得唯新。刮鼓丛中第一人。

　　○减字木兰花

　　七年风害。悟彻心经无罣碍。信任西东。南北休分上下同。龙华三会。默识逍遥观自在。要见真空。元始虚无是祖宗。

　　○减字木兰花

　　时当五九。道用谪仙三盏酒。采仗风流。为示农耕击土牛。东君德厚。放尽山梅并岸柳。得得真修。一颗明珠出玉楼。

　　○减字木兰花

　　青山绿水。自与今朝长是醉。绿水青山。得道之人本要闲。清风明月。占得逍遥无可说。明月清风。共是三人我便同。

　　○减字木兰花

　　心低大小。细细搜寻玄里妙。大小心低。酉上为东卯作西。心高火出。走了三田饧与蜜。火出心高。转毂轮回又一遭。

　　○减字木兰花

　　神清气爽。乐处清闲堪一唱。气爽神清。鼓出从来自己声。清神爽气。长就黄芽缘溉济。爽气清神。认得前程这个真。

　　○减字木兰花

　　赠王家饮店

　　凉淘要结。妙手轻团如握雪。要结凉淘。琼蕊纷纷入宝槽。挨刀细切。碗内银筯挑玉屑。细切挨刀。又分随余采碧桃。

　　○减字木兰花

　　化破帛

　　长居海畔。非帛衣身应不暖。海畔长居。漫燠凡躯性自如。於公愿管。转化多人为首赞。愿管公於。养就仙胎得展舒。

　　○浪淘沙

　　唐秀才索春寒秋热词

　　气色做交加。四序无差。上凝下出两相磨。暖律欺寒寒逼暖，易位难趖。恰似这浮华。人做生涯。得时温燠失来邪。贫富热寒应不定，浪里淘沙。

　　○浪淘沙

　　和气欲超升。寒色沈凝。清凉内爽亦能腾。却被外炎相伏定。春冷秋蒸。阴照复阳登，阳喜阴增。人当衰处转夸能。天欲明而仍暂暗，祸福交承。

　　○浪淘沙

　　叹虚飘飘

　　石火相饶。电里光烧。百年恰似水中泡。一灭一生何太速，风烛时烧。公等在浮嚣。悟取虚韶。福油好把福灯挑。光焰长生明又朗，返照芝苗。

　　○浪淘沙

　　人要悟黄芽，忽恋荣华。俗家出了做仙家。物物拈来都打破，藉甚婴娃。蓬岛现光华。翠雾红霞。长春园里看灵葩。覆焘清光仍自许，得得休夸。

　　○蓦山溪

　　玉堂三老。唯识王三操。复许辨三台，更能润、三田倚靠。自然三耀，攒聚气精神，运三车，依三教，永没沈三道。须通三玉。方见三清好。真性照三峰，陡免了、三焦做造。休论三世，诸佛现前来，得三乘，游三昧，莹莹归三岛。

　　○蓦山溪

　　修行学道，切莫凭婴姹。只是这些儿，把尘俗、般般不惹。自然萧索，寂寞与他依，餐残饭，著粗衣，饱暖休相舍。常从坦荡，守养身躯假。闲里得真闲，觉清凉、惺惺洒洒。暗中功行，直待两盈盈，灵明显，做逍遥，师父看来也。

　　○蓦山溪

　　水中沤起，来往相随走。旋旋被风吹，便生灭、暂无还有。忽亡忽聚，遄速没人知，如浮世，不坚牢，名利难长久。诸公早悟，休要迷花酒。养聚气和神，更认取、三光灵秀。朝昏调摄，保护结金丹，添真莹，放明光，永得逍遥寿。

　　○蓦山溪

　　赠刘歌会剃头面

　　公能刀镊。将彼姿颜接，刮削与提撏，甚停当、心洽意惬。如描似画，眉秀鬓须齐，添嫩貌，减衰容，又更增言捷。内灵和协。无质无腮颊。妙手有何述，敢把此、分明拈捻。若还会得，慧剑便磨砻，呈白刃，显青钢，剃出圆成晔。

　　○燕归梁

　　这个修行理最深。水里淘金。见天清净处、细搜寻。唯风月、是知音。绵绵永永无令歇，如捞得、称嘉吟。一从携去上高岑。方能显、道人心。

　　○挂金灯

　　刘蒋庵

　　好池亭，华丽於中莹。善修外景。装成内景。这两事、谁能省。谨按黄庭缉整。表里通贤圣。水心炎炎，火焰猛劲。溉炼出真清净。

　　○金蕉叶

　　扑入尘凡世俗。这思牢、更兼爱狱。被玉杻金枷紧束。受无穷不足。百岁光阴迅速。更朝磨夜磨催促。早离了家缘孤宿。结神仙眷属。

　　○祝英台

　　咏骷髅

　　无事闲行郊野过。见棺函板破。里头白白一骷髅。独潇洒愁愁。为甚因缘当路卧。往来人诽谤，在生昧昧了真修。这回却休休。

　　○定风波

　　赠马钰

　　万万人中这个人。忽然自悟说良因。恰似白莲花一朵，尖新。泥沙脱了出迷津。邀住清明开嫩脸，朗竅明月作毗邻。住向空中腾馥郁，灵真。此回占得四时春。

　　○浣溪沙

　　原无调名，兹据律补

　　空里追声枉了贤。水中捉月事同然。隔靴抓痒越孜煎。纽石作弦何日抚，钻木待火几时然。恰如撅地觅寻天。

　　○浣溪沙

　　耕熟晶阳一段田。九还七返五光全。清清净净显新鲜。物外闲人云外客。虚中真性洞中仙。晴空来往步金莲。

　　○浣溪沙

　　浮世都怜假合身。劝人认取里头人。本来面目好相亲。返照回光知去处，逍遥自在乐天真。锐然颖脱出嚣尘。

　　○江梅引

　　宁海范明叔邀饭，览月桂花

　　凌晨静至乐倍，倚阑隈。睹奇材。正是蟾宫。馀影世间来。遂得晴空甘露力，润根荄，发修条，伟又瑰。能绽粉苞加红艳，按周天，四序开。蕊撒黄金腾馥郁，道眼堪猜。岂许□姿，陆地混尘埃。呼取好风同引去，上瑶台，复灵根，月里栽。

　　○金鸡叫

　　宁海军结金莲社

　　社结金莲都不晓。金盘献、七珠明了。金陵河里知多少。要现金光，须得金匙搅。牵过般密妙。金风内，好香笼罩。金枝玉叶同成俏。唤出金翁，便做金鸡叫。

　　○金鸡叫

　　警刘公

　　识得希夷方见妙。自然是、无烦无恼。妻男孙女长缭绕。爱狱恩山，把身躯紧缚抓。苦要玲珑於已俏。把慧刀、快磨频挑。万斤铁索都碎了。奉报刘公，省悟我金鸡叫。

　　○感皇恩

　　丁亥年十月初一日，先生要化马钰，故锁百日，欲令钰见家风而肯从

　　百日锁庵门。擒颠缚傻。闲闲澄中，静养真假。个人叹问，直恁如斯潇洒。我咱知得也。诚清雅。别有一般，分明好画。频频擎出暂悬挂。那满要看，万斛珍珠酬价。恁时传说下。些儿话。

　　○瑞鹧鸪

　　长春景致等长年。不夜乡中永不眠。自在从容除我想，逍遥来往有谁权。唯知物外浑无物，独看天中别有天。五彩霞光长作伴，金花围绕大罗天。

　　○瑞鹧鸪

　　修行莫炼外容红。只要当中起赤心。从此能生木上火，自然养就水中金。瑶芳宝树同相守，玉叶琼枝共厮侵。休去他方寻伴侣，个中真个是知音。

　　○瑞鹧鸪

　　修行孰是炼金丹。炼就方知两事全。七返不容开四户，九还应是转三田。气神交结为珍宝，灵性分明作大仙。今日却归元本路，自然清静永恬然。

　　○惜黄花

　　昨朝酒醉，被人缚肘。桥儿上、扑到一场漏逗。任叫没人扶，妻儿总不救。猛省也、我咱自咒。儿也空垂柳。女空花秀。我家妻、假作一枝花狗。我谨切隄防，恐怕著一口。这王三、难为闲走。

　　○豆叶黄（北曲）

　　奉报英贤，早些出路。卜灵景，清凉恬淡好住。开阐长生那门户。便下手修持，真功真行，真性昭著。姹女骑龙，婴儿跨虎。把珠玉琼瑶，颠倒换取。正是逍遥自在处。结一粒明珠，金丹金镜，金耀攒聚。

　　○圣葫芦（北曲）

　　这一葫芦儿有神灵。会会做惺惺。占得逍遥真自在，头边口里，长是诵仙经。把善因缘，却腹中盛。净净转清清。玉杖挑将何处去，紧随师父，云水是前程。

　　○憨郭郎（北曲）

　　或问难免憎爱心

　　深憎憎愈甚，深爱爱尤多。两般都在意，看如何。他欢如自喜，他病似身疴。心中成一体，各消磨。

　　○郭郎儿慢

　　日放银霞，甘雨滴成珠露。昭清风、气神同助。便致令、相守镇相随，更宝种三田，九转灵丹聚。碧虚前，遍生玉芝金树。绽瑶花、满空无数。烂熳开、琼蕊吐馨香。正馥郁当中，一点光明住。

　　○郭郎儿慢

　　自在逍遥，清静恣闲行走。拄灵杖、慢垂宽袖。任彩霞、缭绕紧相随，更远远香风，翠雾同来诱。忽昂头，蓦观莹景添秀。见青衣、半空召手。便唤余、休更别追寻，指白云深处，这里神仙有。

　　○受恩深

　　性乱因醪误。精枯缘色妒。眼神伤败，被财役住。鼻浊如何，只为气使馨清去。浮世人难悟。殢四事相牵，沦落苦处。达士怡然殊不顾。上净真心，於下元阳坚固。左养取青龙，右边白虎。咆哮做。都总来攒聚。便成结金丹，大罗归去。

　　○折丹桂

　　气财色酒相调引。迷惑人争忍。因斯染患请郎中，鬼使言，你且尽。不须把脉休频诊，死病今番准。这回须去没推辞，复勾追交贴紧。

　　○折丹桂

　　进来阴府心寒懔。对判官详审。高呼鬼使急拿拿，不凌迟，更待甚。镬汤浴过铁床寝。铜汗频频饮。哀声祷告且饶些，后番儿，不敢恁。

　　○木兰花慢

　　论修行锻炼，只元是这些儿。也勿取、翁婆姹女，婴子相随。休言木龙金虎，更何须、黑赤坎和离。奉报诸公入道，莫令形苦神疲。堪宜。正好搜寻时。坦荡准希夷。放落魄清闲，任云任水，真静真慈。灵然养成内宝，聚玄机、密妙不难知。开阐当中一点，莹然明照无为。

　　○河传令

　　知县董德夫小

　　德夫知县。坐上将余便。索河传令。堂下落花，你咱分明亲见。稍知空，这攀缘，都不恋。争如修取来生善。早悟光阴，急急同飞箭。足爱前亲，好心长行方便。若回头，随我访，神仙面。

　　○虞美人

　　先生尝云，余尝从甘河携酒一瓢，欲归庵。道逢一先生，明云害风，肯与我酒吃否。余与之，先生一饮而尽。却令余以瓢取河水，余取得水，授与先生，先生复授余，令余饮，余饮之，乃仙酎也

　　害风饮水知多少。因此通玄妙。白麻衲袄布青巾。好模好样，真个好精神。不须镜子前来照。事事心头了。梦中识破梦中身。便是逍遥、达彼岸头人。

　　○虞美人

　　战公索修行

　　安炉烧出清凉景。捉住风飚影。轻中盈满得逍遥。自然心月，空外显彰昭。当初元约惺尤省。天诏应邀请。仙音一派莹声招。此时还许，返本上丹霄。

　　○恣逍遥

　　若要修行，须搜子细。把金关、玉门牢闭。上下冲和，位交溉济。得来后、惺惺又同猜谈。衮入虚空，却投根蒂。毫毛在、烂银霞际。玉色新鲜，真灵莹腻。分明彻、净清閴然细细。

　　○恣逍遥

　　摆脱浊醪，凭传清水。这滋味、香甜真美。过得重楼，全无滓秽。五门开、浇淋就中忒锐。七宝滋荣，三田溉济。十分用、刀圭和秘。结作真晶，明明殊丽。山峰上、风月共邀出世。

　　○临江仙

　　每日行持都不是，今朝顿觉舒宽。□和交媾聚成团。婴儿投姹女，虎绕与龙蟠。四象同房搓玉线，一穿透过金丹。自然光艳出泥丸。有言言不尽，无说说非难。

　　○临江仙

　　大葫芦，先生出，常背此以贮酒也。

　　每向街头来往走，谁人识此葫芦。长盛美酒岂须沽。时时真畅饮，日日不曾无。自是一身唯了事，相随肯暂离余。杖头挑起趁江湖。一船风月好，千古水云舒。

　　○系云腰

　　自咏

　　终南山顶重阳子，真自在。最逍遥。清风明工为伴，响灵呶，空外愈，韵偏饶。蓬莱稳路频频往，只能访，古王乔。丹霞翠雾常攒簇，弄轻飚。系云腰。上青霄。

　　○迎仙客

　　做修持，须搜索。真清真静真心获。这边青，那边白。一头乌色，上面殷红赫。共同居，琉璃宅。琼苞琼蕊琼花折。玉童歌，金童拍。皇天选中，山正是仙客。

　　○迎仙客

　　这曲破，先入破。迎仙客处休言破。勘得破，识得破。看看把我，肚皮都憋破。会做么，是恁么。奈何子午贪眠么。说甚么，道甚么。自家暗里，独自行持么。

　　○迎仙客

　　这害风，心已破。咄了是非常持课。也无灾，亦无祸。不求不觅，不肯做墨大。大仙唱，真人和。全真堂里无烟火。无忧子，共三个。顿觉清凉，自在逍遥坐。

　　重阳全真集卷之五

　　○满庭芳

　　问修行，家住坐，金木水相当。中起火，五事并施张。许神仙全气爽，都是、绝尽嵩荒。原正，传妙用，雨液味堪尝。浆。频做作，通琼路，显现嘉祥。金丹、真耀莹，彩辉光。兀腾腾渺邈，游处、声韵琅琅。辰见，人得得，出自满庭芳。

　　○满庭芳

　　与战公望字复拆王字

　　论修行，翁唤住，人须要开张。推密妙，玄里细消详。默真功永固，淳厚，实行堪当。中宝，花馥郁，上下似银霜。望哲觑，中一点，便是明光。谁会、白黑青，赤兼黄。脉俱通九转，搬运、透出昆罔。头看，前琼蕊，合此满庭芳。

　　○满庭芳

　　京兆辛吉甫见枰棋者，遂书此

　　斗枰棋，心万转，情注意完＊。神搜思，彼此巧生奸。道铺机关，争如会、自己双关。留住，人这著，默断破痴顽。颜。好看前。敲打闹，里清闲。从庚、虎哮吼，在高山。道分明不识，白黑、知守交颁。前胜，中仙桂，谁与我跻攀。

　　○满庭芳

　　邵公杨公为家缘拘击告词

　　论饥寒，公来问，中怎奈爷娘。牵儿绊，妻室恼愁肠。卦分明有说，田正、震地清凉。南看，前一点，何不趁时详。琅。序至，金木水，火放炎光。然见真景，本有舒张。睹红霞出入，开后、慧刃挥钢。花绽，系接引，永永满庭芳。

　　○满庭芳

　　赠毋希扬

　　话虚无，中莲出，人得遇希扬。高胜我，事事总辉光。兀腾腾自在，风动、与道相当。藏宝，花开后，空里撒真香。傍。银浪淼，逢烟焰，暑气成霜。青芽金叶，片片清凉。兆城南岭立，字得、天外铺张。生忆，怀词曲，须唱满庭芳。

　　○满庭芳

　　留别京兆

　　劝韩公，归东路，人子细消详。谈教我，须要写词章。地慈尊几旦，轮显、圆相明光。谁得，心无碍，古庆好施张。长。真善做，心灵点，常使玎珰。声敲振动，响尽琅琅。友须凭行果，花绽、金蕊馨香。鸟朗，蟾现处，正照满庭芳。

　　○满庭芳

　　黄邑于公乞修行

　　论修行，翁甚喜，津堪作琼浆。清火赫，颠倒吉还昌。显金乌甚朗。中现、玉兔精详。谈正，处暑气变成霜。当。内宝，珍珠璧，一一收藏。尤良善善，性烛施张。现灵明愈耀，中土、本有真光。冥点，烟散尽，堪庆满庭芳。

　　七首满庭芳藏头字句不一，疑有误

　　○蓦山溪

　　猿捉整，是修真格。各得其门，长闲，便归阳陌。年光景，悟此得清凉，兆有，中仙，下贫人忆。蒙书诲，日频搜索。意上来闻，边声，怎生掩间，前朦事，别是一家风，尸没，和松，敢溪山蓦。

　　○喜迁莺

　　门开悟。此去难为，双眸回顾。得云輧，怡然稳驾，飚外乐声堪睹。他旧朋霞友，舞袖前来谈吐。中素。知余唯有，慈悲公据。主。风做里，不能重步。离上已清凉，圆明返照，出自家园圃。吉瑞祥嘉庆，今也宿於何处。诚露。非遥欣指，朝元观所。

　　○瑞鹧鸪

　　黄麦秀变随秋。内烧身日日忧。被儿孙长与便，遭妻女每添愁。中戚戚多般恪。内孜孜少得休。弃金花如觉悟，今专劝早回头。

　　○临江仙

　　此殷勤求一诀，传清静奇瑰。惊神骇目自残摧。公入药镜，照道眸开。外邪魔都尽剿，能治病禳灾。红水绿一声雷。田田内宝，印到蓬莱。

　　○临江仙

　　发牒

　　外庭中呈玉翰，衣列行齐分。圭己许奏新文。词同转，把信章焚。焰起时云雨至，神递送无纷。系接引达夫君。传回语，道圣知闻。

　　○临江仙

　　白简书金诀箓，他名姓亡魂。惊神骇各思存。蒙追荐，你受生门。户别开玄妙，做人同和天尊。光一点永无昏。辉月照，水出昆仑。

　　○定风波

　　里闲人户外闲。方游历白云间。射日临光景媚，瞯前明朗见昆山。得怡然诸争略，中珍宝好跻攀。里金花开馥馥，馨透过玉门关。

　　○如梦令

　　赠僧子哲

　　口中校祖叶。德茶香点爇。灭与烟消，似圭峰秘诀。切言，切利天中子哲。

　　○永遇乐

　　与登州安闲散人二首

　　位妆变，乡取瑞，性分朗。满心中，端布政，理尤清爽。凡五马，他辅弼，性感恩舒畅。身处、安闲散神，搜寻道家珍藏。因好讨，光明射，里真丹有况。户长烧，门频溉，得堪依仗。生须要，男交会，下且休貌状。时间、方面了了，待为宰相。

　　○永遇乐

　　子来观，人观趣，笔词做。友琅琅，朋密密，每遥瞻觑。空耸现，琼楼景，兆妙玄同所。门开、风月清明，四序长春堪度。宜纵酒，时卯上，醉还醒复悟。逸怀摅，消情减，喜讴吟处。诚致祷，延彭祖，助本元坚固。今有、真乐神仙，到斯永遇。

　　○永遇乐

　　邹公索

　　得呈钢，花吐瑞，药香烂。炼清泉，浇红焰，尽财俱削。圭一粒，精麦髓，变俗容消却。山头、游玩四时，长春酒频斟酌。同卯共，方澄静，看婴为姹作。喜调和，传津液，夜光明错。年有幸，分豆旭，转结成灵药。长生、久视蓬岛，遇遭永乐。

　　○永遇乐

　　郭法师求

　　绿烟红，丝不断，斧通圣。制先依，非莫管，法心头整。行真箓，地名姓，死自教分定。端财、金宝於身，一一不须受领。公精莹，花开阐，甲洁严修省。下灵符。来有则，剑惺中惺。辰月日，头顶戴，象转迁仙迳。游处。天然欢乐，遇遭永永。

　　○卜算子

　　黄庭经上得

　　子知公莹，在鄽中聘。意猿心不肯收，论荣华命。齿存真性，处清中静。向虚无境内寻，步蓬莱景。

　　○卜算子

　　前后各带喝马一声

　　算词中话。上甘津洒。养灵烟火养莲。意马。爰俱齐舍。内丹无价。在山边挂。有屯蒙玉线缝。野马。月同安（下缺）

　　此下原有缺字

　　○卜算子

　　坑休显貌。脉婴儿，餧饲长令饱。定真元诚傻俏。似清风，明月玄中妙。如麑若豹。勺归期，见地谁堪＊。吐桃花香杳袅。内珍珠，全得三光照。

　　○卜算子

　　焦姑求

　　听闻阐户。灭虫亡，炉灶堪安固。粹常纯空外觑。彻清清，寂静无思虑。频忘按住。结金丹，透入明堂所。斧长施钢剑锋，荐真元，直趁蓬莱路。

　　○卜算子

　　二首李法师求

　　人谈焰助。与泉源，交结相同怙。木真元牢锁住。掌扶持，精气长坚固。中甜上素。小婴儿，姹女频看觑。外空边诚雅趣。入祥云，便得神仙做。

　　○卜算子

　　静青黄烛。灭烟消，白黑红光旭。转灵丹令沐浴。口长生，五彩从前簇。宗评法箓。写金书，拯救灾回福。及归依功行足。现金丹，衮出昆山玉。

　　○武陵春

　　忆道友

　　业云涯别有景，曲武陵春。日清闲没苦辛。载得全真。是人非俱不管，爵肯相亲。史哥时说一新。斧断迷津。

　　○武陵春

　　日醍醐长灌顶，丙反相亲。有琼浆与玉津。火养精神。地醒来寅地醉，九按三巡。子於金得味衠。赏武陵春。

　　○武陵春

　　京兆赵公劝酒不饮

　　处林泉别有酒，卯按篇章。二层楼饮玉浆。里火生光。兀陶陶频醉醒，夜最堪尝。味来回转转昌。出趁蓬庄。

　　○恣逍遥

　　气全神神燕坐。来与四方聚课。说灵根坤对过。平恁麽。么妙自无人我。戟锋交，平相贺。中宝结成一颗。是惺惺，清没和。津负荷。须用这个那个。

　　○恣逍遥

　　承杜先生传语

　　识攒上身憔悴。难解怎生远体。元固壮还养气。精麦髓。骰润任缘欢喜。诵经书，捐名利。圭法且休整理。锤金锁，窠紧闭。关要洗。须认分中闲贵。

　　○渔家傲

　　咏铁罐先生出外常携之

　　住灵台清净观。公四假须温暖。日便教携□观。窑畔。和米面琼浆按。灶为炉频炼煅。烧铅汞长煎＊。动饥肠白气满。中看。前一点真堪玩。

　　○渔家傲

　　付京兆杜先生

　　陕高名身姓杜。金间隔从来作。寿年方七十五。能住。人百岁超尘虑。净归清明又著。常认得梨花数。行已知藏洞府。仙簿。功元入蓬莱路。

　　○渔家傲

　　二首李公求

　　圣老子元姓李。今正是遗风起。向他方求出离。明位。从坎暗清凉地。便施仁兼富义。还略叙闲中意。内无心真活计。分美。都水火须交济。

　　○渔家傲

　　德修真年七十。从鹤发童颜出。上灵泉流得急。如密。尸去尽肠充实。道穿虚同入室。令铅汞成丹粒。便逍遥尤静谧。休诣。人常与神仙集。

　　○河传令

　　赠京兆赵公

　　心合眼莹，耳聪意静，鼻通舌辩。说山头，一派清流落涧。中烹，焰儿，紧不慢。西金解东方版片，便令虎龙，同打扮得明珠，诸般不教兴贩。春来，金生，花复绽。

　　○河传令

　　赠京兆席句押

　　衫败易处。俗情正好，知白守黑。院脱离，好把明珠怜惜。年时，因缘，怎生积。心约已为规则。圭一粒。细思非难觅。性识真，便是神仙端的。明公，专上，都押席。

　　○踏莎行

　　道修真，人会叹。中说得终无断。也磨出慧锋开，头自有仙家赞。动光明，常圆满。清泉莹堪教看。前只是这些儿，心认破山头玩。

　　○踏莎行

　　说修持，文词雅。生玉璧光辉射。中交焕汞和铅，传甲木唯惺洒。火翁婆，男不写。公别指清凉话。根甘液是真因，都得此丹无价。

　　○踏莎行

　　守丹田，分恁么。公认正直无堕。包四象立虚名，言千日成功课。作良缘，丝缠锁。花开处琼英妥。人返得丈夫身，身风了千千个。

　　○踏莎行

　　别道友游白鹿观

　　要吹灯，中有作。离暂别休疑却。游白鹿观头看，前便是成行脚。要归来，霄为约。丝不断真嬉谑。诚语朴决重欢，间紧把猿儿缚。

　　○醉蓬莱

　　时间有吏，拱手前来，谨传台旨。晚难参，俟辰先起。至庭阶，争通报，上人心喜。出尊谈，推学道，须留妙理。液琼浆，生三宝，脉光门华丽美。抵神清，俾气无睡。下知州，圭休禀，自然仙瑞。现灵芝，游宝洞，蓬莱一醉。

　　此首原有脱误

　　○醉蓬莱

　　咏雪

　　然间云雾，密布长天，遍空呈瑞。屑飘飘，舞风前轻坠。面凝酥，山头铺分，又爽兼鲜媚。姹婴儿，相将携手，同来游觑。里全真，实中迎宝，满插琼花荣贵。脉和明，更三光分锐。地生辉，震方通耀，放烂银霞起。见师呼，仙童邀我，蓬莱一醉。

　　重阳全真集卷之六，全卷皆藏头词其中不知所藏何字，疑多有误

　　○解佩令

　　庵中住坐。尘劳越大。贪米面、看待经过。赶杖按刀，磁碗五，瓦盆□个。匙筯杓甑没堆垛。扫田恻釜，点灯遏火。入门关、出门安锁。本要清闲，被许多、日常殃我。难为驾、五色云朵。

　　○转调丑奴儿

　　苦苦劝愚人。被财色、投损精神。利缰名锁休贪恋。韶华迅速如流箭。不可因循。早早出迷津。乐清闲、养就天真。性圆丹结，方知道、蓬莱异景、元来此处，别有长春。

　　○解佩令

　　赠马钰

　　扶风宜甫，听余教旨。你从前、入道未是。终有洪禧，旧交朋、陆山后至。一一须、听他玄理。山头休去，此中居止。兼乞觅、庵粮便利。直待盈盈，恁时节、同将师礼。住十洲、大家欢喜。

　　○解佩令

　　如论性命，须搜夕昼。光明照、有甚肥瘦。日月西游，当中斡、枢机北斗。天花绽、异香无漏。空空皆出，虚虚尽透。清凉处、逍遥交媾。自在跻真，轻飚外、任飘精秀。聚云朋、更兼霞友。

　　○解佩令

　　茶肆茶无绝品至真

　　茶无绝品，至真为上。相邀命、贵宾来往。盏热瓶煎，水沸时、云翻雪浪。轻轻吸、气清神爽。卢仝七碗，吃来豁畅。知滋味、赵州和尚。解佩新词，王害风、新成同唱。月明中、四人分朗。

　　○解佩令

　　爱看柳词，遂成

　　平生颠傻，心猿轻忽。乐章集、看无休歇。逸性摅灵，返认过、修行超越。仙格调，自然开发。四旬七上，慧光崇兀。词中味、与道相谒。一句分明，便悟彻、耆卿言曲。杨柳岸、晓风残月。

　　○菊花天

　　此药神功别有欢。专医生命完全。名唤紫金丹。服之一粒，永保康安。宝结三田搬运过，明珠透出泥丸。五彩九霞光共，并攒并攒。捧入仙坛。

　　原无并攒叠语，兹据其馀四首补。

　　○菊花天

　　风

　　此药神功别有华。专医遍体顽麻。下事是三家。不拘漫酒，选甚盐茶。服了便令筋骨换，亦教结就丹砂。顿觉神清气爽。最嘉最嘉。步步云霞。

　　○菊花天

　　眼

　　此药神功别有名。专医两目多情。一点变澄清。自然仰面，认得前程。更用金篦轻掠刮，便教换了尘睛。观俗缘空朗照，至精至精。三辉腾明。

　　○菊花天

　　嗽

　　此药神功别有情。专医肺里讴吟。治正水中金。教公免了，分外声音。伤重寒风并热冷，五般无复重侵。节色减财摄养，古今古今。性命来寻。

　　○菊花天

　　食

　　此药神功别有方。专医五脏膏盲。一服下随汤。即时传透，便得安康。更便真玄推妙诀，诸公子细消详。养气全神保固。寿长寿长。永处清凉。

　　○卜算子

　　妙觉寺僧索

　　妙觉证慈悲，便入菩提路。日日常开方便门，慧照生灵炷。坐雪释迦尊，面壁达摩悟。观此因缘行果成，兜率天堂住。

　　○卜算子

　　前后各带喝马一声

　　信任水云游，欣放灵猿傻。要去随霞恣害风，乘良马。稳坐香罗帕。南北与东西，选甚高和下。处处来回得自如，呈弓马。会把明珠射。

　　○卜算子

　　一匹好骅骝，精彩浑如画。却被银鞍缚了身，著绊马。怎得逍遥也。不若骋颠狂，掣断无□挂。摆尾摇头厩枥违，做野马。自在□游冶。

　　○卜算子

　　此个真真也。莹彻灵灵也。出入虚无缥缈间，骑风马。信任飘飘也。占得惺惺也。光辉明明也。来往晴空碧落中，乘云马。自在逍遥也。

　　○卜算子

　　赶退日中鸟，捉取月中兔。便著晶光覆了身，金马住。方是重阳做。交位显真功，换质成真趣。到此还知自在游，玉马去。走入云霞路。

　　○卜算子

　　寻知友前后带喝马一声

　　有个害风儿，海上寻良价。只为心头忒紧图，意马隘。惹出浑身疥。款款细搜求，日月年时赛。遂得中央四宝珠，禄马快。走入关西界。

　　○卜算子

　　开门了化出马钰

　　你待坚心走。我待坚心守。百日扃门化出来，方是余开口。开取四时花，绽取三春柳。认取元初这个人，共饮长生酒。

　　○卜算子

　　卜算词中算。卦象分爻象。海岛专寻知友来，堪把扶风唤。莫怪频磨难。只要分明灿。决定坚心没恼愁，永结长生伴。

　　○卜算子

　　雪中作

　　谁识这风狂，谁识斯三哲。恰遇炎蒸得清凉，正寒也、成温热。因仰至人言，遂获真仙诀。九九严凝花正开，三伏中、却下雪。

　　○卜算子

　　叹世迷

　　堪叹世间人，谁肯望天觑。北斗南辰日夜移，飞走鸟和兔。恁地被煎催，尚自生贪妒。忽日酆都勾你来，著甚词因诉。

　　○卜算子

　　修炼不须忙，自有人来遇。已与白云结伴俦，常作词和赋。静里转恬然，欢喜回花觑。一个青童立面前，捧出长生簿。

　　○渔家傲

　　跳出凡笼寻性命。人心常许依清静。便是修行真捷径。亲禅定。虚中转转观空迥。认得祖宗醒复醒。红红赫赫如金定。渐渐圆明光又莹。通贤圣。无生路上长端正。

　　○渔家傲

　　兄去后赠侄元弼元佐

　　元弼前来并兄佐。尊亲递儹还知麽。昨日笑兄心转破。休摧挫。后番决定安排我。这个传来唯这个。轮回生死如何躲。弃墓趖坟离枷锁。除灾祸。无生路上成困果。

　　○渔家傲

　　谁识王三能买卖。道心坚处难为退。每把三关频顶戴。频顶戴。擘开世纲居尘外。害得风来风得煞。今朝钱觅人休怪。占得逍遥真自在。真自在。携云却赴蓬莱会。

　　○渔家傲

　　赠道友

　　这个王风重拜见。珍珠水饭诚堪羡。盈腹充肠白气显。白气显。今朝专问梨花片。有说之时开一遍。无言对后馨香善。满树高高真玉现。真玉现。月明正照清凉院。

　　○渔家傲

　　赠宁生

　　夫唤三郎妻九姐。两椽合得一间舍。骨作樯梁皮作瓦。休夸诧。父娘成就伊居也。儿愿室家女愿嫁。舅姑修葺何时罢。日日功钱难答谢。听余话。长行孝顺酬斯价。

　　○渔家傲

　　京兆道友

　　得得中间寻得得。王三默诀唯王六。若要清静如白玉。独自宿。余自须要除情欲。这个灵童明似烛。惺惺能唱无生曲。日住公家公不识。休寻觅。心澄便是真消息。

　　○渔家傲

　　昆嵛山石门庵

　　人得石门山上住。弟兄手脚无安措。一日三时长厮觑。厨里去。搬柴运水投锅釜。若劝同流疾作做。心头一点你教误。我待分明说一句。从开悟。天机不敢轻彰露。

　　○五更出舍郎

　　反会做他出舍郎。便风狂。成功行，到蓬庄。奉报那人如惺悟，好商量。五更里，细消详。

　　○五更出舍郎

　　一更哩啰出舍郎。离家乡。前程路，稳排行。便把黑飚先捉定，入皮囊。牢封系，任飘扬。

　　○五更出舍郎

　　二更哩啰出舍郎。变银霜。汤烧火，火烧汤。夫妇二人齐下拜，住丹房。同眠宿，卧牙床。

　　○五更出舍郎

　　三更哩啰出舍郎。最相当。神丹就，养儿娘。一对阴阳真个好，坐车厢。金牛子，载搬忙。

　　○五更出舍郎

　　四更哩啰出舍郎。得清凉。重楼上，饮琼浆。任舞任歌醒复醉，愈堪尝。真滋味，万般香。

　　○五更出舍郎

　　王更哩啰出舍郎。没隄防。无遮碍，过明堂。一颗明珠颠倒衮，瑞中祥。昆仑上，放霞光。

　　○五更出舍郎

　　认得五般出舍郎。黑白彰。当中赤，间青黄。哩啰啰凌哩啰哩，妙玄良。玲珑了，便玎珰。

　　○采桑子

　　咏棋（原调误作卜算子，兹据律改）

　　两人斗胜俱夸会，路路相违。子细俟依。劫尽方知解了围。愚迷不晓双关意，各自藏机。孰是孰非。却被傍观冷笑微。

　　○采桑子

　　述怀

　　廛中有个修行子，火院难离。只被推辞。恁不回头候几时。今朝不保来朝事，大限谁知。可煞愚痴。直待荒郊咬齿儿。

　　○采桑子

　　昨宵独卧冰凌道，三耀常观。自在心安。愈觉清凉不觉寒。尾闾过来夹脊上，辘辘长搬。透入泥丸。返老长生别有欢。

　　○采桑子

　　曹溪一路人难悟，怎舍妍妻。难受孤恓。独自眠时越越迷。分明有个长生路，孰是能跻。说甚东西。谁肯抽身出污泥。

　　○采桑子

　　凡人若会通三耀，便结良缘。搜见真玄。方信虚空出大仙。金丹一粒无为漏，得恁精妍。明莹光圆。万道霞光簇上天。

　　○如梦令

　　宁海人人省悟。此别何时再遇。唯愿重金莲，好把良因作做。归路。归路。满目白云翠雾。

　　○如梦令

　　赠县令

　　日日此中开宴。食肉诸公总善。唯有害风王，莫怪频来见面。知县。知县。正好与人方便。

　　○如梦令

　　蒙友惠词

　　明月古今长有。怎奈华宗海口。黑窟里头居。黯不分夜昼。吾友。吾友。问你如何下手。

　　○杨柳枝

　　梦悟青霄月正高。射蟠桃。一枝白笔得逢遭。更兼刀。应手诗词随写染，运风骚。玉笺上面起云涛。任陶陶。

　　○杨柳枝

　　一息来时流通气球。骋风流。不来一息破胞抽。这回休。若要依前常建贩，复从头。胞儿里面气重收。再儸偻。

　　○杨柳枝

　　谁识天边一井金。紫光侵。朝朝日日眼前临。没人寻。惟我静中知去处，自堪任。尽斤尽两入珠林。出高岑。

　　○捣练子

　　猿骑马，呈颠傻。难擒难捉怎生舍。哩啰凌，哩啰凌。慧刀开，齐下杀。教君认得根源也。哩啰凌，哩啰凌。

　　○捣练子

　　水兼火，坎和离。两般消息怎生知。哩啰凌，哩啰凌。休烧炼，莫修持。元来只是这些儿。哩啰凌，哩啰凌。

　　○捣练子

　　捣练子，害风哥。一身跃出死生波。哩啰凌，哩啰凌。便是逍遥真自在，没人拘管信吟哦。哩啰凌，哩啰凌。

　　○捣练子

　　用刀圭。剖昏迷。合和一处怎生携。哩啰凌，哩啰凌。人头落，现虹霓。白莲花朵出青莲。哩啰凌，哩啰凌。

　　○捣练子

　　名利海，是非河。王风出了上高坡。哩啰凌，哩啰凌。才候十年功行满，白云深处笑呵呵。哩啰凌，哩啰凌。

　　○捣练子

　　三丹宝。难分剖。昏昏默默怎生保。哩啰凌，哩啰凌。在虚空，长怀抱。绯衫裹子新乌帽。哩啰凌，哩啰凌。

　　○踏莎行

　　莫骋儿群，休夸女队。与公便是为身害。脂膏刮削苦他人，只还儿女从前债。悦目亭堂，衷心念爱。直饶铁打坚牢煞。多多罪业自家耽，一朝合眼如何戴。

　　○踏莎行

　　别家眷

　　妻女休嗟，儿孙莫怨。我咱别有云朋愿。脱离枷锁自心知，清凉境界唯余见。步步云深，湾湾水浅。香风随处喷头面。昆仑山上乐逍遥，烟霞洞里成修炼。

　　○踏莎行

　　自咏

　　人被钱迷，钱由人使。一来一去何时已。顽铜尚自有消磨，凡躯著甚逃生死。闻早回头，疾搜妙旨。细推休道无师指。腹中两路显然开，心头一点分明是。

　　○踏莎行

　　汞里泉清，铅中火赫。倒颠浇溉传甘泽。虎声震动甲方青，龙吟唤出庚方白。认正田原，分门阡陌。金桃亲种亲收摘。玉童掌内任擎来，琼筵会上堪分擘。

　　○踏莎行

　　大道无名，害风有作。踏莎行里成欢乐。因缘脚脚修炼成，莲花步步相随著。透出清泉，上冲碧落。成雯结盖须磅礴。外馨接引好辉光，内明照耀真丹药。

　　○踏莎行

　　不识惭惶，要人津送。情生念起般般动。心神指引乞为缘，三餐饱后休胡用。岂许医看，莫交人重。行符咒水良因种。哩凌哩啰啰哩凌，长随走蓬莱玉洞。

　　○踏莎行

　　奉酬人惠

　　毡袜余留，木盔分纳。微诚用表相酬答。百般茶饭任经营，千般滋味堪呜咂。恬淡真人，朴纯菩萨。都缘此物成超达。好将铅汞里头收，须教盈满休抛撒。

　　○踏莎行

　　赠友生

　　前岁麻收，去年麦觅。一麻一麦传消息。左边金饼一阳生，右傍银器纯阴匿。偏党无私，倒颠有则。心灯朗彻缘挑剔。终南街里不游行，京东路上知端的。

　　○踏莎行

　　咏烧香

　　身是香炉，心同香子，香烟一性分明是。依时焚爇透昆仑，缘空香袅呈祥瑞。上彻云霄，高分真异。成雯作盖包玄旨。金花院里得逍遥，玉皇几畔常能侍。

　　○踏莎行

　　赠友人

　　一点灵明，两条坦路。怎生下手如何做。好教稽首上天堂，莫令失脚游阴府。日转金鸟，月生玉兔。森罗万象同躔度。劝君休要泥长生，时时牢把金精固。

　　○踏莎行

　　昆嵛山团庵

　　做就圈模，且休盖椽。诸公怎晓余方便。水符不向此中行，因缘已至文登县。各谨持修，速归锻炼。内容显现亲头面。如今款款渐投玄，恁时得得频相见。

　　○踏莎行

　　烧庵

　　数载辛勤，谩居刘蒋。庵中日日尘劳长。豁然真火瞥然开，便教烧了归无上。奉劝诸公，莫生悒怏。我咱别有深深况。唯留煨土不重游，蓬莱云路通来往。

　　○踏莎行

　　睡里搜寻，眠中做作。目蒙认正恒欢乐。想成三宝自神灵，结成九转真丹药。攒聚祥云，往来碧落。后随前引唯鸾鹤。白光万道绕园生，红光一点当中铄。

　　重阳全真集卷之七

　　○浪淘沙

　　如知九九妙中谈。明月分明照碧潭。会得双关真个理，前三三与后三三。

　　○如梦令

　　九九明词要正。修整亘初元性。须是返阳阴，决作清吟雅咏。贤圣。贤圣。容许陈如梦令。

　　○如梦令

　　九一初寒有自。朔气任从开肆。是处蛮严凝，正遇中冬节至。藏异。藏异。内隐新阳欲施。

　　○如梦令

　　九二玄阴凛凛。白雪遍铺缘甚。还许润灵根，接引黄芽悉审。如恁。如恁。北海神龟畅饮。

　　○如梦令

　　九三隅维积洚。水面尽为凌冻。奇性最坚贞，任放明光出众。遥送。遥送。返照天涯螮蝀。

　　○如梦令

　　九四寒风似箭。威势遍行方便。射退这群魔，吉庆嘉祥得见。堪羡。堪羡。隐显晴光一片。

　　○如梦令

　　九五天池尽泮。涉景渐令堪玩。识看岭头梅，冲暖已成烂熳。香案。香案。独占真阳一半。

 

　　如梦令

　　九六舒张莹气。上下冲和溉济。周匝普流通，正显道尊德贵。经纬。经纬。欲放琼苞宝卉。

　　○如梦令

　　九七门开八脉。洞达永无相隔。浑似吐氤氲，运转周回素白。难测。难测。一点当中堪赫。

　　○如梦令

　　九八般般洽协。普遍尽归调燮。处处见光辉，灿灿尤增炜烨。相接。相接。长出瑶枝玉叶。

　　○如梦令

　　九九八方端锁。团聚光明如火。焰焰做红霞，里面天花遍妥。成裹。成裹。莹莹明珠一颗。

　　○如梦令

　　九九荣词已彻。谁做姓王名哲。雅字称知明，道号重阳子别。欢悦。欢悦。一粒金丹永结。

　　○西江月

　　四假

　　堪叹火风地水，为伊合造成形。教人受苦日常经。扑入味香视听。独我摇头不管，朝朝居止黄庭。自然閴寂聚真灵。五色霞光覆定。

　　○西江月

　　四民

　　堪叹工商农士，各夸本业多能。就中机巧日翻腾。限至依然斗胜。独我摇头不管，唯将淡素常凭。清如澄水结如冰。自有圆明果证。

　　○西江月

　　四害

　　堪叹酒色财气，尘寰被此长迷。人人慕带似醯鸡，乱性昏神丧慧。独我摇头不管，介然甘守孤恓。粗衣粝食淡黄齑。养就胎仙既济。

　　○西江月

　　四方

　　堪叹东西南北，迷途役损行人。任来任往走红尘。只为名牵利引。独我摇头不管，静中精固形贞。陶陶团结气和神。永乐天真有准。

　　○西江月

　　四时

　　堪叹春冬秋夏，奇葩异卉争开。流年不觉暗相催。事到头来怎悔。独我摇头不管，唯将内彩追陪。青红黄白黑纯皑，覆焘真金鼎鼐。

　　○西江月

　　四宝

　　堪叹笔砚纸墨，结绳制度规模。寻常写染永成书。偏称文房注疏。独我摇头不管，教大记录元初。灵光一点便开舒。复把真如返觑。

　　○西江月

　　四物

　　堪叹琴棋书画，虚中悦目怡情。内将灵物愈相轻。怎了从来性命。独我摇头不管，有缘淘出无名。长衙和上证圆成。空外灵光隐映。

　　○西江月

　　四景

　　堪叹风花雪月，世间爱恋偏酬。追欢赏玩几时休。不悟阴公等候。独我摇头不管，内将玄妙寻搜。莹然显出那因由。正是余家本秀。

　　○西江月

　　四渎

　　堪叹江河淮济，长长运渡迷愚。洪波急浪接天衢。只是西来东注。独我摇头不管，轮流玉液琼酥。三田浇溉结成珠。七宝山头便住。

　　○西江月

　　四苦

　　堪叹生老病死，世间大病洪疴。伤嗟戆卤强添和。怎免轮回这个。独我摇头不管，时临还与他麽。玉花丛里睹琼科。五色云中稳坐。

　　○西江月

　　赠友修炼六首

　　米面随时加减，汞铅依此抽添。三光真秀转甘甜。不请生情起念。七子便铺金簟，九门各看银蟾。香烟盘绕玉峰尖。方得长生证验。

　　○西江月

　　常把内真频看，休教外景长侵。尖竿尖上细搜寻。正见婴儿弄影。雅咏高吟叫笑，清风皓月吹临。分开传作紫共金。艳迸斗花万锦。

　　○西江月

　　酒饮清光滑辣，果餐软美香甜。两般每日做抽添。八味依时给赡。信步六街走遍，须寻七宝妆严。三田九转似银蟾。一性孤灵有验。

　　○西江月

　　人要修行猛做，我心除尽堪为。不将筋力谩胡施。闲里真清渐自。白雪变成姹女，黄芽养就婴儿。两般消息有谁知。悟彻分明便是。

　　○西江月

　　酒饮清光滑辣，肉餐软美香甜。世间迷误总无厌。个个临头路险。独我悟来口远，唯余省后心嫌。十分戒行愈精严。没分酆都赴点。

　　○西江月

　　悟彻儿孙伟貌，夺衣白夺餐肴。笑欣悲怨类咆哮。正是豺狼虎豹。不与同居打闹，回头便载青包。恁随云步访三茅。同话清虚道教。

　　○行香子

　　一鼓才呜，水德行香。看乌龟、波上呈祥。鼻全喘息，眼眩昭彰。会戏澄涛，游澄浪，隐然江。黑雾凝凝，充满皮囊。牢封系、信任飘扬。冲和上下，流转边旁。便变成雯，结成盖，积成霜。

　　○行香子

　　二鼓才交，金德行香。虎儿上、坐个婴郎。腰悬白刃，手执青钢。把百魔驱，千魔剿，万魔亡。广现森罗，遍吐银芒。斗辰端、拱正魁罡。西南的位，指出芬芳。得善因开，良因阐，吉因昌。

　　○行香子

　　三鼓才分，火德行香。月初端、正照心王。红红赫赫，炜炜煌煌。见本真生，灵真慧，太真匡。三处均匀，一路平康。睹青天、瑞霭舒张。纵横攒聚，能罩圆方。早弄珪环。持珪璧，执珪璋。

　　○行香子

　　四鼓才平，木德行香。青龙上、坐个娇娘。口贲赤气，身挂朱裳。更戴琼花，餐琼蕊，饮琼浆。往来谐欢，交媾相当。欣然用、颠倒阴阳。冲开卯甲，日放晶旸。衮大明珠，通明焰，过明堂。

　　○行香子

　　五鼓才成，土德行香。偏能将、四象包藏。如今尽显，聚在中央。没白归青，红归黑，不归黄。已证空虚，便出昆冈。金童来、秘语宣扬。天皇赐韶，授与风狂。永处清闲，常清静，得清凉。

　　○行香子

　　自咏

　　有个王三，风害狂颠。弃荣华、乞化为先。恩山爱海，猛舍俱捐。也不栽花，不料药，不耕田。落魄婪耽，到处成眠。觉清凉、境界无边。蓬莱稳路，步步云天。得乐中真，真中趣，趣中玄。

　　○行香子

　　赠弟子

　　再索新词，不写藏头。分明处、说个因由。诸公不省，尚自相求。被风流事，常汨没，几时休。悟取玄机，认取持修。丹成后、神气精收。前程稳路，三岛十洲。你早回头，应与我，共同游。

　　○行香子

　　如要修持，依恁相当。出真慈、真慧无方。上从父母，下顺儿娘。待放琼花，飘琼屑，饮琼浆。做就金园，建起瑶房。这朱郎、常爇心香。命声响亮，性韵玎珰。便得清泠，成清净，处清凉。

　　○行香子

　　要饮香津，唾尽稠黏。净华池、神水相兼。东西浇溉，上下抽添。便景星呈，明月正，太阳暹。渐入亨通，方识甘甜。器珍成，不用锤钤。闲中转寂，静里加恬。得住晴空，居物外，出山尖。

　　○得道阳

　　得道阳来得道阳。自然碧洞云房。玉诀灵符清气爽，金丹大药胜衣装。岂似人间轻薄郎。徒夸黄白满箱筐。我宝三田常运转，吾家一性没惊惶。

　　○得道阳

　　正月寒威渐渐回。灵花九叶向东开。玉液流时专益气，宝芝采处物生荄。养就重阳现两脸，蟠桃嫩脸笑琼钗。七魄三尸随腊去，五方九转逐春来。

　　○得道阳

　　二月还知水气和。风生木德自然歌。兀兀转生离内女，怡怡笑杀月中娥。耿耿分明天下河。我今回首出高坡。三万六千神曜聚，重楼十二液津多。

　　○得道阳

　　三月清明灭尽烟。百花堪绽艳阳天。姹女聚柴薪焰畔，婴儿弄水旧池边。宝鉴当胸只自悬。翁婆媒合好因缘。朱雀腾云方出众，青龙驾雾得高迁。

　　○得道阳

　　四月朱明和气清。心花七宝愈分明。教你会时独自语，请公休慕百禽声。火焰纤长渐渐生。从兹万木得嘉名。十干位中吾独走，五行宫里我先行。

　　○得道阳

　　五月炎蒸阳气嘉。正堪端坐问南华。这个不能夸肝木，那人偏爱放心花。烦恼俱无远叹嗟。日当卓午不教斜。玉兔过来添白雪，金乌显处吐黄芽。

　　○得道阳

　　六月纯阳尽入庄。阴魔赶退出街坊。壬癸北方添肾水，丙丁南岳爇真香。鬼魅妖邪尽总忙。群魔难聚没堤防。子后看时知日短，竿前坐处觉宵长。

　　○得道阳

　　七月庚辛海水深。一轮明月运天心。饭熟须知薪趁火，衣成不离线因针。修就无为七宝身。还令当日到如今。白虎吼时频擒捉，黑龟行处转思寻。

　　○得道阳

　　八月清凉白露匀。万民安乐养真身。窈窈冥冥云外客，昏昏默默月中人。虽是居尘不染尘。也无喜怒亦无嗔。既处逍遥生莹滑，自然聚散云皮皴。

　　○得道阳

　　九月苍天爽气高。重楼复降雨潇潇。搅海赤龙真自在，迎风木马肯无寥。每向廛中作系腰。六铢衣挂胜红绡。醉后恣眠青苏塌，醒来频采玉芝苗。

　　○得道阳

　　十月红霜又更清。黄婆得半入深溟。乾尽水银唯我健，复生神气更谁听。有纬须知先有经。织成纨绮便堪行。离火便生红芍药，坎泉倾下雨霖零。

　　○得道阳

　　十一月严风作威。月中玉走日金飞。结就三三三处宝，得披六六六铢衣。乘凤携鸾跨雾归。上天降勑不相违。功满三千缘业尽，行成八百落尘稀。

　　○得道阳

　　十二月圆成锦乡，四时枝叶不乾枯。看取火中频取水，自然水里却安炉。龙虎龟蛇认吸呼。百骸俱满立须臾。一颗明珠三下有，三般恶物一齐无。

　　○得道阳

　　已得灵符万事休。百冤退尽任他愁。好把琼浆添满腹。更将金髓灌盈头。都为十因得此由。翁婆婴姹住绸缪。教我携将三直柄，请公认取一弯钩。

　　○红窗迥

　　五千言，二百字。两般经秘，隐神仙好事。灵中省悟彻玄机，结金丹有自。得一惺惺，通不二处，逍遥景致。超然永遂。共红霞、同彩云归，罩笼住祥瑞。

　　○五更令

　　一更初，鼓声傻。槌槌要，敲著心猿意马。细细而、击动铮铮，使俱齐擒下。万象森罗空里挂。泼焰焰神辉，惺惺洒洒。明光射入宝瓶宫，早儿娇女姹。

　　○五更令

　　二更分，鼓声按。匀匀打，自然虎龙交换。清气神、各住丹房，也并无错乱。撞透重楼知片段。这玉液琼浆，往来浇灌。便须教溉出黄芽，渐生来好看。

　　○五更令

　　三更端，鼓声正。冬冬响，韵音转令鸣莹。其中便、＊现灵根，会通贤道圣。慢慢来回游捷径。传银箭这番，穿成雅令。用亲镝镝上红心，现清清静静。

　　○五更令

　　四更高，鼓声锐。忽然间，振动天花偏坠。前面却、有个真人，载星冠月帔。得此妙玄成吉利。望北斗杓星，西南正指。看看底剔绽琼花，做祥祥瑞瑞。

　　○五更令

　　五更终，鼓声闲，被那人，擂动做成颠倒。金盘内、托出神珠，放霞光万道。窈窈冥冥真个好。从此复通他，当初至宝。如今却归去何方，住十州三岛。

　　○雨霖铃

　　东方甲乙。见青芽吐，早应时律。南阳正现红焰，初将炽、炎炎浓密。西动金风飒飒，致清爽、往来飘逸。北气候，祁寒严凝，聚结成冰瑞中吉。肝心肺肾勿令失。四门开、莹彻都归一。金丹辕在空外，明耀显、五光齐出。上透青霄，唯占逍遥自在宁谧。到此际、还得无为，永永绵绵毕。

　　以上重阳集卷之八

　　○西江月

　　堪叹西南地顺。烧柴都是真银。火中焰迸两般身。一半金花绽尽。认得斤星有准。即时分付良因。西江月里弄精神。显出灵童真印。

　　○西江月

　　堪叹水流一道。须凭添鼎千遭。海心万丈袅竿牢。定后尖生芝草。会得功夫早早。自然快乐陶陶。西江月里采芝苗。携去十洲三岛。

　　○西江月

　　堪叹离门坎户。须邻甲地庚途。暗中拍手笑相呼。款款合和一处。既把金阙锁住。白羊队队成珠。西江月里玉蟾孤。朗照长生稳路。

　　○西江月

　　堪叹云生顶上。腾空别有嘉祥。幽微玄妙总生光。鼎内煎成银浪。渐渐炼成金相。瑶花朵朵飞扬。西江月里饮琼浆。万道红霞分明。

　　○西江月

　　堪叹木金相间。甲夫庚妇开颜。笑声美处水潺潺。一派清流出涧。滋润黄芽无限。便教白雪循环。西江月里我跻攀。步步银蟾顾盼。

　　○西江月

　　堪叹日时更改。频频拂拭灵台。明光一点绝尘埃。莹彻即分内外。占得逍遥自在。笛声散尽寒梅。西江月里桂花开。香引清风一会。

　　○西江月

　　堪叹白莲吐秀。三车齐驾金牛。自然红艳覆山头。不在勤劳做就。全藉精光护祐。丹成照耀神舟。西江月里看瀛洲。一派仙歌共奏。

　　○西江月

　　堪叹这般曲调。感他石女吹箫。山头漫说水频浇。海底虚言火燎。遭逢圆明正照。真风广布金飚。西江月里吃芝苗。味味将来了了。

　　○西江月

　　堪叹一灵真性。得来笑杀惺惺。不烧香火不看经。走入这条捷径。便把那人喝定。今朝说与叮咛。西江月里最分明。堪用家风清莹。

　　○西江月

　　堪叹青霄碧汉。高空景致尤宽。今朝清爽有余欢。拈出我家公案。方显平生手段。腾身便入云端。西江月里跨祥鸾。直上虚无仙馆。

　　重阳全真集卷之九

　　○酴醿香

　　自在随缘，信脚而无思没算。召清飚，邀皓月，同为侣伴。步长路，成欢乐，唇歌舌弹。忽经过洞府嘉山，堪一玩。正逢著、祥瑞频赞。异果名花滋味美，馨香撒散。对良辰，虽好景，难为惹绊。任水云，前程至，天涯海畔。便遭遇、清净神舟，超彼岸。这回做、真害风汉。

　　○鹤冲天

　　迷祛惑去。正好修行做。清静是根源，真门户。切莫他寻，恐遗遗望仙路。闲闲更闲处。灵根元明，转转愈为开悟。功圆行满，唯有红霞聚。往昔得遭逢，亲师父。此则专来教长生诀，频频顾。方知今得度。便许相随，永永其携云步。

　　○望远行

　　晴空日照，逢澄夜、月吐银辉星莹。运三光处，五彩腾明，做作静中瞻听。察见真修，真炼气神攒聚，便许密游良迳。这盈盈、功行于斯已定。端正。应是细搜细刷，现出个、本来元性。叶叶皆灵，枝枝总秀，精莹永成清净。云外青童，持诏传言，授取天皇宣命。谢十洲三岛，神仙来聘。

　　○望远行

　　祥敷瑞布，琼瑶妥、片片风刀裁下。密抛虚外，遍撒空中，顷刻粉铺檐瓦。锁缀园林，妆点往来樵迳，真个最宜图画。报丰登，珠宝应难比价。清雅。鲜洁尽成滉瀁，更爽气、愈增惺洒。万壑都平，千山一色，遐迩不分原野。恰似予家，仙景澄彻，莹莹蓬莱亭榭。现自然光耀，长明无夜。

　　○满庭芳

　　选子奇瑰，依时耨种，自然生发灵苗。风滋雨润，渐渐引枝条。长就方能釤刈，池隍沤、日变青稍。令人羡，新鲜净洁，款款起皮臕。须教。轫作线，织成密布，一任槌敲。待伊家熟软，裁剪缝缭。做就仙袍甚稳，谁能挂、唯我堪消。成功行，六铢衣换，方显尔功超。

　　○满庭芳

　　吕先生作醮，托请泾阳道友

　　平昔开怀，今朝阐醮，就中别有清欢。风朋霞友，皆至并擎丹。唯许泾阳旧契，俱澄净、眼界敷宽。专邀请，诸公上士，总愿赴仙坛。同攒。崇大道，不须笺乳，何用沉檀。把心香爇起，众圣来观。察得功圆行满，还应是、齐在云端。修真事，兹宵并喜，一一尽乘鸾。

　　○满庭芳

　　战公求问

　　逸志清虚，放心坦荡，莫令烦冗萦牵。修身养性，随分乐因缘。便是崇真奉道，甲丹内、长爇灵烟。通闲趣，恬应得味，定许处长年。如然。须了了，免除苦苦，锻炼流传。便优游自在，做作新鲜。直待元根渐莹，恁时节、功行完全。还知否，蓬莱路到，见且是人仙。

　　○满庭芳

　　赠友人问题

　　院落荒芜，庭树潇洒，就中墙壁颓疏。自云妻丧，父子奈何如。王哲闻言大哂，天分付、独乐清虚。公还悟，火坑里面，休更觅红炉。萦纡。须剪断，攀缘爱念，截割如无。作风邻月伴，正是吾徒。前趁蓬莱稳路，超生灭、不入三涂。真端的，白云深处，别有洞天居。

　　○满庭芳

　　赠侄

　　非乐英材，都缘业重，奈何学父相陵。暗思揣已，亘昔并无能。最苦于身学浅，生徒拥、战战兢兢。来咨问，心中諕得，恰似履薄冰。宁曾。为模范，果然当死，偏得人憎。又番成羁绊，早晚超升。拂袖崇真向道，前程访、霞友云朋。真消息，蓬莱路稳，相从去须登。

　　○黄河清

　　根固源澄冥锁户，清清坚守深洞。转加温暧，悉屏严凝寒冻。别是风流雅致，顿知得、超升管中。自开悟长生遇，玉花正好拈弄。元初本有真灵，明明处、这回搜见铅汞。便令结成，一粒金丹堪贡。显现祥光瑞耀，更来往、随鸾引凤。十洲三岛神仙喜，庆迎共羾。

　　○黄河清

　　按一百八数

　　九鞠黄河分九转，洪波大浪清净。九江共同合就，俱来归正。九鼎中间显现，九宫阐、端流一定。玉翻金泼盈盈处，倒侵九耀开影。九霄翠碧相齐，九皋有、鹤鸣迎接精莹。九光洞明，返照灵晕堪并。九曲神珠跳跃，九仙至、如然游泳。湛殚澄彻成功行，九天通圣。

　　○汉宫春

　　正好修行，得深深幽密，玄玄微妙。枢机是兹，仗此便成关要。惺惺了了。更做就、风流真俏。颜内少、元从亘昔，圆聚那般辉耀。三光起初朗照。却於今认见，当本声调。清音洽浃响亮，转动七窍。昆仑出去，为一个、青童来召。金线钓。灵明授取，天书紫诏。

　　○夏云峰

　　做修持。应不在、端坐子午双时。铅汞自然要结，只用真慈。捷中玄迳，谁会得、独我怡怡。密妙放、闲闲坦荡，微细推移。渐令灵曜吐奇。变霞彩、光艳还照相随。盖缘昔堪宜。白云深处，元正是、地肺明师。便许共、丹霄直上，同处无为。

　　○夏云峰

　　守株林。无作用、空处独卧高岑。石枕草衣偃仰，极目观临。水桃山杏，随分吃、且盗阳阴。款款脱、尘躯俗状，三叠琴心。舞胎仙论浅深。自然见、不须重恁搜寻。已通玄妙，得步琼林。玉花丛里，从此便、养透真金。莹静与、清风皓月，长做知音。

　　○瑶台月

　　闲闲景致，真闲悟清清，方可分付。元来那个本有，须令坚固。便结作、一粒金丹，五色明霞敷布。同相守，能相聚。回光射，返光顾。遭遇。圆成决得，真师举度。此则助正鲜素。更永永、绵绵响慕。应知道还处，亘初存住。逐莹莹瑞彩祥辉，珍宝珞璉琏步。胎仙舞。神仙路。金童引，玉童谕。堪赴。瑶台月照，琼筵雅聚。

　　○声声慢

　　金关叩户，玉锁扁门，闲里不做修持。杳默昏冥，谁会舞弄婴儿。睡则擒猿捉马，醒来后、复采琼芝。每依时，这功夫百日，只许心知。自在逍遥做就，唯舒展，红霞光彩敷披。罩定灵明，方见本有真慈。一粒神丹结正，三重焰、紧紧相随。遇瑶池，透青霄、顶上无为。

　　○绛都春

　　天然省悟，此一遇转增，清凉尤憬。定里铅汞结就，都缘壬逢丙。元初面目成琼颈。返照长生安静。速令归去，前程已许，久通坚永。好景。光传焕炳。见空外万门道，银霞齐整。渐渐近来，相接相迎，须臾顷。蓬莱路阐神仙境。有个金童邀请。谨持玉诏，亲教害风受领。

　　○二郎神

　　观尘境尽。总把浮名修整。此假合形骸皆不悟，犹然待、巧妆驰骋。百岁韶华能有几，到七十、难逃逝景。隳里面真真，罪业愈重，无由祛屏。如省。当初一点，莹清明炳。速认他、从来呼甚麽，元是圆成光影。又唤金丹仍粒粒，好做主、重令永永。愿凡世、人人个个，回头浇淳休逞。

　　○上平西

　　向终南，成遭遇，做风狂。便游历、海上嘉祥。闲闲得得，任从词曲作诗章。自然神炁，共交结、认正心香。真清静，唯清湛，还清彻，处清凉。赤青黑白又兼黄。五般彩色，近来围罩宝珠光。这回应许碧霄上，明耀无方。

　　○齐天乐

　　做修行要知捷迳，如何置炉安灶。便把丹田，宝贝万象，森罗总齐祈祷。都归此处，向药珠宫前，尽教开道。拥出灵明，一颗神珠衮颠倒。得得晴空上面，玉皇宣诏。青童谨捧金诰。此则缘功与行，两两双全，瑞祥敷焘。绵绵永永，在大罗天中，执携芝草。了了真玄，顿觉无为越三岛。

　　○登仙门

　　归也归也。本元归也。两人没观瞻也。被清风白云，全日常招也。王害风此翻去也。劝诸公、寻玄妙，更休思也。看假躯、不如无也。到今方超彼岸，我咱知也。要重见这回难也。

　　○醉蓬莱

　　整六十三岁，三月良辰，十一日贺。瑞气祥云，香烟重锁。此际高穹，选降星郎，又天花乱妥。冰玉形容，神仙标格，有谁知那。谨告贤兄，今为见在，名利荣华，石中明火。猛出凡笼，顿悉除人我。自在逍遥，全真真乐，把无常趖。＊摘蟠桃，蓬莱旧路，同行则个。

　　○雨中花

　　金菊初开，银蟾渐显，新蕊皓色为俦。绽清芳空外，素魄深秋。便谨按中央雅致，又应当、望夜圆周。称予家赏玩，正许邀枝，迎照琼楼。堪餐秀色艳，好铺明卧影，两两相酬。顿省悟灵英，玉兔因由。馥郁盈盈，喷喷婵娟莹莹悠。遇重阳七八，香传三岛，光满十洲。

　　○转调斗鹌鹑北曲

　　一个灵明，作仙子材。响彻瑶宫，蕊金自开。为忒玲珑出蓬莱。降下来。谪在凡间，托生俗胎。只恐身便，酒色气财。混一回。风流此心便灰。复悟前真免轮回。没甚灾。看看却得，重上玉台。

　　○满路花

　　元初由大道，遇理做生涯。卜居风月伴，舍荣华。盈盈白气，旋旋结红霞。五般真彩艳，射透圆成，里头遍吐黄芽。三千同八百，数满更无差。路中添雅致，放金花。枝枝秀丽，朵朵聚奇葩。杳默昏冥外，一撞晴空，异香拥上丹砂。

　　○蓦山溪

　　观公形貌，俊爽偏清秀。慷慨又雄豪，你肯把、清闲拯救。只知名利，前路做荣华，论文章，说佳吉，衣紫金章绶。肯来随我，闻早植休咎。切虑逐波流，但肯还、迷情恋酒。稍知玄妙，略得悟逍遥，明月里，弄清风，蓬岛同携手。

　　○蓦山溪

　　人人不省，日日光阴急。崄路是轮回，前途事、暗中似漆。观公风貌，俊格最青春，多清净，少贪求，善事休交失。虚情娇态，恰似蜂便蜜。晓夜采花忙，合和成、谁人啖汁。若还悟此，目下便回头，蓬莱路，彩云端，有分相随入。

　　○蓦山溪

　　一灵真性，二物包囊定。三寸主人翁，四方游、各来邀请。五情六慾，七穷总相连，八山耸，九宫深，十地如何证。十分修炼，九转通贤圣。八道涌琼浆，七门开、洞通清净。六街五彩，四象尽归依，三光照，二仪从，一颗明珠莹。

　　○蓦山溪

　　修仙慕道，为甚都担阁。妄想太虚高，皆由骋、外缘欢乐。内中珍宝，未晓是无为，只夸强，又夸能，夸里还销铄。非知下手，怎会重安脚。每谩度饥寒，争似把、阴阳做作。白纯红赫，光艳灿然殊，一方圆，十方明，方现真丹药。

　　○蓦山溪

　　公寻做作，认取乌兔。上下要冲和，更左右、交加龙虎。搬传大药，须是入红炉，成锻炼，变银霜，一朵金花聚。清香远远，透过昆仑去。袅袅上青霄，结雯光、辉辉堪睹。玉堂里面，参从大罗仙。自怡喜，得长春，正处逍遥路。

　　○蓦山溪

　　笔兼纸墨，砚子同为事。甲乙紧相随，缺一物、难能作使。闲来静坐，屈指细寻思，要为书，不时思，须用清泉水。恰如四季，春夏秋冬是。漫热与凉寒，相结就、年何拟议。元来就上，别有妙玄微，按真玄，合天机，闰月方成岁。

　　○蓦山溪

　　凝神遐想，始固铅中雪。滋长是黄芽，使金乌、相攀朗月。黄婆匹配，别是一家风，龙吟啸，虎咆哮，此个谁分别。人还去慾，酸辣餐须节。滋味要堪尝，任清虚、五神畅悦。元阳守定，育养得神灵，功成就，去朝元，住世无休歇。

　　○蓦山溪

　　凡躯四假，正好堪论讨。有限是因缘，却何不、修行早早。尘劳不染，则显一家风，没牵萦，无系绊，於已除烦恼。稍能悟晓。财色难相找。养就本元神，这真理、真灵倚靠。昆仑山上，一点处逍遥，对红霞，成自在，鹤引携芝草。

　　○解红

　　叹嗟浮世。被荣华、驱策名和利。人人斗作机心起。百般奸计。嫉妒愈增侥巧重，生俱相效皆贪爱。何曾停住常若是。各衒女夸男孙奉侍。更酒迷歌惑望长遂。还知七十应难值，便百年限来，无有推避。早早悟、前途不如意。急回头便许，脱了生死。投玄访妙，搜微密察幽秘。管取自然，神气双全分明见，元初个、真真圆性，诚恁似。玉貌琼颜奇又异。莹宝光、瑶彩吐祥瑞。金丹结就虚空萃，处清静，大罗天上仙位。

　　○解红

　　冻云凝住。积琼瑶、祥瑞唯同遇。轻抛细舞。风刀剪旋旋甫布。顷刻遍铺。原野山川并溪渚。兼沟隰长桥孤渡。皆一睹。对此景、暮江堪画处。见三两渔人笑相觑。披蓑荷笠歌声响，指酒旗招飐，投饮欢聚。广锁缀、园林与樵路。更能迷迥邈，点点鸥鹭。鲜胜皓鹤，宜夺白鹇素。晚霁雾开，微显斜阳银霞著。门迎照、浑如仙趣。罗玉户。自有个祝融来吐耀，射虚外、昆仑列琏璐。方当夜静清霄莹，放一轮明月，光彩交互。

　　○尾犯

　　举世总痴愚，贪恋财色，无不迷错。一个丹诚，趁轻肥为作。三耀照、宁曾畏慎，四时长，追欢取东。越频频做，恰似飞蛾，见火常投托。光中方省悟，体烂怎追却。悔恨迟迟，已遭逢烧烙。能远害、焉今祸患，会全身、那经灼烁。请於身看，只被利名荣华缚。

　　此词原有脱误

　　○解愁

　　堪叹世间迷误，转转增隆，怎得趖难。被他同等，一例相赞。每每攒头聚复散。总做作、百端缭乱。这鬼使暗里、常常把你细算。待临头看，痴汉□□。越骋惺惺，伶俐高强，欺慢无惮。大遇尤、罔圣昧神厮玩。此则看看业限贯。怎生躲避，也难逃窜。见追贴、个个添烦恼，共拚尽阴司断。

　　○绿头鸭

　　叹平生，景光奔走万遄。得名牵。休空劳攘，不须频苦孜煎。这荣耀、趁时显现，似风烛终勿牢坚。走玉常催，飞金每促，更兼愁恼紧缠绵。睹浮世、推来暂处，四序换流年。齐捐舍、争如善根，结取良缘。慧刀开、劈回猛烈，智锋举、刺转英贤。自家声、能调雅趣，旧奇韵、堪应斯弦。认取元初，搜寻本有，幽微密妙总投玄。得归一、长春景致，还也任如然。无来去、蓬莱岛中，做个神仙。

　　○惜黄花

　　大仙师父。常来救苦。且作凡间人、说些宗祖。地下一声雷，震动山头雨。怎知道、铁牛耕土。坎离并子午。擒龙捉虎。这般事，无一个、与心为主。越斗巧机关，大限数来取。看你得、那个门户。

　　○惜黄花

　　人须猛省，人须猛悟。独不省，独不悟，巧机越做。有日阎王知，差著个特俏措。崄巇底、赶我来去。行到半路。泪珠无数。告鬼使，这里且暂停住。小鬼喝一声，莫要埋冤苦。对判官、你尽分诉。

　　○惜黄花

　　主人居屋，绛宫长住。日行持，常关锁，闭门封户。里面种金钱，个个堪分付。好缘顾、即时觉悟。行到清凉处。并无思虑。妙中妙，机密目通玄语。来时复还来，去后复还去，再休回入蓬莱路。

　　○惜黄花

　　重九日

　　万红憔悴。秋光独锐。虽有番，颜色按，中央殊丽。时分惜黄花，九日同天意。冒浓霜、放开金蕊。篱畔渊明喜。白衣来至。忽然间，走出个重阳小子。应手搅清香，认得头间瑞。插三枝、蓬莱一醉。

　　○惜黄花

　　这重阳子，今来生此。是非去，烦恼退，逍遥白遂。摆脱一炉香，何有短叩齿。又不用、那道家活计。暗笑俏措的，暗笑伶俐。暗笑他，将相并工商农士。唯我静中清，唯我闲中肆。要到处、跨云便至。

　　○花心动

　　渐渐东方，渐冲和鲜明，秀灵相接。渐次转迁南陆，阳晶炽赫。暑炎光晔。渐令西境金华聚，渐轮在北相凝浃。渐成悟，渐见四时，怎生拈捻。渐渐须臾岁业。渐别作仙家，景堪招摄。渐把气神炼，变真丹就上，愈加调燮。渐知行入前程路，渐分朗、足开云蹑。渐无做，渐高道成德猎。

　　○迎春乐

　　春日

　　兹晨瑞气阳和早。泥牛示古农曹。风充彩杖轻轻考。谁似我、重耕道。赏宴怀中珍和宝。滋味广餐芝草。便许结金丹，复归去蓬莱岛。

　　○雪梅春

　　睹尘世，人人尽总斗芳容。衒珠珍金玉，绫罗锦乡情悰。儿女妻孥共团聚，管弦歌舞趁时从。没休歇，昨夜今宵，来晚重重。颙颙□□。日常做，怎得回头省悟，深洒直待阴公。取来恁则方忡。千状悲颜钉心剑，百端愁思敛眉峰。见追贴，慈番悔恨，难已藏踪。

　　○凤栖梧

　　禀性清闲归寂寂。占得风程，云水长游历。搜出明珠频洗涤。更将霞彩重开剔。任坐任行还在觌。静里亲知，有个相寻觅。每每遭逢金露滴。蓬莱稳路投端的。

　　○茶瓶儿

　　孝顺先知金母。更无能、背爹寻父。朝朝供养排簋簠。便认得、自家宗祖。呼儿女。骑龙虎。正好与神为主。惺惺奉侍归紫府。也管录、姓名仙簿。

　　○柳梢青

　　天然米精麦髓。谁得快悟予知奥旨。保养冲和，增添灵慧。更兼神水。三光秀气通传，应助正、真阳本始。结作金丹，明明归去，亘初家里。

　　○解佩令

　　金郎察察。玉娘揠揠。堪同寿、方年二八。住在何方，一居水，一居山北。入离门、坎户皆劼。时时相拉。频频搜刮。九条街、坊坊俱达。寻得灵珠，取琼浆、神水浇沫。放光明、万道旋斡。

　　○解佩令

　　害风王三，前时割税。为酒爱、饮中沉醉。往往来来，眼前事、全然不记。与仁人、当街打睡。腋袋头巾，尽皆遗弃。有经文、里面诀秘。深谢明公，发善心，与予拈起。解珮令、报贤好意。

　　○山亭柳

　　能置田庄。买得浮桑。蓬莱路做清凉。渐渐成作用，昆仑上、别有嘉祥。每岛各开三户，殊名号、九般房。渐见初閴寂生祖，次通长聚见元阳。流转遇明堂。好看炎炎景，这毗邻、现出亮光。处此安居已定，住瀛洲、是仙乡。

　　○山亭柳

　　春景精研。花草新鲜。夏日赫绽红莲。忽然秋早至，见山亭、柳上鸣蝉。飚地朔风来到，飘白雪、遍山川。百岁光阴如撚指，一灵真性好搜玄。得后搃周全。养就神和气，结成丹、灿灿团圆。五道耀明齐聚，簇拥上、大罗天。

　　○山亭柳

　　性本慈悲。要觅玄机。妙理上欲寻思。一身无可脱，被家缘、火院驱驰。爱欲猛捐样下，怎标向、那妻儿。此个丹成分两处，若教行坐总相随。但恐不由伊。双全全举得，人人尽、学取无为。清静到头各就，只庞居士同知。

　　○耍蛾儿

　　不会修行空养肚。肾肺心肝脾祖。五团臭肉怎为主。先把黄婆咄去。赶退青龙兼白虎。不用婴儿姹女。诸公要觅长生路。别有一般门户。

　　○耍蛾儿

　　如会修行寻捷路。开阐全真门户。汞知铅见作宗祖。管取性停命住。便是阴阳颠倒数。今日分明说諭。只依四个字儿做。指日得归仙去。

　　○七骑子

　　真个重阳子，得个好因缘。因缘。待做神仙。神仙。惺惺诚了了，了了金丹一粒圆。圆圆。祥云送上天。上天。明师更与白花莲。花莲莹，最新鲜。新鲜。辉辉清洒洒，清香馥郁妙玄玄。玄上长生玉帝前。

　　○七骑子

　　纵步闲闲，游玩出郊西。见骷髅，卧沙堤。问你因缘由恁，似为恋、儿孙女与妻。致得如今受苦恓。眼内生莎，口里更填泥。气应难吐，吐虹霓。雨洒风吹浑可可，大抵孩童任蹈跻。悔不生前善事稽。

　　重阳全真集卷之十一

　　○迎仙客

　　做修持，须搜索。真清真静真心获。这边青，那边白，一头乌色，上面殷红赫。共同居，琉璃宅。琼苞琼蕊琼花坼。玉童歌，金童拍。皇天选中，正是迎仙客。

　　○迎仙客

　　这曲破。先入破。迎仙客处休言破。勘得破。识得破。看看把我，肚皮都鳖破。会做麽。是恁麽。柰何子午贪眠麽。说甚麽。道甚麽。自家暗里，独自行持麽。

　　○迎仙客

　　这害风，心已破。咄了是非常持课。也无灾，亦无祸。不求不觅，不肯做墨大。大仙唱，真人和。全真堂里无烟火。无忧子，共三个。顿觉清凉，自在逍遥坐。

　　○香山会

　　白光生，青艳至，红辉总好。腾玄耀。妙黄深奥。般般彩色，把明珠覆焘。晴空外、来往仙道。封成永号。便受玉皇宣诰。云霞里、上真惟到。香山会聚，发琼言阐道。同归去、长住三岛。

　　○红芍药

　　唯会做惺惺，便能夸可可。净清消息见得那。正好孤眠卧。这子午，致使运转精神，宝瓶宫、肯教放过。堤防取、玉户开时，把金关紧锁。把金关紧锁。永不遇淫风，也非遭业火。六道轮回总趖趓。自在逍遥个。上下尽是，白气冲盈、一粒丹、结成金颗。空中早、仙乐来迎，感天花遍妥。感天花遍妥。

　　○塞孤

　　自家声，唱出谁能测。有个头青容白。正是石娥来应拍。身窈窕，腰如搦。偏柔软、舞婆娑，金璧珠，□都索。要皆令尽，酬此功格。才闻玉蕊香，正是琼花坼。两叚藓藓同色。便使灵童令采摘。相合就、堪怜惜。呈妙妙、出玄玄，超碧汉，分明顾，动新音、永作仙客。

　　○双雁儿

　　奉劝伊家去西州。放散诞、做云游。恁时教你永无忧。这愁烦、渐渐休。款款牵回六只牛。认水草、便风流。浑身白彻得真修。上逍遥、达岸舟。

　　○双雁儿

　　自述

　　意马心猿休放劣。害风姓、王名哲。一从心破做颠厥。恐怕消、些旧业。真性真灵有何说。恰似晓风残月。杨柳崖头是清彻。我咱恣情攀折。

　　○憨郭郎

　　清闲真道本，无事小神仙。谨修增些福，免黄泉。愚迷都不晓，只爱几文钱。一朝大限至，告苍天。

　　○迷神引

　　偶暇追游，无凝碍。独望锦波青岱。回头处、忽见荒林外。一堆儿，骷髅卧，绿莎内。孤惨谁为主，与排赛。空衒双眸阐，上尘塞。雨洒风吹，日晒星光对。转业增添，重重载。异乡域，甚方客，何年代。遭遇迷神引，怎生奈。

　　○红窗迥

　　刘悦道，诚有力。平等社，识来不识。便是道德根源，为清静利益。愿公早把良因积。向真道、心中寻觅。夸则夸，秤秆端停，且莫令点滴。

　　○红窗迥

　　磨著墨，木砚瓦。窗前竹，我看真个潇洒。试问点茶人人，得行行行者。慈悲慈悲不可舍。作善缘、敲盏何须音哑。试问自在逍遥，教积善得也。

　　○红窗迥

　　观貌好，堪我相。空提去提来，道违家向。能藏薄醋菜盐，蔬干成面酱。奉报张公稳上掌。切莫令、失手扑在地上。百杂碎、片片分离，恁时节掉样。

　　○红窗迥

　　七十三，三十七。恁时节思量，王吉王吉。崖畔险也兀底，却堤防脚失。奉劝回头休要执。戴包巾、只在来年元日。若依前、意马心猿，管终寿九十。

　　○红窗迥

　　但为人，须仗福。莫慢天欺地，衣食自足。今宵却有个王三，伴父母独宿。也不往来无被褥。和衣睡，静中肯教动触。觉来后、愈觉清凉，唯言诗曲。

　　○红窗迥

　　到明年，大丰熟。这崄巇心中，全然不烛。越越底、劫劫波波，贪名利逯逯。地变黄金由未足。因何却、不种来生好福。岂知两两三三，看五五六六。

　　○红窗迥

　　把兄嫂，好供养。更是我见在父母，谁人敢向。这里却、有个王三，更朝夕思想。哥哥嫂嫂休悒怏。休烦恼，好把心来涤荡。爇名香、三教俱看，得善芽增长。

　　○红窗迥

　　这王三，风得赛。便咄了气财，色游三昧。因何却不断香醪，我神仙也爱。独自行来真自在。要到处掩然，悉除百怪。多心经、记得分明，无挂碍无挂碍。

　　○红窗迥

　　王哲我，从来有些施设。道日日勤持搜秘诀。地府不愿瞥。天堂上自然欢悦。蓬仙岛，如归修做彻。

　　此首原有脱误

　　○夜行船

　　王哲害风都不管。乐清闲、恣情慵懒。纸袄麻衣，教人说短。我咱自知凉暖。一炷名香经十卷。三千日、行成功满。稳驾祥云，独通霄汉。尽你夜行船赶。

　　○黄莺儿（北曲）

　　平等平等，复过莱州，须行救拯。害风儿、阐化匀均，化良归善肯。二仪三耀常为正。察人心、恰如斗秤。若不高、更没於低，也神仙有应。

　　○小重山

　　堪叹犊儿堪叹牛。若还省我语，是同流。性如灯烛命如油。相滋引，明焰出山头。照破一齐休。前程除险路，没深沟。这回与你说根由。成功行，蓬岛永无忧。

　　○小重山

　　世上人人做有为。荣华并富贵，衒能为。锦衣肉饭斗多为。饶君会，一品又奚为。王哲不施为。麻衫兼纸袄，自堪为。随缘粝食日常为。唯长久，真外认无为。

　　○小重山

　　一个麻囊一个瓢。我咱三口子，过清朝。饥来长采玉芝苗。克肠腹，水向火中烧。舞袖拂风飘。青鸾前引路，蹑云梢。蓬莱须访旧王乔。重相约，同共上丹霄。

　　○小重山

　　述梦

　　梦见街前一只牛。偏能行得稳，性温柔。绳来牵拽便回头。高峰上，卧月最风流。随我任遨游。调和真逸乐，没忧愁。浑身白彻正堪留。超灵岸，相从入瀛洲。

　　○小重山

　　失笑迷阴化不来。愚玩心锁硬，怎生开。直饶富贵没殃灾。天年限，终久落轮回。鬼使早相催。儿孙难替得，有何推。恁时悔恨哭声哀。方知道，学道是仙材。

　　○小重山

　　道友求问

　　养性休教起怒嗔。外身须认正，里头真。日施方便做慈因。清凉至，只在气精神。财色莫相亲。自然通大道，觉申申。金丹结就出迷津。登云路，玉洞看长春。

　　○菊花天

　　肉衒花糕酒衒油。肥躯润已那休。儿女共嬉游。金银财宝，垒似山丘。何不道前程将不去，限终鬼使来勾。方悟平生总错，点头点头。悔恨无由。

　　○菊花天

　　苦劝伊家省自煎。须知每每居鄽。赢取日高眠。卖花天气，别有玄玄。这个元来滋味好，自然灭火消烟。要入无生路上，赵仙赵仙。只在心田。

　　○菊花天

　　又是春来虚不空。今朝斗撮和风。使我得飘蓬。前游云水，大路长通。虽是心慵身莫懒，但予好药名芎。服了身轻体健，积功积功。须上穹窿。

　　○临江仙

　　游历都京并府郡，更兼县镇坊村。并无术法没谈论。一般真个好，六业铁声浑。莫怪时时清韵响，人人唤出家门。磨伊心镜不教昏。满轮明月莹，光射透昆仑。

　　○临江仙

　　正已修行无怠堕，推心上应天机。内容整肃吐光辉。灵真搜得莹，方可许瞻睎。谨谨授持专一守。静中清里归依。法凭条制不相违。九玄并七祖，连汝共升飞。

　　○临江仙

　　掌法遵条常谨守，饶人蕴德尤先。孝心自许合神天。长长能后已，永永瞻家缘。便是修行真宝路，正端无党无偏。放开心月照金莲。馨香冲碧汉，堪献大罗仙。

　　○临江仙

　　说四象

　　性命阴阳如可论，心脾肾肺刀圭。更兼南北与东西。甲庚丁与癸，雀武虎龙齐。子午冲和连卯酉，春冬秋夏相携。白赤黑吐虹霓。坎离并震兑，水火木金跻。

　　○临江仙

　　咏葫芦

　　一只葫芦真个好，朝朝长是随予。腹中明朗莹中虚。贮琼浆玉液，滋味胜醍醐。日日饮来依旧有，自然不用钱沽。杖头挑起入云衢。三清前面过，参从黍米珠。

　　○临江仙

　　绛帐今朝重到此，榴花对景先开。坐间谁悟害风来。四梧知我意，三耀散予灾。既得相逢休酩酊，洞中别有樽垒。才倒一盏免轮回。自然云满目，举步到蓬莱。

　　○临江仙

　　道友问修行

　　洁己存心归大善，常行恻隐之端。慈悲清静亦频观。希夷玄奥旨，三教共全完。别子休妻为上士，悉捐财色真餐。长全五脏得康年。功成兼行满，真性入仙坛。

　　○临江仙

　　太一混元真法箓，清心精锐行持。先擒自己那虫尸。香烟通上界，威力暗施为。救拔亡魂消旧业，见存广得洪禧。鬼惊神骇惧勾追。行功惟显著，指日彩云随。

　　○临江仙

　　吸取西江金浪水，朝朝用此盘缠。循环流转复清泉。肌肤偏莹净。寿算得迁延。北斗自然拘姓籍，南辰生注长年。减财节色是因缘。作为依上帝，弃世做神仙。

　　○临江仙

　　目贻

　　为甚风狂偏爱酒，非干愚意多轻。此般道眼最分明。顶门三路显，得伴道人行。三教幽玄深远好，仍将妙理经营。麒麟先悟仲尼觥。青羊言尹喜，舍利唤春莺。

　　○无调名

　　题赠道友

　　杜公寻妙诀，道本先求。认得争持修。恩爱断，便回头。黑烟都去尽，出得无愁。云友与霞俦。蓬岛路，哲同游。

　　○无调名

　　翁婆成匹配，跨虎擒龙。结帐作三重。夫妇美，好相从。午前并子后，炼就殷红。住在绛房中。云外路，到蓬宫。

　　○无调名

　　昌时须默默，清彻名澄。总弃总无能。轩好景，便依登。赵州茶味好，悟晓如冰。云友与霞朋。分别得，正升腾。

　　以上三首原误作临江仙

　　○定风波

　　每日闲游西复东。随缘且过住尘中。杳杳冥冥今古在，蒙蒙。害风风里得飘蓬。公且只知浮蚁动，我今偏爱满堂红。照破当年昏暗事，空空。灵台一点透穹窿。

　　○定风波

　　昔日嘉山第一程。今朝臣海载清清。重泛瑶池真得得，盈盈。昂头堪认自家声。玉浪银波别景致，琼涛朱溜作高名。涌出白莲花一朵，呈呈。馨香直入大罗城。

　　○剔银灯

　　今与重添惺惺。只是那亘初元性。急急修持，盈盈圆满，子细剔开周正。通玄传令。炼煅出、自然清静。一颗明珠堪敬。就上揩磨精莹。不则本师，三真共至，更有虚空贤圣。齐来俱庆。这仙子、此中前定。

　　○风马令

　　意马擒来莫容纵。长堤备、珰滴瑠玎。被槽头、猢狲相调弄。攒蹄举耳，早临风、珰滴瑠玎。椿上缰儿紧缠鞚。这回你珰滴瑠玎。待驯良、牵归白云洞。逍遥自在，更不肯、珰滴瑠玎。

　　○卜算子

　　初见青钢剑。尸内曾加点。木上安来出一丝，乾马占。害后随风飐。得此修行渐。日日频频捡。暗喜欢时只自知，天马赡。与我长生验。

　　○卜算子

　　谒友不遇

　　曩者见张公，索写词中信。王哲今朝故故来，甚没个人相近。回首跨清飚，随足云霞趁。却入全真复旧堂，把一点灵明认。

　　○特地新

　　天地人生，同来相遇。应将甚、昭彰显务。道门开，释门阐，儒门堪步。识元初，习元本，睹元辰，元阳自固。日月星辰，齐旋躔度。唯临莅、虚空照布。精关扃，气关达，神关超露。禀三才，立三教，得三光，三丹宝聚。

　　○特地新

　　劝世

　　骋俏多能，身呈体叚。把衣衫、频频脱换。穿茶枋，入酒店，总夸好汉。蓦然遇天高，这精神早减了一半。奉劝风流，惺惺早断。保元阳、休教紊乱。稍回头，开道眼，金莲长看。玉花放，异香来，吐光明，满宽炳焕。

　　○画堂春

　　云水王三悟悟。甘河镇、祖师遇遇。元本灵明，便惺惺也，真个诗词做做。丹药内中频顾顾。逍遥处、三光觑觑。全得当时害风风，真个神仙去去。

　　○青玉案

　　上元佳致真堪看。更片片行云散。现出天如青玉案。放开心月，慧灯明照，两曜交光灿。球装七宝玲珑焕。把性烛当中按。一对金童呈手段。琼杵推转，顺风归去，衮入那蓬莱观。

　　○青玉案

　　带马行

　　亘初独许能骑坐。这骏驷从牵拖。直走盘旋双庆贺。三册骨健，力筋偏大。马辅佐。万丈红崖过。谢伊驼出深坑楇。衒玉辔金缨亸。喊雾嘶风游水火。月华前面，四蹄轻锁。马负荷。与我成因果。

　　○青玉案

　　元初一得从初遇。便端正昭彰著。转作重阳晨彩煦。晴空来往，碧霄堪住。琼马驸。引入长生步。赤光不动神光聚。便攒簇银霞护。满插金花频返顾。青衣鸾鹤，共同来赴。琼马驻。般在清凉路。

　　○青玉案

　　既要修持心不晓。这火院须先跳。猛把家缘都不要。元初一点，认来真所，做个惺惺了。欲要妻男固处妙。且只在红尘罩。节色微财应事俏。慈悲广施作均乎也，决定分分晓。

　　○青玉案

　　缘化子弟

　　锁户真成了。百朝甚惺洒。冰餐非苟且，玄妙就中超，亸马眸粘惹。恩爱俱齐舍。闲游冶。教余同幽雅。仙子共成修，写马明星下。

　　○瑞鹧鸪

　　昨朝今日与来朝。饮水无加只自浇。醉后恁铺金藓甲，醒时复采玉芝苗。锦衣公子谈三岛，皂帔佳舞六么。一曲合成玄妙处，白云片片恣飘飘。

　　○瑞鹧鸪

　　我咱别有赤穷穷。物物俱无事事通。清里清来全寂阒，闲中闲至住虚空。能邀迥照堪亲日，会捉轻飚便害风。此际黑云何处去，莹照衮出一团红。

　　○瑞鹧鸪

　　三才剖判做辉华。三教分明吐甲芽。三宝炼烧红焰宝，三车搬运紫河车。三峰影里观真宅，三耀光中是本家。三岛十洲堪捣药，三清十极聚青霞。

　　○瑞鹧鸪

　　今朝细细问朱郎。因甚常眠黑鬼房。得与青龙为伴侣，亦令白虎助清凉。便将铅汞堪成宝，好把刀圭更入钢。斫断乌龟四只脚，爽邀风月上昆岗。

　　○瑞鹧鸪

　　堪当姹女嫁丁郎。认得婴儿住癸房。幸有甲田知出入，不无兑地做炎凉。铅刀起处通神妙，汞剑开时仗慧钢。杀却三尸阴鬼尽，一团红焰覆琼岗。

　　○瑞鹧鸪

　　白灵根蒂长晴空。碧绿枝条袅细风。叶禀月华添雅翠，花凭日气蘸殷红。四般颜色虽然异，一道馨香分外浓。透过丹霄归甚处，便教收在蕊珠宫。

　　○瑞鹧鸪

　　石中火隐怎生昭。水里金藏要却遭。石火须凭心火取，水金决得肺金淘。火教煅炼真铅汞，金要增添快剑刀。二件相投成一件，大罗天上列仙曹。

　　○瑞鹧鸪

　　这回捉住四时春。夺得温和养本真。跳出世情居异世，尽教人道不凡人。何须苦苦调精气，不在区区漱液津。莹处晴空开日月，锐然特放九光新。

　　○踏莎行

　　东海汪洋，西山详审。金钩钓得欢无恁。一头活乐大鲸鱼。万鳞灿烂铺白锦。随我遨游，水云信任。青山绿水相过甚。张公吃酒李公来，李公夺了张公饮。

　　○踏莎行

　　干友打斧

　　片釜如求，那由选拣。良工欲造无钱换。今朝专礼我华宗，慈悲为首诸公办。若得坚钢，劈开道眼。灵台熠耀持金简。腰间柯烂决忘归，白云路上成家产。

　　○踏莎行

　　咏钁

　　铁钁神灵，我心有则。随身应手开端的。种成大药称伊功，载生善果凭君力。绊倒恩山，打摧爱狱。是非烦恼频频斸。锐然敲碎碔砆顽，便令发出昆仑玉。

　　○踏莎行

　　总咏

　　斧钁堪擎，随缘斫斸。钢全生就令分局。一司管刮水中金，一司管伐山头玉。窍子方长，攀儿圆促。头头柄柄常相逐。劈开金母紫芒攒，判通玉祖红光簇。

　　○踏莎行

　　咏宦途无定

　　名路求高，宦途无定。一来一去缘心性。稍知分守得优游，能通止足参贤圣。莫使偏颇，须存直正。花开须是依时令。日轮耀处吐光辉，月华朗后添清莹。

　　○渔家傲

　　北海鲲鲸人不识。金风长是传消息。予把钓车宁费力。堪怜忆。香钩掷下离滩侧。吐出神珠光焰赫。化鹏展起垂云翼。日在扶摇无有极。能抟陟。青霄一举应端直。

　　○渔家傲

　　咏假俏汉

　　奸黠人人常不逊。外装内喜能谈论。艳色衣裳香远喷。频整顿。重重结裹粗如囤。眼去眉来常骋俊。前攀后拽夸身分。我便去前亲去问。休风韵。遮藏臭腐并堆粪。

　　○渔家傲

　　闲题

　　生死轮回何太速。改颜换百人难识。有个风狂常自足。常自足。逍遥处处孤眠宿。愁煞诸公欢折哭。恰如堂下三间屋。屋底你咱烦恼黑。烦恼黑。堂中我且燃灯烛。

　　○渔家傲

　　赠友人

　　名宦为盐判。室内同公案。闲心各一半赞。分过如何断。好将云水伴。夫妇山头看。清风明月唤玩。结就无涯算。

　　此首每句减二字，为渔家傲之拆字格

　　○河传令

　　竹冠顶按。更竹作水瓶，至今常将手盥。竹杖竹篮，竹笠竹车竹钻。竹林中，竹笛鸣，声自唤。木鞋衬脚真热暖。木做盘儿，镜磨明圆满。木箸木匙，木杓木盔木碗。木阴间，木牛耕，田三段。

　　○河传令

　　营躯手段。这饥寒未免，上街须当唱唤。提个净清，了了惺惺铁罐。觅残馀，声声叫，道摄乱。极承贵府人悯叹。唯愿诸公，心怀常照管。选甚冷吃，将来腹中煎＊。炼重阳，方堪看，害风汉。

　　○河传令

　　害风落魄。便飘蓬信任，到处并无篱落。游历水云，管甚身躯零落。觅残馀，傍人家。闲院落。众皆笑我贫沦落。教他骨头，无福长流落。看你不知，将来何方下落。免伊忧，恁时节，超碧落。

　　○河传令

　　凡躯莫藉。把惺惺了了，自然明明构架。行住坐卧，须要清清闲暇。气神和，结成珠，堪教化。张弓举箭能亲射。红心正中，赶退周天卦。垛贴中间，迸出霞光无价。五行违，脱阴阳，超造化。

　　○惜芳时

　　缘重下手并安脚。顿得来、真真没错。金炉立起琼花作。烧炼出、这般丹药。三田九转明光烁。八脉上、四门开却。虚空一点成灼灼。无言说、自然邀约。

　　○惜芳时

　　诸公学道应徒甚。细细把、玄机苒荏。头边认取清凉枕。当风月、莹然成寝。刀圭滋味频频饮。渐渐放、千花似锦。馨香如要详还审。惜芳时、曲中评品。

　　○惜芳时

　　咏紫燕

　　我观紫燕泥巢垒。便下卵、朝朝抱子。雏儿喂大辞窠起。背父母、分飞去离。为人养小还如尔。明知得、攀缘越炽。争如修取长生理。乐清闲、好游云水。

　　○惜芳时

　　友索说阴阳

　　未分混沌何方有。直待定、天高地厚。乾坤一判三光秀。在身中、冲和奔走。水中火起频频斗。又白虎、青龙交媾。儿婴女姹休相守。王害风、别有朋友。

　　○抛球乐

　　扶桑祥瑞生芝草。便移在蓬莱岛。金枝玉叶自然好。昆仑上、变珍宝。霞光四面添玄奥。明焰里通颠倒。青童捧诏添嘉号。无为处，这回到。

　　○探春令

　　兀然真性，杳杳默默，无微无大。一团莹宝，光明围绕，五彩同随那。逍遥自在堪经过。有玉童相贺。满空馥郁，盈盈里面，来伴神仙坐。

　　○南乡子

　　百载镜中容。仰手为祥覆手凶。生死荣华今在目，休逢。疾速回心认祖宗。得得妙相从。灭尽三尸九个虫。一气浩然调养正，冲融。免击精蓝过世钟。

　　重阳全真集卷之十二

　　○望蓬莱

　　听我劝，公莫谩风流。猿马不闲空践野，光阴虚过度春秋。怎得免荒丘。如省悟，急急把心收。对景直须抛妄想，於身若是少贪求。何用道人头。

　　○望蓬莱

　　醴泉好，风物雅幽幽。须把恶缘如省悟，宜将善事争持修。闹里莫投头。予省也，遂把内丹收。对景摅情横写字，有时归去倒骑牛。道号号无忧。

　　○望蓬莱

　　纸旗上书

　　边境静，乞觅得便宜。战鼓复为韶乐鼓，征旗还作化缘旗。便见太平时。那减舍，第一莫迟迟。王哲害风无忧子，当三折二小钱儿。伏愿认真慈。

　　○望蓬莱

　　咏馎飥

　　食店好，馎飥最奇瑰。玉屑无穷抟作块，琼瑶一片细匀开。须使宝刀裁。呈妙手，用意稳安排。碗内梨花新贴样，箸头银线稳挑来。餐了趁蓬莱。

　　○望蓬莱

　　咏劝道友

　　赵公好，伟貌正青春。莫把光阴虚度却，愿将功行宝相亲。与我作比邻。清闲在，认得出迷津。稍悟浮生除爱念，如知幻化绝贪嗔。便是洞中人。

　　○望蓬莱

　　未入道，休要执中迷。先且牢擒劣马子，切须缚住耍猿儿。款款做修持。如省悟，勘破女男妻。自在假身常锻炼，逍遥真性得推移。应是上瑶池。

　　○望蓬莱

　　词谨劝，见在好持修。浮名浮利何日了，劳神劳气几时休。尘世莫淹留。须早悟，三教理玄幽。摆脱恩山祛爱海，得归蓬岛赴瀛洲。只在此心头。

　　○望蓬莱

　　词意悟，就上好修修。意马心猿都捉住，攀缘爱念一齐休。善事莫迟留。三教好，妙理最深幽。摆脱浮生并世事，这回前路赴蓬洲。此个是归头。

　　○望蓬莱

　　题杏花

　　春景好，艳杏吐红腮。笑日仙姿真美丽，倚风嫩脸最奇瑰。不羡腊前梅。人岂识，唯许对予开。折得一枝应在手。馨香满袖任还回。携汝到蓬莱。

　　○武陵春

　　叮嘱阎公归故里，传语醴泉人。可可贪求莫恨嗔。赢取好精神。只此堪能为大道，何必苦寻真。稍稍诸公悟此身。便是出嚣尘。

　　○南乡子

　　咏别道友（原调误作武陵春，兹据律改）

　　王哲已东迁。经过甘河上众贤。性内饥寒由未免，盘缠。乞觅诸公自肯钱。得得递相传。慧我同为出九莲。多少各人心意会，怜怜。此去如来本气传。

　　○南乡子

　　我已入南京。甘镇人人个个听。敬重三光须要认，休轻。五谷中间得致精。此去决前程。写尽平生自己声。若是却来重一过。灵灵。总看真形一气清。

　　○南乡子

　　富贵与身贫。肯把荣华只取仁。前定缘由今世用，心纯。自是阴功福自臻。休更苦中辛。恶业休贪作善因。奉劝愚迷须省悟，休嗔。万事由天不在人。

　　○苏幕遮

　　省烦人，稀赴会。我自无恩，莫把他人怪。廉俭温良身自在。莫强追陪，免得常耽债。有钱时，人见爱。及至无钱，亲也全疏待。且见世情如此态。察尽人心，暗想除非外。

　　○苏幕遮

　　性为真，身是假。认取圆成，可可频占惹。自是康强惺复洒。静里搜闲，急刀投婴姹。说良因，谈道话。开廓灵明，拯出根源也。一颗神珠无有价。衮上瑶台，永永长游冶。

　　○苏幕遮

　　会传杯，经每醉。能吃残馀，得饱长长睡。眼里清闲祥又瑞。时复观瞻，白黑黄红翠。出虚空，无堕坠。琼蕊玲珑，显现真嘉致。赑屃灵神来望视。移入金盘，天上夸奇异。

　　○苏幕遮

　　女休猜，儿莫识。情慾偷精，盗髓隳筋力。奉劝回头寻歇息。认取身中，三个真端直。姹娘亲，婴子得。专委黄婆，鞠养成渊默。畅饮刀圭通十极。四句同归，随步云霞陟。

　　○苏幕遮

　　买背笼

　　柳条柔，麻线细。妙手玄功，密织牢缠系。合格身儿都捏腻。堪与王风，背上成家计。水云游，灵性慧。应用衣餐，里面深根蒂。脱下凡躯猜得谜。了了超升，全是伊相济。

　　○苏幕遮

　　点化道友

　　个人人，常守铺。瓮里合头，铁索缠缚住。怎识从来光耀处。元是神仙，何不开心悟。觅清凉，搜稳步。若要飘蓬，除是风狂做。也肯依凭云水去。占得清闲，走入逍遥路。

　　○苏幕遮

　　个人人，二旬八。勿肯回头，性命成搜刷。扑入沉沦常坠压。镜子前来，著甚言谈答。是神仙，何不察。劈破凡心，认取佛菩萨。一颗明珠频擦抹。七宝宫中，垒起真金塔。

　　○苏幕遮

　　赠同友

　　这华宗，能顺我。净意清心，认取逍遥卧。日日凡尘仍便躲。管取教公，快乐无摧挫。早回头，休漫过。灭尽无明，远了寻常火。点灵光山上锁。稳驾白云，五色霞中坐。

　　○苏幕遮

　　咏友人叹身

　　省其身，钤其口。赢得清闲，自在逍遥走。随分为生应永久。不义之财，且缩拿云手。少追陪，微饮酒。节色搜身，新认元初秀。认正三光兼孝友。不祝神祇，也得长春寿。

　　○苏幕遮

　　白告友人

　　正青春，红貌聚。若肯回头，这下分明觑。愿得回头心早悟。与道为邻，也处逍遥所。善缘来，恶缘去。搜见真容，知向灵台住。七座门开通的祖。跳出之时，便入长生路。

　　○苏幕遮

　　赠于道友

　　要修行，须发愤。除了忧愁，破尽情怀闷。□仗慧刀挥五蕴。劈开双关，稳稳成三分。没商量，休厮问。只把前篇，日日频搬运。好向家中搜土粪。拨见明珠，携入清凉郡。

　　○苏幕遮

　　咏赠道友

　　善修文，能应举。九转金丹，何不搜寻取。若肯回头时暂觑。两足轻狂，走入云霞步。按三光，随师父。别有一条，稳稳长生路。自在逍遥开玉户。好与王风，指日同归去。

　　○苏幕遮

　　训徒众

　　弟兄懑，事下手。与世相逢，日日长钤口。休论汞铅并卯酉。开阐绛宫，自在逍遥走。二仪真，三耀秀。我欲亲传，未肯相成就。直待同流观得透。款款停腾，敢把天机漏。

　　○苏幕遮

　　问真修，听我断。莫著凡躯，物物频思算。打破般般常内看。坐卧行住，须作骷髅观。渐令成，常谨按。八亩琼田，别有新条段。性上分明堪正玩。量得无差，便到清凉岸。

　　○苏幕遮

　　道无言，禅没说。两道白光，唯许红霞设。真玉山头常摆拽。泼滟滟兮，返照灵峰雪。愈玲珑，元皎洁。射透晴空，莹莹神光别。到此玄玄玄妙彻。一朵金花，里面金丹结。

　　○□□□

　　原失调名

　　邢公分剖，举恩情、割断灵光照。内莲生，真可要。姹婴娇，和会通玄妙。忧愁乐道。气收来、结作成珍宝。玉牢藏，五彩耀。透昆仑，日月真修造。

　　○浣溪沙

　　大道无名似有名。达磨面壁九年清。释迦坐雪六年精。夺得真空真妙用，一通门里出圆明。大罗天上聚圆成。

　　○浣溪沙

　　会看虚空七宝圆。能开寂静六华轩。希夷微妙在坤乾。理透阴符三百字，搜通道德五千言。害风一任害风虔。

　　○浣溪沙

　　绿水傍边上雪山。锐然跳出玉门关。虚中空外一开颜。渺邈那边归正路，的端便是稳居间。白云难比此清闲。

　　○浣溪沙

　　重九日

　　金虎咆哮金马传。金公重九撒金钱。金风过处舞金钿。金地遍成金蕊泛。金音折得步金莲。金盘里面献金仙。

　　○浣溪沙

　　一个词儿十二金。修行谨按日时寻。急将猿马紧牢擒。五户自然开阐尽，玉花丛里洞门深。旧来那个是知音。

　　○浣溪沙

　　咏笔

　　毛颖从来意最深。江淹梦里莫生心。班超投处好追寻。放逸真闲摅雅致，诗词不写自高吟，这回捞出水中金。

　　○忆王孙

　　四宵得得并无寒。深谢孙公青顾看。霞袖分开拂雾端。入长安。回首教贤结大丹。

　　○忆王孙

　　长安为甚便归来。使我莲花五叶开。别有清光旧镇醅。独倾杯。免了轮回九狱灾。

　　○忆王孙

　　赠马钰

　　人云口是祸之门。我道舌为祸本根。不语无言没讨论。度朝昏。便是安闲保命存。

　　○离别难

　　游历水云两郡，人休起舞寥。看清轮、认取风飚。晃琼瑶。嘉气满丹霄。玉花吐、馥郁金莲，馨香二物谁消。随缘从覆焘。红霞缭绕。翠雾不相饶。时得得，日昭昭。准蓬莱、定信频招。见空中、彩凤来往，又金童、前捧紫芝苗。此却要、再睹吾颜，除非能、续弦断重调。劝汝等、各各修持。一去洞天遥。

　　○昭君怨

　　奉报早离火院。弃了一家攀恋。自在水云前。乐安然。便结长生煅炼。得做上仙亲眷。搜出碧潭玄。月团圆。

　　○捣练子

　　捣练子，十怎生。闲来闲去好修行。啰哩凌，哩啰凌。若逢迎，得圆成。从头一一说前程。啰哩凌，哩啰凌。

　　○捣练子

　　一为人。做凡身。四般假合怎生真。啰哩凌，哩啰凌。搜玄路，出迷津。静中调养气精神。啰哩凌，哩啰凌。

　　○捣练子

　　猿骑马。逞颠耍。难擒难捉怎生舍。啰哩凌，哩啰凌。慧刀开，齐杀下。教君认得根源也。啰哩凌，哩啰凌。

　　○捣练子

　　此圆通。住虚空。冥冥杳杳怎生穷。啰哩凌，哩啰凌。分南北，看西东。悟来只在笑谈中。啰哩凌，哩啰凌。

　　○捣练子

　　重阳子。全真理。阴阳颠倒怎生使。啰哩凌，哩啰凌。这头行，那头止。冲和上下分明是。啰哩凌，哩啰凌。

　　○捣练子

　　用刀圭。剖昏迷。合和一处怎生携。啰哩凌，哩啰凌。人头落，现红霓。白莲花朵出青泥。啰哩凌，哩啰凌。

　　○捣练子

　　从来性，本来命。无形无质怎生惺。啰哩凌，哩啰凌。汞中明，铅中莹。霞光里面通贤圣。啰哩凌，哩啰凌。

　　○捣练子

　　水中金。忒幽深。玄玄妙妙怎生寻。啰哩凌，哩啰凌。从初得，到如今。西风时复送清音。啰哩凌，哩啰凌。

　　○捣练子

　　三丹宝。难分剖。昏昏默默怎生保。啰哩凌，哩啰凌。在虚空，长怀抱。绯衫裹了新乌帽。啰哩凌，哩啰凌。

　　○捣练子

　　水兼火，坎和离。两般消息怎生知。啰哩凌，哩啰凌。休烧炼，莫修持。元来只是这些儿。啰哩凌，哩啰凌。

　　○捣练子

　　开心月。圆皎洁。人前教我怎生说。啰哩凌，哩啰凌。净清水，玲珑雪。交光朗照知明哲。啰哩凌，哩啰凌。

　　○捣练子

　　捣练子，真了了。闲行闲坐任歌叫。啰哩凌，哩啰凌。我咱知，人难晓。曲中有个三光照。啰哩凌，哩啰凌。

　　○捣练子

　　潭底月，雪中霜。有人会得便风狂。啰哩凌，哩啰凌。泉底樚，水中金。尖竿尖上细搜寻。啰哩凌，哩啰凌。

　　○捣练子

　　搜芳翠，哂轻盈。蓦然听得卖花声。艳阳天，气候明。朝云白，晚风清。遮藏吹转蕊珠精。放馨香，满树荣。

　　○点绛唇

　　可惜娇儿，惺惺伶俐聪明作。灵台廓。圆明光烁。我许蓬莱约。断却麻绳，正好修丹药。如今却。买条铜索。缚住踏云脚。

　　○点绛唇

　　赠友人

　　观公形貌，青春伶俐真惺洒。偏幽雅。自然婴姹。莫放猿儿耍。认取清闲，异日成佳话。之乎者，便休书写，养就丹无价。

　　○瑞鹧鸪

　　原误作点绛唇，兹依律改。但上下片一二两句俱仄起，又与瑞鹧鸪异

　　昔日人言拾菜郎。根荄菜甲总盈筐。春夏秋冬闲不得，温炎凉冷镇长忙。今日予言截彩郎。能为斡运做经商。愿静一心休作用，好将四季细消详。

　　○瑞鹧鸪

　　春季裁量十四郎。风流玉貌好轻狂。每夜房中怜美妇，常时腹内痛饥肠。以此街前来背箱。利多扑入彩帛行。刀尺使时无作念，妻儿爱处越馨香。

　　○瑞鹧鸪

　　夏季裁量十四郎。炎炎火焰越忙忙。百巧场中夸意锐，万人丛里用心刚。丝绢罗纨铺内藏。金银珍宝架头光。独做辛勤心自苦，浑家丰足业谁当。

　　○瑞鹧鸪

　　秋季裁量十四郎。忧愁思虑动凄怆。陡改红颜衰体瘦，渐生白发老容光。腰曲头低力不刚。耳聋眼暗泪汪汪。日往月来添疾病，妻嫌女怨受恓惶。

　　○瑞鹧鸪

　　冬季裁量十四郎。百端尫瘁早粘床。五藏受寒内结积，三焦发热外生疮。一息不来四假殭。儿孙掇出卧丘荒。七魄有缘归地府。三魂无分上天堂。

　　○瑞鹧鸪

　　争似休休事事忘。虚无境内觅清凉。若是会探潭底月，便教认得雪中霜。共我为邻住洞房。凭作伴爇心香。不日修成功与行，骑鸾跨凤入仙乡。

　　○恣逍遥

　　物物拈来，般般打破。惺惺用、玉匙金锁。沥沥澄源，炎炎焰火。盈盈处，上下倒颠换过。妙妙神机，玄玄性果。清清做、静中堪可。现现虚空，灵灵真个，明明衮，光莹宝珠一颗。

　　○千秋岁

　　汨汨尘寰扰。苦苦尤深窈。长系绊、不分晓。日生还恁地，夜梦魂惊杳。听分表。都缘劫劫波波绍。急急心开肇。早早俱除剿。回首处、见明了。一般真个好。万道银霞绕。这番了。秋潭皓月波光晶。

　　○巫山一段云

　　对月成词句，临风写颂章。一枝银管瑞中祥。随手染清凉。玉洞六开深浅，宝树花分篆香。蓬莱仙岛是吾乡。宴罢后琼堂。

　　○侍香金童

　　大道修持，物物俱尽悔。莫起黑烟生靉靆。云水净清须慷慨。逸优游、做成奇骇。垒这功行，便恰如山与海。得閴里，真闲诚自在。一块红霞笼宝排。化玉成形。转生光彩。

　　○菊花新

　　对月无何添雅致。丛绿花黄偏有异。正是遇重阳，霜露冷、宜呈祥瑞。清香覆我如言志。害风来、且休攀视。应共到蓬莱，琼筵上、众仙颁赐。

　　○木兰花令

　　鹤儿每每常相聚。点点苍苔啄食觑。青霄空外唳天时，明月光中频警露。逍遥鲜洁理毛护。自在游行惟顾步。怡然呼取舞风来，六个随余蓬岛去。

　　○虞美人

　　四郎须是安炉灶。莫把身心闹。玲珑便是本来真。气精养住，便得好精神。汞铅得得知颠倒。方见无名道。今宵饮酒是何人。认取清风明月日相亲。

　　○虞美人

　　以嫂为见在父母

　　害风王哲遵隆道。自在逍遥好。除眠之外总无知。百花笑我，不会见便宜。功成行满仍须早。云步归蓬岛。好同见在赴瑶池。共摘蟠桃、往昔结实枝。

　　○月中仙

　　遭遇中秋，近初更气爽，风定云散。虚空露降，阐万里晴天，显青玉案。举头瞻海岸，涌出金盘烂烂。不特门门焕。人人共喜，贫富总争看。谁能晓悟清辉，这银蟾里面，深隐阳算。星稀宿罕。使鹊为飞去，与离为伴。一轮圆又满。正当午、恰分子半。放光明灿。庵前召我冲霄汉。

　　○金花叶

　　名利牵缠怎彻。谁肯把、善缘总结。在火宅、居常炙＊。尚穿聊恶业。斗巧争如守拙。早离了、机心切切。稍能悟、三教秘诀。也无生无灭。

　　○杨柳枝

　　性命须将自己观。细详看。一刀项下好疼酸。最艰难。不信且将针略试，痛多端。发心要吃觉心寒。远佳餐。

　　○刮鼓社

　　刮鼓社，这刮鼓食中拍。且说豌豆出来后，却胜如大小麦。便接著、五方颜色。青红黄黑更兼白。又同那五方标格。蒸炒煮烧生吃。蒸炒煮烧生吃。

　　○刮鼓社

　　刮鼓社，这刮鼓食中饱。我看豌豆将来后，且圌起须入窖。莫收多、不须收少。上头自有三光照。似象棋何劳打炮。有几个人知道。有几个人知道。

　　○西江月

　　於已搜寻臧善，虑思绝泯为先。减财节色保丹田。对景须行方便。老幼自然有禄，且休苦苦孜煎。放开一朵白花莲。管取西江月现。

　　○西江月

　　王哲心怀好道，害风意要离家。攀缘悉去似团砂。不怕妻儿咒骂。好对清风明月，宁论海角天涯。来来往往跨云霞。此个逍遥无价。

　　○西江月

　　养甲争如养性，修身何似修心。从来做作到如今。每日劳劳图甚。好把幽微搜索，便将玄理思寻。教君稍悟水中金。不肯荒郊做恁。

　　○川拨棹

　　这修行诀。便安排得有次节。把清静天机，今朝分明漏泄。使人人，玉花结。从头一一稳铺设。向五更里看摆拽。将此脱壳神仙，玲珑玎珰做绝。害风儿，怎生说。

　　○川拨棹

　　一更里，瞥看参罗万象列。搜出那坐正昙，内中位貌偏别。向北方也，玉花结。银素将来细得热。把乌龟牢缠绁。然后四只脚，狞狞子一齐打折。害风儿，怎生说。

　　○川拨棹

　　二更里，瞥看天河流无竭。忽见耿耿洪波，泼滟滟底昭彻。向西方也，玉花结。灌出黄芽色非担，甲尖上抟白雪。有此一个灵童，摆手亲自去折。害风儿，怎生说。

　　○川拨棹

　　三更里，瞥看银蟾圆不缺。吐出一轮光明，满天莹然有别。向南方也，玉花结。白鹿前来行得窃。便衔他新皎洁。将去圭峰山头，独自口中啮齧。害风儿，怎生说。

　　○川拨棹

　　四更里，瞥看牛斗光如爇。照遍满宽清虚，放尽灵辉凛冽。向东方也，玉花结。攒烛三山似电掣。熠耀如琼瑶屑。被这惺惺了了，一齐中宵盗窃。害风儿，怎生说。

　　○川拨棹

　　五更里，瞥看斗杓无差缺。正合天心斡运，堪作上天喉舌。向中央也，玉花结。捉得清虚这回决。便永永除生灭。此个自在逍遥，唯予独会拈捻。害风儿，怎生说。

　　○川拨棹

　　曲中词彻。把来历事亲堪说。住京兆府外县，终南方孤云白雪。自观得，玉花结。活死人兮放些劣。没地埋，真欢悦。道号重阳子，字知明姓王名哲。害风儿，怎生说。

　　○无调名

　　性问伊家命。要嫁这、东头儿郎驰骋。昌肌肤莹。昌肌肤莹。铅汞合和正。转气神定。天上面，急敲金钟玉磬。李真仙省。李真仙省。

　　○憨郭郎

　　牛子却如浇墨，牵拽不回头。向川原，贪水草，骋风流。禁得这茫儿躁，加力用鞭勾。浑身都打遍、变霜球。

　　○酹江月

　　放心坦荡，乐闲闲、应使虫消尸去。清静长施凭雅正，封宝瓶口守护。阐辟双关，非能运转，也得全精固。三阳相见，五神分朗团聚。由此虽寝无眠，颐颜养浩，洁白盈盈数。直待澄鲜方是彻，愈觉真灵开悟。性结成丹，圆光耀赫，决遇明师度。红霞缭绕，恁时迎引归去。

　　○梅花引

　　少无福。早孤独。憔悴一身无告嘱。日常思。日常思。此事分明，皇天便得知。见远促。见远促。侍来偏亲增汝禄。孝心推。孝心推。致感神明，洪喜得共随。

　　○梅花引

　　为人福，生中国。衣饭阴公注定禄。命中无，少嗟嘘。天与之贫，不得富安居。寻思人似草头露。争奈朝不保暮。莫刚求。莫刚求。假使强图，入手却还休。

　　○梅花引

　　随缘过，随分乐。恶觅悭贪都是错。贵非亲。富非邻。矜孤恤老，取舍合天真。当权勿倚欺凌弱。须防运去相逢著。减欺慢。减欺慢。不论高下，平等一般看。

　　○苏幕遮

　　荷叶杯

　　认得之，时休送。碧宕深洞。玛瑙耀光希。龙蟠虎绕玫花垂。西江水上，来往见鸟飞。直待青童交位。恁时休去，顶戴翠华冠。浑身锦绣那人谩。方知此处，有个永相随。

　　此词疑有误

　　○采桑子

　　道友问变化（原误作巫山一段云，兹据律改）

　　堪嗟万物阴阳内，造化因功。休论西东。只在三光秀气中。公如会得疾安脚，便做飘蓬。脱了凡笼。一个真灵入碧空。

　　○采桑子

　　昆仑山

　　扶桑日出分明照，蓬岛相邻。若要亲亲。除是清闲只一身。逍遥无事方能到，俯瞰迷津。炼就重绕。顶上孤峰现宝珍。

　　○浪淘沙

　　事事少相侵。物物无心。固精养气本源深。得得仙人添恻隐，猿马牢擒。玉树可先临。花绽黄金。清香窈袅出高岑。万道银霞攒簇住，方得嘉音。

　　○浪淘沙

　　火里生莲

　　阳气透苍天。照照绵绵。地户猛焰亦如然。发出水中真觉性，一朵红莲。早早认清泉。结取因缘。乌龟口内吐灵烟。助正丹田香馥郁，叶叶新鲜。

　　○浪淘沙

　　卖状附口写文

　　附口做生涯。休写交加。凭他实语莫虚哗。便是於身增福禄，赡己荣家。见似浪淘沙。苦劝深嗟。若还不使到厅衙。两主休和欢又喜，公跨云霞。

　　○锦堂春

　　试问修行，才登户牖，应是下手何如。便先令欢乐，於已开舒。待款款寻来，的当端正，意灭情祛。做嬉嬉坦荡，更认闲闲，闲里安居。从前一一细想，好搜玄揣妙，时复亲书。顿省悟，怡然超出，苦海迷衢。这番见真真那个，唯分明本有元初。却还旧处，返光回照，独证无馀。

　　○瓦盆歌

　　你敲著得恁响声大。无祥瑞，没灾祸。元谁知得那。外唇有口能发课。内虚有腹成因果。贵贱贤愚，细思量、人人放一个。这风狂悟斯，不肯争人我。除烦恼，灭心火。日日随缘过。逍遥自在任行坐。功成行满携云朵。带壳升腾，恁时节，方知不打破。

　　○贺圣朝

　　仲冬佳节，灵童来报，阳气初升。黄芽齐吐，玉浆浇溉，荣布层层。甲方琼秀，庚方金彩，相间星能。把明珠祥艳，瑞光迎在，云外腾腾。

　　○昼夜乐

　　藏头

　　金相隔休教错。年间怎生作。前头说甚惺惺，辰下重安手脚。被蟾光晷运交，平时从根摸索。事有神功，清强气跃。下於予寻倚托。文上没丹药。天知命惟高，中谈谈中别著。公决要觅清凉，兆府城南登阁。各得其宜，昼欢暮乐。

　　重阳全真集卷之十三

　　○遇仙亭

　　急急回头。得得因由。物物更不追求。见见分明把个，般般打破优游。净净自然莹彻，清清至是真修。妙妙中间通出入，玄玄里面细寻搜。了了达冥幽。稳稳拈银棹，惺惺驾、般若神舟。速速去超彼岸，灵灵现住瀛洲。

　　○三光会合

　　俗名韵令

　　扶风且住。听予言语。决定相随去。些儿少虑。对公先诉。遇逢艰阻。饥寒雨露。有恓惶处。眉头莫要聚。长生好事，只今堪做。何必候时数。青巾戴取。更衣麻布。得离凡宇。入云霞路。功昭行著。真师自肯度。

　　○心月照云溪

　　俗名蓦山溪

　　一身之内，二物成真宝。著意辩三才，列四象、五行化造。六贼门外，七魄莫狂游，八卦定，九宫通，功行十分到。十分修炼，九转成芝草。八位上仙知，救七祖、远离六道。五年功满，四大离凡尘，三清路，二童邀，抱一归蓬岛。

　　○心月照云溪

　　一身得得，好把逍遥做。莫恋色和财，又名利、荣华不顾。心中逸乐，管取绝忧愁，处清凉，无热恼，事事成开悟。任行任住。坐卧皆从所。玉诀与金科，这两般、频频览觑。玄机密妙，诀许自陈明，结圆成，攒莹玉，捧入长生路。

　　○心月照云溪

　　无常二字，说破教贤怕。百岁受区区，细思量、一场空话。躭他火院，刚恁苦熬煎，早收心，采黄芽，药就难酬价。居山寂静，悄悄实潇洒。断念去贪嗔，把意马心猿系下。神清澄静，一点馍长明，无为里，作功成，不许夸奸诈。

　　○黄鹤洞中仙

　　俗喝马卜算子

　　正被离家远。衰草寒烟染。水隔孤村两三家，你不牵上他马，独立沙汀岸。叫得船离岸。举棹波如练。渔叟停船问行人，你不牵他上马，月照江心晚。

　　○黄鹤洞中仙

　　夜宿山村店。不觉频嗟叹。独自寻思告他谁，只闻得那马，耳畔频嘶喊。国泰兵戈偃。顷亩农夫羡。不动枪旗动酒旗，你不放他那马，两国无征战。

　　○黄鹤洞中仙

　　真人训先生，法名通一，全道道号无忧子

　　卜算词频话。莫放猿儿耍。疾速先须调姹婴，全道马，好把家缘舍。一个真惺洒。云路堪同跨。自在逍遥永厮随，害风马，管取玲珑也。

　　○黄鹤洞中仙

　　咏瓦罐

　　瓦罐泥中宝。巧匠功成造。修炼之时向炉中，内有金光照。有耳何曾晓。有口何曾道。携向街前叫一声，莫教抛撒了。

　　○无梦令

　　赠丹阳

　　坐卧住行有别。自是逍遥做彻。大道本来真，蓦地哂中欢悦。无说。无说。勘破春花秋月。

　　○无梦令

　　春暖回头不肯。直待九冬冼冼。冻得不惺苏，丹药难为救拯。将＊。将＊。却觅长生且等。

　　○无梦令

　　啜尽庐仝七碗。方把赵州呼唤。烹碎这机关，明月清风堪玩。光灿。光灿。此日同超彼岸。

　　○无梦令

　　此日方知颠倒。一切因心善做。决烈便回头，换面更名堪讨。全道。全道。正好安排炉灶。

　　○无梦令

　　咏围棋藏头

　　下围棋取乐。闲白乌交错。者好关机，度输赢忧谑。作。言作。看这番一着。

　　拆起目字

　　○满庭芳

　　藏头

　　方觅残，馀蒙庵主，邀便出黄粱。中生秀，唯我最堪当。内冲和九转，般运、二气飘扬。飚动，楼上下，出入呼光芒。殃。取象滋，羊味酒，醴俱忘。灵真一点，圆照珪璋。印白莲秀艳，清净、别恁馨香。华静，衣前引，齐唱满庭芳。

　　拆起方字

　　○满庭芳

　　藏头

　　莫驱驰，公全道，来真性明光。谁知得，便是水中霜。应相从相见，人悟，物物俱忘。中有，华耀处，怎奈被云藏。详。语锐田，起屋震，地安房。教认清外，别蕴馨香。射昆山片玉，风共、谁话琅琅。辰动，阳佳节，金菊满庭芳。

　　拆起力字

　　○金莲堂

　　俗惜黄花藏头

　　家自悟。今观睹。扶风安手脚，未知门户。鬼作乖疏，下如何做。人来、金相觑。里为谁主。风语汝。还婴儿复姹，宝瓶牢固。圣说因缘，系能结慕。真洪登云路。

　　拆起各字

　　○报师恩

　　俗瑞鹧鸪

　　地仙中仙与天仙。认得三田月正圆。自己若能施笑面，那人未肯便兴拳。撇憢弄脚虚粘地，猛烈回头合上天。若被利名牵绊住，十分失了好因缘。

　　○折丹桂

　　赠丹阳

　　气财酒色相调引。迷惑人争忍。因斯染患请郎中，思使言，你且尽。不须把脉休频诊。死病今番准。这回须去不推辞，复勾追，文贴紧。

　　○折丹桂

　　近来阴府心寒凛。对判官详审。高呼鬼使急拿拿，不凌迟，更待甚。镬汤浴过铁床寝。铜汗频频饮。高声祷告且饶些，后番儿，不敢恁。

　　○折丹桂

　　害风故著言谈引。全道应难忍。荣华攀爱已捐除，谩调和，教你尽。好将心脉时时诊。道服须支准。前篇词意请消详，这番儿，催得紧。

　　重阳教化集卷之一

　　○玉女摇仙辈

　　终南一遇，醴邑相蓬，两次凡心蒙涤。便话修持，重谈调摄，莫使暗魔偷滴。养气全神寂。禀消遥自在，闲闲游历。览清净、常行允迪。应用刀圭，节要开劈。三田会，灵明结，作般般、光辉是绩。先向天涯海畔，访友寻朋，得个知音成阒。直待恁时，相将同步，处处嬉嬉寻觅。暗里瞷瞷檄。觑你为作，如何锋镝。会举箭、张弓对敌。百邪千魅，战回纯皙。无愁戚。方堪教、可传端的。

　　○香山会

　　白光生，青＊至，红辉总好。腾玄耀妙黄深奥。般般彩色，把明珠覆焘。晴空外、来往仙道。封成永号。便受玉皇宣诏。云霞里、上真唯到。香山会聚，发琼方阐道。同归去、长住三岛。

　　○解冤结

　　今丹阳下山权与陆仙作伴

　　我行符水。公修药饵。一居山，一居鄽市。两处崇真暗相洽，即非彼此。无为漏、共成不二。扶风儒士。同为教旨。辟得正，上合天意。行满功成去蓬莱。却寻旧址。如今且、休言异寄。

　　○七宝玲珑

　　人人每日，问人要求玄。你便待、做神仙。四四一十六个字，二十八字在众贤。会得之时也未然。既要修行，先念乐花莲。次弃了、冗家缘。物物拈来俱不染，打破般般出上田。一道光明入碧天。

　　○金鼎一溪云

　　对月成词句，临风写颂章。一枝银管瑞中祥。随山染清凉。玉洞门开深浅，宝树花分香篆，蓬莱仙岛是吾乡。宴罢后琼堂。

　　○上丹霄

　　向终南，成遭遇，做风狂。便游历海上嘉祥。闲闲得得，任从词曲作诗章。自然神气共交结，认正心香。真清净，唯清湛，还清彻，处清凉。赤青红白又兼黄。五般彩色，迎来围罩宝珠光。这回应许碧霄上，明耀无方。

　　○踏云行

　　激发丹阳

　　东海汪洋，西山详审。金钩钓得欢无恁。一头活乐大鲸鱼，万鳞灿烂铺白锦。随我遨游，水云信任。青山绿水相过甚。张公吃酒李公来，李公夺了张公饮。

　　○忆王孙

　　诫丹阳语言

　　人云口是祸之门。我道舌为祸根本。不语无言绝讨论。性难昏。便是长生保命存。

　　○踏云行

　　昨日青巾，今朝红角。脂腮粉面别躯壳。改头换面有谁知，更形易体无人觉。奉劝诸公，词中想邈。百年迅速如雷雹。早为下手炼精神，顿安炉灶成丹药。

　　○无梦令

　　藏头

　　趁心头事少。绽玉花不老。要认良时，艳分明北道。脑。脑。照返餐芝草。

　　拆起早字重阳重阳教化集卷二

　　○遇仙槎

　　鳌鱼海里游，首尾长摇摆。百日下金钩，钓出娑婆界。应无离水忧，鹏化扶风快。随我上青霄。同赴龙华会。

　　○风马儿

　　意马擒来莫容纵。常堤备、珰滴瑠玎。被槽头猢狲相调弄。蹄攒耳举早临风，珰滴瑠玎。椿上缰儿缠鞚。这回你、珰滴瑠玎。待驯良、牵归白云洞。逍遥自在，更不肯、珰滴瑠玎。

　　○万年春

　　十化分梨，我於前岁生机构。传神秀。二人翁母。待教作拿云手。用破予心，笑破他人口。从今后。令伊依旧。且伴王风走。

　　○报师恩

　　藏头

　　言云语莫听闻。眼味香不属君。内减除人我相，前无有死生分。圭和合凭三照，水焚烧按九雯。又武平清净出，头临月弄祥云。

　　拆起云字

　　○蓬莱阁

　　俗秦楼月藏头

　　溟漠。今忘了登飞阁。登飞阁。人自省，身居银廓。能俱养灵丹药。槎稳驾销诸恶。销诸恶。头一点，肯教牢落。

　　拆起水字

　　○青莲池上客

　　俗青玉案攒三拆字

　　锁户真成也。百朝惺洒。冰餐非苟且。玄妙，就中超＊。马眸粘惹。恩爱俱齐舍。闲游冶。教余同幽雅。仙子，共成修写。马明星下。

　　○青莲池上客

　　但词中有喝马，令丹阳行行坐坐要唱

　　元初一得从初遇。便端正、昭彰著。转作重阳晨彩煦。晴空来往。碧霄堪住。琼马驸。引入长生步。灵光不动神光聚。便攒簇、银霞护。满插金花频返顾。青衣鸾鹤，共同来赴。瑶马驻。般在清凉路。

　　○青莲池上客

　　亘初独许能骑坐。这骏驷、从牵拖。直走盘旋双庆贺。三山骨健，力筋偏大。马辅佐。万丈洪崖过。谢伊驼出深坑祸。衒玉辔，金缨亸。喊雾嘶风游水火。月华前面，四蹄轻锁。马负荷。也我成因果。

　　○青莲池上客

　　上元看辊灯球

　　上元景致真堪看。更片片、行云散。现出天如青玉案。放开心月，慧灯明照，两曜交光灿。球妆七宝玲珑焕。把性烛、当中按。一对金童呈手段。琼杆推转，顺风归去，辊入蓬莱观。

　　○黄鹤洞中仙

　　俗卜算子

　　卜算词中算。卦象分爻彖。海岛专寻知友来，堪把扶风唤。莫怪频磨难。只要公明灿。决定坚心没恼愁，永结长生伴。

　　○黄鹤洞中仙

　　暗里修持做。不合名张露。却使人人转敬钦，所以难停住。谨对扶风诉。结伴关西去。卓个庵儿累行功，同步烟霞路。

　　○黄鹤洞中仙

　　修炼不烦忙，自有人来遇。已与白云作伴俦，常作词和赋。净里转恬然，欢喜回光觑。一个青童立面前，捧出长生簿。

　　○黄鹤洞中仙

　　前后各喝马一声

　　赶退日中乌，捉取月中兔。便著晶光覆了身，金马住。方是重阳做。交位显真功，换质成真趣。到此还知自在游，玉马去。走入云霞路。

　　○黄鹤洞中仙

　　一匹好骅骝，精彩浑如画。却被银鞍缚了身，著绊马。怎得逍遥也。不若骋颠狂，掣断缰无挂。摆尾摇头厩枥违，做野马。自在成游冶。

　　○黄鹤洞中仙

　　信任水云游，忺放灵猿耍。要去随霞恣害风，乘良马，稳坐香罗帕。南北与东西，选甚高和下。处处来回得自如，呈弓马。会把明珠射。

　　○黄鹤洞中仙

　　此个真真也。莹彻灵台也。出入虚无缥缈间，骑风马。信任飘飘也。占得惺惺也。光耀明明也。来往晴空碧落中，乘云马。自在逍遥也。

　　○黄鹤洞中仙

　　在金莲堂，每自唱此词，须自顶礼，谓丹阳曰，我临化时，说与汝等。

　　初见青钢剑。尸内曾加点。木上安来出一丝，乾马占。害后随风飐。得此修行渐。日日频频检。暗喜欢时只自知，天马瞻。与我长生验。

　　○黄鹤洞中仙

　　藏头

　　算词中话。上甘津洒。养灵烟火养莲，意马。院俱齐舍。内丹无价。在山边挂。有屯蒙玉线缝，野马。月同安下。

　　拆起卜字

　　○玉炉三涧雪

　　决烈修行要猛。存亡莫拟先生。心田可否自亲耕。休赖他人侥幸。出离须凭福幸。舍家迷里难行。空宵愁起滴长更。寻甚金山银矿。

　　○玉炉三涧雪

　　藏头

　　引卧於宁海，将宜甫为凭。交霞友做雪朋，郎分明为证。定便除色欲，神玄牝清澄。升火降两相吞。内敢言游泳。

　　拆起永字

　　○黄鹤洞中仙

　　藏头

　　兆看余灯，炼阳周镜。照他人，返逼驱儿省。下清中莹。豔出银釭面。菱花静。似韬光不骋驰。儿惺内观真景。

　　拆起京字

　　○定风波

　　万万人中这个人。忽然自悟说良因。恰似白莲花一朵，尖新。泥沙脱了出迷律。邀住清风开嫩脸，朗窥明月作毗邻。住向空中胜馥郁，灵真。此时占得四时春。

　　○超彼岸

　　凡躯莫藉。把惺惺了了，自然明明构架。行住坐卧，须要清清闲暇。气神和，结成珠，堪教化。张弓举箭能亲射。红心正中，赶退周天卦。垛贴中间，迸出霞光无价。五行违，脱阴阳，超造化。

　　重阳教化集卷之三

　　○爇心香

　　坐杀王风。立杀扶风。只因伊、贪恋家风。争如猛舍，认取清风。好同行，好同坐，共携风。我即真风。你即佯风。小春天、总赖温风。将来雪下，怎奈寒风。窗儿里，六儿外，两般风。

　　○恣逍遥

　　若要修行，须当子细，把金关玉门牢闭。上下冲和，位交溉济。得来后，惺惺又同猜谜。混入虚空，却投根蒂。亳光在、烂饮霞际。五彩新鲜，真灵莹腻。分明彻，净清閴然细细。

　　○神光灿

　　金关叩户，玉锁扃门，闲里不做修持。杳默昏冥，谁会舞弄婴儿。睡到擒猿捉马，醒来后、复采琼芝。每依时，这功夫百日，只许心知。自在逍遥做就，唯舒展红霞，光彩敷披。罩定灵明，方见本有真葱。一粒神丹结正，三重焰、紧紧相随。过瑶池。透青霄，顶上无为。

　　○无调名

　　与丹阳

　　栗与芋，芋与栗。两般滋味休教失。性与命，命与性。两般出入通贤圣。都要知。都要知。便是长生固蒂时。休想瑶台并阆苑，六家珍宝出天池。

　　○真欢乐

　　便把户门安锁钥。内更蕴、最奇略。安炉灶、锻炼金精，养元神、修完丹药。二粒圆成光灼灼。虚空外，往来盘礴。五彩总扶持。也无施无作。冥冥杳杳非投托。占盈盈，赴盟约。蓬莱路、永结前期，定长春、瑶芳琼萼。等接清凉光偏烁。放馨香、自然雯作。里面礼明师，现真欢真乐。

　　○爇心香

　　这个王风。自小胎风。大来后、变做心风。遍行游历，正是狂风。每闲闲处，诗曲作，似长风。谒马儒风。说与仁风。諕他成、急急惊风。乱为下手，锁了防风。便怎生，医得你，破伤风。

　　○玉花洞

　　要知端的，默默细想，须凭因果。致令喜悦，投归玄妙，便把门儿锁。惺惺了了真堪可。有自然香火。净中寂阒，分明一个。师父来看我。

　　○无梦令

　　今则与公照烛。无梦令中详录。古圣富春诗，六白莹光如玉。丁属。丁属。三块各人知足。

　　○爇心香

　　谑号王风。实有仙风。性通禅、释贯儒风。清谈吐玉，落笔如风。解著长篇，挥短句，古诗风。斤运成风。鹏化抟风。恣云游、列御乘风。冬寒闭户，念见高风。更坐无炉，眠无被，任霜风。

　　重阳分梨十化贪集卷上

　　○黄鹤洞中仙

　　你待坚心走。我待坚心守。栗子甘甜美芋头。翁母同张口。开取四时花，绽取三春柳。一性昭然全得他，玉液琼浆酒。

　　○黄河清

　　根固源澄宜锁户，清清坚守深洞。转加温暖，悉屏严凝寒冻。别是风流雅致，顿知得、超升管中。得自然、开悟长生，遇玉花、正好拈弄。元初本有真灵，明明处，这回搜见铅汞。便令结就，一粒金丹堪贡。显现祥光瑞耀，更来往、随鸾引凤。十洲三岛神仙，喜庆迎共羾。

　　○忆王孙

　　分明七宝更休论。七座门开各有门。一四一三各彼吞。返阳魂。便是长生保命存。

　　○玉京山

　　失笑迷阴化不来。顽愚心锁硬，怎生开。直饶富贵没殃灾。天年限，终久落轮回。鬼使早相催。儿孙难替得，有何推。恁时悔恨哭声哀。方知道，学道是仙材。

　　○临江仙

　　真人训马先生，法名通一，字全道，道号无忧子。

　　栗子味招全道子，芋头滋味引回头。名人吃了并无忧。四三通十二，个个下重楼。吃得过时冰是水，水中雨点浮沤。一来一去几时休。若教同我愿。管取得真修。

　　○黄河清

　　按一百八数

　　九曲黄河分九转，洪波大浪清净。九江共同，合就俱来归正。九鼎中间显现，九宫阐、端流一定。玉翻金泼盈盈处，倒侵九曜开影。九霄翠碧相齐，九皋有，鹤鸣迎接精莹。九光洞，明返照，灵辉堪并。九曲神珠跳跃，九仙至、如然游泳。淇殚澄彻成功行，九天通圣。

　　○临江仙

　　八卦分明铺摆定，二人各四阳阴。中间玄妙细搜寻。若能知此味，便是得真金。恬淡隐藏清与净，甜甘却显佳音。八都山上出高岑。正当堪眺望，方是好登临。

　　○莫思乡

　　赠丹阳

　　栗子味堪收。更出馨香是芋头。今后吃时思想定，追求。为甚般般各六筹。细认细寻搜。芋有青苗栗有＊。空外地中归一处，休休。说破玄玄你越愁。

　　○望蓬莱

　　逢九变，逢九变，须用宝刀裁。阴魄莫随魔鬼转，阳魂合赶好梨来。今已免轮回。公听取，公听取，道眼正堪开。四假身躯宜锻炼，一灵真性细详猜。有分看蓬莱。

　　此下原有虞美人害风饮水知多少一首、已见全真集卷五，故不复出

　　○蕊珠宫

　　栗子二三个。这芋头的端六个。分付清闲唯两个。寻思个。甘甜味，怎生个。五脏明明个。又六腑、不差些个。更有金丹此一个。十二个。请翁婆，会则个。

　　○感皇恩

　　百日锁庵门，分梨十化。闲闲澄中，净养真假。个人叹问，直受如斯潇洒。我咱知得也，诚清雅。别有一般，分明好画。频频亲擎出、暂悬挂。那懑要看，万斛珍珠酬价。恁时传说下，些儿话。

　　○报师恩

　　为何不倦写诗词。这个明因只自知。一笔书开真正觉，三田般过的端慈。回光返照缘观景，固蒂深根恰及时。密锁玄机牢闭户。唤来便去赴瑶池。

　　○无调名

　　赠丹阳

　　酒初醒。梦初惊。月初明。性初平。如觉悟，是前程。

　　○无调名

　　誓丹阳

　　子孙入道，七祖出离地狱。子孙得道，九祖生天。如退道，累祖先。

　　○悟南柯

　　芋栗今番彻，贤愚两共餐。一能阳气做团圆。一个沉沦阴魄，愈摧残。来者归清净，迷人俗冗盘。通全跳入好仙坛。恰恰同居。吉吉永相看。

　　○玉堂春

　　玉性金真，人人皆可化。玉液金丹，频频迎迓。玉兔金乌，光光相次亚。照玉阑干，种玉芽。玉蕊金茎，长长生不谢。玉女金童，常常看舍。玉锁金匙，六门开阐下。赏玉堂春，对玉花。

　　重阳真人分梨十化集卷下

　　○如梦令

　　大道长生门户。几个惺惺觉悟。铅汞紧收藏，方始澄神绝虑。心慕。心慕。便趋蓬莱仙路。

　　见终南山石刻，署云，承安五年重阳日，终南山祖庭灵虚观主吕道安毕知常立石

　　○蓦山溪

　　曾萧真人

　　真人已悟，四海名先到。只为有声闻，却隔了、玄元妙道。可怜仙骨，落入鬼形骸，一般衰，一般老。空恁一般了。岂知玄妙。刚被身心傲。度日若聋盲，诮不识、丹砂炉灶。好将二物，鼎内结成丹，服饵了。得长生，携手归蓬岛。

　　见金莲正宗记

　　○集贤宾

　　仔细曾穷究。想六地众生，强揽闲愁。恰才得食饱，又思量、骏马轻裘。有骏马，有轻裘。又思量、建节封侯。假若金银过北斗。置下万顷良田，盖起百尺高楼。儿孙自有儿孙福，莫与儿孙作马牛。贪利禄。竞虚名，惹机勾。岂知身似、水上浮沤。贪恋气财并酒色，不肯上、钓鱼舟。荒尽丹田三顷，荆棘多稠。宝藏库、偷盗了明珠，铁灯盏、渗漏了清油。水银迸散难再收。大丹砂甚日成就。杀曾叮咛劝，劝著后，几曾偢。苦海深，波浪流。心闲无事却垂钩。呜呼锦鳞终不省，摇头摆尾，姿纵来来，往戏波流。愚迷子，省贪求。只为针头上名利。等闲白了少年头。

　　鸣鹤馀音卷一

　　○满庭芳

　　汝奉全真，继分五祖，略将宗派称扬。老君金口，亲付与西王。圣母赐、东华教主，东华降、锺离承当。传玄理，富春刘相，吕祖悟黄梁。登仙弘誓愿，行缘甘水，复度重阳。过山东游历，直至东洋。见七朵金莲出水，丘刘谭马郝孙王。吾门弟，天元庆会，万朵玉莲芳。

　　鸣鹤馀音卷三

　　○六么令

　　真清真静，便是虎和龙。澄澄湛湛，婴儿姹女自升腾。寂默刀圭根本，斋戒换西东。时中十二，常常觉照，内调神气玉炉功。何须寻枝摘叶，岂论语丹经。假馀玄妙，知懒惰亦成空。灭睡忘言除慾，饮膳少丰融。外系疏啬，人情淡薄，念头打破渐幽通。

　　鸣鹤馀音卷四

　　○宜靖三台

　　化丹阳

　　有限形躯，无涯火院，刹那催促光阴。想人生、有似当风烛，整日家、昼忙夜惊。有等愚迷，千思万想，家缘逼迫浑沉。爱子怜妻，被冤家、系缆萦身。猛悟回头，名缰割断，恩山推倒重重。将爱海跳出，清闲乐道逍遥，半张纸，一张琴。土榻安眠，牢拴意马，莫教斗乱身心。慧剑挥时，斩群魔、万神自宁。二炁相交，龙奔虎走，金乌玉兔相迎。入玉炉、金鼎丹砂，炼阳神、出朝玉京。此个家风，冰清玉洁，点头多谢知音。欲要成双全后，价值千金。

　　化丹阳

　　○蜀葵花

　　上仙传秘诀。只要尘情灭。意马与心猿，牢锁闭，莫放劣。戒悭贪是非，人我无明断绝。把巧辩聪明都守拙。紫殿元君歇。宝鼎丹砂结。也休问龙虎，铅汞絮繁说。向迷云堆里，捧出一轮皎月。方表信，希夷门户列。

　　鸣鹤馀音卷五



 
【王志谨：词作1首】

　　○金人捧露盘

　　喜乐山村，风月知音，信任岁华交换。终日掩柴门，处幽轩，闲看古书慵倦。住坐从容，独行独步，都把声名断。抱守元阳，情忘境灭，气神和冲，升沉无碍，玉炉炼至宝，欲结清凉，重生温暖。寂寂空空，没空色养，真源返扑，默默熟惯。静静与清清，觉心猿意马，没丝毫乱。放旷无拘，恣情散诞。自在逍遥，行满与功成，得无生，尽他乌兔走，飞腾休管。世情远。修真之士休宜晚。

　　鸣鹤余音卷一



 
【卫德辰：词作1首】

　　○清平乐

　　题碧梧苍石图

　　紫箫音断。睡起乌纱岸。梦峡飞云空汗漫。又负一番秋雁。捻沙尚拟圆成。风流不减耆卿。怕听苍梧夜雨，等闲写入无声。

　　珊瑚网名画题跋卷八



 
【卫德嘉：词作1首】

　　○清平乐

　　题碧梧苍石图

　　彩云飞断。愁思茫无岸。落日平芜烟水漫。又见去年归雁。琵琶旧曲难成。风流谁复如卿。满耳碧梧秋雨，浔阳江上哀声。

　　珊瑚网名画题跋卷八



 
【魏初：词作43首】

　　○木兰花慢

　　为安总管寿

　　记凤凰城下，走飞骑、扈龙舟。正春水生波，头鹅落雪，风偃貂裘。西南宪司高选，自并汾以去数君侯。处处随车有雨，行行白简生秋。今年冠盖驻梁州。民物沸歌讴。看绿水平田，人家烟火，桑柘鸣鳩。辉辉虎头黄节，道看看、飞下日边头。尽把中原山色，与君同醉南楼。

　　○木兰花慢

　　为姜提刑寿

　　记当年分陕，拥飞盖、入长安。把渭北终南，秦宫汉阙，都入凭兰。追随大浑几日，又嘉陵山色上征鞍。杨柳离亭痛饮，梅花乐府新翻。一封丹诏五云间。全晋动河山。看匹马横秋，弦轰霹雳，虎卧斑斓。生平此心耿耿，道君恩未报敢投闲。袖里升平长策，春风咫尺天颜。

　　○木兰花慢

　　为完颜振之寿

　　笑功名谩我，都几许、竞匆匆。记玉佩红鞓，长安陌上，人指青驄。归来买田故园，尽人间社燕与秋鸿。唤奴拏鱼溪上，看儿种豆村东。算来何物是穷通。只有读书功。爱杖履风流，崖西古石，舍北长松。宦尘千丈如海，更何心、鞍马避奴童。万古醉中天地，井蛙湖海元龙。

　　○木兰花慢

　　为冯副使寿

　　记春风门巷，骑竹马、舞青衫。笑我拙何堪，君才十倍，头角巉巉。读书故都乔木，更含香兰省并归骖。醉听滦河夜雨，清吟太液秋蝉。别来何物是新添。霜入鬓毛尖。正渭北江东，暮云春树，得共新衔。人生别离居半，但公余、有酒且醺酣。几日邻村桑柘，梦中烟雨江南。

　　○木兰花慢

　　宋汉臣墨梅并序嘉议宋公于予为世契兄，向过洛阳，吾兄适宰是郡，尊酒留连者累日，迩后讣音至长安，予不胜惊悼。今年以事来京都，其弟义甫秘监会予于东溪，出示嘉议墨梅横幅，因作长短句一章，兼致区区追挽之意云

　　爱笔端造化，春不尽、思无边。看诗意精神，不求颜色，物外神仙。回头水南水北，觉冰姿玉骨却凄然。一片肝肠铁石，三年雪月情缘。洛阳尊俎记留连。慷慨正华年。恨鞍马匆匆，长亭老树，芳草离筵。西风雁来何处，忽传将、幽恨到重泉。昨日东溪再过，不堪尘满冰弦。

　　○木兰花慢

　　次韵奉答刘兄

　　记汉皋亭上，从别后、几秋风。爱诗酒追随，衣冠雅重，车骑雍容。回头白云汾水，又传将、淮海避青驄。官府年来有禁，音书未易相通。肝肠如铁气如虹。佳句入清雄。问渭北江东，暮云春树，此意谁同。虚名百年惭愧，赖吾乡、风味近河东。几日凤凰山下，鸡豚社酒迎逢。

　　○木兰花慢

　　赠阆州扬宣抚

　　问高城铁瓮，缘底事、净妖氛。道霜落长安，元戎阃令，万骑云屯。人人知自有用，望金汤、直上撼乾坤。海陆鲸鳌掀舞，秋风怒卷孤豚。将军。却恐炽灾熏。玉石到俱焚。便立马城头，扶伤吊病，不侈奇勋。区区虿蜂螳臂，算从今、都合□平吞。一片旌旗闲暇，梦魂常绕夔门。

　　○木兰花慢

　　送张梦符治书赴召

　　正江南二月，春色里、送君行。对芳草晴烟，海棠细雨，不尽离情。思量汉皋城上，共当时、飞盖入青冥。醉后嘉陵山色，马头杨柳秦亭。十年一别鬓星星。慷慨只平生。爱激浊扬清，排纷解难，肝胆峥嵘。此心一忠自信，更太平、丞相旧知名。寄谢草堂猿鹤，移山未要山灵。

　　○石州慢

　　留别雷御史

　　才得相从，还有此行，难合交错。公余颇喜新凉，杖履频承谈益。白衣苍狗，不如付与无心，到头谁是真功业。天地尽知音，足清风明月。应惜。枯罢未脱疮痍，鞍马不嫌驱役。笔底清霜，隐隐已沾鬓发。秋风万里，飘飘老鹘搏空，鹪鹩尺鷃甘沉没。开岁待君来，满江南春色。

　　○木兰花慢

　　次高郎中道凝韵

　　千古汗青，勋业几人，能是雄杰。麒麟画像当年，转首许多除折。前村月底，一壶春酒追随，梅花解软肝肠铁。万事尽悠悠，只固吾穷节。愁绝。倦游岁暮，栖迟风雨，一枝鸠拙。意广才疏，事与古先殊别。梦中乡国，闲时独上城楼，角声旗影供凄切。醉里倚阑干，满西山晴雪。

　　○满江红

　　寄何侍御

　　少日肝肠，云梦地、气吞八九。今老去，才疏计拙，百居人后。倦处收回行路脚，懒来噤却吟诗口。算从前、四十九年非，如回首。风与月，须长久。谁放我，成三友。笑官仓红腐，可堪痴守。倒凤颠鸾吾已矣，淋漓醉墨蛟虬吼。尽都门、冠盖拥红尘，青青柳。

　　○满江红

　　寄何继先御史

　　落日何山，人好在、凤凰城阙。还记否、长安城下，一杯离别。芳草连空春欲暮，落红千片飘香雪。忆使君、昨日出潼关，今三月。吾有意，从君说。君为我，能周折。想台中评议，正劳提挈。走马秦川尘土里，离愁一似年时节。问白头老母倚门心，何时歇。

　　○满江红

　　为书史王造甫寿

　　年少才华，文字里、已曾相识。还又喜、柏台高远，我承飞檄。笔底辉辉多古意，幕中隐隐当劲敌。更今年、相从入川来，良可益。心与胆，当如石。须不负，文章力。要他年事业，轰隆霹雳。自觉空疏成底事，爱君文雅吾平昔。把清江、都与酿成春，如鲸吸。

　　○满江红

　　为双溪丞相寿

　　借问中朝，谁得似、相公勋旧。记前日、风云惨淡，雷霆奔走。万里野烟空绿树，旌旗莫卷熊罴吼。更挺身、飞出虎狼群，人能否。元自有，谈天口。初不负，经纶手。更诗书万卷，文章星斗。乐圣衔杯应暂耳，不妨桐院闲清书。愿寿杯、青与北山松，俱长久。

　　○满江红

　　为张右丞寿二首

　　梁甫孤吟，已认得、真龙头角。记当日、江山如画，一时英略。立马便谈天下事，凤池十倍扬州鹤。更诗书万卷豁心胸，无邱壑。活国手，千金诺。自不负，麒麟阁。算点鞭余事，不妨清酌。今日文昌虚八座，鬓毛莫遣星星却。要袖中、霖雨洗乾坤，侵寒廓。

　　○满江红

　　天造云雷，问谁是、中原豪杰。人尽道、青钱万选，使君高节。自有胸中兵十万，不须更事张仪舌。看千秋、金镜一编书，心如铁。天下利，君能说。天下病，君能切。要十分做满，黑头勋业。乐府新诗三百首，篇篇落纸挥冰雪。更醉来、鲸吸卷秋波，杯中月。

　　○满江红

　　登汪师展江楼次张周卿韵

　　落日江楼，山不尽、乱云横碧。还又见、人家烟火，倚天青壁。貔虎夜攒分远近，鱼龙入海无南北。道军门、昨夜有人来，传佳檄。歌慷慨，吾平昔。今潦倒，嗟何及。幸此身膏沐，太平文德。方喜诗坛逢老手，却愁酒阵当强敌。便从今、都与卷降幡，知吾必。

　　○水龙吟

　　为祖母太夫人九十之庆

　　玉峰千古高寒，浮花细叶难相称。风流不减，谢家林下，蔼然辉映。最□关心，岁时伏腊，苹繁荐敬。笑人间儿女，那知许事，空脂粉，香成阵。惭愧儿郎草草，满金杯、绿浮春莹。此心但愿，旁沾亲旧，年年康胜。一曲龙吟，又传佳话，尊前试听。道期颐未劳，十年今日，再安排庆。

　　○水龙吟

　　予诞日，不得与儿子必复相会聚者凡六寒暑矣。今年是日，必复以诗上寿，有勇退神仙今不远之句，因以此曲示之

　　平生翰墨箕裘，误蒙獬豸分司早。登车揽辔，风烟万壑，连云鸟道。五载归来，中台无事，江南芳草。记钱塘门外，西湖湖上，登临处，知多少。梦里五云楼阁，正瞻依、玉墀春好。南海阴风，越台暑瘴，不禁怀抱。白粥青齑，平心养气，万缘俱扫。便从今、收拾黄牛十角，只闲中老。

　　○念奴娇

　　为王约斋绍明寿

　　离骚痛饮，问毕竟、世上功名何物。眼底谁能知许事，只有双凫仙客。一局残棋，两窗疏翠，谈笑挥冰雪。红尘千丈，定知不到雄杰。昨日黄菊篱边，渊明招我，逸兴悠然发。今日秋香犹好在，请对玉芝仙骨。富贵谩人，云翻雨覆，枉换青青发。不如高卧，浩歌且醉明月。

　　○沁园春

　　留别张周卿韵

　　自揣平生，百无一能，此心拙诚。甚年来行役，交情契阔，东奔西走，水送山迎。遥望神州，故人千里，何幸今年共此行。潇潇雨，算几番茅屋，灯火残更。从教长路欹倾。拚一醉、都浇磊块平。向白云直上，君吟我和，绿波江畔，我唱君赓。恰到相逢，又还相别，惭愧人间功与名。长亭外，望野烟春草，不尽离情。

　　○沁园春

　　送霍国瑞

　　鸡舌浓香，朝马晨钟，十载禁廷。恰行春绿野，从容冠盖，人家烟火，相望升平。一夕霜台，又颁新宠，白璧青钱到姓名。人争道，看春风袖里，霹雳抨轰。谁怜汉水孤征。得旗旆、相从有此行。爱风流凝远，长歌细饮，青灯夜语，款曲交情。恨杀文书，官程未了，又到殷勤渭城。百年里，算悲欢离合，几度长亭。

　　○沁园春

　　次张可与郎中韵，可与郎中与晋卿德昌以乐府相唱酬，初不揆奉次

　　三子追随，文笔峥嵘，相如上林。正遥山雨过，岚光涌翠，平湖风起，天气行金。老我何堪，颓然于上，得共停舟赏此音。高歌罢，似千山月冷，万壑龙吟。玻璃莫厌杯深。尽尘土、机关苦用心。对湖山如此，安能不醉，交亲知己，何处重寻。慷慨中流，阑干拍遍，离合悲欢一古今。明朝去，向滕王阁上，暮雨孤斟。

　　○水调歌头

　　送张梦符

　　一代橘轩老，胸次浩无穷。当年比度元李，气象郁相同。况是文章翰墨，溅溅龙拏虎跃，又得复斋公。俯仰想前辈，风采照区中。羡君侯，三尺剑，六钧弓。风雨堕地奔走，龌龊笑田翁。今日衣冠华选，前日龙门桃李，歌咏入清雄。看取此回去，奏论大明宫。

　　○水调歌头

　　喜雪

　　南国昼多雾，大是写真诗。今年何许风色，吹作雪花飞。人道使车刚节，我道使车和气，此语未应非。簿案尽丛杂，梅竹复参差。钓鱼君，今老矣，复何之。人传日边消息，四海入皇威。况是髯张癯霍，偶有相逢今日，时复吐奇辞。朱子有佳酒，连为倒琼卮。

　　○感皇恩

　　次商参政韵

　　睡起独登临，不禁残酒。楼上阑干厌晴柳。好山凝望，良是慰予心友。风烟春近也，平安否。画戟朱门，谁堪炙手。茶社诗盟要长久。年来和梦，无复东奔西走。麒麟新画像，从渠有。

　　○鹧鸪天

　　次姜御史韵

　　雨过鸡窗觉梦清。文书一束五更灯。愁于饥鹄痴于鹤，闲爱孤云静爱僧。人似月，酒如渑。几时别墅醉秋灯。高情千古闲居赋，世故驱人不易能。

　　○鹧鸪天

　　九日晋溪

　　何处龙山事不偏。晋王祠下水浮天。参空铁树三千丈，刻石名臣五百年。歌浩荡，酒如川。暂陪珠履对风烟。自怜白发无能事，只有丹心在日边。

　　○鹧鸪天

　　霍国瑞母八十之寿

　　少日教儿苦读书。只今骢马到亨衢，镜中双鬓秋难染，膝上诸孙玉不如。花淡淡，竹疏疏。风流好个寿星图。平安日月从今数，百岁平头尽有余。

　　○鹧鸪天

　　赠王敬之御史耿伯玉台掾

　　去岁新秋别凤城。今年春早会秦京。人生离合知无定，空里相逢重有情。花淡淡，柳青青。半风半雨若为平。清明得暇还相觅，醉倒沙头碧玉瓶。

　　○鹧鸪天

　　室人降日以此奉寄

　　去岁今辰却到家。今年相望又天涯。一春心事闲无处，两鬓秋霜细有华。山接水，水明霞。满林残照见归鸦。几时收拾田园了，儿女团圞夜煮茶。

　　○江城子

　　为祖母夫人八十之寿

　　如儿花额粉香匀。点妆新。看来真。八十风流，都属太平人。长日篆烟琴一曲，瓶水暖，麝梅薰。酒烘仙颊晕微醺。洞庭春。要平分。儿女团圞，语笑重情亲。更看蓝襂红袖舞，歌娅姹，小诸孙。

　　○南乡子

　　赠友人

　　一别五云城。惭愧朝阳有凤鸣。奔走几年成潦倒，堪惊。底事能传万古名。犹记少年行。可惯清樽独自倾。昨日东冈欢笑处，谁醒。吸尽人间竹叶清。

　　○定风波

　　长日心边一事无。放痴儿女走相扶。不道牵衣缘底事。笑指。杖藜门外看平湖。好借西邻霜羽鹤。更著。青松和月两三株。一片春风千古意。倩取。龙眠作个寿星图。

　　○朝中措

　　为寒仲山佥司寿

　　五年宪府记相看。秋水净门兰。一曲骊歌别后，眼前万里河关。爱君佳处，文书堆积，意思安闲。看取清秋射虎，短衣匹马南山。

　　○清平乐

　　祖母夫人寿

　　珠围翠绕。尘土知音少。一曲清琴松月晓。儿女肝肠容了。歌声不用琵琶。银杯细卷流霞。岁岁而今时候，小溪晴雪梅花。

　　○太常引

　　党氏园亭红梅，次徐子方韵

　　亭亭清瘦阿谁邻。合占了、百花春。蜂蝶漫成群。只山月、淡烟最亲。旧家窗户，精神好在，红簇麝香新。有酒到吾唇。更拚作、花边醉人。

　　○人月圆

　　为细君寿

　　冷云冻雪褒斜路，泥滑似登天。年来又到，吴头楚尾，风雨江船。但教康健，心头过得，莫论无钱。从今只望，儿婚女嫁，鸡犬山田。

　　○点绛唇

　　次商台符韵，送何侍御

　　昨日邮亭，树头一带青山晚。绿波清浅。人与天涯远。今日相逢，绿蚁新醅满。歌声断。落红零乱。梦逐春来雁。

　　○点绛唇

　　为孙叔庸寿

　　月底秋吟，爱君星斗银河句。拍江风雨。认得回舟处。十角黄牛，曾是生平语。相将去。绿云千树。作个菟裘处。

　　○浣溪沙

　　为刘归愚寿

　　前辈风流有几人。拚教诗酒百年身。小红灯影近新春。醉里看花城外寺，闲来课种水南村。人间百伪不如真。

　　○浣溪沙

　　心地宽平见寿徵。鬓鸦匀薄只青青。从今却是数松龄。除却弄孙无一事，闲时针线困时行。小儿新语唤文苓。

　　○浣溪沙

　　灯火看儿夜煮茶。琴丝香饼伴生涯。秋霜元不点宫鸦。十月好风吹雪霁，一天春意入梅花。寿星人指示仙家。

　　以上四库珍本青崖卷三



 
【无名氏：词作274首】

　　○导引

　　天德二年三月祫享回銮姑洗宫

　　礼成庙享，御卫拱飞龙。诸家起翔风。太平天子多受福，孝德与天通。凤箫龙管韶音奏，声在五云中。粲然文物昭治世，万亿祀无穷。

　　○导引

　　贞元元年三月驾幸中都姑洗宫

　　銮舆顺动，嘉气满神京。辇路宿尘清。钩陈万旅随天仗，缥缈转霓旌。都人望幸倾尧日，鳌抃溢欢声。临观八极辰居正，寰宇庆升平。

　　○导引

　　正隆六年六月驾幸南京林钟宫

　　神宫壮丽，宫殿压蓬莱。向晓九门开。圣明天子初巡幸，遥驾六龙来。五云影里排仙仗，清跸绝尘埃。都人齐唱升平曲，更进万年杯。

　　○导引

　　大定三年十月祫享顺銮应钟宫

　　礼行清庙，华黍荐年丰。圣孝与天通。六龙回驭千官卫，玉振佩环风。黄麾金辂严天仗，霏雾郁葱葱。工歌迭奏升平曲，福禄自来崇。

　　○导引

　　大定二十七年三月皇太孙受册谢庙

　　璇源浚发，衍庆自灵长。圣运日隆昌。震闱显册遵彝典，基绪焕重光。拣时庙见严昭报，礼乐粲成章。精诚潜格神明助，福禄永无疆。

　　以上五首导引并见金史卷四十乐下案金史卷四十，尚有天眷三年九月一首鼓吹导引曲，据大金国志，乃翰林邢具瞻作。

　　○减字木兰花

　　原无调名，兹据律补

　　并州霜早。禾黍离离成腐草。马困人疲。惟有郊原雀鼠肥。分明有路。好逐衡阳征雁去。鼓角声中。全晋山河一半空。

　　浩然斋雅谈谓为鬼词

　　○望江南

　　才举意，玄象照离宫。坎女离男金水火，几多铁骑漫英雄。最苦是云中。辽阳鹤，惊起老苍龙。四海九州沾惠泽，狼烟影里弄清风。堪作主人公。

　　金完颜亮求仙，依托乩仙词，见舆地纪胜卷一百五十一引夷坚壬志。

　　○杨柳枝

　　已谢芳华更不留。几经秋。故宫台榭只荒邱。忍回头。塞外风霜家万里，望中愁。楚魂湘血恨悠悠。此生休。

　　依托宋宫人玉真鬼词，与金李生遇，见金元好问续夷坚志卷下。

　　○吴音子

　　欲要神仙做，抱元炁，胎息绵绵。一回炁满一回煎。阴阳媾，赤龙蟠。地户牢封玄门启，滚丹砂、透入泥丸。昆仑上，明珠晃朗，玛瑙珊珊。一炉火灭一炉丹。灰心显、五色光鲜。双关路上气连连。拥真花，上丹田。姹女婴儿交欢笑，驾河车、地火雷迁。醴泉酒，时时饮罢，醉卧桃源。

　　○无愁可解

　　返照人间，忙忙劫劫。昼夜苦辛无歇。大都能几许，这百年、又如春雪。可惜天真逐爱欲，似傀儡、被他牵拽。暗悲嗟，苦海浮生，改头换壳，看何时彻。听说古往今来名利客。今只有兔踪狐穴。六朝并五霸。尽输他云水英杰。一味真慵为伴侣，养浩然、岁寒清节。这些儿冷淡生涯，与谁共赏，有松窗月。

　　○无俗念

　　全真大道理无穷，妙得至人端的。说破先天玄妙处，默悟其中消息。体物全彰，应机独露，悟了生前毕。虽明此理，工夫最要绵密。低头泄漏天机，不因师指此事如何识。万类三才谁主运，建立乾坤无一。变化无穷，包含不尽，运用无踪迹。虚空打破，光明遍周无极。

　　此下原有丘长春黑漆弩侬家鹦鹉洲边住一首、无名氏月中仙日色西沉一首，案黑漆弩乃白贲、曲月中仙乃丘词

　　○春从天上来

　　日月高奔。这奥妙机，尘世难闻。太一壶中，清江谷口，芝草发兰薰。看金莲佳景，吐庆云、开显生门。道惟尊。更资成万化，覆载乾坤。如何四时受用，要绵绵默默，固蒂深根。逆顺阴阳，穷通今古，应变无有如神。此希夷至理，超名相、顿了天真。到头人向华胥相会，同赏阳春。

　　○春从天上来

　　识破荣枯。万事俱忘，宴处村墟。盖世功名，掀天富贵，不免被物驰驱。叹南柯梦里，断送了、多少贤愚。这田庐。算人人有分，谁肯归欤。独余洒然脱颖，任运止逍遥，自在无拘。蓑笠间堆，琴书高挂，活计冷淡潇疏。向松间石上，吟风月、云水情摅。伴清虚，枕烟霞高卧，真乐无余。

　　○解红

　　杖藜徐步。过小桥，逍遥游南浦。韶华暗改，俄然又翠红疏。东郊雨霁，何处绵蛮黄鹂语。见云山掩映，烟溪外，斜阳暮。晚凉趁，竹风清香度。这闲里光阴向谁诉。尘寰百岁能几许。似浮沤出没，迷者难悟。归去来，田园恐荒芜。东篱畔，坦荡笑傲琴书。青松影里，茅檐下，保养残躯。一任世间物态，翻腾催今古。争如我，懒散生涯贫与素。兴时歌，因时眠，狂时舞。把万事纷纷总不顾。从他人笑真愚鲁。伴清风皓月，幽隐蓬壶。

　　○甘露滴乔松

　　光阴迅速，叹世人朝朝，贪生无已。假若富过石崇，金玉堆积。谩赢得业相随，镇日假瞒心昧己。阎王请也，从前罪业，待交谁替。争如早早修持，伴物外仙家，抛离凡世。默默湛寂，别有壶中天地。显森罗，月辉辉，观法界、神光一体。归去也，清风送朝上帝。

　　○瑶台第一层

　　咏茶

　　一气才交，雷震动一声，吐黄芽。玉人采得，收归鼎内，制造无差。铁轮万转，罗撼渐急，千遍无查。妙如法用，工夫了毕，随处生涯。堪夸。仙童手巧，泛瓯春雪妙难加。睡魔赶退，分开道眼，识破浮华。赵州知味，虑仝达此，总到仙家。这盏茶。愿人人早悟，同赴烟霞。

　　○瑶台月

　　黄粱梦断。把眼底浮华，须当猛省，凡笼跳出，物外有何萦绊。镇相随、霞友云朋，任到处、风邻月伴。逍遥客，无拘管。游绿水，玩青山，疏散。这些儿快乐，千金不换。任人争名夺利权。且俺咱，觅个左转。处箪、瓢活计，占断人间慵懒。乐终朝、一枕高眠，放四大、长舒短展。红尘内，君试看。算谁似我清闲。堪羡。向闲中，别有拿云手段。

　　此下原有瑶台月平生懒惰一首未注名氏，案此首乃丘处机词

　　○无俗念

　　浮生碌碌。算由天由命，也由人福。暑往寒来人渐老，多少兴衰翻覆。点石为金，指山为宝，未满人欲。千方万计，到头那个知足。何似忙里偷闲，山间林下，净扫黄茅屋。明月清风俱是伴，又有山青水绿。斗酒诗篇，饥餐渴饮，且喜无荣辱。醉来还醒，醒来还唱一曲。

　　此下原有无俗念孤身蹭蹬一首未注名氏，案此首亦丘处机词

　　○无俗念

　　茅庵交坐，任清虚冷淡，心香频爇。认得元初真面目，万法同归无别。行若闲云，坐犹空谷，动静成休歇。重玄之妙，信知擘口难说。仰高弥远钻坚，瞻前忽后，一点元无缺。语默仙凡俱契妙，禅道虚无寂灭。遍量忘知，盈壤靡觉，表里圆通彻。玄天独露，一轮无相心月。

　　○无俗念

　　参玄龃龉，强钻研道法，坚如钢铁。乌噪猿啼谈不二，切忌随他分别。喝下明心，杖头见性，此理固难说。疑团打破，本来头面轻泄。无根树上花开，脉传今古，脱落轮回劫。拂子龟毛敲兔角，漱石流泉长舌。五派宗乘，六传祖意，空立齐腰雪。为君举似，碧潭冷浸秋月。

　　○满庭芳

　　一向沉空，偏枯着静，痴人枉费工夫。磨砖作镜，缘木欲求鱼。见月何须用指，观花悟、总是真如。聪明士，随机解物，无愠无愉。为仙为佛事，不增不减，非实非虚。露堂堂，光赫赫，一颗神珠。混俗凝然不染，居众处、尘法难拘。知常用，巍巍荡荡，何所不虚无。

　　○水调歌头

　　东风卷帘幕，时物又新奇。桃花院落，小桥流水柳依依。正是清明天气，茅草池塘鲜丽，何处不相宜。紫燕添新垒，小雨洒芳菲。老生涯，沽酒杖，钓鱼矶。江湖一样，几声鸥鹭夕阳微。百岁光阴石火，万叠云山烟锁，回首顿忘机。蝶梦松窗下，高卧碧云溪。

　　此首前原有水调歌头不用寻神水一首未注名氏，案此首乃宋葛长庚词

　　○齐天乐

　　自清都别后，人间梦中游戏。性本玄虚，君临社稷，洪福齐天康济。冬温夏清，任春水秋山，放怀如意。外物多情，幻身无奈生憔悴。深穷仙方道术，固炼形神，内观返调元气。四大冲和，三彭遁匿，熟境繁华何忌。真空妙有，况千古灵明，自然凋弊。梦觉心开，廓然超万岁。

　　○永遇乐

　　试问诸公，本来模样，如何形状。纵使丹青，难描这个，旷劫端严相。无形无影，观之不见，听之又无响。露堂堂、不摇不动，目前甚是明朗。人还省悟，回光返照，莫向外边劳攘。放下诸缘，屏除万事，物物离心上。迷云消散，性天独露，心月永无遮障。与三界、一切诸仙，并无两样。

　　○永遇乐

　　行也无忧，坐也无闷，长安长乐。息息绵绵，朝朝暮暮，保养神珠一颗。闲是闲非，莫偢莫采，大忌竞争人我。灭无明、心似寒灰，便是道人功果。猿儿不走，马儿捉住，龙虎定中交媾。阳降阴升，日来月往，炉炼长生药。抽添鼎内，不须炊爨，自有九阳真火。霜心子、明把天机，与君说破。

　　此下原有满江红昨夜嫦娥一首未注名氏，案此乃葛长庚词

　　○逍遥乐

　　天边月，初似弓。庚地又无踪。龙寻虎，虎寻龙。两相逢。结一朵、金花弄风。天边月，似偃炉。铅汞鼎中居。须凭火，炼流珠。一葫芦。三百八十有四铢。

　　○酴醿香

　　自小孤云，身外无萦系。披一片，搭一片，逍遥快活计。破葫瓢，腰间挂，别无行李。是人笑我没操持。尽教傍人点指。古庙祠堂，且共泥神作戏。破砂盆，泼瓦罐，折匙无筋。破纸被，糊包定，弯跧打睡。只等待、行满功成朝玉帝。方表男儿有志。

　　○四块玉

　　光景如梭，劝早早回头寻活计。莫被利役名牵，酒色昏迷。是非人我，空惹闲气。铅枯汞竭，恁藏休悔，谩尔伤悲。便做从今，下手理会，宁早莫稽迟。呆痴。自落便宜。纵养家千口成何济。枉使身心劳碌，昼夜无眠，老却朱颜，教君憔悴。何须自苦，怎不回首，自家推算，无常有谁能替。

　　以上鸣鹤余音卷之一

　　○满江红

　　雨过东郊，溪痕浅、山堂春晓。堪爱处，桃花流水，闲云幽鸟。物表群分红日□，天涯一点青山小。向绿阴、竹影卷柴扉，终焉了。清闲处，谁知道。方外客，人间少。且襟风杯月，醉眠芳草。大志含容天地考，真情卓立希夷杳。谩将消息寄林泉，烟霞老。

　　○满江红

　　今古高情，都缘在林泉江曲。知此身如幻，宁羡锦衣华屋。雅志偏怜雕浦月，达人岂羡金山玉。喜满庭、花影日筛金，苔斑绿。终焉计，东篱菊。虚心杖，南轩竹。枕琴书高卧，坦然无辱。万古兴亡春梦觉，一溪云水平生足。看武陵三秀喷幽香，芝田熟。

　　○满江红

　　东里先生，家何在、山阴溪曲。对一川平野，掩映数间茅屋。昨夜江头新雨过，门前流水清如玉。傍小桥、环合柳参天，摇新绿。疏篱畔，丛丛菊。虚檐外，萧萧竹。叹古今得失，是非荣辱。须信人生归去也，世间万事何时足。问此春、新酿酒如何，今朝熟。

　　○满江红

　　一片闲心，明洞达、天心无曲。身未能轻举，权作道家梁屋。壶内时看吞日月，世间不羡堆金玉。任自□、虚幻转光阴，披红绿。丹砂井，黄金菊。灵芝草，琅玕竹。对无情潇洒，有何荣辱。大梦百年方外去，平生万事心头足。向人间三度见河清，蟠桃熟。

　　○满江红

　　一片闲心，髑髅子、无穷生灭。被化机搬弄，驰骤许多颠蹶。贩骨如山成底事，迷情似海难超越。痛亘初、灵物被尘埋，尘沙劫。求出离，须猛烈。寻知友，谈冰雪。下工夫磨炼，灵光明彻。风定波澄潭底见，云开冷浸天心月。问哑人、食餐蜜味如何，无言说。

　　○满江红

　　元本当初，无一物、万缘蒙漠。叹同流学道，谁肯死前除削。两掌三拳空热闹，扬眉瞬目千般作。看眼光、落地见贤家，抬手脚。绝妄念，忘人我。名利断，是非躲。伴烟霞深处，坦然行乐。境灭心忘无生豁，断云来往寥天廓。显一轮孤月射寒潭，实无错。

　　○满江红

　　买得青山，便收□、草鞋藜杖。更不过建章宫下，灞陵桥上。天地蜗牛蛮触待，功名蚁穴槐安相。近新来、白发几多长，三千丈。从今脱，红尘网。青石枕，松风响。有商山四皓，□闲来往。火枣便宜秋露滴，交梨正要春温养。算古来、谁似我逍遥，陶元亮。

　　○月上海棠

　　昨夜因打北邙山过。见个骷髅儿道边卧。雨洒风吹，骷髅被牧童打破。知他是，李四张三王大。低头无语思量我。大限来时怎軃。家有千金，难免这场灾祸。休争我，到底一家一个。

　　○月上海棠

　　吾言劝了千千万。无一个回头猛烈汉。教上千般，犹道火院牵缠绊。没计算。一限又推一限。忧儿忧女没衣饭。指望百年永作伴。阎王来追，鬼使上门唤。拖将去也，不道家缘不办。

　　○山亭柳

　　世事堪忧。光景难留。春去又逢秋。四季催人老，百年似、蝶梦庄周。勘破从前似假，着甚揽闲愁。慷慨幸遇希夷教，尘情事、一笔都勾。下志速勤修。有等愚痴辈，马丹阳唤不回头。打的无缘业鬼，有分做骷髅。

　　以上鸣鹤馀音卷之二

　　○满庭芳

　　搭手寻思，百年如梦，算来何不清闲。逍遥快乐，且乐一身安。日月韶光似箭，不觉人老花残。思今古，从前勇猛，尽葬在北邙山。不如心行善，无烦恼，养就朱颜。怕无常限到，意马牢拴。神炁休教败坏，锁白牛、常在金栏。修行事，自家性命，莫作等闲看。

　　○满庭芳

　　昨日花开，今朝花谢，算来眼下时光。成家立计，劫劫与谁忙。才见青春年少，霎时间、绿鬓成霜。堪嗟叹，人身不识，自恁苦无常。不如早悟，金银过斗，难免无常。思乡岭上，空滴泪成行。儿女无个肯替，到头来、独自承当。听吾劝，回光返照，相伴马丹阳。

　　○满庭芳

　　男作行尸，女为走骨，爷娘总是骷髅。子孙后代，番作小骷髅。日久年深长大，办资财、匹配骷髅。聚满堂活鬼，终日玩骷髅。当家骷髅汉，忙忙劫劫，长养骷髅。有朝身丧，谁替你骷髅。三寸主人气断，活骷髅、相送死骷髅。休悲痛，劝君早悟，照管你骷髅。

　　○满庭芳

　　归去来兮，不如归去，算来都是便宜。也无烦恼，也没是和非。选个岩前净处，好盖个、小小庵儿。黄昏后，安眠一觉，直睡到大齐斋时。此外别无事，逍遥快乐，几个人知。高官好做，也要追陪。假若前遮后拥，金鱼袋、厌损朝衣。思量后，一个口里，插得几张匙。

　　○满庭芳

　　道教初兴，释门微显，一兴一废如然。达磨阐教，东土至西天。都是后学晚辈，贪酒色、损坏真源。争财气，不依教法，也望到西天。三千年一遇全真，大教甲子天年。丘公阐教，万朵金莲。上界群仙。在世诸魔，难道化才贤。君知否，今番不遇，更待万余年。

　　○满庭芳

　　儿女如花，妻颜似玉，算来眼下时光。积财千万，难买不无常。蓦地阴公来请，无辞诉、更不推忙。空归去，资财换主，儿女各分张。聪明贤达者，早离火院，躲了忙忙。逍遥散诞，落个清闲，饥后巡门化饭，寒来纸布衣裳。无牵系，神仙未了，落得寿延长。

　　○满庭芳

　　身是庵儿，性为庵主，耳目便是门窗。壁中为舍，腹是厨房。心是当厨博士，运水火、炼就元阳。心宁守，依时饭熟，盛与主人尝。休出庵外去，些儿迷路，难奔家乡。端然庵内坐，修补中央。运就金梁玉柱。透清风明月灵光。安然坐，不摇不动，怕甚恶风霜。

　　○满庭芳

　　大道无形，难言难说，世人不晓其根。不凭清净，数墨强寻文。若是只凭经典，世间有、多少能人。都成道，九天之上，塞满玉皇庭。何须开辩利，休穷周易，罢讲黄庭。真清真净，心上要无尘。自有神仙提挈，恁时节、得赴玄门。幽微处，逍遥快乐，终日啰哩凌。

　　○沁园春

　　按原误作满庭芳，兹据律改。

　　遇此荒年，天下门徒，受魔受难。过此番才显真诚，道友杀那，慷慨应过天仙。广化天尊，忠昭烈士，甲子旬中要五千。加刚志，九天仙阙，无数金莲。逢魔一志当先。心上休教邪共偏。举刀时，一性如山不动，三清上圣，到处随现，不在功全。不须行满，一志无疑，上圣劝诸门弟，肯忘形忘体，随我升天。

　　○满庭芳

　　甘草人参，天麻芍药，薄荷荆芥川芎。乳香没药，白芷共甘松。玉金＊芦桔梗，甘菊花、藁本茯苓。防风等，细辛分两，各自要均停。问甚浑身壮热，管甚偏正，夹脑头风。着将一字嗅鼻中，当下神功有准。李贵妃曾坏双睛。竭的效章宗见喜，加做一提金。

　　○满庭芳

　　二气旋还，三宫升降，往来于数无穷。透关神水，铅汞过三峰。返复周流八脉，戊己炼、阴虎阳龙。凝精处，金花的的，外见形容。灵光真造化，天机深远，推测难通。算利名酒色，恰似秋风。大道玄炉进火，三田内、养出神功。功成后，天书来诏，平步赴瑶宫。

　　案此下原有满庭芳真铁牛儿一首，据悟真篇乃宋张伯端词

　　○满庭芳

　　石火光阴，人身不久，算来生死难防。忽生或灭，恰似电争光。识破形骸假合，寻得个、出世仙方。思量后，回心向道，要认个法中王。时时常见面，同行同坐，同饮霞浆。同伴清风明月，同一志、同见天光。同相会，同师访道，同唱满庭芳。

　　○满庭芳

　　道释儒门，三教归一，算来平等肩齐。道分天地，万化总归基。佛在灵山证果，六年后、雪岭修持。儒家教，温良恭俭，万代帝王师。道传秘诀，佛流方便，忍辱慈悲。大成至圣，岂辩高低。都是后学晚辈，分人我、说是谈非。休争气，三尊一体，瞻仰共皈依。

　　○满庭芳

　　这炷名香，天然清秀，生于象帝之先。金炉焚处，袅袅起祥烟。不是沉檀乳降，亦不是、四和龙涎。括来献，先贤后化，五祖大罗天。此香灵妙处，遍周法界，气味真全。开人鼻窍，入至通玄。愿八荒四海，同沾至化，道气绵绵。从今后，一人有庆，万万余年。

　　○满庭芳

　　命似清风，性如朗月，莹然独见辉辉。灵光普照，何日不归依。常在无明之处，任升腾、斗转星移。通真理，不无不有，动静应神机。其间多少事，皆是方寸，或是或非。在人人运用，志见高低。悟者头头皆是，未明时、处处皆迷。修真士，观天行道，功满步云归。

　　○满庭芳

　　寿竹长青，寿松高耸，寿山寿水俱全。寿星寿夜，寿象现中天。寿祝长生不老，寿香一炷，宝鼎龙涎。寿童引，寿龟寿鹤，寿烛比金莲。寿盘添寿果，寿桃初熟，寿满三千。寿筵歌寿曲，寿酒与流连。寿从今，去福寿无边。寿仁者，寿门高大，福寿永绵绵。

　　○满庭芳

　　辰出街头，酉归堂内，切须规矩随身。志诚香火，早晚去朝真。遍历名山福地，不耻问、参访高人。休夸逞，断除人我，心地放教平。烧丹并炼药，琴棋书画，各有司存。应干请祈法术，都是谩劳神。且任随缘乞化，省多少、劳碌精神。团圞坐，齐同慈爱，异骨总成亲。

　　○满庭芳

　　减饭除情，敌魔战睡，圣贤学道根基。进人退己，用事契心机。遇境休生烟火，安闲处、性要无疑。争知道，洪波跳出，却还入希夷。罢贪酒色酒气，掣开利锁，截断嗔痴。完全性命，物外何为。悟彻元初色相，功成也、归去来兮。乘丹凤，蓬莱宫里，独步访锺离。

　　○满庭芳

　　稽首诸兄，略听吾劝，化饭朝日随缘。残余好恶，只要自心坚。饱后归庵静坐，无益语、闭口藏言。他人过，见如不见，方寸得安然。且休寻玄妙，牢拴意马，紧锁心猿。去除人我，灭火消烟。昼夜敌魔战睡，常寂静、调息绵绵。君知否，如斯妙用，子母自团圆。

　　○满庭芳

　　今日荣华，前生福善，悟来更好重修。百年光景，生灭水浮沤。贩骨无休歇，劝未尽、又遭愁。然嗟人世，忙忙造业，几个肯抽头。清闲归物外，逍遥独步，身内闲搜。把汞铅颠倒，性月如秋。直待功成行满，超三界、永列仙俦。乘云去，真容不朽，免再卧荒丘。

　　○满庭芳

　　清净家风，如常合道，本来面目休迷。行住坐卧，何处不相随。达理头头解脱，明心无作无为。君还悟，丝毫放过，画饼不充饥。古今贤达者，仗无情慧剑，斩断昏迷。把三尸赶退，六贼分离。云散天心独露，吐红霞、烹炼须弥。真功至，长生活计，能有几人知。

　　○满庭芳

　　恬淡家风，寂寥活计，无为无作无言。行住坐卧，莫放马猿颠。性有调和柔弱，触来无火无烟。通真理，无情无欲，无罪亦无愆。诸公休外觅，天真一点，元在心间。被黑云遮障，不计余年。好用清风吹散，云收处、露出青天。森罗见，一轮明月，光耀照无边。

　　○满庭芳

　　过去休思，未来莫想，见前一念俱忘。三心灭去，显出法中王。便是生前面目，无形貌、独露堂堂。玄玄理，四方真炁，攒结聚中黄。闲闲常内守，胜如尘世，苦海茫茫。任随缘随分，柔弱和光。渐渐轮回路出，看看近、来到蓬庄。功成日，携云独步，朝见礼虚皇。

　　○满庭芳

　　百岁光阴，浑如一梦，不觉过春秋。憨痴愚昧，日夜为家忧。衣食前生注定，更何须、物外贪求。当思忖，深坑火院，终日个如囚。诸公听我劝，儿孙福禄，莫与为牛。把恩情挫碎，物外精求。管甚红轮西坠，尽教他、月出东头。降心定，回头是岸，咫尺到瀛洲。

　　○满庭芳

　　尽说烟消，皆言火灭，触来总是无明。不知不觉，怎得离众生。道本易行易晓，奈心迷、难晓难行。心魔障，未成大善，方寸不能营。同流听嘱咐，是非休辩，人我休争。叹行尸走骨，何辱何荣。急救自家性命，炁神和、清洁真形。灵灵语，蓬莱阆苑，三岛是前程。

　　○沁园春

　　不喜轻裘，布衣芒履，任春与秋。傍人笑我生涯拙，尘寰碌碌，毕竟何求。物外蓬瀛，壶中方寸，论此宗风没价酬。谁知道，无为快乐，不羡王侯。多谋转使多愁。恰似吞他名利钩。看日前些子升沉事，把天机丧尽，不肯抽头。蜂为花忙，蛾因灯逝，只恁迷前忘后忧。嗟身事，庄周蝶梦，蝶梦庄周。

　　○沁园春

　　大道无名，大音希声，大器晚成。笑迷人管见，不言便了，似钻冰取火，纽石为绳。使尽精神，虚劳神用，缘木求鱼甚日烹。愚痴辈，磨砖作镜，怎睹光明。何须百计经营。守朴朴淳淳绝爱憎。澄虚心实腹，谷神不死，深根固蒂，久视长生。湛湛澄澄，先天先地，一炁寥寥混杳冥。希夷理，这一轮皎月，无缺无盈。

　　○沁园春

　　瑞雪翻云，长风舞浪，仙家画图。问城南老树，如今在否，洛中强客，还再来无。独上君山，渺观磊石，八百里清波漾巨区。何曾错，有茶中上灶，酒里仙姑。终须度了肩吾。却稽首终南众老夫。自太平寺里，题诗去后，东林沉宅，大醉归欤。天上巡多，人间到少，更不向庐山索鲙鱼。相怜否，好借君黄鹤，上我清都。

　　此下原有沁园春黄鹤楼前一首未注名氏，案此首乃葛长庚词

　　○沁园春

　　切劝学人，悟取灵台，休得外求。这天机玄妙，非容易，与君今日，细说根由。没口婆婆，偏能言语，没脚童儿，擅蹴戏球。真消息，见云埋玉洞，月照金楼。有谁似我能修。把狮子擒来变作牛。向黄河浪里翻筋斗。太阳宫里，捉住猕猴。白雪花开，青云子结，占得玄关第一筹。仙宫舍，跨骊龙归去，永玩瀛洲。

　　○沁园春

　　昨夜南京，今朝北岳，倏焉忽然。遇洞中有酒，渴来好饮，君山作枕，醉后高眤。出入无迹，往来不定，半似痴呆半似颠。随身处，有一襟风月，两袖云烟。人间漂荡多年。又排办东华第二筵。把玉楼推倒，种吾琪树，黄河放浅，栽我金莲。击碎珊瑚，翻身蓬岛，稽首虚皇御座前。无难事，功成八百，行满三千。

　　○沁园春

　　打破疑团，谢了空花，饮啄随缘。有蒲团禅版，消磨白日，临风对月，可度流年。携个山童，拖条藜杖，闲趁松风影里眠。从今后，袖金针玉线，顿锁为烟。何须祖祖相传。被渭水松风泄尽禅。昔年会向，水中摸月，如今却解，火里生莲。向上宗乘，别无玄妙，十百元来是一千。翻身处，见沤停巨海，云散长天。

　　○沁园春

　　瑞雪长空，布满周天，色似银。况此物不论贫富，应无深远，触处皆均。片片不教尘污，落处冥冥不听声。江天静，见天华宇宙，景物皆新。教人蓦地欢欣。似一派银河彻底清。聚时节如铺玉，散来后，无迹无影无形。此是天机真造化，一比寻常假造成。阴消尽，待三阳数足，别换新春。

　　○沁园春

　　自古贤愚，日月轮催，尽沉下泉。汉张陈义，断因名利，恣奢华后，破坏家园。坟庙江边，汉陵原畔，势尽还空皆亦然。英雄辈，尽道傍坏冢，衰草绵绵。呜呼往事堪怜。染虚幻浮花逐逝川。又争如省悟尘劳，爱趣贫闲。居素保炼丹田。越过轮回，超升苦海，直上清凉般若船。逍遥岸，会玄妙云路，同访桃源。

　　○沁园春

　　好无来由，名利区区，几时尽头。算荣华富贵，名高位显，妻儿艳女，肯做持修。冷淡玄门，清虚妙道，苦涩难行孰意留。修行路，悟轮回生死，有分仙流。除身外尽是闲愁。猛割断冤情去便休。顶帻巾布素，随缘度日，逍遥云水，物外遨游。闲里寻闲，损之又损，火灭烟消绝外求。将归去，这酆都路变，蓬岛瀛洲。

　　○沁园春

　　绝品龙团，制造幽微，建溪路赊。向南山采的，蟾酥乌血，和合北海，七宝灵芽。时遇阳春，收归璚室，碾磨捣、香尘腻水加。玉瓯内，仗仙童手巧，烹出金花。奇茶堪献仙家。但啜罢香生两腋，侥幸赵州难遇，虑仝不见，苦中甘味，意与谁夸。涤尽凡心，洗开道眼，返老还童鬓似鸦。真奇瑞，愿人人解饮，同赴烟霞。

　　○沁园春

　　自古神仙，隐迹终南，万代流传。说经台上，针活枯柏，炼丹炉下，化女石泉。四皓商山，十老古洞，尹喜亲闻道德篇。结庵处，有青牛系柏，白鹿升天。翊圣古迹依然。雪样三朝画得全。有元真文涧，松阴一梦，锺离悟道，跨鹤金仙。二祖披毡，甘河引度，传受重阳七朵莲。全真教，洞天福地，象帝之先。

　　○沁园春

　　古往今来，一刹那间，又早百年。任石崇富贵，陈平贫贱，颜回短命，盗跖长年。南陌新阡，北邙旧冢，尽是许多愚共贤。全不见，金钗十二，珠履三千。只因不炼还丹。个个道凡夫无宿缘。庭前顽石，尚能听法，城南老树，犹解成仙。斗酒篇诗，张琴只剑，且结人间欢喜缘。人问我，如何是道，笑指青天。

　　○烛影摇红

　　金菊初开，玉蟾新满升天皎。重阳佳致始恢弘，圆鉴亭亭照。上界中央奋矫。桂花鲜、云收八表。绿枝袅袅。素魄团团，于中奇妙。细蕊繁英，洞天幽圃知多少。高台深夜最堪观，得遇圆明了。风动清香盘绕。烂银霞、交光池沼。一丛霜气，万古冰轮，冲和谁晓。

　　○临江仙

　　达道逍遥无事客，狂歌度日欣欣。孤然一性朗然真。清如三岛月，闲似九霄云。语话参差绝世梦，心头不挂微尘。四时游玩百花亲。壶中天不夜，物外景长春。

　　以上鸣鹤余音卷之三

　　○苏幕遮

　　叹人身，如傀儡，五彩妆成，尽是虚瞒昧。叉手棚头谈今古。相呼相唤，空向人前舞。出来时，如风雨。气断之时，七魄三魂去。饶你棚前捶画鼓。唤不回头，终没回来路。

　　○生查子

　　夜来忽睹一场希，乍见几个灯蛾儿，堪人嗟呀。爱欲贪嗔不肯舍。错认灯光，随高随下。火焰根前，百般颠耍。十分烧着，全然不怕。直待灯盏内做个焦巴。这回休也。休也。休也。奉劝你诸公，略听予劝。休似灯蛾儿，心生爱恋。恋着恩爱老了面。面皱发白，腰曲头低，耳聋眼暗，觅个回转。把往日风流，一刀两断。闻身康健。早做个惺惺洒洒汉。猛跳出凡笼，便是一个了办。

　　此下原有解冤结北方一日一首未注名氏，案此首乃丘处机词

　　○喜迁莺

　　死生都怕。这轮回贩骨，如何得罢。不悟真常，强生枝节，性命了达不下。有中不解，无中无里，难明真假。离万法。这本来一点，何处安搭。敢问些儿话。修真养性，如何凭执把。甚是明心，甚为见性，甚是万缘不挂。甚为明月清风，甚是玲珑脱洒了。真法告，师父慈悲，提携点化。

　　○喜迁莺

　　死生不怕。仗刚风一扫，般般都罢。独露真常，不生枝节，性命亦无高下。亦无内外，其中就里，元无真假。明万法。这真如一点，不须安搭。悟得无生话。无作无为，大道无执把。六二明心，时时见性，只此万缘不挂。处处明月清风，端的玲珑脱洒了。真法真空自在，不生不化。

　　○红窗迥

　　情欲消亡，脱了根尘。乐虚恬淡崇真。形如野鹤，性似孤云。到处为家，风为伴，月为邻。住世无心，异俗超群。握玄机、哩啰哩仑。省一点颜貌常新。得至真功，全真行，侍真君。

　　○昭君怨

　　坐后谈禅说道。起后不依些少。心口自寻思。好呆痴。目用机关千万。何曾灭了一件。欲望做神仙。好难天。

　　○昭君怨

　　学道须凭一志。无志难逃生死。对境志如山。自然安。万法不离清净。性定方能得命。会得这玄空。道必通。

　　○霜天晓角

　　浮生碌碌。尽飘流世欲。空恁苦争活计，被情爱海没。梦中竞利禄。谩俦机狡，纵有百般荣贵，谁念光阴迅速。

　　○霜天晓角

　　世事促促。莫劳心役役。弃尘早归林下，盖个低低茅屋。映窗疏竹。洒洒风生玉。万叠青山为友，那管桑田翻覆。

　　此下原有促拍满路花西风吹渭水一首未注名氏，案此乃吕岩词已见全唐诗

　　○蓦山溪

　　不如归去，作个清闲汉。着甚来由，惹别人、三长两短。天公许大，何处不容身，且谩着，有生涯，试待寻思看。鉴湖里面。浅山林畔。住个小庵儿，且随分、粗衣淡饭。嘲风咏月，萧散过平生，尘世事，尽如麻，我也谁能管。

　　○浪淘沙

　　修竹间青松。翠影重重。道家楼阁白云中。隔岸红尘飞不到，水浸寒空。此景与谁同。洞口仙翁。素琴弹罢倒金锺。笑傲烟霞无一事，明月清风。

　　○浪淘沙

　　一个主人翁。住在灵宫。无形无影亦无踪。铁眼铜睛观不见，体似虚空。出入不通风。天地难笼。被吾擒在药炉中。运起周天三昧火，锻炼真容。

　　此下原有浪淘沙我有屋三间一首未注名氏，案此乃吕岩词已见全唐诗

　　○永遇乐

　　忙里偷闲，闹中取静，利名休竞。有限光阴，无涯尘事，贪爱何时尽。无情乌兔，催人早老，暗里换了绿鬓。此形骸、假合幻化，算来有甚凭准。随缘度日，和光同尘，惹甚闲愁闲闷。富贵由天，荣华是命，休更劳方寸。心中无事，眼前清净，俱是快活时景。你若待、般般称意，耐心且等。

　　○踏莎行

　　一领布袍，一床纸被。葫芦拄杖为行李。三杯两盏乐天真，谁能与你争闲气。满眼苍生，争名夺利。朝朝只要巴家计。教他吃个土馒头，方知里面□滋味。

　　○喝马一枝花

　　雨过山花绽。雾敛云收天汉。清闲幽雅处游玩。古洞岩前，时把金丹炼。不爱乘肥马，富贵荣华，是非都不管。独坐茅齐斋看古传。把道经时转。横琴膝上抚，鹤来见。紫绶金章，是则是，官高显。五更忙上马，争如我仙家，日午柴门犹掩。

　　○探春令

　　草堂三鼓梦游仙，到蓬壶阆苑。正白云满地无人扫，信幽圃，香风旋。群真朝列黄金殿。醉流霞璚宴。顿觉来一片清凉意，似明月，山头见。

　　○无梦令

　　猛悟百年弹指。泪似迸珠不止。急解死生忧，管甚石中火起。石中火起。一任停丧在地。

　　○无梦令

　　学道非难非易。怎敢已而不已。专下死工夫，悟得长生活计。长生活计。收拾精光神气。

　　○柳梢青

　　布袍草履历天涯。朝市与云霞。随分有些活计，杖挑周易南华。客来问我浮世事，无言指落花。炼就水云情性，脚踏到处为家。

　　○一剪梅

　　粗布宽衣下领袍。一襟潇洒，两袖飘飘。水云活计伴渔樵。过得今宵，莫问来朝。九节苍龙杖一条。仙经数卷，肩上横挑。腰间悬个小丹瓢。行也逍遥，坐也逍遥。

　　○醉桃源

　　本来无说本无言。澄寂湛然。湛然常寂炁神全。希内自观玄。玄中妙，妙中玄。无相貌，莫团圆。往来去，怎遮拦。清风明月前。

　　○玉交梭

　　梭疑枝之误

　　我已叮咛劝。展手心休倦。后巷前街，茶坊酒肆且遍。绕巡门，散喏好降心，与修行方便。一志休回转。趁了今生愿。神气冲和，阴阳升降，虎龙争斗，迸金灿烂。绕丹田，看真人出现。

　　○归朝欢

　　天地初分何处寄。父母无生名甚字。须将这个要分明，推穷此理宁论是。细细传不二。亦能整究从前事。往来频，不知迷迷，甚日得言赐。忽尔真灵前面至。认得无形欢喜示。惺惺觑着甚端严，辉辉返照通容易。见时惟觅妙玄微，雅深中透出圆光，五般颜来，复本总祥瑞。

　　○太常引

　　光阴迅速不停留。春去又还秋。展破皱眉头。且唱和、仙歌散忧。百年短景，争名竞利，图恁惹闲愁。休恁苦贪求。但得过、随缘便休。

　　○太常引

　　百年勋业镜中看。叹行路古来难。风雨换朱颜。更谁管、安仁鬓斑。掀天声价，凌云气势，短梦破槐安。回首问青山。放一片、孤云自闲。

　　○青玉案

　　无为大道人难晓。只为工夫少。猛悟回光常返照。三田之内，六府之中，尘垢频频扫。诸缘断处清怀抱。一点虚灵自耀。认得玄元清静道。百关调畅，一性圆明，得出游仙岛。

　　此下原有青玉案一从东别长安道一首未注名氏，案此乃丘处机词

　　○贺圣朝

　　草堂初寐，青衣扃户，丹项归巢。抱瑶琴、高枕梦游仙岛，待闲访三茅。中宵睡觉，声如鸣佩，竹被风敲。隔疏林、斜望断云飞，正月上松梢。

　　○解佩令

　　一生蒙懂，世事不晓。吃茶饭、不知饥饱。坐处生根，立一似、顽石当道。任傍人、笑我虚矫。文艺不解，岂知典教。说修行、无分剖。面上尘埃，发髼松、身披衲袄。永长生、浩劫不老。

　　○粉蝶儿

　　欲识还丹，认取自家宗祖。便不计、当初来处。是谁人，椿胎骨，谁人捏塑捉住。这一灵性，元来是铅结聚。既已为人，要了自家龙虎。便不会却擒捉住。把金丹一粒，吞来入腹。恁时免得，转回受苦。

　　○武陵春

　　物物般般都放下，熟境自然休。忙里偷闲闹处收。不挂一丝头。动静不拘无动静，法界莫能归境丘。逍遥物外，游性似水晶球。

　　○二郎神

　　小张歌，也好把、繁华勘破。速认元初真面目，把意马心猿牢锁。百岁光阴能有几，也不可虚过。耳却听嘱咐，仙风道骨，莫向红尘埋堕。省呵。把师父亲言记着。你原是蓬莱洞里仙，为思凡、人间沦落。速整仙胎归上会，莫荏苒、俗情系缚。自思忖，假饶积玉堆金，终久幻化如何。

　　○青梅引

　　我笑迷人，不信乖劣。痴心恋，贪名利萦系。落魄狂游，每将术艺养道，用安身己。道知和息。藜杖药瓢，蓑衣蛮笠。纵大地有满地正珠，那的直甚闲气。无限峰峦耸翠。略撰个茅庵，用做栖心，幸有灵苗裔。更兼泉水。饥渴自然无痴。独坐深山里。闷看乾坤间隔，望落落如晓星之势。再遇何年，驾云朝上帝。

　　○玉胡蝶

　　捉住玉山赤凤，神舟同泛，激浪漂浮。便使乌龟开口，出头喜谟，吸洪涛、枯干北海，使巨波、浇灌西湖。自舒敷。水纹花面，此日是金铺。光珠。盈盈照耀，恰如明月，晃晃方隅。普遍腾辉，尽成霞彩环纡。见圆珠、深深渐见，结宝丹、空外超逾。得临大罗天上，永永惺苏。

　　○玉液泉

　　这消息，几人知，独我全真好。大悟来，心地清凉，便分晓。本来面目常照。最玄妙。金关开，玉户闭，来往通关窍。遍三田，觉上下和冲，降银雪，黄芽遍生芝草。姹婴舞跳。透引动龙吟虎啸。搬运在，斡旋中，坎离颠倒。龟蛇战斗，水火抽添，炉内烧丹，结就明珠晃耀。玉皇深恩宣诏。祥云攒罩。恁时稳跨青鸾，归蓬岛。

　　○点绛唇

　　堪嗟人人，波波劫劫贪名利。何时已。眼光落地。到此才方悔。虽有儿孙，要替应难替。思下泪。这场滋味。认着心先碎。

　　以上呜鹤余音卷之四

　　○曲江秋

　　如何是道。这一点、古今寻求颠倒。人人有分，个个不亏少。皆因动念错，染着处、便生烦恼。若也般般放下，有何微奥。随分随缘且过，究本来面目，直须分晓。寒炉冷灶。对虎龙吟啸。目前便是了。更不向、外边寻讨。不问神仙与佛，共同觉照。

　　○木兰花慢

　　本轻清体妙，湛然独与天游。为透入凡胎，五行圈圚，四火拘囚。穷年执迷不悟，认声色虚幻故延留。元旧仙乡道域，咫尺天地迢遥。欲求返本还元，诚只在自心头。但默默精思，时时探索，必取功收。虚空忽然粉碎，尽来生、业障一齐休。振袂蓬莱阆苑，不愁弱水无舟。

　　○失调名

　　自乐

　　醉时节、就把青山靠。醒来时、兴取瑶琴操。操的是、鹤鸣九皐，水色清，山色近，迥然闲自乐。俺也一如归阆苑，登蓬岛。且恁底、寄迹人间，与造化、同游太虚，保养得、形神俱妙。

　　疑此首为曲调

　　○上平西

　　这无常，两个字，最难防。要来时、无处潜藏。不论老幼，不管贫富与贤良。不管妻子与儿郎。怎恋爷娘。身居土血逐水气，随风魂魄游扬。细看来、怎不情伤。休贪火院，早早修取上天堂。三千功满赴蓬岛，永在仙乡。

　　○上平西

　　引清风，邀明月，去来兮。省多少、闲是闲非。临山近水，近些松竹向些梅。小院活计没多般，诗酒琴棋。无萦无烦恼，无别离。待改变一味愚痴。蝇头蜗角得失，何所更何为。不如闻早乐真机。高卧云梯。

　　此下原有凤栖梧日月循环一首，缘暗红稀一首，西转金金乌一首，孤僻巉岩一首，得好休来一首，今日思量一首，俱未注名氏。案日月循环一首，得好休来一首，俱丘处机词，见西游记。西转金乌一首，孤僻巉岩一首，今日思量一首，亦俱仔丘词，见磻溪集。绿暗红稀一首乃葛长庚词，见玉蟾先生诗余。词综卷二十四误作于真人词。

　　○行香子

　　原误作南香子

　　一个苍蝇，飞入腥盆。顾甜时、直入中心去，忘了抬身。沾其足，沾其翅，丧其形。我好嗟吁，怎不动心。甜中有苦，福内灾生。既知滋味，便好抽身。你好不惺惺，不伶俐，一个大苍蝇。

　　此下原有虞美人重阳饮水知多少一首，乃王哲词

　　○枕屏子

　　涉历名山，岩峦尽皆游过。上高坡。登峻岭，劳神怎么。道在身，心着物，交加相躲。终不失、本来这个。白日同行，晚来同眠同卧。到天明、相逐定，同行共坐。蓦然地，忽然间，分明识破。元来是大哥。

　　○喜迁莺

　　厌离尘垢。便志乐虚闲，清净为友。剑挂寒光，兵安云将，战胜五行之寇。收得洞玄灵宝，跳出阴阳之壳。大丹就。炼摘骑日月，摩挲星斗。英秀。超前后。随应万机，明显神通手。铁板门庭，金针玉线，到处七穿八透。引出锦麒狮子，振水禽山兽。速回首。向碧霞堆里，高眠清昼。

　　○喜迁莺

　　莫寻玄妙。我分明说破，修行关窍。战睡敌魔，忘情绝念，此是圣贤正教。饮食则定除疑，每日勤修觉照。莫差了。待无眠无睡，心方合道。别有玄和妙。炼气成神，自有金光罩。五气朝元，三花聚顶，水火运行颠倒。九阳结就还丹，射透灵台八表。功行了。向长生路上，闲游三岛。

　　○喜迁莺

　　欲调真息。论根源参到，生前实际。气是心兮，神为气主，心动神气分离。心宁子母相抱，意定自成真液。莫错识。这内调息，非干扭捏，不晓胎元理。开目和鼻指。灵龟蛇戏。祖道家风，回光返照，呼吸自归根蒂。清风瞥然透户，水火刹那既济。至此理。要真常咫尺，三生佛出世。

　　○喜迁莺

　　返观尘世。便摆脱羁麼，逍遥能几。短褐纶巾，斑筇焦尾，便是自家归计。个人问为何隐，遥指松萝苍翠。碧霞里。有洞庭猿鹤，交朋知己。无比。清闲贵。高枕老庄，不尚公侯位。水夸山鞋，烟蓑月笛，别是一般风味。安得这些消息，自古神仙网纪。遂吾忘。任桑田改变，浮生兴废。

　　○喜迁莺

　　万缘多暇。便杖屦闲游，田园邻舍。雨笠风巾，鹑衣鹤骨，韬晦翠微峰下。眼底世情群扰，方外天机独霸。德风化。乐清虚恬淡，无为华夏。幽雅。云鹤驾。归去故园，莺燕吟王谢。水石清华，岩壑深远，高迈软红车马。千古是非成败，一枕烟霞溪野。妙哉也。这生涯欲卖，谁能酬价。

　　○喜迁莺

　　利名抛却。入广莫乡闾，委蛇盘礴。水曲山隈，烟村云屋，随分葛衣藜藿。任他玉堂轩冕，争似茅庐丘壑。志廖廓。向东篱消遣，西园吟酌。绵邈。无为作。不遇个人，何处谈玄略。书笈琴囊，石坛瓦鼎，此外并无真乐。幽雅淡然风范，端的凭谁光烁。自消索。有一溪松月，千年猿鹤。

　　○喜迁莺

　　顿消缘虑。觉梦蝶劳生，鹑居蓬户。饭蚁醯鸡，尘衫风帽，赢得百年虚度。利如断霞残照，名若落花飞絮。岂坚固。似风中秉烛，枝头垂露。谁悟。独归去。收拾水云，高卧曹溪路。竹外流泉，篱边丛菊，妆点野棠闲趣。五柳槛前吟醉，一笑人间今古。欲分付。叹烟波渺渺，知音何处。

　　○水龙吟

　　玉炉百和发虔心，信香一炷，氤氲缭绕。来往盘旋，结成华盖。报天地恩覆载。报日月照临之德。报国王水土，丰荣快乐，报父母恩怜爱。上谢祖师圣教，丹阳师父传派。红尘普度，全真大教，丘王长在。太古居宁海。共三人暗合法界。愿皇王万岁，千秋臣宰。请门人拜。

　　此下原有水龙吟算来浮世一首、寥廓初寒一首、昊天空阔一首、混元南岳一首，俱未注名氏，案此四首俱丘处机词，见磻溪集

　　○水龙吟

　　本自出家离尘世。更不贪人间华丽。蓬头垢面，终朝独坐，内修活计。古庙窑龛里。任他红轮西坠。向无中认有，知白守黑，绵绵地，默调息。心上别无萦系。有腋袋拄杖相随。草鞋短襦，精＊赤腿，羊皮遮体。饥后巡门乞。饱来唱哩仑啰哩。任傍人笑我，呆痴懒汉，有谁人识。

　　○瑞鹤仙

　　百年如梦蝶。叹古往今来，多少豪杰。图王霸业。谩得渔樵，一场闲说。秦宫汉阙。今只有狐踪兔穴。想荣华秉烛当风，富贵似汤浇雪。省也，损身薄利害己，虚名却如吴越。随缘养拙。柴门掩，是非绝。向午窗容膝，小溪垂钓，坐对云山万叠。夜横琴，伴我知音，碧天皓月。

　　○斗鹌鹑

　　木马嘶风，我之不然。石人点头，哑子会言。碧眼胡僧，没手指天。画一圈。无所传。任意咆哮，如瓶泻泉。枉费工夫，去磨砌砖。安用机关。夺胜争先。戈甲俱宁，太平四边。不参禅。不问仙。一味醍醐，我知自然。不移一步到西天。木人把住，铁牛便牵。火里生莲。玄之又玄。云雾敛，月正圆。石女停机，金针线穿。谢三郎许我钓鱼船。带甲金鳞，红锦更鲜。不出波澜。浮沉自然。自喜欢。便忘筌。这些消息，谁敢乱传。

　　○锦堂春

　　话衷肠。悟南柯一梦黄粱。破繁华、云龛布素，认宗派、返照回光。凭慧剑、挥开爱网，横藜杖、击碎尘寰。那里相逢，峨嵋山下，韬光速迸，东华山旁。林泉隐，南辰北斗，日月袖中藏。朱颜久，天崩地塌，真性如常。舞袍袖、乾坤恨窄，但展手、天地平量。醉陶陶、囊盛四海，笑盈盈、腹注三江。几度瑶池，龙华会上，诸仙筵宴捧霞觞。锺离至，玉皇御宴，无我不成行。重阳会，金莲七朵，齐放神光。

　　○锦堂春

　　活骷髅。算来有甚风流。着衣衫、遮形盖体，弄精神、虚度春秋。又不念、无常近也，又不怕、阎老来勾。巧使机关，张罗活计，忙忙劫劫苦贪求。空热闹虚名薄利，分外惹闲愁。三寸气，一朝断了，独卧荒丘。叹古今、几番成败，光阴迅速难留。好翛闲、修真养性，把从前、伎俩都休。放下尘劳，悟明心地，凌风飘荡野云收。江山静，太虚空廓，星月照瀛洲。真个好，逍遥快乐，不羡王侯。

　　○锦堂春

　　睡魔王。百般作害为殃。白日间、犹教可，夜更深、无处潜藏。恼得人、昏如痴醉，怀修行、轻送无常。眼若胶粘，头如山压，一团昏闷转羸尩。相勾引，三尸六贼，梦里盗元阳。般般飞腾法界，万种颠狂。似这般、无端乖劣，劝诸公、各自堤防。念死生、前程事大，要殷勤、保护三光。莫得偎佣，全凭觉悟，神通勇猛赛关张。相争战，威锋刚硬，一志向前当。追赶退，云收雾敛，湛湛清凉。

　　此下原有神光灿修行之士一首未注名氏，案此首乃马钰词，见丹阳神光灿。以上鸣鹤余音卷之五

　　○八声甘州

　　一团春雪，抛在玉炉中煎。炎炎进火不住添。要晓得通红无焰烟。须管莫亏折，斤两依然。如此三千。锻炼待不摇不动，方可为禅。全真养命，只在恁么之间。家园自有甘露泉。要浇灌黄芽长瑞莲。幽远待得来，与仙圣齐肩。

　　○踏雪行

　　晓古通今，明经解义。纷纷说得天花坠。逐朝看画饼怎充饥，竹影难扫堂前地。寡欲少思，忘言得意。诸家放下难为贵。若离方寸这些儿，踏破铁鞋无觅处。

　　此下原有柳梢青依稀晓星明灭一首未注名氏，案此首见投辖录词，乃宋人依托词

　　○柳梢青

　　悟个不生不灭。更不许、拈花摘叶。兴则高歌，醉眠芳草，梦游仙阙。有时苦劝人人，莫呀我、叮咛切切。走骨行尸，贪财恋色，枉消年月。

　　○梅花引

　　嵋山老。头白早。人间善恶都曾造。也曾穷。也曾通。穷通得失，浑如一梦中。因穷落得身无辱，因闲落得心无事，莫才高。莫名高。才名高显，于身展转劳。知事少。烦恼少。心忘腹热何时了。眼休抬。口休开。纷纷是非，如何得到来。独来独往无伴侣，自斟自酌无荣辱，任人非。任人疑。心闲自有，清风皓月知。

　　○望梅花

　　死生于身最大。从来与我为害。饥则求餐，渴而索饮，寒来又寻衣盖。好难捱。昼夜相随，殃得我来忒杀。舍了娘生皮袋。分付了、两家自在。行则穿云，倦则卧月，游戏太虚无碍。甚轻快。捉住风轮，跨神鳌、遍超法界。

　　○望梅花

　　是是非非休辩。好弱到头自见。莫说他人，休昧自己，暗里圣贤自见。听我劝。自古今，何曾放过一件。好把尘缘拂散。清清净净，始终莫变。固蒂深根，长生久视，难免韶华易换。气神炼。遇个知音，希夷理、说与一遍。

　　○望梅花

　　密密彤云覆地。蓬蓬然、朔风又起。大块呼吸，阳凝阴结，遍四野、玉花呈瑞。这些意。圣感丰年，显唐虞、再来治世。敬道尊儒修义。崇三教、共同一体。子孝孙贤，臣忠朝正，上下尽成和气。宝鼎内。爇炷名香，祝皇王、寿延万岁。

　　○望梅花

　　日向南窗犹睡。疏篁外、柴门从闭。蓦有人来，轻轻敲户，才是转身慵起。正浓美。一味黑甜，问人间、甚物堪比。除是沉沉烂醉。忘惊悸、又忘乘坠。乘也不知，坠也不知，齐生死、一同天地。这些意。味悟难知，却如同、哑子做谜。

　　○望梅花

　　莫见他人长短。搜己过、不教自乱。旧日心猿，元来意马，却唤醒、渐驯羁绊。澄心内观。炼就冲和，把凡胎抽换。事到眼前决断。教神仙、别无手段。地久天长，虚心实腹，善计者、不须筹算。行功满。跨朵祥云，去朝元、得居仙馆。

　　○望梅花

　　百岁韶华如电。空回首、又来一遍。贩骨轮回，千生万死，只管改头换面。要得免、捉住清风，把虚空、打破一片。不诵南华经卷。也不要、葛藤相伴。截断中流，剔开心眼。射透玉楼金殿。莫回转。一志无移，看山头、明月出现。

　　○贺圣朝

　　野僧归后，渔舟才缆，绿桧生烟。对寒灯、潇洒枕书眠。听石漱流泉。丹炉火灭，琴房人静，风自调弦。待孤峰顶上月明时，正一梦游仙。

　　此首前尚有贺圣朝夕阳沈后一首亦未注名氏，案此乃丘处机词，见磻溪集

　　○行香子

　　寂寂寥寥。洒洒潇潇。淡生涯、一味逍遥。傍临谷口，斜枕山腰。有竹篱门，荆扫帚，草团标。宽布麻袍。大绪长绦。拄一条、曲律藤梢。黄精自煮，苍术亲熬。有瓦汤瓶，砂釜灶，葫芦瓢。

　　○行香子

　　阆苑瀛洲。金谷重楼。算不如、茅舍清幽。野花绣地，莫也风流。却也宜春，也宜夏，也宜秋。酒熟堪篘。客至须留。更无荣、无辱无忧。退闲一步、着甚来由。但倦时眠，渴时饮，醉时讴。

　　词综卷二十四作北宋于真人词，历代诗余卷一百十九及词林纪事卷二十二作元僧明本词。案词综谓此词见鸣鹤余音，但检鸣鹤余音卷六并未注明撰人。

　　○行香子

　　短短横墙。矮矮疏窗。忔憎儿、小小池塘。高低叠障，绿水边傍。却有些风，有些月，有些凉。日用家常。木几藤床。据眼前、水色山光。客来无酒，清话何妨。但细烹茶，热烘盏，浅浇汤。

　　此首历代诗余卷一百十九及词林纪事卷二十二亦作明本词。

　　○行香子

　　净扫尘埃。惜取苍苔。任门前、红叶铺阶。也堪图画，还也奇哉。有数株松，数竿竹，数枝梅。花木栽培。取次教开。明朝事、天自安排。知他富贵几时来，我且优游，且随分，且宽怀。

　　○挂金索（北曲）

　　我爱闲居，心境常皎洁。境灭情忘，自然无分别。云散长空，露出清霄月。此个家风，有口难分说。

　　○挂金索（北曲）

　　一更里，澄心下手端然坐。赶退群魔，队队白羊过。剔起心灯，照见元初我。方寸玲珑，宝珠悬一颗。

　　○挂金索（北曲）

　　二更里，人静万事都无染。一对金蟾，上下来盘旋。吓退三尸，奔走如雷电。白雪漫漫，降下琼花片。

　　○挂金索（北曲）

　　三更里，阳生子母朝金阙。海底灵龟，吸尽金乌血。一炁绵绵，三关都透彻。万道霞光，捧出西江月。

　　○挂金索（北曲）

　　四更里，无事四边都宁静。内放心花，赏玩长春景。戊己门开，有个真人进。一粒金丹，运上昆仑顶。

　　○挂金索（北曲）

　　五更里，天行还了修行愿。龙虎相交，倒把黄河卷。半空里雷声，鬼神难测辩。认得元初，本来真头面。

　　○挂金索（北曲）

　　斋罢闲行，独唱无人和。山里樵夫，也唱哩凌啰。上了一个坡。下了一个坡。便做高官，也只不如我。

　　○挂金索（北曲）

　　过了一年，又是添一岁。每日随缘，争甚闲和气。可怜韶华，奔走如拈指。莫待临头，腊月三十日。

　　○挂金索（北曲）

　　奉劝人人，一一听分诉。不晓阴阳，怎知修行路。始初下手，炼就铅汞体。自有龟蛇，引入曹溪路。

　　○挂金索（北曲）

　　聪明君子，一一听分诉。甲子天年，看看降真数。跳出凡笼，一个长生路。免教阎王，鬼使来勾取。

　　○绣薄眉

　　化愚鲁。抛离火院夫儿女。凭慧剑、斩断三涂。人我山崩，是非海己枯。旧业消除，新殃不做。

　　○挂金索（北曲）

　　应仙举。汞铅黑白希夷路。端的下、苦志工夫。昼夜无眠，粗衣淡饭足。乞化街头，十方父母。

　　○挂金索（北曲）

　　无忧虑。孤云野鹤无拘束。草庵内、闲看金书。窗外林泉，隈山傍水竹。明月清风，堪为伴侣。

　　○挂金索（北曲）

　　养元初。心猿意马牢栓住。六贼尽、不曾贪图。杳杳冥冥，昏昏默默处。湛湛澄澄，性停命住。

　　○挂金索（北曲）

　　认真趣。木金间隔通玄路。驱四象、五行圆聚。炁结神凝，阴阳自返复。遍体薰蒸，周天火足。

　　○挂金索（北曲）

　　破昏衢。地雷震动山头雨。黄芽长、白雪飞舞。露洒琼浆，瑞草满园圃。玉蕊纷纷，金花绽吐。

　　○挂金索（北曲）

　　境堪图。翱翔云水纵横步。曲江上、飞乌走兔。虎绕龙蟠，坎离相会聚。斡转天关，运动地轴。

　　○挂金索（北曲）

　　法轮鼓。河车稳稳三十幅。搬日月、辊入金炉。玉鼎烹煎，九阳真火煮。万道霞光，千重翠雾。

　　○挂金索（北曲）

　　罩明珠。化生养就胎仙舞。真庆会、姹女圆聚。渴饮琼浆，玉琴自然抚。韵定仙音，敲金击玉。

　　○挂金索（北曲）

　　有中无。无中更有些儿做。有无中、里面搜取。无内藏真，有内却如无。有无双忘，还同太虚。

　　○挂金索（北曲）

　　行功足。蓬莱三岛群仙聚。瑶池会、圣贤无数。尽是修真，学道列仙侣。侍奉高真，西王圣母。

　　○挂金索（北曲）

　　享天厨。仙衣挂体身轻举。乘鸾凤、玩赏清都。宝殿璚楼，金钉满朱户。不夜长春，无来无去。

　　○步步娇

　　传得一口诀。教我去栽接。自从栽接后，全别。玉蕊金花果结子，哑子吃饧蜜，难说。

　　○步步娇

　　柔弱好家风。大道不脱空。真个真个有，铅汞。水火既济上下冲。文武两交战，齐功。

　　○步步娇

　　真行与真功。刀圭快如风。不遇真师匠，难明。你若做时第一功。浑身百关节，齐通。

　　○步步娇

　　俺在炕上坐。唱个啰哩啰。困来睡一觉，如何。俺把阴阳颠倒过。俺笑俺笑你，空坐。

　　○步步娇

　　贫子吃好酒。吃得酩酊休。万事都不挂心头。任毁任谤落一筹。痴聋喑哑汉，真修。

　　○步步娇

　　无为自然道。清净长芝草。默默相知了，便好。杳杳冥冥闭了灶。工夫片时间，成了。

　　○步步娇

　　休执性为真。如何出阳神。十个九个守，顽空。若得命基带了性。白面做烧饼，有准。

　　○步步娇

　　遍地有灵芝。人人都不识。作得业又大，难敌。我今欲待说与你，只恐你不信，谈非。

　　○步步娇

　　信则你自信，不信你休行。莫待临渴时，掘井。每日见尔费辛苦，不济不济事，休论。

　　以上鸣鹤余音卷六，卷六中，尚有梧叶儿十一首，俱曲调。又有满庭芳石火光阴一首，与卷三重。

　　○遍地锦

　　吾本当初水竹村。甘河镇上便狂风。七朵金莲朵朵新。丘刘谭马郝王孙。

　　○遍地锦

　　吾本当初马半州。因与先师说根由。独坐圜墙向内修。功成行满赴瀛洲。

　　○遍地锦

　　四大假合本姓谭。前缘相遇弃俗缘。天下云游不住庵。功成行满赴仙坛。

　　○遍地锦

　　莱州武观是吾乡。因遇先生号长生。穿街柳巷也无妨。不染尘埃性月朗。

　　○遍地锦

　　三宣赐紫住天长。便是云光铁脚王。因遇先生赴洛阳。功成行满到仙乡。

　　○遍地锦

　　十九抛家弃俗缘。磻溪下志便安然。悟得长春不夜天，大教门开万古传。

　　○遍地锦

　　太古今日说因由。赵州桥下度春秋。唱住桥边水不流。一叶落时天下秋。

　　○遍地锦

　　吾本当初本姓孙。马家门下结婚姻。因为先师点破心。各自分头觅主人。

　　○步步高（北曲）

　　一更里，澄心披襟坐。猿马牢擒锁。慧剑磨。六贼三尸尽奔波。退群魔。困也和衣卧。醒觉朦胧清风送。悟人桃源洞。阆苑中。闲访三茅兴无穷。透窗风。惊觉游仙梦。

　　○步步高（北曲）

　　二更里，白牛溪边睡。牧童醺醺醉。蓑笠堆。月下方堪把笛吹。乐然后，归去华胥国。得到华胥宽怀抱。闲把瑶琴操。声韵高。火里乌龟产，白鹤弄云萧。紫雾红光照。

　　○步步高（北曲）

　　三更里，银汉星移淡。出户将身探。月正南。二八娇娥配童男。炼三三。手把天关撼。五明宫里元辰聚。七宝山头去。祷玉虚。元始高悬黍米珠。演金书。国泰民安富。

　　○步步高（北曲）

　　四更里，玄圃清风细。来往无凝滞。解垢衣。心月高悬照云溪。上天梯。独折蟾宫桂。三界十方惟独步。认得曹溪路。一物无。真欢真乐饮醍醐。不须沽。高唱无声曲。

　　○步步高（北曲）

　　五更里，架上金鸡叫。路上行人俏。方欲晓。没底篮儿杖头挑。跨风飚。同赴蓬莱岛。此个家风谁知道。得也无衰老。琅板敲。碧波深处钓鲸鳌。出波涛。采就长生药。

　　○南乡子

　　真汞与真铅。产在先天与后天。大要知时勤采取，玄玄。得穴何愁不作仙。进火要精专。番究前弦与后弦。屯卦抽添蒙卦止，难传。毫发差殊不结丹。

　　○南乡子

　　两手擘鸿蒙。慧剑飞来第一峰。外道修罗惊缩项，神通。造化元来在掌中。锻炼玉炉红。槖籥吹嘘藉巽风。十月脱胎吞入腹，坤宫。立见三清太上翁。

　　○南乡子

　　温养象周天。须要微微火力全。爱护婴儿惟藉母，三年。运用抽添象缺圆。牛斗会河边。舍取玄珠种玉田。定意如如行火候，精专。剖腹分明说与贤。

　　○南乡子

　　生甲更生庚。此是丹头切要明。药嫩采来归土釜，煎烹。文武刚柔次第行。片饷结丹成。沐浴防危更守城。到此不须行火候，持盈。火若加临必定倾。

　　○南乡子

　　木兔与金鸡。刑德临门有偶奇。炉内丹砂宜沐浴，防危。神水溶溶满玉池。年月日并时。刻里工夫一例推。着意研穷丹造次，毫厘。十月殷勤自保持。

　　○南乡子

　　鼎器法乾坤。上是天元下地元。若也更能颠倒运，交番。阖辟循环在八门。搬运上昆仑。龟与蛇儿自吐吞。百尺竿头牢把线，掀腾。从此元神命永存。

　　○南乡子

　　关锁自周天。升降循环三寸田。不在嘘呵并数息，天然。九转无亏火力全。胎息谩流传。要在阴阳不可偏。呼吸吹嘘毕赖巽。风绵。妙在前弦与后弦。

　　○南乡子

　　复卦起潜龙。戊己微调未可攻。九二见龙临卦主，神通。从此炉中次第红。泰卦却相逢。猛火烧乾藉巽风。炼就黄芽并白雪，奇功。还返归坤道始穷。

　　○南乡子

　　识得水中金。锻炼烹煎理更深。进退抽添须九转，浮沉。温养潜龙复与临。妙运自天心。托杖黄婆是丙壬。酝就醍醐山顶降，频斟。慢拨无弦一曲琴。

　　○南乡子

　　长子到西方。少女归乾变六阳。便好下功修二八，堤防。至九方知道自昌。牛斗共商量。巧夺天工妙莫扬。离坎夫妻交媾后，难忘。始觉壶中日月长。

　　○南乡子

　　白雪与黄芽。两味晶华共一家。摘采辩时衰与旺，堪夸。文候毫厘不可差。顶上结三花。驾动羊车与鹿车。乌免往来南北面，交加。从此天河稳泛槎。

　　○南乡子

　　净尽露天机。只恐时人自执迷。颔下藏珠当猛取，休迟。道在身中更问谁。尘网急抛离。百岁年华七十稀。莫待老来铅汞少，堪悲。业报前途难自欺。

　　○一寸金

　　堪叹群迷，梦空花几人悟。更假饶锦帐铜山，朱履玉簪，毕竟于身何故。未若红尘外，幽隐竹篱蓬户。青松下，一曲高歌，笑傲年华换今古。紫府。春光清，都雅会时，妙有真趣。看自然天乐，星楼月殿，鸾飞凤舞。白云深处。壶内神仙景，谁肯少年回顾。逍遥界，独我归来，复入寥阳去。

　　○一寸金

　　赏雪

　　暮鸿嘹唳。更晚来地籁，阴风齐起。造作严凝，同云黯黯，四海玉龙呈端。妆点万家清景，普绽琼花鲜丽。最好是，命诗朋，纸帐围炉沉醉。吟缀。搜佳制，竹外清香，金蕾喷新蕊。似糁银沙，或为粉蝶，高下乱飞空里。庆知太平，先兆阴阳和矣。这玄理，遇子猷，同赏江天真味。

　　以上鸣鹤余音卷七，卷七中尚有风入松单片十九首，金字经九首，迎仙客单片二十五首，皆曲调。以下有西江月十三首未注名氏，皆宋张伯端词以下西江月十四至二十五共十二首，据金丹大成集乃宋萧迁芝词

　　○一寸金

　　食饱伤心损气，睡多梦里迷真。眼观心动丧元神。耳听灵台昧尽。要见元初面目，慧刀割断红尘。无情应物本来真。此是修行捷径。

　　○一寸金

　　顿悟修行道理，除情战睡敌魔。不贪名利少风波。懒散随缘且过。饥后寻街乞饭，饱时信步蹉跎。闲来古庙唱哩啰。逍遥谁人似我。

　　○一寸金

　　富贵又争人我，贫穷更待如何。有缘有分是非多。无福无灾无祸。教他一任奢侈，箪瓢也是存活。劝君休要苦张罗。大限临头怎躲。

　　○一寸金

　　一不轻师慢法，二诵清净仙经。三存真气养神灵。四把尘劳拂尽。五断无明业火，六除俗里人情。七擒猿马永安宁。八味璚浆得饮。

　　○永遇乐

　　个个修行，人人咽纳，谁悟真道。同径多歧，旁门小法，误了人多少。容成岂是神仙，究竟采药，谩多炉灶。忽一朝、脱却桶底，性根坏倒。争如内观，无为清静，学取本来庄老。匹配阴阳，抽添铅汞，八卦为端表。人生如梦，流年似箭，回首也须闻早。贪迷恋，春花秋月甚时了。

　　○永遇乐

　　万法由心，应观法界，一切心造。瞿昙同归，去揆不离，即心是道。自从识得坎离，交际炼药，粗知昏晓。看鸡飞蟾宫，兔走丹阙，更无烦恼。气中真液，液中真气，和合不多不少。种得黄芽，炼成赤水，龙虎交围绕。九还七返，工夫到后，还我旧时年少。待三千，功圆行满，恁时是了。

　　○永遇乐

　　学道修心，存神炼性，直要轻举。补脑还精，流水不腐，户枢终不蠧。日魂月魄，抟归炉鼎，真气自然留聚。把心猿缚系，意马追回，迥无尘虑。定中明有，阳龙阴虎。水火透时为度。八段奇文，千口活法，向上有一路。吕公高尚，不离人世，有分也须相遇。约十洲三岛，骖鸾跨鹤，大家同去。

　　○永遇乐

　　养水养精，养神养血，先须养气。日月阴阳，六爻八卦，细看参同契。虚躯虚宝，千言万语，不过坎离两字。向昆仑顶上，返本还元，要明终始。一身虽小，如同天地。八万四千余里。玄牝之门，千生万化，都在冲和内此。真真外，别无真谛。方信道一而已。异时见锺吕，如有未明，请师指示。

　　○渔家傲

　　至道不遥只在迩。毫厘差失如千里。道是难求元却易。如相契。一超直入如来地。水火交时为既济。三尸六贼都回避。只此长生仍久视。身口意。化成一点冲和气。

　　○渔家傲

　　神是气兮气是命。神不外驰心自定。幸有崔公入药镜。如究竟。全真固蒂归根静。主客内明方外应。灵台粲发天光莹。两个壶中一片景。急修省。莫待临渴去掘井。

　　○渔家傲

　　精养灵根神守气。天然子母何曾离。昼夜六时长在意。三田内。温温天地中和水。十二楼前白雪腻。九宫台畔黄芽遂。日月山头朝上帝。神光起。腾身直上烟霄外。

　　○渔家傲

　　我有光珠无买价。光明常照芝田下。更无之乎并者也。知音寡。世间谁是能行者。一万精光神守舍。四百四病都齐罢。透出火龙归造化。回仙驾。更无一点尘随马。

　　○促拍满路花

　　抱元能守一，四大自轻安。心中须返照，几曾闲。□□金乌冲耀，飞入烂银盘。心心心是道，只在心心。更于何处求丹。

　　○促拍满路花

　　又何须衣冕，燕处欲超然。荣华能有几日，便凋残。□□修真甚易，积行累功难。劝君强为善，五浊三途，变为云岛神山。

　　○促拍满路花

　　人能常清静，天地悉皆归。一真含众妙，入希夷。□□昭文不会，气候有成亏。妄心寂灭尽，困睡饥餐，更无作用施为。

　　○促拍满路花

　　自然炉鼎就，光彩透帘帏。玉池神水涌，上生肥。□□如鱼饮水，冷暖自家知。自家性命事，自家了得，自家性命便宜。

　　○促拍满路花

　　若论修养事，知有几多门。谛当归宿处，是虚源。□□至真至道，简易合乾坤。坎离并水火，止是筌蹄，萃然一点长存。

　　○促拍满路花

　　个中如荐得，悟了五千言。金晶飞肘后，透昆仑。□□清江九曲，一棹破烟昏。水击三千里，九万鹏程，化成元是冥鲲。

　　○江神子

　　林泉养素拙。放落魄、慵居世缘绝。志如铁。翛然处、一味真欢杂说。日逍遥，野鹤岩畔为道侣，松轩下、沉烟犹未歇。夜深独听孤猿，高峰上叫明月。他年功成行满，驾祥云、直至瑶池仙阙。个时节。神游自有鸾鹤迎接。舞空碧。仙杖飘飘来迎竭。桃源会、琼林方信别。到此无限逍遥，作蓬莱客。

　　○春从天上来

　　乐道安贫。叹自古英雄，林下无人。满堂金玉，谓授儿孙。毕竟与属亲。问当初无物，被贪爱、引入迷津。早抽身。向槐安宫内，刚恁劳神。朝菌蟪蛄短景，又岂信壶中，别有长春。暂游万里，少别千年，归去跨凤骖麟。念浮生一瞬，几度见、沧浪扬尘。莫因循。彼空华扬艳，轻丧天真。

　　○玉抱肚

　　若论玄妙，听周风一诀。把婴儿姹女，木金间隔。从头分别。先擒六贼三尸灭。后捉玉兔饮乌血。仗剑锋，麾魔障，荡袄邪。全凭志猛烈。那些个手段最奇绝。龙奔虎走，来往放乖劣。两兽擒来吾怎舍。炉烹鼎炼无暂歇。乾坤至宝，阴阳造化，斡运龟蛇。东鸡叫出西江月。会入黄庭赏白雪。上丹温，中丹暖，下丹热。三田宝结。众仙举我赴金阙。寥阳胜境，教我怎生说。

　　○水调歌头

　　五行不到处，一气未生前。清光赫赫，无何乡里独超然。日月岂能照鉴，天地不能包裹，晃朗妙无边。赖有竹涧水，却向世人传。杳兮冥，恍兮惚，湛兮然。这些消息，浑身是口也难诠。截断千差歧路，屏除万般机巧，缆住钓鱼船。往事都休问，静坐一炉烟。

　　此下原有沁园春七返还丹一首，乃吕岩词，见全唐诗

　　○苏幕遮

　　水中金，冲牛斗。玉锁金关，护法灵童守。赤水丹基龙虎走。万象森罗，勃勃投珠口。饮灵液，明火候。太乙炉开，丹熟神光透。浮名浮利终不久。下手速将，穷取无中有。

　　○解佩令

　　穇行之士，功勤不小。识五行、逆顺颠倒。妙理玄玄，玉炉中、龙蟠虎绕。金鼎内、炼成至宝。阳神离体，杳杳冥冥，刹那间、游遍三岛。出入纯熟按捺住，别寻玄妙。合真空、太虚是了。

　　以上并见鸣鹤余音卷八

　　○满路花岩

　　四大元无我，五蕴本来空。休争人与我，逞英雄。贵贱贤愚，到了梦魂中。百年亲眷属，电里红光，早宜各自牢笼。劝君勤修炼，常照主人公。来时无一物，去时空。人生有限，贪爱转无穷。不如随分过，一点灵光，自然明月清风。

　　依托锺离，见鸣鹤余音卷五

　　○八声甘州

　　千门万户，尽七倾八倒，掘地寻天。真个玄妙，返作笑胡言。无为大道人行少，向捏怪途中，有万千伤感，蜣球却做灵丹。无奈伤嗟最苦，又不知端的，枉弃了家缘。时间清净，岂解汞收铅。心思意想何曾遣，暂合眼、阴魔作睡缠。展转越思深，返作雠冤。谁信无中生有，有中生无，万派归源。

　　依托何仙姑，见鸣鹤余音卷六

　　○苏幕遮

　　精气神，须保爱。一粒金丹，每在街头卖。四十年来无人买。闹花丛里，还了鸳鸯债。九三爻，地天泰。离上金乌，飞入银蟾界。百尺竿头做一解。这些工夫，任使傍人赛。

　　○满庭芳

　　武当降笔

　　玉皇传宣，搜求仙子，六百余员。仙官仙位，补阙大罗天。勑下诸神采访，随方所、选觅高贤。三元日，书人功行，飞奏御炉前。全真门弟子，修功积行，专要心坚。猛降龙伏虎，炼汞烹铅。一旦天书选举，云霄路、快着仙鞭。朝金阙，三清殿下，作个状元仙。

　　依托辛天君，见鸣鹤余音卷三

　　○点绛唇

　　小小瓢儿，生得天然诧。身矬矮。瓢儿元有口，难开解。认得乾坤，此理谁能解。腰间常道人偏爱。不换金鱼袋。

　　依托梁桓真人，见鸣鹤余音卷四，案此词又见宋张继先虚靖词

　　○望江南

　　十月满，开鼎一团红。数片残云含五彩，解胎神水响玲珑。气复异香秾。

　　○望江南

　　长生药，本是五行仙。子午二门开卯酉，四时运火合乾坤。龙虎自相吞。

　　以上二首，依托陶隐居，见金液还丹百问诀

　　○望江南

　　还丹术，切要经手传。若信故方终自误，颠来倒去倒来颠。不得怨神仙。

　　○菩萨蛮

　　家家尽有长生药。时人取用皆差错。气候若飞沉。问君何处寻。眼看犹不识。误向铅中觅。此物没黄芽。徒劳岁月赊。

　　以上二首依托陶植，见金液还丹百问诀

　　○解红

　　洞天深处。道非远，咫尺人难悟。浮沉内景。须凭匠手工夫。专候晓来，一点阳生通玄路。尽藏在碧波深深处，恁时主。地雷震动山头雨。渐浇灌黄芽，乍离土。婴儿采得携篮去。向真霞六阳，鼎内烹煮。搬运转，东西与南北，铺八卦九宫，要知宗祖。十干数内分左右，要显龙虎。玄武后随，朱雀当先，祥云布。曲江上，万神都来聚，夫与妇。癸母跨赤龙，归洞府。要寻觅金翁，问凭据。阴阳会合三千数。指天地海山，同寿坚固。

　　鸣鹤余音卷一

　　○莺啼序

　　三峰路险，雪满空崖，瑞祥烟雾起。涧畔听、龙吟虎啸，电闪星辉，迸出红光，鬼神惊避。铅凝汞结，炉中养就丹点，瓦史成至宝，愚人餐一粒，延年纪。那堪更有，神珠万颗，流霞晃耀，遍穿宫里。

　　鸣鹤余音卷三尚有沁园春世事纷纷一首，乃邱处机词，余音误作吕洞宾

　　○江神子

　　人生七十古来稀。叹愚迷。不修持。光阴有限，成败是和非。盖世功名都占取，空赢得，业相随。暂时花酒气财迷。得便宜。落便宜。暗里朱颜，渐改气神亏。阳少阴多染患，命尽也，更推谁。

　　鸣鹤余音卷五

　　○梧桐树

　　一更里，调神气。意马心猿尽拘系。莫放闲游戏。昏昏默默炼胎息。开却天门地户闭。果然通玄理。

　　○梧桐树

　　二更里，传宇宙。一点灵光渐通透。虎龙功交严抵备，三尸莫教走。慧剑空中报冤雠。斩却群魔首。

　　○梧桐树

　　三更里，一阳动。金鼎熬煎玉炉烹。炼就真铅汞。匠手凿开玉莲蓬。两道霞光照昆顶。万颗珍珠迸。

　　○梧桐树

　　四更里，云收彻。海底星龟弄明月。处处琼花结。火候抽添按时节。子午氤氲降红屑。猛把天机泄。

　　○梧桐树

　　五更里，朦胧定。心养浩月一轮镜。照破贪嗔病。这回须要鬼神惊。只要真清为真静。功满朝上圣。

　　鸣鹤余音卷七，以上八首，鸣鹤余音皆依托吕洞宾

　　○西江月

　　世有学人无数，愚痴妄意如麻。铅汞错认结为砂。运火欲觅黄芽。千日虚劳心力，人人尽破其家。真铅似火本无瑕。将凤欲比狂鸦。

　　○西江月

　　至道不烦不远，至人只在目前。淮王炼石得冲天。汉世已经千年。全在低心下人，事该缘分偶然。安炉致数尽周圆。须得汞去投铅。

　　○西江月

　　听说金公两字，何物唤作金孙。寻枝寻叶必知根。无智便乃心昏。若用凡铅为体，都来少魄无魂。水银渐结必难存。秘诀要处谁论。

　　○西江月

　　真假两般玄字，金公所料重遗。凡铅纵与岳山齐。不肯假与金妻。听说真铅住处，他家跳在深溪。两情恩爱事因媒。义重争敢东西。

　　○西江月

　　水火运来周岁，四六勿错如初。水多火少失功夫。胜地方始安炉。直须认鼎与药，却如鸡子无殊。内黄处白结凝酥。一颗圆明汞珠。

　　○西江月

　　彼此离于生处，火遭水破惊忙。分身各自拟深藏。半路再遣萧郎。夫为无衣裹体，妻因水浸衣黄。丙丁甲乙有形相。刚遣令合阴阳。

　　以上六首依托吕洞宾，见道书全集吕洞宾文集

　　○苏幕遮

　　日常行游四海。每日街前，闹处为乞丐。口口相违化不回。暗损精神，只为凡情昧。苦劝君，生死大。颇奈顽愚，作业贪心煞。不肯修真犯天戒。堕落酆都，受苦无年代。

　　依托吕洞宾，见董真人遇仙记

　　○苏幕遮

　　子细听吾教诲。说与门生，莫把真心昧。若是不除堕口债。走入轮回，今世人身败。鬓发苍，休得怪。莫恋凡胎，假合终须坏。无事清闲炼丹台。自尔纯阳，随我蓬莱会。

　　依托刘海蟾，见董真人遇仙记

　　○西江月

　　丹是色身妙宝，法身即是真心。从来无色亦无音。一体不须两认。万法非无非有，有无亦莫搜寻。二边俱遣弃中心。选佛斯为上品。

　　○西江月

　　一理无今无古，此心何喜何嗔。无相乃为真相。色身即是法身。不消一句半句，活得千人万人。咦，这里便是到头，何须只管翻身。

　　以上二首见丹经极论，未注作者

　　○渔歌子

　　题松泽西亭

　　一叶虚舟一副竿。了然无事坐烟滩。忘得丧，任悲欢。却教人唤有多端。

　　○渔歌子

　　一任孤舟正又斜。乾坤何路指生涯。抛岁月，卧烟霞。在处江山便是家。

　　○渔歌子

　　愚人未识主人公。终日孜孜恨不同。到彼岸，出樊笼。原来只是旧时翁。

　　○贺新郎

　　题西湖官驿水阁

　　倩来鸾传语，问陆家、兄弟翩翩，今归何处。留下文章藏万壑，时作云烟吞吐。谩徙倚、朱兰凝伫。阑外瑁湖谁管领，叹先生、旧宅僧分住。天下事，尽如许。英雄总被虚名误。览遗编浩叹，寂寞一抔寒土。惟有春风长往，催却几多人去。但岁岁、垂杨自舞。今日我来怀古后，算后人又以今为古。留此曲，伴鸥鹭。

　　松江府志卷十九，注元无名氏至正十三年作。

　　○西江月

　　至元十三年，江南初内附，民间盛传武当山真武降笔

　　九九乾坤已定，清明节后开花。米田天下乱如麻。直待龙蛇继马。依旧中华福地，古月一阵还家。当初指望瓮生涯。死在西江月下。

　　宋遗民录卷十五原注云，有词近世皆传为太保刘秉忠所作，而陶宗仪记之如此，未如孰是。

　　○鹊桥仙

　　月蚀

　　前年蚀了，去年蚀了，今年又盏来了。姮娥传语这妖蟆，逞脸则管不了。锣筛破了，鼓擂破了，谢天地早是明了。若还到底不明时，黑洞洞、几时是了。

　　○鹊桥仙

　　大雨

　　城中黑潦，村中黄潦，人都道天瓢翻了。出门溅我一身泥，这污秽、如何可扫。东家壁倒，西家壁倒，窥见室家之好。问天工还有几时晴，天也道、阴晴难保。

　　以上二首见静斋至正直记卷三，谓是江西世人之作。原注云，此二词虽近俚俗，然非深於今乐府者不能作也。咏其词旨，盖亦有深意焉，岂非三百篇之后，其讽刺之遗风耶。此闻诸亡友杨大同云。

　　○青门引

　　题古阳关

　　凭雁书迟，化蝶梦速，家遥夜永，翻然已到。稚子欢呼，细君迎迓，拭去故袍尘帽。问我假使万里封侯，何如归早。归运且宜斟酌。富贵功名，造求非道。靖节田园，子真岩谷，好记古人真乐。此言良可取，被驴嘶、恍然惊觉。起来时，欲话无人，赋与黄沙衰草。

　　静斋至正直记卷一

　　○谒金门

　　真堪惜。锦帐夜长虚掷。挑尽银灯情脉脉。绣花无气力。女伴声停刀尺。蟋蟀争题四壁。自起卷帘窥夜色。天青星欲滴。

　　○眼儿媚

　　石榴花发尚伤春。草色带斜曛。芙蓉面瘦，蕙兰心病，柳叶眉颦。如年长昼虽难过，入夜更消魂。半窗淡月，三声鸣鼓，一个愁人。

　　○踏莎行

　　香罢宵薰，花孤昼赏。粉墙一丈愁千丈。多情春梦苦抛人，寻郎夜夜离罗幌。好句刊心，佳期束想。甫愁春到还愁往。消魂细柳一时垂，断肠芳草连天长。

　　○踏莎行

　　花径争穿，珠帘屡认。正逢梅雨芹泥润。画梁无处可安巢，玉纤为把花枝衬。社日才来，端阳已近。寻巢为甚偏迟钝。算来一似凤鸾期，蹉跎渐觉无真信。

　　○临江仙

　　花影半帘初睡起，绣鞋着罢慵移。窥妆强把绿窗推。隔花双蝶散，犹似梦初回。纤指弹瓯呼女伴，出帘那共徘徊。闲将罗袖倚朱扉。楼台临水处，日午燕争飞。

　　○临江仙

　　昨夜惊眠梅雨大，枕前窗上频敲。天明翻觉梦魂遥。起来看女伴，薰袖已香消。云锁房栊烟锁竹，卷帘水湿鲛绡。菱花低照拂眉梢。玉梳云发润，不喜上兰膏。

　　○孤鸾

　　虾须初揭。正社日停针，窗风鸣铁。懒自梳妆，乱挽鬟儿非滑。追想昨宵瞥见，有多少、动情谁说。枉在屏风背后，立歪罗袜。听玉人言去苦难泄。任树上黄莺叹离别。强欲排余恨，反寸肠悲裂。试使侍儿挽住，想未离、画桥东折。传道行踪已远，但垂杨烟结。

　　前段末句少一字

　　○念奴娇

　　鸳帏睡起，正飞花兰径，啼莺琼阁。对镜梳妆，愁见那、怯怯容颜瘦弱。一任仙郎，题诗寄简，屡订西厢约。墙花拂影，独眠何事如昨。谁怜潘果空投，贾香难与，愁肠安托。带眼轻拴须看取，杨柳腰肢如削。珠履玲珑，罗衫雅淡，件件无心着。何时厮近，得偿今日萧萦。

　　后段第三句少一字

　　○玉胡蝶

　　为甚夜来添病，强临宝鉴，憔悴娇慵。一任钗横鬓乱，永日薰风。恼脂消、榴花径里，羞玉减、蝶粉丛中。思悠悠，垂帘独坐，倚遍熏笼。朦胧。玉人不见，罗裁囊寄，锦写笺封。约在春归，夏来依旧各西东。粉墙花、影来疑是，罗帐雨、梦断成空。最难忘，屏边瞥见，野外相逢。

　　以上九首，依托洞天女，见林下词选卷五，注云原有十八阕，今录其半。



 
【吴澄：词作8首】

　　○临江仙

　　九日，舟泊安庆城下，晚歇临江水驿，于时月明风清，水共天碧，情景佳甚，与徐道川方复斋况肩吾方清之驿亭草酌。子文、京侍，以'殊乡又逢秋晚'分韵，得殊字，赋临江仙

　　去岁家山重九日，西风短帽萧疏。如今景物几曾殊。舒州城下月，未觉此身孤。胜友二三成草草，只怜有酒无茱。江涵万象碧霄虚。客星何处是，光彩近辰居。

　　○谒金门

　　依韵和孤蟾四阕

　　如何喜。自喜自知可矣。天地与人同一理。世间知者几。六十循环卦气。岁岁二分二至。坎险何妨离附丽。共谁研底里。

　　○渡江云

　　揭浩斋送春

　　名园花正好，娇红殢白，百态竞春妆。笑痕添酒晕，丰脸凝脂，谁与试釭霜。诗朋酒伴，趁此日、流转风光。尽夜游、不妨秉烛，未觉是疏狂。茫茫。一年一度，烂熳离披，似长江去浪。但要教、啼莺语燕，不怨卢郎。问春春道何曾去，任蜂蝶、飞过东墙。君看取，年年潘令河阳。

　　○木兰花慢

　　和杨司业梨花

　　是谁家庭院，寒食后，好花稠。况墙外秋千，昼喧风管，夜灿星球。萧然独醒骚客，只江蓠汀若当肴羞。冰玉相看一笑，今年三月皇州。底须歌舞最高楼。兴味尽悠悠。有白雪精神，春风颜貌，绝世英游。从教对花无酒，这双眉、应不惹闲愁。那更关西夫子，许来同醉香篘。

　　○木兰花慢

　　再用韵

　　正群芳开遍，花簇簇，蕊稠稠。看艳杏夭桃，蒸霞作糁，辊绣成球。天然素肌仙质，对秾妆艳饰似含羞。痴绝京华倦客，贪眷忘却南州。传闻天上玉为楼。此事付悠悠。且白昼风前，黄昏月下，烂熳同游。神疑藐姑冰雪，又何须、一醉解千愁。自有壶中胜赏，酿来玉液新篘。

　　原误作＊，兹据何抄本改

　　○木兰花慢

　　三用韵

　　好风流诗老，双鬓上，雪霜稠。忆少壮欢娱，呼鹰逐兔，走马飞球。春风断肠柔唱，拚千金一笑破娇羞。此日花时意气，当年梦里扬州。客床百尺卧危楼。往事总悠悠。把湖海人豪，消磨变换，洙泗天游。应知裂麻司业，为前时、谏舌颇多愁。今去却堪痛饮，瓮头有酒频篘。

　　原误作＊兹据何抄本改

　　○木兰花慢

　　四用韵

　　看风花烟柳，浓又淡，少还稠。有小巧微虫，垂天布网，转地抟球。冲融一般春意，只啼莺语燕向人羞。收取尘间乐事，都归杓里舒州。绮筵珍馔醉青楼。光景信悠悠。柰蚋队虾群，空中聚散，水上浮游。谁知太和真趣，本无愁、何用更浇愁。问字频来未已，漉巾不要亲篘。

　　○水调歌头

　　次韵寄皮达观（四印斋本原无题兹据永乐大典卷一万四千三百八十一寄字韵补）

　　四垂云晻暧，一夏雨溟蒙。千奇百怪惊人，海蜃眩青红。谁道谷城黄石，混迹长安紫陌，九万里培风。静夜欻澄霁，皎月丽天中。问今年，年几许，尚童蒙。憨痴自笑，能裨造化竟何功。岂意京华倦客，忽得蓬莱妙唱，流响韵商宫。此去两神剑，终久会雌雄。

　　以上四印斋本草庐词十一首



 
【吴存：词作30首】

　　○水调歌头

　　江浙贡院

　　尺一九霄下，华发起江湖。西风吹我衣袂，八月过三吴。十五西湖月色，十八海门潮势，此景世间无。收入砚蜍滴，供我笔头枯。七十幅，五千字，日方晡。贝宫天网下罩，何患有遗珠。用我玉堂金马，不用清泉白石，真宰自乘除。长啸吴山顶，天阔雁行疏。

　　○满江红

　　谢番丞荐举

　　词赋凌云，医不得、家徒四壁。俄又报、槐花风急，一天秋色。老去久忘炊黍梦，兴来偶作乘槎客。问当时、鹗表属何人，松厅墨。人纵有，垂天翼。谁不待，培风力。但吹嘘到处，扶摇咫尺。倚我一枝壶叟杖，为公三弄桓伊笛。约相逢、解佩换蒲萄，长安陌。

　　○水调歌头

　　北上道别周明翁，遇雪

　　昨梦骑白凤，身到玉皇家。晴开阊阖荡荡，白昼舞天葩。堂上圭陈璧委，堂下鹭班鹄侍，整整复斜斜。一笑未曾有，两眼眩光华。朝来见，庭中树，玉槎枒。马头怜我飞絮，行色渺天涯。想见燕山高处，此际飘花如席，万帐拥毡车。谁信百花上，江左有梅花。

　　○霜天晓角

　　峨眉亭次韵

　　龙梭四壁。风浪生寻尺。却上危亭孤啸，天无际，水无极。百年缘底急。晚风牛背笛。回首故乡千里，山一发，暮江碧。

　　○江城子

　　高邮舟中

　　酒垆饼舍带长沟。过扬州。又高邮。逆浪流澌，寸寸涩行舟。北望神京天共远，何处是，五云楼。昔年此地足戈矛。转城陬。屡回头。甓社湖中，明月竟谁收。欲问少年淮海士，疏苇外，起沙鸥。

　　○满江红

　　仪真次韵

　　兴废荣枯，终不改、江山千古。笑当日、龙争牙战，一丸淮土。世乱分屯维重镇，国亡守死无降旅。到如今、贡赋甲东南，输天府。鸿与燕，千帆度。蝇与蚋，千家聚。有豪雄杜保，风流张绪。白发宁忘挥麈兴，青楼不是留琴处。待明朝、来问孝廉船，乘风去。

　　○摸鱼儿

　　扬州

　　笑风流、少年杜牧，如今双鬓成雪。来寻豆蔻梢头梦，二十四桥明月。人事别。把故国兴亡，欲问无人说。淮云万叠。但雨外疏钟，烟中断角，到晓共鸣咽。芜城外，几树西风落叶。销磨多少豪杰。平山堂上朝中措，天载妙音几绝。歌一阕。怪水部、梅花怪我心如铁。才情未竭。待跨鹤重来，缠腰半解，一奏玉笙彻。

　　○沁园春

　　舟中九日次韵

　　万里南还，临江一笑，吾道沧洲。算生来骨相，不堪蝉冕，带来分定，只合羊裘。薄酒胜茶，晚餐当肉，六印何如二顷谋。人间事，看蜃楼城郭，蚁穴公侯。舟中此日风流。拚一酌黄花散百忧。甚东篱县令，归田自得，西江工部，恋阙多愁。出处虽殊，襟怀略似，光焰文章万古留。聊记取，待他时话旧，八极神游。

　　○木兰花慢

　　春兴

　　问东君识我，应怪我，鬓将华。甚破帽蹇驴，清明无酒，寒食无家。东风绿芜千里，怕登楼、归思渺天涯。烟外一双燕子，雨中半树梨花。日长孤馆小窗纱。新火试团茶。想明月湾头、家家笋蕨，井井桑麻。年华不饶倦客，早青梅如豆柳藏鸦。欲逐梦魂归去，客窗一夜鸣蛙。

　　○点绛唇

　　春梦

　　多事春风，年年绿遍江南草。罗裙色好。莫把相如恼。梦入瑶台，搔背麻姑爪。还惊觉。杜鹃啼早。一夜相思老。

　　○朝中措

　　春归

　　蜂脾蜜满燕成窠。春事已无多。风景付渠啼鴂。客情还我烟莎。春来风雨，春归风雨，春竟如何。输与前溪醉叟，红云波上渔歌。

　　○浣溪沙

　　春闺送别

　　花满离筵酒满瓶。摘花未语泪先零。杯行教醉莫教醒。今夜酴醿连理枕，明朝柳絮短长亭。一般杜宇两般听。

　　○木兰花慢

　　清明夜与芳洲话旧

　　又清明寒食，淡孤馆，郁无憀。正杜宇催春，桐花送冷，门巷萧条。芳洲老仙来下，粲黄冠、翠氅佩琼瑶。两客清谈未了，三更风雨潇潇。青云妙士早相招。同泛浙江潮。看眼阅青徐，气横燕赵，天路逍遥。明年此时何处，定软红道上玉骢骄。万里江南归梦，青灯还忆今宵。

　　○八声甘洲

　　禊日禁酤

　　甚无情一信楝花风，卷尽市帘青。对楼台寂寂，管弦悄悄，烟雨冥冥。屋角提壶笑我，不上五峰亭。此日流觞节，宜醉宜醒。说与渠侬知否，正门讥太白，巷诟刘伶。网丝沉玉斝，藓晕入银瓶。右将军、兰亭诗序，尽风流、千载事须停。西窗下、焚香昼永，一卷茶经。

　　○水龙吟

　　秋水泛舟

　　陶公三尺渔梭，十年来藓枯尘壁。无端夜半，风雷入梦，晓痕犹湿。起唤兰桡，荻花荡漾，黏天晴碧。望芝云一点，烂银盆里，青螺眼中堪识。独倚枕床清啸，看千帆霎时风力。孤篷稳系，钓车慢卷，绿杨汀侧。远树如烟，飞鸥如雪，暮愁如织。倩何人小拂朱弦，写入一江秋色。

　　○水龙吟

　　督军湖观竞渡

　　平湖暮色冥蒙，雷风唤起双龙舞。吸乾彭蠡，须叟噀作，一川烟雨。汉女霓旌，湘妃翠盖，冯夷鼍鼓。想祝融指挥，涛奔浪卷，来赴世间端午。此地番君旧境，问当年军容何许。垂杨断岸，几回想像，水犀潮弩。风景依然，英雄远矣，悠悠汉楚。笑邦人只记，饭筒缠彩，汨江怀古。

　　○踏莎行

　　春雨连日

　　夜溜瓶悬，朝阴墨锁。一年桃李糊涂过。欲留晴赏待清明，晴时只恐清明蹉。倚杖孤吟，焚香默坐。春衫莫把春泥涴。凭谁有爪似麻姑，明朝为擘浮云破。

　　○摸鱼儿

　　九日会周南翁子溪上

　　问篱边、黄花开否，瓮头新酒篘未。故人有约酬佳节，一幅锦云先坠。凝暮睇。正溪上、西风飒飒吹凉袂。行人笑指。□大似渊明，吟诗吻燥，忍待白衣至。曾报与，松下巢居居士。应来别墅同醉。三人对月歌还舞，千载重阳奇事，何况是。青云士、京华冉冉催征骑。吾侪耄矣。愿强健年年，茱萸在手，分寄五千里。

　　○蝶恋花

　　阅周南翁所藏书画，惜其迂怀雅好，因泣下不自禁，漫赋

　　傀儡场中青紫楦。纵有神丹，俗骨无由换。可惜米颠苏内翰。风标何远年何短。此日闲窗开宝玩。想见江船，当日晴虹贯。铁石吴肠还易断。风吹老泪春衫满。

　　○水龙吟

　　落梅

　　无端梦醉西湖，杨花扑帐春云热。朝来问讯，墙阴玉树，霏霏香屑。黏竹如斑，点衣如睡，穿帘如蝶。甚儿童惊怪，东风几日，销不尽，苍苔雪。莫恨玉妃浑老，半面妆风流仍绝。多情应有，洛滨解佩，江中捐玦。销得几番，荒烟疏雨，冷云残月。倩何人报与广平，渠不解心如铁。

　　○摸鱼儿

　　赋潮

　　定何人、鞭蛟笞蜃，尽驱山石填海。海波坌涌三千丈，蓬峤落翻鳌背。天昼晦。似睢水、扬沙汉楚三军溃。东皇翠盖。遣海若摇旌，冯夷击鼓，彷佛一时会。初发处，练白海门如带。须叟雪岭天界。朝生暮落何时了，几度越成吴坏。君莫怪。这莫有、至生呼吸乾坤外。白鸥自在。待日落潮平，游人归尽，飞过富阳濑。

　　○水龙吟

　　雪次韵

　　一天云似穹庐，山川惨淡还非旧。兴来欲唤，赢童瘦马，寻梅陇首。有客遮留，左援苏二，右招欧九。问聚星堂上，当年白战，还更许，追踪否。却拥重裘深坐，看飞花乍无还有。老来拈笔，不禁清冻，频呵龟手。想见南山，少年射虎，臂鹰牵狗。暮归来脱帽，销金帐里，饮羊羔酒。

　　○水龙吟

　　寿族父瑞堂是日惊蛰

　　今朝蛰户初开，一声雷唤苍龙起。吾宗仙猛，当年乘此，遨游人世。玉颊银须，胡麻饭饱，九霞觞醉。爱青青门外，万丝杨柳，都捻作，长生缕。七十三年闲眼，阅人间几多兴废。酸咸嚼破，如今翻觉，淡中有味。总把余年，载松长竹，种兰培桂。待与翁同看，上元甲子，太平春霁。

　　○最高楼

　　寿松巢次韵

　　南州士，人品用番川。春动九霞筵。皋比早志青云上，角巾晚傲白云边。喜诸孙，兰洒洒，玉娟娟。笑七十、曲江欢未足。笑七十、金城闲未得。吾一壑，可忘年。金丹九转来云鹤，玉琴三叠和风蝉。报君知，巢上老，海棠仙。

　　○锦棠春

　　迎周明翁治中

　　万里槎浮碧汉，十年鹄立红云。龙墀乞得故乡身，风月许平分。魏国归时已老，会稽仕日犹贫。世间无此锦堂春，富贵少年人。

　　○摸鱼儿

　　送周君崇录判

　　淡津桥、两池春水，多情偏写人影。冰姿玉质梅花骨，谁似此君清整。秋兔颖。似百炼吴钩，气挟风霜冷。光芒炯炯。小试神锋，蛟奔蜃走，彭蠡湛千顷。芝山下，三世甘棠旧境。春风重绿相映。缇屏昼战声华接，还羡纠曹名盛。风力劲。想御此、泠然径上蓬莱顶。城烟楚暝。怕别后怀人，登楼无柰，天阔暮江永。

　　○水龙吟

　　送余干教邓觉非归吴

　　琵琶亭下春波，滔滔流入三吴去。东风也似无情，不约木兰舟住。中有仙翁，苎衫乌帽，笔床谈麈。道越乡虽好，昨非今是，终不似，归来赋。想见莓苔三尺，玉琴清、杏梢初雨。青青衿佩，童参冠伍，徘徊江暮。我意尤长，公行不顾，一声柔橹。趁轻风径上蓬莱，顶＊去天尺五。

　　○百字令

　　饯张巡检

　　芝山南畔，听将军鼓角，暮烟朝雨。渺渺番湖三百里，四面封疆皆水。葭苇烽沉，鲸鲵波静，人在渔樵里。封留千户，渠家代有人矣。正好缓带轻裘，吟诗横槊，五破梅花蕊。谁报莱衣春不待，匹马戴星而起。细柳营寒，甘棠阴在，万口称才美。祥琴何日，玉堂直上天咫。

　　○水调歌头

　　代赠医者葛道夫

　　欲问长生药，句漏有丹砂。只今医国妙手，还属葛仙家。出入圣神工巧，操纵温凉寒热，功用妙无涯。谈笑起沉痼，阖郡万人夸。又何必，神楼散，紫荷车。火攻更是上策，一灼补千瑕。使子声流梁楚，使子名齐和缓，当代更谁加。金帛何足报，吾笔解生花。

　　○水调歌头

　　代送路同知罢归

　　兵卫森画戟，皂盖映朱轓。平分一郡风月，家世旧衣冠。数日春风着物，一夜秋霜满野，六月宛陵寒。只有双溪水，照见寸心丹。公好似，片云起，敬亭山。悠悠漾漾，等闲飞去又飞还。笑问无心出岫，何似从龙天上，为雨遍人寰。输与敬亭老，趺坐静中看。

　　以上鄱阳五家集本



 
【吴瓘：词作3首】

　　○柳梢青

　　至正戊子孟冬，竹庄梅已蓓蕾，因赋柳梢青词。而明远适来索予作，故写梅就书之。瓘竹庄人

　　墙角孤根，株身纤小，娇羞无力。蟹眼微红，粉容未露，不禁春色。待东君汩没芳姿，渐迤逦、檀心半坼。缓步回廊，黄昏淡月，那时相得。

　　大观录卷十五

　　○渔父

　　波平如砥小舟轻。托得纶竿寄此身。忘世恋，乐平生。不识公侯有姓名。

　　○渔父

　　野色山光水接天。云烟缥缈思长川。收此景，老梅仙。万顷湘江笔底传。

　　以上二首见大观录卷十七



 
【吴激：词作10首】

　　○诉衷情

　　夜寒茅店不成眠。残月照吟鞭。黄花细雨时候，催上渡头船。鸥似雪，水如天。忆当年。到家应是，童稚牵衣，笑我华颠。

　　中州乐府

　　○人月圆

　　宴北人张侍御家有感

　　南朝千古伤心事，犹唱后庭花。旧时王谢，堂前燕子，飞向谁家。恍然一梦，仙肌胜雪，宫髻堆鸦。江州司马，青衫泪湿，同是天涯。

　　中州乐府

　　○满庭芳

　　寄友人

　　柳引青烟，花倾红雨，老来怕见清明。欲行还住，天气弄阴晴。是处吹箫巷陌，衫襟渍、春酒如饧。溪桥畔，涓涓流水，鸡犬静柴荆。高城。天共远，山遮望断，草唤愁生。等五湖烟景，今有谁争。凄断湘灵鼓瑟，写不尽、楚客多情。空惆怅，春闺梦短，斜月晓闻莺。

　　永乐大典一万四千三百八十一寄字韵引吴彦高词

　　○满庭芳

　　千里伤春，江南三月，故人何处汀州。满簪华发，花鸟莫深愁。烽火年年未了，清宵梦，定绕林丘。君知否，人间得丧，一笑付文楸。幽州。山偃蹇，孤云何事，飞去还留。问来今往古，谁不悠悠。怪底眉间好色，灯花报、消息刀头。看看是，珠帘暮卷，天际识归舟。

　　永乐大典一万四千三百八十一寄字韵引吴彦高词

　　○满庭芳

　　谁挽银河，青冥都洗，故教独步苍蟾。露华仙掌，清泪向人沾。画栋秋风袅袅，飘桂子、时入疏帘。冰壶里，云衣雾鬓，掬手弄春纤。厌厌。成胜赏，银盘泼汞，宝鉴披奁。待不放楸梧，影转西檐。坐上淋漓醉墨，人人看、老子掀髯。明年会，清光未减，白发也休添。

　　中州乐府

　　○满庭芳

　　射虎将军，钓鳌公子，骑鲸天上仙人。少年豪气，买断杏园春。海内文章第一，属车从、九九清尘。相逢地，岁云暮矣，何事又参辰。沾巾。云雪暗，三韩底是，方丈之滨。要远人都识，物外精神。养就经纶器业，结来看、开阖平津。应怜我，家山万里，老作北朝臣。

　　永乐大典一万四千三百八十一寄字韵引吴彦高词

　　○木兰花慢

　　中秋

　　敞千门万户，瞰沧海、烂银盘。对沆瀣楼高，储胥雁过，坠露生寒。阑干。眺河汉外，送浮云、尽出众星乾。丹桂霓裳缥缈，似闻杂佩珊珊。长安底处高城，人不见，路漫漫。叹旧日心情，如今容鬓，瘦沈愁潘。幽欢。纵容易得，数佳期、动是隔年看。归去江湖一叶，浩然对影垂竿。

　　吴礼部诗话

　　○春从天上来

　　会宁府遇老姬，善鼓瑟，自言梨园旧籍，因感而赋此

　　海角飘零。叹汉苑秦宫，坠露飞萤。梦里天上，金屋银屏。歌吹竞举青冥。问当时遗谱，有绝艺、鼓瑟湘灵。促哀弹，似林莺呖呖，山溜泠泠。梨园太平乐府，醉几度春风，鬓变星星。舞破中原，尘飞沧海，飞雪万里龙庭。写胡笳幽怨，人憔悴、不似丹青。酒微醒。对一窗凉月，灯火青荧。

　　中州乐府

　　○瑞鹤仙

　　寄友人

　　晓溪烟曳缕。乍润入芳草，东风吹雨。桃花破冰渚。看葡萄东涨，孤舟掀舞。沿吴溯楚。记孤烟、相对夜语。到而今醉里，听打小窗，梦随双橹。羁旅馀生飘荡，地角天涯，故人何许。离肠最苦。思君意，渺南浦。会收身却向，小山丛桂，重寻林下旧侣。把千岩万壑云霞，暮年占取。

　　永乐大典一万四千三百八十一寄字韵引吴彦高词

　　○风流子

　　书剑忆游梁。当时事、底事不堪伤。念兰楫嫩漪，向吴南浦，杏花微雨，窥宋东墙。凤城外，燕随青步障，丝惹紫游缰。曲水古今，禁烟前后，暮云楼阁，春早池塘。回首断人肠。年芳但如雾，镜发成霜。独有蚁尊陶写，蝶梦悠扬。听出塞琵琶，风沙淅沥，寄书鸿雁，烟月微茫。不似海门潮信，能到浔阳。

　　中州乐府以上赵万里辑本金吴激东山乐府十首。赵本原附录青玉案人生南北如歧路一首，乃无名氏词，类编草堂诗馀二误以为吴词。春草碧几番风雨西城陌一首，乃完颜璹词，杨朝英阳春白雪一误以为吴词。



 
【吴景奎：词作11首】

　　○满江红

　　天台道中

　　翠逼篮舆，天台路、树迷烟际。襟袖冷、朔风初定，露华才坠。珠斗横空孤嶂远，金波摇月寒潭碎。问刘郎、采药遇神仙，知何地。终不负，风云志。还有待，江山意。想琐窗应念，故人归去。翠羽梅花山下梦，青衫枫叶江头泪。算邮亭、一曲好姻缘，何时会。

　　○糖多令

　　雪

　　春近柳依依。天台客未归。任东阳、减却腰围。手拈梅花吟未了，惊眼底，雪花飞。相对两忘机。青山陡觉非。想鹅池、夜令难违。谁道子猷豪富甚，银箸笠，玉簑衣。

　　○桂枝香

　　杨润之得家书

　　霜凝翠阁。漫独翦灯花，斜照罗幕。点检芳心旧事，几多成错。清愁正尔无聊赖，听梅花、数声残角。小窗风细，虚檐月转，怎禁寥寞。笑鬓底、年华老却。问前度刘郎，何处重约。流水桃花，别后几番开落。吾庐三径归来好，任缁尘、暗迷京索。凤台人远，雁书频寄，喜占乌鹊。

　　○洞仙歌

　　漫兴

　　云间倦翼，向林边知倦。回首吾庐梦中见。□霜催、吟鬓尘涴征衫，竟孤负、清夜猿惊鹤怨。绨袍空敝却，岁月无情，赢得当时故人恋。漫索笑，共梅花，弄粉吹香，怕肠断、东风庭院。柰芳草萋萋怨王孙，看江北江南，几回青遍。

　　○满江红

　　归故居答杨润之

　　袖拂西风，临古道、行行且止。遥指处、故园三径，归程十里。老虹青红疏雨外，远山紫翠斜阳里。更澄江、万顷白鸥轻，天连水。铜花锈，貂裘敝。空负了，平生志。慨几多往事，昨非今是。仙沉腰围缘底瘦，愁潘鬓影今如许。有元龙、百尺最高楼，君来倚。

　　○最高楼

　　寄谢国芳

　　西池草，和梦泛晴晖。几度见春归。寒沙盟冷鸥先觉，秋江影落雁初飞。故园荒，征路远，信音稀。笑逆旅、光阴忙似瞥。更好染、髭须何用镊。惊夜杵，捣寒衣。桃花流水应无恙，小山丛桂更畴依。早归来，新酒熟，菊成围。

　　○满庭芳

　　己卯七月十一日得颖

　　露洗新秋，天浮灏气，桐孙初长庭隅。绷裁红锦，门左记垂弧。白发萱亲笑道，于今见、四叶喜荣敷。天台路，吾儿知否，倩雁报安书。山中何所有，石田茆屋，菊径瓜区。更寒窗老砚，他日尽传渠。愿汝身如犊健，看书罢、更学把梨锄。称乡里，善人可矣，卿相又何如。

　　○念奴娇

　　寄萧善云

　　绛河明月，到中秋、不比寻常三五。神女梦，寒生嫉妒，特地行云行雨。天上婵娟，人间阴晦，怅望成凄楚。金尊翠袖，澹然相对无语。遥想天柱峰头，通宵宴赏，此地今何处。争似银桥侵汉表，直入琼楼玉宇。桂树婆娑，羽衣凌乱，偷得霓裳谱。素娥应笑，醉来狂兴如许。

　　○念奴娇

　　寿晖东阳丁亥正月十三日生，推命者丙戌算，因戏及之

　　东阳老子，问天公、乞得两番六十。初度孟陬春未到，却算去年丙戌。火树银花，先开三夜，照耀维摩室。只园树下，争看无量寿佛。人道双岘峰头，乾坤清气，锺此弥天释。挂锡丛林三十载，玉检芝泥犹湿。岭上白云，尽堪怡悦，恐被风吹出。法身强健，摩挲时问铜狄。

　　○疏影

　　为刘架阁赋赠妓者

　　缟衣仙子，倚东风花信，先占春色。殢酒含颦，脉脉无言，青鸟为传消息。暗香一点才浮动，早自有、东君怜惜。想前身、傅粉精神，化作飞琼肌骨。还向影娥池上，借霓裳一曲，徘徊歌席。清夜梨花，同梦方甘，又似楚云踪迹。新欢旧恨知多少，算檀板金尊消得。折芳馨、欲寄相思，人在江南江北。

　　○沁园春

　　赠郑伯洪

　　谷□仙田，瑶草谁栽，山中子真。向紫霞洞里，凿开丹室，素华台上，瞻望飙轮。王子吹笙，洪崖握手，烂醉桃花万树春。都休问、蓬莱清浅，天地氤氲。有时澡雪精神。诵蕊笈丹书小篆文。更佩联明月，剑寒秋水，或笞鸾凤，或医麒麟。碧落空歌，紫虚郁秀，径挟飞仙拜玉宸。天门近，听履声直上，高步星辰。

　　强村丛书用大典药房樵唱本



 
【吴氏女：词作4首】

　　○木兰花慢

　　和郑禧

　　爱风流俊雅，看笔下，扫云烟。正困倚书窗，慵拈针线，懒咏诗篇。红叶未知谁寄，慢踌躇、无语小窗前。燕子知人有意，双双飞度花边。殷勤一笑问英贤。夫乃妇之天。恐薛媛图形，楚材兴叹，唤醒当年。叠叠满枝梅子，料今生、无分共坡仙。赢得鲛绡帕上，啼痕万万千千。

　　○木兰花慢

　　和郑禧

　　看红笺写恨，人醉倚，夕阳楼。正故里梅花，才传春信，先认儒流。此生料应缘浅，绮窗下、雨怨共云愁。如今杏花娇艳，珠帘懒下银钩。丝萝乔树欲依投。此景两悠悠。恐莺老花残，翠嫣红减，辜负春游。蜂媒问人情思，总无言、应只自低头。梦断东风路远，柔情犹为迟留。

　　○□□□

　　托箕仙降笔

　　缘惨双鸾，香魂犹自多迷恋。芳心密语在身边，如见诗人面。又是柔肠未断。奈天不从人愿。琼消玉减，梦魂空有，几多愁怨。

　　○西江月

　　托箕仙降笔（原无调名据律补）

　　今日瑶池大会，群仙不肯来临。真笔传语郑郎君，记得相嘲妒行。好个木兰花慢，休题相契分明。君还要问那香魂，正在仙宫听命。

　　以上四首见春梦录



 
【吴真人：词作1首】

　　○上升花

　　紧锁心猿，悟光阴尘世，百年遄速。下手顿修元本，真灵此日，要住行屋。居家坑堑，先须跳将身己，使令孤宿。静无触。气财色酒，一齐须逐。俗景般般绝欲。更舍尽爷娘，共妻骨肉。自在逍遥，落魄清闲，认取里头金玉。琼英蕊，花心动，放香味、满空馥郁。异光簇。祥光灿烂，结成仙曲。

　　鸣鹤余音卷五



 
【吴镇：词作29首】

　　○沁园春

　　题画骷髅

　　漏洩元阳，爹娘搬贩，至今未休。百种乡音，千般狃扮，一生人我，几许机谋。有限光阴，无穷活计，急急忙忙作马牛。何时了，觉来枕上，试听更筹。古今多少风流。想蝇利蜗名几到头。看昨日他非，今朝我是，三回拜相，两度封侯。采菊篱边，种瓜圃内，都只到邙山土一丘。惺惺汉，皮囊扯破，便是骷髅。

　　○酒泉子

　　胜景者，独潇湘八景得其名，广其传，惟洞庭秋月、潇湘夜雨，馀六景皆出於潇湘之接壤，信乎其为真八景者矣。嘉禾吾乡也，岂独无可搅可采之景欤。间阅图经，得胜景八，亦足以梯潇湘之趣，笔而成之图，拾俚语，倚钱唐潘阆仙酒泉子曲子寓题云。至正四年岁甲申冬十一月阳生日，画於橡林旧隐空翠风烟（在县西二十七里，擕李亭后，三过堂之北。空翠亭，四园竹可十余亩，本觉僧刹也）

　　万寿山前，屹立一亭名＊李，堂阴数亩竹娟娟。空翠风烟。骚人隐士留题咏。红尘不到苍苔径。子瞻三过见文师。壁上有题诗。

　　○酒泉子

　　龙潭暮云（在县西通越门外三里三塔寺前龙王祠下。水急而深，遇岁旱则祈於此，时有风涛可畏）。

　　三塔龙潭，古龙祠下千年迹，几番残毁喜犹存。静胜独归僧。阴森一径松阴直。楼阁层层耀金碧。祈丰祷旱最通灵。祠下暮云生。

　　○酒泉子

　　鸳湖春晓（在县西南三里真如寺北，城南澄海门外。）

　　湖合鸳鸯，一道长虹横跨水，涵波塔影见中流。终日射渔舟。彩云依傍真如墓。长水塔前有奇树。雪峰古甃冷于秋。策杖几经过。

　　长水法师塔前有银杏，叶上生果实

　　○酒泉子

　　春波烟雨（在嘉禾东春波门外，旧日高氏圃中烟雨楼也）

　　一掌春波，矗矗鹾帆闹如市，昔年烟雨最高楼。几度暮云收。三贤古迹通歧路。窣堵玲珑插濠罟。荷花袅袅间菰蒲。依约小西湖。

　　三贤者，朱买臣、陆宣公、陈贤良。

　　○酒泉子

　　月波秋霁（在县西城堞上下嵌金鱼池，昔李氏废圃也）

　　粉堞危楼，阑下波光摇月色，金鱼池畔草蒙茸。荒圃瞰楼东。亭亭遥峙梁朝桧。屈曲槎枒接苍翠。独怜天际欠青山。却喜水回环。

　　○酒泉子

　　三闸奔湍（在嘉禾北，望吴门外端平桥之北杉青闸）

　　三闸奔湍，一塘远接吴淞水，两行垂柳绿如云。今古送行人。买妻耻醮藏羞墓。秋茂邮亭递书处。路逢樵子莫呼名。惊起墓中灵。

　　○酒泉子

　　胥山松涛（在县东南十八里德化乡。山约百亩，余荷锸翁墓，其下子胥古迹也）

　　百亩胥峰，道是子胥磨剑处，嶙峋白石几番童。时有兔狐踪。山前万个长松树。下有高人琴剑墓。周回苍桧四时青。红日战涛声。

　　○酒泉子

　　武水幽澜（在县东三十六里武水景德教寺西廊，幽澜井泉品第七也）

　　一甃幽澜，景德廊西苔藓合，茶经第七品其泉。清冽有灵源。亭间梁栋书题满。翠竹萧森映池馆。门前一水接华亭。魏武两其名。

　　幽澜泉乃嘉禾八景之一，而亭将摧。在山师欲改作，而力不能给，惟展图者思有以助之，亦清事也。梅花道人饶劝缘。

　　○渔父

　　红叶村西夕照馀。黄芦滩畔月痕初。轻拨棹，且归欤。挂起渔竿不钓鱼。

　　○渔父

　　点点青山照水光。飞飞寒雁背人忙。冲小浦，转横塘。芦花两岸一朝霜。

　　○渔父

　　醉倚渔舟独钓鳌。等闲入海即乘潮。从浪摆，任风飘。缩手怀中放却桡。

　　以上葛氏啸园从书本梅道人遗墨。朱本有吴伯宛轩梅边一首，乃曲调金字经，因删去。

　　○渔父

　　临荆浩渔父图十六首

　　洞庭湖上晚风生。风触湖心一叶横。兰棹稳，草衣轻。只钓鲈鱼不钓名。

　　○渔父

　　重整丝纶欲掉船。江头新月正明圆。酒瓶倒，岸花悬。抛却渔竿和月眠。

　　○渔父

　　残阳浦里漾渔船。青草湖中欲暮天。看白鸟，下平川。点破潇湘万里烟。

　　○渔父

　　如何小小作丝纶。只向湖中养一身。任公子，尔何人。枉钓如山截海鳞。

　　○渔父

　　极浦遥看两岸斜。碧波微影弄晴霞。孤舟小，去无涯。那个汀洲不是家。

　　○渔父

　　雪色髭须一老翁。欲将短棹拨长空。微有雨，正无风。宜在五湖烟水中。

　　○渔父

　　绿杨湾里夕阳微。万里霞光浸落晖。击楫去，未能归。惊起沙鸥扑鹿飞。

　　○渔父

　　月移山影照渔船。船载山行月在前。山突兀，月婵娟。一曲渔歌山月边。

　　○渔父

　　风搅长江浪搅风。鱼龙混亲一川中。藏深浦，系长松。直待云收月在空。

　　○渔父

　　舴艋为舟力几多。江头云雨半相和。殷勤好，下长波。半夜潮生不那何。

　　○渔父

　　残霞返照四山明。云起云收阴复晴。风脚动，浪头生。听取虚篷夜雨声。

　　○渔父

　　无端垂钓空潭心。鱼大船轻力不任。忧倾倒，系浮沉。事事从轻不要深。

　　○渔父

　　钓得鲜鳞拽水开。绿萍漾漾逐钩来。摇赪尾，噞红腮。不羡严陵坐钓台。

　　○渔父

　　五岭风光绝四邻。满川凫雁是交亲。云触岸，浪摇身。青草烟深不见人。

　　○渔父

　　舴艋舟人无姓名。葫芦提酒乐平生。香稻饭，滑莼羹。掉月穿云任性情。

　　○渔父

　　桃花波起五湖春。一叶随风万里身。钓丝细，香饵匀。元来不是取鱼人。

　　以上十六首见珊瑚网名画题跋卷九

　　○渔父

　　目断烟波青有无。霜凋枫叶锦模糊。千尺浪，四腮鲈。诗筒相对酒胡芦。

　　至元二年秋八月梅花道人戏作渔父四幅并题，见辛丑销夏记卷四



 
【兀颜思忠：词作1首】

　　○水调歌头

　　偕宪掾分司尉邑，偶得友人招隐之章，率尔次韵

　　白云渺何许，目断楚江天。悲风大河南北，跋涉几山川。手线征衫尘暗，雁足帛书天阔，恨入短长篇。青镜晓慵看，华发早盈颠。叹流光，真逝水，自堪怜。明年屈指半百，勋业愧前贤。霄汉骖鸾无梦，桑梓归耕有计，醉且付高眠。寄谢鹿门老，待我共谈元。

　　河南通志卷七十四



 
【偰玉立：词作1首】

　　○菩萨蛮

　　蒙岩石刻

　　蒙岩几日桃花雨。依稀流水章桥去。只恐到天台。误通刘阮来。玉堂开绮户。不隔尘寰路。休认避秦人。壶中别有春。

　　至正戊子（一三四八）二月朔，偕宪掾戴仲治，奏差刘右卿祝厘来游。时山桃烂漫，烟雨冥蒙，恍隔尘世。汲泉煮茗，清话移时，为赋菩蛮一阕云。通议大夫宪佥＊世玉题（元金石偶存。）



 
【鲜于枢：词作4首】

　　○满江红

　　诗酒名场，人都羡、紫髯如戟。今已矣，星星满颔，不堪重摘。衰老自知来有渐，穷愁谁道寻无迹。笑刘郎、辛苦觅仙方，终无益。东逝水，西飞日。年易失，时难得。赖此身健在，寸阴须惜。生死百年朝有暮，盛衰一理今犹昔。问人间、谁是鲁阳戈，杯中物。

　　近览镜，白发渐多，戏作满江红长短句，绣江先生拜参上马，敢录呈丑，幸乞一笑，鲜于枢顿首。珊瑚木难卷八

　　○鹊桥仙

　　青天无数。白天无数。绿水绕湾无数。灞陵桥上望西川，动不动、八千里路。来时春暮。去时秋暮。归去又还春暮。人生七十古来稀，好相看、能得几度。

　　珊瑚网法书题跋卷九

　　○念奴娇

　　八咏楼

　　长溪西注，似延平双剑，千年初合。溪上千峰明紫翠，放出群龙头角。潇洒云林，微茫烟草，极目春洲阔。城高楼迥，恍然身在寥廓。我来阴雨兼旬，滩声怒起，日日东风恶。须待青天明月夜，一试严维佳作。风景不殊，溪山信美，处处堪行乐。休文何事，年年多病如削。

　　词品卷五

　　○水龙吟

　　拱北楼呈汉臣学士

　　倚空金碧崔嵬，凤山直下如拳小。仰瞻天阙，北辰不动，众星环绕。唤起群聋，铜龙警夜，灵鼍催晓。自鸱夷去后，狂澜未息，从此压，潮头倒。回睨呀然双璧，问遗踪劫灰如扫。三吴形胜，千年壮观，地灵天巧。航海梯山，献琛效贡，每繇斯道。惜无人健笔，载歌谣事，诧东南好。

　　郁氏续书画题跋记卷九



 
【萧烈：词作1首】

　　○八声甘州

　　前题分得文字

　　可怜生，飘零到茶醿，依然旧销魂。残春几许，风风雨雨，客里又黄昏。无奈一江烟雾，腥浪卷河豚。身世忽如叶，那自清浑。莫厌悲歌笑语，奈天涯有梦，白发无根。怕相思别后，无字写回文。更月明洲渚，杜鹃声里，立向临分。三生石，情缘千里，风月柴门。

　　元草堂诗余卷中



 
【萧斞：词作4首】

　　○鹊桥仙

　　寿词

　　万金宝剂，三山仙岛。□祝康宁寿考。似君全福几人能，真不是、天公草草。彩衣膝下，仙歌云杪。莫厌金荷□倒。祗应龟鹤羡长年，八千岁、灵椿未老。

　　○太常引

　　寿词

　　天家崇德报元功。稽盛典，极追隆。美谥亚三公。更大国、新开魏封。夫人配德，渊深玉粹，麟趾见清风。恰恰寿筵逢。想醉德、多于酒醲。

　　○浣溪沙

　　张详议八十寿

　　红药香中敞寿筵。一丛兰玉拜尊前。曾孙绕膝爱高年。白发弟兄真乐事，雪溪孝友即家传。人生佳处只君全。

　　○望月婆罗门引

　　叔经宣慰寿

　　□□□□，□谁人得数登临。看公钟鼎何心。凤味东边小筑，桃李作高林。道诗书教子，绝胜黄金。千年尚禽。肯随世、漫浮沉。好在传家棠树，培壅清阴。年高德劭，似一日、春光一日深。青镜里、白发休侵。

　　强村丛书用善本书室藏钞勤斋集本



 
【谢应芳：词作65首】

　　○蓦山溪

　　遣闷，至正丙申作

　　无端汤武，吊伐功成了。赚尽几英雄，动不动、东征西讨。七篇书后，强辨竟无人，他两个，至诚心，到底无分晓。髑髅满地，天也还知道。谁解挽银河，教净洗、乾坤是好。山妻笑我，长夜饭牛歌，这一曲，少人听，徒自伤怀抱。

　　○沁园春

　　丁酉春，寓堠山钱氏写怀

　　冷笑班超，要觅封侯，弃了毛锥。看今来古往，虚名何用，朝荣夕悴，浮世堪悲。老我衣冠，傍人篱落，赖有平生铁砚随。西庄上，对溪山如画，鸥鹭忘机。相逢喜得新知。更不用黄金铸子期。把胸中磊块，时时浇酒，眼前光景，处处题诗。轻帽簪花，柔茵藉草，时复尊前一笑嬉。沈酣后，任南山石烂，东海尘飞。

　　○满庭芳

　　四月钱梦弼出妓，为陆文迪寿，邀仆赋赠

　　玉雪梨涡，锦云桃扇，紫箫双凤和鸣。觥船初棹，烟绕博山青。最喜清和天气，绿阴静、梅雨初晴。高斋里，马融书帐，风卷绛纱轻。华年才几许，培风健翮，曾试修程。偶归来林下，间听松声。笑道葵花似我，芳心在、向日长倾。黄河水，如今重看，朝□暮还清。

　　○沁园春

　　壬寅岁旦，枕上述怀

　　四海烟尘，一棹风波，经行路难。幸儿孙满眼，布帆无恙，夫妻白首，青镜犹团。笠泽西头，碧山东畔，又与梅花共岁寒。新年好，有茅柴村酒，荠菜春盘。帝人莫笑儒酸。已烂熟思之不要官。任伏波强健，驱驰鞍马，磻溪遭遇，弃掷渔竿。霜满朝靴，雷鸣衙鼓，何似农家睡得安。闲亭里，唤山童把盏，野老交欢。

　　○沁园春

　　晨起对雪，复写余怀

　　雪压新年，花开想迟，莺来甚难。喜杯有屠苏，春风滟滟，盘余苜蓿，朝日团团。六十年来，寻常交际，江海鸥盟总不寒。移家处，每涉园成趣，居谷名盘。忘情世味心酸。但吟得新诗似得官。尽教我低头，三间茅屋，从他高步，百尺危竿。白首无成，苍生应笑，不是当年老谢安。琴书里，且消磨晚景，受用清欢。

　　○沁园春

　　屋东老梅一株，邻家有竹百余个，相近雪窗，抚玩复自和此曲

　　竹与梅花，偃蹇冰霜，堪称二难。我依梅傍竹，借人茅舍，吟风弄月，坐个蒲团。梅样精神，竹般标致，遮莫清臞未是寒。柴门外，好一湖春水，似拍银盘。昔人恨橘多酸。我只笑青松也拜官。每醉时低唱，沧浪一曲，闲时高卧，红日三竿。儿辈前来，老夫说与，梅要新诗竹问安。余无事，只粗茶淡饭，尽有余欢。

　　○苏武慢

　　赠徐伯枢

　　兰雪衣衿，芝雪冠佩，欬唾动成珠玉。芳草萋迷，蓬莱杳渺，皎皎白驹空谷。濯发沧洲，怡颜芳树，乐甚从伶丝竹。问天生、湖海元龙豪气，肯令消缩。君不见二陆联芳，三苏接武，声动九重黄屋。天上碧桃，日边红杏，真足快人心目。拂袖东胶，出门西笑，莫恋故园松菊。看浊河、流水重清，齐唱太平遗曲。

　　○满江红

　　吴江阻风

　　怪底春风，要将我、船儿翻覆。行囊里、是群贤相赠，数篇珠玉。江上青山吹欲倒，湖中白浪高于屋。幸年来、阮籍惯穷途，无心哭。归去也，瓶无粟。吟啸处，居无竹。看造物、怎生安顿，老夫盘谷。第四桥边寒食夜，水村相伴沙鸥宿。问客怀、那有许多愁，三千斛。

　　○一剪梅

　　寿安玄卿

　　一色苍然两河翁。年也相同。月也相同。六年湖海共飘蓬。烟也溟蒙。雨也溟蒙。移家今住葑门东。朝也相从。暮也相从。何当归隐旧山中。桃也春风。李也春风。

　　○风入松

　　寄朱原道为生日贺

　　梅花折去一枝春。人在太湖滨。天生襟度容江海，每开尊、坐客如云。此日醉逢蓬矢，吾儿应吐华茵。湖光山色净无尘。鱼鸟总情亲。姑苏台上遥相望，见湖山、如见伊人。绿发年华全盛，白眉声誉方新。

　　○风入松

　　梅花

　　岁寒心事旧相知。相别去年时。如今重睹春风面，此年时、消瘦些儿。天上玉堂何在，人间金鼎频移。风尘不染素罗衣。脉脉倚柴扉。桃根桃叶争春媚，尽教他、浓抹胭脂。老我扬州何逊，陇头谁为题诗。

　　○金缕曲

　　贺（贺字原缺，据丁藏精钞本补）袁叔度新居

　　卜宅椒园里。响丁丁、风斤月斧，杏梁飞起。窗户青红烟树绿，尡耀碧山邻里。鸡共犬、也知轮美。燕子飞来堂下舞，似轻盈、掌上人堪喜。更可爱，新桃李。长洲水接淞江水。好秋风、鲈鱼莼菜，葑田菰米。艳□□□□□□，□屋神仙罗绮。□□□、□□□□。楚舞吴歌娱晚景，内台盘、春笋奉甘旨。五马贵，未足拟。

　　○沁园春

　　寿杜默斋，时至仕，寓吴门僧舍，吾家与邻居焉

　　脱屣红尘，移家碧山，娑罗树边。有两儿冠带，眼前腾踏，诸孙文采，膝下联翩。石几焚香，冰瓯涤笔，重注羲经得异传。余无事，但观云默坐，听雨高眠。龟巢幸与相连。饮湖水清如饮菊泉。问绛人甲子，今逾四百，皇家锺乳，何用三千。银艾忘情，玉枝无憾，一味清闲足引年。升平也，看天恩赐帛，雪发垂肩。

　　○西江月

　　秋暮，简友人索酒

　　老大无人青眼，凄凉柰尔黄花。秋来杯酌断流霞。兀对江山如画。梦里去寻东老，觉来欲唤西家。山童羞说未能赊。报道点茶来也。

　　○风入松

　　辟兵青龙，食萝卜有感

　　青龙地脉土酥香。产玉似昆冈。可怜不入瑶池宴，到冰壶、风味凄凉。忽忆故园时序，春盘春酒羔羊。青丝生菜韭芽黄。银缕染红霜。桃花人面柔荑手，酒微酣、象箸频将。鼙鼓一声惊散，六年地老天荒。

　　○西江月

　　题画

　　缘树云林窅窕，青苔石磴萦纡。两人杯下曳长裾。应是山中巢许。空谷似闻樵斧，危桥不断徵车。谁来为我借茅庐。来与白云同住。

　　○南乡子

　　过王景逸溪居

　　四野接平芜。一曲清溪似画图。燕子日长溪馆静，菰蒲。风洒轩窗暑气无。林叟话樵苏。相送东桥日已晡。啼鸟不知人禁酒，葫芦。教我提来那处沽。

　　○摸鱼子

　　早春作

　　看东风、柳摇金缕。精神顿美如许。独怜老我双蓬鬓，无复少年张绪。桃叶渡。任山水清妍，可柰非吾土。借人茅屋，但有客相过，清茶淡话，闲与论今古。伤心处。客去卧听鼙鼓。看花浑在烟雾。姑苏台榭笙歌散，麋鹿又如前度。谁恁误。教无限苍生，命堕颠崖苦。蒹葭洲渚。赖有个扁舟，三竿钓竹，相伴闲鸥鹭。

　　○水调歌头

　　中秋言怀

　　战骨缟如雪，月色惨中秋。照我三千白发，都是乱离愁。犹喜淞江西畔，张绪门前杨柳，堪系钓鱼舟。有酒适清兴，何用上南楼。擐金甲，驰铁马，任封侯。青鞋布袜，且将吾道付沧洲。老桂吹香未了，明月明年重看，此曲为谁讴。长揖二三子，烦为觅菟裘。

　　○忆王孙

　　和熊元修苏州感兴

　　铜驼泪湿翠苔茵。落地花如堕玉人。可是东君不惜春。问花神。海变桑田几度新。

　　○忆王孙

　　齐云一炬起红烟。顷刻烟销事已迁。折戟沉沙月烂船。问祈连。安得河清亿万年。

　　○水调歌头

　　茅仲良初度席上赋

　　秋色净如洗，南极瑞光多。秦驻山中隐者，弧矢挂烟萝。野老敲门看竹，珍重主人留客，呼酒泻金荷。为问春秋多少，笑道明年六十，勋业竟蹉跎。万锺禄，千驷马，待如何。洛阳城市，又看荆棘卧铜驼。且喜阶前玉树，五色鵷雏俱好，把此瑟琴和。一曲华胥引，双鬓雪儿歌。

　　○水调歌头

　　洪武九年秋，余卜居千墩，尝作水调歌。今也人事乖违，欲还故土，故复和前韵，以述其情，并以留别吴下诸友。时十三年六月初也

　　牙齿豁来久，老气尚横秋。买得归耕黄犊，儿辈幸无愁。相近六龙城下，只在三家村里，结屋小如舟。倚树览山色，且免赋登楼。看官爵，都不似，醉乡侯。里翁闲话，便同学士坐瀛洲。寄语东吴朋友，乘兴能来滆浦，舣棹听渔讴。无酒不须虑，解我破貂裘。

　　○满庭芳

　　熊元修席上次韵

　　尘拂风生，熏炉烟袅，剧谈天上人间。冯夷击鼓，白凤舞昆山。惊倒五陵年少，听三老、□角鸣湍。江南好，梅前菊后，天气带微寒。客来虽话别，重歌旧曲，不是阳关。笑闲云似我，时去时还。最喜烽烟尽息，青天净、一镜团团。重来也，寻盟鸥鹭，访竹问平安。

　　○点绛唇

　　初度作

　　七十年前，抱麟虚负双亲梦。一襟空洞。生世曾何用。老我东门，瓜也无心种。松醪瓮。泻如铅汞。时与渔樵共。

　　○点绛唇

　　海上归来，鬓毛枯似经霜草。薄田些少。茅屋园池小。三子犁锄，三妇供萍藻。村居好。兔园遗稿。是我传家宝。

　　○点绛唇

　　弧矢休悬，举杯聊适栖迟意。明朝冬至。有酒还沉醉。堪笑神仙，要作长生计。人间世。金鸟西坠。难把长绳系。

　　○点绛唇

　　老眼犹明，着书未了余生债。客来休怪。淡饭黄齑菜。踏雪观梅，清兴依然在。南门外。夜来寻载。扶醉驮驴背。

　　○点绛唇

　　点检龟巢，素琴弦断余何有。夫妻白首。相敬如宾友。三四孙儿，五色斑斓袖。梅花酒。为翁称寿。罗拜爷娘后。

　　○沁园春

　　（原作沁春园，据丁藏精钞本改）无锡县令生日招饮而作

　　借问黄花，过了重阳，如何始开。为客中陶令，逢他初度，尊前杜举，要我相陪。十日秋香，百年晚景，一笑今朝酒莫推。风光好，正凉生沆瀣，净洗氛埃。胸中华岳崔嵬。下笔处、长江滚滚来。且折花簪帽，剧谈清事，引杯看剑，聊适幽怀。健翮低云，修鳞蹭蹬，人道公非百里才。还知否，那黄河清也，白日悠哉。

　　○水调歌头

　　再和寄酬袁子英萧寺

　　六载远相忆，一日似三秋。别后雪添蓬鬓，着述遣穷愁。几度欲寻安道，溪上片帆飞去，兴尽复回舟。明月出东海，隐约见琼楼。唤龙伯，击鼍鼓，舞阳侯。何时杯酒，重歌芦叶旧汀洲。多谢寄来双鲤，白雪阳春数曲，为我和巴讴。什袭付儿辈，好学制弓裘。

　　○南楼令

　　寿陈县丞

　　赤手拔鲸牙。长安早看花。竟春风、百里桑麻。柳色宫袍银束带，亲受赐，玉皇家。鼍鼓报朝衙。桑弓挂绿蛇。拜双亲、杯捧流霞。只恐哦松哦未了，天上去，又乘槎。

　　○八声甘州

　　为友人赠医士

　　唤常娥白兔下蟾宫，玉杵捣玄霜。自焚兰古鼎，心融灵素，默契歧黄。不假残膏剩馥，时俗共传方。用我上池水，遍洗膏肓。家住六龙城里，有旧家风月，三径苍筤。更一林、新栽红杏暖生香。问年来、活人多少，只冁然、微笑说寻常。谁能为，写成佳传，汗竹流芳。

　　○满庭芳

　　夏五雨窗言怀

　　十里横山，一湾流水，东洲蕞尔孤村。移来田舍，山水对衡门。老我无能为矣，犁锄事、付与儿孙。湖田上，黄梅雨足，蛙鼓□声喧。亲朋三四老，须眉雪白，言笑春温。每携手相过，清事闲论。坐挹山光水色，茅柴酒、倾倒夸尊。章台路，马蹄尘土，不到紫苔痕。

　　○水调歌头

　　寄江叔廉

　　鸡犬相闻，溪山如画，梅花只在前村。逍遥杖屦，不过翟公门。前度春风已老，对芳草、还忆王孙。长安市，看花人去，车马正争喧。向来东海上，水南水北，如石如温。念鸥冷诗盟，何日重论。老我蓬蒿三径，开怀抱、赖有琴尊。公知否，萧斋雨漏，四壁篆书痕。

　　○菩萨蛮

　　七夕作

　　锋棱磨尽方藏拙。老怀羞对天孙说。风叶动清商。依稀似九章。飘萧双鬓雪。卧看弯弯月。月缺有时圆。人无再少年。

　　○水调歌头

　　再和前韵

　　青白阮生眼，皮里有阳秋。谁信近来怀抱，汩汩泥穷愁。昨夜僧房听雨，如在潇湘夜泊，敧枕卧孤舟。无复少年日，解佩醉秦楼。更休说，烂羊尉，烂羊侯。三山湖上，如今田舍住东洲。澒洞十年金革，蓬勃一襟尘土，白雪向谁讴。濯足傍云水，披我老羊裘。

　　○水调歌头

　　代陈氏谢徐彦铭

　　玉杵捣灵药，丹鼎养芙蓉。城市山林小隐，家住驿桥东。况是南州高裔，更欲上池真液，冰雪炯心胸。医国手初试，在处起疲癃。种阴德，方寸地，继颐翁。活人多少，满林新植杏花红。遮莫南山石烂，又复瀛洲不浅，都付笑谈中。刮目看尘表，黄鹄驾天风。

　　○沁园春

　　寄张希尹，兼简刘小斋、张熙载（原题仅寄希尹三字，兹据傅藏钞本补）

　　忆昨秋风，送书画船，过杨柳洲。把锦囊倾倒，灯花共喜，棹歌归去，诗草仍留。坐榻高悬，家童偶语，此客寻常颇见不。襟怀好，比子猷寻戴，别样风流。别来一日似三秋。且喜花时可胜游。要寻山问水，春申故国，赋诗釃酒，季子高丘。醉帽簪花，吟茵藉草，莫笑疏狂老未休。回来也，有堂前旧燕，江上盟鸥。

　　○点绛唇

　　和林韵

　　往古来今，何人不道闲居好。忙多闲少。应被青山笑。蒲柳衰颜，我独惊秋早。茅斋小。几番掀倒。风雨都湿了。

　　○风入松

　　贺宜兴殷伯贤远回

　　孤舟浪打石尤风。霹雳浪声中。布帆喜得归无恙，系长桥、闲似渔篷。蛟渚如今寂寂，鸥波依旧溶溶。秋花开到雁来红。金菊对芙蓉。一襟磊块都浇去，饮红灰、如饮黄封。睡到日高三丈，从他衙鼓逢逢。

　　○点绛唇

　　谢万仲理惠绵

　　彩翼双凫，寄来一幅天机锦。纯绵绝品。将意何勤恁。岁晚空山，不怕冰霜凛。西风紧。便添袍緼。被德吾无隐。

　　○八声甘州

　　寄无锡钱梦弼

　　记年时东走避风尘，随处觅桃源。偶相逢一笑，堠山西畔，乔木参天。百尺元龙楼上，下榻许高眠。鼓我瓠巴瑟，鱼鸟欣然。每日春风池馆，有竹林诸阮，醉袖联翩。要簪花捧砚，常挟两飞仙。又安知、桑田变海，竟飘零、老去雪盈颠。绨袍外、故人余意，肝胆雕镌。

　　此下丁藏傅藏钞本，俱有满庭芳三首，但此三首乃曲调，强村丛书删之极是。周泳先又补此三首，误矣。

　　○水龙吟

　　题曹德祥水居

　　旧家金谷园林，尽随海变桑田了。一湾流水，一枝修竹，菟裘将老。潇洒轩窗，波光隐映，笔床茶灶。但溪无六逸，林无诸阮，谁相与，论怀抱。不用沧洲洗耳，听风前、此君清啸。黄金台上，尽教尘土，聘车争道。鱼鸟情亲，渔樵邂逅，不时谈笑。看古来行路难行，真个是闲居好。

　　○贺圣朝

　　马公振见访，以词留别，喜而和之

　　吴淞旧雨相邻住。喜复来今雨。那时因遇。十年艰险，剑头炊黍。如今相见，衰颜醉酒，似经霜红树。湖山佳处。登高望远，遍题诗去。

　　○满江红

　　送马公振

　　旧约寻梅，蹉跎过、小春时节。忽陇头人至，一枝先折。喜见春风颜色好，缟衣不受缁尘涅。把十年、湖海旧相知，从头说。三江上，沧洲雪。千墩下，珠林月。似许询支遁，总皆清绝。重看青山携素手，此情方解相思结。待滆湖、冰泮柳风清，孤舟发。

　　○沁园春

　　自述

　　笠泽东头，翠竹渔庄，沧洲钓船。看三江雪浪，烟波如画，一篷风月，随处留连。巨□鲈鱼，团脐螃蟹，坐饮篷窗醉即眠。蒹葭畔，□不收笭箵，意若忘筌。向来四海戈鋋。好战舰都成赤壁烟。笑痴儿航海，空寻蓬岛，渔郎失路，漫说桃源。鸥社盟寒，歌声断续，烟水寥寥数百年。玄真子，有家传旧曲，重扣吾舷。

　　○鹊桥仙

　　寄汪南轩

　　青年去了。青衫破了。旧日青毡无了。一时清兴未能除，说与故人知道。春花春好。秋花秋好。每日看花尤好。人生沽酒买花钱，消得杖头多少。

　　○一剪梅

　　三首寓意寄故人

　　昆冈火烈去年时，玉也灰飞。石也灰飞。鹤长凫短总休提。善有天知。恶有天知。今年快活保妻儿。歌也相宜。舞也相宜。挥金如土醉如泥。休负佳期。莫负佳期。

　　○一剪梅

　　东风吹醒老梅枝。南也芳菲。北也芳菲。月明半夜五更时。笛也争吹。角也争吹。青松涧底独离奇。寒也谁知。暖也谁知。老夫聊为一歔欷。梅也题诗。松也题诗。

　　○一剪梅

　　一天和气盎春晖。桃也芳菲。李也芳菲。若教风打雨淋漓。红也尘泥。白也尘泥。花前把酒插花枝。歌也相宜。舞也相宜。鹤长凫短总休提。长也天知。短也天知。

　　○江城子

　　五月十二寿万拙斋

　　去年今日泻天瓢。水滔滔。断蓝桥。阻我群仙，鸾鹤赴蟠桃。独有商羊偏喜雨，跳且舞，上山椒。今年南极见丹霄。射金蕉。瑞光摇。浇去胸中，磊块尽酕醄。莫厌琵琶弹旧曲，长听取，郁轮袍。

　　以上强村丛书本龟巢词，其＊脱处，则据丁藏傅藏钞本校补

　　○如梦令

　　陈彦真居毘陵鹤溪之阴，中年以来，斥断家事，黄冠羽衣，翛然物外，余闻而嘉之，故作此以赠

　　满眼青山如画。说甚玉堂金马。头戴鹿皮冠，穿个布袍冬夏。都罢。都罢。心上了无牵挂。

　　○如梦令

　　一带鹤溪环绕。溪上石田多少。春雨驾龙耕，种得玉芝瑶草。堪笑。堪笑。海水几番乾了。

　　○如梦令

　　萝屋不经风破。苔径不教尘涴。鱼鼓洞仙歌，童子唱来还和。闲坐。闲坐。窗下白云飞过。

　　○如梦令

　　松菜酒香春瓮。更有麻姑相送。日日泻流霞，添我胸中铅汞。珍重。珍重。浮世本来如梦。

　　○江城子

　　贺萧墅张克让戊申正月九日初度生孙，是日立春节也

　　阿翁初度宴重闱。正熙熙。醉如泥。春到阶庭，玉树长孙枝。座客持杯停寿曲，都听取，凤雏啼。明年蓬矢两弧垂。对佳期。试周期。看取干戈，俎豆弄金龟。彭祖春秋应八百，孙似祖，与年齐。

　　○南楼令

　　老友刘景仪，去秋以星术之书推测年命，谓今春当即世，乃预集葬具且自为埋铭，及赋诗自挽。既而失去行囊之资用，郁郁然康强无恙。余故作此曲，戏而付之

　　生死隔年期。刘伶老似痴。动教人、负锸相随。惊得青蚨飞去了，无酒饮，却攒眉。春暖典春衣。还堪醉似泥。趁清明、雨后游嬉。杨柳池塘桃杏坞，春水漫，夕阳迟。

　　○高阳台

　　题张德机荆南精舍图

　　阳羡溪山，辋川烟雨，隐然画里观诗。芳草王孙，别来几度春归。最怜屋壁藏蝌蚪，化劫灰、飞入昆池。好阶墀。书带青青，竹雪霏霏。相逢共约归期。待玄龟出洛，朱凤鸣岐。丘壑幽寻，正须重置荷衣。斩蛟射虎都休问，有白鸥、堪与忘机。近西枝。移我龟巢，邻尔渔矶。

　　○沁园春

　　寄昆山友人并自述

　　泉石膏盲，尘土驱驰，还家鬓霜。想吟边茗碗，清风习习，醉中琴操，流水洋洋。口不雌黄，眼无青白，凫鹤从教自短长。闲居好，有溪篷钓具，林馆书床。春风宾主壶觞。坐慈竹轩中挹翠香。尽剧谈千古，神游混沌，高歌一曲，兴在沧浪。老我牛衣，怀人马帐，谁似彭宣到后堂。都传语，问鱼书久绝，兔颖何忙。

　　○沁园春

　　忆昔移家，着处偷生，廾有余霜。遭几番惊怕，青天霹雳，满怀愁闷，苍海汪洋。故步全非，新知误喜，袜线初无尺寸长。龙锺后，方马归伏枥，龟作搘床。年来饮不盈觞。也不爱、花枝锦绣香。与山僧野老，交情淡淡，盘蔬盂饭，清话浪浪。燕子重来，桃花应笑，四壁空空一草堂。偿诗债，有隔年未了，连日犹忙。

　　○沁园春

　　寄询讲主

　　每忆岩房，端石玄云，宣毫紫霜。想笔端风雨，不时萧飒，胸中渊海，无底潢洋。枫落寒江，草生春梦，欲说天机话甚长。知音者，有真能入室，好与连床。梅花窗下茶觞。小团月、烹来宝乳香。览吴淞夜月，珠江莹洁，昆山□□，□液淋浪。不出门庭，那知世态，金玉家家要满堂。长安市，似遗腥蝇聚，采□□□。

　　○江城子

　　前作五月十二日寿万拙斋词，意有未尽，乃再□□纸写去，为拙斋宽舒逸乐之劝

　　去年今日访庞公。也匆匆。去城中。回首青山，带雨汗颜同。茅屋破来风转急，愁杀我，浣花翁。今年一笑喜相逢。海榴红。照帘栊。休把闲愁，牵系废歌锺。请看灰飞千里草，金满坞，总成空。

　　○西江月

　　与邓景文先生干借姜尧章词

　　十载不歌金缕，秋娘已负青年。朝云飞过画楼前。无复为人留恋。默坐鹧鸪声里，寻思白石词仙。好将花样更流传。重睹春风人面。

　　○蝶恋花

　　赠万彦述莺胶重谱

　　一曲求凰弹越调。红叶殷勤，凤已成双了。纤翠轻裾云缥缈。多情佩有宜男草。十月小春天气好。春到南枝，梅蕊含微笑。珍重画眉人起早。风流不让张京兆。

　　以上补遗见道光谢兰生刊本，强村丛书即据以录入。



 
【谢醉庵：词作4首】

　　○临江仙

　　中书右丞王公行台扬州，公于平阳乡里也，吾友张鹏翼往依焉，于其行，歌以送之二首

　　淮海东南佳丽地，古今画品诗题。羡君去意拂晴霓。腰钱期跨鹤，舞剑岂闻鸡。自笑病来成老懒，飞沉杳隔云泥。他时相忆此分携。月明归雁过，花落子规啼。

　　○临江仙

　　白发壮心还未减，春风梦绕扬州。青山隐隐水悠悠。征帆从荡漾，行李亦风流。向日侍郎今右相，元龙豪气横秋。月明千里镇淮楼。依然青眼旧，应不负依刘。

　　○鹧鸪天

　　睡思才消赖有茶。老怀刚慰奈无花。花随流水三春尽，柳疑东风一向斜。怜病久，怯春多。莫云庭院噪归鸦。碧云草就关心句，信到吟诗解叹嗟。

　　○浣溪沙

　　沉屑微熏睡鸭金。朱弦还解解芳心。盈盈桃李未春深。天上鸾胶须着意，人间凤曲有知音。莫教风雨绿成阴。

　　赠琴娃以上四首见元草堂诗余卷上



 
【辛愿：词作1首】

　　○临江仙

　　河山亭留别钦叔裕之

　　谁识虎头峰下客，少年有意功名。清朝无路到公卿。萧萧华屋，白发老诸生。邂逅对床逢二妙，挥毫落纸堪惊。他年联背上蓬瀛。春风莲烛，莫忘此时情。

　　中州乐府



 
【邢具瞻：词作1首】

　　○导引词

　　五年一狩，仙仗到人间。稼穑艰难。苍生洗眼秋光里，今日见天颜。金瓜玉斧沈烟。和舞蹈，六龙闲。歌讴道咏皆相似，天子寿南山。

　　大金国志卷三十三金史卷四十，鼓吹导引曲，亦载此首，文字微异。稼上多一问字，沈烟作临香火，和舞蹈作驰道，道咏作到处。又注作无射宫，天眷三年九月驾幸燕京。



 
【邢叔亨：词作5首】

　　○木兰花慢

　　蒲县东神山庙柱石刻五首时至正辛丑春三月二十有八日，会同寅蒲邑监燕京马哈马拉、尹镇阳扬从道、尹晋霍邑邢叔亨、簿乡张时敏、仙尉襄陵陈德新、儒学谕忻州王秉钧、共祀岱岳庙。叔亨走笔书木兰花慢数篇，音韵铿锵，意象豪宕，刺军政之得失，滔滔缕缕，若大河之出昆仑，恒星之丽碧虚，水镜之析埃漠，令人心怀洒然，愈吮而味加，铭心而口口，廼可见口平蓄之有余也。下缺

　　一上蒲东东岳，山头陡起神宫。有松柏参天，杏桃张锦，遍地春风。年年今朝此日，王孙仕女骤骄骢。十载妖兵乱国，一时豪杰潜踪。我为狂客气盈胸。起坐听晨钟。喜夜雨如酥，晓晴似拭，香火扬空。眼下太平可幸，官军分散息兵戎。剑戟变为农器，四民乐业无穷。

　　○木兰花慢

　　蒲县泰山古庙，崇强似梵王宫。去踏翠沾靴，采薇满担，一袖香风。朝中大官佐政，轻衣盖体坐肥骢。谗諂面谀时尚，好人遁迹无踪。一心报国契心胸。耳听景阳钟。正芍药翻阶，荷钱出水，柳絮飞空。纪律军中大事，运筹谁是旧元戎。我本尧都贱士，窗前经史研穷。

　　○木兰花慢

　　一上蒲城岳庙，陡觉人在天宫。见松子花开，莺儿诉怨，想古体风。一片花花草草，叹健儿游子并联骢。不是眼前荆棘，怎能兔迹狐踪。剑华如水月填胸。浓睡不闻钟。看东苑蔷薇，西州芍药，南雁书空。休笑书生已醉，黄金印挂笑元戎。下笔鬼神尤惧，眼前景况何穷。

　　○木兰花慢

　　东岳天齐圣帝，创建起一行宫。听松韵翻涛，分序奏管，檐铎摇风。对面好山迎目，恋清标佳致懒乘骢。此夜归来无月，明朝去认行踪。一般清兴洗心胸。禁夜捣铜钟。有犬吠山村，泉流西涧，鹤翅摩空。几处总兵节制，太平何术教军戎。天下典章狼籍，多门政出谁穷。

　　○木兰花慢

　　人说泰山神庙，金碧炫似皇宫。对仁圣天齐，每年三月，云雨雷风。独笑疏狂学士，醉归来得共倒骑骢。有客访予不遇，书门屐齿留踪。气吞北海志盘胸。怜老背龙锺。说即日时光，人民困竭，囤乏囊空。满地旌旗无数，楼头鼓角仗兵戎。若识往来兴废，六爻细细推穷。

　　以上五首见蒲县志卷一



 
【胥鼎：词作1首】

　　○阮郎归

　　寄李都运有之

　　人情冷暖共高低。疏慵非所宜。老夫碌碌本无机。闲教造物疑。形木槁，鬓丝垂。山林先有期。故人只道挂冠迟。此心应不知。

　　中州乐府



 
【徐逊：词作1首】

　　○水调歌头

　　盘马万山顶，弹禽群木中。追思年少行乐，减尽旧豪雄。三十六峰青矗，三百六滩碧逝，归路杳重重。拱手问仙伯，谪宦岂天公。奉慈亲，携稚子，访琳宫。太虚点雪高处，万虑一杯融。但得挈家归隐，何用举家拔宅，鸡犬亦升空。长啸下山去，脚底响松风。

　　式古堂书画题跋卷二十



 
【徐再思：词作1首】

　　○清平乐

　　题碧梧苍石图

　　西风吹断。帆迥浔阳岸。水影碧涵天影漫。倒印片云孤雁。琵琶旧谱新成。舟中应有苏卿。愁耳不堪重听，声声又复声声。

　　珊瑚网名画题跋卷八



 
【许古：词作2首】

　　○行香子

　　秋入鸣皋。爽气飘萧。挂衣冠、初脱尘劳。窗间岩岫，看尽昏朝。夜山低，晴山近，晓山高。细数间来，几处村醪。醉模糊、信手挥毫。等闲陶写，问甚风骚。乐因循，能潦倒，也消摇。

　　○眼儿媚

　　浊醪篘得玉为浆。风韵带橙香。持杯笑道，鹅黄似酒，酒似鹅黄。世缘老矣不思量。沈醉又何妨。临风对月，山歌野调，尽我疏狂。

　　以上二首见中州乐府



 
【许衡：词作5首】

　　○沁园春

　　东馆路中

　　自笑平生。一事无成。险阻备经。记丁年去国，干戈扰攘，囗囗囗囗，踪迹飘零。鲁道尘埃，齐封景物，旅况悠悠百恨增。斜阳里，对西风洒泪，魂断青冥。家园未得躬耕。又十载羁栖古魏城。念拙谋难遂，丹心耿耿，韶华易失，两鬓星星。五亩桑田，一区茅舍，快兴溪山理旧盟。桥边柳，安排青眼，待我归程。

　　○鹧鸪天

　　夜寒一作怎得心胸浩气冲

　　土榻侵寻夜半风。眼羞无睡强朦胧。新诗暗琢拳挛里，往事都思展转中。肤起粟，脊弯弓。须知玉汝是天衷。墦间也去从人乞，怎立当年济世功。

　　○满江红

　　书怀

　　亲友留连，都尽道、归程息逼。还可虑、干戈摇荡，路途难厄。万事岂容忙里做，一安惟自闲中得。便相将、妻子抱琴书，青山侧。行与止，吾能识。成与败，谁能测。但粝餐糊口，小窗容膝。桑梓安排投老地，诗书准备传家策。使苏张重起论纵横，心难易。

　　○沁园春

　　垦田东城

　　月下檐西，日出篱东，晓枕睡馀。唤老妻忙起，晨餐供具，新炊藜糁，旧腌盐蔬。饱后安排，城边垦劚，要占苍烟十亩居。闲谈里，把从前荒秽，一旦驱除。为农换却为儒。任人笑、谋月拙更迂。念老来生业，无他长技，欲期安稳，敢避崎岖。达士声名，贵家骄蹇，此好胸中一点无。欢然处，有膝前儿女，几上诗书。

　　以上强村丛书用明刊鲁斋遗书本鲁斋词

　　○满江红

　　别大名亲旧

　　河上徘徊，未分袂、孤怀先怯。中年后、此般憔悴，怎禁离别。泪苦滴成襟畔湿，愁多拥就心头结。倚东风、搔首谩无聊，情难说。黄卷内，消白日。青镜里，增华发。念岁寒交友，故山烟月。虚道人生归去好，谁道美事难双得。计从今、佳会几何时，长相忆。

　　元草堂诗余案强村丛书亦引此首，但未分袂误刻作赤分袂，消白日误刻作消白月，兹并据元草堂诗余改正



 
【许谦：词作2首】

　　○祝英台

　　次韵潘明之秋思

　　上帘钩，开砚匣，诗兴在风柳。磊块胸怀，临镜谩搔首。看他冉冉来鸿，匆匆归燕，时不再、且须倾酒。钓鳌手。无奈万里烟波，空舟竟何有。未卜行藏，心事几凭牖。最宜野月穿窗，山云拥户，个中乐、有人知否。

　　○蝶恋花

　　正月十一日

　　杨柳池塘春信早。帘卷东风，犹带余寒峭。暖透博山红雾绕。洞箫扶起歌声杳。初试花冠金凰小。鬓乱钗横，长怯旁人笑。银烛未残尊未倒。鸡声漏永频催晓。

　　以上二首见白云文集卷四



 
【许有孚：词作20首】

　　○摸鱼子

　　并引至正戊子秋，吾兄中丞公以赐金得康氏废园于相城之西。池陻亭圮，垣＊卉木伐，惟双古桧在庭。徒具畚锸，从事疏凿，池广袤千余步，深一仞，形如桓圭。西椭二洲，东规一岛，带以平堤，缭以周垣，渠于乾艮，以时启闭。台于坤维，高可数丈，西山岩麓，近在目睫，百里之景可揽而有。视亭之罅漏＊葺而户牖之，南为道，中为桥。十一月五日，导水入池，纵鱼数千尾，作乐合宾友落成。将桥于二洲，舫于水，莲于池，柳于堤，果于亭侧，松竹花草于池南，次第而莳植焉。昔人平泉绿野，吾不知其何如。若是园者，亦城西之佳地矣。公杖履，或氅衣，或宫锦，招佳宾，挈子弟，触咏其间，香山独乐，不是过也。公尝谓池成，当用晃补之摸鱼子首句买陂塘旋载杨柳为乐府。未几，明初马先生摭此以为公寿。公欢然，即席和之，命有孚同赋，得二首。池既成，载赓八韵，通为十阕，以成初意，且以为同声唱和张本。公因题之曰圭塘欸乃，是池得佳名矣。然园石亭台，命名纪实，则必待公为记焉

　　买陂塘旋栽杨柳，诗翁急欲知务。平生想像江湖意，几度鸡鸣风雨。凫有渚。直晚景桑榆，才得埋霞屿。先贤好语。道钟鼎山林，神仙宰相，从昔不同趣。西池路。天意而今都许。佳人协律调吕。浮沉愿入鸡豚社，其奈香山佳句。谁我醑。又菊节相催，先约修花谱。犹今视古。有洹水秋声，林卢爽气，壮观我西圃。

　　○摸鱼子

　　买陂塘旋栽杨柳，山中道士家务。丰年城市秋偏好，又近重阳风雨。兰泛渚。虽信美江山，不似吾双屿。孙儿学语。说桑梓光阴，松筠节操，岁岁有欢趣。沙堤路。身退功成天许。非熊梦断占吕。但教阶下人如谢，解道春池新句。尊有醑。更不说、传家事业光吾谱。衣冠尚古。有双桧亭台，万荷池沼，安我邵平圃。

　　○摸鱼子

　　买陂塘旋栽杨柳，平章风月专务。归来温树无人问，但听四窗荷雨。圆作渚。准拟似、神仙瀛海烟波屿。凭阑独语。笑元亮谋生，秫多菊在，唯识酒中趣。东华路。朝士从教推许。庙堂议论如吕。而今不说经纶话，只办西城联句。邻酒醑。更乘兴相从，香鼎兼琴谱。平生考古。已散却黄金，买回清福，倚杖看为圃。

　　○摸鱼子

　　买陂塘旋栽杨柳，园亭尽有公务。东山更理闲丝竹，莫用苍生霖雨。鸥鹭渚。淡相对忘机，不羡蓬瀛屿。平生愿语。便泉石膏盲，烟霞痼疾，始遂隐居趣。邯郸路。老我头颅如许。黄梁何日逢吕。斜川便是桃源洞，千载归来辞句。巾漉醑。笑琴亦无弦，何处求新谱。茫茫万古。任沧海桑田，白衣苍狗，不到老农圃。

　　○摸鱼子

　　买陂塘旋栽杨柳，闲人有此忙务。平泉绿野吾无羡，仅看一簑烟雨。舟泊渚。更把钓观鱼，宛在池中屿。掀髯自语。待月到天心，风来水面，笑领此时趣。堤边路。劚药邻翁相许。阿蒙非复吴吕。西山如画花如锦，专待公来寻句。瓢挹醑。听牧唱樵歌，高下从吾谱。何须说古。只待漏东华，软尘千尺，应不到兹圃。

　　○摸鱼子

　　买陂塘旋栽杨柳，佳人屡辍斋务。扁舟荡漾亭深处，堪避片云疏雨。明月渚。有仙子凌波，解佩留芳屿。园丁亦语。道四美俱全，二难巧遇，杯酒易成趣。升平相，元与旌阳同许。水云身世希吕。归来却觅玄真子，不和岳阳楼句。斟佳醑。怅瑶瑟朱弦，遗曲谁能谱。谈今援古。听无底书囊，有源诗派，何必种芝圃。

　　○摸鱼子

　　买陂塘旋栽杨柳，不妨三月农务。溪翁走报新痕涨，昨夜西山雷雨。将没渚。有复道双洲，缭绕通孤屿。黄鹂对语。正春色暄妍，物华明媚，好在浴沂趣。天涯路。芳草茫茫如许。蛮笺难写心吕。碧云冉冉春波绿，都是相思情句。花共醑。似梅与山礬，臭味曾同谱。堤阴树古。要乱絮漫空，柔条蘸水，慎勿折樊圃。

　　○摸鱼子

　　买陂塘旋栽杨柳，诗人何逊曹务。水云乡里看云锦，不羡落花红雨。如顾渚。脍鲜鲫银丝，画舫萦回屿。花娇欲语。任潋滟荷觞，淋漓宫锦，痛饮是佳趣。虚闲地，更有图书如许。坑灰追笑嬴吕。北窗一榻清风细，读罢羲文章句。姑置醑。对避暑楼台，名画宣和谱。亭前桧古。看黛色参天，霜皮溜雨，闲煞汉阴圃。

　　○摸鱼子

　　买陂塘旋栽杨柳，新来已见成务。小山丛桂人如玉，何用为云为雨。怀北渚。怅渺渺予怀，目断游龙屿。凭谁寄语。正宋玉悲秋，桓温种木，妨我远游趣。西风劲，一鹤横空何许。匆匆月又南吕。崇台迥出云霄里，好是登高题句。时载醑。却不似香山，泪落琵琶谱。无多让古。有黄菊青松，寒香晚节，吾不负吾圃。

　　○摸鱼子

　　买陂塘旋栽杨柳，英雄颇识时务。老臣正欲彰君赐，未办万间风雨。安石渚。可无事争墩，吾自安吾屿。从人浪语，且雪后观山，灯前飞盖，不动剡溪趣。西湖梦，却要扁舟来许。何时命驾如吕。对梅浑是苏堤上，追和逋仙佳句。茶当醑。有佳客相过，刻烛论诗谱。因评近古。自昼锦归来，观鱼轩后，谁更问园圃。

　　○太常引

　　藕花无数半开时。池上客来稀。杖屦独徘徊。忽翠盖、因风尽欹。天工妆景，水神输供，陶写费新诗。身外杳难期。笑士价、才堪五皮。

　　○太常引

　　绿衣持节拥亭亭。玉立万娉娉。一见寸心倾。任诗画、无声有声。新篁摇葆，苍梧张盖，山色入帘青。云淡午风轻。看树影、西窗又横。

　　○太常引

　　水文湘簟织霜筠。座客句清新。何物是红尘。更着个、渔舟写真。赵公琴鹤，谢家丝竹，漉酒又陶巾。不独太平民。好凤阁、鸾坡旧人。

　　○太常引

　　靓妆仙子谢纤秾。独立水云红。绰约画阑东。似姑射、冰肌雪容。翠盘承月，玉杯擎露，粲粲蕊珠宫。真赏有邻翁。画添入、霓裳曲中。

　　○渔家傲

　　和

　　莫讶圭塘春缥缈。要知生意从冬杪。柳动长堤冰泮沼。庭院悄。旧巢又见来玄鸟。九十韶华容易老。镜中勋业惭频照。招饮便须忙罢钓。休醉了。东君要听渔家傲。

　　○渔家傲

　　浓绿园林光莫葆。诗翁只爱窗前草。骤雨才过蛙又闹。亭馆好。日长人在蓬莱岛。风度新松声袅袅。酒酣却笑瀛洲小。柳外荷边休计较。皆可棹。采莲人和渔家傲。

　　○渔家傲

　　云外宾鸿声渐杳。羁人听罢如尝蓼。我对清尊时复倒。风露早。黄鸡果是能催晓。莲褪残红凉乍到。水天一色供游眺。短笛悲秋知音少。吹别调。新翻商意渔家傲。

　　○渔家傲

　　雪后西山崖壁峭。奇观难与他人道。煨宇有炉无客造。从壑诮。巡檐且索梅花笑。冷蕊疏花开矫矫。水村妆点霜林槁。赖有此君同节操。成二宝。浅斟低唱渔家傲。

　　以上周泳先校旧抄圭塘欸乃集本许有孚词十八首

　　○柳梢青

　　远岫浮岚。澄江拖练，飞梦云帆。乐事关心，菊朝烹蟹，灯夜传柑。春郊随处行庵。听驺从、携花几篮。洲渚凝妆，园林穷胜，好个江南。

　　○柳梢青

　　山润浮岚。溪清呈底，画帆无帆。酒友诗朋，香芹鲜鲫，绿橘黄柑。风亭月榭云庵。更奇品、花盆果篮。城市繁华，湖山佳丽，好个江南。

　　以上二首和许有壬词，附圭塘乐府别集内。



 
【许有壬：词作177首】

　　○水调歌头

　　题萧独清山水胜处

　　山水据全胜，消得独清人。神仙定在何处，此处可寻真。山有蓬莱气象，水有瀛洲风物，人是葛天民。玩得紫芝老，吟尽碧桃春。四时花，千日酒，一溪云。回头下望浊世，无地不红尘。忆昔乘轺江右，目断丹霞翠壁，底事走踆踆。今日送君语，聊聊自移文。

　　○水调歌头

　　胭脂井次汤碧山教授韵

　　他山一卷石，何意效时妆。天生偶然斑驳，兰麝不能香。甃作陈家宫井，浇出后庭玉树，直使国俱亡。故邑久眢废，陈迹草茫茫。叹人间，才璇室，又阿房。丽华鬒发如鉴，曾此笑相将。一旦江山瓶坠，犹欲夫妻同穴，甚矣色成荒。五色补天缺，万世仰娲皇。

　　○水调歌头

　　即席赠河南廉使高辛甫

　　徒阳记同署，三十四年过。朝台暮省踪迹，赢得鬓双皤。相别又逾一纪，百岁都能几见，尘事日蹉跎。今夕复何夕，旌节照山阿。笑年来，洹水上，试渔蓑。迂疏久厌城市，其柰故人何。浩荡云山烟水，寥落晨星霜木，如子已无多。邂逅一尊酒，忍负醉时歌。

　　○水调歌头

　　和郑彦章韵

　　春来久无雨，都作艳阳天。天公素念民事，其忍秽良田。鞭起九渊浓睡，散作两间膏泽，生意发天然。听得老农语，大有是今年。玉堂深，金阙近，乱云烟。乾坤放眼无际，何物不鲜妍。休把圣功收敛，要使人心满慰，万事此为先。我老归农好，宜买潞河船。

　　○沁园春

　　送乡人高子翔次来韵

　　放眼芜城，北尽淮堧，东驰海门。叹故园遥隔，关山歧路，好怀深负，风月乾坤。邂逅佳人，笑谈清致，所见而今胜所闻。江湖乐，任提鷼絜鹭，翳凤骑麟。世间富贵浮云。也莫校箕山与渭滨。想抱关击柝、心期贤圣，耕田凿井，上有华勋。休道官卑，休嫌俸少，且喜诗成句句新。君归矣，问故园桃李，几度逢春。

　　○沁园春

　　寄题詹事丞张希孟绰然亭。用王继学参议韵

　　俯仰乾坤，傲睨羲皇，优游快哉。看平湖秋碧，净随天去，乱峰烟翠，飞入窗来。鸿鹄翱翔，云霄寥廓，斥鷃蓬蒿莫见猜。门常闭，怕等闲踏破，满院苍苔。人间暮省朝台。柰鸟兔堂堂挽不回。爱小轩月落，梦惊风竹，空江岁晚，诗到寒梅。两鬓清霜，一襟豪气，举世相知独此杯。京华客，问九街何处，堪避风埃。

　　○沁园春

　　次希孟韵，时召至通州，以病归。时斋詹事丞亦坚卧不出，因并呈之

　　坎止流行，行止非人，何劳用心。羡枝巢居士，泥涂轩冕，时斋老子，城市山林。富贵何常，荣枯递转，惟有高名不陆沉。他休问，只清风一榻，多少黄金。神仙方外难寻。更可笑牛山泪满襟。且清尊素瑟，半庭花影，芒鞋竹枝，十里松阴。归去成辞，闲居留赋，梁父安能抱膝吟。迷途者，听云闲高唱，谁嗣鸿音。

　　○沁园春

　　寿可行弟，次其见寿韵

　　天相吾家，箧笥无金，诗书有人。看发挥胸臆，辞锋凛凛，薰陶气质，韦佩申申。师友渊源，贤才衡鉴，胄馆光华近帝宸。男儿事，便尽输心力，难报君亲。读书第一当勤。只孝弟书中是大伦。况人生为学，百年在幼，田家得计，一岁惟春。科占龙头，名高雁序，好与皇家作凤麟。都休问，是地锺河岳，天应星辰。

　　○沁园春

　　寿同馆虎贲百夫长邓仁甫

　　十载炎方，同饮汉江，同为转蓬。恨寻常会面，当年无分，三千余里，此地相逢。宇宙英奇，幽并慷慨，肯事区区笔砚中。男儿志，要长枪大剑，谈笑成功。辕门醉卧秋风。看落日旌旗掩映红。爱朔云边雪，一声寒角，平沙细草，几点飞鸿。湖海情怀，金兰气谊，莫惜琼杯到手空。君知否，怕明朝回首，渭北江东。

　　○沁园春

　　次班彦功韵

　　旅食京华，蜀道天难，邯郸梦回。笑白衣苍狗，悠悠无定，黄尘赤日，扰扰何为。长铗休弹，瑶琴时鼓，倦鸟谁教强去来。衡门下，幸良辰良友，同酒同诗。功名少壮为期。柰身外升沉自不知。算人间难得，还丹大药，山中尽有，老树清溪。蕙帐云空，石田苔满，应被山灵怪去迟。春来也，向故园回首，归去休迷。

　　○沁园春

　　弱冠离家，浪走人间，馀三十年。柰救时才短，虚尘政府，读书功少，深负经筵。风月西清，冰霜柏署，一岁中间漫几迁。君恩重，便不教覆餗，直许归田。丰碑高表洹阡。又飞上吴头万里船。把家传图史，拂除尘蠹，旧栽松竹，收贮云烟。大别嵯峨，鹄逢缥缈，尽在先生几案前。闲人事，但登楼小酌，闭户高眠。

　　○沁园春

　　老子当年，壮志凌云，巍科起家。被尘嚣沸耳，鏖成重听，簿书眯眼、攻作昏花。天上归来，山中绝倒，部曲黄牛鼓吹蛙。闲宫好，判园丁牧竖，一日三衙。平生几度天涯。恰舣住飘飘泛海槎。向竹林苔径，时来教鹤，山泉石鼎，自为烹茶。庭下花开，楼头雨霁，尽着春风笑鬓华。功名事，问西山爽气，多少烟霞。

　　○沁园春

　　飞吟亭，和白玉蟾韵

　　少日飞腾，湖海奇胸，风云壮图。把人间远道，看为咫尺，眼前实地，认作虚无。酾酒中天，振衣千仞，尘世烟霞有几区。君山下，见洞庭清浅，欲问麻姑。故吾只是今吾。已深愧当年大丈夫。怅川流不息，直如逝者，天风高举，更有谁欤。鼎鼐何功，江山多幸，长铗归来食有鱼。神仙事，笑临邛道士，还在洪都。

　　○沁园春

　　次张孟功韵

　　击楫中流，跃马长途，今非向年。叹故人万里，江东渭北，流光几度，雁后花前。鬓影星星，人情落落，恰念苏家负郭田。空惆怅，负清泉白石，布袜行缠。壶中浩荡瑶天。问清浊何须较圣贤。想尘埃狂走，难逢一笑，扶摇直上，且任孤骞。饭有鱼羹，储无甔石，何必千金学计然。君知否，但东山丑妇，也自婵娟。

　　○沁园春

　　次王仲武为寿韵

　　彼寿而康，雁自能鸣，樗还不材。且光华老境，春风秋月、消磨旧梦，暮省朝台。倚伏相寻，穷通素定，轩冕于人果傥来。神仙远、有桃花流水，便到天台。云林都是亲栽。幸登览犹能矍铄哉。但携琴载酒，时时游戏，逢山见竹，处处安排。谏议无功，催科无政，烂醉何妨卧客怀。承平日，看英才用世，多少台莱。

　　○沁园春

　　赋鹤奴，次马明初韵

　　顶有丹砂，服具玄明，云胡作奴。想风霜搏击，不如一鹗，云霄变化，复愧双凫。尔雅无史，山经不志，多识惭予问学孤。今知汝，肯自为卑下，甘事勤劬。蠏奴鱼婢然乎。笑多事文人善矫诬。爱汝从仙侣，每能谦仰，日陪食饮，惟取残余。赤壁飞来，云龙放去，守舍应门属眇躯。无多语，似王家便了，有约休渝。

　　○沁园春

　　赋酪，次明初韵

　　有物庞然，乃牝而犁，山川舍诸。为老饕营□，因疏黄稚，平心酬德，忍怠青刍。方丈无功，万钱增害，茹饮方将笑穴居。桃林媪，幸日输甘湩，香泛流酥。老饕笑问长须。汝今似挏官不是奴。更题封谁调，聪明德祖，和浆且浣，消渴相如。火候冲融，春膏浓结，常遣韦囊似瓠壶。将军腹，问果谁相负，吾欲明书。

　　○沁园春

　　临清舟中即席，次韩伯高见赠韵

　　草木无情，不问寒喧，开时便开。只黄花多事，偏怜隐逸，白头何补，愿避贤才。老友相逢，清谈绝倒，休校刘郎去后栽。尊中物，胜他年千里，漫寄寒梅。神仙合住蓬莱。柰老母思儿忍不回。任耿庄槐老，休为痴梦，梅家酒熟，且浣愁怀。渭北江东，暮云春树，何日扁舟更此来。公知否，便连朝觞咏，能几徘徊。

　　○木兰花慢

　　秦淮，次汤碧山教授韵

　　问东来何处，控吴越，壮江淮。爱十里萦纡，水云图画，鼓吹风雷。回头下临无地，尽朱楼迢隔倚天开。酒旆高悬别浦，绣帘低拂长桅。疏狂常与世情乖。胜地却须来。漫怀古长歌，后庭花落，斜日潮回。伤心旧时明月，照凄凉亡国恨无涯。为问水边鸥鹭，人间几梦庭槐。

　　○木兰花慢

　　至大戊申八月二十五日，同疏仙万户游城南廉园，园甲京师，主人野云左丞未老休致，指清露堂扁，命予二人分赋长短句，予得清字，皆即席成章，喜甚，榜之堂上。疏仙其甥也，后更号酸斋云

　　渺西风天地，拂吟袖，出重城。正秋满名园，松枯石润，竹瘦霜清。扁舟采菱歌断，但一泓寒碧画桥平。放眼奇观台上，太行飞入檐楹。主人声利一毫轻。爱客见高情。便芡剥骊珠，莲分冰茧，酒注金瓶。风流故家文献，况登高能赋有诸甥。清露堂前好月，多应喜我留名。

　　○木兰花慢

　　次韵马廷彦山居

　　羡山人结屋，腰碧涧，面丹崖。问桂有余香，槐多拥翠，谁种谁栽。几年力田勤学，是庆源先世有人开。乐地夏弦春诵，浮云暮省朝台。半生奔走负山斋。何地不尘埃。叹老病才归，乡邻幸恕，不忍挤排。白眉故人多事，似东门偏更道贤哉。但有黄鸡白酒，老夫不倦频来。

　　○木兰花慢

　　次韵薛寿夫见寄

　　笑予生多癖，非酒病，即书囚。任世态翻腾，亥讹成豕，沉变为尤。中条有亭无羔，论三休吾更早宜休。方外青山故在，镜中白发新收。天风锵佩下琼楼。心事付东流。向一壑云深，三年梦熟，八表神游。渊明苦无多语，只高标千古邈难俦。老子新衔自署，醉乡谈笑封侯。

　　○木兰花慢

　　和杜德常中秋韵

　　叹流光如水，又分破，一年秋。柰妒雨痴云，良宵佳节，不遂登楼。山川满前图画，幸故乡无复有新愁。风物催成老境，乾坤付与双眸。几年京国苦淹留。今得赋归休。况天柱峰头，清辉好在，氛翳俱收。身闲更逢全景，是腰钱骑鹤上扬州。明日霜天红树，绝胜芦叶汀洲。

　　○木兰花慢

　　次白公岩为寿韵

　　记青年充赋，曾射策，对严宸。便暮省朝台，才离管辖，又掌丝纶。狂愚岂胜时用，幸扁舟归去早知津。一任无钱使鬼，犹能有笔通神。交游萍水百年身。襟袂几回分。正雪后花前，江东渭北，嗟我怀人。澶渊召棠成颂，肯推扬余韵颂庄椿。老矣甘心伏枥，天衢行看翔麟。

　　○木兰花慢

　　和陈彦章暮春即事韵

　　问东君何意，来几日，便言归。怅衰病襟怀，暄妍景物，正欲相依。狂风不知人苦，遣万红千紫一时飞。却见杨花才思，闲来萦绊晴晖。可人应试纻罗衣。底事雁书稀。望故里关河，云林杳霭，烟水霏微。多情已无聊赖，更扁舟孤负鳜鱼肥。想见洹溪松竹，绿阴笼满苔矶。

　　○六州歌头

　　次马明初韵书所见

　　轩昂仙侣，风度似吾侪。凡鸟辈，虽累百，总与台。敢偕偕。何处风丝客，昧平昔，恣豗突，形迹异，天壤隔，剧相排。老眼浑如无见，云霄远，未便时乖。笑蛛蝥肆螫，自丧亦多哉。我出尘埃。浩无涯。有旁观者，同气类，公好恶，挺身来。行不义，宜自毙，坐虺颓。任奸回。万事如翻手，吾方此，外形骸。来汝鹤，吾有语，汝无哀。谁遣乘轩烜赫，令此辈、眼不能开。付恩仇一笑，漫且啄莓苔。休面三槐。

　　○六州歌头

　　次明初为寿韵

　　避贤解组，三见太行秋。惭昼锦，犹远胜，敝貂裘。玩沧洲。霜水清如玉，穷霄壤，忘物我，恢障塞，无牖户，底绸缪。自笑平生事业，知今日，颇善为谋。有静中至乐，何处更天游。已分淹留。醉乡侯。有江湖客，翰墨友，凌元白，压曹刘。论文暇，陪杖屦，事觥筹。共藏修。世态谁能校，轻肮脏，重伊优。吾有政、锄药圃，治瓜畴。说与渔夫樵叟，既相好、岂但相犹。任多言莫及，野渡有孤舟。天地沙鸥。

　　○兰陵王

　　赋古剑，用吉善甫韵

　　昆吾铁。神物千年不灭。时出匣、摇荡碧空，闪闪寒芒电光掣。细看是巨阙。三尺。斜明隙月。新丰旅，弹尔醉歌，也胜毛锥校平侧。沉埋土花碧。向坚石寒泉，重砺霜雪。一天星斗昏无色。因起舞为乐，崆峒试倚，魑魅胆寒石自裂。免丰狱羁绁。勋业。几英杰。是曾馘奸邪，腥渍余血。今方四海边尘绝。佩服处，闲伴金鱼宝玦。只愁灵化，雷雨暗，水云国。

　　圭塘乐府卷一

　　○摸鱼子

　　凤凰台，次汤碧山教授韵

　　自箫韶九成来后，岐山犹是隆古。嬴颠刘蹶相枕藉，几度狸号鰌舞。堪笑处。又蕞尔锺山，一霎神光吐。鹤汀凫渚。问吴德何徵，紫霄轻下，天意竟谁许。江山好，老子狂今箕踞。千年考信无据。多情只有秦淮月，还照故宫焦土。昏复曙。漫寒暑悠悠，老尽梧桐树。从今记取。看阿阁成巢，朝阳应瑞，椽笔为君赋。

　　○摸鱼子

　　中都饯荀平叔都事赴大都

　　正荒寒似逃空谷，佳人又话离别。风低白草天无际，漠漠平沙如雪。心欲折。看落日飞鸿，一线明还灭。长歌激烈。把湖海襟期，关山风物，取次付弹铗。毛锥子，千古钻研搜刔。谁知更比鸠拙。仲宣不作登楼赋，闲杀一天秋色。珊佩玦。羡公去鸣驺，醉上长安陌。予怀转结。怕紫塞寒深，碧云暮合，酒醒见明月。

　　○摸鱼子

　　登洞庭湖连天楼，和刘光远韵

　　问楼头几多烟景，长风千里吹送。洞庭岛屿留残雪，依约玉龙飞动。天故纵。要老子南来，添得诗囊重。遥山翠耸。更淡淡斜阳，萧萧落木，感慨古今共。人间世，何处祥麟威凤。繁华一枕春梦。江湖无限闲风月，待我往来吟弄。君莫痛。看起舞纷纷，踏破中宵瓮。深杯自捧。便唤起湘累，汩罗江上，沉醉是奇供。

　　○摸鱼子

　　赋玉簪，用明初韵

　　笑人间衮珪何物，此花良贵天与。倚阑瘦立亭亭玉，刻画一生清苦。人有语。道不出蓝田，岂是真才具。山人告汝。正蓬鬓萧疏，不胜冠冕，真者亦投去。洹溪水，洗尽眼中尘土。天葩静看齐吐。冰壶凉月天如水，尘柄肯论夷甫。翁醉舞。任蕞尔寰区，共讶山中许。搔风沐雨。且受用清香，古今多少，富贵草头露。

　　○摸鱼子

　　赋鸡冠花，用明初韵

　　笑山人木鸡心事，年来敛觜藏距。幽花细草聊娱目，小圃更无闲土。膏泽溥。岂天为司晨，偏与锺奇古。无人起舞。对寂寂园池，萧萧风雨，竦立为谁怒。三生梦，犹绕尸乡栖处。昂然几欲掀举。挼丹蹙锦头颅好，叶叶旧时毛羽。天已许。待海日升时，飞上桃都树。人间凝伫。看叫白东方，却来平地，千载不容腐。

　　○摸鱼子

　　次明初为寿韵

　　算驱驰三十余岁，只将光景虚度。野云本是无心物，办得几多霖雨。还自许。量绵力粗才，犹可松筠主。天方见与。把村落溪山，风烟朝夕，着在最佳处。青年志，万一容裨当宁。何惭与哙为伍。归来千仞冈头看，却笑瓮天飞舞。方学圃。要摘我园蔬，细和渊明句。譊譊醉语。道咫尺重阳，登高落帽，休竞汨罗渡。

　　○摸鱼子

　　次郭子敬祭酒同赏牡丹韵

　　记花王旧时名品，共传姚魏黄紫。洛阳种植雄天下，何日移根来此。青镜里，任淡抹浓妆，莫挽春衫比。人间四美。更天遣舒郎，等闲一赋，千载共心醉。清平调，漫与东风料理。繁华能扰天纪。沉香亭上无人恨，流入锦江春水。安故里。又何似吾侪，聊复尊罍耳。清歌且止。怕檀板无知，多娇不耐，惊得彩云起。

　　○摸鱼子

　　洹堂盆池红日莲开，予适卧病城居，六月一日始往一观，落暗多，开者方未已，喜而赋此

　　笑当年柏台兰省，四时风景孤负。归来幸得身无事，底又匆匆朝暮。心口语。是传癖诗臞，常把芳辰误。夜来风雨。早练帨云飘，红衣霞卷，香滴翠杯露。司花手，无限芳妍留住。凝妆为我延伫。姑仙绰约如冰雪，次第相从微步。天不妒。便失却东隅，尽有桑榆路。人间尘土。看太华峰头，花开十丈，吾老尚能去。

　　○摸鱼子

　　明初赋摸鱼子寿予，既次其韵，而可行塘成，和之成什，衰病技痒，亦足为十首

　　买陂塘旋栽杨柳，归来此是先务。他乡故里都休校，旧雨不如今雨。鸿在渚。笑尔尚南飞，吾已安孤屿。黄花解语。道人老宜秋，身安耐酒，此正有真趣。銮坡路，大手深惭燕许。超腾又悖锺吕。但求闲澹如元亮，却恨诗多奇句。倾绿醑。底须按，乐天池上霓裳谱。休论往古。有三日重阳，约君同醉，老子筑西圃。

　　○摸鱼子

　　买陂塘旋栽杨柳，闲宫宜治闲务。老天助我攻清淡，两月不遭泥雨。规别渚。更累土为山，留土分为屿。乡人共语。叹百岁陻芜，一朝疏辟，此去日成趣。江湖愿，自是平生心许。元英谁羡陈吕。石渠细溜鸣琴筑，清似我家诗句。杯引醑。便收拾松风，写入丝桐谱。区区学古。愧窃禄无功，投闲有分，犹患不如圃。

　　○摸鱼子

　　买陂塘旋栽杨柳，年来于此承务。凉台燠馆吾何有，聊芘一时风雨。洲映渚。向一片烟波，鼎峙嵯峨屿。盘空硬语。挽三峡词源，千军笔阵，不尽乐闲趣。当年志，为国微躯曾许。青云仍际干吕。从知弱步难胜重，梦断九天胪句。时饮醑。趁四序栽花，缀作园池谱。长歌吊古。怅安得良田，茫茫万顷，种玉辟玄圃。

　　○摸鱼子

　　买陂塘旋载杨柳，田园忙胜官务。放鱼种藕常无暇，移竹又当新雨。由近渚。驾一叶扁舟，时复还吾屿。花香为语。况心上无营，眼前多景，弦外有琴趣。尊罍小，能费人间几许。荷香惟欠仙吕。天光云影清难写，尽日拈髭无句。池作醑。要醉上通明，传取钧天谱。西山翠古。任列壑争讥，攒峰竦诮，难及野人圃。

　　○摸鱼子

　　买陂塘旋栽杨柳，尘凡皆与停务。半生醉梦人间世，翻覆几回云雨。归有渚。似真到三山，缥缈红云屿。忘怀笑语。任白鹭惊飞，苍苔不扫，去此便无趣。斜川路，宇宙茫茫何许。绮园肯附诸吕。悠然一见南山后，便觉世多尘句。持此醑。论心事中间，异姓还同谱。迂疏好古。因艺菊栽松，滋兰植蕙，荒了种瓜圃。

　　○摸鱼子

　　买陂塘旋栽杨柳，散人不理他务。柳栽近水先应绿，底用等闲霖雨。遵北渚。看双桧盘空，倒影摇烟屿。千言万语。只今日投簪，经年闭户，便自得天趣。真男子，报国谁如张许。论交仍负嵇吕。我今但要闲陶写，幸免镂章雕句。村瓮醑。此真是，交梨火枣传家谱。庭空树古。有野鹤时来，衡门不锁，清彻地仙圃。

　　○摸鱼子

　　买陂塘旋栽杨柳，归农未免多务。一庭四序饶风景，且说夜来春雨。香湿渚。爱新树依稀，敷影连三屿。黄鹂不语。怕曲几圃蒲，坐忘方定，惊破静中趣。功名事，却笑平生自许。谁调阳律阴吕。而今且向东君问，旧句岂如新句。开腊醑。要醉唤石湖，重缉寒梅谱。荣枯自古。趁九十韶华，六旬余力，终日醉吾圃。

　　○摸鱼子

　　买陂塘旋栽杨柳，清风静扫尘务。柳阴已见疏成密，又听绿荷敲雨。鸥戏渚。柰倏尔翻飞，飞过崔嵬屿。形神自语。岂世事相萦，机心未息，物我不同趣。池亭小，收敛风烟来许。渔歌何愧锺吕。水纹瓦影相娱悦，高咏退之佳句。荷酌醑。有一曲沧浪，不犯人间谱。悠悠振古。问谁似吾侪，攻迂习澹，为水废场圃。

　　○摸鱼子

　　买陂塘旋栽杨柳，眼中已办归务。柳成修干莲成实，均沐老天恩雨。怜小渚。敢气象侵陵，海上神仙屿。神仙有语。任涓滴蹄涔，茫洋鲸浪，各自适归趣。星星鬓，镜里衰容如许。西风又动商吕。九原宋玉悲何及，付与短歌长句。瓢泛醑。纵不到箕山，也是曾通谱。由今视古。看昼锦堂前，霜天老月，千载照韩圃。

　　○摸鱼子

　　买陂塘旋栽杨柳，田家小小成务。一年清景君须记，大胜草烟花雨。冰冱渚。把一片玻璃，围护琼瑶屿。钩帘独语。是天富吾家，地输清供，种种出奇趣。桑榆乐，造物而今已许。一竿自惜归吕。圭塘欸乃烟波曲，却作腐儒章句。尊有醑。是波若神汤，世与诗同谱。谁能复古。且池上观梅，炉中煨芋，灯下治书圃。

　　○水龙吟

　　过黄河

　　浊波浩浩东倾，今来古往无终极。经天互地，滔滔流出，昆仑东北。神浪狂飙，奔腾触裂，轰雷沃日。看中原形胜，千年王气，雄壮势、隆今昔。鼓枻茫茫万里，棹歌声、响凝空碧。壮游汗漫，山川绵邈，飘飘吟迹。我欲乘槎，直穷银汉，问津深入。唤君平一笑，谁夸汉客，取支机石。

　　○水龙吟

　　题贾氏白云楼，次牧庵韵

　　结楼高倚晴空，人间何限思亲处。白云谁遣，等闲出岫，悠悠来去。本是无心，宁知下土，有人延伫。怅芒烟衰草，九原难作，空目断、丘陵树。见说大鹏变化，趁扶摇、又抟云路。朱帘画栋，关山绵邈，梦魂良苦。两字行藏，百年忠孝，致君荣祖。待更驱屏翳，溥为霖雨，继商家傅。

　　○水龙吟

　　至顺癸酉九日秋与亭赋

　　一亭飞出层霄，昔人似为登高办。双眸千里，茫茫宇宙，滔滔江汉。一片秋光，青山红树，断云斜雁。想人生尘世，难逢开口，但酬节、何多叹。细数年年今日，误清欢、半因羁宦。迩来心事，无惭猿鹤，更齐鹏鷃。华发新添，黄花任笑，乌纱频岸。且一尊倾倒，不须醉后，把茱萸看。

　　○水龙吟

　　赵伯宁中丞代祀淮浙，过维扬徵赋

　　五云飞出蓬莱，天香散满人间世。龙翔凤翥，千龄一遇，明良庆会。节钺重来，士民腾喜，山川增气。想四方地远，九重心切，都要见、闾阎事。寤寐天颜咫尺，袅秋风、一鞭归骑。昔年勋业，乌台倚重，紫垣虚位。自顾疏庸，资身无策，敢论经费。但儒酸不改，作咸充赋，助和羹味。

　　○水龙吟

　　喜雨用郑彦章韵

　　四郊禾稼如云，方惊数日甘霖好。吾皇有德，老天能事，非因人祷。一夜风雷，玄云撩乱，银河倾倒。问田间消息，年年气象，更催得、秋成早。压尽东华尘土，湛冰壶、九重清晓。晴光渐放，瀛洲波定，御沟声小。绿野春回，黄扉昼静，篆烟萦绕。愿鱼羹有饭，避贤归去，向山林老。

　　○水龙吟

　　甲申七月二十六日，偕王居仁仲武小酌洹堂

　　洹堂半月三来，小庭日见添佳致。苍稂疏瘦，黄葵高洁，玉簪清丽。林影波光，新晴景物，嫩凉天气。对溪山如此，田园归去，除诗酒、浑无事。烂漫乡邻鸡黍，比当年、鼎烹加味。古今都说，浮云春梦，功名富贵。何事迷途，直临老境，才寻平地。把尘寰休问，菊花行绽，请重来醉。

　　○水龙吟

　　次前韵二首

　　此身就健宜闲，莫教七十才休致。招谗贾怨，声名烜赫，文章雄丽。三纪红尘，一簪华发，消磨豪气。有清泉白石，实闻吾语，吾衰矣、毋多事。世故真如嚼蜡，数年来、已知无味。寻常有句，人为宰相，闲方是贵。洹水秋清，无边风月，无穷天地。看奋髯箕踞，苍苔浊酒，为青山醉。

　　○水龙吟

　　游三台

　　半生人海风波，谤书盈箧从文致。归来结构，且图跧伏，敢求华丽。朝暮娱人，水声山色，柳阴花气。笑彤闱紫闼，浮沉十载，更几载、成何事。好是西成咫尺，秫田风、已飘香味。安排小瓮，从今不怕，邻翁酒贵。更筑诗坛，陪君游刃，周旋余地。但有人来问，金銮旧话，便昏昏醉。

　　○水龙吟

　　予一病五十日始俞，因自点检，目视虽不如昔，书字稍大者尚可夜读。手可挥翰，足可步园，腹可容酒，齿可啮肉，耳可听歌，体禀素弱，今六十有七，而得所谓六可者，私自喜幸，戏成此曲。子之所慎疾也，乃深寓节饮之意焉

　　几年三到三台，往年不似今年好。故人云集，远山屏列，蔚蓝清晓。赵舞燕歌，一时奇绝，百壶倾倒。对山川如昔，风烟不减，但人比、当时老。放眼秋容无际，碧澄澄、雁天霜早。曹瞒事业，悠悠斜日，茫茫衰草。为问漳流，古来豪杰，浪淘多少。有建安遗瓦，张吾笔阵，把奸雄扫。

　　○水龙吟

　　己丑中秋用韵

　　可翁点检形骸，关心六事今犹可。摩挲老眼，残编细读，小窗危坐。信手挥毫，云烟撩乱，波涛掀簸。笑蹒跚病足，登山不武，尚能踏、苔痕破。便腹还堪容酒，齿牙攻、脯殽蔬果。歌声到耳，宫商少误，肯教轻过。馋口如门，丁宁告戒，欲须坚锁。怕麴生徒众，众群然趋，入困风流我。

　　○水龙吟

　　寿静公右平章

　　一生白浪红尘，得归才见乾坤阔。三升无分，如何料理，文园消渴。衰病禁持，不教杖履，经丘寻壑。记平生怀抱，曾逢恶处，都不似、今年恶。见说圭塘如旧，赖山英、好看猿鹤。梦中斗室，蠹残图史，尘凝鐺杓。蟾桂香多，莫将长笛，等闲吹落。问嫦娥，我辈何时还又，享清平乐。

　　○水龙吟

　　历观今古名臣，求如公者人能几。平生勋业，行其无事，一诚而已。方信名言，臣门如市，臣心如水。正乾坤清晏，飘然高蹈，非明哲、安能此。太古岁寒松柏，尽春风、闹开桃李。傅岩霖雨，苏门风月，无非天理。莫讶求闲，从来老眼，阅人多矣。待他年，凤诏九重重下，为苍生起。

　　○绿头鸭

　　八月十四日，圭塘玩月

　　广寒宫。秋期明日方中。叹阴晴、自来无定，何如今夕从容。棹兰舟、乱穿波月，斟玉斝、清带荷风。身世难期，欢娱易失，名言千载记坡公。公曾道，凉天佳月，何必限春冬。况复有，西宾共载，仙季相从。笑疏狂、兴来无尽，舣舟更策吟筇。任诸君、班荆藉草，环四岸、度竹穿松。飞上崇台，放开老眼，冰轮谁遣却朦胧。多应是嫦娥见妒，胜事不教穷。天知我，须臾风起，万里云空。

　　○念奴娇

　　南鸿过尽，正龙沙岁晚，严凝时节。朔吹翻空沙石走，一夜坤维冻裂。宇宙茫茫，山川杳杳，千里飞阴雪。停骖回顾，壮心未信如铁。京国十月先春，杏桃无数，破暖应开彻。此去佳游知不负，醉里雕鞍南陌。粪火炉边，简书丛里，肯念飘零客。故人欲问，此情正待君说。

　　中都送韩岩夫归大都

　　○念奴娇

　　赋萤

　　更阑人静，正满天晴露，半庭斜月。时见飞萤三四点，树影依稀相隔。暗地偷月，微形自照，冷焰明还灭。有时分乱，残星流下天阙。应念造物多情，翻腾变化，腐草还成物。多少黄萎随土壤，争似超然飞越。我正清贫，寒窗寂寞，赖尔成勋业。案头乾死，也胜零落霜雪。

　　○贺新郎

　　登滕王阁，用稼軒韵

　　陈迹空凫渚。怅繁华、等闲一梦，便成今古。佩玉鸣銮人如画，何处为云为雨。只明月、还生春浦。帝子当时无穷欲，奈浮云、回首浑非故。天有意，肯轻许。江湖襟带雄吴楚。更翩翩、三王文采，丽章骈句。一旦飞来韩家笔，才见龙翔凤舞。漫千载、怀人延伫。豪杰纷纷今谁在，笑世间、华屋争寒暑。瀛海远，去无侣。

　　○贺新郎

　　次吕叔泰南城怀古

　　故垒空如堵。杳无踪、朝台暮榭，燕歌赵舞。为问人间繁华梦，几度邯郸炊黍。只燕子、春来秋去。太液句陈何由辨，似咸阳、一炬成焦土。兴与废，竟谁主。满川芳草迷烟雨。怅平生、楚骚心事，更堪羁旅。野水芙蓉香寂寞，犹似当年怨女。长啸罢、中天凝伫。沧海桑田寻常事，附冥鸿、便欲飘飘举。回首后，又千古。

　　○满江红

　　次汤碧山清溪

　　木落霜清，水底见、金陵城郭。都莫问、南朝兴废，人生哀乐。载酒时时寻伴侣，倚阑处处皆楼阁。对溪云、试放醉时狂，浑如昨。沙洲外，轻鸥落。风帘下，扁舟泊。更寒波摇漾，绿蓑青箬。为向九原江总道，繁华何似今凉薄。怕素衣、京洛染缁尘，从新濯。

　　○满江红

　　次李沁州见寄韵

　　徒倚危阑，爱四面、岚光翠湿。回首见、疏云黄叶，远林平碛。老眼都迷秋远近，壮游已遍天南北。有一官、更比在家时，添幽寂。人间世，天涯客。唤李杜，招元白。问凫因谁损，鹤因谁益。有酒直须拼醉倒，古今长短嗟何极。笑韩非、孤愤若为多，常填臆。

　　○满江红

　　次李沁州见寄韵

　　一夜繁霜，便染得、乾坤澄寂。秋满眼、萧萧云树，凄凄风日。山色偏供羁旅恨，年光肯为英雄息。只寒花、不减旧时香，天应惜。官况薄，劳耕织。诗律在，森戈戟。更山城容我，清尊瑶瑟。不是皇家劳结网，姓名底用人间识。喜使君、时有一笺来，云烟湿。

　　○满江红

　　和郭子敬夏日村居韵

　　一曲清溪，收拾尽、风声月色。还自笑、六旬将近，数椽方葺。已分封侯非燕颔，尽教有地争蜗角。算人生、难得是清闲，吾今得。离离黍，芃芃麦。观此景，皆真乐。更葵花未谢，藉花仍发。烦剧只因诗有债，迂疏却喜门无客。问小亭、盛暑不容人，今秋月。

　　○石州慢

　　次张凝道韵

　　足趼尘嚣，目厌纷华，扰扰蜂蝶。击壶未了长歌，又听阳关三叠。平生湖海，可怜牢落新丰，蓬山回首烟霞隔。鹏鷃不同天，任焦明蚊睫。愁绝。停杯为问羲娥，几度东生西灭。俯仰金台，陈迹千年谁接。天空秋老，倚阑南北悠悠，暮云汀树人长别。想见苦吟诗，满吴江枫叶。

　　○石州慢

　　送牛农师赴石州学正

　　少日襟期，不信儒冠，能把身误。长歌拂袖南来，眼底云霄平步。黄金散尽，三年流落京华，区区又上并州路。官冷坐无毡，任齑盐朝暮。今古。男儿万里封侯，休叹云萍羁旅。我亦苍黄，明日携书北去。居庸关下，萧萧风振驼铃，酒醒梦觉君何处。画出断肠时，满斜阳烟树。

　　○金菊对芙蓉

　　宿程松壑月香亭次韵

　　晓梦初回，余酲未解，月明犹挂疏桐。在月香绝顶，稳驾天风。乔松劲竹高寒地，还容得、几朵芙蓉。霜空放眼、水痕褪碧，山色添浓。休问衰老诗穷。把烟岚夺取，也是豪雄。问今来古往，谁异谁同。老怀陶写惟丝竹，有捧觞、林下丰容。傍人任笑，疏狂不减，我辈情锺。

　　○齐天乐

　　天津桥次韵

　　深宫傅粉，江东主肥，鲜养成娇软。北望中原，自分秦越，尽付马蹂车碾。神州天远。笑六代封疆，一毫无展。更着荒淫，月明琼树照同辇。长虹谁驾千尺，要等闲尽跨，人海深浅。名袭东都，侯封违命，赢得兴亡流转。年光冉冉，又匹马南来，片时宫苑。独倚阑干，夕阳鸦万点。

　　○满庭芳

　　偕詧士安马明初登荀和叔广思楼

　　沙路无泥，柳风如水，嫩凉偏入吟鞍。广思楼上，雨后看西山。回首炎氛千丈，便长啸、跳出尘寰。青天外，斜阳淡淡，倦鸟正飞还。郊原秋色里，望穷霄壤，倚遍阑干。问神仙何处，独占高寒。楼下悠悠洹水，为底事、不暂休闲。吾衰矣，休将旧手，遮日上长安。

　　○满庭芳

　　槐院风清，藓阶尘净，日长镇掩衡门。葛帷藤簟，石枕竹夫人。不作南柯痴梦，要来往、月窟天根。花阴转，闲关幽鸟，啼破一窗云。起来盘膝坐，松风沸鼎，花雪浮春。便洗除胸次，多少凝尘。更喜秋原有秫，快准备、小瓮清尊。东篱下，黄花香里，颠倒白纶巾。

　　○满庭芳

　　庚寅正月十六日夜，独酌戏成

　　学本迂疏，才非明哲，天恩偶听归田。良辰美景，相遇更欣然。细数人生行止，或城市、或在林泉。都评过，忘形适意，惟是在尊前。只今头尽白，但怜饮量，不似当年。甚蘖痰媒渴，无事招愆。时有亲朋来劝，学康节、微醉为贤。先生笑偶，当乘兴，又作饮中仙。

　　○玉烛新

　　题李伯瞻一香图次韵

　　清风林下寺，爱三友联翩，世无能四。凌波仙子香魂散，此地是谁招此。万红千紫，惟礬弟梅兄二子。堪共领岁晚高寒，来成花部新史。佳人玉洁冰清，纵仿佛肌肤，异香难似。醉吟无次。花应笑，彼此消融渣滓。春空雁字。不带到、江南情思。还自笑，今日相看，袁家有姊。

　　○玉漏迟

　　同前次张梦臣韵

　　雪晴天似水。风清月白，萧然三子。天巧难名，镂玉锼冰无此。却是同心异种，解敛聚、山林高致。谁不喜。花中隐德，人间真味。邂逅粲者相逢，似琼佩霓旌，九霄飞坠。移入铜瓶，付与野人凭几。满意挼香嚼蕊，有浊酒、微吟相继。休唤起。明日此觥重洗。

　　○望月婆罗门引

　　偕王仁甫左丞、贾伯坚左司，朝罢过李廷秀参议，因观盆梅，遂成欢酌。廷秀求词，醉中赋此

　　紫宸朝罢，东风吹到谪仙家。貂裘抖擞尘沙。一室窗明几净，人境独清华。有息斋名画，殿帅高茶。主人意佳。道分手、即天涯。何事相逢不饮，戚戚嗟嗟。黄封旋拆，有鹅腊、鸡朐与兔羓。公不饮、孤负梅花。

　　○望月婆罗门引

　　雪夜宴长沙班良辅家，时为湖南宣慰使

　　人家十万，春风先到使君家。天公更着芳华。尽把楼台粉泽，琼树映横斜。要歌宦白雪，暖借流霞。吴姬赵娃。乱银烛、影交加。不放行云归去，敲碎红牙。可怜杜老，肯飞送、江头只岸花。争似我、夜醉长沙。

　　○江城子

　　次韵

　　懒于沙鸟拙于鸠。为无求。得无忧。底事疏狂，却效子长游。毕竟无求何用出，求不得，亦宜休。西风真解酿羁愁。试登楼。望南州。黄叶疏云，摇荡一川秋。更被谁家多事笛，吹不尽，思悠悠。

　　○江城子

　　饮海子舟中，班彦功招饮斜街，以此答之

　　柳梢烟重滴春娇。傍天桥。住兰桡。吹暖香云，何处一声箫。天上广寒宫阙近，金晃朗，翠岧嶢。谁家花外酒旗高。故相招。尽飘摇。我正悠然，云水永今朝。休道斜街风物好，才去此，便尘嚣。

　　○行香子

　　同李元镇晚酌张氏小阁

　　璧月香云，小院重门。办诗愁、多是黄昏。梨花淡淡，柳絮纷纷。对古铜炉，神品画，靓妆人。半醉多羞，一笑欺春。有丹青、描写难真。秋波侧媚，云岫轻颦。是蕊珠仙，巫峡女，洛川神。

　　○鹧鸪天

　　次韵李沁州寄酒

　　滴困檀槽碎玉声。青州合换沁州名。高风未论陶元亮，豪气应吞阮步兵。明老眼，慰浮生。人间势利一毫轻。羁愁如海都消尽，细和清歌带月倾。

　　○鹧鸪天

　　次韵李沁州寄酒

　　甘滑端能压蔗浆。芳华初不藉山薑。可怜太白分余沥，远与文园浣渴肠。青琐闼，白云乡。百年谁与校闲忙。何如常对松岩老，万事悠悠付一觞。

　　○鹧鸪天

　　缕篆烟消月满帘。青绫香减夜寒尖。鹊桥谁驾银河渡，虬漏应将海水添。天漠漠，恨厌厌。不成怨梦睡空甜。一春多少相思恨，瘦得腰肢分外纤。

　　○鹧鸪天

　　伏腊归宁已怆然。天涯回首路三千。倦游久赋王孙草，写恨应歌相府莲。天也老，月空圆。铁心难受夜如年。麝煤闲杀春风手，想像颦蛾更可怜。

　　○南乡子

　　醉书月香亭桂几

　　老子分渔樵。说着登山气更豪。天外长江流不尽，迢迢。脚底青云步渐高。两手敢辞劳。右有深杯左有螯。我似渊明多一字，陶陶。明日黄花笑二毛。

　　○南乡子

　　赠轧二弦胡琴高才甫

　　锦瑟思华年。底用嘈嘈五十弦。两线清冰千万调，能传。句句分明字字圆。高艺擅华筵。多少新声出自然。更着赵娘歌宛转，相联。消得诗人笔似椽。

　　○南乡子

　　山水绿相纡。好个依山傍水居。不是隆中高卧处，茅庐。直挽岷峨入壮图。匡世策全疏。只合归来坐守株。乡里小儿从笑我，非夫。却胜携人共泛湖。

　　○南乡子

　　波漾石粼粼。浮磬依稀类泗滨。回首林虑千万丈，嶙峋。不效修蛾一点颦。幽讨日方亲。林下何尝见一人。便把清流都洗尽，缁尘。领取羲皇以上春。

　　○南乡子

　　次可行韵二首

　　薄宦苦营营。半世长亭复短亭。一旦结茅当叠嶂，云屏。朝暮阴晴几样青。浊酒瓦盆盛。农父无才却有情。好雨知时公到此，安宁。话到盆空月满庭。

　　○南乡子

　　小隐远民廛。草舍三间柳作椽。围绕佳城才二顷，山田。便觉胸中绰绰然。世态自争妍。老我壶觞业自专。地阔天宽容醉舞，回旋。又似偷闲学少年。

　　○南乡子

　　和明初鹤饥韵四首

　　淅米剑头炊。枵腹雷鸣出险诗。诗客眼高轻视鹤，如鸡。终是鸡群有等威。供饲不如期。柰此瓶储告尽时。也胜劈琴馋俗子，充饥。穷饿相从更怨谁。

　　○南乡子

　　沙砾不堪炊。华表高歌乞食诗。不为啄腥甘趁逐，群鸡。为伴书痴老窦威。万里在襟期。会见青云奋迅时。吐故纳新元有术，偏饥。奉瘗佳铭却付谁。

　　○南乡子

　　暑室困蒸炊。呼鹤前来听咏诗。鹤告不餐空碌碌，随鸡。诸仆无恩但有威。云海夙相期。忍使清斋十二时。主者不才今遣汝，调饥。骑去扬州定属谁。

　　○南乡子

　　尘梦黍方炊。白鹤空中漫诵诗。饮啄适时争得似，山鸡。敢效妖狐更假威。曾与老仙期。卫国遭逢彼一时。千六百年才不食，无饥。我欲推穷欠大谁。

　　○临江仙

　　璃江万梅方吐，而予来沙，风雪十日，晴复大霜，有怀而作

　　十日恶风三尺雪，繁霜又满人间。梅花谁与问平安。玉肌清似削，争柰许多寒。梦绕琅璃江上路，竹篱茅舍青山。莫教芳酒滞归鞍。黄昏无限月，待我倚阑干。

　　○踏莎行

　　赠相士

　　黄鹤楼前，胭脂山上。敲门有客来相访。自言阅遍世间人，要观尘俗酸寒状。关塞冰霜，江湖风浪。归来幸得身无恙。君言虽应我方惭，山中道士何劳相。

　　圭塘乐府卷三

　　○鹊桥仙

　　同李云松宣慰过思斋，宣慰值出，书其壁

　　雪松仙客，箕山道士。来访思斋老子。思斋何处未归来，想只在、翠红乡里。风清月白，橙黄蠏紫。一巷笙歌纷起。良宵不遇负佳宾，都不念、人生有几。

　　○鹊桥仙

　　赠可行弟

　　花香满院，花阴满地。夜静月明风细。南坡一室小如舟，都敛尽、山林清致。竹帘半卷，柴门不闭。好个暮春天气。长安多少晓鸡声，管不到、江南春睡。

　　○鹊桥仙

　　赠相师周可山

　　春秋七帙，江湖万里。老子阅人多矣。两朝名胜一囊诗，道浑似、当时袁李。红尘陌上，白云堆里。扰扰浮生行止。我非燕颔虎头人，但诗圣、酒狂而已。

　　○鹊桥仙

　　宴胡安常侍御家

　　清香华屋，黄葵红叶。正是新凉时节。文园多病不胜杯，孤负杀、一庭秋色。珍殽纷错，玉醅芳烈。醉倒江湖狂客。凉天佳月即中秋，更有个、今年闰月。

　　○鹊桥仙

　　心闲胜贵，身闲胜富。已往而今始悟。来言精力未宜闲，此俗子、便宜推去。秋风鸡黍，春山杖屦。尽是幽人乐处。尽教须鬓雪飘萧，总不疑、衔杯琢句。

　　○蝶恋花

　　九陌千门新雨后。细染浓薰，满目春如绣。恰信东君神妙手。一宵绿遍官桥柳。楼下兰舟楼上酒。沙暖苹香，浑似来时候。说与可人知信否。伤春更比悲秋瘦。

　　○蝶恋花

　　以变白方赠朱亮卿

　　闻道卿卿僝僽损。花落深闺，无限伤春恨。天上灵方吾不靳。为君细染三生鬓。镊白从今闲玉笋。坐看丰姿，潦倒还髫龀。洞里桃花应错认。刘郎乃尔添风韵。

　　○蝶恋花

　　一片白云迷楚岫。风卷青秧，迆逦波纹皱。马上谁敲诗未就。回头不觉双山堠。渔父樵翁常邂逅。问我何求，无事空奔走。我固苍黄惭二叟。少年有志还知否。

　　○蝶恋花

　　万象森森天漠漠。吹彻残更，声咽梅花角。窗外月明无处着。暗萤沾露随风落。梦里诗成浑忘却。起傍屏山，凉透纱幮薄。静里悠然心自乐。蓬山不用乘黄鹤。

　　○蝶恋花

　　丁亥正月十三日亲朋治具，醉中赋此

　　老子行年过耳顺。蓬鬓萧疏，人道犹风韵。领略风光元有分。赏心又喜烧灯近。薄雪初消寒欲尽。词馆多闲，时得陪英俊。莫讶连朝为酒困。东君已是传花信。

　　○渔家傲

　　访华雪岩不遇

　　水落寒林山骨瘦。湘江风细波纹皱。何处携琴何处酒。惆怅久。乱鸦啼断烟中柳。茅屋萧萧连瓮牖。半檐寒旭闲清昼。归路梅花香满袖。诗未就。青山笑我云回首。

　　○渔家傲

　　歌圭塘四时四首

　　冰尽泉香云缥缈。韶华隐隐浮林杪。酒在葫芦鱼在沼。清昼悄。好音时复来黄鸟。管领风光心未老。衰颜却怕清波照。有酒可斟鱼可钓。能事了。东风一曲渔家傲。

　　○渔家傲

　　窗影修篁摇翠葆。墙阴幽径连芳草。蓦地雨来荷叶闹。香更好。乱烟浮动红云岛。稚柳千条丝袅袅。柳边宜着兰舟小。世态纷纷何足校。收桂棹。呜呜且和渔家傲。

　　○渔家傲

　　露洗璇穹青杳杳。年光红入滩头蓼。翠盖撑烟吹半倒。霜信早。一奁寒影磨清晓。早是轩扉尘不到。好山更与供登眺。酒债渐多诗债少。翻水调。西风几叠渔家傲。

　　○渔家傲

　　落日崇台寒力悄。登临恰似寻安道。有竹何人能径造。吾不诮。相逢要遂掀髯笑。双桧凌空龙夭矫。有知定讶人枯槁。珍重岁寒冰雪操。君自宝。老夫但和渔家傲。

　　○太常引

　　武昌别墅

　　胭脂山下老农家。看雪树、翠交加。香透小窗纱。是昨夜、幽兰放花。引泉浇树，破苔移菊，更种故侯瓜。一笑有生涯。但休叹、清霜鬓华。

　　○太常引

　　用同年欧阳原功韵，赠相师陈壶秋

　　年来诗笔尚能神。但无柰、旧时贫。天地一闲身。且不在、青云后尘。壶秋眸子，野人心事，相对好敷陈。山酒正清醇。要茅屋、朝朝是春。

　　○太常引

　　速可行治具

　　小斋潇洒颇宜贫。清有竹、静无尘。俗子不敲门。只风月、烟霞是邻。古瓶清雅，寒梅疏瘦，昨雨忽纷纷。尚有一枝春。快报与、南厅主人。

　　○太常引

　　速可行治具

　　忍寒搜句意何如。正因我、腹焦枯。茶灶火慵嘘。高阳侣、元非姓卢。佳章联叠，新醅寥落，飞梦绕兵厨。新酿取来无。要亲与、梅花饯途。

　　○太常引

　　至正辛未春，环枢堂海棠开，偕冯公励参议，陪紫清夏真人饮其下。今年花发，事务方股，欲寻旧盟，跬步牵絷，堂西漱芳亭甃方池种芙蕖，连岁约观，而皆不果。六月初日，祷雨一过，则红衣落尽，翠房森矗矣。口占长短句，奉紫清一笑

　　漱芳亭下小方塘。清散水芝香。回首翠成房。忍不待、佳人奉觞。紫垣朝暮，红尘车骑，遮断白云乡。老我重寻芳。又浑似、今年海棠。

　　○太常引

　　次王居仁为寿韵

　　进为卿相退为仙。叹今古、少能全。抛却祖生鞭。且占取、烟霞洞天。遥峰罨画，清流漱玉，故里好山川。黄菊正鲜妍。便沽酒、休论几千。

　　○太常引

　　登楼观柳

　　云消春气恰和柔。先到柳梢头。数日不登楼。笑青眼、窥人尚羞。清明近也，老夫耄矣，其忍负欢游。飞絮便生愁。尽都变、浮萍去休。

　　○太常引

　　斡克庄杜德常寓所二松可爱，醉中赋此，以赠二君。

　　二松如盖偃中庭。向朱夏、作秋声。摇影动疏棂。掩映得、苔痕转青。西清博士，西台御史，相对又双清。咫尺到蓬瀛。休认作、蓝田县丞。

　　○太常引

　　丙戌旧韵，寄紫清真人

　　道宫城市胜林塘。松竹满、芰荷香。煮酒出丹房。记相见、匆匆一觞。云萍飘忽，仙凡悬绝，翻手又殊乡。何日漱余芳。看华发、诗人许棠。

　　○太常引

　　再用旧韵，寄紫清

　　诗成春草梦池塘。相忆托玄香。常记饮仙房。笑一举、曾蒙十觞。百年行止，几番离合，吾老且吾乡。聊与领群芳。渐开到、江头野棠。

　　○太常引

　　圭塘四首

　　圭塘种藕已多时。贴水晓星稀。生意一朝回。便万柄、红酣绿敧。连宵骤雨，透空繁响，清绝不容诗。对境写襟期。要无愧、鸱夷子皮。

　　○太常引

　　幽人早起赴池亭。看初日、照娉婷。风盖露珠倾。又胜似、前时雨声。水沉乡里，锦云深处，双桧插天青。一叶钓舟轻。似野渡、无人自横。

　　○太常引

　　四堤杨柳接松筠。香破水芝新。罗袜不生尘。笑画里、凌波未真。红云飘缈，清风萧飒，半醉岸鸟巾。不是葛天民。也做得、江湖散人。

　　○太常引

　　云舒霞卷妆秾。倒影水天红。池转小台东。又一种、娟娟玉容。仙肌绰约，奇芳清远，浮动不晶宫。一笑对衰翁。好同赴、庐山社中。

　　○清平乐

　　登北山阁

　　锺山高处。又结层楼住。山自苍苍江自去。万景一时收聚。平生湖海诗豪。更倾五斗香醪。不信人间好句，不教驱入霜毫。

　　○清平乐

　　瓶梅

　　胆瓶温水。一握春如洗。斗帐怯寒呼不起。娇滴粉云香里。谁教浅笑轻颦。恰如镜里传神。不用瑶天雪月，眼前琼树常新。

　　○清平乐

　　避暑神山咏桂

　　堂前双桂。云泼交加翠。火老金柔花尚未。且爱清阴满地。秋风一旦花开。天香吹散亭台。却被花神见笑，先生未必能来。

　　○清平乐

　　和可行梅竹韵三首

　　平生爱竹。到处萦心曲。一日相违人便俗。栽满水边茅屋。谁知岁晚空山。佳人能慰荒寒。莫论和羹结实，且看高节停鸾。

　　○清平乐

　　赏梅观竹。不暇镵黄独。白玉吹香连碧玉。富杀山人林谷。几年行路艰难。眼明今日重看。便结岁寒心友，休教梦到槐安。

　　○清平乐

　　天寒日暮。百绕梅花树。万斛清香藏不住。都在一花开处。可怜月堕霜飞。不知疏影来时。谁报云川老子，翠禽先在南枝。

　　○清平乐

　　题郭思诚山居

　　西岩仙老。身在蓬莱岛。竹月松云尘不到。况有清风自扫。霜溪浅碧摇沙。烟村落照明霞。说与门前鸥鹭，仙家又是渔家。

　　○忆秦娥

　　和希孟张中丞韵

　　山人笑。人间不识山间妙。山间妙。岚光浮动，半江残照。移文莫待山英校。烟霞曾结三生好。三生好。白云深锁，葛洪丹灶。

　　○忆秦娥

　　山瓢饮。太空为幕云为枕。云为枕。松声万壑，月明风冷。人生未老宜先省。尘寰尽有清闲境。清闲境。孤云野鹤，杳无踪影。

　　○忆秦娥

　　山花舞。岩姿能笑禽能语。禽能语。百年心事，一犁春雨。神仙护短多官府。老夫只解为农圃。为农圃。乾坤休问，几番今古。

　　○忆秦娥

　　山鸡唱。少年中夜心悲壮。心悲壮。世间何事，不来眉上。迷途未远奚惆怅。五湖烟水春摇荡。春摇荡。谁知平地，拍天风浪。

　　○忆秦娥

　　送牛农师二首

　　春山碧。诗成马上应相忆。应相忆。卢沟桥畔，晚云如织。人生有别休多惜。但悲后会知何日。知何日。暮云心绪，断鸿消息。

　　○忆秦娥

　　长安陌。东风杨柳花如雪。花如雪。青条无数，为君攀折。少年刚道轻离别。临歧未信心如铁。心如铁。旧怀新恨，满梁残月。

　　○菩萨蛮

　　寄都下友人

　　凭高日望金台路。黄沙尽处空烟树。岁晚足萧疏。雁声无夜无。簿书临俗态。人道儒酸在。何以慰相思。半年无好诗。

　　○菩萨蛮

　　宿造口用稼轩韵

　　月明江阔天如水。夜深残烛纵横泪。底事不求安。世间多好山。一杯君且住。万里人南去。倡汝莫要予。山寒无鹧鸪。

　　○菩萨蛮

　　寄中书诸公

　　三司笑面靴纹皱。鹾官憔悴非诗瘦。红袖写乌丝。谁曾梦见之。淮盐真是白。染得须成雪。何处有神仙。能教白复玄。

　　○浣溪沙

　　修黛横愁苦爱颦。赪霞乱玉更宜嗔。嗅香挼蕊柰何春。织就回文难会意，写成离字亦伤神。他年不及卷中人。

　　○浣溪沙

　　护圣李泠舟

　　花露浓沾桂棹香。柳风轻拂葛衣凉。放歌深入水云乡。荷叶杯中倾绿醑，瓜皮船上载红妆。都堂何似住溪堂。

　　○浣溪沙

　　游善应

　　崖上留题破紫烟。岩前沦茗挹清泉。烂游三日酒如川。有水有山高士宅，无风无雨小春天。人间真见地行仙。

　　○点绛唇

　　病中偶成

　　酒病诗愁，好春三月常孤负。开门春暮。新绿迷云树。一片飞花，绾住游丝舞。东风妒。等闲吹去。散乱随红雨。

　　○点绛唇

　　次吕叔泰韵

　　云海茫茫，何人寻得春归处。年年迟暮。不逐春归去。何日真归，历历江湖路。舟横渡。青山无数。醉吸荷心露。

　　○如梦令

　　墙角黄葵都谢。开到玉簪花也。老子恰知秋，风露一庭清夜。潇洒。潇洒。高卧碧纱窗下。

　　○如梦令

　　为问蕃厘道士。今日琼花开未。老子偶然闲，要向花间游戏。游戏。游戏。莫待清阴满地。

　　○如梦令

　　饶德明学士收疏斋咏竹二首，求和

　　谁把清风领受。寻得岁寒心友。霜月玉亭亭，恰似老夫诗瘦。诗瘦。诗瘦。无柰碧云怀旧。

　　○如梦令

　　岁暮天寒时节。满意相看冰雪。不遣野人归，谁慰此君清绝。清绝。清绝。添上一方明月。

　　○如梦令

　　桃李东风不耐。好在西山如黛。杖策看山来，正尔青青相待。无柰。无柰。却被暮云妨碍。

　　○如梦令

　　一片苍苔凿破。百折清泉分过。长日午阴圆，自挈胡床来坐。斯可。斯可。从此闲身属我。

　　○如梦令

　　昨夜庭梧陨翠。诗思尤便爽气。无事要生悲，可笑宋家多事。衰矣。衰矣。但校邻翁酒味。

　　○如梦令

　　火榻只宜春早。纸张不知天晓。枕上问山童，门外雪深多少。休扫。休扫。收拾老夫茶灶。

　　○如梦令

　　次郭子敬韵四首

　　三日琼瑶飞洒。天巧岂容摹写。佳客不曾来，有酒定从谁把。文雅。文雅。应笑珉多玉寡。

　　○如梦令

　　老子风神清洒。好句自然传写。立雪赋梅花，更折绿条成把。闲雅。闲雅。莫道吉人辞寡。

　　○如梦令

　　门外雪花飘洒。坐上乌丝方写。秋露白泠泠，更着玉人亲把。三雅。三雅。取醉莫论多寡。

　　○如梦令

　　有泪绿窗偷洒。有恨锦笺难写。消瘦不胜春，玉骨都无一把。风雅。风雅。正值文君新寡。

　　○长相思

　　梦扬州。到扬州。明月长街十二楼。珠帘不上钩。为谁忧。为谁愁。愁得春风人白头。见花应自羞。

　　圭塘乐府卷四以上强村丛书用至正集本

　　○沁园春

　　可行弟泰定甲子寿日，赋乐府沁园春，时读书上庠，因勉其进学。后三十九年至正壬寅，同在京华，遇其寿日，语及旧作，遂再和前韵

　　四海之间，难弟劣兄，白头二人。记昌期瑞旦，行年在卯，善门余庆，维岳生申。科第佳名，祠宗优秩，常奉天香降紫宸。身通贵，只贫安分定，老益书亲。简编不负辛勤。羡进德扬名迈等伦。任家无厚积，融融度日，诗多好句，蔼蔼回春。明月清风，交梨火枣，竹里行厨脯擘麟。吾何事，但问花携酒，专竞芳辰。

　　○绿头鸭

　　为牧庵寿

　　论斯文，世谁方驾韩欧。渺翩翩、旧家人物，一峰玉立高秋。走蒲轮、銮坡再至，照藜杖、石室重绸。要使吾元，典章文物，辉光什伯夏殷周。君信否，千言乘醉，字字□雕锼。侔堂阵，寄言渠辈，且避戈矛。忆当年、江湖来往，月明太乙仙舟。洒乌丝、芙蓉秋水，振宫锦、杜若芳洲。鸾鹤赓歌，鱼龙迎舞，人间元自有天游。傥来物视之毫许，岂足辱回头。终焉计，匡庐深处，已办菟裘。

　　○水调歌头

　　庚寅秋，即席次可行见寿韵

　　归欤正宜早，动也贵研几。夜深山月飞出，何地不扬辉。休说采山钓水，正尔切风批月，底用朵吾颐。万事一尊酒，身外复何为。笑年来，人与我，不相知。投林已分垂翅，犹劝九天飞。敢效归乡锦绣，且就盘铃傀儡，终日看儿嬉。但恐子掀举，谁与话襟期。

　　○鹊桥仙

　　寿可聪山平章

　　胶身名爵。醉心糟粕。正可束之高阁。庙堂谁信是行窝，更高似、尧夫一着。胸中磅礴。眼前寥廓。与物元无城郭。自从席末挹春风，觉二十年来尽错。

　　○南乡子

　　和欧阳玄之韵

　　高论听悬河。先知新诗问老坡。手冷不甘寒气早，谁呵。更被黄花笑鬓皤。风竹乱婆娑。老我衰颜藉酒酡。佳节重逢真可赏，赓歌。陶令壶觞旨且多。

　　○南乡子

　　健笔挽银河。公直銮坡我谏坡。只好老来供一笑，呵呵。喜怒从人愧国皤。花月共婆娑。劝饮随君学邵酡。松菊有盟休冷落，哦歌。我辈同年甚不多。

　　○南乡子

　　夜寒无寐仍就韵凑来粗语，以供一粲

　　乌鹊欲填河。蝜蝂多持更上坡。虫鸟无知徒自苦，谁呵。恰似贪人少已皤。市也好婆娑。要染先生面色酡。有口难言今只可，狂歌。终岁陶陶不是多。

　　○念奴娇

　　汴中见寄

　　一壶天地，亘南交朔漠，东溟西极。斫桂吴刚难措手，转见今宵挺特。露轧冰轮，云归碧海，上下琼瑶色。白虚光里，更无毫发间隔。梦想洹上池台，五年放浪，延赏无虚席。底事夷山丞节镇，扰扰尘埃朱墨。杰句才悭，深杯量减，况敢论勋业。嫦娥应道，老当归去时节。

　　○春从天上来

　　祝一斋大参寿

　　自古英雄。试倒指，谁能廊庙雍容。相君此遇，风虎云龙。光掩前后诸公。正天开治运，□□力、启沃宸衷。况平生，把诗书礼乐，烂入胸中。当年侧闻先德，只一语唤起，万室春风。桂树成丛。棣华联萼，总是旧日阴功。怪昨宵雪霁，烟光薄、生意浮空。我来为寿，相朝何似，维岳维嵩。

　　○太常引

　　六月十八日喜雨，酒间应口，和不肖韵

　　荷盘蕉扇久无声。笑祈祷、果难凭。倚槛看云停。问谁把、天瓢遽倾。玄功不宰、太平有象，礧磈一时平。老我问阴晴。笑尚为、苍生有情。

　　○千秋岁

　　即席次可行见寿乐府韵

　　谀人称好。何似归来早。营五亩，如三岛。深杯江海浅，老眼乾坤小。松竹在，肯教老圃秋容老。方外多真趣，池上宜清晓。随里社，游乡校。逢场皆可乐，得句惟供笑。吾有政，考功不校闲官考。

　　○千秋岁

　　青年诗好。正坐声名早。攀李杜，凌郊岛。官惭才力弱，技悟文章小。青镜里，朱颜不觉成衰老。习气消除尽，惟酒娱昏晓。思阮子，甘兵校。因知身外事，何似尊前笑。追往昔，中书已署阳城考。

　　○鹧鸪天

　　夜长臂痛手挛，展转不能寐，霜晓窗明，太常弟适至，因试浙笔，书枕上所得长短句三首，呈贤弟一笑。仍请子侄辈一和，以畅老怀

　　白发京华恋俸钱。溪山游钓惜无缘。老来恶兴凭诗遣，枕上才成一两联。人自苦，月空圆。衾绸如铁夜如年。但稽子侄新文学，莫问宾朋岁几迁。

　　○鹧鸪天

　　心到忘机便是仙。琴能得趣任无弦。病多课子酬文债，田少从人借酒钱。生盛世，遇今年。雕虫存稿不求传。有言难尽闲中乐，竹影花香白昼眠。

　　○浣溪沙

　　老境闲门昼不开。闲人庭院甚宜苔。打门诗债任渠催。千里有家频入梦，一春无酒可开怀。心宽随处是蓬莱。

　　○柳梢青

　　老病客燕，值此艰岁，口腹甚窘，记少年寓湖湘读书时度日情况，诵秦少游柳梢青乐府，依其调作俚曲以遣兴。南方适口多品，此则记予之遍嗜而多用者，可行盖亦知味，请同赋，资一笑云

　　窗对晴岚。门临流水，坐阅归帆。为口劳心，雪犹烧笋，霜便分柑。酒香梅下茅庵。就湖置、新鱼满篮。梦记当年，此皆身享，好个江南。

　　强村丛书用吴伯宛据圭塘小稿辑本案此下原有可行太常弟即席次韵二首及许桢步韵四首并删去另录。

　　○沁园春

　　采诗洹水，清秋兴来，不暇求工。致行云流水，虽违高古，亦无浮丽，更有佳人。韶音同韵，芝兰同气，笑高山□□□中。宰相倡酬，余力判酒，政兼花事。休教阮家三品，但身闲便（下缺）

　　以上周泳先据至正集七十九，补许有壬残词



 
【许桢：词作14首】

　　○摸鱼子

　　和

　　买陂塘旋栽杨柳，求田专理农务。扁舟来往烟波里，青箬绿簑风雨。时泛渚。把远岫遥岑，收拾来孤屿。黄华解语。道凤阁鸾台，黄尘乌帽，争似醉乡趣。洹溪上，道士而今惟许。飞熊梦断姜吕。水声山色相萦绕，涌出笔端新句。斟桂醑。听万籁笙竽，一派仙家谱。休论往古。向种菊篱边，观鱼轩外，晚节有秋圃。

　　○摸鱼子

　　买陂塘旋栽杨柳，闲人忙过曹务。山翁溪友来相贺，昨夜应时甘雨。舟泛渚。有茶灶相从，同过东西屿。鸥边自语。是午梦初回，余酲未解，七碗得真趣。神仙事，云海茫茫何许。何人岩下逢吕。诗家却有还丹诀，万景点成奇句。公自醑。且山水徜徉，莫考飞升谱。悠悠万古。看一片烟霞，四时风物，吾圃即玄圃。

　　○太常引

　　和

　　池亭荷净纳凉时。四面柳依稀。棹得酒船回。看风里、沙巾半欹。残霞照水，夕阳明树，天付画中诗。应不负归期。更谁看、桃花面皮。

　　○太常引

　　西池池上好新亭。红翠斗娉婷。翠盖几翻倾。听水上、红妆笑声。归来乡社，不关尘事，活计问樵青。世事一毫轻。看西泠、晴云暮横。

　　○太常引

　　藕花香里有丛筠。照水绿梢新。清洁出风尘。似特与、幽人写真。门无俗客，地多清兴，羽扇白纶巾。甘作太平民。故自谓、羲皇上人。

　　○太常引

　　淡妆素服更纤浓。清致不须红。伫目画桥东。一扫尽、人间冶容。麻姑何在，嫦娥昨夜，飞出广寒宫。天亦为诗翁。把好景、都移此中。

　　○渔家傲

　　和

　　青入西山烟渺渺。天机只在菰蒲杪。风解冰澌融小沼。人静悄。一声何处啼山鸟。杖策寻芳逢野老。草芽柳眼明残照。归到圭塘还独钓。心事了。箫声缓和渔家傲。

　　○渔家傲

　　众绿如生如羽葆。池光摇漾连汀草。红杏已无春意闹。风致好。水中三屿如三岛。荷叶如钱蒲袅袅。石渠静听泉声小。从此圭塘时检校。停短棹。柳阴高唱渔家傲。

　　○渔家傲

　　鸿雁翩翩云路杳。芦花如雪迷红蓼。荷叶不禁风雨倒。秋意早。诗怀清似霜天晓。独掩柴扉谁得到。高台日暮宜瞻眺。清致日多尘事少。歌古调。新声移入渔家傲。

　　○渔家傲

　　万木凋零岩壑峭。一机消长观天道。松竹园亭时一造。谁敢诮。敲冰煮茗供谈笑。自负平生心矫矫。三闾何事形容槁。琴到无弦谁与操。怀我宝。相逢且赋渔家傲。

　　以上周泳先校旧抄圭塘欸乃集本许桢词十首。

　　○柳梢青

　　山霁无岚。寻幽有屐，不用张帆。乐事关心，良辰修禊，元夜传柑。芳郊随处行庵。听驺导、担花几篮。洲渚凝妆，笙歌归院，好个江南。

　　○柳梢青

　　云柚如岚。月池通港，画舫无帆。细葛春纤，摘来卢橘，香赛温柑。荷亭柳榭松庵。更奇品、花盆果篮。梦想飞觥，水晶宫里，好个江南。

　　○柳梢青

　　叠嶂浮岚。澄江拖练，远浦归帆。橙蠏分甘，莼鲈专美，露酒霜柑。登高聊憩禅庵。采菊蕊、茱萸满篮。丹桂飘香，芙蓉弄色，好个江南。

　　○柳梢青

　　山远生岚。溪清呈底，剡棹收帆。风物依然，烂红茶树，回色青柑。暗香寒阻梅庵。把楮颖、权收墨篮。暖阁红炉，浅斟低唱，好个江南。

　　以上四首，许桢步其父许有壬韵，附见圭塘乐府别集内。



 
【玄悟玉：词作1首】

　　○减字木兰花

　　和完颜雍词

　　无为无作。认著无为还是缚。照用同时。电卷星流已太迟。非心非佛。唤作非心犹是佛。人境俱空。万象森罗一境中。

　　沈雄古今词话下引法苑春秋



 
【薛昂夫：词作3首】

　　○最高楼

　　九日

　　登高懒，且平地过重阳。风雨又何妨。问牛山悲泪又何苦，龙山佳会又何狂。笑渊明，便归去，又何忙。也休说、玉堂金马乐。也休说、竹篱茅舍恶。花与酒，一般香。西风莫放秋容老，时时留待客徜徉。便百年，浑是醉，几千场。

　　○最高楼

　　暮春

　　花信紧，二十四番愁。风雨五更头。侵阶苔藓宜罗袜，逗衣梅润试香篝。绿窗闲，人梦觉，鸟声幽。按银筝、学弄相思调。写幽情、恨杀知音少。向何处，说风流。一丝杨柳千丝恨，三分春色二分休。落花中，流水里，两悠悠。

　　○太常引

　　题朝宗亭督孟博早归

　　冷烟千顷酿寒威。晓霜重压征衣。休教六花飞。忆尚有、游人未归。江空岁晚，故园秋老，行色莫依违。特地与君期。趁南浦、莼鲈正肥。

　　以上三首见元草堂诗余卷上



 
【燕公楠：词作1首】

　　○摸鱼儿

　　答程雪楼见寄补序

　　又浮生、平头六十，登楼怅望荆楚。出山小草成何事，闲却竹烟松雨。空自许。早摇落江潭，一似琅琅树。苍苍天路。谩伏枥心长，衔图志短，岁晏欲谁与。梅花赋。飞堕高寒玉宇。铁肠还解情语。英雄掺与君侯耳，过眼群儿谁数。霜鬓缕。祗梦听、枝头翡翠催归去。清觞飞羽。且细酌盱泉，酣歌郢雪，风致美无度。

　　附见雪楼乐府内



 
【杨果：词作3首】

　　○太常引

　　送商参政西行

　　一杯聊为送征鞍。落叶满长安。谁料一儒冠。直推上、淮阴将坛。西风旌旄，斜阳草树，雁影入高寒。且放酒肠宽。道蜀道、而今更难。

　　○太常引

　　长渊西去接连昌。无日不花香。云雨楚山娘。自见了、教人断肠。弦中幽恨，曲中私语，孤凤怨离凰。刚待不思量。兀谁管、今宵夜长。

　　以上二首见元草堂诗余卷上

　　○摸鱼儿

　　同遗山赋雁丘

　　怅年年、雁飞汾水，秋风依旧兰渚。纲罗惊破双栖梦，孤影乱翻波素。还碎羽。算古往今来，只有相思苦。朝朝暮暮。想塞北风沙，江南烟月，争忍自来去。埋恨处。依约并门路。一丘寂寞寒雨。世间多少风流事，天也有心相妒。休说与。还却怕、有情多被无情误。一杯会举。待细读悲歌，满倾清泪，为尔酹黄土。

　　花草粹编卷十二



 
【杨弘道：词作9首】

　　○鹧鸪天

　　避酒

　　玉帐人间绮席开。便将红粉作金台。诗情先自无多子，更著繁弦急管催。香穗袅，烛花摧。老来辜负即时杯。白眉已任蛾眉笑，一夜惺惺骑马回。

　　○望江南

　　咏桃源

　　桃源好，鸡黍竟相邀。鸾凤有期朝绛阙，风霾无计上青霄。万点落英飘。茅屋底，何以水永朝。一念不从痴处起，万缘都向静中消。知命也逍遥。

　　○沁园春

　　佳人

　　揩汗残妆，咀梅颦黛，楚腰如束。为蔗浆频饮，全疏绿蚁，绣床慵傍，闲倚青奴。解愠风来，忘忧花发，庭树扶疏如画图。凌波袜，步兰堂欲下，犹自踟蹰。星娥月姊相呼。趁清樾桃笙特地铺。怅紫箫声远，青鸾梦断，逸居无事，长日何如。玉子圆磨，文揪方界，多算须防一著输。闲情远，渐西山翠重，飞下阳鸟。

　　○梅梢月

　　歌女

　　春到人间，嫩黄染长条，暖烟晴昼。未按舞腰，学画妆眉，二八女儿纤瘦。绛桃秾李携佳伴，陈步障、青红如绣。过微雨，年年好在，禁烟时候。娇困如酣卯酒。应恼杀、翩翩燕朋莺友。绿水灞桥，斜日章台，雪絮乱飘袖。劝伊休管别离事，但赢取、青青依旧。再相见，清阴渐成数亩。

　　○酹江月

　　寄赠

　　汉家都邑，历绵绵延祚，增崇荣富。千古繁华犹眼见，看取班张词赋。太液鸳鸯，昭阳鳷鹊，兰麝熏香雾。君恩如日，照临知在何处。窗下轧轧鸣机，杼霜抽雪，裂下齐纨素。团扇裁成明月样，摇动凉风披拂。玉宇尘清，金茎露重，黄叶飘宫树。紫毫斑管，定书当日佳句。

　　○满江红

　　有感

　　尚寐无聪，幽梦断、蘧然难续。隐隐听、鼓声如呼，角声如哭。檐短茅堂窗已白，灰残炉火樽无绿。称有无，随分具晨餐，唯饘粥。有义命，何思虑。在坎埳，弥谦牧。但客来尝愧，小坊深曲。不及屠沽余酒肉，不及驵侩多童仆。下苇帘，相对话移时，清欢足。

　　○六国朝

　　繁花烟暖，落叶风高。岁月去如流，身渐老。叹三十年虚度，月堕鸡号。痛离散人何在，云沉雁杳。浮萍断梗，任风水、东泛西漂。万事总无成，忧患绕。虚名何益，薄宦徒劳。得预俊游中，观望好。漫能出惊人语，瑞锦秋涛。莫夸有如神句，鸣禽春草。干戈满地，甚处用、儒雅风骚。援笔赋归田，宜去早。

　　以上四库珍本小亨集卷五

　　○三奠子

　　远游

　　叹五材并用，水德灵长。初泛滥，渐汪洋。转雷经滟滪，溅雪下瞿唐。才出险，吞汉沔，略沅湘。发源湔道，东过维扬。由有本，自无疆。远游还故国，待渡立斜阳。山烟紫，津树绿，客心伤。

　　赵万里据永乐大典八千八百四十五游字韵引杨弘道词补

　　○鹧鸪天

　　留赠元遗山

　　邂逅梁园对榻眠。旧游回首一凄然。当时好客谁为最，李赵风流两谪仙。居接栋，稼邻田。与君诗酒度残年。飘零南北如相避，开岁还分陇上泉。

　　附见遗山乐府定风波词序内



 
【杨立斋：词作1首】

　　○鹧鸪天

　　咏赵真真杨玉娥唱双渐诸宫调

　　烟柳风花锦作园。霜芽露叶玉装船。谁知皓齿纤腰会，只在轻衫短帽边。啼玉靥，咽冰弦。五牛身去更无传。词人老笔佳人口，再唤春风在眼前。

　　青楼集



 
【杨载：词作1首】

　　○水龙吟

　　鸿沟定约东归，又谁遣赤龙回指。青娥舞罢，重瞳饮泣，断肠声里。半壁酸风，两淮寒月，古今兴废。眇乌江满眼，惊涛卷雪，分明总是英雄泪。木末招招舟子，载何人断烟流水。平沙尽处，青山数点，江东千里。长啸风前，无人会我，登临此意。但黄芦古木，夕阳回照，有渔歌起。

　　式古堂书画考卷十八



 
【杨真人：词作5首】

　　○辊金丸

　　一更里，擒意马。猿猴儿，莫颠耍。大悟来，心地觉清凉，管自然都放下。本来面目常潇洒。真清净，更幽雅。更减口颐养气神全，按四时，分造化。

　　○辊金丸

　　二更里，夫妇会。和婴儿姹女交泰。复宇宙，颠倒任循环，把坎离相匹配。土牛木马撼山海。随羊运搬载。泼焰都辊入泥丸。教鬼神，须惊骇。

　　○辊金丸

　　三更里，根蒂固。玲珑现日端午。要返覆，泥里倒推车，便即时扬勃土。木金间隔腾乌兔。刀圭至，汞铅聚。降满地白雪注黄芽，看玉华，金莲朵朵。

　　○辊金丸

　　四更里，法鼓响。金鸡儿木头唱。便斡旋，升降透双关，早起随明堂过。虎龙自在通来往。能抽添，运水火。炼黑赤炉内辊金丸，迸雪白，硃砂颗。

　　○辊金丸

　　五更里，天欲晓。功圆满行都了。便脱壳，来往有无间，显出真容貌。古今快乐仙家，延长生，永无老。降紫诏传报玉皇宣，驾祥云，归蓬岛。

　　鸣鹤余音卷六



 
【姚燧：词作49首】

　　○浣溪沙

　　舟中纪事

　　白发年来自笑余。孔方从有绝交书。谁怜多病麴生疏。两岸行人争抵掌，谁家舟上载篮舆。江南休问看山无。

　　○菩萨蛮

　　皇废癸丑春赏花词

　　两闲日月同悠久。算来无比东君寿。一岁一归来。光风吹九垓。花枝依旧好。只自伤垂老。七十六年人。见花能几春。

　　○菩萨蛮

　　素娥会把诗人调。衰颜不值圆蟾照。特地变云阴。江城三日霖。今宵佳节过。天上冰轮破。才却放余辉。要看清兴远。

　　中秋雨

　　○清平乐

　　水仙装束。风致清逾淑。春竟枝头添萼绿。要与梅花仲叔。生红从此羞颜。甘同桃李漫山。不是冥鸿过尽，情教衔子荆蛮。

　　○清平乐

　　菲菲香雪。更照溶溶月。管被司花嫌太洁。故遗啼鹃溅血。方舒笑脸迎丹。两声深院珊珊。有底春愁未诉，向人红泪阑干。

　　○清平乐

　　闻雁

　　春方北度。又送秋南去。万里长空风雨路。谁汝冥鸿知处。朝朝旧所窥鱼。由渠水宿林居。为问江湖苦乐，汝于白鹭何如。

　　○清平乐

　　大德改元之明年辰在戊戌春三月十有一日，宣慰麓堂邀饮，怪坐客无吾肖斋，或云逃生朝矣，即席赋清平乐以寿之

　　南阳昔岁。此日悬弧记。不料长沙今款避。红袖青轩负醉。横阑直楯西东。飘残万紫千红。不是茶蘼喷雪，争些闲杀春风。

　　○浪淘沙

　　为柴氏题

　　河水发昆仑。浩浩泉源。余波九里润犹存。若问是谁家胄出，显德诸孙。今日在清门。玉季金昆。能时夏清与冬温。直得銮坡褒一字，华衮休论。

　　○浪淘沙

　　竞渡

　　楚俗至今朝。服艾盈腰。喧江铙鼓节兰桡。士女踏歌巫觋舞，鱼腹魂招。去古既云遥。谗毁言消。修名立与日昭昭。免向重华敷衽跪，来直臯陶。

　　○浪淘沙

　　余年七十，洪山僧相过，言别公十余年，面颊红润，益加於昔，有道然耶，因为一莞，赋此晓之

　　七十鬓双蓬。已分衰翁。烦君休誉面如童。只此正为吾老验，物理曾穷。天地一微躬。草木还同。桃花初也笑春风。及到离披将谢日，颜色逾红。

　　○浪淘沙

　　大德丙午端月十四日立春，巧连灯夕，求西野澹斋月涧同赋

　　春燕玉钗腾。又试初灯。天公节序巧相仍。纤手青丝盘出看，宝焰层层。鞭绝土牛绳。已送严凝。牙旗铁马乡春冰。六十九年余治学，老病宵兴。

　　○浪淘沙

　　送贡应奉仲章归觐宣城

　　明月万家碪。蟋蟀哀音。何人不起故园心。一语最难留断袖，说观云林。回首玉堂深。谁绋纶音。都门无酒与君斟。只赋祈招当赠别，如玉如金。

　　○浪淘沙

　　赠重阳奴

　　初度菊花秋。霜水痕收。可知不肯离荆州。元就龙山风力软，破帽飕飕。今夕定开舟。涨水矶头。渊明解印去来休。梦绕橘斋新草阁，檀板轻讴。

　　○鹧鸪天

　　遐观堂暮饮

　　谁道夔龙不致君。白头离乱不曾闻。三秦碧树生春色，千里青山入暮云。何事业，底功勋。百年五十已中分。从今万八千场醉，莫酹刘伶荷锸坟。

　　○虞美人

　　牧庵即事为李元素作

　　竹风吹落疏疏雨。纨扇收残暑。小轩蓦地细香来。莫是邻家早有木犀开。玉环穿耳谁家女。自献歌金缕。新声和彻紫檀槽。袖出乌丝才说要挥毫。

　　○虞美人

　　玉梳赠内子

　　相辉瑜珥瑶钗凤。宝翼蜻蜓动。新妆又得水苍梳。人道秋风何物不琼踞。人无玉质容何害。玉德斯堪爱。尚惭犹未十分全。听取明年环佩戛璆然。

　　○木兰花

　　刘子善得常德寿梅图持归镇江寿其父梅轩

　　寿梅纸本传常武。远寿梅轩归北固。爱梅无有似君贪，东极吴中西尽楚。黄昏清浅孤山路。能对春风旬日许。不如满岁画中看，冷蕊疏枝常照户。

　　○南乡子

　　游洪山寺

　　良月大洪山。枫叶青青柏叶殷。一树桃花修竹里，天悭。连见春风一岁闲。争挽插云鬟。日暮金鞍未拟还。偏与歌姝相映照，朱颜。应笑诗人两鬓斑。

　　○南乡子

　　次冯雪崖韵二首

　　荆宪品皆加。才罢还除世共华。恨杀岘山山下路，梅花。谁醉双瓶玉照沙。涂水听宣麻。行脚阳春起未涯。君去莫嗟风土异，堪夸。君祖乡邻我祖家。

　　○南乡子

　　日觉鬓霜加。欲对清尊恋物华。离别纷纷长眩眼，生花。易散难搏掌上沙。蓬意不依麻。未必移居汉水涯。前日曾于遗集序，张夸。素范清风有几家。

　　○小重山

　　蕤女归宁还襄阳

　　江渚蒹葭白露晞。云间浑未有、蚤鸿飞。人情难在别庭闱。携诸幼、孤艇溯流归。七十古来稀。乃翁筋力，尚未衰微。岘山不是远相违。犹能往、清泪莫沾衣。

　　○小重山

　　风雨折枝词

　　早是清明应候风。势如沧海浪、怒号空。更兼泼火雨冥蒙。如何得、枝上有残红。最惜牡丹丛。晓来吹尽折、教儿童。且为支拄曲阑中。还堪否、留客一尊同。

　　○定风波

　　南州以菌生竹间为蕈，并树鸡瘦薄而赭，虽日乾犹可煮茹，此笔竹丝为之蕈，盖得竹余气而生。然以世多未见，故祥之，余以理推如此，唐古宪佥笔生菌绘为图，因有是作

　　五马双旌出郡堂。归来椽笔对凝香。只为好书天作意。相戏。故生三秀在毫芒。不是画师生手触。拳曲。层云连叶几何长。我有一占君试记。何事。已开他日判花祥。

　　○定风波

　　题轴轩左右埋二石槛植荷其中

　　旋汲清泉石斛方。便疑身已置江乡。八九吞胸云梦小。应笑。白头儿戏未曾忘。荷叶且看张翠盖。此外。芙蓉谁望集朱裳。还有不如人意处。遮去。碧天明日照泱泱。

　　○洞仙歌

　　石山

　　伊谁斧凿，此玲珑岩岫。至巧先天化工手。又不知何地，夜壑深藏，今留待、白发诗人携走。向宣和废苑，睥睨高株，欲转愁回万千首。期出处与君偕，立则参前，卷密可怀之襟袖。尚未敢、云能此私从，怕雷雨冥冥，六丁来取。

　　○洞仙歌

　　对梅

　　疏枝冷蕊，腊前时初破。年后才多玉妃堕。问梅轩白发，寂对空株，期三百六十，谁同幽坐。孔方兄善幻，半幅溪藤，貌出缁尘素衣涴。当盛暑展图看，遽失炎蒸，甚欲摘倾筐三个。又却被、旁人劝休休，怕他日盐羹，凤毛无和。

　　○江梅引

　　谢王子勉提刑送江梅二首

　　西湖不近上林隈。问江梅。定谁栽。莫是冥鸿，衔子远飞来。紫陌游人多不识，但惊看，青天霁，一树开。独有使君怜寂寞，为持杯。能几回。玉纤横管东风外，落日楼台。不恨明朝，飞雪满苍苔。恨杀南溪调鼎手，恐迟暮，到而今，霜鬓催。

　　○江梅引

　　年年江上见寒梅。几枝开。暗香来。疑是月宫，仙子下瑶台。冷艳一枝折入手，断魂远，相思切，寄与谁。怨极恨极嗅玉蕊。念此情，家万里。暮霞散绮楚天外，几片轻飞。为我多愁，特地点征衣。我已飘零君又老，正心碎，那堪闻，塞管吹。

　　以上聚珍版本牧庵集卷三十五

　　○玉漏迟

　　与畅纯父学士同舟过鹿门山

　　溯丹青未了。森然玉立，相迎云表。劳苦诗人，郑重鹿门清晓。耆旧犹今好在，算窃比、山灵年少。青盖照。宜余翠葆，萧萧华皎。渺渺。汉水沧波，间流尽人间，几多悲啸。□对羊公片石，一尊相吊。唤起长庚小妾，试看坐、金鞍歌笑。飞蚋小。淡淡长空孤鸟。

　　○满江红

　　廉野云左揆求赋南园

　　面势林塘，紧横睫、觚棱如削。还更比、城南韦杜，去天盈握。便有名园能甲乙，他山峛崺先尊岳。甚一花一石，总都将平泉学。虽鬓发，流光觉。浑未厌，明来数。有庆云善谱，新声天乐。正乐关弓鸿鹄至，可知弃屣麒麟阁。只北山逋客负尘缨，沧浪濯。

　　庆云都城善讴者

　　○满江红

　　送李景山使交趾

　　六韶江山，十年厌、拏舟还辙。但只有、日南遐域，未尝持节。八月秋风来朔漠，燕然已没鞍鞯雪。料此时、铜柱瘴云收，无炎热。衔尺一，行宜决。烦重为，雕题说。道皇元威德，万方臣妾。直以越裳声教阻，千金装匦渠谁屑。要降王、明日共輶轩，来金阙。

　　○满江红

　　送张子正广西宣慰司都事

　　瘴海盲风，更谁避、楼船樯折。长记得、铙歌归路，获嘉时节。日夜丹青麟阁梦，论功才补朱衣缺。问世间、求宠有门无，终迷辙。为此错，平生铁。踰岭峤，皆炎热。独梅花万里，桂林冰雪。跃马十年销髀肉，远游一债偿难彻。笑悠悠、造物戏人哉，冠缨绝。

　　○满庭芳

　　寄赵宣慰平远

　　有北先寒，来时鸿雁，记经何地初霜。问渠鹅鹳，何苦上颜行。浩荡烟波万顷，怕谁去、争许三湘。聊容与，谁求系帛，传语寄炎荒。丹山如凤鸟，相逢定是，问我行藏。说于今华发，为汝增伤。晚笑巢阿览德，莫贪快、千仞翱翔。和鸣拟，从吹嶰管，终不似朝阳。

　　○水调歌头

　　幽居

　　开轩对朝爽，吾亦爱吾庐。君亭有笏堪柱，人道富于余。尚恐轩裳念在，前日朱门故态，消释未全除。反覆看如此，侬岂据渐渠。最同是，烟减灶，斧生鱼。年年客里相值，佳兴负当初。纵使轩亭无恙，亦取山灵抵掌，猿鹤怨移书。尊酒酹江月，何日赋归欤。

　　○满江红

　　买田天生门外

　　买地近隍壑，十顷展平澜。相如漫说云梦，八九可胸蟠。已具扁舟放鹤，又且观鱼知乐，何忍利投竿。却恐避地下，鸥鹭怨盟寒。屋茨茅，蹊种竹，畹滋兰。天生此所宜著，素发飒垂冠。手苦弯弓难合，惟有招麾毛颖，筋力尚桓桓。携我二三子，日往将诗坛。

　　○满江红

　　送徐大山

　　崇仁送行役，回首十周星。因今常武丞去，衣绣记曾经。西北桃源山峻，东北洞庭春尽，浩浩际沧溟。鄂渚玉薪米，连月雨冥冥。天气佳，殊未暮，莫扬舲。便令绾印迟上，谁夺老槐厅。一语嗟卑乌用，览镜还宜自重，如此鬓毛青。轩冕暮涂看，驭日与鞭霆。

　　○满江红

　　岳阳寄定庵王万户

　　兹游太奇绝，我亦壮君侯。春风殷地悲歗，笳鼓万貔貅。平昔心胸吞著，八九江南云梦，今上岳阳楼。尊酒浣尘土，山雨战青油。竟陵客，又挟病，入西州。惟余与汝湍水，东决则东流。遥想凝香画戟，谈笑兜鍪昼息，莫赋大刀头。麟阁看他日，居右有人不。

　　○满江红

　　守岁

　　六十一年似，窗隙白驹驰。人家守岁痴计，明日怕容辞。万事才堪一笑，何必朱颜年少，谁不侮吾衰。只看屠酥酒，先酌襁中儿。无以为，闲櫽括，谪仙诗。人生日日浑醉，百岁以为期。三万六千场耳，一日杯倾三百，巧历算能推。试问自今去，余有几何卮。

　　○烛影摇红

　　新斋肃政李元让座闲，任氏妇歌海棠开后之语，非专为海棠设，故别赋二首录呈太初宣相时中

　　天宝三郎，爱环睡起红妆懒。背渠素手洗朱铅，吹裂宁王管。羯鼓嵬坡尘散。记红冰、淫淫泪断。际天长，怅蜀栈青螺，锦江难浣。千古惊魂，泛兰转蕙光风暖。嫣然一笑尚倾城，桃李空繁满。银烛春宵苦短。愿青轩、流光缓缓。借诸任袖，回施新斋，捧□□□。

　　○满江红

　　袅袅东风，碧湘左畔群山囿。海棠无语不成蹊，桃李羞牛后。生脸朱唇晕酒。问坡仙、肝肠锦绣。未容花睡，银烛高烧，何如晴昼。十事之中，不随人意长居九。结贻憔悴笑灵均，兰茝盈襟袖。今代巫阳恐有。剑南呼、樵人画手。向青轩底，貌取妖妍，为司花寿。

　　○木兰花慢

　　清明上巳同日，亦吾生少遇，赋乐府奉呈判县伯阳志友，兼寄高侍读

　　畅光风袅袅，转幽蕙，泛崇兰。最上已清明，相期一日，百岁逢难。秋千自儿女事，快邻翁、覆手羽觞乾。莫道韶华一月，从今已属春残。故人回首隔长安。轮值下金銮。对赐火新烟，应思袚禊，何地江干。依然齿牙牢在，并年时、花似露中看。独赖中书未老，言时发尚冲冠。

　　○石州慢

　　高与双崖，冯雪魏青，三子皆人杰。当年惯见中宵，天外德星难拆。华觞雕俎，清辞细切琅玕，定应袖有锟鋙铁。而我独离群，卧南阳甘节。书绝。故人石影新翻，欲谱调疏声拙。谁遣巫阳，唤起腾王长别。珠帘画栋，萦飞南浦朝云，当时此句虽清切。何似倚危阑，满西山晴雪。

　　○贺新郎

　　杜宇为谋拙。只当时西州，已报鳖灵功烈。何事为心轻传禅，坐取名隳身灭。化怨鸟、春山啼血。试听不如归去语，怕君远、未晓吾能说。冤愤在，失金阙。胡为不叩天閽裂。枉人闲丁宁，控诉欲求谁雪。蜀道思归诚何有，便隔云山千叠。一再举、犹堪横绝。苦趣东君行不早，到千红、万紫飞时节。呼谢豹，慎扪舌。

　　○摸鱼子

　　赋玉簪录呈赵太初兼与时中茂异

　　更休寻、玉山瑶草，蓬莱知在何处。司花嫌被春风妒。留待九秋清露。还解语。试问著当时，月夜乘鸾女。何年遗汝。甚不怕高寒，青冥万里，鬟鬓乱风雾。人间世、无物有香如许。灵均遗恨千古。芙蓉杜若何堪佩，憔悴行吟沅浦。空自苦。悄教得扬雄，不信离骚赋。云窗月户。恨白发诗翁，年来多病，不识醉乡路。

　　○兰陵王

　　昨日奉候，知玉体已不恙，轩从可北矣，其戒行何时，作兰陵王曲问之，上雪崖使君

　　雪崖雪。玉垒浮云变灭。蓬婆外、晴白界天，西岭窗涵古今绝。秦山置下列。类媵姬姜娣侄。望太白、三百去天，六月人犹失炎热。缁尘苦为涅。问谁可配兹，千仞高洁。惟君雅号相优劣。有北正寒冽，传将移节，及门再命益磬折。未闻赐环玦。我拙。误名窃。甚此日徵书，亦到岩穴。何人轣辘同车辙。华首最相悦，忍为轻别。定成竹否，乞为汝，负羁絏。

　　案此下原有绿头鸭锦堂深一首，乃北宋晁端礼词，见闲斋琴趣外编，兹删去。

　　○六州歌头

　　赋木莲花

　　灵均不信，木末搴芙蓉。徒自洁，好奇服，芰荷缝。看心胸。霁月光风。似爱莲叟，云难狎，应亦未观，林下淡丰容。坐荫高花十丈，身疑在，玉井三峰。甚东皇遣与，桃李斗春浓。男色昌宗。失昌丰。访平泉记，奇草木，惟赤柏，与金松。岷岭导江，浩浩发临邛。进吴侬。万里江南北，行欲遍，未曾逢。堪怅恨，风与雨，苦相攻。怕学琼花不坠，潜飞去，地上无踪。柰明朝酒醒，空对夕阳春。流水溶溶。

　　以上牧庵集卷三十六

　　○感皇恩

　　捧读雪楼宪使岁寒亭记，系节之余，攀疏斋例，亦赋乐章

　　寻丈岁寒亭，何多环侍。烟节雪旓万青士。旄头铁甲，更两苍官为帅。落成天雨雪、皆奇事。不独玄冬，偏生幽思。六月清风失炎炽。三年转烛，君去岂无人至。惟应无坐啸、文章使。

　　程文海雪楼乐府附录

　　○绿头鸭

　　又寄疏斋

　　笑疏斋，老来犹未情疏。似嫌呼、缑山笙鹤，表彰特号云居。善形容、世间有几，写绰约、天外无余。我怅离群，阳春寡和，溉鬵来食武昌鱼。对芳酒、一声金缕，丝竹用何如。今逾信、古人一言，名下无虚。记前回、东山胜赏，万株霜叶红初。向岩前、缓移玉勒，怕林下、相失篮舆。忘赋桃花，清新捷对，坐令辞客掷中书。看明日、片帆东下，江渺正愁予。凭消遣、算除睡乡，能到华胥。

　　武昌歌妓小字仙儿，色妓可观，疏斋字之曰云居，其人姓王氏。永乐大典卷一万四千三百八十三寄字韵姚牧庵集

　　○黑漆弩

　　吴子寿席上赋。丁亥中秋，遐观堂对月，客有歌黑漆弩者，余嫌其与月不相涉，故改赋，呈雪崖使君

　　青冥风露乘鸾女。似怪我白发如许。问姮娥不嫁空留，好在朱颜千古。笑停云老子人豪，过信少陵诗语。更何消斫桂婆娑，早已有吴纲挥斧。

　　永乐大典卷二万零三百十三席字韵引姚牧庵集



 
【耶律楚材：词作1首】

　　○鹧鸪天

　　题七真洞

　　花草倾颓事已迁。浩歌遥望意茫然。江山王气空千劫，桃李春风又一年。横翠嶂，架寒烟。野花平碧怨啼鹃。不知何限人间梦，并触沉思到酒边。

　　词综卷三十三



 
【耶律履：词作3首】

　　○虞美人

　　寄云中完颜公

　　水收霜落云中早。群雁云中道。夜来明月过西山。料得水边石上不胜寒。黄尘堆里人相看。未惯云林眼。当年曾说探崆峒。怕有黄庭消息寄西风。

　　永乐大典一万四千三百八十一寄字韵引耶律履词

　　○朝中措

　　寄云中完颜公

　　何年仙节弭人寰。玉立紫云间。气吐虹霓千丈，辞源江汉翻澜。金门大隐，管中谁见，位列清班。看取酒酣风味，何如明月缑山。

　　永乐大典一万四千三百八十一寄字韵引耶律履词

　　○念奴娇

　　寄云中完颜公

　　紫琼洼罣，算何年、砻琢云根山骨。理润坚温，知雅称、绝格风流人物。待价因循，一时奇遇，得失才容发。千金先许，玉堂初认仿佛。老坡疑是前身，赤蛇宵吼，肯迟留扪拂。尚有当时耽玩趣，习气终难摩没。更莫矜夸，武夷玉窦，千尺兴平窟。开奁发幂，隶僮已倦嗟咄。

　　永乐大典一万四千三百八十一寄字韵引耶律履词以上赵万里辑本金耶律履耶律文献公词三首



 
【耶律铸：词作8首】

　　○鹊桥仙

　　阆州得稼轩乐府全集，有西江月而今何事最相宜，宜醉宜闲宜睡。或曰，不若道宜笑宜狂宜醉。请足成之

　　皇都门外，玄都观里。露井树旁歌意。先生凭恁作生涯，只嘲柳嘲桃嘲李。酒龙歌凤，莫相回避。就取逢场□戏。且听人劝要推移，更宜笑宜狂宜醉。

　　丁藏旧钞本有注云，古歌词，桃生露井上，李生桃树傍。虫来啮桃根，李树代桃僵。

　　○太常引

　　题李隐君文集

　　扣声寂寞播阳春。看流水、混行云。大雅□扶轮。忍颜继、齐梁后尘。清风明月，四时长在，光景自长新。不见谪仙人。更何处、乘槎问津。

　　○眼儿媚

　　醴泉和高斋，遇炀帝故宫。

　　隔江谁唱后庭花。烟淡月笼沙。水云凝恨，锦帆何事，也到天涯。寄声衰柳将烟草，且莫怨年华。东君也是，世间行客，知遇谁家。

　　○木兰花慢

　　丙戌岁，游永安故宫，遍览太液池、莲瀛桂窟殿、天香阁，同坐中诸客，感而赋此。

　　花枝临太液，□解语、入温柔。炫桂窟低迷，天香飘荡，倒影迟留。须知画图难足，更青山环抱帝王州。□□□□□□，□□□□□□。□□□□□□□。凤吹绕瀛洲。记水浅蓬莱，尘扬沧海，一醉都休。华胥梦，虽无迹，甚鼎湖、龙去水空流。青鸟不来难问，玉妃几度仙游。

　　强村丛书用善本书室藏钞双溪醉隐集本

　　○忆秦娥

　　赠前朝宫人琵琶色兰兰

　　恨凝积。佳人薄命尤堪惜。尤堪惜。事如春梦，了无遗迹。人生适意无南北。相逢何必曾相识。曾相识。恍疑犹览，内家园籍。

　　赵万里据永乐大典三千零四人字韵引耶律铸乐府补

　　○南乡子

　　送人北行入燕作

　　匹马赴严宸。将谓青云上致身。不是男儿容易事，风尘。水远山长愁杀人。离别若为情。雪暗西山泪满巾。还忆夜来分手处，天津。桃李无言各自春。

　　永乐大典卷八千六百二十八行字韵引耶律铸双溪醉隐集

　　○满庭芳

　　西园席间用人韵

　　酒阵诗坛，征兵命将，得无倾动华筵。拟勤春事，还自要相先。天地元如逆旅，应自愧、不驻流年。凭谁问，姮娥心事，何惜月长圆。西园张乐地，献歌呈舞，燕扰莺喧。尽未妨颓玉，锦瑟旁边。脱落尘凡健笔，终不负、兴染芳烟。欢缘在，判家视草，仍是玉堂仙。

　　○六国朝令

　　家园席间作

　　鸣珂绣毂，锦带吴钩。曾雅称、量金结胜游。信人间无点事、可挂心头。须知，不待把闲情酿做闲愁。只恐落高人第二筹。歌云容裔，梦雨迟留。殢惯振芳尘，不夜楼。光饰仙春盛迹，点化温柔。索教颓纵惜花人，标榜风流。快入醉乡来，刘醉侯。

　　以上二首见永乐大典二万三百五十三席字韵引耶律铸词



 
【叶衡：词作1首】

　　○清平乐

　　题碧梧苍石图

　　翠屏香断。梦绕潇湘岸。旧曲不禁愁汗漫。分付秦筝斜雁。吴笺赋恨难成。丹青恼杀苏卿。一片碧梧苍石，谁教写出秋声。

　　珊瑚网名画题跋卷八



 
【叶森：词作1首】

　　○蝶恋花

　　西湖感旧

　　小院闲春愁几许。目断行云，醉忆曾游处。寂寞而今芳草路。年年绿遍清明雨。花影重帘斜日暮。酒冷香温，幽恨无人顾。一阵东风吹柳絮。又随燕子西泠去。

　　李卫西湖志卷四十



 
【殷恕：词作2首】

　　○望江南

　　秋怀

　　秋光好，爽气动幽情。红蓼白苹江岸阔，淡烟疏柳月华清。西风落叶轻。

　　○望江南

　　秋光好，选胜足遨游。桂子风高香密密，梧桐月下影悠悠。玉露满松揪。



 
【尹志平：词作169首】

　　○西江月

　　秋阳观作

　　我爱秋阳地僻，松岩来往人稀。不劳打坐自忘机。兀兀陶陶似醉。坐上有山有水，心间无是无非。朝朝常见白云飞。可以留连适意。

　　○西江月

　　我爱西岩气势，连山带土丰肥。青松绿柳嫩依依。更有名花异卉。春水涓涓声细，秋阳烨烨光辉。此中不用上天梯。便是仙家景致。

　　○西江月

　　我爱秋阳道众，人人谦让温和。终朝豁畅恣高歌。日用不分彼我。福地安居自在，松间闲步烟萝。先人后己行功多。永没非灾横祸。

　　○西江月

　　我爱西岩秀丽，仙园地发三阳。山形曲屈卧龙冈。只此人间天上。云舍茅庵掩映，仙花异果馨香。市朝客到见清凉。举手应须瞻仰。

　　○西江月

　　我爱秋阳天气，一指云路无迷。何劳身外觅曹溪。了见三身四智。莫问天机深远，休寻大道无为。目前认得这些儿。便是全真苗裔。

　　○西江月

　　龙阳观冬至作

　　月魄光通四海，龙阳气满三田。一声雷动震山川。迸出飞光闪电。法雨常加有道，慈云广布无边。此时方显太平年。遂我一生本愿。

　　○西江月

　　天上仙无懵懂，人间性有顽愚。门中有幸看经书。性性堂堂开悟。达理真明妙有，观空体合虚无。慧通灵宝证元初。谁解无文不度。

　　○西江月

　　进道须凭笃志，收心慎勿狂游。听予苦口劝同流。莫待因循皓首。绿发朱颜易改，青春白昼难留。争如速悟便回头。认取忠言善诱。

　　○西江月

　　山后重兴道院，燕南仍自干戈。道人功行累来多。免却非灾横祸。每日诵经报国，终朝念道降魔。福生祸灭养冲和。真静真清证果。

　　○西江月

　　时在天长，正当大暑，归山后，恰值三秋，因事而作

　　九夏天长暑热，三秋山后清凉。一川禾黍正苍苍。了见西成有望。论甚天涯海角，尽他关外山荒。目前无事即仙乡。且恁随缘豁畅。

　　○西江月

　　莫羡喧哗京市，休辞淡薄山家。猿啼鹤唳兴还加。心地清凉无价。夜伴清风皓月，晓观绿桧云霞。蓬头丫髻做生涯。堪向幽屏图画。

　　○西江月

　　窗外横山入画，门前流水堪听。洞天幽处少人行。不是尘寰路径。占得静中风月，却回闹里人情。湛然六识自安宁。一任闲歌闲咏。

　　○西江月

　　月里金乌报晓，日中玉兔方眠。谁知万法倒颠颠。此理非深非浅。认得元初这个，须明无事真禅。人人有分性周圆，只为使他不转。

　　○西江月

　　浅见有知有识，深通无悟无迷。了然顿觉入希夷。此是男儿正智。达道岂离方寸，明心何在天西。终朝闲坐细寻思。裂转机关便是。

　　○西江月

　　有欲难超老病，无情易变童颜。虚心实腹六神安。步步清凉彼岸。九载能除四相，十年决到三山。蓬壶阆苑恣游闲。免却人间流转。

　　○西江月

　　赠田道人

　　动处休将性动，静中莫使心疑。目前端正没关机。真静真清便是。气满三田自实，神通八脉方知。了然顿觉入无为。到处安心稳地。

　　○西江月

　　赠万莲会众

　　事事谙来心足，般般舍去身轻。本初一点要圆成。妙语玄言堪听。纵意不知有我，收心自觉无明。无明灭尽绝尘情。便是识心见性。

　　○西江月

　　入西山路

　　石径云梯路险，攀萝揽葛难行。洞天深处水山明。远却尘寰视听。土洞安眠稳坐，松岩耳静心清。不须更羡许由名。便是超凡入圣。

　　○西江月

　　非爱青山绿水，惟图隐迹埋石。粗衣粝食绝人情。养就元初本柄。气结神凝久视，虚心实腹长生。一朝功满现三清。此是男儿正性。

　　○西江月

　　劝众减睡

　　夏日勤修宝殿，冬天好炼顽心。三更不纵睡魔侵。便是先生戒禁。学道休迷妄想，修真莫失丛林。无为功满恣歌吟。自在高眠稳枕。

　　○西江月

　　常足畅怀

　　尽日观山玩水，终朝常足心休。老来佚乐更何求。保我阳生九九。幸得为人通道，道中别有归投。功成云步看瀛洲。万古名传不朽。

　　○西江月

　　赠张先生

　　日用灶头然火，时教突里亡烟。始终如一志精专。也胜往来打转。放下纷纷尘事，明通朗朗玄言。一朝功到性灵圆。便是蓬莱中选。

　　○西江月

　　寄京师道友

　　只为功亏行阙，故教不免东西。自从别后二年期。路转风尘万里。词寄燕山道众，听予至嘱休疑。外缘虽干内忘机。免却前头懊悔。

　　○西江月

　　人事虽然久厌，道家争忍空归。不因勤苦到关西。焉得重阳庆会。说与门中志士，祖庭已见根基。终南山色古今奇。老者堪为久计。

　　○西江月

　　赠儒士王子正

　　本性元虚不二，奈何情欲交加。人能顿悟道生涯。世态分明是假。更要深通玄奥，须当拂去矜夸。含光默默养灵芽。便是无为造化。

　　○巫山一段云

　　秋阳观作

　　十九游仙子，随师历八荒。西临回纥大城隍。到处见农桑。一种灵瓜甚美。赤县几人知味。大千沙界有多般。鹤驾复东还。

　　○巫山一段云

　　塞北三年转，天西万里回。飘飘云驾渐东来。无不笑颜开。道德峥嵘功大。行满决超三界。十方仙子行功圆。得见太平年。

　　○巫山一段云

　　太上临关日，吾宗受道时。七雄戈戟斗相持。何处起慈悲。直至西天行化。大教普闻天下。古今今古类皆同。方显道家风。

　　○巫山一段云

　　北海修真士，西岩放旷人。别师迢递过关津。物外不沾尘。学道须凭决裂。一片真心如铁。九年功满步云霞。三岛是吾家。

　　○巫山一段云

　　性烛通天眼，心灯放慧光。湛然灵物自真常。无处不圆方。住世荣华不恋。举措常行方便。一朝功满化云归。独步赴瑶池。

　　○巫山一段云

　　寄天长道众

　　山后春将暮，龙阳景渐佳。东园芭榄正开花。随分有生涯。道友坚心长久。相见时时稽首。自然恬淡日和平。物外有余清。

　　○巫山一段云

　　携杖上禅房山

　　自在三山客，逍遥西海宾。孤身到处自全真。风月永为邻。识破浮华虚假。谁羡望云星马。一条拄杖胜龙骖。稳步上高岑。

　　○巫山一段云

　　先天观作

　　涿鹿今朝到，蚩尤往日休。坂泉冬夏水长流。今古几春秋。因此强兵战胜。直到而今无定。一生一杀做冤仇。早晚是程头。

　　○巫山一段云

　　道友坚留住冬圣地，西北有缺，可费千功，未暇修补，待春暖，可以完备因缘，故述之

　　我有林泉兴，君无补缺心。一方圣境理幽深。物外结知音。还到春时圆备。合是全真一会。功成行满待他年。携手上云天。

　　○巫山一段云

　　龙阳观九日

　　白酒宽怀抱，黄花喷鼻香。此般真味庆重阳。性月自圆方。山后三秋无别。幽槛几丛开彻。两轩各各斗芳鲜。雅胜洞中天。

　　○巫山一段云

　　劝世

　　道显清虚妙，释明智慧深。仲尼仁义古通今。三圣一般心。不认忘名默悟。只解分门别户。一朝合眼见前程。悔恨不圆成。

　　○巫山一段云

　　卜居西关，好山万叠，河在其中，曲回上下，不啻二三十里。浑水波涛，两岸桑麻映日，人善地僻，可为终焉之计，自号曰养老庵，以小词寄之耳

　　万叠山横翠，千盘河曲长。居民安土乐农桑。流水落花香。卜此安居养老。一任形枯心槁。不摇不动寄残年。何处觅神仙。

　　○巫山一段云

　　题通仙观

　　列翠峰峦秀，仙都气象清。三阳端正玉鳌形。一气自天成。万叠云山深处。别是洞天幽圃。何人能得久闲居。清静乐无余。

　　○巫山一段云

　　催衲袄

　　昨夜西风紧，今朝秋意深。道人虽则是降心。寒暑亦难禁。衲袄宜教宽大。且要昼披夜盖。一衣犹恐不销任。此外更何寻。

　　○巫山一段云

　　龙门川溪水，同翟老赏月

　　溪水迎霜冷，山花带露鲜。良朋共赏玉蟾圆。高会兴无边。长记西湖万里。素魄澄澄一体。今宵相隔正三年。浑似梦游仙。

　　○巫山一段云

　　赠龙虎夫人

　　北海功还未，赤城行已周。一身清静永忘忧。何处得闲愁。四十天当不惑。事事谙来明白。乐知知命保安和。真理本无多。

　　○巫山一段云

　　清水作

　　应运开正教，随时见宝坛。众真降迹在人间。却要列仙班。化度群生无数。个个尽教开悟。一朝功满到蓬莱。劫运免三灾。

　　○巫山一段云

　　自咏

　　湿热燕南地，清凉山后天。阴阳难晓倒颠颠。宿业自牵缠。二载登程酷暑。终日无言无语。闲中功行未能圆。使我忘心坚。

　　○巫山一段云

　　戒无明

　　一点光明大，三千业障深。劝君闻早细搜寻。莫待祸来侵。触处将身回转。慧性能生方便。这些消息汝还知。便是上天梯。

　　○凤栖梧

　　秋阳观作

　　正教流通千载遇。浮世茫茫，几个心开悟。猛省轮回寻出路。回头便是真仙度。行满功成蓬岛去。好伴长春，自在无私虑。更有奇葩千万树。尘凡未脱谁能睹。

　　○凤栖梧

　　世事无涯何日了。争似忘机，学我归山早。山下林间常独笑。人心未悟谁能到。终日忘言人悄悄。暮去朝来，更没闲烦恼。惜取真阳身内宝。不须服饵容颜好。

　　○凤栖梧

　　问道参禅都不会。境上闲游，只要心无昧。踏碎虚空离六对。松岩一觉和衣睡。何用人前夸口快。一点灵明，不许纤尘盖。法性堂堂观自在。归根复命超三界。

　　○凤栖梧

　　宣德州见请，以此词答之

　　山后三阳都历遍。宣德朝元，不晚须相见。数载师前人事倦。区区独自随风转。几度天长曾发愿。粝食粗衣，隔断人情面。富贵荣华无意恋。不如岩下成修炼。

　　○凤栖梧

　　岩上春光将欲暮。可惜春光，无计留连住。春去秋来分四序。一来一去成寒暑。岁计谩人人不悟。得丧悲欢，尽是轮回趣。我欲留言叮嘱付。人心未解无生路。

　　○凤栖梧

　　先天观作

　　山后风光何处好。上谷灵踪，自古轩辕庙。涌出清流方曲绕。森森绿桧知多少。云水闲游今日到。信笔狂吟，自在开怀笑。万景难侵心合道。全真妙体圆明了。

　　○凤栖梧

　　和碧虚坛词

　　至道幽微何处究。妄想邪思，便是魔人兽。欲要三田苗长秀。真常真静真无朽。五气朝元真一凑。万语千言，须候阴消六。今古迷人观不透。神奇枉化为脓臭。

　　○凤栖梧

　　一点灵明当内究。散尽群魔，赶退西山兽。万树琼花如锦绣。长春永占无根朽。四海云朋来往凑。上下冲和，渐觉阳生六。一道灵光通宵透。清香换了胞囊臭。

　　○凤栖梧

　　述怀

　　天下周游将欲遍。十载区区，恐负先师愿。老也休休人事远。游山玩水随缘转。报与知音听我劝。劫运刀兵，个个都亲见。仍自贪求生爱恋。前头路险如何免。

　　○凤栖梧

　　太平兴国观作

　　古迹琳宫堪作计。桧柏青青，宛有长春气。直待功圆方济会。无心默默符天意。幸得安然清静地。终日逍遥，方寸无萦系。老大不堪心自退。纷纷世事何时已。

　　○凤栖梧

　　先师昔日屡言，燕山天下最胜之地，当是时，果葬於斯，以小词记其意耳

　　天下风光何处好。山海潜通，无比燕中道。四海云朋来往绕。先师默悟知还到。既入玄门须悟早。谁解修真，此事非草草。天意分明容起庙。燕山千里来怀抱。

　　○临江仙

　　朝元观，请以词许之

　　自别都门人事少，心头不挂微尘。闲歌闲咏默颐神。有中皆妄想，无内却全真。取性逍遥云水客，无情淡泊闲人。随缘安乐绝疏亲。三阳将欲遍，五气自朝元。

　　○临江仙

　　袁夫人住沙漠，十年后出家，回都，作词以赠之

　　十载饱谙沙漠景，一朝复到都门。如今一想一伤魂。休看苏武传，莫说汉昭君。过去未来都拨置，真师幸遇长春。知君道念日添新。皇天宁负德，后土岂亏人。

　　○临江仙

　　西山静坐

　　静坐西山深有益，等闲人事稀逢。终朝饭饱恣疏慵。养成清静体，化出主人公。三十年来都乱觅，如今认证真容。狂情灭尽法皆空。本来无一事，刚恁费千功。

　　○临江仙

　　本是一般孤另物，被他染着难知。迷云消散慧风吹。何劳身外觅，端坐是天西。万语千言终未悟，悟来一字成非。竿头进步勿生疑。般般都撒手，种种自皆离。

　　○临江仙

　　参透全真清静法，何劳相上经求。好于此处觅踪由。莫生迷执见，休要不回头。真性如何能寂灭，真空空外闲搜。其中无欲认真修。随机常寂定，应物自圆周。

　　○临江仙

　　示众

　　自对千差无可取，心闲一境堪凭。真常不昧谷神清。群魔从此灭，一点自圆成。物外清吟唯独乐，人间宠辱何惊。劝君速悟问前程。要求真实相，休论假聪明。

　　○临江仙

　　李行省请予往山东葬三师，燕京道众并士庶皆不许，感怀

　　一别潍阳过十载，天涯历遍西戎。归来燕国住仙宫。立言明祖教，演法继师踪。天意如何非易测，人情到了难穷。予心本自爱疏慵。却教居海北，未许过山东。

　　○临江仙

　　偶得

　　谈妙谈玄人易悟，真清真静难依。人间世事不堪为。十方明眼汉，学我没操持。既悟淳风须返朴，终朝朴实相随。含光默默外如痴。心明如朗月，性静合刀圭。

　　○临江仙

　　有相有中容易觅，无为无处难为。终朝作伴影相随。愚人寻不见，达者已先知。此理勤参搜获正，一条大路无迷。劝君速悟莫迟疑。常常忘视听，步步入希夷。

　　○临江仙

　　五华山住夏，时有道众见，以词赠之

　　数载崎岖天下遍，而今幸遇林泉。饥来吃饭困来眠。离城几一舍，别是小壶天。坐上水山俱秀发，池中开满青莲。老来功行卒难全。未能三岛去，先作五华仙。

　　○无俗念

　　龙阳观道众索

　　了心一法，越三乘、妙体果离生灭。万事知空非可取，慧性辉辉通彻。静里乾坤，闲中日月，堪付知音说。家山还到，自有无限风月。一点无相真如，澄澄湛湛，内外难分别。要会玄元端的处，无纵迷情乖劣。勤论幽微，频修秘密，参透天机诀。此时不了，更待何日休歇。

　　○无俗念

　　参差万有，尽鸿蒙、一气生成无极。扰扰群情皆有我，寂寂真空非得。有内寻无，无中觅有，谁是知消息。高真方便，唱出玄妙端的。此个隐奥门风，须凭智慧，清静开胸臆。了见元初真面目，岂羡浮华颜色。身寄人间，名收仙籍，不许纤尘惑。神思不动，自来天地难测。

　　○无俗念

　　冬寒夏暑，共春花秋月，年年无别。唯有形容朝暮改，不觉催生促灭。万劫昏迷，一时开悟，好把心休歇。纤尘不挂，本来一点明彻。闲对龟鹤松峰，林泉幽圃，自在开怀悦。行满功圆朝上会，方显男儿英杰。此理非深，玄机不远，未悟难分说。人间谁解，暗中虚度年月。

　　○无俗念

　　天涯海角，任纵横、到处一身闲拓。世事知空风过耳，别有些儿欢乐。玉鼎烹煎，金炉滚沸，炼就丹砂药。服之归去，化身空外飞跃。是则仙道玄微，凡尘脱去，便得同期约。达理通真功德备，岂在幽居岩壑。四相消磨，三彭遁匿，自是人情薄。全真正教，正大心地无错。

　　○无俗念

　　继人韵

　　同尘混迹，悟玄元、奥旨深穷庄列。会集云朋扶正教，相继先师无别。外貌悠悠，内容整整，果是如愚拙。门清户静，自然显出高洁。长春境界无边，清凉永占，处处堪休歇。物外壶天清绝处，游戏白云金阙。身寄尘寰，性通天外，万事难索惹。六根不动，便是无生无灭。

　　○无俗念

　　大安山栖云观中秋赏月

　　大安高绝，风露清、气爽中秋时节。霞友云朋方聚会，共赏山头明月。照彻千峰，明通万壑，坐觉心欢悦。神清骨冷，永超人世生灭。看尽此夕风光，空劳笔舌，妙景如何说。普照千门皆可玩，不似栖云高洁。小院岩前，大寒岭畔，仿佛天相接。坐中默想，此间堪可栖迹。

　　○无俗念

　　通仙观作

　　通仙地僻，向西山深处，倚云栖迹。俯视峰峦千万叠，隔断红尘消息。闲步烟萝，静吟风月，此事何人议。修真上士，更于何处寻觅。一带无尽山川，洞天幽圃，自有神仙域。名利相缠谁得到，难伴清虚闲客。碧洞高眠，清岩稳坐，岂羡王孙宅。我来几度，此中留意多日。

　　○无俗念

　　论性

　　腾今跨古，这灵明觉性，本无亏少。个个圆成谁肯认，逐境迷迷颠倒。万种施为，千般做造，都向心头了。些儿玄妙，问君何日知道。不入无相玄门，浮名难舍，贪看闲花草。口解清谈心未悟，不觉轮回来到。好契真机，惊回幻梦，自在游三岛。长生有分，永超人世衰老。

　　○江城子

　　和苍盖郭秀才韵

　　乘车坐马走东西。论玄规。入幽微。天下峥嵘，随分立阶梯。吾教流通天地祐，无不喜，尽归依。其中消息与谁期。解忘机。识无为。霞友云朋，心地要平夷。抱朴全真明日用，神灿灿，性辉辉。

　　○江城子

　　龙阳观冬至作

　　六阴消尽一阳生。暗藏萌。雪花轻。九九严凝，河海结层冰。二气周流无所住，阳数足，化龙升。归根复命性灵明。过天庭。入无形。返复天机，升降月华清。夺得乾坤真造化，功行满，赴蓬瀛。

　　○江城子

　　道人活计日开颜。性多宽。六神安。晦迹韬光，无事到心间。养就亘初灵底物，名利客，不如闲。人生能有几多欢。老摧残。死生关。六道轮回，来往苦艰难。好认吾门亲至道，情慾断，出尘寰。

　　○江城子

　　法光普照道门昌。出天长。入龙阳。宝殿圆成，朝暮爇心香。霞友云朋休外觅，心地稳，是天堂。燕南河北好悲伤。正穷荒。受风霜。劫运推移，何日到仙乡。谁解闲居山后意，＊＊秀，小蓬庄。

　　○江城子

　　咏腊雪

　　琼花缭乱玉尘飞。满长堤。拥柴扉。暖焙窗明，安用绣帘帏。夜静云收银鉴满，看雪月，斗光辉。季冬真瑞古今奇。助寒威。显丰期。感动诗人，魂魄入希夷。谢女多才咏不尽，留与俺，道人知。

　　○江城子

　　西山之通仙观，卜以重阳作醮。前数日，北风严恶，天气昏暝，小雪微作，众意忧惶。八日发牒之后，俄而开霁，两昼夜毕。十日阴雪复作，万古一辞，赞叹希有胜缘。因作一词，以纪其实

　　重阳佳节醮西山。暮天寒。叶斑斓。和气满川，无个不开颜。滞魄孤魂皆受度，功德备，出幽关。河清谷静气闲闲。寸心宽。保全安。白酒黄花，高会列仙坛。共庆吾门祖师祐，众真喜，万人欢。

　　○江城子

　　庚寅年，通仙观醮罢复回，不遂本愿，以词别道友众醮信

　　玉河别后出西山。晓霜寒。过重关。书疏相邀，须索赴清坛。度死超生虽好事，年已暮，鬓成斑。修真未就积功难。炼心宽。悟真闲。造化功夫，都在片时间。斡转玄机全至德，无可欲，列仙班。

　　○江城子

　　别樊山先天观道友

　　先天欲别意沉吟。就清阴。散幽襟。酷暑全无，蚊蚋不相侵。清静安居堪久计，住一日，胜千金。此方道友果坚心。日相寻。演清音。访道崇真，通古更明今。九夏待予无以报，临去也，赠荒吟。

　　○江城子

　　仲冬

　　龙祥踪迹古仙坛。水连山。径弯环。玉殿朱门，高耸白云间。疑是蓬宫临白溆，真福地，可开颜。仲冬游历苦无寒。道人攒。子文欢。看尽三峰，别后两闲闲。何日复来林下笑，散后易，聚时难。

　　○江城子

　　方壶过冬

　　严冬共喜小方壶。称幽居。论元初。话到三更，皆似觉清虚。万事有心求不得，凭象罔，获玄珠。一言了了性如如。乐无为。驾云车。朝拜高真，功满赴仙都。速悟人人俱有分，听予劝，莫痴愚。

　　○江城子

　　义州作

　　纷纷世梦暂无安。蚁循环。少开颜。悟道修真，要脱死生关。认得元初无一物，除妄想，断高攀。老来佚乐正宜闲。罢轮竿。钓舟还。物外清游，历遍古仙坛。更待东君传信息，度辽水，看闾山。

 

　　江城子

　　修行还悟宿根深。得知音。便明心。十二时中，外境不能侵。保命全真无别用，好容易，不难寻。一时勘破古通今。信闲吟。玩遥岑。海角天涯，都是好丛林。继祖承宗行教化，享天爵，受人钦。

　　○江城子

　　榆次县真常观作

　　真常应物要方圆。且随缘。行功全。眼正心明，认得化工权。日用无私当直养，浩气满，现胎仙。一时庆会兴无边。透重玄。永绵绵。照彻人间，幻境岂能坚。便约故园堪久计，观八水，玩三川。

　　○江城子

　　沁州神霄宫赏月

　　素光皎洁暮天晴。十分明。称幽情。赏玩随时，高会尽云朋。今夜澄澄垂普照，无此夕，得和平。碧空如水月盈盈。性珠停。保长生。四海清通，何处不圆成。更谢高明恩德重，临万国，教门兴。

　　○无梦令

　　龙阳观春分其间作

　　道友三冬炼睡。炼做陈抟苗裔。咫尺过新春，昼夜须当加瑞。加瑞。加瑞。点点直教着地。

　　○无梦令

　　春日龙阳春睡。悟得春光真意。红日正三竿，却被春风惊起。惊起。惊起。万事一场春寐。

　　○无梦令

　　闲把心香暗爇。三界十分通彻。四海遍天涯，都是全真枝叶。枝叶。枝叶。撞透清霄明月。

　　○无梦令

　　我向幽窗守拙。勘破春花秋月。得意便归来，好把身心休歇。休歇。休歇。锻就一炉春雪。

　　○无梦令

　　说破劳生如梦。个个昏迷虚梦。默地悟心开，达了真通清梦。清梦。清梦。谁信真人无梦。

　　○道无情

　　时在龙阳观，东川秋阳来请，丙戌元宵后，临行，以词别之

　　每夜三更问话。说破人情虚假。个个悟真宗。道心通。要望秋阳回意。莫纵高眠春睡。指日复归来。笑颜开。

　　○道无情

　　不避春风迢递。来往默通真意。那个是吾家。信天涯。本性玄通无托。到处一身安乐。了了没西东。住云峰。

　　○道无情

　　身逐东川道友。有客西山专候。真意是如何。啰凌啰。七十古为稀少。今我六旬还到。浮世不坚牢。醉陶陶。

　　○道无情

　　秋阳观作，答宣德州道友请

　　深谢将书来请。才到西岩春令。百鸟正喧呼。乐无余。道众满川和气。醮罢更看天意。缘契合虚谷。任西东。

　　○道无情

　　但愿身安心静。谁羡往来迎请。正教满天涯。过流沙。师意真慈普度。应系群生开悟。积行要无边。性方圆。

　　○道无情

　　别西山道友

　　行过天涯海角。未似西山心乐。兴尽复东还。鬓多斑。彼此年过耳顺。别后有何凭准。唯愿各心休。永无忧。

　　○道无情

　　三老共全清福。终日游山不足。坐卧白云中。看青峰。饭罢东坡石上。谈笑开怀豁畅。妙景可忘忧。对清流。

　　○道无情

　　别蔚州道众

　　十月蔚罗行化。去送来迎车马。和气满山川。教风传。别后何时再遇。唯愿各心开悟。功积要三千。化灵仙。

　　○道无情

　　九九严凝冰结。山后朔风凛冽。西去意如何。啰凌啰。道友一声珍重。慎勿使他心动。志气要平和。道无魔。

　　○道无情

　　随处道人道友。勿使人情浓厚。凡百在平常。少灾殃。别后应当西迈。接待往来宁耐。他日要相参。望终南。

　　○道无情

　　怀仁县作

　　我爱怀仁冬月。炕暖窗明堪歇。天意不教闲。过南山。东去西来非愿。海角天涯将遍。道果尚难成。又登程。

　　○道无情

　　老年退居沁郡，奉诏还燕京大长春宫

　　十月小春时令。万物归根安静。独我水云间。过东山。直指古燕无定。老也敢违天命。回首望终南。再来参。

　　○道无情

　　依韵别沁州长官杜帅

　　未达难通天令。谁解洞中生静。道在有无间。隔千山。去住绝疑心定。任运逍遥随命。终日不迷南。更何参。

　　○减字木兰花

　　秋阳观作劝世

　　堆金积玉。日日悭贪心未足。足上何求。直待荒郊卧土丘。回头有路。争奈愚人迷不悟。若悟回头。免了前程无限愁。

　　○减字木兰花

　　劳生丧命。谁解衣餐皆分定。恣欲贪痴。积业如山犹不知。一朝有报。铁胆铜心人也懊。受罪无休。恨不当时闻早修。

　　○减字木兰花

　　顽愚不省。祸福还如身逐影。劫运天灾。都是人人心上来。若明此理。视物应当同自己。了见天真。善恶临时全在人。

　　○减字木兰花

　　损人利己。贪爱欺瞒何日已。害众成家。富贵人前仍自夸。阴功暗记。死上头来谁肯替。天道无私。报应分明各有时。

　　○减字木兰花

　　天堂岂远。举世迷人寻不见。地狱非亲。无限众生寒断门。聪明上士。幸得为人勤发志。志在心平。片善无遗道自成。

　　○减字木兰花

　　缙山川有三观，皆有阳字，此间往来，故云三阳道士

　　三阳道士。坐对云峰谈不二。万法如通。尽在忘机冷笑中。无明实性。此理难诠如何证。要证元初。认取高空秋水孤。

　　○减字木兰花

　　秋阳道友见过

　　金波玉液。除却妫川无处觅。玉液金波。一饮能教五气和。还丹大药。服了令人常快乐。大药还丹。福薄众生要见难。

　　○减字木兰花

　　一道士出示杜甫游春诗卷

　　游春畅饮。万物熙熙花似锦。畅饮游春。迷了从来多少人。儒流道士。几个能通天外志。道士儒流。谁肯忘情言下休。

　　○减字木兰花

　　示众

　　年深学道。虽未通灵神气好。学道年深。万景丛中无物侵。同流听劝。薄利虚名深可远。听劝同流。放下诸缘宜速修。

　　○减字木兰花

　　身心裂转。便是元初真目面。裂转身心。一志如山超古今。些儿若悟。免却波波来与去。若悟些儿。万劫希逢此一时。

　　○减字木兰花

　　同尘混世。谁解忘言无酒醉。混世同尘。落魄逍遥甘分贫。灵源不昧。胜积无涯真宝贝。不昧灵源。一气清成要上天。

　　○减字木兰花

　　赠龙虎夫人

　　昏昏默默。世智聪明孰可测。默默昏昏。无欲能开众妙门。全真抱朴。无虑无思无做作。抱朴全真。人圣超凡只在人。

　　○减字木兰花

　　西山作

　　修真近俗。初地难当心境熟。近俗修真。谁是居尘不染尘。林泉恣兴。便是修真无可证。恣兴林泉。且做逍遥陆地仙。

　　○减字木兰花

　　安禅聚落。难免区区闲把捉。聚落安禅。佛祖常忧恐落缘。山林纵卧。无虑无思真快活。纵卧山林。一点灵光无物侵。

　　○减字木兰花

　　赠燕京万莲会众

　　回头返照。世事无穷堪失笑。返照回头。得意归来便好休。休休省也。莫纵贪痴狂野马。省也休休。一任年光春复秋。

　　○减字木兰花

　　怀仁县

　　怀仁抱义。五帝三皇因此治。抱义怀仁。天下生灵一体亲。勤参道德。建国成家为法则。道德勤参。更与修身作指南。

　　○减字木兰花

　　西路请张道人，於处顺堂画西游记

　　清河画士。处顺存心堪发志。画士清河。早早来时意若何。全真宗祖。画向白云传万古。宗祖全真。永镇燕山日日新。

　　○悟南柯

　　劝世

　　着假求仙果，迷真觅佛心。爇香礼拜恐徒寻。不断无明，空惹业根深。苦口如良药，忠言似美金。人逢善者作知音。正教依凭，万祸不能侵。

　　○悟南柯

　　生日无明重，死时地狱深。寸阴可惜胜黄金。速悟无生，上士做知音。转眼迷他趣，回头认本心。功成自是出阳阴。物外真闲，坦荡赋清吟。

　　○悟南柯

　　莫要欺人重，须防报应深。群真降世布清吟。劝化愚迷，灾祸免相侵。更悟真常性，勤修吉善心。长生路上听仙音。正道无疑，稳步赴瑶岑。

　　○悟南柯

　　莫觅他人短，唯思自己长。处身谦让性和光。与物无私，心地得清凉。会灭无明火，能生智慧香。何劳远去觅天堂。任运安闲，处处是仙乡。

　　○青玉案

　　自遣

　　扬眉瞬目分明露。认得元来处。清静无为香满炷。十方通彻，遍闻三界，一任年将暮。些儿妙处堪人顾。关外栖真忘来去。更有云霞三四侣。清吟野兴，固穷乐道，此外非他取。

　　○青玉案

　　心头远恶常修善。自得真方便。至道夷然容易见。目前端正，是非休论，堪作长生伴。玄言悟彻无分辩。默默颐真内光现。保养神丹成九转。化身空外，六铢天赐，换了如今面。

　　○青玉案

　　浮华莫恋心归道。渐得通玄妙。清静功圆心地了。高登彼岸，清凉永占，更没闲烦恼。长春真境仙无老。咫尺洞天谁能到。心上尘清都一扫。琳宫仙院，乘风清兴，游宴蓬莱岛。

　　○青玉案

　　群魔散尽真何乱。万事无萦绊。一点光同青玉案。纤尘不挂，永无障碍，得见虚空面。劝君早把尘情拚。下手速修转头晚。前有风波深不浅。神舟稳驾，云朋相伴，笑指芦花岸。

　　○瑞鹧鸪

　　与延真观小贾师

　　道人起念不寻常。宿业牵缠惹祸殃。朴实修真方得久，浮虚学道岂能长。旋生旋灭心难定，不动不摇意易防。早悟知常功累足，恁时许尔志坚刚。

　　○瑞鹧鸪

　　咏西山

　　西山深处道人家。养道修真何处加。九夏高眠无暑气，三秋结实有新瓜。乱山坡下宜禾黍，浑水河边长桑麻。四季平和人事少，三餐终日是生涯。

　　○瑞鹧鸪

　　过龙泉峪

　　西山一带好人烟。曲水环山若洞天。无是无非无宠辱，有花有果有林泉。家家奉道养闲客，户户钦坛礼大仙。如此勤心行吉善，太平快乐过丰年。

　　○瑞鹧鸪

　　示众

　　论道谈禅斗捷机。朦胧合眼便昏迷。贪名竞利心犹在，损己安人行岂知。益友不侵贤圣远，良朋难近虎狼随。一朝数满无由悔，闻早收心莫纵欺。

　　○瑞鹧鸪

　　为人幸遇教门兴。折莫因循着世荣。节食减眠神自爽，忘情去欲气偏清。暂时戒慎离灾苦，久远行持出死生。奉劝高明宜省悟，闻身强健早修行。

　　○瑞鹧鸪

　　劝世

　　长春教法付清和。普劝高明出爱河。道德勤修天赐乐，尘情苦恋世生魔。目前放下游真境，身后功深赴大罗。我有忠言新说破，看君听了意如何。

　　○瑞鹧鸪

　　六年动作小功成。固蒂深根渐次荣。东院西宫闲客坐，南来北往道人行。十方和气精神爽，四海同心道眼明。天运玄风来此地，燕山路上好前程。

　　○南乡子

　　宝玄堂偶得

　　本性爱疏慵。不厌无名不厌穷。落魄随缘无所碍，心通。观透人间事事空。得失本来同。动静何劳问吉凶。兀兀前途真自得，成功。都在忘言冷笑中。

　　○南乡子

　　赠西路道人

　　幸遇好良因。枉惹浮名受苦辛。只为目前些子事，因循。趖过中间换了身。默坐守灵根。空外闲搜空外真。认得亘初微妙物，堪亲。唤作神仙不唤人。

　　○虞美人

　　劝世

　　迩来似觉精神涌。识破人间梦。皆因恬淡乐清和。与物无私，光照遍山河。如今普劝修真众。莫待空无用。一朝归去恨身卑。悔不当时，勤苦学修持。

　　○月上海棠

　　示众

　　先师归去功无量。日赴千坛显圣象。化身千百，暗中度人来往。休轻谤。恐灾祸临头怎向。一时开化通无上。广集门生普供养。但持斋戒，志心各怀归仰。虚空里，管有神明赐赏。

　　○踏云行

　　赠长春宫道众

　　智慧男儿，聪明上士。修真幸遇先师指。葆光殿阁对青山，白云堪伴长春子。乐道明心，胜看经史。神仙籍上书名字。大家勤苦守灵踪，皇天肯负清高志。

　　○踏云行

　　自咏

　　薄利虚名，谁人能戒。前头路险犹贪爱。惟予不肯着浮华，中心有愿超三界。广布慈风，休生懈怠。心怀忍辱常宁耐。豁开心地若虚空，分明见个真难坏。

　　○踏云行

　　暗地高真，明加保祐。白云仙迹当成就。吾门七祖镇燕山，金莲万朵芬芳秀。众会宁心，道人长久。同修清德过星斗。他年功满去朝元，先师应赐长生酒。

　　○踏云行

　　静里喧喧，闹中寂寂。灵源妙用谁能识。两般颠倒入虚无，自然显个真消息。气过三关，神游八极。绵绵来往无踪迹。此时休歇罢参寻，前程路上忘疑惑。

　　○踏云行

　　赞师父仙体不朽

　　玉骨元清，金丹已就。长春不老何年朽。圆成一性遍河沙，遗骸全体仍依旧。万代稀逢，一时罕有。天涯门弟来奔凑。安居处顺庆真容，焚香十万连三昼。

　　○点绛唇

　　重九后五日作

　　体入虚空，犹然未可为凭据。真空路。气神相聚。现世阳神去。若遇知音，此事堪分付。君听取。莫生疑悮。行满天将护。

　　○点绛唇

　　闻说修行，千差万别难依据。真空路。何人得趣。撒手堪归去。行积无边，功要三千数。心开悟。逍遥云步。应过天仙举。

　　○点绛唇

　　学道寻真，宁心耐意搜求正。刀圭柄。群真相庆。一颗明珠莹。照见元初，认得头和影。神通圣。内容清兴。物外闲吟咏。

　　○点绛唇

　　学道难成，无明触处生烟火。招殃祸。时光虚过。生死如何躲。早悟前愆，更不生人我。还真个。时时明破。下手修仙果。

　　○点绛唇

　　晔晔重阳，素秋气爽添清兴。仙歌咏。黄华相称。朵朵如如性。小槛芬芳，满座人钦敬。真清静。香风纯正。万户千门庆。

　　○点绛唇

　　暮春游五华山继先师韵

　　昨日春游，一行恰似乘鸾凤。知音共。适怀心纵。直入桃源洞。好向清溪，闲听琴三弄。真欢动。任他迎送。管甚庄周梦。

　　○卜算子

　　玉虚观夜静中，师父令和，都要奔波走，卜算子仍易其名曰北地乐

　　真性休空走。二物长相守。这些消息阿谁知，便是无中有。实鼎琼花放，玉户金光透。作个清凉彼岸人，清静工夫就。

　　○贺圣朝

　　羲州醮罢，命郭志全讲道德二篇

　　古宜缘重，善根深种，志士心坚。感吾门洪教广开缘。共谈论功圆。中宵不寐，云朋高会，参透玄玄。向五千文内契忘筌。见自己神仙。

　　○贺圣朝

　　夜深人静，披衣闲坐，琴听无弦。罢高谈逸论默通玄。任龟息绵绵。阴阳升降，冲和四大，骨壮神全。抱元初一点行功圆。看歌舞胎仙。

　　○贺圣朝

　　太平兴国观中秋赏月

　　海清山静，素秋光满，凉夜人圆。恣开怀赏玩过三更。更谈论幽玄。圆明顿悟，无私普照，善行周全。向今宵觉彻性皆通，证陆地神仙。

　　○一剪梅

　　依先师真人和移刺仲泽韵，羲州永和庵作

　　九九方终暖日阳。春和崇义，无梦天长。十方三界恣游行，炎夏还逢，不觉秋霜。悟得真闲万事忘。自然佚乐，心地清凉。本来一点纵宽舒，散尽群魔，独现威光。

　　○一剪梅

　　示众复用前韵

　　外积阴功内固阳。长春示众，此语偏长。还能顿悟入无为，宿业犹如，赫日消霜。不假澄心六慾忘。功成行满，越过炎凉。腾腾兀兀任西东，觉彻人间，且恁韬光。

　　○一剪梅

　　太平兴国观示众

　　天赐平遥好歇心。琳宫寂寂，古柏森森。清阴密锁洞天幽，聚落相邻，静胜山林。清静无为孰得寻。太平兴国，觅个知音。劝君速悟莫迟疑，言下承当，贤圣加临。

　　○一剪梅

　　寄蔚州道友

　　越过灵仙壶水傍。西河饯送，诚厚难忘。未能款话便登程，度岭严寒，来意匆忙。幸得和平达道乡。浑源丰足，诸事安康。有人东去寄新词，报与知音，表我行藏。

　　○一剪梅

　　咏前高山

　　新得前高一簇山。清虚洞府，亘古仙坛。皇天怜我苦奔驰，佚我年高，教我开颜。暗谢高穹赐我闲。松间石上，断了追攀。忻然自得乐无穷，行出堪观。坐也堪观。

　　○一剪梅

　　新得前高自发扬。峰峦峭拔，松桧成行。道人归计出红尘，碧洞高眠，无事牵肠。白发垂垂两鬓霜。青松影里，描邈难妆。往来游戏日当斜，行也清凉。坐也清凉。

　　○一剪梅

　　新得前高孰可知。世间清绝，诗笔难题。朝元峰上试闲窥，未赴蓬莱，先到瑶池。一派松风入耳吹。仙音缥缈，洞达幽微。兴来策杖步云溪，行也相宜。坐也相宜。

　　○一剪梅

　　述怀赠程老先生

　　学道无成天不悭。虚名滥占，实得应难。从今志气更重加，东望都休，不下西山。深谢知交忻崞间。四时不阙，助我衣餐。有时庆会上朝元，功行双全。日赴千坛。

　　○一剪梅

　　述怀赠柳先生

　　一点灵明本寂然。随通随感，应赴诸缘。头头认得这些儿，动也方圆。静也方圆。日用无私不着边。清虚消息，此法堪传。指人顿悟入无为，行也忘言。坐也忘言。

　　○一剪梅

　　下山

　　为爱前高自觉过。天生阻隔，不放冲和。前头何处道缘深，无福清闲，有分奔波。老也功亏一任魔。长春教语，慎勿蹉跎。自来达道学仙人，功也无多。行也无多。

　　○下手迟

　　义州醮罢劝众

　　诸缘种种怎生休，万虑纷纷何日息。情忘处、诸缘顿了，意灭时、万虑俱毕。问君能有几多时，犹向人间弄智识。还知恁麽便回光，免使临头愁戚戚。

　　○昭君怨

　　泉州洞真观书于东壁

　　节令重阳闲步。直至武清南渡。极目看嘉祥。水茫茫。连日阴沉微雨。正在芦花深处。游乐水云间。望西山。

　　○凤栖梧

　　劝世

　　大教普闻天下转。返朴全真，日用垂方便。方便真慈清静愿。心通渐觉人情远。上士高明容易劝。既悟玄风，早早忘知见。世事安能长久恋。不如认证元初面。

　　葆光集卷下



 
【于立：词作1首】

　　○水调歌头

　　微红晕双脸，浑黛写新愁。好似霓裳仙侣，曾向月中游。忆得影娥池上，金粟盈盈满树，风露九天秋。折取一枝去，簪向玉人头。夜如年，天似水，月如钩。只恐芳时暗换，脉脉背人流。莫唱竹西古调，唤醒三生杜牧，遗梦绕扬州。醉跨青鸾去，双阙对琼楼。

　　玉山名胜集



 
【俞和：词作1首】

　　○满江红

　　口贞居开得月轩

　　□□桃华，又一□、元都春色。彷佛记、主家阴洞，不多尘迹。竹里棋枰憎鸟污，人间鹤语无人识。□古风、迟暮却相逢，庞眉客。沟水涨，云充斥。环堵隘，花狼籍。似石鱼湖小，酒船宽窄。庭下已生书带草，傍人错认扬雄宅。问青天、明月落谁家，无心得。

　　辛丑销夏记卷四元俞子中词稿册



 
【俞俊：词作1首】

　　○清平乐

　　君恩如草。秋至还枯槁。落落残星犹弄晓。豪杰消磨尽了。放开湖海襟怀。休教鸥鹭惊猜。我是江南倦客，等闲容易安排。

　　辍耕录卷二十八



 
【虞集：词作31首】

　　○浣溪沙

　　次韵礼院孟子周佥院秋夜曲二叠

　　天阔秋高初夜长。浮尘消尽雾苍茫。澄澄孤月转危墙。金井有声惟坠露，玉阶无色乍疑霜。不闻人语只吟螀。

　　○浣溪沙

　　风力清严扫暮烟。纤尘不疑月婵娟。太虚那得有中边。大地山河空复影，九霄宫阙旧无传。几承剑气一飘然。

　　○南乡一剪梅

　　招熊少府

　　南阜小亭台。薄有山花以次开。寄语多情熊少府，晴也须来。雨也须来。随意且衔杯。莫惜春衣坐绿苔。若待明朝风雨过，人在天涯。春在天涯。

　　○法驾导引

　　庐山寻真观题

　　栏干曲，正面碧崔嵬。岚气着衣成紫雾，墨香横壁长苍苔。柏影扫空台。江海客，欲去更徘徊。雾发云鬟何处在，风泉雪磴几时来。鹤翅九秋开。

　　○□□□

　　题梅花寒雀图

　　残雪晓。窗外幽禽小。春声初动苔枝袅。花落知多少。春起早。苦被东风恼。绿阴青子归来早。满径生芳草。

　　○柳梢青

　　至顺癸酉立春，客有持逃禅翁此卷相示，清润蕴藉，使人意消，因所题柳梢青调，亦赋一首云

　　从别幽花。玉堂金马，十载忘家。横幅疏枝，如逢旧识，同在天涯。荒村茅屋敧斜。待归去、重寻钓槎。解却丝钩，青鞋藜杖，翠竹江沙。

　　○风入松

　　画堂红袖倚清酣。华发不胜簪。几回晚直金銮殿，东风软、花里停骖。书诏许传宫烛，香罗初翦朝衫。御沟冰泮水挼蓝。飞燕又呢喃。重重帘幕寒犹在，凭谁寄、银字泥缄。为报先生归也，杏花春雨江南。

　　○满庭芳

　　微雨经宵，暖烟笼昼，相寻闲步堤沙。露桃风絮，香影傍乌纱。徙倚江楼最久，绮窗迥、翠拥双丫。轻鸥外，水村山郭，帆过泊谁家。东华。尘土梦，汉宫传蜡，隋树啼鸦。记当时携手，何处天涯。日暮清吟未足，听街鼓、催发香车。山翁醉，惊雷散雹，深夜未停挝。

　　○鹊桥仙

　　寄阿里仁甫

　　维舟南浦。临流不渡。踏破城南蔬圃。故人直是不相忘，把酒看、沙头鸥鹭。青云得路。兰台乌府。早晚新承恩露。轻车切莫便乘风，先报与、山翁知取。

　　○法驾导引

　　为陈溪山寿

　　秋气至，寿斝注天香。燕坐喜看扶两几，击鲜何必混诸郎。长岁接宾行。

　　○法驾导引

　　盘石上，新画太丘翁。扶老一枝风满袖，凌霄千岁露垂松。不与世间同。

　　○法驾导引

　　千岁事，何许觅松乔。急雨轻雷开道路，星河北斗转岧嶢。相对话渔樵。

　　○浣溪沙

　　江上秋风日夜生。萧萧两鬓葛衣轻。芭蕉丛竹共幽情。病骨不禁湘簟冷，梦魂犹似玉堂清。画檐疏雨过三更。

　　○烛影摇红

　　淮南故将军家有歌妓，才容自许，善自度曲。欧阳守淮南，妓为将军愿一见公，竟不及见而卒。客有为以赋此曲者

　　雪映虚檐，梦魂正绕阳台近。朝来谁为护重笼，云卧衣裳冷。应念兰心薰性。对芳年、才华自信。洞房春暖，换羽移宫，珠圆丝莹。板压红牙，手痕犹在余香泯。当时惟待醉翁来，教听莺声引。可惜闲情未领。但雕梁、尘销雾暝。几回清夜，月转西廊，梧桐疏影。

　　○蝶恋花

　　故辽主得其臣所献黄菊赋，题其后曰，昨日得卿黄菊赋。细翦金英题作句。袖中犹觉有馀香，冷落西风吹不去。二月末，与杨迁镇陈众仲观杏城东，坐客有为予诵此者，因括櫽归腔，令佐酒者歌之

　　昨日得卿黄菊赋。细翦金英，题作多情句。冷落西风吹不去。袖中犹有余香度。沧海尘生秋日暮。玉砌雕栏，木叶鸣疏雨。江总白头心更苦。素琴犹写幽兰谱。

　　○贺新郎

　　五月中，以小疾家居，陈众仲助教言乳燕飞华屋调最宜时，连度数曲，病其词妙则声劣，律稳者语卑。适有友人期家人到官所而不至，赋此

　　丹荔明如火。想江城、薰风乍透，绣帘青琐。宝篆香消初睡起，叶底流莺又过。算几度、思归未果。欲翦冰绡凭谁寄，恐腰围、渐减愁无那。临岸曲，命舟舸。凉宵冉冉银蟾度。望清辉、千里照人，雾低云亸。准拟雕梁栖飞燕，早晚新巢定妥。叹会少离多似我。留滞文园头先白，念琴心、久为芳尘锁。将旧恨，归江左。

　　○风入松

　　为莆田寿

　　频年清夜肯相过。春碧卷红螺。画檐几度徘徊月，梁园迥，无复鸣珂。门外雪深三尺，窗中翠浅双蛾。旧家丹荔锦交柯。新玉紫峰駞。长安日近天涯远，行云梦、不到江波。欲度新词为寿，先生待教谁歌。

　　以上十七首强村丛书用吴伯宛辑本虞集道园乐府

　　○苏武慢

　　全真冯尊师，本燕赵书生，游汴，遇异人，得仙学。所赋歌曲，高洁雄畅，最传者苏武慢二十篇。前十篇道遗世之乐，后十篇论修仙之事。曾稽费无隐独善歌之，闻者有凌云之思，无复流连光景者矣。予山居每登高望远，则与无隐歌而和之。无隐曰，公当为我更作十篇。居两年，得两篇半，殊未快意也。昭阳协洽之年，当嘉平之月，长儿之官罗浮。予与客清江赵伯友，临川黄观我、陈可立游。东叔吴文明，平阳李平幼子翁归，泛舟送之。水涸，转鄱阳湖，上豫章，遇风雪，十五六日不能达三百里。清夜秉烛，危坐高唱，二三夕间，得七篇半。每一篇成，无隐即歌之。冯尊师天外有闻，能乘风为我一来听耶。明春，舟中又得二篇，并无俗念一首。后三年，仙游山彭致中取而刊之，与瓢笠高明共一笑之乐也。道园道人虞集伯生记

　　自笑微生，凡情不断，轻弃旧矶垂钓。走马长安，听莺上苑，空负洛阳年少。玉殿传宣，金銮陪宴，屡草九重丹诏。是何年、梦断槐根，依旧一蓑江表。天赐我、万叠云屏，五湖烟浪，无限野猿沙鸟。平明紫阁，日晏玄洲，晞发太霞林杪。苍龙腾海，白鹤冲霄，颠倒一时俱了。望清都、独步高秋，风露洞天初晓。

　　○苏武慢

　　扫尽风云，绰开尘土，落得半丘藏拙。青松为盖，白石为床，一切物情休歇。几度蓬莱，布袍长剑，闲对海波澄澈。是谁家、酒熟仙瓢，邀我共看明月。归去也、玉宇寥寥，银河耿耿，铁笛一声山裂。三花高拥，九炁弥罗，缥缈泰清瑶阙。手把芙蓉，凌空飞步，今夜几人朝谒。便翻身、北斗为杓，遍散紫瓯香雪。

　　○苏武慢

　　山月来时，海风不动，平地玉楼琼宇。桂子飘香，露华如水，自按洞箫如缕。杳杳冥冥，泠泠历历，青鸟解传芳语。太微中、鸾鹤相求，尽是旧时真侣。君听取、列豹重关，鼓雷千吏，天界更多官府。石女簪花，木人劝酒，为我此间聊住。高唱微吟，挥毫万丈，尘世等闲今古。看空山、一色青青，何意断云残雨。

　　○苏武慢

　　皓月清霜，钓舟如叶，闲渡小溪澄碧。银汉无声，玉虹横野，斗柄正垂天北。半幅乌纱，数根华发，一緉野凫飞舄。问回仙、城南老树，能见几何今昔。西华顶、十丈高花，九天秋露，结就翠房瑶实。脱屣非难，凌空何远，三咽雪融冰液。辟谷神方，餐霞真诀，一去更无消息。笑人间、长住虚空，谁似一轮红日。

　　○苏武慢

　　放棹沧浪，落霞残照，聊倚岸回山转。乘雁双凫，断芦漂苇，身在画图秋晚。雨送滩声，风摇烛影，深夜尚披吟卷。算离情、何必天涯，咫尺路遥人远。空自笑、洛下书生，襄阳耆旧，梦底几时曾见。老矣浮丘，赋诗明月，千仞碧天长剑。雪霁琼楼，春生瑶席，容我故山高宴。待鸡鸣、日出罗浮，飞渡海波清浅。

　　○苏武慢

　　对酒当歌，无愁可解，是个道人标格。好风过耳，皓月盈怀，清净水声山色。世上千年，山中七日，随处惯曾为客。尽虚空、北斗南辰，此事有谁消得。曾听得、碧眼胡僧，布袍沧海，直下钓丝千尺。掣取鲸鱼，风雷变化，不是等闲奇特。寒暑相催，乾坤不用，历劫不为陈迹。可怜生、忘却高年，长伴小儿嬉剧。

　　○苏武慢

　　忆昔坡仙，夜游赤壁，孤鹤掠舟西过。英雄消尽，身世茫然，月小水寒星火。何似渔翁，不知今古，醉傍蓼花然火。梦相逢、羽服翩跹，未必此时非我。谁解道、岁晚江空，风帆目力，横槊赋诗江左。清露衣裳，晚风洲渚，多少短歌长些。玉宇高寒，故人何处，渺渺予怀无那。叹乘桴、浮海飘然，从者未知谁可。

　　○苏武慢

　　十载燕山，十年江上，惯见半生风雪。对雪无舟，泛舟无雪，不遇并时高洁。断港残沙，今兹何夕，一似剡溪归越。但掀篷、数尺梅花，人迹鸟飞俱绝。君不见、五老危巅，浮丘绝顶，笑我早生华发。返老还童，易粗为妙，定有九还丹诀。霁景浮空，天光眩海，一体本无分别。便堪称、六一仙公，千古太虚明月。

　　○苏武慢

　　归去来兮，昨非今是，惆怅独悲奚语。迷途未远，晨景熹微，乃命导夫先路。风扬舟轻，候门童稚，此日载瞻衡宇。酒盈尊、三径虽荒，松菊宛然如故。聊寄傲、与世相违，旧交俱息，更复驾言焉取。琴书情话，寻壑经丘，倦鸟岫云容与。农人告我，有事西畴，孤风情棹赋诗春雨。但乐夫、天命何疑，乘化任渠留去。

　　○苏武慢

　　六十归来，今过七十，感谢圣恩嘉惠。早眠晏起，渴饮饥餐，自己了无心事。数卷残书，半枚破砚，聊表秀才而已。道先生、快写能吟，直是去之远矣。没寻思、拄个青藜，靸双芒屦，走去渡头观水。逝者滔滔，来之衮衮，不觉日斜风细。有一渔翁，蓦然相唤，你在看他甚底。便扶杖、穿起鲜鱼，博得一尊同醉。

　　○苏武慢

　　一径通幽，画屏横翠，行到白云深处。世外蟠桃，井边佳橘，别有种萱瑶圃。檀板轻敲，素琴闲弄，奉献凤膏麟脯。舞翩翩、鹤发飘飘，仍是旧时仙母。君看取、华屋神仙，满堂金玉，此是蟪蛄朝暮。五色蓬莱，九秋鵰鹗，别有出身之路。酒熟麻姑，云生巫峡，稽首洞天归去。任海波、清浅无时，何处绿窗云户。

　　○苏武慢

　　云淡风轻，傍花随柳，将谓少年行乐。高阁林间，小车城里，千古太平西洛。瞻彼泱泱，言思君子，流水俨然如昨。但清游、天际轻阴，未便暮愁离索。长记得、童冠相随，浴沂归去，吟咏鸢飞鱼跃。逝者如斯，吾衰甚矣，调理自存斟酌。清庙朱弦，旧堂金石，隐几似闻更作。农人告我事西畴，窈窕挂书牛角。

　　○无俗念

　　十年窗下，见古今成败，几多豪杰。谁会谁能谁不济，故纸数行明灭。乱叶西风，游丝春梦，转转无休歇。为他憔悴，不知有甚干涉。寥寥无住闲身，尽虚空界，一片中宵月。云去云来无定相，月亦本无圆缺。非色非空，非心非佛，教我如何说。不妨跬步，蟾蜍飞上银阙。

　　以上十三首强村丛书从鸣鹤馀音辑录，原附冯尊师词苏武慢二十首删去另录案诗馀图谱补遗卷七误补虞集霜天晓角翦雪裁冰一首，原词乃宋楼槃作，见绝妙好词卷三。

　　○一剪梅

　　春别

　　豆蔻梢头春色阑。风满前山。雨满前山。杜鹃啼血五更残。花不禁寒。人不禁寒。离合悲欢事几般。离有悲欢。合有悲欢。别时容易见时难。怕唱阳关。莫唱阳关。

　　花草粹编七



 
【虞荐发：词作1首】

　　○如此江山

　　泛曲阿后湖

　　依依杨柳，青丝缕、掩映绿波南浦。燕掠横斜，鳞游荡漾，恰是湔裙时序。清泠如许。恍镜影空磨，簟痕密聚。欲问伊人，且自溯洄前渚。并倚木兰无语。到来还、远树遥山，凝眸同睹。雁齿参差，汊流逦迤，多少鸥群鸳侣。最饶闲趣。且酒斟绿蚁，玉杯时举。欸乃一声，移入柳阴深处。

　　曲阿词综中，另有菩萨蛮有情潮落西陵浦一首，乃萧淑兰词。西风半夜惊罗扇一首，乃黄升词。眼儿媚萧萧江上荻花秋一首，乃张孝祥词。蝶恋花越女采莲秋水畔一首，乃欧阳修词。相见欢无言独上西楼一首，长相思云一緺一首，并李煜词。



 
【宇文虚中：词作2首】

　　○迎春乐

　　立春

　　宝幡彩胜堆金缕。双燕钗头舞。人间要识春来处。天际雁，江边树。故国莺花又谁主。念憔悴、几年羁旅。把酒祝东风，吹取人归去。

　　碧鸡漫志卷二

　　○念奴娇

　　疏眉秀目。看来依旧是，宣和妆束。飞步盈盈姿媚巧，举世知非凡俗。宋室宗姬，秦王幼女，曾嫁钦慈族。干戈浩荡，事随天地翻覆。一笑邂逅相逢，劝人满饮，旋旋吹横竹。流落天涯俱是客，何必平生相熟。旧日黄华，如今憔悴，付与杯中醁。兴亡休问，为伊且尽船玉。

　　归潜志卷八按此词，朝野遗记作张孝纯。烬馀录作阎苍舒，但归潜志云，宇文虚中作念奴娇，有宋室宗姬，秦王幼女，曾嫁钦慈族， 干戈浩荡，事随天地翻覆之语。是可信为宇文虚中所作。



 
【元德明：词作1首】

　　○好事近

　　次蔡丞相韵

　　梦破打门声，有客袖携团月。唤起玉川高兴，煮松檐晴雪。蓬莱千古一清风，人境两超绝。觉我胸中黄卷，被春云香彻。

　　中州乐府



 
【元好问：词作374首】

　　○水调歌头

　　少室玉华谷月夕，与希颜钦叔饮，醉中赋此。玉华诗老，宋洛阳耆英刘几伯寿也。刘有二侍妾，名萱草芳草，吹铁笛骑牛山间，玉华亭榭遗址在焉。金堂玉堂嵩山事，石城琼壁少室山三十六峰之名也。

　　山家酿初熟，取醉不论钱。清溪留饮三日，鱼鸟亦欣然。见说玉华诗老，袖有忘忧萱草，牛背稳於船。铁笛久埋没，雅曲竟谁传。坐苍苔，敧乱石，耿不眠。长松夜半悲啸，笙鹤下遥天。天上金堂玉室，地下石城琼壁，别有一山川。把酒问明月，今夕是何年。

　　○水调歌头

　　与李长源游龙门

　　滩声荡高壁，秋气静云林。回头洛阳城阙，尘土一何深。前日神光牛背，今日春风马耳，因见古人心。一笑青山底，未受二毛侵。问龙门，何所似，似山阴。平生梦想佳处，留眼更登临。我有一卮芳酒，唤取山花山鸟，伴我醉时吟。何必丝与竹，山水有清音。

　　○水调歌头

　　缑山夜歌

　　石坛洗秋露，乔木拥苍烟。缑山七月笙鹤，曾此上宾天。为问云间嵩少，老眼无穷今古，夜乐几人传。宇宙一丘土，城郭又千年。一襟风，一片月，酒尊前。王乔为汝轰饮，留看醉时颠。杳杳白云青嶂，荡荡银河碧落，长袖得回旋。举手谢浮世，我是饮中仙。

　　○水调歌头

　　庚辰六月，游玉华谷，回过少姨庙，壁间得古仙词，同希颜钦叔谱词中语，为之赋仙人词，今载於此。梦入云山宫阙幽。鸑鷟同侣鸳凤流。桂月竟夜光不收。世俗扰扰成嚣湫。醉飞星驭鞭金虬。八仙浪迹追真游。龟玉笙蹄四十秋。摩霄注壑须人求。觅剑如或笑刻舟。阳燧非无鹿里俦。元鼎以来虚昆丘。东井徒劳冠带修。松餐竹饮度蜃楼。嵩顶坐笑垂直钩。只应惭愧刘幽州。又题知音者无惜留迹。

　　云山有宫阙，浩荡玉华秋。何年鸾鷟同侣，清梦入真游。细看诗中元鼎，似道区区东井，冠带事昆丘。坏壁涴风雨，醉墨失蛟虬。问诗仙，缘底事，愧幽州。知音定在何许，此语为谁留。世外青天明月，世上红尘白日，我亦压嚣湫。一笑拂衣去，嵩顶坐垂钩。

　　赵郡李献能。同游玉华谷，将历嵩前诸刹，因过少姨祠，遂周行廊庑，得古仙人词於壁间。然其首章，直屋漏雨，为所漫剥殆不能辨。磴木石而上，拂拭淬涤，迫视者久之，始可完读。观其体则柏梁，事则终始二汉，字画在锺王之间。东井又元鼎所都，幽州必贤子虞也。夫眷眷不忘幽州者，非吾田畴尚谁欤。田复所事之雠，却曹瞒之赏，衰俗波荡中，挺挺有烈丈夫语气，其死而不忘，盖无疑，其能道此语亦无疑。观者不当以文体古今之变而疑仙语也。噫，仙山灵岳，宜有闳衍博大真人，往来乎其间，而世人莫之识也。予三人者，乃今见之，夫岂偶然哉。再拜留迹，以附知音者之末云。浑源雷渊题。

　　○水调歌头

　　赋德新王丈玉溪，溪在嵩前费庄，两山绝胜处也

　　空蒙玉华晓，潇洒石淙秋。嵩高大有佳处，元在玉溪头。翠壁丹崖千丈，古木寒滕两岸，村落带林丘。今日好风色，可以放吾舟。百年来，算惟有，此翁游。山川邂逅佳客，猿鸟亦相留。父老鸡豚乡社，儿女篮舆竹几，来往亦风流。万事已华发，吾道付沧洲。

　　○水调歌头

　　赋三门津

　　黄河九天上，人鬼瞰重关。长风怒卷高浪，飞洒日光寒。峻似吕梁千仞，壮似钱塘八月，直下洗尘寰。万象入横溃，依旧一峰间。仰危巢，双鹄过，杳难攀。人间此险何用，万古秘神奸。不用然犀下照，未必佽飞强射，有力障狂澜。唤取骑鲸客，挝鼓过银山。

　　○水调歌头

　　长源被放，西归长安，过予内乡，置酒半山亭，有诗见及，因为赋此

　　相思一尊酒，今日尽君欢。长歌一写孤愤，西北望长安。郁郁阊门轩盖，浩浩龙津车马，风雪一家寒。钟鼓催人老，天地为谁宽。丈夫儿，倚天剑，切云冠。可能封塞包□，驱去复来还。清庙千金康瓠，短褐连城双璧，行路古来难。枯柏在南涧，留待百年看。

　　○水调歌头

　　史馆夜直

　　形神自相语，咄诺汝来前。天公生汝何意，宁独有畸偏。万事粗疏潦倒，半世栖迟零落，甘受众人怜。许汜卧床下，赵壹倚门边。五车书，都不博，一囊钱。长安自古歧路，难似上青天。鸡黍年年乡社，桃李家家春酒，平地有神仙。归去不归去，鼻孔欲谁穿。

　　○水调歌头

　　长寿新斋

　　苍烟百年木，春雨一溪花。移居白鹿东崦，家具满樵车。旧有黄牛十角，分得山田一曲，凉薄了生涯。一笑顾儿女，今日是山家。簿书丛，铃夜掣，鼓晨挝。人生一枕春梦，辛苦趁蜂衙。竹里蓝田山下，草阁百花潭上，千古占烟霞。更看商於路，别有故侯瓜。

　　○水调歌头

　　汜水故城登眺

　　牛羊散平楚，落日汉家营。龙拿虎掷何处，野蔓罥荒城。遥想朱旗回指、万里风云奔走，惨澹五年兵。天地入鞭箠，毛发懔威灵。一千年，成皋路，几人经。长河浩浩东注，不尽古今情。谁谓麻池小竖，偶解东门长啸，取次论韩彭。慷慨一尊酒，胸次若为平。

　　○摸鱼儿

　　正月二十七日，予与希颜陪冯内翰丈游龙母潭。韩吏部钓於龙潭，遇雷事，见天封题名，即此地也。既归，宿於近潭田舍翁家。是夜雷雨大作，望潭中火光烛天。明日，旁近言龙起大槐中。父老云，正月龙起，前此未见也。龙潭寺南洼尊，冯丈所名

　　笑青山、不解留客，林丘夜半掀举。萧萧暮景千山雪，银箭忽传飞雨。还记否。又恐似、龙潭垂钓风雷怒。山人良苦。料只为三年，长安道上，来与浣尘土。清阴渡。渺渺风烟杖屦。名山元有佳处。山僧乞我溪南地，十里瘦藤高树。私自语。更须问、窪尊此日谁宾主。朝来暮去。要山鸟山花，前歌後舞，从我醉乡路。

　　○摸鱼儿

　　乙丑岁赴试并州，道逢捕雁者云，今旦获一雁，杀之矣。其脱网者悲鸣不能去，竟自投於地而死。予因买得之，葬之汾水之上，累石为识，号曰雁丘。时同行者多为赋诗，予亦有雁丘辞，旧所作无宫商，今改定之

　　恨人间、情是何物，直教生死相许。天南地北双飞客，老翅几回寒暑。欢乐趣。离别苦。是中更有痴儿女。君应有语。渺万里层云，千山暮景，只影为谁去。横汾路。寂寞当年箫鼓。荒烟依旧平楚。招魂楚些何嗟及，山鬼自啼风雨。天也妒。未信与、莺儿燕子俱黄土。千秋万古。为留待骚人，狂歌痛饮，来访雁丘处。

　　此下附李仁卿同赋另录

　　○摸鱼儿

　　泰和中，大名民家小儿女，有以私情不如意赴水者，官为踪迹之，无见也。其後踏藕者得二尸水中，衣服仍可验，其事乃白。是岁，此陂荷花开无不并蒂者。沁水梁国用时为录事判官，为李用章内翰言如此。此曲以乐府双蕖怨命篇，咀五色之灵芝，香生九窍，咽三清之瑞露，春动七情，韩偓香奁集中自叙语

　　问莲根、有丝多少，莲心知为谁苦。双花脉脉娇相向，只是旧家儿女。天已许。甚不教、白头生死鸳鸯浦。夕阳无语。算谢客烟中，湘妃江上，未是断肠处。香奁梦，好在灵芝瑞露。人间俯仰今古。海枯石烂情缘在，幽恨不埋黄土。相思树。流年度、无端又被西风误。兰舟少住。怕载酒重来，红衣半落，狼藉卧风雨。

　　此下附李仁卿同赋另录

　　○木兰花慢

　　孟津官舍，寄钦若钦用昆仲并长安故人

　　流年春梦过，记书剑，入西州。对得意江山，十千沽酒，著处欢游。兴亡事，天也老，尽消沈、不尽古今愁。落日霸陵原上，野烟凝碧池头。风声习气想风流。终拟觅菟裘。待射虎南山，短衣匹马，腾踏清秋。黄尘道，何时了，料故人、应也怪迟留。只问寒沙过雁，几番王粲登楼。

　　○木兰花慢

　　拥都六冠盖，瑶圃秀，转春晖。怅华屋生存，丘山零落，事往人非。追随。旧家谁在，但千年、辽鹤去还归。系马凤凰柱，倚弓玉女窗扉。江头花落乱莺飞。南望重依依。渺天际归舟，云间汀树，水绕山围。相期。更当何处，算古来、相接眼中稀。寄与兰成新赋，也应为我沾衣。

　　○木兰花慢

　　赋招魂九辩，一尊酒，与谁同。对零落栖迟，兴亡离合，此意何穷。匆匆。百年世事，意功名、多在黑头公。乔木萧萧故国，孤鸿澹澹长空。门前花柳又春风。醉眼眩青红。问造物何心，村箫社鼓，奔走儿童。天东。故人好在，莫生平、豪气减元龙。梦到琅邪台上，依然湖海沈雄。

　　○木兰花慢

　　对西山摇落，又匹马，过并州。恨秋雁年年，长空澹澹，事往情留。白头。几回南北，竟何人、谈笑得封侯。愁里狂歌浊酒，梦中锦带吴钩。岩城笳鼓动高秋。万灶拥貔貅。觉全晋山河，风声习气，未减风流。风流。故家人物，慨中宵、拊枕忆同游。不用闻鸡起舞，且须乘月登楼。

　　○木兰花慢

　　游三台二首

　　拥岧岧双阙，龙虎气，郁峥嵘。想暮雨珠帘，秋香桂树，指顾台城。台城。为谁西望，但哀弦、凄断似平生。只道江山如画，争教天地无情。风云奔走十年兵。惨澹入经营。问对酒当歌，曹侯墓上，何用虚名。青青。故都乔木，怅西陵、遗恨几时平。安得参军健笔，为君重赋芜城。

　　○木兰花慢

　　渺漳流东下，流不尽，古今情。记海上三山，云中双阙，当日南城。黄星。几年飞去，澹春阴、平野草青青。冰井犹残石甃，露盘已失金茎。风流千古短歌行。慷慨缺壶声。想酾酒临江，赋诗鞍马，词气纵横。飘零。旧家王粲，似南飞、乌鹊月三更。笑杀西园赋客，壮怀无复平生。

　　○水龙吟

　　从商帅国器猎於南阳，同仲泽鼎玉赋此

　　少年射虎名豪，等闲赤羽千夫膳。金铃锦领，平原千骑，星流电转。路断飞潜，雾随腾沸，长围高卷。看川空谷静，旌旗动色，得意似，平生战。城月迢迢鼓角，夜如何、军中高宴。江淮草木，中原孤兔，先声自远。盖世韩彭，可能只办，寻常鹰犬。问元戎早晚，鸣鞭径去，解天山箭。

　　此下原附仲泽同赋另录

　　○水龙吟

　　旧家八月池台，露华凉冷金波涨。宁王玉笛，霓裳仙谱，凉州新酿。一枕开元，梦恍犹记，华清天上。对昆明火冷，蓬莱水浅，新亭泪，空相向。烂漫东原此夕，夜如何、高秋空旷。一杯径醉，凭君莫问，今来古往。万里孤光，五湖高兴，百年清赏。倩何人唤取，飞琼佐酒，作穿云唱。

　　○水龙吟

　　素丸何处飞来，照人只是承平旧。兵尘万里，家书三月，无言搔首。几许光阴，几回欢聚，长教分手。料婆娑桂树，多应笑我，憔悴似，金城柳。不爱竹西歌吹，爱空山、玉壶清昼。寻常梦里，膏车盘谷，拏舟枋口。不负人生，古来惟有，中秋重九。愿年年此夕，团栾儿女，醉山中酒。

　　○水龙吟

　　同德秀游盘谷

　　接云千丈层崖，古来此地风烟好。青山得意，十分浓秀，都将倾倒。可恨孤峰，几回空见，松筠枯槁。自都门送别，膏车秣马，谁更问，盘中道。我爱陂塘南畔，小川平、横冈回抱。野麋山鹿，平生心在，长林丰草。婢织奴耕，岁时供我，酒船花灶。把人间万事，从头放下，只山中老。

　　○水龙吟

　　陈希夷睡歌，有契予心，因衍之

　　百年同是行人，酒乡独有归休地。此心安处，良辰美景，般般称遂。力士铛头，舒州杓畔，不妨游戏。算为狂为隐，非狂非隐，人谁解，先生意。莫笑糊涂老眼，几回看、红轮西坠。一杯到手，人间万事，俱然少味。范蠡张良，尽他惊怪，陈抟贪睡。且陶陶兀兀，今朝醉了，更明朝醉。

　　○沁园春

　　除夕二首

　　腐朽神奇，梦幻吞侵，朝昏变迁。怅残灯旧岁，鸡声竞早，春风归兴，雁影相先。南渡崩奔，东屯留滞，世事悠悠白发边。虚名误，遍人间浪走，恰到求田。青红花柳争妍。意醉眼、天公也放颠。更云雷怒卷，颓波一注，冰霜冷看，老桧千年。园令家居，陶潜官罢，无酒令人意缺然。从教去，付青山枕上，明月尊前。

　　○沁园春

　　再见新正，去岁逐贫，今年逐穷。算公田二顷，谁如元亮，吴牛十角，未比龟蒙。面目堪憎，语言无味，五鬼行来此病同。齑盐里，似杨雄寂寞，韩愈龙锺。何人炮凤烹龙。且莫笑、先生饭甑空。便看来朝镜，都无勋业，拈将诗笔，犹有神通。花柳横陈，江山呈露，尽入经营惨澹中。闲身在，看薄批明月，细切清风。

　　○贺新郎

　　箜篌曲为良佑所亲赋

　　赴节金钗促。爱弦间、泠泠细语，非琴非筑。别鹤离莺云千里，风雨孤猿夜哭。只雌蝶、雄蜂同宿。汀树诗成归舟远，认宫眉、隐隐春山绿。歌宛转，泪盈掬。吴儿越女皆冰玉。恨不及、徘徊星汉，流光相属。破镜何年清辉满，寂寞佳人空谷。人世事、寻常翻覆。入塞新声愁未了，更伤心、听得开元曲。呼羯鼓，醉红烛。

　　○最高楼

　　商於鲁县北山

　　商於路，山远客来稀。鸡犬静柴扉。东家欢饮薑芽脆，西家留宿芋魁肥。觉重来，猿与鹤，总忘机，风浪里，竟安归。云山既不求吾是，林泉又不责吾非。任年年，藜藿饭，芰荷衣。

　　○玉漏迟

　　壬辰围城中，有怀淅江别业

　　淅江归路杳。西南仰羡，投林高鸟。升斗微官，世累苦相萦绕。不入麒麟画里，又不与、巢由同调。时自笑。虚名负我，平生吟啸。扰扰马足车尘，被岁月无情，暗消年少。钟鼎山林，一事几时曾了。四壁秋虫夜语，更一点、残灯斜照。青镜晓。白发又添多少。

　　○满江红

　　嵩山中作

　　天上飞鸟，问谁遣、东生西没。明镜里、朝为青鬓，暮为华发。弱水蓬莱三万里，梦魂不到金银阙。更几人、能有谢家山，飞仙骨。山鸟弄，林花发。玉杯冷，秋云滑。彭殇共一醉，不争毫末。鞭石何年沧海过，三山只是尊中物。暂放教、老子据胡床，邀明月。

　　○满江红

　　内乡作

　　老树荒台，秋兴动、悠然独酌。秋也老、江山憔悴，鬓华先觉。人到中年原易感，眼看华屋归零落。算世间、惟有醉乡民，平生乐。凌浩荡，观寥廓。月为烛，云为幄。尽百川都酿，不供杯杓。身外虚名将底用，古来已错今尤错。唤野猿、山鸟一时歌，休休莫。

　　○满江红

　　内乡半山亭浮休居士张芸叟洼尊石刻在焉

　　江上窪尊，人道有、浮休遗迹。尊俎地、江山如画，百年岑寂。白鹤重来城郭在，山花山鸟浑相识。便与君、载酒半山亭，追畴昔。人易老，时难得。欢未减，悲还及。身前与身後，杳无终极。一笑何须留故事，千年复知今日。拌醉来、横卧陇头云，林间石。

　　○满江红

　　方城商帅国器军中寄同年李钦用，时钦用为西台掾在长安

　　汉水方城，今古道、几回投迹。留滞久、浩歌狂醉，此心谁识。渭北清光摇草树，故人对酒相应识。记雨窗、相对话离忧，秋风夕。风月笛，烟霞屐。身易老，时难得。鸟飞天不尽，野春平碧。我梦秦东亭上饮，举头但见长安日。便与君、重结入关期，明年必。

　　○满江红

　　关希颜之官徐州

　　元鼎诗仙，知音少、喜君留迹。还有恨、故山飞去，石城琼壁。万里征西天有意，四方问舍今何日。便金虬、飞驭解移文，知无及。淮海地，云雷夕。自不负，髯如戟。望幕中谈笑，隐然勍敌。此老何堪丞掾事，佳时但要江山笔。向楚王、台上酒酣时，须相忆。

　　○满江红

　　郝仲纯使君守坊州，枉道过予於登封，同宿县西峻极寺。会予以事当往山中，仲纯留兵骑见候，且约别於洛阳。明日大雨三日，辕辙不可行，作此寄之。使君以贵胄起家，风流有文词，仕至凤翔治中南山安抚使，先保陕州有功，故篇中及之

　　画戟清香，谁得似、韦郎诗笔。还又见、从容车骑，待州西北。竹马儿童应有语，使君姓字人人识。是往时、曾护国西门，金汤壁。千日醉，三更席。事已去，寻无迹。对暮凉灯火，怅然如失。万里功名知未免，中年离别万堪惜。恨洛阳、风雨暗旌旗，空相忆。

　　○满江红

　　枕上吴山，隐隐见、宫眉修碧。人好在、断浑似，画图相识。罗袜尘香来有信，玉箫声远寻无迹。恨不将、春色醉仙桃，迷芳席。婵娟月，韶华日。梦已尽，愁仍积。江花共江草，几时终极。锦树摧残胡蝶老，冰绡翦破鸳鸯只。拌楚云、湘雨一生休，休相忆。

　　○满江红

　　一枕馀醒，厌厌共、相思无力。人语定、小窗风雨，暮寒岑寂。绣被留欢香未减，锦书封泪红犹湿。问寸肠、能著几多愁，朝还夕。春草远，春江碧。云暗澹，花狼藉。更柳绵闲扬，柳丝谁织。入梦终疑神女赋，写情除有文星笔。恨伯劳、东去燕西归，空相忆。

　　○念奴娇

　　钦叔钦用避兵太华绝顶，以书见招，因为赋此

　　云间太华，笑苍然尘世，真成何物。玉井莲开花十丈，独立苍龙绝壁。九点齐州，一杯沧海，半落天山雪。中原逐鹿，定知谁是雄杰。我梦黄鹤移书，洪崖招隐，逸兴尊中发。箭筈天门飞不到，落日旌旗明灭。华屋生存，丘山零落，几换青青发。人间休问，浩歌且醉明月。

　　○永遇乐

　　梦中有以王正之乐府相示者。予但记其末云，莫嫌满镜，星星白发，中有利名千丈。待明朝有酒如川，自歌自放。然正之未尝有此作也，明日以示友人希颜钦叔，谓可作永遇乐补成之。因为赋此，二公亦曾同作

　　绝壁孤云，冷泉高竹，茅舍相忘。留滞三年，相思千里，归梦风烟上。天公老大，依然儿戏，困我世间羁鞅。此身似、扁舟一叶，浩浩拍天风浪。中台黄散，官仓红腐，换得尘容俗状。枕上哦诗，梦中得句，笑了还惆怅。可怜满镜，星星白发，中有利名千丈。问何时、有酒如川，自歌自放。

　　○声声慢

　　内乡淅江上作

　　林间鸡犬，江上村墟，扁舟处处经过。袖里新诗，买断古木苍波。山中一花一草，也留教、老子婆娑。任人笑，甚风云气少，儿女情多。不待求田问舍。被朝吟暮醉，惯得蹉跎。百尺高楼，更问平地如何。朝来斜风细雨，喜红尘、不到渔蓑。一尊酒，唤元龙、来听浩歌。

　　以上强村丛书校明弘治高丽刊三卷本遗山乐府卷上

　　○石州慢

　　赴召史馆，与德新丈别於岳祠西新店，明日以此寄之

　　击筑行歌，鞍马赋诗，年少豪举。从渠里社浮沈，枉笑人间儿女。生平王粲，而今憔悴登楼，江山信美非吾土。天地一飞鸿，渺翩翩何许。羁旅。山中父老相逢，应念此行良苦。几许虚名，误却东家鸡黍。漫漫长路，萧萧两鬓黄尘，骑驴漫与行人语。诗句欲成时，满西山风雨。

　　○石州慢

　　儿女篮舆，田舍老盆，随意林壑。三重屋上黄茅，赖是秋风留著。旧家年少，也曾东抹西涂，鬓毛争信星星却。岁暮日斜时，尽栖迟零落。如昨。青云飞盖追随，倾动故都城郭。叠鼓凝笳，几处银屏珠箔。梦中身世，只知鸡犬新丰，西园胜赏惊还觉。霜叶晚萧萧，满疏林寒雀。

　　○洞仙歌

　　超化蘸碧轩得钦叔书，有相调之语，因代书以寄。寺有长明灯龛即所见而言

　　青钱白璧，自买愁肠绕。更恨欢狂负年少。记阳关图上，尊酒流连，儿女泪，输与闲人坐钓。茂陵多病後，懒尽琴心，无复求凰与同调。似清风古殿，风动幡摇晴昼永，惟有龛灯静照。看胡蝶飞来澹无情，问墙角茙葵，为谁凝笑。

　　○洞仙歌

　　黄尘鬓发，六月长安道。羞向清溪照枯槁。似山中远志，漫出山来，成个甚，只是人间小草。升平十二策，丞相封侯，说与高人应笑倒。对清风明月，展放眉头长恁地，大醉高歌也好。待都把功名付时流，只求个天公，放教空老。

　　○满庭芳

　　遇仙楼酒家杨广道赵君瑞皆山後人，其乡僧号李菩萨者，人颇以为狂。尝就二人借宿，每夜客散乃从外来，卧具有闲剩则就之。不然赤地亦寝。一日天寒，杨生与之酒，僧若愧无以报主人者。晨起持碗出，同宿者闻噀酒声，少之，僧来说云，增明亭前花开矣。公等往观之。人熟其狂不信也。已而视庭中牡丹，果开两花，是後僧不复至。京师来观者车马阗咽，醉客相枕藉，酒垆为之一空。赵礼部为雷御史希颜所请，即席同予赋之，时正大四年之十月也。

　　妆镜韶华，牙签名品，惯看培养经年。何年曾见，槁叶散芳妍。知是毗耶坐客，三生梦、犹有情缘。熏香手，融霞晕雪，来占百花前。嫣然。谁为笑，珠围翠绕，且共流连。待诗中偷写，画里真传。绣帽拥霜凝紫塞，琼肌莹，春满温泉。新声在，梁园异事，并记玉堂仙。

　　此下原附闲闲公同赋另录

　　○八声甘州

　　同张古人观许由冢，古人名潜，字仲升，燕人

　　许君祠、层崖上峥嵘，幽林入清深。坐嵩丘少室，风烟浓澹，百态变晴阴。山下一溪流水，不受是非侵。寂寞悬瓢地，黄屋无心。木杪巑岏石冢，见人闲几度，夕鼎朝鍖。问五兵谁作，天地更生金。百年来、神州万里，望浮云、西北泪沾襟。青山好、一尊未尽，且共登临。

　　○八声甘州

　　玉京岩、龙香海南来，霓裳月中传。有六朝图画，朝朝琼树，步步金莲。明灭重帘画烛，几处锁婵娟。尘暗秦王女，秋扇年年。一枕繁华梦觉，问故家桃李，何许争妍。便牛羊丘陇，百草动荒烟。更谁知、昭阳旧事，似天教、通德见伶玄。春风老、拥鬟颦黛，寂寞灯前。

　　○江城子

　　效花间体咏海棠

　　蜀禽啼血染冰蕤。趁花期。占芳菲。翠袖盈盈，凝笑弄晴晖。比尽世间谁似得，飞燕瘦，玉环肥。一番风雨未应稀。怨春迟。怕春归。恨不高张，红锦百重围。多载酒来连夜看，嫌化作，彩云飞。

　　○江城子

　　赋牡丹（原无题，据凌张诸本补）

　　姚家池馆魏家邻。上番春。姓名新。倾国倾城，为雨复为云。水北水南无别物，金屑粉，麝香尘。折枝图上看精神。见来频。画来真。办作黄徐，无负百年身。也待不来花下醉，嫌笑杀，洛阳人。

　　○江城子

　　醉来长袖舞鸡鸣。短歌行。壮心惊。西北神州，依旧一新亭。三十六峰长剑在，星斗气，郁峥嵘。古来豪侠数幽并。鬓星星。竟何成。他日封侯，编简为谁青。一掬钓鱼坛上泪，风浩浩，雨冥冥。

　　钓坛见岩光传

　　○江城子

　　寄德新丈

　　春风花柳日相催。淅江梅。腊前开。开遍山桃，恰到野酴醿。商岭东来三百里，红作阵，绿成堆。半山亭下钓鱼台。拂层崖。坐苍苔。林影湖光，佳处两三杯。寄语玉溪王老子，因个甚，不同来。

　　○江城子

　　草堂潇洒淅江头。傍林丘。买扁舟。隔岸红尘，无路近沙鸥。枕上有书尊有酒，身外事，更何求。暮云归鸟仲宣楼。敝貂裘。为谁留。千古书生，那得尽封侯。好在半山亭下路，闻未老，去来休。

　　○江城子

　　赋芍药杨州红

　　司花著意压春魁。绿云堆。拥香来。冉冉红鸾，十步一徘徊。花到扬州佳丽种，金作屋，玉为阶。门前腰鼓揭春雷。倚妆台。尽人催。莺语丁宁，空绕百十回。不道惜花人欲去，看直待，几时开。

　　○江城子

　　内乡县廨芳菊堂前，大酴醿架香绝异。当年开时，人有见素衣美妇，迫视之无有也。或者以为花神，故并记之。

　　纤条袅袅雪葱笼。翠阴重。暖香融。想是春工，满意与薰醲。百畹种兰千亩蕙，都办作，一帘风。花间人似玉芙蓉。月明中。下瑶宫。只恐行云，归去卷花空。剩著琼杯斟晓露，留少住，莫匆匆。

　　○江城子

　　嵩山中作

　　众人皆醉屈原醒。笑刘伶。酒为名。不道刘伶，久矣笑螟蛉。死葬糟丘珠不恶，缘底事，赴清泠。醉乡千古一升平。物忘情。我忘形。相去羲皇，不到一牛鸣。若见三闾凭寄语，尊有酒，可同倾。

　　○江城子

　　二更轰饮四更回。宴繁台。尽邹枚。谁念梁园，回首便成灰。今古废兴浑一梦，凭底的，寄悲哀。青天荡荡镜奁开。月光来。且徘徊。何用东生，西没苦相催。世事悠悠吾老矣，歌一曲，尽馀杯。

　　○江城子

　　梦德新丈因及钦叔旧游

　　河山亭上酒如川。玉堂仙。重留连。犹恨春风，桃李负芳年。长记莺啼花落处，歌扇後，舞衫前。旧游风月梦相牵。路三千。去无缘。灭没飞鸿，一线入秋烟。白发故人今健否，西北望，一潸然。

　　○江城子

　　刘济川来别，同宿康庵，梦与予过田家饮，行及太原，作此为寄

　　来鸿去燕十年间。镜中看。各衰颜。恰待蒙泉，东畔买青山。梦里邻村新酿熟，携竹杖，款柴关。人生谁得老来闲。记清欢。见君难。长路悠悠，回首暮云还。断岭不遮南望眼，时为我，一凭阑。

　　济川阜昌诸孙，在濦上时，及与伯玉知几游从。

　　○江城子

　　观别

　　旗亭谁唱渭城诗。酒盈卮。两相思。万古垂杨，都是折残枝。旧见青山青似染，缘底事，澹无姿。情缘不到木肠儿。鬓成丝。更须辞。只恨芙蓉，秋露洗胭脂。为问世间离别泪，何日是，滴休时。

　　○江城子

　　河堤烟树渺云沙。七香车。更天涯。万古千秋，幽恨入琵琶。想到都门南下望，金缕暗，玉钗斜。津桥春水浸红霞。上阳花。落谁家。独恨经年，培养牡丹芽。寒雁归时凭寄语，莫容易，损容华。

　　○江城子

　　行云冉冉度关山。别时难。见时难。怅望南风，早晚送云还。心事情缘千万劫，无计解，玉连环。夕阳人影小楼间。曲阑干。晚风寒。料得而今，前後望归鞍。寂寞梨花枝上雨，人不见，与谁弹。

　　○三奠子

　　同国器帅良佐仲泽置酒南阳故城

　　上高城置酒，遥望舂陵。兴与废，两虚名。江山埋玉气，草木动威灵。中原鹿，千年後，尽人争。风云寤寐，鞍马生平。锺鼎上，几书生。军门高密策，田亩卧龙耕。南阳道，西山色，古今情。

　　○三奠子

　　离南阳後作

　　怅韶华流转，无计留连。行乐地，一凄然。笙歌寒食後，桃李恶风前。连环玉，回文锦，两缠绵。芳尘未远，幽意谁传。千古恨，再生缘。闲衾香易冷，孤枕梦难圆。西窗雨，南楼月，夜如年。

　　○行香子

　　漫漫晴波，澹澹云罗。傍春江、是处经过。桃花解笑，杨柳能歌。尽百年身，千古意，两蹉跎。酒恶无聊，诗苦成魔。只闲情、不易消磨。几人樵径，何处山阿。恨夕阳迟，芳草远，落红多。

　　时在淅江

　　○感皇恩

　　洛西为刘景玄赋秋莲曲

　　金粉拂霓裳，凌波微步。瘦玉亭亭倚秋渚。澹香高韵，费尽一天清露。恼人容易被、西风误。微雨岸花，斜阳汀树。自惜风流怨迟暮。珠帘青竹，应有阿溪新句。断魂谁解与，烟中语。

　　○感皇恩

　　梦寐见并州，今朝身到。未怕清汾照枯槁。百年狂兴，尽与家山倾倒。黑头谁办得、归来早。梁苑绿波，长安春草。惆怅行人暗中老。故人相送，记得临行曾道。故园行乐地、依然好。

　　末後乡人王怀玉乐府语也

　　○促拍丑奴儿

　　学闲闲公体

　　朝镜惜蹉跎。一年年、来日无多。无情六合乾坤里，颠鸾倒凤，撑霆裂月，直被消磨。世事饱经过。算都输、畅饮高歌。天公不禁人间酒，良辰美景，赏心乐事，不醉如何。

　　此下原附闲闲公同赋另录

　　○促拍丑奴儿

　　皇甫季真汤饼局，二女则牙牙学语，五男则雁雁成行，见司空表圣一鸣集障车文

　　朱麝掌中香。可怜儿、初浴兰汤。灵椿未老丹枝秀，东邻西舍，排家助喜，沽酒牵羊。天与读书郎。便安排、富贵文章。高门自有容车日，明年且看，青衫竹马，雁雁成行。

　　○促拍丑奴儿

　　乡邻会饮，有请予增损旧曲者，因为赋此

　　无物慰蹉跎。占一丘、一壑婆娑。闲来点检平生事，天南地北，几多尘土，何限风波。花坞与松坡。尽先生、少小经过。老来诗酒犹堪任，家山在眼，亲朋满坐，不醉如何。

　　○青玉案

　　落红吹满沙头路。似总为、春将去。花落花开春几度。多情惟有，画梁双燕，知道春归处。镜中冉冉韶华暮。欲写幽怀恨无句。九十花期能几许。一卮芳酒，一襟清泪，寂寞西窗雨。

　　○青玉案

　　代赠钦叔所亲乐府郓生

　　苎萝坊里青骢驻。爱鹦鹉、垂帘语。一捻娇春能几许。寒梅欲动，小桃初放，恰是关心处。西城流水东城雨。绿叶成阴惯相误。只恐韶华容易去。一声金缕，一卮芳酒，且为花枝住。

　　○婆罗门引

　　望月

　　素蟾散彩，九秋风露发清妍。常娥尽有情缘。留著三五盈盈，永夜照凭肩。看晚妆临镜，若个婵娟。寻常月圆。恨都向、别时偏。几度邮亭枕上，野店尊前。珠明玉秀，算一日、相看一日仙。人共月、长似今年。

　　○江梅引

　　泰和中，西州士人家女阿金，姿色绝妙。其家欲得佳婿，使女自择。同郡某郎独华腴，且以文采风流自名。女欲得之，尝见郎墙头数语而去。他日又约於城南，郎以事不果来，其后从兄官陕右，女家不能待，乃许他姓。女郁郁不自聊，竟用是得疾，去大归二三日而死。又数年，郎仕驰驿过家，先通殷勤者持冥钱告女墓云，郎今年归，女知之耶，闻者悲之。此州有元魏离宫，在河中潬，士人月夜踏歌和云，魏拔来，野花开。故予作金娘怨，用杨白花故事。词云，含情出户娇无力，拾得杨花泪沾臆。春去秋来双燕子，愿衔杨花入窠里。郎中朝贵游，不欲斥其名，借古语之道。读者当以意晓云。骨化形销，丹诚不泯，因风委露，犹托清尘，是崔娘书词，事见元相国传奇

　　墙头红杏粉光匀。宋东邻。见郎频。肠断城南，消息未全真。拾得杨花双泪落，江水阔，年年燕语新。见说金娘埋恨处。蒺藜沙，草不尽，离魂一只鸳鸯去，寂寞谁亲。惟有因风，委露托清尘。月下哀歌宫殿古，暮云合，遥山入翠颦。

　　此下原附李仁卿同赋另录

　　○玉楼春

　　吹台萧瑟行云暮。一带雨声连禁树。正当潘岳感秋时，又到杜陵怀古处。百年同是红尘路。行近醉乡差有趣。坐中谁是独醒人，我醉欲眠卿可去。

　　○定风波

　　白水青田万顷秋。风烟平楚散羊牛。莫放相公黄阁去。留取。笑谈尊俎也风流。华表仙人人不识。今夕。鹿车也到百花洲。好把襄江都酿酒，为寿。寿星光彩动南州。

　　邓帅漆水公寿筵辽东大使君在焉大有道术时年九十三矣

　　○定风波

　　杨叔能归淄川，予别於山阳，作鹧鸪天词留赠云。邂逅梁园对榻眠。旧游回首一凄然。当时好客谁为最，李赵风流两谪仙。居接栋，稼邻田，与君诗酒度残年。飘零南北如相避，开岁还分陇上泉。因用其意答之。李赵谓闲闲公与屏山也

　　白发相看老弟兄。恨无一语送君行。至竟交情何处好。向道。不如行路本无情。少日龙门星斗近。争信。凄凉湖海寄馀生。耆旧风流谁复似。从此。休将文字占时名。

　　○蝶恋花

　　戊辰岁长安作

　　一片花飞春意减。雨雨风风，常恨寻芳晚。若个花枝偏入眼。尊前细问春风拣。醉里看花云锦烂。只记莺声，不记红牙板。留著佳人鹦鹉盏。明朝剩把长条换。

　　○蝶恋花

　　甲申岁南都作

　　牢落羁怀愁有信。流水浮生，几见中秋闰。千古诗坛将酒阵。一轮明月消磨尽。八月人间秋满鬓。桂树扶疏，更与秋风近。天上姮娥应有恨。骑鲸人去无人问。

　　○蝶恋花

　　白鹿原新斋作

　　负郭桑麻秋课重。十角黄牛，分去声得山田种。乡社鸡豚人与共。春风渐入浮蛆瓮。绕屋清溪醒午梦。一榻翛然，坐受云山供。四海虚名将底用。一声啼鸟岩花动。

　　○临江仙

　　自洛阳往孟津道中作

　　今古北邙山下路，黄尘老尽英雄。人生长恨水长东。幽怀谁共语，远目送归鸿。盖世功名将底用，从前错怨天公。浩歌一曲酒千锺。男儿行处是，未要论穷通。

　　○临江仙

　　饮昆阳官舍，有怀得新

　　世故迫人无好况，酒杯今日初拈。昆阳城下酹苍蟾。乾坤悲永夜，笳鼓觉秋严。梦寐玉溪溪上路，竹枝斜出青帘。故人白发未应添。浩歌风露下，相望一掀髯。

　　○临江仙

　　寄德新丈

　　自笑此身无定在，北州又复南州。买田何日遂归休。向来元落落，此去亦悠悠。赤日黄尘三百里，嵩丘几度登楼。故人多在玉溪头。清泉明月晓，高树乱蝉秋。

　　○临江仙

　　与钦叔饮二首

　　邂逅一尊文字饮，春风为洗愁颜。花枝入鬓笑诗班。登临千古意，天澹夕阳间。南去北来行老矣，人生茅屋三间。何人得似谢东山。紫箫明月底，高竹倚风鬟。

　　○临江仙

　　明月清风无尽藏，平生老子南楼。阎闾谈笑说封侯。谁能知许事，一笑去来休。旧见辋川图画里，十年孤负欢游。百金早晚得菟裘。与君成二老，来往亦风流。

　　○临江仙

　　相下与王以道饮，席间走笔为赋。王予东曹掾时同舍郎也

　　一段江山英秀气，风流天上星郎。烟花故国五云乡。只知心事在，争问鬓毛苍。千古西陵歌舞地，兴来忘却悲凉。相逢一醉莫停觞。东山看老去，湖海永相忘。

　　○临江仙

　　西山同钦叔送溪南诗老辛敬之归女几，兼简刘景玄。敬之留别词，并录於此。谁识虎头峰下客，少时有意功名。清朝无路到公卿。萧萧茅屋下，白发老书生。邂逅对床逢二妙，挥毫落纸堪惊。他年联袂上蓬瀛。春风莲烛影，莫问此时情。

　　自笑此身无定在，风蓬易转孤根。羡君归意满离尊。眼中茅屋兴，稚子已迎门。回首对床灯火处，万山深裹孤村。故人天末赋招魂。新诗凭寄取，憔悴不须论。

　　○临江仙

　　世事悠悠天不管，春风花柳争妍。人家寒食尽藏烟。不知何处火，来就客心然。千里故乡千里梦，高城泪眼遥天。时光流转雁飞边。今春看又过，何日是归年。

　　○临江仙

　　醉眼纷纷桃李过，雄蜂雌蝶同时。一生心事杏花诗。小桥春寂寞，风雨鬓成丝。天上鸾胶寻不得，直教吹散胭脂。月明千里少姨祠。山中开较晚，应有北阴枝。

　　○临江仙

　　李辅之在齐州，予客济源，辅之有和

　　荷叶荷花何处好，大明湖上新秋。红妆翠盖木兰舟。江山如画里，人物更风流。千里故人千里月，三年孤负欢游。一尊白酒寄离愁。殷勤桥下水、几日到东州。

　　此下原附李辅之和篇另录

　　○临江仙

　　对花怀洛阳旧游

　　紫玉双华相照映，锦儿仍是琼儿。天边谁与慰相思。洗妆无别物，只有断肠诗。水北水南浑一梦，眼中红袖乌丝。春风同是可怜枝。争教歌酒兴，不似洛阳时。

　　○临江仙

　　赠仲经女子楚楚

　　阿楚新来都六岁，掌中一捻娇春。诗中有笔画难真。芝香云作朵，鱼细锦为鳞。旧说张门多静女，更和灵照情亲。夸谈体遣孔兄瞋。异时看小妹，林下谢夫人。

　　○临江仙

　　内乡寄嵩前故人

　　昨夜半山亭下醉，洼尊今日留题。放船直到淅江西。冰壶天上下，云锦树高低。世上红尘争白日，山中太古熙熙。外人初到故应迷。桃花三百里，浑是武陵溪。

　　○临江仙

　　内乡北山

　　夏馆秋林山水窟，家家林影湖光。三年间为一官忙。簿书愁里过，笋蕨梦中香。父老书来招我隐，临流已盖茅堂。白头兄弟共论量。山田寻二顷，他日作桐乡。

　　○临江仙

　　孟津河山亭同钦叔赋，因寄希颜兄

　　试上古城城上望，水光天影相涵。都将形胜入高谈。河山君与我，独恨少髯参。造化戏人儿女剧，狙公暮四朝三。百年都合付薰酣。人家谁有酒，吾与典春衫。

　　○江月晃重山

　　初到嵩山时作

　　塞上秋风鼓角，城头落日旌旗。少年鞍马适相宜。从军乐，莫问所从谁。候骑才通蓟北，先声已动辽西。归期犹及柳依依。春闺月，红袖不须啼。

　　○虞美人

　　题苏小小图

　　桐阴别院宜清昼。入坐春山秀。美人图子阿谁留。都是宣和名笔内家收。莺莺燕燕分飞后。粉澹梨花瘦。只除苏小不风流。倒插一枝萱草凤钗头。

　　○虞美人

　　樱桃元是仙郎种。次第芳菲动。开残山杏没都红。一树梨花如雪月明中。三生蝶化南华梦。只有情缘重。曲阑幽径小帘栊。好共扫眉才子管春风。

　　○小重山

　　醉尽春风意未阑。缠头双凤锦、觅端端。多情胡蝶送归鞍。扬州梦，芍药荐金盘。罗幌酒醒寒。灯前朱麝浅、翠螺残。一春心事苎衣宽。青鸾客，楼外日三竿。

　　○小重山

　　酒冷灯青夜不眠。寸肠千缕、两相牵。鸳鸯秋雨半池莲。分飞苦，红泪晓风前。天远雁翩翩。雁来人北去、远如天。安排心事待明年。无情月，看待几时圆。

　　○鹊桥仙

　　同钦叔钦用赋梅

　　孤根渐暖，芳魂乍返，待吐檀心又懒。未先拈出一枝香，算只是、司花会拣。情缘未断，韶华易减，早去寻芳已晚。东风容易莫吹残，暂留与、何郎慰眼。

　　○鹊桥仙

　　梨花春暮，垂杨秋晚，归袖无人重挽。浮云流水十年间，算只有、青山在眼。风台月榭，朱唇檀板，多病全疏酒盏。刘郎争得似当时，比前度、心情又减。

　　○鹊桥仙

　　乙未三月，冠氏紫微观桃符上，开花一枝。予与杨焕然共叹，以为此亦当却一春耶，因取此意作此以自喻云

　　槐根梦觉，瓜田岁暮，白发新来无数。长安迁客望朱崖，未唤得、烟霄失路。西州芍药，南州琼树，香满云窗月户。蒺藜沙上野花开，也算却、春风一度。

　　○惜分飞

　　戏王鼎玉同年

　　人见何郎新来瘦。不见天寒翠袖。绣被熏香透。几时却似鸳鸯旧。九十日春花在手。可惜欢缘未久。去去休回首。柔条去作谁家柳。

　　○南乡子

　　一雨浣年芳。燕燕莺莺满洛阳。梨雪渐空桃李过，风光。恰到风流睡海棠。何处最难忘。杨柳高楼近苑墙。唤取分司狂御史，何妨。暂醉佳人锦瑟傍。

　　○南乡子

　　烟草人西州。暮雨千山独倚楼。不似秦东亭上饮，风流。翠袖春风两玉舟。事去重回头。却是多情不自由。为向河阳桃李道，休休。青鬓能堪几度愁。

　　○南乡子

　　风雨送春忙，烂醉花时得几场。枝上桃花吹尽也，残芳。一片春风一片香。少日为花狂，老去逢春只自伤。回首十年欢笑处，难忘。一曲悲歌泪数行。

　　○南乡子

　　少日负虚名。问舍求田意未平。南去北来今老矣，何成。一线微官误半生。孤影伴残灯。万里灯前骨肉情。短发抓来看欲尽，天明。能是青青得几茎。

　　○南乡子

　　幽意曲中传。总是才情得处偏。唱到断肠声欲断，还连。一串骊珠个个圆。画扇绮罗筵。韩马风流在眼前。坐上有人持酒听，凄然。梦里梁园又一年。

　　○踏莎行

　　微步生尘，残妆晕酒。朱门如海空回首。东风正有去年花，柔条去作谁家柳。细雨春寒，青灯夜久。孤衾未暖还分手。梦中见也不多时，怎生望得长相守。

　　○桃园忆故人

　　代赠良佐所亲

　　楚云不似阳台旧，只是无心出岫。竹外天寒翠袖。寂寞啼妆瘦。弦声宛转春风手。殢得行人病酒。明日西城回首。肠断江南柳。

　　以上强村丛书本遗山乐府卷中间以凌张诸本校订

　　○鹧鸪天

　　隆德故宫，同希颜饮叔知几诸人赋

　　临锦堂前春水波。兰皋亭下落梅多。三山宫阙空瀛海，万里风埃暗绮罗。云子酒，雪儿歌。留连风月共婆娑。人间更有伤心处，柰得刘伶醉后何。

　　○鹧鸪天

　　木犀

　　桂子纷翻浥露黄。桂华高韵静年芳。蔷薇水润宫衣软，婆律膏清月殿凉。云岫句，海仙方。情缘心事两难忘。衰莲枉误秋风客，可是无尘袖里香。

　　○鹧鸪天

　　零落栖迟感兴多。酒杯直欲卷银河。人间清镜悲华发，世外仙棋烂斧柯。长袖舞，抗音歌。月明人影两婆娑。醉来知被旁人笑，无柰风情未减何。

　　○鹧鸪天

　　莲

　　瘦绿愁红倚暮烟。露华凉冷洗婵娟。含情脉脉知谁怨，顾影依依定自怜。风送雨，水连天。凌波无梦夜如年。何时北渚亭边月，狼藉秋香拂画船。

　　○鹧鸪天

　　孟津作

　　总道忘忧有杜康。酒逢欢处更难忘。桃红李白春千树，古是今非笑一场。歌浩荡，墨淋浪。银钗缟袂满邻墙。百年得意都能几，乞与儿曹说醉狂。

　　○鹧鸪天

　　与钦叔京甫市饮

　　楼上歌呼倒接＊。楼前分手却相携。雨前雨后花枝减，州北州南酒价低。怜木雁，笑醯鸡。鹤长凫短几时齐。醒来门外三竿日，卧听春泥过马蹄。

　　○鹧鸪天

　　中秋夜饮倪文仲家莲花白，醉中赋此

　　月窟秋清桂叶丹。仙家酿熟水芝残。香来宝地三千界，露入金茎十二盘。天澹澹，夜漫漫。五湖豪客酒肠宽。醉来独跨苍鸾去，太华峰高玉井寒。

　　莲为水芝见崔豹古今注此下原附李仁卿同赋二首另录

　　○鹧鸪天

　　效朱希真体

　　十步宫香出绣帘。恼人帘底月纤纤。五花骄马垂杨渡，孤负仙郎侧帽檐。秋澹澹，酒厌厌。新诗和恨入香奁。相思恰似鸳鸯锦，一夜新凉一夜添。

　　○鹧鸪天

　　效东坡体

　　煮酒青梅入坐新。姚家池馆宋家邻。楼中燕子能留客，陌上杨花也笑人。梁苑月，洛阳尘。少年难得是闲身。殷勤昨夜三更雨，胜醉东城一日春。

　　○鹧鸪天

　　读李崖州诗有感，何处新生黄雀儿，飞来直上最高枝。侧头撼脑南园里，将谓春光总属伊

　　姚宋光明到此家。争教老作贾长沙。碧山也要崖州住，百帀千遭绕郡衙。南苑月，曲江花。青云轩盖满京华。新生黄雀君休笑，占了春光却被他。

　　○鹧鸪天

　　宫体八首

　　候馆灯昏雨送凉。小楼人静月侵床。多情却被无情恼，今夜还如昨夜长。金屋暖，玉炉香。春风都属富家郎。西园何限相思树，辛苦梅花候海棠。

　　○鹧鸪天

　　憔悴鸳鸯不自由。镜中鸾舞只堪愁。庭前花是同心树，山下泉分两玉流。金络马，木兰舟。谁家红袖水西楼。春风殢杀官桥柳，吹尽香绵不放休。

　　○鹧鸪天

　　天上腰枝说馆娃。眼中金翠有芳华。行去著意留歌扇，远柳无情隔钿车。周昉画，洛阳花。一枝浓艳落谁家。春寒恨杀如年夜，庭树阴阴欲暮鸦。

　　○鹧鸪天

　　小字缭绫写欲成。印来眉黛绿分明。水流刻漏何曾住，玉作弹棋尽未平。愁易积，梦频惊。闲衾敧卧觉霜清。月明不放寒枝稳，夜夜乌啼彻五更。

　　○鹧鸪天

　　自在晴云覆苑墙。徘徊明月驻清光。已看红袖沾芳酒，犹认宫螺映绮窗。金翡翠，绣鸳鸯。春风花暖柳绵香。殷勤未数闲情赋，不愿将身作枕囊。

　　○鹧鸪天

　　复幕重帘锦作天。金荷银烛夜如年。汉皋解佩终疑梦，缑岭吹笙恰是仙。花一梦，柳三眠。春风无意惜芳妍。罗裙细看轻盈态，元在腰肢婀娜边。

　　○鹧鸪天

　　八茧吴蚕剩欲眠。东西荷叶两相怜。一江春水何年尽，万古清光此夜圆。花烂锦，柳烘烟。韶华满意与欢缘。不应寂寞求凰意，长对秋风泣断弦。

　　○鹧鸪天

　　好梦初惊百感新。谁家歌管隔墙闻。残灯收罢空明月，腊雪消融更暮云。莺有伴，雁离群。西窗寂寞酒微醺。春寒留得梅花在，剩为何郎瘦几分。

　　○鹧鸪天

　　少日骊驹白玉珂。灵砂犀角费频磨。西城灯火长安梦，满意春风似两坡。流素月，澹秋河。百年狂兴一声歌。醉归扶路人应笑，头上花枝柰老何。

　　○鹧鸪天

　　拍塞车箱满载书。梁鸿元与世相疏。只缘携手成归计，不恨埋头屈壮图。苍玉研，古铜壶。坐看儿辈了耕锄。年年此日如川酒，千尺青松尽未枯。

　　○鹧鸪天

　　长恨箫声隔粉墙。争教移住五云乡。一溪春水关何事，流水桃花赚阮郎。风搅梦，月侵床。情缘消得海生桑。鸳鸯不锁黄金殿，雌蝶雄蜂枉断肠。

　　○鹧鸪天

　　酒兴浓於琥珀浓。争教相望水西东。人家寒食清明后，天气轻烟细雨中。花不尽，柳无穷。赏心难是此时同。阿连近日歌喉稳，唱得春窗烛影红。

　　○鹧鸪天

　　短发如霜久已拚。无冠可挂更须弹。初闻古寺多伥鬼，又说层冰有热官。闲处坐，静中看。时情天意酒杯干。篱边老却陶潜菊，一夜西风一夜寒。

　　○鹧鸪天

　　华表归来老令威。头皮留在姓名非。旧时逆旅黄梁饭，今日田家白板扉。沽酒市，钓鱼矶。爱闲真与世相违。墓头不要征西字，元是中原一布衣。

　　○鹧鸪天

　　抛却浮名恰到闲。却因猥懒得颟顸。从教道士夸悬解，未信禅和会热谩。山院静，草堂宽。一壶浊酒两蒲团。题诗寄与王夫子，乘兴时来看药阑。

　　○鹧鸪天

　　只近浮名不近情。且看不饮更何成。三杯渐觉纷华近，一斗都浇块磊平。醒复醉，醉还醒。灵均憔悴可怜生。离骚读杀浑无味，好个诗家阮步兵。

　　○鹧鸪天

　　枕上清风午梦残。华胥东望海漫漫。湖山似要闲身管，花柳难将病眼看。三径在，一枝安。小斋容膝有馀宽。鹿裘孤坐千峰雪，耐与青松老岁寒。

　　○鹧鸪天

　　总道狙公不易量。朝三暮四尽无妨。旧时邺下刘公干，今日家中白侍郎。歌浩荡，酒淋浪。浮云身世两相忘。孤峰顶上青天阔，独对春风舞一场。

　　村里黄幡绰，家中白侍郎，石曼卿诗

　　○鹧鸪天

　　白白红红小树花。春风满意与铅华。烟霄自属千金马，月旦真成两部蛙。诸葛菜，邵平瓜。白头孤影一长嗟。南园睡足松阴转，无数蜂儿趁晚衙。

　　○鹧鸪天

　　偃蹇苍山卧北冈。郑庄场圃入微茫。即看花树三春满，旧数松风六月凉。蔬近井，蜜分房。茅斋坚坐有藜床。傍人错比扬雄宅，笑杀韩家昼锦堂。

　　○鹧鸪天

　　薄命妾辞三首

　　复幕重帘十二楼。而今尘土是西州。香云已失金钿翠，小景犹残画扇秋。天也老，水空流。春山供得几多愁。桃花一簇开无主，尽著风吹雨打休。

　　○鹧鸪天

　　薄命妾辞

　　颜色如花画不成。命如叶薄可怜生。浮萍自合无根蒂，杨柳谁教管送迎。云聚散，月亏盈。海枯石烂古今情。鸳鸯只影江南岸，肠断枯荷夜雨声。

　　○鹧鸪天

　　薄命妾辞

　　一日春光一日深。眼看芳树绿成阴。娉婷卢女娇无柰，流落秋娘瘦不禁。霜塞阔，海烟沈。燕鸿何地更相寻。早教会得琴心了，醉尽长门买赋金。

　　○鹧鸪天

　　玉立芙蓉镜里看。铅红无地著边鸾。半衾幽梦香初散，满纸春心墨未乾。深院落，曲阑干。旧欢新恨苎衣宽。几时忘得分携处，黄叶疏云渭水寒。

　　○鹧鸪天

　　百啭娇莺出画笼。一双蝴蝶殢芳丛。葱茏花透纤纤月，暗澹香摇细细风。情不尽，梦还空。欢缘心事泪痕中。长安西望肠堪断，雾阁云窗又几重。

　　○鹧鸪天

　　澹澹青灯细细香。四更人语在幽窗。西风数点迎秋雨，六尺芙蓉满意凉。秦树远，楚天长。绿娇红小负年芳。鸳鸯莫道无离恨，锁向金笼恰是双。

　　○鹧鸪天

　　著意寻春苦未迟。无情风雨妒芳期。青楼天远无书到，绣被寒多只梦知。云澹泞，月低迷。洛阳山色见愁眉。何时重解香罗带，细看春风玉一围。

　　○品令

　　清明夜，梦酒间唱田不伐映竹园啼鸟乐府，因记之

　　西斋向晓。窗影动、人声悄。梦中行处，数枝临水，幽花相照。把酒长歌，犹记竹间啼鸟。风流易老。更常被、闲愁恼。年年春事，大都探得，欢游多少。一夜狂风，又是海棠过了。

　　○浪淘沙

　　诗句入冥搜。欲写还休。人间情是阿谁留。千丈游丝不落地，风外悠悠。烟雨晚山稠。人倚西楼。衡阳归雁满沙头。一种江城寒夜客，一种春愁。

　　○浪淘沙

　　云外凤凰箫。天上星桥。相思魂断欲谁招。瘦杀三山亭畔柳，不似宫腰。长日篆烟消。睡过花朝。红蔷薇架碧芭蕉。雌蝶雄蜂天不管，各自无聊。

　　○浪淘沙

　　春瘦怯春衣。春思低迷。雨声偏与睡相宜。懊恼离愁寻殢酒，已被愁知。烟树望中低，水绕山围。丁宁双燕话心期。昨夜狂风花在否，明日郎归。

　　○浪淘沙

　　金翠画屏山。万髻千鬟。桃源楼阁五云间。恨杀芙蓉城下客，不借青鸾。风雨杏花残。芳意都阑。一灯孤影小窗间。绣被熏来香欲尽，只是春寒。

　　○浪淘沙

　　杨柳日三眠。桃李争妍。千金谁许占芳年。买得闲愁无处著，却恨春偏。流水武陵源。梦引愁牵。东风归兴雁翩翩。试问西窗前夜月，几度先圆。

　　○浪淘沙

　　芳树翠烟重。残角疏钟。落花飞絮一帘风。可惜河阳桃李月，弹指春空。翡翠合欢笼。相望西东。锁窗幽梦几回同。料得朱门歌舞罢，满袖啼红。

　　○南柯子

　　画扇香微远，宫螺意自浓。杏园憔悴五更风。不道六朝琼树卷春空。蝶近花疑笑，犀灵月易通。襄王云雨梦魂中。曾见芙蓉裙衩几多红。

　　○南柯子

　　粉澹梨花瘦，香寒桂叶颦。画帘双燕旧家春。曾是玉箫声里断肠人。澹澹催诗雨，迟迟入梦云。武陵流水隔红尘。只怕翠鸾消息未全真。

　　○南柯子

　　济川寿席

　　阀阅真王后，衣冠上客中。路人遥识紫髯翁。争信旧来文赋动南宫。得婿攀龙贵，生男射虎雄。寿筵休放酒尊空。且道几人全福与君同。

　　○西江月

　　悬玉微风度曲，熏炉熟水留香。相思夜夜郁金堂。两点春山枕上。杨柳宜春别院，杏花宋玉邻墙。天涯春色断人肠。更是高城晚望。

　　○人月圆

　　卜居外家东园

　　重冈已隔红尘地断，村落更年丰。移居要就，窗中远岫，舍后长松。十年种木，一年种谷，都付儿童。老夫惟有，醒来明月，醉后清风。

　　○人月圆

　　玄都观里桃千树，花落水空流。凭君莫问，清泾浊渭，去马来牛。谢公扶病，羊昙挥涕，一醉都休。古今几度，生存华屋，零落山丘。

　　○太常引

　　五云楼观日华东。看天上、建章宫。人海混渔龙。比自古、中原更雄。紫垣星月，禁阶灯火，朝马闹晨钟。一梦转头空。恍犹在、邯郸道中。

　　○太常引

　　予年廿许，时自秦州侍下，还太原，路出乡绛阳。适郡人为观察判官祖道道傍。少年有与红袖泣别者，少焉车马相及，知其为观察之孙振之也。所别即琴姬阿莲，予尝以诗道其事。今二十五年，岁辛巳，振之因过予，语及旧游，恍如隔世，感念今昔，殆无以为怀，因为赋此

　　渚莲寂寞倚秋烟。发幽思、入哀弦。高树记离筵。似昨日、邮亭道边。白头青鬓，旧游新梦，相对两凄然。骄马弄金鞭。也曾是、长安少年。

　　○太常引

　　官街杨柳絮飞忙。鞍马送年芳。诗兴更教狂。算能醉、花前几场。满城桃李，一枝香雪，不属富家郎。风雨没商量。快来与、梨化洗妆。

　　○太常引

　　东原上清宫，同杨飞卿夜话汝梁旧游，追怀钦叔内翰。飞卿名鸿，有诗名东州

　　十年流水共行云。相见重情亲。沧海坐扬尘。便疑是、前身后身。风台月榭，舞裙歌扇，乐事几回新。莫话洛阳春。更谁似、金銮故人。

　　○太常引

　　为东原范尊师寿。范新得曹夫人，所画松上幽人图，上有曹道冲题诗

　　衣冠人物渺翩翩。天地一臞仙。来自范公泉。管家在、三山洞天。一簪华发，一篇秋水，得意已忘言。图画看他年。与松上、幽人并传。

　　○眼儿媚

　　阿仪丑笔学雷家。绕口墨糊涂。今年解道，疏篱冻雀，远树昏鸦。乃公行坐文书里，面皱鬓生华。儿郎又待，吟诗写字，甚是生涯。

　　○朝中措

　　永宁时作

　　连延村落泣阳崖。川路到山回。竹树攒成风月，溪堂隔断尘埃。小亭幽圃，酴醿未过，芍药初开。驴上一壶春，主人莫厌重来。

　　○朝中措

　　春闺寂寂掩苍苔。风雨卷春回。拟写碧云心事，笔头无句安排。灯昏酒冷，愁牵梦引，直似秋怀。料得酴醿知我，枕边时有香来。

　　○朝中措

　　芦沟河上度旃车。行路看宫娃。古殿吴时花草，奚琴塞外风沙。天荒地老，池台何处，罗绮谁家。梦里数行灯火，皇州依旧繁华。

　　○朝中措

　　时情天意枉论量。乐事苦相忘。白酒家家新酿，黄花日日重阳。城高望远，烟浓草澹，一片秋光。故国江山如画，醉来忘却兴亡。

　　○朝中措

　　醉来长铗为谁弹。憔悴入函关。一带秦川如画，夕阳仙堂空闲。门边肮脏，胸中磈磊，何苦人间。匹马明年西去，看君射虎南山。

　　○朝中措

　　樱桃花下玉亭亭。随步觉春生。处处绮罗丛里，偏他特地分明。韶华似水，棠梨叶吐，杨柳新成。不是低鬟一笑，十分只是无情。

　　○朝中措

　　夹衣晨起怯新霜。归路楚山长。只道佳期相误，梦魂夜夜谁行。镜中鸾舞，芝间鹊转，未抵欢狂。都把而今烦恼，见时别与论量。

　　○朝中措

　　效俳体

　　瑞云浮动酒波红。一醉卷愁空。昨日海棠窠下，今朝芍药香中。蜂迎蝶送，珠围翠绕，尽谢春风。管甚碧油堂印，且教临老花丛。

　　○朝中措

　　良宵一刻抵千金。孤负百年心。好个一江春水，深来不似情深。一天好事，还教容易，著甚消任。烦恼直须宁耐，不成长似如今。

　　○朝中措

　　御香新拆紫囊封。苒苒绿云丛。开晚只嗔寒勒，妆成又怕晴烘。化工也为，花中第一，熏染偏浓。谁有石家红锦，重重围住春风。

　　○阮郎归

　　谩郎活计拙於鸠。闲中又过秋。枕书眠了却登楼。贫来颇自由。书咄咄，赋休休。西窗晚更幽。诗家贫杀也风流。家人不用愁。

　　○阮郎归

　　为李长源赋

　　帝城西下望西山。城居岁又残。万家风雪一家寒。青灯语夜阑。人鮓瓮，鬼门关。无穷人往还。求官莫要近长安。长安行路难。

　　○阮郎归

　　独木桥体

　　别郎容易见郎难。千山复万山。杨花帘幕晚风间。愁眉澹澹山。光禄塞，雁门关。望夫元有山。当时只合锁雕鞍。山头不放山。

　　○清平乐

　　香团娇小。拍拍春多少。一树铅华春事了。消甚珠围翠绕。生经闹簇枯枝。只愁吹破胭脂。说与东风知道，杏花不看开时。

　　○清平乐

　　溪头来去。坐卧沿溪树。管甚人间无著处。已被白云留住。生平不置肝肠。只今物我都忘。说与山中鱼鸟，相亲相近何妨。

　　○清平乐

　　太山上作

　　江山残照。落落舒清眺。涧壑风来号万竅。尽入长松悲啸。井蛙瀚海云涛。醯鸡日远天高。醉眼千峰顶上，世间多少秋毫。

　　○清平乐

　　罢镇平归西山草堂

　　垂杨小渡。处处归鞍驻。八十田翁良愧汝。把酒千言万语。□□细侯竹马相从。笑渠奔走儿童。十里村箫社鼓，依然傀儡棚中。

　　○清平乐

　　离肠宛转。瘦觉妆痕浅。飞去飞来双语燕。消息知郎近远。楼前小雨珊珊。海棠帘幕轻寒。杜宇一声春去，树头无数青山。

　　○清平乐

　　兰膏香聚。醉枕闻低语。一刻春宵流水去。诉得离情几许。桃花红浅红深。五年烟草归心。留得一枝春在。争教绿叶成阴。

　　○清平乐

　　香凝娇聚。玉立临春树。细看司花留意处。都在轻匀浅注。相逢南陌东城。有情只似无情。说与新来憔悴，莺儿不解丁宁。

　　○清平乐

　　忆镇阳

　　悲欢聚散。世事天谁管。梳去梳来双鬓短。镜里看看雪满。燕南十月霜寒。孤身去住都难。何日西窗灯火，眼前儿女团栾。

　　○清平乐

　　夜宿奉先，与宗人明道谈天坛胜游，因赋此词。司马子微开元十七年中元日，藏金华丹经於天坛石室。中兴乱后人得之，字画如洛神赋，缣素亦不烂坏。予於山阳一相识家尝见之

　　丹书碧字。细说金华事。试问谁边堪举似。除却青莲居士。胎仙八表泠风。争教低首樊笼。梦里云装烟驾，倚天坛影西东。

　　○清平乐

　　嘲儿子阿宁

　　娇莺娅姹。解说三生话。试看青衫骑竹马。若个张萱许画。西家撞透烟楼。东家谈笑封侯。莫道元郎小小，明年部曲黄牛。

　　○清平乐

　　赠句龙英孺家小女阿金，张仲经二女，名兰兰楚楚

　　琼枝瑶草。来自三山岛。莫道生男堪慰老。掌上金儿更好。胭脂杏蕾生红。绣襦学弄春风。好共兰兰楚楚，画教乞巧图中。

　　○浣溪沙

　　方城仙翁山北水庄成，而良佐以事系狱，以此寄之

　　百折清泉绕舍鸣。隔年杨柳绿阴成。藕花多处一舟轻。行处自由皆乐事，得来无用是虚名。等闲荣辱不须惊。

　　○浣溪沙

　　宿孟津官舍

　　一夜春寒满下厅。独眠人起候明星。娟娟山月入疏棂。万古风云双短鬓，百年身世几长亭。浩歌聊且慰飘零。

　　○浣溪沙

　　外家种德堂

　　墙外桑麻雨露深。堂前桃李有新阴。高门因见古人心。三世读书无白屋，一经教子胜黄金。小雏先与唤琼林。

　　○浣溪沙

　　史院得告归西山

　　万顷风烟入酒壶。西山归去一狂夫。皇家结网未曾疏。情性本宜闲处著，文章自忖用时无。醉来聊为鼓咙胡。

　　○浣溪沙

　　芍药初开百步香，小阑幽徑隔长廊。好花都属富家郎。此乐莫教儿辈觉，老夫聊发少年狂。高烧银烛照红妆。

　　○浣溪沙

　　日射云间五色芝。鸳鸯宫瓦碧参差。西山晴雪入新诗。焦土已经三月火，残花犹发万年枝。他年江令独来时。

　　往年宏辞御题有西山晴雪诗

　　○浣溪沙

　　相州西南善应，洹水所从出，风物绝似吾嵩山玉溪，但寒藤老屋，差不及耳

　　湖上春风散客愁。芳洲烟景记曾游。人家浑似玉溪头。杨柳青旗酤酒市，桃花流水钓鱼舟。红尘鞍马几时休。

　　○浣溪沙

　　三台送客，作离合体

　　锦带吴钩万里行。青云人物旧知名。百壶春酒过清明。渺渺荒陂冰井路，青青杨柳玉关情。斜阳无语下西陵。

　　○浣溪沙

　　芳草垂杨长乐坡。两行红粉一声歌。淋漓襟袖酒痕多。梦里翠翘惊堕枕，愁边罗袜见凌波。春寒春瘦夜如何。

　　○浣溪沙

　　梦绕桃源寂寞回。春残滋味似秋情。多情翻恨酒为媒。数点雨声风约住，一帘花影月移来。小阑幽径独徘徊。

　　○浣溪沙

　　怀李彦深。李，济南人。绣江在长白山下

　　绿绮尘埃试拂弦。今人谁与子争先。相逢尊酒合留连。金马玉堂梁苑客，岸花汀草绣江船。旧游回首又三年。

　　此下原有后庭花破子二首及孙正卿和后庭花破子一首，以其均为曲调删去。

　　○古乌夜啼

　　玉簪

　　花中闲远风流。一枝秋。只枉十分清瘦不禁愁。人欲去。花无语。更迟留。记得玉人遗下玉搔头。

　　○点绛唇

　　长安中作

　　沙际春归，绿窗犹唱留春住。问春何处。花落莺无语。渺渺吟怀，漠漠烟中树。西楼暮。一帘疏雨。梦里寻春去。

　　○点绛唇

　　宜男

　　绿澹香浓，旧曾百子池边种。碧筵孤耸。惊堕钗头凤。檀粉轻拈，若怕蜂腰重。天花供。一枝谁送。寂寞南华梦。

　　○点绛唇

　　青梅永宁时作

　　玉叶璁珑，素妆不趁宫黄媚。谢家风致。最得春风意。手把青枝，忆得斜横髻。西州泪。玉觞无味。强为清香醉。

　　○点绛唇

　　痛负花朝，半春犹在长安道。故园春早。红雨深芳草。愁里花开，愁里花空老。西归好。一尊倾倒。乞与花枝恼。

　　○点绛唇

　　梦里梁园，暖风迟日熏罗绮。满城桃李。车马红尘起。客枕三年，故国云千里。更残未。夜寒如水。茅屋清霜底。

　　○点绛唇

　　国艳天香，一丛百朵开来半。燕忙莺乱。要结寻芳伴。买断春风，醉倒应须拚。清尊满。谢家池馆。岁岁年年看。

　　○点绛唇

　　寄李辅之

　　生死论交，有情何似无情好。满前花草。更觉今年老。塞上春迟，湖上春风早。东州道。几时飞到。烂醉红云岛。

　　○点绛唇

　　十六芳年，锦儿娇小琼儿秀。海棠红皱。恰到愁时候。天上歌声，未省人间有。休回首。渭城烟柳。肠断离亭酒。

　　○诉衷情

　　万人如海一身藏。随例大家忙。东华软红尘土，俗损谢三郎。兰若寺，玉溪庄。两茅堂。鸡豚乡社，鹅鸭比邻，好个嵩阳。

　　○诉衷情

　　升平责望富民侯。愁损抱官囚。自家本元烦恼，闹处要钻头。山崦寺，水心楼。去来休。醉扶归路，鼓吹鸣蛙，部曲黄牛。

　　○诉衷情

　　仲经举儿，小字高闾，所居名高斋

　　行斋活计五车书。真欲釜生鱼。天公也相料理，新得掌中珠。看骥子，弄鵷雏。最怜渠。青衫竹马，后日迎门，好个高闾。

　　○采桑子

　　儿家门户重掩，郎住墙东。枉破春工。万紫千红一夜风。伯劳分背西飞燕，何日相逢。纵得相逢。海阔天高处处同。

　　○谒金门

　　罗衾薄。帘外五更风恶。醉后题诗浑忘却。乌啼残月落。憔悴何郎东阁。病酒不禁重酌。袖里梅花春一握。幽怀无处托。

　　○好事近

　　冬夜有怀

　　梦里十年心，情味梦回犹恶。枕上数行清泪，被惊乌啼落。西窗瓶水夜深寒，梅花瘦如削。只有一枝春在，问东君留著。

　　以上强村丛书本遗山乐府卷下

　　○朝中措

　　贺张伯宁家儿子犀郎晬日

　　骊珠光彩照燕南。喜气溢街谈。未到灵椿丹桂，一枝先看宜男。明年人日，探官贴子，已具新衔。管甚犀郎小小，安排竹马青衫。

　　赵万里据翰墨大全丙集三补遗案赵万里据翰墨大全丙集十四，补感皇恩水上觅红云一首，已见五卷本一。又周泳先据明曹璇琼花集，补好问望江南维扬好灵宇看琼花一首乃宋韩琦词。

　　○满江红

　　再过水南

　　问柳寻花，津桥路、年年寒节。佳丽地、梁园池馆，洛阳城关。白鹤重来人换世，凄凉一树梅花发。记水南、昨暮赏春回，今华发。金缕唱，龙香拨。云液暖，琼杯滑。料羁愁千种，不禁掀豁。老眼只供他日泪，春风竟是谁家物。恨马头、明月更多情，寻常缺。

　　○满江红

　　三泉醉饮

　　桃李漫山，风日暖、朝来开彻。东溪上、落花流水，暮春三月。一片花飞春意减，有花堪折君须折。恨百年、春事短长亭，匆匆别。金缕唱，金蕉拍，休直待，芳华歇。到绿阴青子，只供愁绝。坐上常看尊有酒，镜中莫管头如雪。料醉来、人说次公狂，从渠说。

　　○念奴娇

　　饮浑源岳神仙会（张家＊南塘本订误云，会疑当作馆。）

　　小山招饮，恨还丹、不至人间豪杰。南渡衣冠多励集，萧洒兰亭三月。陶冶襟灵，留连光景，觞咏今无复。黄垆虽近，老怀空感存殁。谁办八表神游，古来登览，此日俱湮没。天景云光摇醉眼，兴在珠宫瑶阙。布席崧台，脱巾石壁，散我萧萧发。短歌悲慨，海涛响振林樾。

　　○摸鱼儿

　　忆元龙、旧家湖海，不应年鬓衰槁。翩翩竹马儿童喜，惊儿汉江归报。归计早。黄金印、征西已付诸郎了。红云仙岛。渺千里移春，浓薰细染，春意已倾倒。西溪上，玉镜修眉翠扫。题诗曾许谁到。溪亭未入奚奴锦，望断绿波春草。君且道。人间世、虚名得似欢游好。风流未老。约款段随车，鸱夷载酒，迎我霜陵道。

　　○摸鱼儿

　　楼桑呼汉昭烈庙

　　问楼桑、故居无处。青林留在祠宇。荒坛社散鸟声□，寂寞汉家箫鼓。春已暮。君不见、锦城花重惊风雨。刘郎良苦。尽玉垒青云，锦江秀色，办作一丘土。西山好，满意龙盘虎踞。登临感怆千古。当时诸葛成何事，伯仲果谁伊吕。还自语。缘底事、十年来往燕南路。征鞍且驻。就老瓦盆边，田翁共饮，携手醉乡去。

　　○八声甘州

　　半仙亭篮舆雪中回，黄绸日高眠。儿婚女嫁，奴耕婢织，共有住山缘。梦里松腴酿熟，竹港咽冰泉。万古霜空月，此夜清妍。不爱朝台暮省，爱渼陂鱼艇，杜曲山田。更昭阳遗稿，有意续伶玄。定谁共、旧家研削，要徘徊、观顾影烛花前。西归好、春风未老，留待明年。

　　○蝶恋花

　　春到桃源人不到。白发刘郎，误入红云岛。著意酬春还草草。东风一夜花如扫。过眼风花人自恼。已□寻芳，更约明年早。天若有情天亦老。世间原只无情好。

　　○蝶恋花

　　同乐舜咨郎中梦梅

　　梅信初传金点小。翠羽多情，尽耐风枝袅。乞与吟鞋□百绕。小窗月暗人声悄。枕上诗成还自笑。万斛清愁，换得春多少。临水幽姿空自照。罗浮册下孤村晓。

　　○醉花阴

　　候馆青灯淡相对。夜迢迢无奈。掩泪惜分飞，好梦空回，留得闲愁在。同心易绾双罗带。只连环难解。且莫望归鞍，尽眼西山，人更西山外。

　　○凤凰台上忆吹箫

　　宝靥留香，锦书封泪，要教恼乱愁肠。恨镜鸾双舞，辜负欢狂。日日东城望眼，但暮云、烟树微茫。人何处，浓阴静院，明月幽窗。东风万红千紫，算只有寒梅，瘦得何郎。想淡妆无语，孤影昏黄。好在蓝桥旧路，也便（下缺）

　　下缺十六字□□以上十首见石莲庵汇刻遗山先生新乐府五卷本卷一，间以南塘本校。

　　○感皇恩

　　寿韩侯恬然

　　水上觅红云，云藏仙岛。云外晴峰翠於扫。东园行乐，一洗山林枯槁。万金谁办得、安闲早。石上玉芝，松间瑶草。容易休教使君老。寿杯宫袖，醉眼风荷翻倒。锦堂花与月、年年好。

　　○感皇恩

　　张侯寿席此州乐府垂杨一曲方盛

　　天外想春来，春来天上。乐府垂杨动新唱。扁舟西子，并与云帆无恙。五湖将底用，黄金像。水阁清深，晴楼萧爽。丝竹留教助清赏。松腴仙酎，万斛溪泉供酿。寿杯先领取、山中相。

　　○临江仙

　　张光甫家儿子咬驴

　　膝上添丁郎小小，鵷雏彩鹤初匀。书堂合与孟家邻。诵诗琴解□，论学墨沾唇。头玉嶢嶢眉刷翠，更将秋水为神。看花留待百年春。金鞍南陌上，惊动洛阳人。

　　○临江仙

　　连日湖亭风色好，今朝赏遍东城。主人留客过清明。小桃如欲语，杨柳更多情。为爱暮云芳草句，一杯聊听新声。水流花落叹浮生。故园春更晚，时节已啼莺。

　　○临江仙

　　赠答飞卿弟

　　壮岁论交今晚岁，只君知我平生。六年相望若为情。吕安思叔夜，残月配长庚。济上买田堪共隐，嵩丘朝暮阴晴。紫云仙季白云兄。风流成二老，林下看升平。

　　○临江仙

　　唐子西酒名齐物论，又曰养生主

　　谁唤提壶沽美酒，浮生多负欢游。窗明窗暗百年休。凉风催雁过，春水带花流。仰视浮云空自诳，往还岁月悠悠。三山那有凤麟洲。一杯齐物论，千古醉乡侯。

　　○摊破浣溪沙

　　代赠仲经所亲

　　锦瑟花年燕子楼。楚云湘雨等闲休。留在贞元供奉曲，尽风流。约略睡痕妆镜晚，留连香韵琐窗秋。总道竹西歌吹好，去来休。

　　○浣溪沙

　　别纬文张兄

　　欹枕寒鸦处处听。花前雁后数归程。小红灯影闹春城。两地相望今夜月，一尊不尽故人情。老怀牢落向谁倾。

　　○浣溪沙

　　画出清明二月天。山城三月只萧然。闲门日日枕书眠。川下杏花浑欲雪，山中杨柳不成烟。春风回首又明年。

　　○朝中措

　　綦君美东海名家，大父内翰海陵朝以文章显，出刺吾州。君美以荫补，尝令湖城，晚得儿子古桂，因为赋此

　　添盆瓣喜万家传。满意掷金钱。仙果休嗔生晚，灵椿最得春偏。隆颅犀角，丹砂一指，玉润松坚。看取翰林枝叶，却如东海当年。

　　○朝中措

　　周帅花堂紫牡丹

　　芳苞初破紫霞杯。香动绿云堆。只道人间花尽，争知天上春回。朝吟暮绕，使君情重，不厌频来。好把韶华留住，莫教百朵齐开。

　　○朝中措

　　寄杨漕

　　秋鸿社燕偶相逢。鞍马又西东。孤负水南三月，安排万紫千红。旧游新梦，绿波南浦，黄叶西风。任是麒麟阁上，争如鹦鹉杯中。

　　○朝中措

　　小儿子生，适有遗羽阳宫瓦者，因以羽阳字之

　　添丁名字入新收。一长看过头。拾得羽阳宫瓦，不愁撞透烟楼。遗山野客，求田问舍，梦想南州。说甚河东三凤，安排老□班彪。

　　○秋色横空

　　松液香凝。澹幽姿一洗，若下宜城。甘腴小苦中山赋，千古齿颊春生。灯花喜，缸面清。爱竹港、冰泉落枕声。恰值刘纲夫妇、此日丹成。云峰翠殿画屏。更晴楼水阁，树拥烟横。留连光景中年，要歌管淘写襟灵。人间世，身外名。笑朝马晨钟梦易惊。且留看神仙，白昼地行。

　　○思仙会

　　效杨吏部礼

　　人无百年人，枉作千年计。傀儡棚头，看过几场兴废。朱颜易改，可惜欢娱地。劝君酒，唱君歌，为君醉。沧溟一叶，正在横流际。阮籍途穷，啼得血流何济。天公老大，不管人间世。莫莫休休。莫问甚底。

　　○渔家傲

　　午醉醒来春欲去。莺儿燕子都无语。好个一春行乐处。花无数。宝钗贳酒花前舞。十里驿亭杨柳树。多情折断青青缕。春到去时留不住。留不住。西城日日风和雨。

　　○喜迁莺

　　云雷天造。快嫖姚玉节，生平豪妙。野宿貔貅，江横组练，画角一声霜晓。鱼鸟简书知畏，草木威名先到。更谁似，并虎头飞将，封侯差早。谈笑。尊俎地，兵卫画戟，燕寝凝香好。伏枥雄心，缺壶高唱，意气不妨倾倒。父子一门忠力，唯有君恩须报。济时了。看郎山长对，元勋难老。

　　以上十七首见石莲庵汇刻遗山先生新乐府五卷本卷二，间以南塘本校

　　○鹧鸪天

　　山阳七圣堂

　　沙岸萦回入草泥。霜余烟景自凄迷。树嫌川近重重掩，云要村深故故低。茅盖屋，稻分畦。何人今日此幽栖。十年来往山阳道，只□清溪过马蹄。

　　○定风波

　　三乡光武庙，怀故人刘公景玄

　　熊耳东原汉故宫。登临犹记往年同。底事爱君诗句好。解道。河山浮动酒杯中。存没悠悠三十载。谁会。白头孤客坐书空。黄土英雄何处在。须待。醉寻萧寺哭春风。

　　○定风波

　　离合悲欢酒一壶。白头红颊醉相扶。见说德星今又聚。何处。范家亭上会周吴。造物有情留此老。人道。洛西清燕百年无。六客不争前与后。好□。龙眠老笔画新图。

　　永宁范使君园亭，会汝南周国器，汾阳任亨甫、北燕吴子英、赵郡苏君显、淄川李德之、用东坡体。拟六客词

　　○定风波

　　儿子中中百晬日作

　　五色莲盆玉雪肌。青搽红抹总相宜。且道生男何足爱。争奈。隆颅犀角眼中稀。六十平头年运好。投老。大儿都解把锄犁。醉眼看花驴背上。豪放。阿龄扶路阿中随。

　　○定风波

　　何处如今更有诗。争教风鬓见横枝。诗到梅边谁最似。除是。玉颜寂寞酒清时。为向云间公子道。闻早。安排欢赏惜幽姿。十日留花花未遇。容我。醉围红袖写鸟丝。

　　○婆罗门引

　　过孟津河山亭故基

　　短衣匹马，白头重过洛阳城。百年一梦初惊。寂寞高秋云物，残照半林明。澹横舟古渡，落雁寒汀。河山故亭。人与镜、两峥嵘。争信黄垆此日，深谷高陵。一时朋辈，谩留住、穷途阮步兵。尊俎地、谁慰飘零。

　　○婆罗门引

　　兖州龙兴阁感遇

　　峄山霁雪，九层飞观郁峥嵘。风烟画出新亭。老眼来今往古，天地两无情。但浮云平野，短日芜城。酒狂步兵。书与剑、此飘零。为问云间鸡犬，几度丹成。停杯不语，竟何用、千秋身后名。休自倚、湖海平生。

　　○婆罗门引

　　亦名菊潭秋

　　商於六里，野塘千古□烟霞。灵苗郁郁无涯，浩荡青冥风露，金素发清华。散霜丛弥岸，月影明沙。仙经浪夸。种瑶草、养铅砂。争信琼杯芳荐，药镜黄芽。秋香晚节，也分到、山中宰相家。休更羡、刘阮桃花。

　　○梅花引

　　墙头红杏粉光匀。宋东邻。见郎频。肠断城南消息未全真。拾得杨花双泪落，江水阔、年年燕语新。见说金娘埋恨处，蒺藜沙草不知春。离魂一只鸳鸯去，寂寞谁亲。唯有因风委露托清尘。月下哀歌宫殿古，暮云合、遥山入翠颦。

　　○梅花引

　　同张仲经杨飞卿赋青梅

　　绿华仙萼彩云间。雪消残。拥香□。随意轻匀浅注尽高闲。向道是梅刚不信，更谁占、东风最上番。韵绝秀绝香又绝，恨□千山复□山。才情似记何郎句，清泪斑斑。寂寞孤村篱落小溪湾。修竹萧萧霜月苦，好留与、青绫护晓寒。

　　○惜奴娇

　　画扇高秋，恨尘暗秦王女。涉东城、春烟绿树。燕子来时应解说，征鞍处。记取。未忘得、兰膏香聚。枕上新声，断肠是江南句。更行云无心也住。未了情缘，算惟有、相将云。□去。枉轻负、梨花暮雨。

　　○乐府乌衣怨

　　旧名点绛唇

　　香冷云兜，后期红线知何许。谢家儿女。解得辞巢语。画栋珠帘，恨不经年住。匆匆去。岸花汀树。寂寞潇湘雨。

　　○乐府乌衣怨

　　绣佛长斋，半生枉伴蒲团过。酒垆横卧。一蹴虚空破。颇笑张颠，自谓无人和。还知么。醉乡天大。少个神仙我。

　　○江城子

　　杏花开过雪成团。惜朱颜。负清欢。只道今年，春意已阑珊。却是地偏芳信晚，红数点，小溪湾。碧壶香供挽春还。一枝闲。淡相看。月落山空，谁与护朝寒。传语春风留客好，莫容易，便吹残。

　　○江城子

　　东原幕府诸公，送予西湖，行及阳谷，作此为寄

　　江山诗笔仲宣楼。弊貂裘。尽风流。独恨烟花，三月出东州。爱煞津亭亭□□，无一语，只相留。来鸿去雁两悠悠。别离愁。几时休。得似孤城，春水一沙鸥。寄谢西湖追送客，分手地，莫回头。

　　以上十五首见石莲庵汇刻遗山先生新乐府五卷本卷三，间以南塘本校

　　○清平乐

　　光甫副使寿席，鵷雏指渠儿子阿咬

　　春风倾倒。京洛春回早。走马章台人未老。金翠鵷雏更好。安排美景良辰。放教花柳搀新。谁似君家池馆，又添丹桂灵椿。

　　○清平乐

　　己亥春，济原奉先观赋杏花

　　小桥流水。一迳修篁里。走马章台人未老。只爱明窗净几。杏花白白红红。花时日日狂风。不是碧壶香供，真成恼破春工。

　　○西江月

　　悬玉微风度曲，薰炉熟水留香。相思夜夜郁金堂。两点春山枕上。杨柳宜春别院，杏花宋玉邻墙。天涯春色断人肠。更是高城晚望。

　　○人月圆

　　玄都观里桃千树，花落水空流。凭君莫问，清泾浊渭，去马来牛。谢公扶病，羊昙挥涕，一醉都休。古今几度，生存华屋，零落山丘。

　　○人月圆

　　卜居外家东园

　　重风已隔红尘断，村落更年丰。移居要就，窗中远岫，舍后长松。十年种木。一年种谷，都付儿童。老夫唯有，醉来明月，醉后清风。

　　案以上三首已见三卷本

　　○太常引

　　寄酒泉帅张奥子明，子明鄠阳关去酒泉百里而远，故云

　　田园松菊自由身。鞍马老红尘。鹅鸭恼比邻。算未羡、凌烟写真。花时风雨，长年哀乐，白发为谁新。休唱渭城春。怕忆着、西州故人。

　　○太常引

　　水光林影入凭阑。花柳占春宽。三月锦成团。为洗尽、山阴暮寒。玉峰诗老，为君吟啸，不醉有余欢。人物后来看。□画作、临流幼安。

　　○太常引

　　东园歌管日相娱。佳酿出兵厨。陶写在桑榆。便鹤到、扬州未如。欹红浓露，绿阴清吹，长□下楼居。高枕即吾庐。更何待、将宫报书。

　　○水龙吟

　　东园醉后

　　两年金凤城边，等闲又见东风菜。侯门惯客，东园高宴，青云飞盖。水上幽亭，恍然真似，兰舟同载。望红楼翠壁，青田白鹭，谁信是，山阴塞。郁郁林梢紫动，便安排、春来天外。醉魂摇荡，尊前何恨，狂香浩态。高枕吾庐，倒衣命驾，心期长在。为使君料理，潘郎老鬓，尽花枝戴。

　　○水龙吟

　　汉家金粟堆空，玉花惊见天池种。并州画角，回肠凄断，清霜晓弄。世事浮云，白衣苍狗，知谁搏空。恨北平老守，南山夜猎，风雨暗，貂裘重。总道烟霄失路，意平生、依然飞动。高城置酒，汾流澹澹，无言目送。宝剑千金，尽堪倾倒，玻璃春瓮。问波神剩借，横江组练，挽青丝梦。

　　○木兰花慢

　　送亲家丈（原作又从南塘本改）问梦纲

　　又东门送客，侧身西望长嗟。算万里功名，几番风雨，何限云沙。相看已过半百，甚年年、各在一天涯。秋气偏催过雁，疏烟细点归鸦。旌旗未卷鬓先华。清泪落悲笳。问蜀道登天，锦城虽好，得似还家。关心老来婚嫁，要与余、邻屋共烟霞。到□征西车马，轮他杜曲桑麻。

　　○木兰花慢

　　送取新归隐山阳兼简玉川同社

　　澹西园暮景，对别酒，惜临分。爱襆被中台，挂冠神武，谁得如君。纷纷道途鞍马，甚当时、王粲也从军。处处惊乌夜月，年年落雁横汾。菟裘老计在耕耘。风□出尘氛。记沁北丹东，松枯石润，菊秀兰薰。林泉竟轮先手，漫回头、惭愧玉山云。寄谢鸡豚社客，草堂未要移文。

　　○木兰花慢

　　赠吹觱篥者张嘴儿暨乃妇田氏合曲赋此

　　要新声陶写，奈声外有声何。怆银字安清，珠绳莹滑，怨感相和。风流故家人物，记诸郎、吹管念奴歌。落日邯郸老树，秋风太液沧波。十年燕市重经过。鞍马宴鸣珂。趁饥凤微吟，娇莺巧啭，红卷钿螺。缠头断肠诗句，似邻舟、一听惜蹉跎。休唱贞元旧曲，向来朝士无多。

　　以上十三首见石莲庵汇刻遗山先生新乐府五卷本卷四，间以南塘本校。

　　○临江仙

　　留别郝和之

　　昨日故人留我醉，今朝送客西归。古来相接眼中稀。青衿同舍乐，白首故山违。九万里风安税驾，云鹏悔不卑飞。回头四十七年非。何因松竹底，茅屋老相依。

　　○鹧鸪天

　　宿赵州

　　宿酒消来睡思清。梦中身世可怜生。绿衿红烛樱桃宴，画角黄云细柳营。秋历□，月胧明。步檐倚杖候晨星。无穷宇宙无穷事，一笑山城打六更。绿袖垂肩士女图。艳歌还似转莺雏。一春杨柳吹绵后，五月榴花照眼初。明画烛，倒金壶。使君晓夙宴西湖。老来忘却行云梦，犹要春风醉后扶。

　　○阮郎归

　　峥嵘秋气动千崖。川平晚照回。小桥流水送吟鞋。无人觉往来。欹乱石，坐苍苔。一杯复一杯。田家次第有新醅。黄花细细开。

　　○玉楼春

　　秋灯连夜寒生晕。书砚朝来龙尾润。胧胧窗□暗移时，槭槭檐声还一阵。黄花白酒登高近。意外阴晴谁处问。青山只管恋行云，忙杀晚风吹不尽。

　　○玉楼春

　　流光不受长绳系。乐事且须论早计。丹成鸡犬亦登仙，运去英雄空掩涕。花留酒笑宁无意。酒藉花香尤有味。由来夷跖不多争，唤向花间同一醉。秋风茅屋浮云巘。汗漫招来嵇与阮。尽从鹤背更腰金，独恨骑曹余手板。酒中最好藏疏懒。深注红螺容细卷。世间只没□闲人，举步有闲渠自远。

　　○玉楼春

　　人间鬓发随秋换。天上月明秋又半。月边仍有女乘鸾，万古与谁期汗漫。天翁苦被闲人管。月好却嫌秋夜短。如何能得夜年长，月也长如今夜满。

　　○玉楼春

　　惊沙猎猎风成阵。白雁一声霜有信。琵琶肠断塞门秋，却望紫台知远近。深宫桃李无人问。旧爱玉颜今自恨。明妃留在两眉愁，万古春山颦不尽。

　　○玉楼春

　　惜花长被花枝恼。一夜落红纷不扫。绿云为幄绣为裀，不惜春衫还藉草。尊前莫恨春归早。来岁花开应更好。丁宁双燕促春还，向道惜花人未老。楚娘最瘦腰围小。会看新声歌水调。已看天上驻行云，更向花间留晚照。倾城不博嫣然笑。剩破千金犹恨少。少年恰是惜春时，第一莫教容易了。

　　○江城子

　　绣香奁曲

　　吐尖绒缕湿胭脂。淡红滋。艳金丝。画出春风，人面小桃枝。看做香奁元未尽，挥一首，断肠诗。仙家说有瑞云枝。瑞云枝。似琼儿。向道相思，无路莫相思。枉绣合欢花样子，何日是，合欢时。

　　○定风波

　　小□香来醉梦中。梦回幽赏惜匆匆。只道南枝开未半。谁唤。等闲都逐晚云空。潇洒小溪新雪后。唯有。萧萧霜叶卧残红。几欲问花应有恨。休问。争教不肯嫁春风。

　　○清平乐

　　村墟潇洒，似是朱陈画。神武冠须早挂。可待儿婚女嫁。山深水木清华。渔樵好个生涯。梦想平桥南畔，竹篱茅舍人家。

　　○浣溪沙

　　秋气尖寒酒易消。秋怀元酒更无聊。夕阳人影卧平桥。菊就雨前都烂熳，柳丛霜罢便萧条。夜来风色似今朝。

　　○浣溪沙

　　一片青天棹过。小舟无地受风波。渔歌浑是太平歌。乡社年丰寻酒易，陂塘春暖得鱼多。百年闲过又如何。

　　○浣溪沙

　　梦里还惊岁月遒。鲤鱼风退不胜秋。人生虽异水同流。酒力有神工驻景，丹房无药可烧愁。陶陶兀兀老时休。

　　○浣溪沙

　　一片烟蓑一叶舟。梦中身世是沧洲。鲤鱼风退不胜秋。秋月春风行处有，苍苔浊酒醉时休。人生虽异水同流。

　　○浣溪沙

　　为爱刘郎驻玉华。暗将心事许烟霞。石田茅屋老生涯。铁笛不须从二草，头巾长拟挂三花。他年人说漫郎家。

　　○虞美人

　　花心苦被春摇荡。粉艳娇相向。隔帘微雨送幽香。未羡寒梅，疏影月昏黄。芳温一念何时忘。笑了还惆怅。无端开近宋东墙。真个晓人，情思断人肠。

　　○鹧鸪天

　　八月芦沟风路清。短衣孤剑此飘零。苍龙双闕平生恨，只有西山满意青。尘扰扰，雁冥冥。因君南望涌金亭。还家剩买宜城酒，醉尽梅花不要醒。

　　○鹧鸪天

　　饮量平常发兴偏。留连光景惜欢缘。悲歌慷慨人争和，醉墨淋漓自笑颠。麟阁画，祖生鞭。拍浮多负酒家钱。老来事事消磨尽，只有尊前似少年。

　　○鹧鸪天

　　身外虚名一羽轻。封侯何必胜躬耕。田园活计浑闲在，诗酒风流属老成。三会水，半山亭。村村花柳自升平。锦城未比还家好，何处而今有锦城。

　　○南乡子

　　衰思怯登楼。百感中来不自由。天意时情谁解得，悠悠。一片黄云画角秋。汾水绕城流。流尽朱颜到白头。万事且休论一醉，都休。前日黄花蝶已愁。

　　○点绛唇

　　连夜春寒，夜来好梦衾暖。寺楼钟断。却恨更筹短。一点闲情，苦被离愁管。西城晚。雁飞天远。草色归心满。

　　○浪淘沙

　　刘公子家园秋日海棠

　　何处挽春还。华屋金盘。一枝红雪入惊看。总为西园风露早，特地高闲。寂寞曲阑干。高髻云鬟。绿罗衫子瘦来宽。好个沈香亭畔月，只在秋寒。

　　○朝中措

　　与石子璋别，求作乐府，得麻字

　　惊弦裂石笔生华。清兴入悲笳。为爱南山夜猎，笑人杜曲桑麻。高歌醉眼，千金骏马，八月仙槎。都把平生湖海，看君咫尺龙沙。

　　○点绛唇

　　红袖凭阑，画图曾见崔徽半。吹箫谁伴。白地肝肠断。未了尘缘，可道欢缘短。云山乱。武陵溪岸。几误莺声唤。

　　○点绛唇

　　把酒留春，醉扶红袖花前倒。落花风扫。红雨深芳草。又恨春迟，又恨春归早。花应笑。惜春人老。枉被春风恼。

　　○点绛唇

　　玉蕊轻明，洗妆偏费春风手。韵香襟袖。别是闺房秀。锦瑟华年，□醉东园酒。西归后。旧家花柳。谁得何郎瘦。

　　○鹧鸪天

　　中秋雨夕，同钦叔饮乐府宋宜家

　　著意朝云复暮云。良宵留住宋东邻。玄霜玉杵期无定，高烛明妆赏更新。团扇曲，画梁尘。万家秋气一家春。月光不照金尊里，只为夭娆醉得人。

　　○江城子

　　梅梅柳柳闹新晴。趁清明。凤山行。画出灵泉，三月晋兰亭。细马金鞍红袖客，能从我，出重城。赏心乐事古难并。玉双瓶。为冠倾。一曲清歌，休作断肠声。头上花枝如解语，应笑我，未忘情。

　　○临江仙

　　清晓千门开寿宴，绮罗香绕芳丛。红娇绿软媚芳丛。绣屏金翡翠，锦帐玉芙蓉。珠履争持添岁酒，葡萄酒饮金锺。人生福寿古难逢。好将家庆事，□□□□□。

　　○临江仙

　　杨柳池塘桃李径，华堂寿宴初开。围春翠幕舞风回。东山携妓女，北海整尊罍。玉笋轻敲红象板，金荷潋滟传杯。笙歌缭绕宴春台。华山闲日月，□野醉蓬莱。

　　○青玉案

　　熙春台下花无数。红紫映桃溪路。蝶往蜂来知几许。翠筠亭外，绿杨堤畔，时听娇莺语。绮筵罗列开尊俎。总是神仙侣。竟举笙歌驰玉醑。介公眉寿，年年此日，长与花为主。

　　○南乡子

　　迟日惠风柔。桃李成蹊绿渐稠。把酒尊前逢盛旦，凝眸。十里松湖瑞气浮。功业古难侔。宜在凌烟更上头。彩色□闲浮喜气，风流。千岁三公万户候。

　　○玉楼春

　　谪仙暂下金銮殿。欢宴瑶池春未晚。飞琼献舞锦靴寒，弄玉吹箫银字暖。寿觞阿母年年劝。犹道碧桃香尚浅。花开更待几东风，应见□华千岁□。

　　○减字木兰花

　　瑞云仙雾。指晓重重遮绣户。一炷清香。千尺流霞入寿觞。家门转好。从此自应长不老。来岁春风。看□西□小令公。

　　○朝中措

　　香轻红浅露梅腮。江上早春来。玉声朝丹阙，霓旌影下瑶阶。朱门向晓，三千珠履，十二金钗。碧海金鸾来报，蟠桃一夜花开。

　　○西江月

　　骨相匿犀秀发，精神耸鹤孤高。少年事业富伊皋。便向中书书考。肘后不传丹诀，眉间新长修毛。一壶春色宴蟠桃。□介归荣忠孝。

　　○声声慢

　　香浮椒柏，暖入酴酥，瑞气晓生帘幕。绛阙真人，来自五云楼阁。青霄路歧游偏，挂冠归、水晶□□。逍散处，有壶中日月，放□龟鹤。好是朱颜难□，嬉游处不减，少年行乐。正好寻春，莫负燕期莺约。沈沈洞天向晚，按宫商、重调音乐。愿岁岁，听新声、笙歌院落。

　　○满庭芳

　　腊雪融酥，春冰浮玉，素蟾三五才过。晚来庭户，何事五云多。尽道九天麟坠，锵环佩、声袅鸣珂。风标爽，胸中嵬垒，豪气挽天河。平生横槊志，指挥夷虏，平□千戈。□他年功业，翠琰应磨。福海寿山难老，金尊满、鲸吸沧波。歌声溢，玉山扶起，拦取醉颜酡。

　　○朝中措

　　帘旌烘日绣波翻。霜晓试轻寒。高宴黄堂初启，云外列仙班。昼明丽锦，香浮宝鸭，身在蓬山。三见扬尘沧海，春风一笑人间。

　　○千秋岁

　　玳筵晨启。家庆堪图绘。新杨弄暖帘栊邃。捧觞罗补袖窄，叠板喉脆。香云里，轻裘小帽仙翁喜。簪玉宾亲至。舞彩儿孙戏。开口笑，扶头醉。□□金穴富，岂在貂蝉贵。只恁地，团栾共乐千秋岁。

　　○念奴娇

　　严陵台畔，枕清江、仙府□重金碧。玉轴牙签三万卷，环列人间东壁。名世高风，□遵遗训，继踵皆豪逸。联翩簪组，满门辉映金璧。谈笑稳步青霄，扶摇九万里，垂天横翼。大纛高牙三授钺，凛凛威行南国。月满三山，春回八部，宴寝凝香席。祈公难老，凤池长醉春色。

　　○蓦山溪

　　夏景集曲名

　　梁州夏早，南浦荷花媚。人月欲圆时，贺圣朝、生申名世。桂枝香满，早夺锦标回，春光好，少年游，烂醉蓬莱里。谒金门贵，小镇西南地。品令贯三台，□雄望、江南江北。归朝欢乐，好事近佳辰，风流子，玉团儿，为唱千秋岁。

　　○一井金

　　绿阴清昼。雨茸梅子黄时候。华堂金兽。香润炉烟透。舞燕回轻袖。歌凤翻新奏。院静人稀，永日迟迟花漏。一杯为寿。笑捧处自传纤手。钗头花有。瑞草宜男□。不愿金盈甃。不愿珠盈斗。惟愿董风，岁岁人长久。

　　○浣溪沙

　　修竹移阴未出墙。好风斜绰露荷香。壶中六月也清凉。不放灵椿仙客□，要有丹桂满林芳。天教光景为人长。

　　○瑞鹤仙

　　薰风弦上奏。正蛙鸣池沼，莺吟槐柳。龙涎喷金兽。□一番疏雨、梅黄时候。神仙旧友。爱五亭、山明水秀。向□时庆旦，高明富贵，殆由天授。知否。风流儒雅，利达丛中，似公稀有。芝兰挺秀。看早晚，定成就。况雪儿佳丽，歌清舞妙，管取天长地久。愿年年预借菖蒲，劝君寿酒。

　　○千秋岁

　　双纹彩袖。乍舞霓裳后。香雾暖，□琼甃。绿鬟蝉影动，小摺湘裙皱。歌声断，彤云尽日□晴昼。冰丝轻雪藕。细酌鹅儿酒。任醉拥，佳人手。彩衣行乐事，莫惜杯如斗。千万寿，愿如明月天边久。

　　○瑞鹤仙

　　薰风□院宇。蔼清香、凝户晓凉如雨。开帘望莲渚。拥轻红嫩绿、三千宫女。□商泛羽。命双成、婵娟妙舞。记当时，初下瑶池阆苑，翠輧来处。几许玉簪珠履，玳筵绮席，寿觞初举。从容笑语。吹箫伴，骖鸾女。算灵椿难老，蟠桃频见，两□蓬瀛便住。看家族叶叶金貂，凤池稳步。

　　○喜迁莺

　　清和时序。望桂影渐生，薰风微度。拂□金枝，传芳玉叶，天下瑞麟重睹。竞敕谢庭，兰□振振，西癰□鹭。庆门里，把丹枝争折，青云平步。声誉。喧盛世，咏少□□，□□□□□。□□□□，□□□□，□□□□□□。今辰称美，愿与冈陵同固。更著取。继沂公勋业，东平茅土。

　　○西江月

　　物外神仙风骨，人间富贵功名。眉长新有秀毫生。荡座酒光花影。清暑玉壶昼永，少年金印身轻。他年旌节看归荣。笑傲五湖烟景。

　　○浣溪沙

　　借守陪京尺五天。碧油旆里地行仙。政成多暇且同欢。梅雨□江□□润，薰风高阁水晶寒。长鲸饮罢玉壶乾。

　　○浣溪沙

　　琼压为浆作卮，使君真是吏民师。碧桃仙酎饮乡期。五马旌□浮喜色，南溪风月要新诗。缓趋□□及瑶池。

　　○黄鹂绕碧树

　　秋景

　　鸳瓦霜轻，翠帘风细，高门瑞气非烟。积庆源深，有长庚应梦，乔岳生贤。妙龄秀发，谢庭兰玉争妍。名动缙绅，况文章政术，俱是家传。别有神功厚德，向东州治狱，平反玉函。高第仙风道骨，锡与长年。最好素秋时节，有画堂高启宾筵。何妨纵乐，笙歌捧觥船。

　　○满庭芳

　　丹染吴枫，青环越岫，镜天霁色凝鲜。画堂环佩，瑞霭拥神仙。天遣神清海字，亲曾受、黄石奇编。兴王略，智名俱美，功业妙难言。□翩。□□立，香飘衮服，乡色映貂蝉。有清诗千首。美酒如川。长与嫦娥共约，放飞轮、今夕先圆。中秋月，从今屈指，更借一千年。

　　○念奴娇

　　一年好处，是西风、乡出东篱寒菊。蝶舞蜂狂谁便道，今夕清香不足。令尹风流，年年春事，小雨一犁新绿。园扉人静，抱琴时弄幽独。闻道野老相呼，幽寻仙洞，乞与长生箓。鹤发单颜须待得，王母蟠桃初熟。只恐相将，日边催去，凤沼鸣环玉。娉婷一笑，为渠且尽醽醁。

　　○折丹桂

　　秋风秋露清秋节。秋雨过，秋香初发。二仙生日好秋天，气节与、秋霜争裂。秋宵开宴群仙列。秋娘唱、秋云低遏。寿杯双劝祝千秋，镇长似、中秋皓月。

　　○永遇乐

　　龙阁先分，凤毛荣继，当世英妙。山岳储灵，长庚应梦，还订佳辰到。黄花浥露，碧瓦凝霜，香馥郡斋清晓。忆当年、青云平步，共喜骤跻华要。阴功厚德，玉函金篆，锡与世间难老。注意方浓，分符屡请，雅志人□少。棠阴□讼，乐府新教，正好醉山频倒。有谁似、莱衣游戏，萱堂寿考。

　　○洞仙歌

　　千崖滴翠，正秋高时候。橘绿橙黄又重九。有蓬壶仙子，赤鲤来游，风云会、施展经纶妙手。去年称寿处，北斗天浆，今夜天将挹南斗。听笙歌云里奏。月荡琼楼，瑶台上、拥出姮娥□酒。待脚踏、层云倒天河，尽倾向霞觞，与君为寿。

　　○蝶恋花

　　最是一年秋好处。橘绿橙黄，半带金茎露。翠幕珠帘开紫府。五云深处台星聚。昨夜玉皇传诏语。闻道君家，勋业高前古。赐与金丹并玉醑。壶中日月留长住。

　　○朝中措

　　金凤飘拂莹蝉光。依约桂华香。紫府云輧游冶，朱门锦乡高张。笙歌丛里，霞杯潋滟，玉树芬芳。共祝寿龄何似，□□松柏□长。

　　○虞美人

　　一杯薄酒休辞醉。愿一千二百岁。白云长伴此身闲，桂月苹风，分取□壶天。鹊炉香□黄金尾。庭院生秋意。倒倾银汉作流霞。剩看蟠桃，碧海记年华。

　　○玉楼春

　　烟炉不断胜金兽。香雾入帘波影皱。秋堂锦度艳群仙，不惜醉□□舞袖。繁弦脆管春风□。娇媚如花轻似絮。劝君须尽眼前欢，酌酒十分千百岁。

　　○卜算子

　　寿酒不论杯，乐奏呈歌舞。先□中元七日生，风露凉如许。好待月婵娟，好与姮娥语。分付诸郎桂一枝，更觅月中兔。

　　○点绛唇

　　玉宇沈沈，绿窗珠户还相□。碧池回绕。全似蓬莱岛。今夕笙歌，两两云鬟小。炉烟袅。寿觞倾倒。长愿朱颜好。

　　○瑞鹤仙

　　四山秋气爽。正云淡、银河露零仙掌。轻烟瑞屏嶂。有文星一点，□从天上。襟怀倜傥。笑谈间、光焰万丈。向玉皇案底，秋毫□纸，屡承天奖。何况云龙风虎，万乘故人，两朝耆望。油幢玉帐。听环佩，丁东响。有弹弦吹竹，年年高会，增壮中秋气象。□月中玉兔长生，借公醉赏。

　　○鹧鸪天

　　寿菊才开□□□。秋光着意主人家。清香未许人间识，先占重阳□□□。儿绶绿，母金花。斑衣庭下乐无涯。要知他日中书考，细步□□堤上沙。

　　○满庭芳

　　偃屈霜青，稜层烟碧，□□□古人间。山光林色，常伴住人闲。元有仙风道骨。□心趁、玉笋朝班。归来赋，不因五斗，谈笑挂衣冠。九难。谁不羡，商山橘弈，渭水渔竿。引相君玉子，助发幽欢。□□寿觞多少，南溟共北海波澜。君知否，庙堂有意，相与□寒岩。

　　○南歌子

　　冬景

　　暖日烘晴书，轻寒护晓霜。小春庭院绕天香。仙佩珊珊，来自五云乡。庭下芝兰秀，壶中日月长。要看鬓绿与瞳方。一笑人间，千岁饮淋浪。

　　○鹧鸪天

　　万古寒光太白精。直宜分作两郎星。不□安得难兄弟，先后尧蓂三荚生。霜月冷，斗杓横。老人今夜亦齐明。他年莫作郎星看，两两□躔拱太清。

　　○踏莎行

　　月挂琼钩，日添绣线。绮花翻良重重卷。风口环佩晓珊珊，画堂羯鼓催开宴。翠缕香凝，玉膏酒滟。仙翁莫诉玻璃满。凤衔丹诏下云霓，千秋长侍黄金殿。

　　○金菊对芙蓉

　　银烛摇红，兽烟喷翠，正小春时候，爱日和融。玉□法日生英杰，天付与、道骨仙风。文章冠世，词倾峡水，笔扫秋虹。更□福寿无穷。喜克家有子，孙又英雄。算人问何物，可以形容。除非后夜团圆月，年年共、皎洁相同。捧卮□寿，殷勤□□，满泛金锺。

　　○满江红

　　寒日春温，照庭院、瑞烟芬馥。人尽道、衢山当日，谪仙新毓。子舍荣华孙□茂，诗书万卷生涯足。但放怀、寿酒十分斟，添香祝。竹太瘦，松偏独。鹤易怨，龟何俗。算人间无物，共供新曲。但愿长如天上月，年年此夕光如玉。伴长庚、百岁永团圆，蟠桃熟。

　　○南乡子

　　梅雪弄芳馨。线日迎长□□蓂。争看琴堂称贺处，娉婷。满捧霞觞灿鲤庭。鹤算更龟龄。八十仙翁醉复醒。好倩洛阳驰誉手，丹青。画与人间作寿星。

　　○水龙吟

　　玉梅含腊传香，瑞萱秀茁开三四。莲花沈漏，熊罢占应，洛阳名世。岁比甘罗，□□□□，累棋观志。向修文寓直，仙楼侍宴，梁王宝，真难俪。多少襟怀未试，暂超然、壶中游戏。试看献策，归瞻旒□，太常勋纪。歌遇巫云，舞回邹莞，金钗扶醉。有阴功仙赐，丹砂十纪，寿祺全畀。

　　○满江红

　　雪隖霜林，□一夜、报春消息。看是处、青回柳眼，粉匀梅额。和气已回倾斗阙，寿星更喜明南极。问四□、节物奉谁欢，辽东客。熊梦旦，非常日。珠履闹，金钗密。指双溪千顷，共斟琼液。不用殷勤千岁祝，姓名已上神仙籍。但时从王母借蟠桃，躬亲摘。

　　○满庭芳

　　绛阙凌风，瑶池玩月，众仙侍立清班。就中仙伯，乘兴到人间。洒落襟怀万顷，词源壮、三峡波澜。偏惟有，清游自适，不肯饵金丹。清闲。谁得似，轩名佚老，名利都关。但梦中时到，方丈蓬山。满泛杯中玉液，应知是、生长尧年。凭谁劝，云璈度曲，醉□朱颜。

　　○鹧鸪天

　　内府清虚息万缘。逍遥真是地行仙。从他玉带金鱼贵，听我纶巾羽扇偏。倾美酝，祝长年。休辞潋滟十分圆。来年此日称觞处，定有重孙戏膝前。

　　○鹧鸪天

　　鹤驭来从玉帝前。笑谈勋业照凌烟。寿□仙□千百载，春在壶中别有天。香似雾，酒如泉。华堂冰雪映群仙。灵椿不老青松健，花里年年醉管弦。

　　○减字木兰花

　　幕天度地。瑞脑香浓笙歌沸。白纻衣轻。鹤发童颜照座明。轻簪小珥。都是人间真富贵。好倩丹青。画与人间作寿星。

　　○蝶恋花

　　急鼓初钟催报晓。楼上今朝，卷起重帘早。环佩珊珊香袅袅。尘埃不到蓬莱岛。何用珠玑相映照。韵美形清，自有天然好。莫向尊前辞醉倒。松枝鹤骨偏宜老。

　　○玉楼春

　　风穿绣幕红波皱。月照宝帘花影透。酒凝脸醉红桃，喜入蛾眉舒翠柳。琼英檀晕花裁就。烟喷兽炉香满袖。金枝元是玉皇孙，遐算愿同王母寿。

　　○满庭芳

　　十里轻阴，一川新绿，不应春事来迟。试探消息，犹未减罗衣。谁信闺房秀色，倚风试、桃李先枝。呈纤巧，吹香滴粉，漫放镜奁移。芳时。常在眼，歌清舞软，烟缕霏霏。向金徽促柱，玉局弹棋。尽待功成九转，蓬莱近、未肯升栖。还应是，梁鸿举案，同作百年期。

　　○蓦山溪

　　群花烂漫，春色浓如酒。芳草绿铺砌，正酴醿、牡丹时候。佳辰协瑞，来降玉宫仙。珠帘卷，画堂深，香雾腾金兽。朱颜□□，不改长如旧。金斝莫辞深，拚通宵、尽从银漏。笙歌丛里，欢□度年华，看荣贵，有儿孙，永祝松椿寿。

　　○南歌子

　　原误作南乡子，兹据律改

　　人日过三日，元宵便五宵。共言今日好生朝。皓月光辉，香动玉梅梢。谢女工飞絮，周郎待小乔。年年灯下醉金蕉。鬓影苍球，金缕细鹅毛。

　　○满江红

　　腊后春前，高楼外、梅飘香馥。正□□云輧初下，瑶池西曲。罗幕笙歌围粉黛，阶前青紫团兰玉。更如宾、相待衮衣新，尊浮醁。柔懿范，康宁福。荣耀事，都齐足。向宝薰烟里，寿祺同祝。□雪仙姿元不老，丹台已注长生箓。问从今、欢宴几何年，蟠桃熟。

　　○江城子

　　绿阴庭院燕莺啼。绣帘垂。瑞烟霏。一片笙箫，风过彩云低。疑是蕊宫仙子降，翻玉袖，舞瑶姬。冰姿玉骨自新奇。看孙枝。列斑齐。画鼓新歌，喜映两疏眉。袖里桃花□雾湿，应不惜，醉金卮。

　　○烛影摇红

　　红叶翻阶，晚风微扇回轻暖。群仙高跨紫云车，来赴蓬莱宴。绣幕围香处远。扬帘花、时时影转。彩衣嬉戏，玉女回环，绿娇红软。戛玉调丝，□音缭绕笙歌院。蟠桃花发正当春，烟媚明霞脸。休□飞琼女伴。捧瑶觞、何妨屡劝。百处偕老，五福齐眉，人间稀见。

　　○朝中措

　　年年重五近佳辰。蒲艾一番新。满酌九霞香酝，寿君两鬓长春。闺中美秀，如何赋得，林下精神。早办□□布袄，共为云水闲人。

　　○好事近

　　梅润乍晴天，帘卷画堂风月。珠翠共迷香雾，是长年时节。瑶池昼夜□群仙。鸾笙未吹彻。王母醉中微笑，看蟠桃初结。

　　○青玉案

　　虾须帘上铜钩小。玳瑁□，轻寒绕。红叶微香侵语笑。金钗珠履，凤箫鼓，疑是蓬莱岛。萱堂日日春生貌。嫩绿依然鬓边好。赋□修龄应不少。年年长见，画堂□宴，楼外青袍草。

　　○天仙子

　　水曲桥平双燕语。密密层阴围绣幕。梅姿不受暑光侵，携玉斧。迎仙女。为问乘鸾何处所。杯酒流行无尽处。绕膝花花前后舞。笙歌移□下蓬壶，天付与。凌云侣。京兆近来眉更妩。

　　○点绛唇

　　帘卷荷香，绮罗人在薰风里。谢庭家世。来作闺门瑞。象服鱼轩，占尽人间贵。应难比。蟠桃花底。一醉三千岁。

　　○鹧鸪天

　　袅袅香风响佩环。广寒仙子跨青鸾。谁教瑞世仪周国，天赋多才继小山。铃阁静，画堂闲。衮衣象服□团圆。年年此日称觞处，留得菖蒲驻玉颜。

　　○鹧鸪天

　　祝妇人寿

　　五福仙娥月殿来。依然微步彩云堆。一从别□瑶池宴，不见蟠桃几度开。歌宛转，舞徘徊。碧梧秋意满池台。年年玉露收残暑，长送新凉入寿杯。

　　○蝶恋花

　　玉宇生凉秋恰半。月到今宵，分外清光满。兔魄呈祥冰彩烂。广寒宫里逢华旦。聪慧风流天与擅。玉骨冰姿，本是飞琼伴。且领绿衣诗酒劝。蟠桃待熟瑶池宴。

　　○感皇恩

　　浓露堪秋容，凉生□晓。斗帐葱葱瑞烟袅。佩霞符梦，初诞灵妃娟妙。冰姿和玉骨、天然好。菊韵莲敷，翠眉年少。消得相如共偕老。深斟寿酒，惟愿早对新号。更朝先插上、宜男草。

　　○念奴娇

　　金神按节，先下弦、一夕分明秋色。银汉光浮天绀滑，星彩遥瞻南极。阿母分桃，桂娥馈药，称庆于今夕。解颜微笑，卷帘初识姑射。翛翛沆瀣横空，待高承仙掌，□调精液。金鼎丸光十丈，一咽龟龄千亿。绿发堂中，彩衣庭下，瑞绕仙□宅。机云欢舞，雅歌声动瑶席。

　　○鹧鸪天

　　彩舞萱衣喜气新。年年今日庆生辰。碧凝香雾笼清晓，红入桃花媚小春。须酩酊，莫逡巡。九霞杯冷更□温。壶天自是人难老，长拥笙歌醉洞云。

　　○画堂春

　　月娥来自广寒宫。步摇环佩丁东。戏鸾双舞驾天风。云满虚空。一翦玉梅花小，九霞琼醴杯浓。凤箫千载莫匆匆。且醉壶中。

　　○点绛唇

　　冰雪神人，岁寒时节争初诞。照溪梅绽。秀岭孤松远。香雾氤氲，不放重帘卷。歌声缓。酒杯深劝。此会年年见。

　　○愿成双

　　绣帘高卷沈烟细。燕堂深、玳筵初开。阶下芝兰劝金卮。有多少、雍容和气。翠眉偕老应难比。效鸾凤、镇日于飞。惟愿一千二百岁。永同欢、如鱼如水。

　　○柳梢青

　　玉嫩红娇。□花如月，斜袅金翘。楚女腰肢，小乔风韵，难比妖娆。当年约住蓝桥。便回首仙凡路遥。一曲清歌，千锺美酒，同庆生朝。

　　生新乐府五卷本卷五，间以南塘本及罗振玉殷礼在斯堂丛书本校订。案遗山先生新乐府五卷本卷五，尚有诉衷情秋风吹绽一首，望仙门玉壶清漏一首，蝶恋花紫菊初生一首，少年游芙蓉花发一首，蝶恋花一霎秋风一首，诉衷情海棠珠缀一首，玉楼春紫薇朱槿一首，并晏殊词。朝措年年金蕊一首，千秋岁塞垣秋早一首，并辛弃疾词。又卷一尚有声声慢林间鸡犬一首，卷三尚有惜分飞人见何郎一首，乌夜啼花中闲远风流一首，卷五尚有鹧鸪天著意寻春一首，淡淡青灯一首，朝中措春闺寂寂一首，并已见强村丛书遗山乐府三卷本。又石莲庵本后，附遗山先生新乐府补遗十八首，其中除小圣乐绿叶阴浓一首为北曲外，共余十七首并已见强村丛书遗山乐府三卷本。南塘本后亦有补遗六首，除小圣乐绿叶阴浓一首为北曲外，其余五首亦并见三卷本。



 
【元卿：词作1首】

　　○清平乐

　　题碧梧苍石图

　　因缘未断。江上湖平岸。心事留连烟水漫。愁见天边孤雁。买兰和粉方成。因何辜负芳卿。老树不禁风落，寒猿夜夜哀声。

　　珊瑚网名画题跋卷八



 
【原妙：词作4首】

　　○威仪辞

　　四首

　　山中行。步高身尽轻。拟飞去，惟恐世人惊。

　　○威仪辞

　　山中住。黯淡云无数。誓相去，共守无生路。

　　○威仪辞

　　山中坐。静看落花堕。问何为，待结团圞果。

　　○威仪辞

　　山中卧。月落猿啼过。正堪眠，石室从教破。

　　以上四首见西天目祖山志卷六



 
【袁华：词作1首】

　　○水调歌头

　　宴顾仲瑛金粟影亭赋桂

　　山横眉黛浅，云拥髻鬟愁。天香笑携满袖，曾向广寒游。素腕光摇宝钏，金缕声停象板，歌罢不胜秋。十指露春笋，佯整玉搔头。记钱塘，朝载酒，夜藏钩。青衫断肠司马，消减旧风流。三百六桥春色，二十四番花信，重会在苏州。水调按新曲，明月照高楼。

　　玉山名胜集



 
【袁介：词作1首】

　　○如梦令

　　今夜盛排筵宴。准拟寻芳一遍。春去已多时，问甚红深红浅。不见。不见。还你一方白绢。

　　辍耕录卷二十八



 
【袁士元：词作7首】

　　○满庭芳

　　寿范竹友老乡长

　　淇澳风清，渭川月朗，此时天产耆英。苍苍标格，挺出白云层。最好坚心劲节，傲多少、桃李虚情。人都道，孙枝子叶，早已肖龙形。长春，曾不老，襟怀一片，玉立冰清。喜七贤六逸，总是交朋。试听铿金戛玉，玉堂上压倒梅兄。君知否，平安信好，永耐岁寒盟。

　　○瑞鹤仙

　　寿倚云楼公

　　绿阴深院宇。正帘卷华堂，午风清暑。榴花红半吐。记仙翁此夕，城南别墅。酒朋诗侣。共欢宴、瑶池容与。笑横空老鹤飞来，还入五云深处。念此闲情如许。别后蓬莱，迥隔风雨。冰纨翠缕。终不似旧眉妩。自胸中、温养金丹乐事，莫负花前尊俎。最堪欢，满眼儿孙，彩衣戏舞。

　　○满庭芳

　　寿朵罗歹元帅

　　菊后秋深，梅边春近，江天积雨初晴。日湖南畔，光现老人星。尽道元戎公相，今朝里、福寿相仍。当华诞，黄麻诏下。万里被恩荣。生来真活佛，心田一片，宽厚和平。好贤哉乔梓，雍肃家族。顾我寒櫩书客，经年里、眼特垂青。情欢处，新词一曲，把酒祝长生。

　　○八声甘州

　　饯帅阃张仲渊外郎先福建帅府出海捕寇服功

　　又西风、吹动塞云飞，碧天倚清秋。拥长亭祖席，斜阳旗影，枫叶江头。赞画雄藩三载，莲幕更风流。愧我黄尘客，拂袂从游。记取环峰亭下，问元戎战舰，巧运机筹。共轻裘缓带，坐看瘴烟收。念平生、棱棱英气，称沙堤、近侍骤骅骝。须知道、月明千里，人在瀛洲。

　　○青玉案

　　饯李州判为鄞县监病假摄政归

　　江城十月春犹小。问解印、何须早。鄞水长官清健了。争如归去，长汀风月，依旧平分好。谪仙襟度人间少。留借无缘意频悄。近种棠阴犹草草。会看他日，腰金衣紫，五马来蓬岛。

　　○清平乐

　　赠张居仁获贼有功赐三界巡检

　　鳌波万里。群盗如蜂起。擒却四凶天使喜。特命一官入仕。世家元在兜鍪。少年胆气横秋。自此将军一步，会看谈笑封侯。

　　○贺新郎

　　陈架阁家盆藕间岁复开

　　淡月黄昏里，粉墙阴，盆池漾绿，藕花初吐。悄似飞来双属玉，风动翩翩素羽。漫引得、人人争睹。拍手阑干惊欲起，□怅然、并立长凝伫。思往事，意容与。当年妙选登莲署。正花开、邀朋醉赏，尚留佳句。藏白收香今六载，还我风流检府。最好□、冰姿清楚。一点炎尘曾不染，纵盘根错节仍如许。花为我，笑无语。

　　强村丛书用传钞书林集本



 
【袁易：词作30首】

　　○声声慢

　　寿张仲实

　　签芸垂砌，带草萦连，一庭生意天宽。半卷书帷，弦歌昼永人间。西泠软红自远，对森森、乔木苍寒。拈彩笔，洒云烟零乱，飞度吴山。谷雨初收时候，向魏紫屏帏，舞袖斓斑。更喜今年，浓恩为染罗襕。倾杯燕莺院宇，拥神仙、绿鬓朱颜。春似锦，驻风光、都在牡丹。

　　乔木所居亭名

　　○台城路

　　寿戴剡源

　　湖山青倚东风外，天呈图画岚壁。窦瀑流云，溪源漱玉，人物冰壶同色。清才赋笔。卷千顷秋溟，素□飞入。笑睨西湖，断烟零雾半篙碧。贞元朝士未老，旧家供奉曲，前事休忆。芹藻官清，弦歌兴远，花底绿尊频侧。虚亭昼寂。爱晴影岧嶢，翠阴狼藉。见说长生，尽从闲里得。

　　岧嶤亭名剡源所居

　　○高阳台

　　鸳鸯菊

　　浴水雕翎，眠纱绣羽，天然宜在沧洲。翠被馀声，凉宵陡顿惊秋。妖姿不共流年谢，带睡魂、飞上枝头。任烟波，多少凄凉，分付轻鸥。金英浓露才收。误芰荷翻雨，□梦悠悠。陶令归来，十分芳意谁酬。惜花长是招花恼，况动人、名字风流。黯销凝，添得东篱，一段闲愁。

　　○木兰花慢

　　九月一日，与彦良及南山上人游张氏废园，见海棠数枝，彦良属予赋词，末章盖为彦良发也

　　对荒台老树，云物淡，水容清。更犀尘玄谈，疏髯长啸，此地逢迎。幽并故多俊杰，看赋诗、鞍马气纵横。昼拥金狨傍柳，夜呼银甲弹筝。齐奴锦去绿芜生。歌院锁虫鸣。问斜日秋光，猩红睡魄，知为谁醒。盈盈倚墙弄色，更无言、向客最含情。折赠何人云鬓，今宵肠断西泠。

　　○忆旧游

　　元夕雨

　　记笙歌茂苑，绣锦吴歈，京样风流。夜弛金吾令，正笼纱竟陌，雾暖春柔。翠蓬阆府移下，花影一天浮。任画管催更，玉绳挂晓，犹醉西楼。回头事如梦，奈杜牧多情，难忘扬州。小雨重门闭，但檐花敲句，灯影笼愁。黛云暗锁妆镜，不是玉娥羞。怕倦客今宵，凭栏见月怀旧游。

　　○南乡子

　　十月海棠盛开

　　酒晕映朱唇。篱畔嫣然别是春。笑杀当时桃与李，纷纷。只作东风一窖尘。霜月夜寒新。睡起斜红懒未匀。谁道风流飞燕去，无人。更有香肌不粟身。

　　○江城子

　　烂铺蜀锦写乌丝。忆倾卮。燕来时。犹记半揎，云袖见凝脂。燕子只今何处去，庭院悄，误心期。绿芜凋尽众芳迟。弄仙姿。瞰方池。堕井残妆，依约景阳妃。不比春宵常苦短，拚剪尽，烛千枝。

　　○菩萨蛮

　　和天民赋十月海棠

　　朱唇初注樱桃小。逞娇搀占东风早。似妒腊前梅。百花头上开。绛云生夜暖。卯酒醒时晚。最怕泪阑干。何须带雨看。

　　○木兰花慢

　　喜玉田至

　　渺仙游倦迹，乍玄圃，又苍梧。甚海阔天长，月梁有梦，雁足无书。泠然御风万里，喜□袍、还对紫霞裾。一自黄楼赋后，百年此乐应无。萧闲吾爱吾庐。花淡淡，竹疏疏。更岁晚生涯，薄田二顷，甘橘千株。诸君便须小住，比桑麻、杜曲我何如。不用南山射虎，相从濠上观鱼。

　　○八声甘州

　　仆与汤师言、金桂轩、张叔夏、唐月心诸君为至交，师言以一官在千里之外，仆又驱驰南北。九月望后，夜泊吴江长桥，有怀诸友，在吴下时，得相周旋，今各一方，意绪恻怆，为赋八声甘州一阕，以写惓惓之意。叔夏于酒边喜歌自制乐府，故末章及之，以资他日一笑云

　　正丹枫乱叶舞诗情，惊鸿起汀洲。对苍茫独立，江山如此，羁思悠悠。尚忆幽坊小槛，笑语月侵楼。谁遣楼心月，来照行舟。波影□云如镜，向沧浪唤酒，空阔呼鸥。纵并刀堪剪，还解剪离愁。待归来、轻讴浅醉，想旧时、张绪转风流。却说与、虹桥今夕，一片清秋。

　　○南柯子

　　仆慕吕勉夫陈天民之为人久（原作旧，从赵万里校改）矣，比一再相会酒边，仆因诵向所寄张玉田词，二公欣然属和，遂口占小词为谢。酒阑更唱迭和，忽以成卷，漫录之，以为再会喜话云

　　卖药韩康伯，还丹吕洞宾。相逢况有葛天民。笑杀神仙，元只在红尘。赋就甘州曲，惊回池上人。悟君那得笔如神。割我一川秋色一江云。

　　○南柯子

　　再用韵

　　跌宕骑鲸客，逍遥跨鹤宾。重来休叹旧人民。擘脯倾杯，闲话海扬尘。愧乏双金赠，难酬两玉人。阳台仙女水为神。乞与空斋，孤枕梦行云。

　　○南柯子

　　再用前韵

　　绿酒忘年友，黄花入幕宾。狂歌鼓腹混尧民。冷笑世间，名利细如尘。二妙真无敌，千篇转逼人。蛟龙惊避噤无神。争得呼为风雨吐为云。

　　○声声慢

　　寿金桂轩，时有入道之意

　　宿云不卷，轻雪初销，乾坤正沍冰霜。清入萱丛，谁知春在华堂。潘与笑观戏彩，动星文、两两辉煌。堪羡处，看春枝棣花，兰秀芝芳。剩占人间家庆，甚兴高泉石，耳倦丝簧。见说瑶池，玉娥为剪霞裳。神仙有缘自得，且徒教、笙鹤翱翔。聊待我，更花前、沉醉几场。

　　○台城路

　　和师言送春

　　落红填径东风恶，贪飞燕雏归晚。听雨楼低，留春地窄，谁念闲情消减。天涯漫览。正鸥渚波宽，柳汀云黯。赖有遥峰，数尖遮断送愁眼。年年春草又绿，看花人自老，遗恨天远。雁柱凝尘，鲛绡暗墨，青鬓吴霜轻点。风流渐懒。但诗恼东阳，病添中散。院落无人，绣帘和絮卷。

　　○烛影摇红

　　春日雨中

　　日日春阴，瑞香亭下寒成阵。凤靴频误踏青期，寂寞墙阴径。翠被堆床未整。睡初酣、风篁唤醒。几多心绪，鹊语难凭，灯花无准。得酒浇愁，旧愁不去添新病。吴绫题满断肠词，歌罢何人听。宝篆香消昼永。枭馀烟、萧萧鬓影。出门长啸，白鹭双飞，清江千顷。

　　○烛影摇红

　　同前韵

　　二月江南，乱莺萦揽飞花阵。今年春苑淡如秋，疏柳闲三径。尘网么弦待整。怕离愁、琵琶话醒。牡丹犹未，杜宇休催，东君归准。赋笔才悭，故人能写兰成病。中流独自扣舷歌，空有鱼龙听。娃馆琴台路永。定何时、追随帽影。断崖歌树，蔓草平烟，凭阑俄顷。

　　○减字木兰花慢

　　销金菊

　　芳钿簇簇。曾印鲛绡裙六幅。万朵天真。我是东篱富贵人。霜寒睡起。移就浅斟鸳帐底。买断秋风。判得黄金土价同。

　　○念奴娇

　　连日雪意凄迷，云未解驳，仆与勉夫江村眺望，漫兴赋此

　　暮云楼阁，送悠悠今古，飞鸿明灭。欹到黄芦洲乱吐，点缀微茫残雪。浅水湾碕，疏篱门径，淡抹墙腰月。灞桥清思，向人一片愁绝。堪笑滕六羞慵，三年刻楮，悭放玲珑叶。争得并刀双练带，裁出春风千靥。重按瑶华，新翻白苎，舞趁金钗节。玉龙擎重，为予飞动鳞鬣。

　　○洞仙歌

　　去冬无雪，新岁乃稍稍见，正月二十日又大雪，于是立春七日矣，仆与勉夫对坐萧斋，即景漫赋

　　江枫汀树，挂寒云零乱。天阔谁填莫愁满。散玉尘千斛，装□柴门，堪笑处、天女多情恨晚。灞桥丝样柳，恰试鹅黄，笛里东风便吹断。莫话剡溪船，乘兴归来，早闲了落梅庭院。爱搀占西园做飞花，又不道春光，暗中消减。

　　○摸鱼儿

　　正月九日，勉夫暂入城，因赋寄之

　　裹空蒙、冻云如墨，匆匆人在南浦。灞桥蹇步驮愁去，递与快帆轻橹。堪恨处。正短烛烧残，未刻西窗句。荒林断莽。便闲了门前，近人鸥鸟，此意向谁语。行藏事，尽道日天也悟。流萍忽散还聚。玉缸春涨葡萄绿，准拟千觞飞羽。君听取。怕越客灯宵，留滞吴箫鼓。江村夜午。来共倚寒梅，吹香弄影，璧月照琪树。

　　○江城子

　　余与勉夫应酬，人事之余，颇浮沉於诗酒。或者讨其废事，以为孔觊一月有二十九日醉也，同舟因语及此，吾二人抵掌大笑，就口占江城子一阕

　　江云漠漠水潺潺。挂蒲帆。水云间。更有何人，得共此时间。说与红尘须左辟，明镜里，白鸥还。天风吹面雪消残。为春寒。放梅悭。咫尺吾庐，稚子候柴关。几首新诗千斛酒，人道我，转痴顽。

　　○浣溪沙

　　和勉夫四首

　　一月寒阴不放春。打窗风雨太频频。竹床仰卧看承尘。客去祗残书叶乱，愁来独有酒杯亲。镜中白发不饶人。

　　○浣溪沙

　　江上芹芽短试春。去年燕子定巢频。数朝风伯但消尘。莫问孟桓谁驾御，只缘嵇吕自情亲。平生我亦不羁人。

　　○浣溪沙

　　钗燕衔将缥缈春。十分春恨入眉频。粉绵休拭镜奁尘。葱指试拈琼管怯，绣衾翻与兽炉亲。为题闺怨定愁人。

　　○浣溪沙

　　鞭罢泥牛无好春。草青空入梦中频。从今更有二分尘。我自醉眠那问客，身犹如寄更谁亲。百年同是可怜人。

　　○风入松

　　和张玉田闰元夕（赵本调误作醉花阴，兹据律改）

　　彩鳌仙乐响空明。前度凤来迎。月圆月缺年年事，是今番、特地关心。五夜重判烂醉，三分尚有馀春。玉壶寒沁一天星。车马气如云。笼纱竞逐香尘暗，笑幽人、门掩花阴。未见山中历日，梦中池草先青。

　　○解连环

　　与金桂轩虎丘送春

　　燕忙莺寂。惊千林稚绿，半湾新碧。试送目、官柳河桥，便携酒饯春，去应无迹。岸曲残英，尚勾引、行舟攀摘。茶笋香顿冷，瘦愁易感，旧游难觅。天开画图绣壁。看岚光似染，云翠疑滴。带暝色、飞入清吟，为小驻兰桡，快寻芳屐。细蹑苔阶，怕踏碎、白云狼藉。恨萧萧、暮烟细雨，又还送客。

　　○满庭芳

　　余家园有兰花，花开时未着叶，粲然可爱。勉夫同赏，讯余此花於谱中何所属，余以为木兰之别种也。勉夫即席赋，余辄和之

　　粉腻汤泉，春温湘粟，六铢初挂慵妆。烟皋露畹，异谱各传芳。月地相逢缥缈，细凝伫、玉润酥香。琼姬意，难凭木笔，写恨寄王郎。苏台双树老，当年刺史，看似寻常。梦兰如此，客不共飞觞。堪怜田家姊妹，黯憔悴、长伴蓉裳。应难比，仙姿淡雅，裙幅潇湘。

　　○南柯子

　　嘲阿骢

　　玉雪娟娟秀，铅华浅浅涂。生儿何事苦怜渠。奈此绣绷珠络小于菟。转眼长过户，他年画作图。门生不用举监□。看我醉眠牛背阿骢扶。

　　以上袁易静春词三十首赵万里自明钞四朝名贤词录出，但有误字。兹据百家词本校改。

 


 
【岳瑜：词作1首】

　　○水调歌头

　　风清玉蟾莹，霜薄翠鸾愁。夜深羽衣一曲，如在月宫游。色占名园琪树，香动仙岩贝阙，携手正宜秋。登科当小试，私语更低头。赤栏桥，金粟影，绣帘钩。荷花六郎模样，消得一风流。遗落文昌籍姓，重叠太妃名字，声价满神州。贮君鸳鸯阁，期我凤凰楼。

　　天香姓桂名真



 
【云阳子：词作1首】

　　○满江红

　　竖起空拳，休着相、秤锤是铁。敢承当时要，丈夫刚烈。古佛拈花微微笑，今时几个齐腰雪。叹杜鹃、啼得血流枝，谁知切。哑人梦，难分别。耳聋汉，偏解说。有孤峰顶上，木人饶舌。鸟噪猿啼谈不二，松风涧水真玄泄。这机关打破看寒空，家家月。

　　鸣鹤余音卷一



 
【詹仲举：词作1首】

　　○沁园春

　　儿汝来前，吾与汝言，汝知否乎。自吾家种植，诗书之外，略无一毫，薏苡明珠。□□□□，齑盐旦暮，三世儒冠出此涂。长安道，汝父兄叔们，几度齐驱。如今侧足横舒。看一领青衫似摘须。这衫儿着了，要须徐称，莫教黄嘴，暗里揶揄。剌史家声，拾遗直节，要你心情似得渠。心期处，似献之忠孝，更着工夫。

　　郁逢庆书画题跋卷九注云，叔袒留耕忠文公所作，至正辛丑正月二十又二日，侄孙畦拜手谨书。



 
【张□：词作1首】

　　○踏莎行

　　题破窗风雨图，和王筠庵韵

　　檐宿吴云，风经楚袂。门深不似春宵闭。碧疏吹溜湿灯花，客卿无梦寻珂里。翦韭吟边，听潮浪里。江悬漏杳归心碎。相思鸠外绿簑寒，一帘蕉响秋如水。

　　珊瑚木难卷二



 
【张伯淳：词作22首】

　　○木兰花慢

　　载西山爽气，添不重，月船轻。记前度今朝，琼花烂漫，管领歌声。今岁秾华深处，羡衮衣、还看彩衣荣。人世云萍相遇，岁寒松柏长青。行行。催觐朵云明。晓色上觚棱。看春去春来，依然黄阁，移近家庭。浮云傥来轩冕，算古今、久远是功名。尚有寒厓枯卉，东君也解留情。

　　○木兰花慢

　　送季治书

　　羡高标雅量，窗八面，更玲珑。每风日佳时，湖山清处，袍锦从容。不把云霄自隔，向尊前、看我啸吟中。人世流光易老，古来知己难逢。青骢。来往太匆匆。呵护有纱笼。想当道豺狼，先声到处，胆落英风。南楼暂容横榻，算览观、有限兴无穷。别后相思何处，心期付与飞鸿。

　　○木兰花慢

　　寿张可与

　　对黄花烂漫，能几日，又重阳。问眼底湖山，新□□□，别是风光。三台近临吴地，映奎躔、明处紫微郎。人道当年豸角，这回收敛秋霜。笑谈。幕府昼偏长。何事最为忙。但宽取一分，一分方便，亦足流芳。山人敢攀宗衮，为东南、民命秉心香。更借南阳菊水，殷勤满注瑶觞。

　　○木兰花慢

　　寿刘东厓

　　记当年客里，是今日，奉霞觞。任厨传荒凉，风林震撼，乐自难量。别来岁华电走，又都门、我北尔南塘。我半百年已老，兄多四岁偏强。玉堂。满袖惹天香。凤阁样词章。看采帖题春，椒盘草颂，蓬矢开张。金瓯御屏简记，赋□钧、寿域奏明光。后十五年再见，伴兄绿野徜徉。

　　○木兰花慢

　　寿抑斋

　　尽江南江北，谁不慕，抑斋名。羡梦笔才华，粲花谈论，乔木家声。重寻玉堂旧步，喜今番、天语重丁宁。云是儒家领袖，居然史笔权衡。相迎。便觉眼常青。相对话羁情。正绿暗园林，朱明时候，瑞霭腾腾。期公久长名节，太羹中、还著五侯鲭。此去明堂一柱，当年玉树阶庭。

　　○木兰花慢

　　寿陈介轩

　　问家传旧物，有清节，与高风。任野色充庭，俗尘扫迹，谈笑从容。生涯但随分足，比孟尝、襟度只差穷。曾是贞元朝士，本来湖海元龙。旦评。推分许轩翁。万□一词同。喜渐近稀年，从教发白，目炯双瞳。蟾钩又还乍吐，对荷香、莫放酒尊空。砌下芝兰竞爽，年年家庆图中。

　　○木兰花慢

　　赠弹琵琶者

　　爱当垆年少，将雅调，寄幽情。尽百喙春和，群喧夜寂，老凤孤鸣。都来四条弦里，有无穷、旧谱与新声。写出天然律吕，扫空眼底秦筝。落红。天气暖犹轻。洗耳为渠听。想关塞风寒，浔阳月色，似醉还醒。轩窗静来偏好，到曲终、怀抱转分明。相见今朝何处，语溪乍雨初晴。

　　○木兰花慢

　　次唐格斋韵

　　尽交游满眼，岁寒者，果谁欤。羡锦绣为心，冰霜作操，仁义蘧庐。门前扫清俗轨，自熙然、瓮牖与绳枢。记我蓬弧时候，寓情翰墨欢娱。驱车。特地致函书。高义渺江湖。悄梦断鵷鸾，盟深鸥鹭，闲适从渠。槐阴渐成翠幄，看庭前、莺过引新雏。岁岁期君一醉，相忘非我非鱼。

　　○满江红

　　寿张绣江

　　省闥丝纶，早传到、和羹消息。无限事、但从纲领，认教端的。回省平生游宦处，那曾些个由人力。算知心、惟有好湖山，秋澄碧。从此去，开寿域。缘底事，催行色。傍重阳时候，且排瑶席。何待殷勤斟菊水，底须托兴青松柏。愿年年、浓蘸绣江波，供词笔。

　　○满江红

　　次韵寿雪涧兄

　　七日新秋，还又记、生申初度。清梦到、小桥流水，翔蓬深处。去岁滦京犹望远，今年谈宴知谁与。想荷翻、翠盖饱凉飔，时掀舞。何时吸，惊盘露。何必颂，长明炬。更何须伊召，何须巢许。但有金丹消息在，待将铜狄摩挲去。尽西湖、山水四时佳，宜晴雨。

　　○临江仙

　　寿程雪楼

　　白雪楼前清画，新来喜事连绵。朱明绿暗麦秋天。绣衣何日去，丹荔已香传。前夜团圆明月好，清光流照华筵。锦囊随处地行仙。庭椿关望眼，同庆八千年。

　　○糖多令

　　寿王肯堂

　　前日是中秋。婵娟为我留。画图间、主劝宾酬。忙处偷闲谁得侣，真意度，淡交游。薇省老参谋。三台一举头。鲁祥麟、憎重儒流。今岁彩衣还有伴，方衮衮，庆公侯。

　　○糖多令

　　寄吴间

　　移住还瀛洲。天槎去莫留。数归期、已过中秋。上界群仙官府足，云不碍，水长流。酒令与诗筹。依然记旧游。倚斜阳、分付羁愁。应与鳌峰人共语，还不减，去年不。

　　○齐天乐

　　寿王伯起

　　庭柯一叶炎曦淡，秋光宦情相似。驷马争驰，千帆竞送，不羡纷纷时辈。随缘赋禄，庆官府清明，纪纲兴起。暇日吟鞍，湖山公案更兼理。将军犹自未老，旧时供奉曲，还有风致。拄笏西山，蟠螭北海，却是君家盛事。佳辰雅聚，且满引霞觞，坐看芝砌。富贵长年，四时谈笑里。

　　○齐天乐

　　送马德昌

　　人生南北如歧路，相逢自怜不早。倾盖班荆，分灯并壁，吟卷笔床茶灶。交情古道。怕催诏连翩，好风吹到。聚久别难，砌蛩那更碎怀抱。临行谁劝驻马，待将尘土事，妨我吟啸。小住虽佳，还堪就否，催得云帆缥缈。官梅正好。比前度孤山，剩开多少。两处心旌，倚楼同晚照。

　　○齐天乐

　　次韵谢倦翁

　　班荆倾盖当时事，回头屡更寒暑。倦翼才还，苍颜易得，零落江陵千树。相逢冷署。且莫讶儒冠，解将人误。计我生朝，采笺新调映红炬。投闲谁道太早，人生行乐耳，何地非旅。绿暗书眸，红生醉脸，聊对檐花细雨。移尊共语。问何日扁舟，嫩荷香处。坐待蟾光，四更犹未吐。

　　○摸鱼儿

　　次韵抱瓮

　　采黄花、自斟清醑，南山人在何许。浮生聚散云萍似，消得几番寒暑。些个路。□不断情悰，惟有春天树。停歌罢舞。更说甚悲欢，从教白首，心事付崔橹。钧天梦、忘却当年宦谱。吟蛩休怨休诉。如今世味更尝惯，但见青山多妩。清对苦。是我误儒冠，还是儒冠误。西湖胜处。且趁取时佳，不寒不暖，同泛小舟去。

　　○贺新郎

　　次韵

　　回首章台路。又一番春事阑珊，满帘风絮。郭外谁家闲院落，别是壶天意趣。拚一日、来游一度。除却忧愁风雨外，肯容他、野马埋双屦。行乐地，更何处。人生忍把佳期误。况今朝满坐春风，怎禁不去。莲社兰亭当日话，便合从今委付。算此语、非缘要誉。饮少欢多还觉醉，看归途、叠嶂青无数。情未足，日催暮。

　　○望月婆罗门引

　　送徐容斋

　　容斋平日，一身用舍系安危。儿童走卒皆知。谁料鲈鱼江山，忽忆故山薇。任西风别酒，月正圆时。性斋有诗。道扫舍，待吾归。二老相招如此，公论畴依。人生行乐，对佳水佳山何必归。公笑曰、归去来兮。

　　○玉漏迟

　　寿张右丞

　　太平元夜好。鳌山宴彻，祥烟凝晓。端正婵娟，为我玳筵留照。曾待龙潜旧邸，更欣际、鸿图初造。人尽道。两宫柱石，元真廊庙。天转右辖星躔，尽向上勋名，历阶须到。商鼎周彝，时奉退朝吟啸。剩有埙箎韵雅，况庭户、纤尘如扫。经济了。长醉遂初春早。

　　○玉漏迟

　　寿马右丞

　　浙江回棹处。急流勇退，冥鸿高举。出昼迟迟，不为虎丘留住。姑待春和水涨，旋乘个、月明船去。天未许。云归又出，依然霖雨。熟路小队轻车，想司马重来，聚观如堵。暇日西湖，点检旧题诗句。冷落江南倦翼，但惟有、心香一缕。长记取。每岁仲春端午。

　　○柳梢青

　　赋枯梅寄张郎中马同知

　　冷淡根荄。小春时候，两蕊三花。栽向西湖，移来东阁，一任安排。绝怜瘦影横斜。但宜在、山巅水涯。花里平安，岭头孤秀，荣悴争些。

　　强村丛书用绣谷亭藏明刊养蒙先生集本，兹讹脱颇多，以丁藏厉鹗钞本校补



 
【张弘范：词作27首】

　　○木兰花慢

　　题毫州武津关

　　忆谯都风物，飞一梦，过千年。羡百里溪程，两行堤柳，数万人烟。伤心旧家遗迹，谩斜阳、流水接长天。冷落故祠香火，白云泪眼潸然。行藏好向故人传。椽笔舞蛮笺。总纠纠貔貅，秋风江上，高卧南边。功名笑谈尊俎，问锦江、何必上楼船。他日武津关下，春风骄马金鞭。

　　○木兰花慢

　　征南

　　混鱼龙人海，快一夕，起鲲鹏。驾万里长风，高掀北海，直入南溟。生平许身报国，等人闲、生死一毫轻。落日旌旗万马，秋风鼓角连营。炎方灰冷已如冰。余烬淡孤星。爱铜柱新功，玉兰奇节，特请高缨。胸中凛然冰雪，任蛮烟瘴雾不须惊。整顿乾坤事了，归来虎拜龙庭。

　　○木兰花慢

　　功名归堕甑，便拂袖，不须惊。且书剑蹉跎，林泉笑傲，诗酒飘零。人间事、良可笑，似长风、云影弄阴晴。莫泣穷途老泪，休怜儿女新亭。浩歌一曲饭牛声。天际暮烟冥。正百二河山，一时冠带，老却升平。英雄亦应无用，拟风尘、万里奋鹏程。谁忆青春富贵，为怜四海苍生。

　　○木兰花慢

　　乾坤秋更老，听鼓角，壮边声。纵马蹙重山，舟横沧海，戮虎诛鲸。笑入蛮烟瘴雾，看旌麾、一举要澄清。仰报九重圣德，俯怜四海苍生。一尊别后短长亭。寒日促行程。甚翠袖停杯，红裙住舞，有语君听。鹏翼岂从高举，卷天南地北日升平。记取归来时候，海棠风里相迎。

　　○满江红

　　襄阳寄顺天友人

　　奔驿南来，拥貔貅、且趍江右。良自愧、劣才微渺，圣恩洪厚。万里长江今我有，百年坚壁非他守。看虎牙、飞上万山头，诛群丑。风雨梦，乡关友。南北事，君知否。寄一缄梅信，小春时后。夜静戟门严鼓角，月明莲幕闲诗酒。怕故人、相忆问归期，平蛮后。

　　○临江仙

　　千古武陵溪上路，桃花流水潺潺。可怜仙契剩浓欢。黄鹏惊梦破，青鸟唤春还。回首旧游浑不见，苍烟一片荒山。玉人何处倚阑干。紫箫明月底，翠袖暮天寒。

　　○临江仙

　　爱煞林泉风物好，羡他归去来兮。世缘相挽又还思。功名当壮岁，疏懒记当时。肝胆自知尘辈异，凤池麟阁须期。风云满目任时宜。东山高卧处，丝竹醉吴姬。

　　○点绛唇

　　咏海棠

　　醉脸匀红，向人无语夸颜色。一枝春雪。犹染嵬坡血。庭院黄昏，燕子来时节。芳心折。露垂香颊。羞对开元月。

　　○点绛唇

　　庭院黄昏，子规啼破开元梦。晚风吹动。似舞霓裳弄。有色无香，好著诗人讽。和谁共。月廊烟重。烧彻兰膏凤。

　　○点绛唇

　　星斗文章，词源落落倾胸臆。十年南北。几度空相忆。把酒留君，后会知何夕。愁如织。一鞭行色。春雪梅花驿。

　　○点绛唇

　　赋梅

　　春日前村，一枝香彻江头路。月明风度。清煞西湖句。昨夜幽欢，梦里谁呼去。愁如许。觉来无语。青鸟啼芳树。

　　○点绛唇

　　独上高楼，恨随春草连天去。乱山无数。隔断巫阳路。信断梅花，惆怅人何处。愁无语。野鸦烟树。一点斜阳暮。

　　○南乡子

　　深院日初长。万卷诗书一炷香。竹掩茅斋人不到，清凉。茶罢西轩读老庄。世事莫论量。今古都输梦一场。笑煞利名途上客，乾忙。千丈红尘两鬓霜。

　　○南乡子

　　送刘仲泽寿

　　天地萃英灵。秀出人龙间世生。不只文章为第一，峥嵘。气吐虹霓万丈横。白褐黑头卿。埋没黄尘气未平。昨夜长庚高似月，分明。光照乾坤彻五更。

　　○南乡子

　　赠歌妓

　　浅淡汉宫妆。扇底春风玉有香。特地向人歌一曲，非常。纵使无情也断肠。宝髻绣霓裳。云雨巫山窈窕娘。好著千金携得去，何妨。丝竹东山醉玉觞。

　　○南乡子

　　送友人刘仲泽北归

　　烟草入重城。马首关山接去程。几度留君留不住，伤情。一片秋蝉雨后声。无语泪纵横。别酒和愁且强倾。后会有期须记取，叮咛。莫负中秋夜月明。

　　○南乡子

　　寄刘仲泽

　　音信怪来稀。世态时情固自宜。莫比红尘儿女辈，须知。义士交情死不移。应是占花期。箫鼓东城醉玉姬。谁念书生寒屋底，伤悲。忍泪窗前听子规。

　　○太常引

　　晚凉庭院锁黄昏。鼓角静谯门。酒兴恋诗魂。清绕断、梅梢月痕。胸中豪气，壶中春光，醉眼小乾坤。今古不须论。且更尽、花前几尊。

　　○浣溪沙

　　山掩人家水绕坡。野猿岩鸟太平歌。黄鸡白酒兴偏多。幸自琴书消日月，尽教名利走风波。钓台麟阁竟如何。

　　○浣溪沙

　　一片西风画不成。无人来此结茅亭。野猿山鸟乐升平。名利著人浓似酒，肝肠热醉不能醒。黄尘奔走过浮生。

　　○浣溪沙

　　新卜西山崦下庄。疏篱编竹草苫堂。门前流水柳成行。满目烟岚诗酒地，十年鞍马是非场。虚名半纸几多忙。

　　○青玉案

　　寄仲泽

　　西风天际征鸿去。问曾过、燕山路。叶落虚庭空绿树。一川秋意，满怀愁绪。楼外潇潇雨。天涯望断行云暮。好著蛮笺寄情句。底是相思断肠处。吟风赋月，论文说剑，无个知音侣。

　　○清平乐

　　关河南北。有雁无消息。落日楼头人正忆。啼鸟一声山碧。莺莺燕燕争春。红尘马足车轮。惟有新丰豪客，东风老泪沾巾。

　　○清平乐

　　高眠窗北。偃卧喧雷息。依约关山归路忆。梦绕池塘春碧。功名负我青春。匆匆日月奔轮。且把琴书归去，山林道发儒巾。

　　○清平乐

　　天南地北。何日兵尘息。四海升平归老忆。凤远岐山空碧。衣冠滚滚争春。谁能卧辙攀轮。一剑风云未遂，几回怒发冲巾。

　　○清平乐

　　穷冬冷落。客思添萧索。浊酒沽来须强酌。要把闲愁推却。时间荣辱何惊。胸中气象休更。且匣风云长剑，天容两鬓青青。

　　案此下原有喜春来一首，殿前欢一首，以其俱为曲调删去。

　　○鹧鸪天

　　围襄阳

　　铁甲珊珊渡汉江。南蛮犹自不归降。东西势列千层厚，南北军屯百万长。弓扣月，剑磨霜。征鞍遥日下襄阳。鬼门今日功劳了，好去临江醉一场。

　　案此下原有天净沙二首，以其为曲调删去。以上四印斋本淮阳乐府二十七首，其中原有四首曲调，兹删去。



 
【张楫：词作1首】

　　○失调名

　　赠梁梅

　　谁知幽谷里，真有寿阳妆。

　　续夷坚志卷四



 
【张可久：词作66首】

　　○人月圆

　　山中书事

　　兴亡千古繁华梦，诗眼倦天涯。孔林乔木，吴宫蔓草，楚庙寒鸦。数间茅舍，藏书万卷，投老村家。山中何事，松花酿酒，春水煎茶。

　　北曲联乐府前集今乐府

　　○人月圆

　　秋日湖上

　　笙歌苏小楼前路，杨柳尚青青。画船来往，总相宜处，浓淡阴晴。杖藜闲暇，孤坟梅影，半岭松声。老猿留坐，白云洞口，红叶山亭。

　　北曲联乐府前集今乐府

　　○人月圆

　　春晚次韵

　　萋萋芳草春云乱，愁在夕阳中。短亭别酒，平湖画舫，垂柳骄骢。一声啼鸟，一番夜雨，一阵东风。桃花吹尽，佳人何在，门掩残红。

　　北曲联乐府前集今乐府

　　○人月圆

　　雪中游虎丘

　　梅花浑似真真面，留我倚阑干。雪晴天气，松腰玉瘦，泉眼冰寒。兴亡遗恨，一丘黄土，千古青山。老僧同醉，残碑休打，宝剑羞看。

　　北曲联乐府前集今乐府

　　○人月圆

　　会稽怀古

　　林深藏却云门寺，回首若耶溪。苎萝人去，蓬莱山在，老树荒碑。神仙何处，烧丹傍井，试墨临池。荷花十里，清风鉴水，明月天衣。

　　北曲联乐府前集今乐府

　　○人月圆

　　客垂虹

　　三高祠下天如镜，山色浸空蒙。莼羹张翰，渔舟范蠡，茶灶龟蒙。故人何在，前程那里，心事谁同。黄花庭院，青灯夜雨，白发秋风。

　　北曲联乐府前集今乐府

　　○人月圆

　　吴门怀古

　　山藏白虎云藏寺，池上老梅枝。洞庭归兴，香柑红树，鲈鲙银丝。白家池馆，吴王花草，长似坡诗。可人怜处，啼鸟夜月，犹怨西施。

　　北曲联乐府前集今乐府

　　○人月圆

　　春日湖上

　　东风西子湖边路，白发强寻春。尽教年少，金鞭俊影，罗帕香尘。蹇驴破帽，荒池废苑，流水闲云。恼余归思，花前燕子，墙里佳人。

　　北曲联乐府前集今乐府

　　○人月圆

　　春日湖上

　　小楼还被青山碍，隔断楚天遥。昨宵入梦，那人如玉，何处吹箫。门前朝暮，无情秋月，有信春潮。看看憔悴，飞花心事，残柳眉梢。

　　北曲联乐府前集今乐府

　　○人月圆

　　松江遇雪（原作开吴淞江遇雪，从太平乐府卷五改）

　　一冬不见梅花面，天意可怜人。晓来如画，残枝缀粉，老树生春。山僧高卧，松炉细火，茅屋衡门。冻河堤上，玉龙战倒，百万残鳞。

　　北曲联乐府前集今乐府

　　○人月圆

　　寄璩源芝田禅师

　　龙湫山上云屯寺，别是一乾坤。桧参百丈，雪深半尺，梅瘦三分。几时亲到，松边弄水，月下敲门。相思无奈，烟萝洞口，立尽黄昏。

　　北曲联乐府前集今乐府

　　○人月圆

　　三衢道中有怀会稽

　　松风十里云门路，破帽醉骑驴。小桥流水，残梅剩雪，清似西湖。而今杖履，青霞洞府，白发樵夫。不如归去，香炉峰下，吾爱吾庐。

　　北曲联乐府前集今乐府

　　○秦楼月

　　即忆秦娥

　　寻芳屦。出门便是西湖路。西湖路。傍花行到，旧题诗处。瑞芝峰下杨梅坞。看松未了催归去。催归去。吴山云暗，又商量雨。

　　北曲联乐府后集苏堤渔唱

　　○人月圆

　　春日次韵

　　罗衣还怯东风瘦，不似少年游。匆匆尘世，看看镜里，白了人头。片时春梦，十年往事，一点诗愁。海棠开后，梨花暮雨，燕子空楼。

　　北曲联乐府续集吴监

　　○人月圆

　　中秋书事

　　西风吹得闲云去，飞出烂银盘。桐阴淡淡，荷香冉冉，桂影团团。鸿都人远，霓裳露冷，鹤羽天宽。文生何处，琼台夜永，谁驾青鸾。

　　北曲联乐府续集吴监

　　○人月圆

　　子昂学士小景

　　西风曾放蓝溪棹，月冷玉壶秋。粼粼浅水，丝丝老柳，点点盟鸥。翰林新画，云山古色，老我清愁。淡烟浑似，以高祠下，七里滩头。

　　北曲联乐府续集吴监

　　○霜角

　　即霜天晓角新安八景花屏春晓

　　初日沧凉。海霞摇曙光。几折好山如画，晴霭霭、郁苍苍。众芳。云景香。道人眠石床。唤起南华梦蝶，莺啼在、绿垂杨。

　　○霜角

　　练溪晚渡

　　淡烟微隔。几点投林翮。千古澄江秀句，空感慨、有谁索。拍拍。水光白。小舟争过客。沽酒归来樵叟，相随到、许仙宅。

　　○霜角

　　南山秋色

　　华盖亭亭。向阳松桂荣。背立夜坛朝斗，直下看、老人星。地灵。风物清。众峰环翠嬴。千古仙山道气，谁高似、许宣平。

　　○霜角

　　王陵夕照

　　暮蝉声咽。几树白杨叶。细看云岚旧隐，遗庙在、表忠烈。翌结。弓剑冗。苔花碑字灭。远水残阳西下，今人见、古时月。

　　○霜角

　　水西烟雨

　　沙浅波平。孤舟长日横。淡墨潇湘八景，谁移向、富山城。净名。疏磬声。暮归何处僧。明日披云风顶，呼太白、赏新晴。

　　○霜角

　　渔梁送客

　　浪花飞雪。船阁苍云缺。一片鸬鹚西照，樯燕语、柳丝结。话别。情哽咽。酒边歌未阕。他日寄书双鲤，顺流过、钓台月。

　　○霜角

　　黄山雪霁

　　云开洞府。按罢琼妃舞。三十六峰图画，张素锦、列冰柱。几缕。翠烟聚。晓妆眉更妩。一个山头不白，人知是，炼丹处。

　　○霜角

　　紫阳书声

　　楼观飞惊。好山环翠屏。谁向山中讲授，朱夫子、鲁先生。短檠。雪屋灯。琅琅终夜声。传得先儒道妙，百世下、以文鸣。

　　以上八首并见北曲联乐府外集，外集中尚有太常引姑苏台赏雪一首另见一阁本张小山乐府因不重录。

　　○六州歌头

　　浙江观潮，贯学士四万户同集

　　灵鳅何物，天外吐层阴。谈笑顷，浙江阔，海门深。载雷车，霹雳挥神斧，劈仙岛，掀地轴，冯夷宅，鼋鼍窟，渺难寻。十里红楼图画，展西风、快哉登临。□□□□□，□□□□□。好客披襟。发萧森。符金虎。袍银鼠。携玉麈。盍瑶簪。喜骁儿踏浪，旗尾互浮沉。酹胥魂，浇海若，酒频斟。隐约越峰数点，搅飞花、浑在波心。爱渔舟荡雪，击楫起吴音。月上秋林。

　　案此词疑有脱误

　　○绿头鸭

　　和马九皋使君湖上即事

　　别来时。绿笺犹寄相思。自当年、黄州人去，不烦朱粉重施。翠屏寒、秋凝古色，朱奁空、影淡芳姿。蝶抱愁香，莺吟怨曲，残红一片洗胭脂。更谁汲、香泉菊井。寂寞水仙祠。西泠甃、苔衣生满，懒曳筇枝。尚依依、月移疏影，黄昏翠羽□差。问丹砂、石涵坠井，寻古寺、金匾题诗。岁晚江空，童饥鹤瘦，匆匆舍此欲何之。且重和，四时渔唱，象管写乌丝。仙翁笑、梅花折得，上闹竿儿。

　　○绿头鸭

　　湖上遇雪，再用前韵

　　胜花时。临风渺予思。厌春妍、红娇绿姹，铅花只恁轻施。湿模糊、难描树影，白鬅鬙、尽改松姿。裙溅冰泥。鞋翻粉印，浣纱人倦洗胭脂。青山老、丹移玉井，何处葛公祠。断桥外、频催画桨，误击琼枝。忆当年、阿苏小小，鸾箫能品参差。紫云娘、双歌献酒，绿簑翁、独钓成诗。楼殿摇空，管弦作市，乐天有句寄微之。观未足，朱帘尽卷，情怕雨丝丝。谁呵手、戗金红上，装个狮儿。

　　○百字令

　　湖上，和李溉之

　　六桥如画，看地雄两浙，人骄三楚。谁隔荷花，听水调、兰棹采莲船去。鹤舞盘云，虹消歇雨，一缕南山雾。冷香凝绿，嫩凉生满庭宇。犹记醉客吹箫，自苏郎去后，别情无数。明月天坛尘世远，青鸟替人传语。玉解连环，书裁折叠，没放相思处。裴公亭上，诗来还是怀古。

　　○百字令

　　舟泊小金山下，客有歌大江东去词者，喜而为赋

　　片帆摇曳，喜东风吹雨，秋容新沐。一带长江，青未了、天际乱峰如簇。浮玉山空，梧桐人去，月冷神仙屋。停舟吊古，＊泉三酹寒菊。犹记邂逅桓郎，驿楼残照里，倚阑吹竹。南去北来人自唤，老树柳丝长绿。倦客能吟，倚歌而和，醉写沧浪曲。今宵何处，钓鱼台下寻宿。

　　○百字令

　　春日湖上

　　扣舷惊笑，想当年行乐，绿朝红暮。麴院题诗，人去远、别换一番歌舞。鸥占凉波，莺巢小树，船阁鸳鸯浦。画桥疏柳，风流不似张绪。闲问苏小楼前，夕阳花外，归燕曾来否。古井香泉秋菊冷，坡后神仙何许。醉眼观天，狂歌喝月，夜唤西林渡。穿云笛响，背人老鹤飞去。

　　○百字令

　　赠弹一弦子张文秀

　　一行秋思，记孙登当日，山中琴趣。谁识吾宗，父老子、自制寸金皮鼓。筒截孤篁，丝抽独茧，替尽琵琶谱。轻拢慢捻，西湖何限怀古。堪笑锦瑟无端，繁弦五十，撩乱春云缕。得似嘈嘈么凤语，只手换宫移羽。绝艺无双，法门不二，喜遇知音侣。灯窗对影，为君挑尽寒雨。

　　○百字令

　　惠山酌泉

　　舣舟一笑，正三吴好处，天将僧占。百斛冰泉，醒醉眼、庭下寒光潋滟。云湿阑干，树香楼阁，莺语青山崦。倚花索句，终日登临无厌。小瓶声卷松涛，俗尘不到，休把柴门掩。瓯面碧圆珠蓓蕾，强似花浓酒酽。清入心脾，名高秘水，细把茶经点。留题石上，风流何处鸿渐。

　　○木兰花慢

　　（原无调名兹据律补）重过吴门

　　又三高祠下，依古柳，缆轻舟。渺飞过垂虹，相迎画鷁，劳动沙鸥。凝眸。绿阴多□，小红帘、犹是酒家楼。万古清风范蠡，一轮明月苏州。休休。不似少年游。两鬓已经秋。记乌鹊新桥，黄鹂旧市，白虎荒邱。风流。美人何在，但离离、草色辨长州。莫上姑苏台上，夕阳无限诗愁。

　　○木兰花慢

　　为乐府杨氏晓莺春赋，次海粟学士韵

　　爱金衣公子，偏占得，绿杨堤。喜蔼蔼韶光，熹熹曙色，恰恰娇啼。惊飞。踏翻花影，曳残声、犹在画楼西。仙客词添琴谱，佳人梦断罗帏。庞眉。退叟命新题。雅宇重名姬。笑银蝶交关，青鸾相对，紫燕双栖。凄迷。暮年□□，向阴阴、夏木听黄鹂。何必五更杜宇，张生已自言归。

　　○木兰花慢

　　维扬怀古

　　笑多情明月，又随我，上扬州。爱十里珠帘，千锺美酒，百尺危楼。风流。聒天笳鼓，记茱萸、漫下菊花酒。淮水东来渺渺，夕阳西去悠悠。巡游。当日锦帆收。翠柳缆龙舟。但老树寒蝉，荒祠野鼠，古渡闲鸥。娇羞。美人如玉，算吹箫、座客不胜愁。未可腰钱鹤背，且将十万缠头。

　　○木兰花慢

　　常熟徐氏山园

　　看红梅未了，搴杜若，结幽兰。喜树遮云鬓，地开月面，竹軃风鬟。投竿。钓鱼台下，似画舫、和雨阁前滩。龙挂古藤千丈，鹤眠矮屋三间。跻攀。危磴小阑干。松外倚高寒。且缓步寻诗，忘怀唤酒，满意看山。斓斑。紫苔外晕，拂苍云、字字碧琅玕。说与花间胜友，主人未可清闲。

　　○木兰花慢

　　得会稽友人书

　　有书来问讯，算忘了，若耶溪。想命被文魔，情因酒困，心为花迷。东西。百年过半，玉堂人、久矣隔云泥。锦树莺嘲蝶弄，翠萝鹤怨猿啼。凄凄。江远暮山低。梅屋□幽栖。喜陶公无钱，坡公不饮，庄子无妻。玻璃。碧湖秋水，为几声、渔唱住苏堤。白发老将至矣，青山归去来兮。

　　○木兰花慢

　　德清县圃爱山亭

　　就岩阿深处，结层屋，上空蒙。喜着屐穿花，卷帘看雨，拄笏临风。玲珑。夏云一片，隔篱芭、独立舞仙风。睍睕黄鹂个个，阴森绿树重重。吟翁。无日不诗筒。杯酒尽从容。更罅石盘梅，阳坡护笋，曲坞移松。芙蓉。古台直上，倚高寒、长啸月明中。谁信扁舟苕霅，得游阆苑崆峒。

　　○太常引

　　乐府小云

　　溶溶一叶不成衣。恰待弄春晖。幽懒意迟迟。只可向、山中自怡。清歌遏玉，娇鬟軃翠，纤月映蛾眉。来往且孤飞。问行雨、巫咸未知。

　　○太常引

　　黄山西楼

　　黄岩秋色雨频频。楼上着闲身。凉意逼羊裙。更添得、砧声耳根。寒香吹桂，暗苞绽橘，红日晓窗温。客至莫论文。只坐守、方山看云。

　　○太常引

　　永嘉林熙翁城南旧院

　　霖铃秋雨打空阶。人坐益清齐。门掩小蓬莱。怕有客、寻真到来。楼头碧远，山眉青小，口树挂苍苔。且莫写离怀。看隔水、芙蓉正开。

　　○太常引

　　姑苏台观雪

　　断塘流水洗凝脂。早起索吟诗。何处觅西施。垂杨柳、萧萧鬓丝。银匙藻井，粉香梅谱，万瓦玉参差。一曲乐天词。富贵似、吴王在时。

　　○风入松

　　三月三西郊即事

　　啁喳娇燕语茅茨。红暗海棠枝。双丫小髻谁家女，踏青归、三月三时。淡淡郁金衫子，盈盈玉药钗儿。避人忙掩女仙祠。背后见腰支。金鞭过客争回首，拉山翁、怀古成诗。当日苎萝村里，误人曾有西施。

　　○风入松

　　春晚泛舟碧澜湖上，遇雨，宿蕊感方丈

　　碧渊湖上小崆峒。人在水精宫。提壶莫惜莺边醉，蝶困花、来往匆匆。一饷颠风狂雨，满山怨紫愁红。仙翁来憩白云中。春色已成空。五更正结花心梦，且迟教、童子鸣钟。明日凉音渡口，绿杨影里推篷。

　　○风入松

　　泊舟好溪，卢希颜相留，寓陈碧山丹房

　　好风吹皱玉龙鳞。飞雪点吟身。南明古色供诗眼，缆扁舟、鸥鹭相亲。邂逅希颜公子，留连访戴山人。环中天地一壶春。深锁碧窗云。步虚声度迎仙引，小屏空、唤醒梅魂。且向花边听雨，不知松外敲门。

　　○风入松

　　湖上九日案北曲联乐府后集苏堤渔唱误将此一首分为耳首，词有上下两片，曲中只有单片。据天一阁小山乐府载风入松四首皆为上下两片，故订为词

　　哀筝一抹十三弦。飞雁隔秋烟。携壶莫道登临晚，双双燕、为我留连。仙客玲珑玉树，佳人窄索金莲。琅琅新雨洗湖天。小景六桥边。西风泼眼山如画，有黄花、休恨无钱。细看茱萸一笑，诗翁健似当年。

　　○黑漆弩

　　为乐府焦元美赋，用冯海粟韵

　　画船来向高沙驻。便上蹑探梅吟屦。对金山有玉娉婷，两点愁峰眉聚。倚西风目断行云，懒唱大江东去。借中郎爨尾冰弦，记老杜曾游此处。

　　○黑漆弩

　　别高沙诸友，用鹦鹉曲韵

　　想从一月秦邮住。笑我是不耕种村父。话醒吟酒不成欢，灯下怯云羞雨。想梅花梦到孤山，又逐雪鸿南去。寨儿中燕侣莺俦，远望我认旗指处。

　　案宋金人词皆无黑漆弩一调流传，惟元人卢挚作黑漆弩词，序谓所作乃和田不伐韵。田不伐名为，宋徽宗时，曾为大晟府典乐，可见黑漆弩词调北宋时已有。惜今田不伐原作已不传，可能此调乃采自民间，元人小令即沿用之，特唱时音律转细。天一阁本小山乐府录此两首归入词一类，亦可证此调原系词调。

　　○鹧鸪天

　　何尊师故居

　　万木森森秀野堂。黄鹂两两鹤双双。翠岩云巧苍松暗，玉洞月明丹桂香。移笔架，拂琴床。赋诗争看水云乡。重来只有黄冠老，落日空斋挂钵囊。

　　○鹧鸪天

　　客维扬，为乐府王英赋

　　一点芳春近破瓜。生香小朵莹无瑕。水曹梅萼初擎蕾，石土琼苞未放花。眉刷翠，鬓堆鸦。淡妆何必尚铅华。御沟红叶题诗处，应记当年天子家。

　　○鹧鸪天

　　贻乐府李芝秀

　　秀结梨园五色芝。瑞云婀娜玉参差。佩环摇影青霞洞，歌扇留香白雪词。花可可，柳枝枝。别情还似送春时。洞箫吹月商颜远，采药人来好寄诗。

　　○鹧鸪天

　　玉泉观鱼

　　潋滟晴光动碧虚。一方清镜照诗臞。□□玉麈三三法，水漾金鳞六六鱼。红舍利，白芙蕖。尽教妆点老僧居。夜深飞过西湖去，夺取小龙明月珠。

　　○凤栖梧

　　客吴江

　　钓雪亭空人老矣。短笛春风，来往鱼童喜。白石矶头青镜里。一篙香暖桐花水。波面白虹收不起。两两沙鸥，逐逐残凉尾。都羡酒边鲈鲙美。东曹冷掾思乡里。

　　○凤栖梧

　　惠山寺

　　寺下苍山蹲玉几。两两髯龙，涧底挐云起。矮屋低垣祠短李。旧题名胜今余几。驳石阑干曾遍倚。出没烟芜，见客青鼋喜。隐隐蕉花修竹里。老僧自汲煎茶水。

　　○凤栖梧

　　天台石桥

　　冉冉轻云随杖屦。重叠岚光，花暗蒙蒙雨。大耳胡僧同笑语。苍苔石上松阴古。亭角玉龙泉两股。隔水招提，依约闻钟鼓。浴罢行吟披白羽。三更月上菩提树。

　　○凤栖梧

　　游雁荡

　　两袖刚风凌倒景。小磴松声，独上招提境。碧水流云三百顷。白龙飞过青天影。折脚铛中留苦茗。野菊生花，犹记丹砂井。吹罢玉箫山月冷。题诗人在芙蓉顶。

　　○凤栖梧

　　吴山尊胜塔寺

　　塔拥平山银瓮小。老衲殷勤，说与游人道。劫火残灰填翠沼。断阶花隐双龙爪。藤压荒篱蟠桧老。井塌青苔，满地棘针草。窸窣悲风生木杪。沙河无月凉来少。

　　○秦楼月

　　为解蕙卿赋

　　花能语。一枝香玉芳心吐。芳心吐。旧家姊妹，若兰秦女。荷枯柳倦鸳鸯浦。相逢为我歌金缕。歌金缕。文游台上，浅云疏雨。

　　○秦楼月

　　即事

　　山童说。清霜一夜芭蕉折。芭蕉折。梅花开也，满湖风雪。墨痕碎碎题诗叶。玉英棵棵丁香结。丁香结。忍教孤负，小山明月。

　　○钗头凤

　　感旧和李溉之

　　芳亭饮。仙帷寝。兰姬曾遗茱萸锦。苍凫舄。红鸾席。烟林凝紫，土花生碧。忆忆。

　　○钗头凤

　　春思

　　红云岛。黄鹂晓。关情又是春归了。愁如织。娇无力。恨花填曲，怨感吹笛。惜惜。

　　○钗头凤

　　春情

　　金钗股。瑶琴谱。洞天相见神仙侣。东风恶。庭花落。旧欢雨散，余情云薄。莫莫。

　　○青玉案

　　春思

　　柳眠花困春如醉。人比年时更憔悴。珊枕香寒风半被。夜长无眠，日高未起。深掩屏山翠。鬟儿只道忺春睡。才说相思那人讳。暖玉松松珠约臂。卦钱摇遍，帕罗揉碎。几点桃花泪。

　　○浣溪沙

　　感旧

　　翠袖清风品玉笙。罗裙凉月按瑶筝。少年不饮若为情。老眼那知谁尔尔，小楼无复旧卿卿。石林高卧听松声。

　　○少年游

　　别情

　　帕罗残粉浥啼痕。远岫湿寒云。枫叶寒江，芦花夜雪，孤雁怕离群。归来独对银釭坐，锦被待谁温。歌谱羞拈，舞衣闲挂，何处不思君。

　　○少年游

　　游鉴湖

　　美人歌舞竞湖中。秋镜簇春红。载酒船来，洗花雨过，清似水晶宫。御罗单扇题新字，争看蕺山翁。石上棋残，松边曲破，策马入樵风。

　　以上四十二首词，见天一阁本张小山乐府中



 
【张逊：词作1首】

　　○水调歌头

　　玉树后庭曲，千载有余愁。碧月夜凉人静，曾赋采华游。玉露细摇金缕，香雾轻笼翠葆，折下一天秋。张绪总能老，还自锁眉头。把鸾笺，裁绣句，写银钩。回文巧成锦字，长恨与江流。漠漠梁间燕子，款款花边蝴蝶，梦觉却并州。独感旧时貌，还复照西楼。

　　玉山名胜集



 
【张养浩：词作1首】

　　○感皇恩

　　自寿

　　林壑八年闲，吟残山色。无处烟霞不相识。真欢清福，举世谁人曾得。天教分付与，云庄客。万里侯封，九华仙伯。未必情浓似吾适。扁舟风月，好景初无今昔。遐龄原不在，餐松柏。

　　此石刻见山东历城县志卷二十四。志谓石刻在历城县（今济南市）城内张文忠公祠。碑额最上层刻张养浩自寿词，草书。下题八分书七聘堂记四字，记文，正书，苏天爵撰。碑阴有虞集五言古诗一首。词综补遗卷十八又录张养浩行香子一叶舟轻一首乃东坡词之误



 
【张野：词作64首】

　　○八声甘州

　　戊申再到西湖

　　忆湖光，醉别几经春，千里每神驰。恨无穷烟水，无情岁月，无限相思。万里风沙梦觉，山色碧参差。忙对玻璃镜，照我尘姿。欲写从前离阔，便安排画舸，准备新诗。见六桥遗构，烟雨强撑支。怨东风、红消翠减，比向来、浑是老西施。如何得、刘郎双鬓，长似当时。

　　○青玉案

　　戊戌元宵客京师赋

　　千门夜色霏香雾。又春满、朝天路。回首旧游谁与语。金波影里，水晶帘下，总是关心处。征衫着破愁成缕。留滞京尘甚时去。旅馆萧条情最苦。灯无人点，酒无人举。睡也无人觑。

　　○水龙吟

　　咏游丝

　　落花天气初晴，随风几缕来何处。飘飘冉冉，悠悠扬扬，欲留还去。雪茧新抽，青虫暗坠，檐蛛轻度。看垂虹百尺，萦回不下，似欲系，春光住。凭仗何人收取。付天孙、云霄机杼。浮踪浪迹，忍教长伴，章台飞絮。惹起闲愁，织成离恨，万头千绪。望天涯尽日，柔情不断，又闲庭暮。

　　○水龙吟

　　题湖山胜槩亭

　　翠微曾共登临，冷光潋滟三千顷。玉京佳处，景虽天造，地因人胜。若把西施，淡妆浓抹，两相比并。道此间如对，姮娥仙子，慵梳掠，临鸾镜。满意曲阑芳径。早安排、雨篷烟艇。茶瓯雪卷，纹楸雹碎，醉魂初醒。湖海高情，林泉清意，几人能领。算知音只有，中宵凉月，浸蓬莱影。

　　○水龙吟

　　送侍御安公陕西行台，用马西麓韵

　　瘦筇携得风烟，归来拟待闲吟啸。济时人物，天公又早，安排都了。凤诏泥封，乌台霜凛，好音新报。见西山一带，浮岚滴翠，晚色又添多少。千里威声先到。正秋风渭波寒早。袖中霹雳，何须直把，世间惊倒。激浊扬清，提纲振纪，要归中道。但从今剩把，救民长策，向灯前草。

　　○水龙吟

　　为何相寿

　　中原几许奇才，乾坤一担都担起。人人都让，庙堂师表，吾儒元气。报国丹诚，匡时手段，荐贤心地。这中间妙理，无人知道，公自有，胸中易。眉宇阴功无际。看阶前紫芝丹桂。且休回首，明波春绿，聪山晚翠。盛旦欣逢，寿杯重举，祝公千岁。要年年霖雨，变为醇酎，共苍生醉。

　　○水龙吟

　　游钱塘西山

　　一鞭空翠烟霏，笑谈已到山深处。丹崖翠壁，野猿幽鸟，冷泉高树。兜率天中，蓬壶境内，偶成佳遇。正扪参历井，穷探未了，回首早，疏钟暮。画舸亭亭横渡。醉归来被谁留住。云窗雾阁，群仙应笑，尘缘相误。白雪歌残，青鸾梦觉，满身风露。料明年却向，古台高处，忆桃源路。

　　○水龙吟

　　戊戌中秋，同西麓经历、祐之提举诸公，饮于太清道院。时祐之浩歌古调数曲，音韵清壮，座中莫不击节赏叹。予亦效颦，作此侑觞。若曰乐府，则吾岂敢，姑就其协律云耳

　　一年好景君须记。桂子天香飘坠。蟾光自古，几番圆缺，几番明晦。何况人生，祸中藏福，进中隐退。向是非乡里，功名场上，百无事，苦萦系。便得侯封万里。到头来虚名何济。人间最好，闲中岁月，酒中身世。一炷龙香，数声水调，几多清致。且今朝拚取，陶陶醉了，又陶陶醉。

　　○水龙吟

　　和马西麓韵

　　故人邂逅相逢，满怀和气无边际。别来一载，光阴回首，水流星坠。白雪歌词，青云人物，知音有几。把沧溟倒卷，天瓢满吸，须拼了，为君醉。醉眼瞢腾不寐。直望断长空万里。风清露冷，乾坤似昼，月华如洗。梦里遨游，蕊珠宫殿，飘然得意。到醒来有句，且休拈出，怕惊尘世。

　　○水龙吟

　　为中和提点寿

　　袖中携得新诗，今朝来祝吾师寿。吾师何似，一生清净，淡然笃守。丹骨通明，霜髯潇洒，竹坚松瘦。更不须展放，寿星图画，自是个，希夷叟。忿欲贪痴那有。把玄关近来参透。黄芽白雪，玉炉金鼎，龙蟠虎走。九转功成，不妨笑傲，人间长久。待从师杖屦，八千余岁，肯相容否。

　　○水龙吟

　　为阎静轩寿

　　仙翁家住蓬壶，骑麟来自祥云表。琼琚玉佩，月裳霞袂，炯然相照。道出羲黄，才过迁围，文如盘诰。向紫霄高处，遨翔容与，知此贵，世间少。万里江湖浩渺。驾风霆有时曾到。斯文谁主，大谟谁决，君归能早。铃索声中，金莲影里，鬓华未老。看九重早晚，天恩飞下，历中书考。

　　○水龙吟

　　咏玉簪花

　　素娥宴罢瑶池，醉簪误堕庭深窈。花神爱护，绀罗轻衬，绿云低绕。秋意重缄，芳心半吐，有香多少。把幽轩好梦，等闲薰破，凉月转，人初悄。冷沁冰壶风袅。肯轻与铅华相照。湘兰标致，水仙风度，也应同调。钗凤香分，鬓蝉影动，此情云渺。问何时分付，一庭寒玉，对妆台晓。

　　○水龙吟

　　登滕王阁

　　画檐丛翠凌霄，暮云还送西山雨。千年陈迹，一时胜概，东南宾主。佩玉鸣銮，西风吹入，江声柔橹。漫登临赢得，征鞍倦客，离思乱，乡心苦。一梦繁华何许。空留得悲凉今古。雄文健笔，星辉日映，鬼呵神护。倚遍阑干，有心也待，留题新句。见一双白鸟，苍烟影里，背人飞去。

　　○水龙吟

　　暇日过田学士村居，乃父为司徒

　　翠微冷浸清溪，洞天惟许仙家住。主人新葺，柳亭梅坞，竹轩松户。绿野风烟，东山泉石，少人知处。怕椿翁早晚，急流勇退，田园计，已成趣。不恋銮坡玉署。要管领东皋朝暮。君应解得，风波何限，功名良苦。琥珀醅浓，玻璃盏大，醉扶归路。料沙头鸥鹭，也应笑我，却匆匆去。

　　○水龙吟

　　饮刘氏野春亭用前韵

　　梦回花露沾衣，夜来酩酊谁留住。依稀犹记，春风亭槛，野云窗户。物外仙姿，一声白雪，翠微深处。要风流陶写，等闲莫遣，儿童辈，识真趣。四海知音难遇。尽疏林暝烟催暮。一杯未举，两眉长皱，人生何苦。只恐明朝，玉骢迷却，武陵溪路。倘刘郎不厌，醒时来访，醉时归去。

　　○水龙吟

　　出郭

　　太行千里新晴，青山也喜归来好。一鞭秋色，半帆云影，去如飞鸟。桂玉情怀，尘埃面目，鬓华空老。道本无伎俩，颠鸾倒凤，时自把，平生笑。万里江湖浩渺。便安排雨蓑烟棹。闲时哦句，醉时歌曲，醒时垂钓。十载鵷行，孤忠却念，君恩难报。倚篷窗时向，夕阳明处，认琼华岛。

　　○水龙吟

　　为王少傅寿

　　画堂佳气匆匆，玉梅迎腊香初度。人生可庆，官居极品，年登上寿。一代风流，三公仪范，四朝耆旧。算世间除却，东山谢傅，问谁是，调元手。眉宇阴功何厚。看富贵荣华长久。金章照眼，彩衣戏舞，桂枝联秀。尚父规模，武公勋业，亨衢尽有。愿年年剩把，普天霖雨，酿长生酒。

　　○水龙吟

　　皇庆癸丑重九，登南高峰，寄柳汤佐同知

　　重阳何处登临，玉骢惯识南山路。秋空绝顶，西风两鬓，白云双屦。浙浦寒潮，苏堤画舸，吴宫烟树。不一尊琼露，数声金缕，将此景，成虚负。试觅旧题诗句。早斓斑雨苔无数。琼台宝瑟，不堪重记，泛觞流羽。笑捻黄花，闲寻红叶，故人何处。倚危阑北望，燕云晻霭，又征鸿暮。

　　○水龙吟

　　戊午春咏杏花

　　雪香飞尽江梅，上林桃李寒犹掯。墙头惊见，枯枝闹簇，生红初喷。嫩绿亭台，新晴巷陌，清明相近。甚等闲句引，狂蜂戏蝶，早不管，人春困。不怕蜡痕轻褪。怕东风乱飘残粉。琐窗犹记，双鹅细翦，一簪幽恨。骏马如飞，流光似箭，归期难准。料黄昏微雨，盈盈泪眼，把燕脂揾。

　　○水龙吟

　　酹辛稼轩墓，在分水领下

　　岭头一片青山，可能埋得凌云气。遐方异域，当年滴尽，英雄清泪。星斗撑肠，云烟盈纸，纵横游戏。漫人间留得，阳春白雪，千载下，无人继。不见戟门华第。见萧萧竹枯松悴。问谁料理，带湖烟景，瓢泉风味。万里中原，不堪回首，人生如寄。且临风高唱，逍遥旧曲，为先生酹。

　　○满江红

　　卢沟桥

　　半世乾忙，漫走遍、燕南代北。凡几度、马蹄平踏，卧虹千尺。眼底关河仍似旧，鬓边岁月还非昔。并阑干、惟有石狻猊，曾相识。桥下水，东流急。桥上客纷如织。把英雄老尽，有谁知得。金斗未悬苏季印，绿苔空渍相如笔。又平明、冲雨入京门，情何极。

　　○满江红

　　寄磁下诸公

　　枫落衡漳，犹记得、离觞鲸吸。惊又见、宫槐禁柳，绿阴如织。行止难穷天素定，功名有分谁能必。任近来、参透妙中玄，床头易。梅雨过，芹池碧。松山月，丹房寂。问此时曾念，京尘踪迹。七碗波涛翻白雪，一枰冰雹消长日。尚得星、多处望麕山，空相忆。

　　○满江红

　　秋日

　　风雨潇潇，便酿出、新凉庭院。人乍起、一簪楸叶，不堪裁翦。翠幄渐凋槐影瘦，红衣半老蕖香浅。到秋来、何止沉休文，难消遣。鸿雁杳，音尘断。空极目，烟波满。想故人此际，画阑凭遍。别久几将情做梦，归迟一向恩成怨。对西风、无语黯消魂，行云远。

　　○满江红

　　用李廷弼留别韵

　　一梦黄梁，邯郸道、几人曾觉。空怨杀、津亭叠鼓，戍楼残角。往岁相逢淮□渡，今年同向钱塘泊。叹飘零、俱为出山忙，平生错。青青鬓，长如昨。纷纷事，轻抛却。道功名何必，凤池麟阁。老境尚期游汗漫，壮心不用伤离索。恨明朝、相望越山重，吴江阔。

　　○满江红

　　和吴此民送春韵

　　九十韶光，惊又见、刺桐花落。春去也、愁人情绪，不禁离索。桃隖霏霏红雨暗，柳堤漠漠香绵薄。恨东风、一夜太无情，都吹却。功名念，平生错。尘土梦，今朝觉。有一尊分甚，圣清贤浊。听我高歌如不饮，何人绿鬓长如昨。况东君、动是再相逢，轻年约。

　　○石州慢

　　忆别

　　红雨西园，香雪东风，还又春暮。当时双浆悠悠，送客绿波南浦。阳关一阕，至今隐隐余音，眼前浑是分携处。此恨有谁知，倚阑干无语。凝伫。天涯几许离情，化作暮云千缕。过尽征鸿，依旧归期无据。京尘染袂，故人应念飘零，岂知翻被功名误。无处着羁愁，满春城烟雨。

　　○念奴娇

　　白莲用仲殊韵

　　水风清暑，记平湖十里，寒生纨素。罗袜尘轻云冉冉，彷佛凌波仙女。雪艳明秋琼肌沁露，香满西陵浦。兰舟一叶，月明曾到深处。谁念玉佩飘零，翠房凄冷，几度相思苦。异地相看浑是梦，忍把荷觞深注。碧藕多丝，翠茎有刺，脉脉愁烟雨。江云撩乱，倚阑终日凝伫。

　　○满江红

　　和金直卿冬日述怀

　　冻云垂野，乍乾坤惨淡，冰花飞落。卷地朔风寒彻骨，且把貂裘重着。美酒千锺，清歌一曲，未用伤飘泊。君看席上，玉人娇胜花萼。自笑老矣元龙，黄尘两鬓，镜里今非昨。不愿腰间悬斗印，不愿身骑黄鹤。非俗非仙，半醒半醉，只恐人猜却。锺期安在，为谁重理弦索。

　　○满江红

　　题钓台

　　钓台千尺，问谁曾占断，一江新绿。试拜先生眉宇看，何地可容荣辱。遥想当年，故人邂逅，以足加其腹。书生常事，可怜惊骇流俗。应恨惹起虚名，平生正坐，误识刘文叔。笑杀君房痴到底，燕雀焉知鸿鹄。万叠云山，一丝烟雨，比得三公禄。高风千古，冷香聊荐秋菊。

　　君房侯霸字也。子陵有勖君房书

　　○满江红

　　登石头城清凉寺翠微亭

　　翠微秋晚，试闲登绝顶，徘徊凝伫。一片清凉兜率界，几度风雷貔虎。锺阜盘空，石城瞰水，形势相吞吐。江山依旧，故宫遗迹何处。遥想霸略雄图，蚁封蜗角，毕竟无人悟。六代兴亡都是梦，一样金陵怀古。宫井朱阑，庭花玉树，偏费骚人句。此情谁会，橹声摇月东去。

　　○满庭芳

　　夏日饮王氏园亭

　　珠箔含风，琐窗凝雾，柳溪别是仙乡。一枝绝艳，袅袅动波光。消尽人间烦暑，冰纨腻、玉骨初凉。肠应断，清商一曲，余韵惹蕖香。幽情还解否，冰莲数合，碧藕丝长。要满斟芳醑，亲举荷觞。耳畔向人微道，便为侬、一醉何妨。归来晚，新愁几许，山雨夜浪浪。

　　○风流子

　　离思满春江，当时事、争忍不思量。记芳径月斜，凭肩私语，兰舟风软，携手寻芳。回首处，青山遮望眼，绿柳系柔肠。云落雨零，燕愁莺恨，宝钗留股，鸾镜分光。天涯飘零客，情缘向何处，最是难忘。犹剩满襟清泪，半臂余香。□心似雨花，一枝寂寞，梦随风絮，万里悠扬。谁信觉来依旧，烟水茫茫。

　　○夺锦标

　　七夕

　　凉月横舟，银横浸练，万里秋容如拭。冉冉鸾骖鹤驭，桥倚高寒，鹊飞空碧。问欢情几许，早收拾、新愁重织。怅人间、会少离多，万古千秋今夕。谁念文园病客。夜色沉沉，独抱一天岑寂。忍记穿针亭榭，金鸭香寒，玉徽尘积。凭新凉半枕，又依稀、行云消息。听窗前、泪雨潇潇，梦里檐声犹滴。

　　○木兰花慢

　　陪安参政宴吴山盛氏楼

　　爱吴山佳处，凝望际，眼增明。正帘卷江涛，屏开罨画，境接蓬瀛。中朝相君宽厚，领太平、歌吹宴簪缨。巧啭雏莺锦字，哀弹小雁银筝。人生乐事古难并。清兴卷沧溟。恨老矣刘郎，病馀司马，慵举瑶觥。登临不留一语，怕风烟、笑我太无情。收拾新诗未了，钱塘落日潮生。

　　○木兰花慢

　　端午发松江

　　恨无情画舸，载离思，各西东。正佳节惊心，故人回首，应念匆匆。殷勤彩丝系臂，问如何、不系片帆风。醉里阳关历历，望中烟树蒙蒙。驿亭榴火照尘容。依约舞裙红。纵旋采香蒲，自斟芳酒，酒薄愁浓。功名事，浑几许，甚半生、长在别离中。不似东来潮信，日斜还过吴淞。

　　○木兰花慢

　　饯佟伯起赴江西参政任

　　算青云人物，名已着，绣衣时。见湖海襟期，诗书气味，鸾鹤丰姿。十年五居廉省，便衣官、拜相复何疑。早岁曾同几砚，至今亲若埙箎。相逢未久遽相辞。忍写饯行诗。早隐隐征帆，湖光潋滟，山翠参差。雄藩笑谈余事，倘兰舟、开宴举金卮。寄语桥边鸥鹭，刘郎尘鬓如丝。

　　○木兰花慢

　　为李廷弼再举孙雏之庆

　　正一阳道长，见佳气，拥青骢。是桐树生孙，桂枝结子，喜庆重重。东床几多痴福，算平生、乃祖积阴功。敢望成吾宅相，但休坠汝家风。今朝何必问穷通。满引紫金锺。看掌上擎来，玉明五岳，漆点双瞳。他年与君归老，向麕山、南北水西东。不怕斜阳醉倒，有人扶两衰翁。

　　○木兰花慢

　　送柳汤佐之覃怀总管任

　　羡春风五马，恨无计，驻征鞍。想胶漆真情，云烟高兴，诗酒清欢。当时与君年少，到而今、双鬓总成斑。几度批风抹月，几番临水登山。驿途吟袖尚轻寒。珍重且加餐。怕到郡之时，民须加爱，事要从宽。风流赏音人去，纵朱弦、有曲为谁弹。明日倚楼凝望，雁回早寄平安。

　　○木兰花慢

　　送居仁之淮南转运使任

　　羡秋空一鹗，便得意，脱尘鞲。有道义高情，经纶大手，每事优游。中朝共推雅望，问如何、不肯少迟留。莲幕三年帝里，白云几梦扬州。威名久矣播吴头。地上看钱流。喜鞭算之余，琼花未老，萱草忘忧。依依送君南去，笑竿头、戏技几时收。寄语西楼双鹤，春风来迓吾舟。

　　以上强村丛书本古山乐府卷上

　　○沁园春

　　送吴此民江州教本任瓜洲官，前长景星白鹿书院

　　前日庐山，今日庐山，岂偶然哉。喜青衫旧梦，轻车熟路，白云清兴，翠壁丹崖。石镜光寒，香炉烟暖，晴雪飞空玉峡开。天公意，欲先生健笔，洗尽尘埃。三年握手金台。任意气、相期隘九垓。恨征帆缥缈，秋风南浦，书灯冷落，夜雨西斋。莲社香中，琵琶亭上，我念京尘无好怀。君须记，怕雁回时节，早寄诗来。

　　○沁园春

　　宿瓜洲城

　　瓜步城闉，烟树西津，几回往来。尽洪涛千丈，鱼龙出没，苍颜十载，鸥鹭惊猜。驿馆荒凉，征鞍牢落，寄语楼船且莫开。今宵里，要江声一枕，洗涤羁怀。侵晨风定潮回。便挂起、云帆亦快哉。爱金山东畔，天开罨画，银山南下，地涌诗才。冲破晴岚，拂开苍藓，欲纪兹行百尺崖。还停笔，怕吟鞭犹带，京国尘埃。

　　○沁园春

　　和人韵

　　世路崎岖，世事纷更，年来饱谙。叹都城十载，霜侵老鬓，江湖万里，尘满征衫。应物才疏，谋身计拙，桂玉生涯岂久堪。乾忙甚，向是非丛里，不要穷探。禅机已悟三三。又何用、天庭似老蚕。羡养生有道，将从子隐，于时无补，只益吾惭。归去来兮，与君同醉，醉后扶持有小男。平生乐，在山前山后，溪北溪南。

　　○沁园春

　　止酒效稼轩体

　　半世游从，到处逢迎，惟尔麴生。喜一尊乘兴，时居乐土，三杯有力，能破愁城。岂料前欢，俱成后患，深悔从来见不明。筠轩下，抱厌厌病枕，恨与谁评。请生亟退休停。更说甚、浊贤与圣清。论伐人心性，蛾眉非惨，烁人骨髓，鸩毒犹轻。裂爵焚觞，弃壶毁榼，交绝何须出恶声。生再拜，道苦无大故，遽忍忘情。

　　○沁园春

　　壬子和人为寿用止酒韵

　　身世飘零，勋业何成，鬓华渐生。记去年欢笑，遨游帝里，今年憔悴，卧病江城。直道难行，浮名识破，正要生平两眼明。心无歉，但世间公论，自有人评。竹风萧飒初停。算何境、能如梦境清。问命之穷达，三杯酒软，身之去就，一叶舟轻。毁誉从他，醉醒在我，赢得篷窗听雨声。秋江上，更莼鲈无限，鸥鹭多情。

　　○沁园春

　　为王彦博尚书寿

　　佳气葱葱，喜事重重，福禄鼎来。记秋官重任，去年显擢，春闱宠渥，今岁安排。寿算绵绵，班资衮衮，迆逦相随到上台。人都道，不调和鼎鼐，岂尽其才。眉间阴德纹开，应只为、惟刑之恤哉。看门闾高大，堪容驷马，儿孙昌盛，已种三槐。唤起琼姬，满斟玉露，官事无多且放怀。年年醉，对春回柳眼，雪晕梅腮。

　　○沁园春

　　为杜左丞寿

　　勇退归来，一担乾坤，十年息肩。柰东山安石，岂容高卧，洛中司马，须再调元。车拥蒲轮，杖扶灵寿，琴瑟更张为解弦。人都道，果功成霖雨，泽润无边。河汾闲气生贤。算甲子、才同绛县年。更太公八十，出膺熊虎，武公九十，入戴貂蝉。梅信春香，槐阶日暖，数到庄椿岁八千。持杯寿，寿文章宰相，廊庙神仙。

　　○沁园春

　　泉南作

　　自入闽关，形势山川，天开两边。见长溪漱玉，千瓴倒建，群峰泼黛，万马回旋。石磴盘空，天梯架壑，驿骑蹒跚鞭不前。心无那，恰鹧鸪声里，又听啼鹃。区区仕宦谁怜。道有志、从来铁石坚。但长存一片，忠肝义胆，何愁半点，瘴雨蛮烟。尽卷南溟，不供杯杓，得逐斯游岂偶然。天公意，要淋漓醉墨，海外流传。

　　○贺新郎

　　淮上中秋

　　晚蝀收残雨。喜晴空、冰轮飞上，月明三五。前岁钱塘江上看，去岁京华容与。今岁又、秋风淮浦。料得常娥应笑我，笑星星、鬓影今如许。空浪走，竟何补。此生此夜还知否。问几人、浪苍抖擞，衣裾尘土。独倚篷窗谁共饮，万象不分宾主。恍疑在、玉霄高处。系碎珊瑚未彻，见洪涛、千丈鱼龙舞。舟一叶，任掀举。

　　○贺新郎

　　九日同柳汤佐梁平章弟总管携歌酒登古台，乃金之七园也

　　九日西城路。滟平川、黄云万顷，碧山无数。百尺危楼堪眺望，抖擞征衫尘土。又惹起、悲凉今古。佩玉鸣銮春梦断，赖高情、且作风烟主。嗟往事，向谁语。人生适意真难遇。对西风、满浮大白，狂歌起舞。便得腰悬黄金印，于世涓埃何补。愈想起、渊明高趣。莫唱当年朝士曲，怕黄花、红叶俱凄楚。愁正在，雁飞处。

　　○蓦山溪

　　和卢彦威应奉食柑韵

　　洞庭珍味。唤起愁千里。万颗晓霜余，记当时、小园秋霁。玉织分露，半醉对黄花，惊昨梦，渺前欢，岁月如弹指。天涯牢落，无计论心事。冉冉驿尘红，尚依然，袭人芳气。帕罗轻护，不忍破金苞，香簌簌，露霏霏，总是相思泪。

　　○鹊桥仙

　　无穷前古，无穷后世。分得中间百岁。人生七十古来稀，况八九、不如人意。荣枯梦幻，功名儿戏。争甚一时闲气。劝君从此更休痴，且拚却、花前沉醉。

　　○鹊桥仙

　　咏梅赠人

　　琼枝纤弱，瑶英娇小。占得江南春早。前村雪里欲开时，料未必、东君知道。芳心一点，幽香多少。几度被花相恼。陇头人去早归来，莫直待、春残莺老。

　　○鹊桥仙

　　寿王赵公时八十

　　鸾台锺吕，瀛州房杜。荣贵康宁天付。三公勋业四朝臣，不胜似、磻溪渔父。朝廷尊敬，君王知遇。香满春风玉树。十分寿比老彭年，恰喜庆、筵开一度。

　　○清平乐

　　到洪寄新斋和前韵

　　别离心软。争似交情浅。去路愁肠千百转。回首高城天远。断云零雨西楼。落霞孤鹜南州。应把归期约定，忍教划损搔头。

　　○清平乐

　　和李御史春寒

　　日长亭馆。尚问寒深浅。底事今年花信晚。柳外东风未软。韶光已近春分。小桃犹掯霜痕。天意因怜病起，故教迟吐清芬。

　　○蝶恋花

　　和王瓠山韵

　　狼藉春衫愁万点。半是征尘，半是啼痕染。别久流光空冉冉。料想病颊成双靥。罗带同心香未敛。甚日兰舟，重把归装检。极目画楼烟雾掩。凭谁翦却吴江险。

　　○江城子

　　和元复初赋玄圃梅花

　　雪迷幽径月迷津。水南村。竹间门。惟有天寒，翠袖伴朝昏。玄圃移根来万里，空怨杀，楚江云。玉堂深处护仙真。怕京尘。染芳魂。一种清香，占断百花春。只恐东君偏爱惜，桃与李，却生嗔。

　　○望月婆罗门引

　　和李廷弼韵就庆初度

　　井梧叶下，西风正喜洗尘颜。犹然火甑之间。谁酿一天霖雨，爽气满河关。甚忧民老子，顿觉心宽。风亭月轩。更何用、种琅玕。自有平生节操，未老投闲。群鸟声里，又惊觉、黄梁梦一番。沉醉后、处处麕山。

　　○玉漏迟

　　和人中秋韵

　　桂香浮绿酒。持杯邀月，何愁佳友。欲写秋光，钝笔近来如帚。空对珠宫贝阙，恍夜色、明于晴昼。休忆旧。人情节意，年年同否。浪走紫陌红尘，笑底用腰间，印金悬斗。鹭约鸥盟，江上怪余应久。便有拏云好手，向此夕、何妨深袖。沉醉后。忘却镜中白首。

　　○临江仙

　　戊午九月二十一日，宴罢直省，和徐工部韵

　　帘暮酒阑人散后，满庭松竹萧森。捣残秋思是邻砧。翠屏惊旧梦，白发入新吟。盖世勋名将底用，悠悠往古来今。一灯孤恨夜窗深。筝间纤笋玉，杯冷软橙金。

　　○太常引

　　赠歌者妙音居士

　　前身应是散花仙。一念堕尘缘。参透曲中禅。比一串、摩尼更圆。林莺巧啭，玉冰飞韵，三昧有谁传。休惜遏云篇。早医得、维摩病痊。

　　○太常引

　　寿高右丞自上都分省回

　　巍然勋业历台司。一柱尽能支。报国与忧时。怎瞒得、星星鬓丝。龙门山色，滦河云影，添入介眉诗。沉醉莫推辞。趁秋满、天香桂枝。

　　○南乡子

　　赠歌者怡云，和卢处道韵

　　霭霭度春空。长妒花阴月影中。曾为清歌还少驻，匆匆。变作春前喜气浓。一笑为谁容。只许幽人出处同。却恐等闲为雨后，东风。吹过巫山第几峰。

　　○阮郎归

　　题秋山草堂图

　　青山重叠水萦纡。扁舟隔岸呼。依稀绿野辋川图。又疑陶令居。红树晚，白云孤。乾坤别一壶。草堂潇洒竹窗虚。个中容我无。

　　古山乐府卷下以上强村丛书本古山乐府



 
【张雨：词作51首】

　　○摸鱼儿

　　双莲一幹，为人折去，仲举邀予赋之

　　问凌波、并头私语，夜凉谁共料理。柔情早被鸳鸯妒，怕击水晶如意。香旖旎。待微雨清尘，略为新妆洗。骚辞漫拟。搴水末芙蓉，同心轻绝，未说已先醉。空折损，又堕偷香梦里。藕丝不断新脆。吴娃小艇无踪迹，也怪半池萍碎。还略纪。是月冷、鸥眠鹭宿曾惊起。高荷恨倚。总回首西风，露盘轻泻，清泪似铅水。

　　○摸鱼儿

　　和王平轩

　　看棋枰、一番换局，山中知几朝暮。旧时王谢堂前燕，都付后人怀古。胡琴语。索燕寝凝香，此日天应许。甘回味苦。笑老子痴顽，胸中色线，终为衮衣补。投簪去，正有小山丛桂，归来依旧为主。春江剩酿番江渌，门外尽多朱屦。高阳侣。惯踏醉狂歌，惊起星河鹭。花枝争舞。语兰玉阶前，秾纤依约，犹染断缣素。

　　○风入松

　　寿吴大宗师

　　羽衣能补舜衣裳。闲看云忙。宣文奎画龙珠护，□家山、辉映琳琅。天上重逢初度，仙韶锡宴非常。满期人道鲁灵光。合佩金章。丹牙修出纤纤月，看年年、玉斧吴刚。不枉盘根寿栎，要扶宗社灵长。

　　○朝中措

　　早春书易玄九曲新居壁

　　草堂移住古城隈。堂后水平阶。要结柴桑邻里，不须鸥鹭惊猜。行厨竹里，园官菜把，野老山杯。说与定巢新燕，杏花开了重来。

　　○苏武慢

　　至正八年夏和虞道园

　　清露晨流，新桐初引，消受北窗凉晓。经卷熏炉，笔床茶具，长物任他围绕。老子无情，年光有限，只似木人花鸟。指凝云、数朵奇峰，曾见汉唐池沼。还自笑，待老学蟫鱼，金题玉躞，书里便容身了。阿对泉头，布衣无恙，占断雨苔风筿。独鹤归迟，西山缺处，掠过乱鸦林表。舞琴心三叠胎仙，坐到天高月小。

　　原作月高山小，据西泠词萃改

　　○贺新郎

　　戏次仲举韵

　　金屋书中有。为钱塘佳丽，待寻欢偶。记得朝云前日梦，伏事东坡最久。且不是、郡无官守。日日湖中公事了，更成围、妓女随车后。翁两鬓，秃如帚。老来莫负簪花手。比佳人难得，灵芝三秀。此夕灯花何太喜，便用买红缠酒。催看个、肩舆迎取。有子平生千万足，看明年、堕地于菟走。挂冠去，学疏受。

　　○木兰花慢

　　己未十月十七日寿溪月真人

　　试瑶台借雪，春意早，满林峦。笑东老殷勤，能倾家酿，与尽清欢。曾因求贤把诏，便朗吟、湓浦又庐山。自爱西湖烟雨，玉鞭分付青鸾。神仙官府肯容闲。枢要在玄关。有溪上金鳌，月中金粟，长驻婴颜。愿似洪厓橘术，尽千年、游戏向人间。早晚凤池书到，通明殿上催班。

　　○木兰花慢

　　和马昂夫

　　想桐君山水，正睡雨，听淋浪。记短棹曾经，烟村晚渡，石磴飞梁。无端故人书尺，便梦中、颠倒我衣裳。此去钓台多少，小山丛桂秋香。青苍秀色未渠央。台榭半消亡。拟招隐羊裘，寻盟鸥社，投老渔乡。何时扁舟到手，有一襟、风月待平章。输与浮丘仙伯，九皋声外苍茫。

　　○木兰花慢

　　秋词

　　看秋容渐好，一番雨，一番凉。试点检吾家，小山丛桂，金粟都黄。涛江限他吴越，便胥魂、不似向时狂。眼底龙飞凤舞，梦中狐啸鸱张。茫茫今古总堪伤。歌罢意难忘。甚老矣稽生，五弦挥手，怕听清商。渊明平生师友，白衣人、借与我持觞。若问醉翁年纪，指渠松柏高冈。

　　○木兰花慢

　　和黄一峰闻筝

　　尽弹筝仕女，会银甲，骤冰弦。看蝉影僛僛，莺声历历，鸿阵翩翩。哀音暮年多感，柰对花、对酒更闻鹃。却恐乘云飞去，缠头袅住非烟。乌丝缀谱倩陈玄。雅调为谁传。嗟江上峰青，湘皋木落，与挟飞仙。正须丝竹陶写，尽胜渠、槌拍事枯禅。莫负金尊皓月，难留锦瑟华年。

　　○木兰花慢

　　龟溪寄张小山

　　问出山小草，谁与伴，五湖游。便忆昔风光，桃花流水，杜若芳洲。来时洞门无锁，倩鹤群、长绕侍仙楼。邂逅小山招隐，依然我辈清流。春愁相恋住余不。寒拥敝貂裘。柰雨柳烟花，云帆溪鸟，都在帘钩。眼前自无俗物，动山心、嫌听鹿呦呦。猛把石阑干拍，贾胡知为谁留。

　　○瑶花慢

　　赋雪次仇山村韵

　　筛冰为雾，屑玉成尘，借阿姨风力。千岩竞秀，怎一夜、换作连城之璧。先生闭户，怪短日、寒催驹隙。想平沙鸿爪成行，□似醉时书迹。未随埋没双尖，便淡扫蛾眉，与斗颜色。裁诗白战，驴背上、驮取灞桥吟客。捻须自笑，尽未让、诸峰头白。看洗出宫柳梢头，已借淡黄涂额。

　　○百字令

　　寿玄览真人，次黄一峰韵

　　橙黄橘绿，占一年好景，人间真乐。玉尘金鳌相对峙，如我视今犹昨。珍重留侯，招邀黄石，俱赴蟠桃约。一卮仙酒，得陪三老斟酌。总道独绾银章，重披宫锦，有自家天爵。八袠明年身更健，胸次遥天恢廓。春小花繁，溪清月皎，都付延年药。洞霄仙侣，更添一个仙鹤。

　　○百字令

　　四月四日为王国辅生日作

　　红莲一舸，向游仙梦里，步虚金阙。朝罢香烟携满袖，初度玳筵重设。玉轴琵琶，金瓶芍药，都在春风列。天然清贵，樵林自爱晴雪。笑说奉母闲居，吾非巧宦，未信潘郎拙。戏引鸳雏香径底，好在双珠明月。锦绣楼台，燕莺帘幕，垂柳青丝结。金笼放鸽，年年飞絮时节。

　　○宴山亭

　　赋杨梅

　　鹤顶朱圆，丰肌粟聚，宝叶揉蓝初洗。亲翦翠柯，远赠筠笼，脉脉红泉流齿。骨换丹砂，笑尚带、儒酸风味。谁记。曾问谱西泠，绿阴青子。君家几度尊前，摘天上繁星，伴人同醉。纤手素盘，历乱殷红，浮沉半壶脂水。珍果同时，惟醉写、来禽青李。争似。为越女、吴姬染指。

　　○八声甘州

　　舟次垂虹寄玄洲许道民

　　柳洲冰未浣柰春寒，仙风引归槎。渺云岑天末，烟江雨外，犹认渔家。独酌瓦瓯篷底，谁与饭胡麻。疑听松风响，水宿蒹葭。天上春愁鹤发，许一庵闲地，坏衲双髽。笑清狂无赖，痼疾是烟霞。念葛洪、移居辛苦，甚左郎、容易问丹砂。凭传语、空山流水，深护桃花。

　　○烛影摇红

　　红梅

　　休击珊瑚，怕惊幺凤枝头睡。看花犹自未分明，雪在空阶砌。步障齐奴故里。尽一幅、仙人绛袂。妍丹吮粉，拟觅生绡，芳心难寄。姑射肌肤，朝霞散入春风髓。石桥冰酒影娥闲，略约相逢地。错妒嫣然妩媚。柰儿家、天寒翠被。碧桃和露，听彻吹笙，绿珠羞坠。

　　○石州慢

　　和黄一峰秋兴

　　落日空城禾黍，夜深砧杵才歇。怪他萝薜絺衣，风露润滋凉浃。清愁多少，只消目送飞鸿，五弦已是心悲咽。把酒问青天，又中秋时节。闻说。谪仙去后，何人敢拟，酒豪诗杰。草草山窗，还我旧时明月。书帷冷落，□□□□□□，闲人闲字偏情热。孤负楮先生，有一庭红叶。

　　○水调歌头

　　盆荷

　　江湖渺何许，归兴浩无边。忽闻数声水调，令我意悠然。莫笑盆池咫尺，移得风烟万顷，来傍小窗前。稀疏淡红翠，特地向人妍。华峰头，花十丈，藕如船。那知此中佳趣，别是一壶天。倒挽碧筩酾酒，醉卧绿云深处，云影自田田。梦中呼一叶，散发枕书眠。

　　○水调歌头

　　为初心真人七帙初度时延祥有赐田之命

　　瑞霭延真馆，春满瑞真家。绛县老人年纪，更柰紫髯何。前日黄华迎赐，赐予青毡旧物，田野总讴歌。报贶启金箓，笙鹤恰来过。问蟠桃，花结实，树交柯。今朝佳气五云，都在牡丹坡。何物可为公寿，直比心如明月，清镜阅人多。于此看勋业，铜狄细摩挲。

　　○水调歌头

　　赠都料邵子和还嘉禾

　　别有梓人传，精艺夺天工。便使玉人雕琢，妙手略相同。宝殿网珠窗户，华盖狻猊床座，金碧斗玲珑。花萼间芝草，细缕一重重。看挥斤，除鼻垩，运成风。多少巧心奇思，舞凤更翔龙。纵使棘端猴小，与刻三年楮叶，难比锦心胸。快袖吴刚斧，修取广寒宫。

　　○满庭芳

　　重九次赵侯韵

　　湖曲荒烟，石林斜日，笛声凄断山阳。孤怀无托，只用醉为乡。回首西风黄落，尽输他、松桧青苍。相思处，书题新橘，还待满林霜。人生难会合，良辰孤负，把菊传觞。便三人对月，独自清狂。正为跫音空谷，天远近、鸿鹄高翔。空追和，阳春一曲，聊代紫萸囊。

　　○凤凰台上忆吹箫箫

　　和欧阳彦珍催桂

　　桂影团团，小山丛底，今年特地收香。早阵风阵雨，频掩西窗。一翦辟寒金碎，甚教人、长想容光。凄凉夜，香篝撤去，孤负华堂。金菊芙蓉，尽未怕换叶移根，多少思量。纵素娥老去，肯便相忘。怪得探芳秋蝶，向翠阴深处回翔。非迟暮，一枝折得，留待仙郎。

　　○满江红

　　开元斗室落成，玄览真人命名得月轩

　　笑向桃花，又一番、玄都春色。彷佛记、主家阴洞，不多陈迹。竹里棋枰憎乌污，林间鹤语无人识。怪东风、迟暮却归来，庞眉客。沟水涨，云充斥。环堵隘，花狼藉。似石鱼湖小，酒船宽窄。庭下已生书带草，旁人错认扬雄宅。问青天、明月落谁家，无心得。

　　○满江红

　　玉簪次班彦功韵

　　玉导纤长，顿化作、云英香荚。风弄影、录鬟撩乱，搔头斜插。璞小还思钗燕并，丛幽略比蕉心狭。看柔须、点缀半开时，微烘蜡。冰箸瘦，琼枝滑。芳径底，谁偷掐。怕夜凉消得，锦围红匝。鹅管不禁仙露重，蜜脾剩借清香发。待使君、绝妙好词成，须弹压。

　　○狮儿词

　　赋梅次仇山村韵

　　含香弄粉，便句引、游骑寻芳，城南城北。别有西村、断港冰澌微绿。孤山路熟。伴老鹤、晚先寻宿。怕冻损、三花两蕊，寒泉幽谷。几番花阴濯足。记归来醉卧，雪深平屋。春梦无凭，鬓底闹蛾争扑。不如图画，相对展、官奴风竹。烧黄独。自听瓶笙调曲。

　　○望梅花

　　寿师道真人

　　何处仙家方丈。浑连水、隔他尘坱。放鹤天宽，看云窗小，万幅丹青图障。凭高望。笑掣金鳌，人道是、蓬莱顶上。时问葛陂龙杖。更准备、雪中鹤氅。修月吴刚，收书东老，消得百壶春酿。无尽藏。莫傲清闲，怕诏起、山中宰相。

　　○踏莎行

　　王蕺隐五香图，作圆象墨，写梅兰水仙山礬瑞香五品，盘屈折枝於其中，韩明善有月上影娥池，人在众香国一联，今予为易玄赋之

　　玉镜台前，看花如雾。交柯接叶纷无数。春寒约住柳丝圈，月明染下方诸露。庐阜神游，湘皋微步。玉奴老去羞樊素。韩郎解比影娥池，倩谁摘出香奁句。

　　○踏莎行

　　为朱德辉送医僧道二首

　　龙树名方，阿师偏得。参苓药笼真奇特。闲身偶尔病魔侵，几番劳动黄金锡。灌溉三田，平和百脉。只消甘露杨枝滴。八荒寿域太平时，大家都藉慈悲力。

　　○踏莎行

　　春梦还山，药罗岩上。觉来便觉身无恙。不知引入市尘壶，丹瓢犹挂苍龙杖。一脉清凉，三关调畅。□□更展沧溟量。还将底事谢先生，山中百斛丹泉酿。

　　○南乡子

　　题李紫筼山居

　　午枕托冥搜。得句栖霞半岭头。不柰风篁疏雨过，飕飕。化蝶飞来为少留。石壁倚清秋。袖拂烟痕写远游。信有平生濠濮想，悠悠。身似潜鱼懒上钩。

　　○蝶恋花

　　新柳

　　谁道鹅儿黄似酒。对酒新鹅，得似垂丝柳。松粉泥金初染就。年年春雪消时候。一缕柔情能断否。雨重烟轻，无力萦窗牖。试看溪南阴十亩。落花都聚红云帚。

　　○蝶恋花

　　清明日，去梁溪，元镇买舟追送未至，戏题所坐船窗

　　雨馆幽人朝睡美。好趁春晴，茶灶随行李。九朵芙蓉青似洗。天河一夜增新水。相送殷勤烦主礼。燕子无情，不管帆樯起。错恨分风三十里。清明小住为佳耳。

　　○蝶恋花

　　追次菘翁卷中冬至之作

　　空谷天寒殊慰藉。半幅瑶华，唤得春回也。金马玉堂犹传舍。崧云颍水风流夜。驰骋庄骚凌鲍谢。昔日忘年，邂逅鸿蒙野。愁绝朱弦谁为写。高情那复如疏者。

　　○浪淘沙

　　周晋仙讳文璞者，有词云，还了酒家钱。便好安眠。大槐宫里著貂蝉。行到江南知是梦，雪压渔船。盘礴古梅边。也信前缘。鹅黄雪白又醒然。一事最奇君听取。明日新年。晋仙宋南渡来名士，一号方泉老人，此词鲜于困学每爱书之。百年后，方外士张雨追和一章，以为笑乐，惜困学公不能为我赏音

　　抛下杖头钱。取次高眠。玉梅金缕孟家蝉。说着钱塘都似梦，懒问游船。谁信酒垆边。别有仙缘。自家天地一陶然。醉写桃符都不记，明日新年。

　　○茅山逢故人

　　句曲道中送友

　　山下寒林平楚。山外云帆烟渚。不饮如何，吾生如梦，鬓毛如许。能消几度相逢，遮莫而今归去。壮士黄金，昔人黄鹤，美人黄土。

　　案此下原有殿前欢，乃曲调因删去

　　○早春怨

　　拟白石

　　盼得春来，春寒春困，陡顿无聊。半剔残釭，片时春梦，过了元宵。空山暮暮朝朝。到此际、无魂可消。却倚东风，水如衣带，草似裙腰。

　　○如梦令

　　山中逃热三首

　　湖外残钟未了。过岭樵夫恁早。犬吠又人行，推枕北窗清晓。清晓。清晓。劳动数声啼鸟。

　　○如梦令

　　绿锦峰峦似绣。曲折一渠冰溜。中有养疴人，敧枕北窗清昼。清昼。清昼。胡蝶还知梦否。

　　○如梦令

　　静默两家茅舍。特地月明狼藉。不管候虫吟，高枕北窗清夜。清夜。清夜。凉似樊川水榭。

　　○渔父

　　赞船子和尚二首

　　此物由来不可名。丝纶收去水波平。长抱膝，可怜生。谁共蓑衣卧月明。

　　○渔父

　　上钓金鳞不用多。踏翻船子便高歌。犹有在，问如何。问取侬家张志和。

　　○太常引

　　浴鵠湾有咏写奉易玄

　　一丛奇石古苔龛。一半浸挼蓝。有几许烟岚。怕鱼鸟、惊人笑谈。幽幽尺宅，萧萧环堵，佳处要人参。休看是江南。似钴鉧、潭西小潭。

　　○太常引

　　漫翁新制画舫湖中，予为名其舫曰浮家泛宅。翁姓李，字仁仲，湖船用布帆自李始

　　莫将西子比西湖。千古一陶朱。生怕在楼居。也用着、风帆短蒲。银瓶索酒，并刀斫鲙，船背锦模糊。堤上早传呼。那个是、烟波钓徒。

　　○定风波

　　玉虚宗师十月二十八日诞，丁卯九月闰锦衣，期颐之佳瑞也。旧蓬莱阁成后，拜镇南王赐衣之宠，喜而作歌

　　漆点方瞳雪覆眉。鹤巢殿角与云齐。笑挈蓬莱三百丈。更向。白云层外着丹梯。步障诸峰霜似锦。借问。高寒那与世人知。杨子贤王新有教。淡染。高丽绫子制荷衣。

　　○忆秦娥

　　杨山居湖舫新成，载酒落之，赋秦楼月二首，书於船窗

　　兰舟小。一篷也便容身了。容身了。几番烟雨，几番昏晓。出桥三面青山绕。入城一向红尘扰。红尘扰。绿蓑青笠，让渠多少。

　　○忆秦娥

　　兰舟小。沿堤傍着裙腰草。裙腰草。年年青翠，几曾枯槁。渔歌一曲随颠倒。酒壶早是容情了。容情了。肯来清坐，吃茶须好。

　　○水龙吟

　　代玄览和东泉学士自寿之作

　　古来宰相神仙，有谁得似东泉老。今朝佳宴，杨枝解唱，花枝解笑。钟鼎山林，同时行辈，故人应少。问功成身退，何须更学，鸱夷子，烟波渺。我自深衣独乐，尽从渠、黄尘乌帽。后来官职清高，一品还他三少。不须十载光阴，渭水相逢，又入非熊梦了。到恁时、拂袖逍遥，胜戏十洲三岛。

　　案此下原有梧叶儿两乎，以其为曲调因删去

　　○鹧鸪天

　　赠医士沈德诚

　　东老传家道气浓。榴皮壁上有仙踪。耳孙阴德如何限，都在参苓药笼中。无贵贱，有穷通。活人心事契苍穹。吾家昆弟能无恙，须藉全生一匕功。

　　此下原有喜春来一首，以其为曲调删去。以上强村丛书用邃雅堂藏钞本贞居词。兹据曲律，删去其中殿前欢一首，梧叶儿二首，喜春来一首，另据西泠词萃本贞居词校订。

　　○东风第一枝

　　玉簪

　　清泪如铅，绿房迎晓，宝阶低拥云叶。蜻蜓飞上搔头，依前艳香未歇。西窗暗雨，怪帘底、参差凉月。正一丛、深倚琅玕，石上只愁磨折。问瑶草、应怜短发。曾醉堕、无声腻滑。羞他金雀钿蝉，似高水仙罗袜。芳心断绝。谁与赠、湘皋琼玦。试折花、掷作银桥，看舞素鸾迥雪。

　　○柳梢青

　　题杨补之墨梅

　　面目冰霜。逃禅正派，只让花光。怪底徐卿，为渠描貌，萦损柔肠。有谁步屧长廊。更折竹声中细香。酒半醒时，雪晴寒夜，月上西窗。

　　以上二首强村丛书本贞居词补遗



 
【张玉娘：词作16首】

　　○法曲献仙音

　　夏夜

　　天卷残云，漏传高阁，数点萤流花径。立尽屏山无语，新竹高槐，乱筛清影。看画扇，罗衫上，光凝月华冷。夜初永。问萧娘、近来憔悴，思往事、对景顿成追省。低转玉绳飞，淡金波、银汉犹耿。簟展湘纹，向珊瑚、不觉清倦。任钗横鬓乱，慵自起来偷整。

　　○苏幕遮

　　春晓

　　月光微，帘影晓。庭院深沉，宝鼎余香枭。浓睡不堪闻语鸟。情逐梨云，梦入青春杳。海棠阴，杨柳杪。疏雨寒烟，似我愁多少。谁唱竹枝声缭绕。□□临风，自诉东风早。

　　○玉蝴蝶

　　离情

　　极目天空树远，春山蹙损，倚遍雕阑。翠竹参差声戛，环佩珊珊。雪肌香、荆山玉莹，蝉鬓乱、巫峡云寒。拭啼痕。镜光羞照，孤负青鸾。何时星前月下，重将清冷，细与温存。蓟燕秋劲，玉郎应未整归鞍。数新鸿、欲传佳信，阁兔毫、难写悲酸。到黄昏。败荷疏雨，几度销魂。

　　○玉楼春

　　春暮

　　凭楼试看春何处。帘卷空青淡烟雨。竹将翠影画屏纱，风约乱红依绣户。小莺弄柳翻金缕。紫燕定巢衔舞絮。欲凭新句破新愁，笑问落花花不语。

　　○玉女摇仙佩

　　秋情

　　霜天破夜，一阵寒风，乱淅入帘穿户。醉觉珊瑚，梦回湘浦，隔水晓钟声度。不作高唐赋。笑巫山神女，行云朝暮。细思算、从前旧事，总为无情，顿相孤负。正多病多愁，又听山城，戍笳悲诉。强起推残绣褥，独对菱花，瘦减精神三楚。为甚月楼，歌亭花院，酒债诗怀轻阻。待伊趋前路。争如我双驾，香车归去。任春融、翠阁画堂，香霭席前，为我翻新句。依然京兆成眉妩。

　　○卖花声

　　冬景

　　衾重夜寒凝。幽梦初醒。玉盘香水彻清冰。起向妆台看晓镜，瘦蹙梅英。门外六花零。香袂棱棱。等闲斜倚旧围屏。冷浸宝奁脂粉懒，无限凄清。

　　○念奴娇

　　中秋月次姚孝宁韵

　　冰轮驾海，破寒烟、万点苍山凝绿。清逼嫦娥秋殿静，桂树香飘金粟。万顷琉璃，一天素练，光彻飞琼屋。楚云无迹，萧萧梦断银竹。都胜三五寻常夜，高河新泻下，雪波霜瀑。臂冷香销成独坐，顾影□愁千斛。燕子楼空，凤箫人远，幽恨悲黄鹄。夜阑漏尽，梅花声动湘玉。

　　○水调歌头

　　次东坡韵

　　素女炼云液，万籁静秋天。琼楼无限佳景，都道胜前年。桂殿风香暗度，罗袜银床立尽，冷浸一钩寒。雪浪翻银屋，身在玉壶间。玉关愁，金屋怨，不成眠。粉郎一去，几见明月缺还圆。安得云鬟香臂，飞入瑶台银阙，兔鹤共清全。窃取长生药，人月满婵娟。

　　○蕙兰芳引

　　秋思

　　星转晓天，戍楼听、单于吹彻。拥翠被香残，霜杵尚喧落月。楚江梦断，但帐底、暗流清血。看臂销金钏，一寸眉交千结。雨阻银屏，风传锦字，怎生休歇。未应轻散，磨宝簪将折。玉京缥缈，雁鱼耗绝。愁未休、窗外又敲黄叶。

　　○如梦令

　　戏和李易安

　　门外车驰马骤。绣阁犹醺春酒。顿觉翠衾寒，人在枕边如旧。知否。知否。何事黄花俱瘦。

　　○忆秦娥

　　咏雪

　　天幂幂。彤云黯淡寒威作。寒威作。琼瑶碎剪，乘风飘泊。佳人应自嫌轻薄。乱将素影投帘幕。投帘幕。不禁清冷，向谁言着。

　　○南乡子

　　清昼

　　疏雨动轻寒。金鸭无心爇麝兰。深院深深人不到，凭阑。尽日花枝独自看。销睡报双鬟。茗鼎香分小凤团。雪浪不须除酒病，珊珊。愁绕春丛泪未干。

　　○浣溪沙

　　秋夜

　　玉影无尘雁影来。绕庭荒砌乱蛩哀。凉窥珠箔梦初回。压枕离愁飞不去，西风疑负菊花开。起看清秋月满台。

　　○小重山

　　秋思

　　秋入瑶台玉簟凉。藕花香暗度、紫荷乡。软□罗扇动清商。霜渐老，庭外菊初黄。眉月画应慵，瘦臞□对镜、怨容光。泪痕寒染翠绡裳。梧叶尽，疏影下银床。

　　○汉宫春

　　元夕用京仲远韵

　　玉兔光回，看琼流河汉，冷浸楼台。正是歌传花市，云静天街。兰煤沉水，澈金莲、影晕香埃。绝胜□，三千绰约，共将月下归来。多管是春风有意，把一年好景，先与安排。何人轻驰宝马，烂醉金罍。衣裳雅淡，拥神仙、花外徘徊。独怪我、绣罗帘锁，年年憔悴裙钗。

　　○烛影摇红

　　又用张材甫韵

　　梅雪乍融，单于吹彻寒犹浅。夜从灯下翦春幡，笑罢椒盘宴。云母屏开帘卷。放嫦娥、广寒宫苑。星移银汉。月满花衢，绕城弦管。□□□□，谯楼一任更筹换。锦霞银树玉桥联，谁道蓬山远。可是紫箫声断。漫懊恨、春宵苦短。不堪回首，照□芙蕖，断肠鸿雁。

　　强村丛书用孔氏微波榭传银小山堂钞本



 
【张之翰：词作69首】

　　○万年春

　　案此即点绛唇调

　　一夜东风，满城和气先吹彻。问春来也，几点梅花雪。心事蹉跎，羞对东君说。长为客。去年时节。走马铜台陌。

　　○万年春

　　立春日宫前对雪

　　断送余寒，舜韶声里春风度。九重金户。催进宜春句。道是春来，又候春将去。朝天处。柳花无数。飞满宫前路。

　　○南乡子

　　元夜，嘉陵江观放灯后作

　　灯夕在江阴。绿酒红螺不厌深。醉眼清江江上看，更沉。放尽春风万炬金。流到碧波心。水竹连舟尽自禁。此夜此情谁会得，如今。都付青崖马上吟。

　　○南乡子

　　十六夜待灯不见作

　　帘幕卷春阴。坐守江灯正夜深。两岸人家楼阁暗，消沉。笑道良宵直万金。负煞隔年心。多病情怀难更禁。肠断一江春水碧，从今。著甚垂鞭带月吟。

　　○南乡子

　　谢王秋岩元帅重阳送糕果

　　霜冷雁来天。甓社重阳又一年。多病文园扶未起，挛拳。节物关心正自怜。照眼菊花鲜。盘果旗餻簇满前。知是秋岩人送似，欣然。便带新词到枕边。

　　○南乡子

　　和秋岩重阳

　　红树挂斜阳。秋满淮南甓社乡。古往今来多少恨，萦肠。写作诗词四五行。酒熟胜鹅黄。直待西风醉一场。说与多情篱畔菊，留芳。青女能悭几夜霜。

　　○江城子

　　瓶梅

　　隔帘风动玉娉娉。见来曾。眼偏明。手拣芳枝，自插古铜瓶。六载乌台饥欲倒，犹为汝，未忘情。幽姿芳意正盈盈。可怜生。欲卿卿。更取青松为友竹为朋。今夜黄昏新月底，还却怕，太孤清。

　　○江城子

　　游孙园

　　丹青画出小亭台。巧安排。绝尘埃。二十年间，成此亦奇哉。借问主人凡几醉，直到老，不曾来。来莺去燕莫相猜。水平阶。迳生苔。倚遍阑干，堪爱也堪哀。柳外春风都不管，依旧遣，百花开。

　　○江城子

　　寄庐副使处道

　　去年雪里送君时。马迟迟。思依依。及至金陵，还却值君归。独抱此情谁与语，空三复，草堂诗。年来霜鬓欲成丝。惜睽离。喜追随。四海而今，浑有几相知。上到庐山高绝处，曾为我，一支颐。

　　○江城子

　　博文归意有未尽，又以江城子为赠，兼简吴中诸士夫

　　闲中自合故人束。五湖居。二年余。郑重君家，远寄数封书。昨日相逢还忆不，只记得，旧清癯。留君无计住须臾。使归吴。重踌躇。曾挂风帆，三度过姑苏。为问台前双白鹭，烟景似，向来无。

　　○江城子

　　和韵姜中丞，兼寄赵侍御明叔

　　黄金台下识行骖。著朝衫。宦情酣。不料维扬，留住老曹参。旧说长江千里外，今只在，小楼南。金焦倒影碧潭潭。送飞岚。要奇探。看取尊前，醉袖旋分柑。一曲高歌春未老，官里事，且休谈。

　　○江城子

　　道途急急莫留骖。敝尘衫。困如酣。二载徐州，刚唤作髯参。长记秋风吹别酒，君向北，我来南。来时霜未落寒潭。正山岚。便平探。尝遍闽中新荔不论柑。留著归囊三百首，都直待，见君谈。

　　○菩萨蛮

　　暮春即事

　　梁间双燕呢喃语。想曾知得春归处。问著不应人。芹泥香正匀。翠阴庭院悄。手摘青梅小。天气恰清和。越衫犹薄罗。

　　○朝中措

　　十六夜月

　　夜来三五月初圆。歌吹竞喧阗。二八婵娟更好，便无人对樽前。可怜浮世，只争一夕，如许心偏。玉色何尝喜愠，年年岁岁依然。

　　○临江仙

　　须信人生皆有命，前途造物由他。年光时事苦相磨。一从居冗剧，两度见新禾。枉著黄尘三万丈，等闲换却沧波。别来谁与晒渔蓑。不知同钓者，时复谓余何。

　　○太常引

　　寄乡中诸友

　　一书除得海边头。怅无地、著羁愁。何处望吾州。漫斜日、高城倚楼。东湖湖上，锦云十里，政好藕花秋。日日醉扁舟。也曾念、山东旧游。

　　○木兰花慢

　　听姜惠甫摘阮

　　羡黄台公子，能办此、淡中清。看璧月当胸，松风应手，一洗秦筝。都来四条弦上，有几家乐府几般声。秋水孤鸣老雁，春风百啭娇莺。嫩凉窗户酒初醒。特地为渠听。写江南江北，无穷意思，字字分明。悠扬博山烟底，把满怀幽恨一时平。长记曲终时候，钱塘暮雨潮生。

　　○木兰花慢

　　同济南府学诸公泛大明湖

　　唤扁舟载酒，直转过、水门东。正十里平湖，烟光淡淡，雨气蒙蒙。回头二三名老，望衣冠、如在画图中。但得城头晚翠，何须席上春红。清樽旋拆白泥封。呼作白头翁。要与汝忘情，高歌一曲，痛饮千锺。夕阳醉归扶路，尽从渠、拍手笑儿童。官事无穷未了，人生适意难逢。

　　○木兰花慢

　　自中年以去，觉岁月、疾如流。渐鬓影萧萧，人情草草，世事悠悠。言归几曾归去，向高沙、一度一年秋。未要清云著脚，且簪黄菊盈头。五湖烟月一扁舟。仿佛凤麟洲。但乘兴而吟，吟而须醉，醉则才休。余生本来疏懒，更忘机、鸥鸟苦相留。不是旧游情厚，梦魂不到南州。

　　○木兰花慢

　　送赵治中

　　见平蛮诗卷，都道是、胆包躯。听细话平生，辞虽慷慨，气却舒徐。春风忽然吹兴，正琼花时节别江都。恨煞楼头双鹤，不能留住须臾。轻烟细雨湿平芜。一舸下东吴。想柱杖寻梅，敲门看竹，多在西湖。行装不须多办，把锦囊、分付小奚奴。怕过孤山山下，一杯先酹林逋。

　　○踏莎行

　　和张梦符

　　踏月才归，戴星还起。客怀苦似当途李。旧时曾钓细鳞鱼，新醅旋醱浮香蚁。此兴茫然，于今已矣。朝朝暮暮奔忙里。淮春楼下有吾舟，挂帆又过桃花水。

　　○蝶恋花

　　往岁相从今几许。今岁逢君，愈见真诚处。除却交情无别语。匆匆忍上归舟去。醉里犹歌长短句。醒后轩窗，历历余音度。销尽炉熏三两炷。片帆风送寒江暮。

　　○唐多令

　　和刘改之

　　何处是沧洲。寒波不尽流。恰登舟、便过城楼。一片锦云三万顷，常记得、藕花秋。渔父雪蒙头。此情知道否。说生来、不识闲愁。青笠绿蓑烟雨里，吾与汝、可同游。

　　○唐多令

　　怀高沙

　　往事水东流。槐根春梦休。被长淮、隔断中州。三十六湖湖上住，却又过、一年秋。佳处总堪游。同盟只数鸥。把功名、且付扁舟。天上故人知己者，休笑我、太迟留。

　　○唐多令

　　静有读书缘。贫无使鬼钱。尽虚斋、尽日萧然。鲸海波涛三万丈，元不到、此山前。梦蝶正翩翩。香匜飘篆烟。更何心、敢怨青天。若论闲居多少兴，风与月、浩无边。

　　○唐多令

　　不是强辞荣。风波实可惊。算平生、耐久交情。走遍天涯依旧好，都不似、一灯青。世路自欹倾。湖天方晦明。也休将、文字争鸣。一曲渔歌无别调，烟雨外、两三声。

　　○唐多令

　　怨思入清笳。斜阳鸣乱鸦。正开尊、细酌流霞。北里南庄今岁熟，全不觉、米难赊。笔砚淡生涯。胸中气自华。看凋零、野草闲花。事不相关收脚坐，吾便是、贵人家。

　　○唐多令

　　冠上满尘埃。未弹君莫猜。有诸公、暮省朝台。醉后狂歌歌后醉，能办此、竭吾才。可以慰幽怀。此时何有哉。道寒梅、又欲新开。碧玉枝头今几蕾，须一一、寄书来。

　　○感皇恩

　　庚寅立春

　　日日苦思春，春来何处。积雪层冰正无路。春风吹面，万里故人相遇。隔年离别恨，从头诉。鬓发清霜，形容枯树。渐觉人生不如故。唯春最好，底用一年一度。有心当不放，春归去。

　　○感皇恩

　　立春日，次赵疏堂大中韵

　　何处鸟飞来，一声清晓。报我东君已来了。青阳歌罢，又是一番春早。冷宫庭户里，才知道。千里归心，六年愁抱。不觉朱颜镜中老。故园茅屋，依旧白云深绕。有谁曾占却，西岩好。

　　○婆罗门引

　　赋赵相宅红梨花

　　冰姿玉骨，东风著意换天真。软红妆束全新。好在调脂纤手，满脸试轻匀。为洗妆来晚，便带微嗔。香肌麝薰。直羞煞海棠春。不殢数卮芳酒，谁慰黄昏。只愁睡醒，悄不见惜花贤主人。枝上雨、都是啼痕。

　　○婆罗门引

　　病中对菊

　　当轩有菊，几年不共结清欢。偶然乘兴南旋。却念都城手种，谁兴护霜寒。正闰余秋晚，曾未开残。宦游最难。算长在别离间。不是未逢蓓蕾，早已阑珊。今年好处，恰花近重阳慰病颜。微雨后、一笑相看。

　　○婆罗门引

　　自公去后，曲栏荒径老孤芳。公来花亦生光。一阵朝来细雨，开作十分黄。甚厌厌抱疾，却误重阳。曾吟短章。也曾见醉衔觞。但得翛然相慰，欹枕何妨。燕山已远，且莫问园亭此际霜。人意足、处处花香。

　　○婆罗门引

　　辛卯中秋望月

　　宦游南北，月明何处不相随。十年九赋新词。今夜清光如许，无以侑金卮。想叨居此职，著甚推辞。临风再思。是有句欲来时。除却广寒人见，尘世谁知。天香一阵，恰飘动婆娑桂树枝。秋影里、醉写乌丝。

　　○满江红

　　送刘叔谦御史

　　满酌离杯，留不住、绣衣行客。还正是、登车揽辔，慨然时节。白简才辞乌府去，红尘旋被青山隔。看弓刀千骑拥秋风，涂阳陌。自不负，心如铁。著甚语，堪为别。道太柔则废，太刚则折。任外岂非经济手，得中便是澄清策。待功成、随诏早归来，从头说。

　　○满江红

　　益都时习阁睡起

　　六月青州，何处是、此身堪著。都不似、素王宫里，倚云高阁。万里风来无隔处，睡余常觉衣裳薄。把暑天如水画如年，消磨却。心地上，何轩豁。眼界外，犹廖廓。被野烟高鸟，劝予清酌。一片青山知客意，冷光堆满栏干角。恨偃然、不肯入城来，难相约。

　　○满江红

　　登汪师展江楼

　　山压长江，流不尽、滔溜深碧。形胜地、以江为堑，以山为壁。兵府旧分城上下，人家新住城南北。说当年、天马入川时，皆传檄。市不易，居如昔。龙已去，攀何及。问人人能道，圣朝恩德。蕞尔南州成底事，宛然上将劳吾敌。看红尘一骑捷书来，来春必。

　　○满江红

　　眼底交游，十载被、江湖相隔。尝记得、道庵人静，纵谈朝夕。纸上云烟随散落，毫端风雨何休息。甚这回相见便苍颜，都非昔。中年别，真堪惜。生辰会，谁曾必。看西风摇动，可人词笔。天上桂华香近也，此杯再要和君吸。恨抗尘走俗太忙生，无间日。

　　○满江红

　　寄张蓝山

　　古木寒藤，高岸底、萧然舟宿。一夜雨、朔风吹浪，浪高于屋。梦觉蓬窗无共语，此时正自怜幽独。道蓝山老子送诗来，挑灯读。辞与理，俱能足。从别后，情尤笃，想鬓毛如鹤，目睛如鹘。四海如公知已少，有心日日相追逐。恨濯缨亭远水萦纡，山重复。

　　○念奴娇

　　九日，同府学诸君饮王氏园

　　二年重九，算都向、江北江南虚度。鸿雁来时秋最好，底用千愁万绪。九朵青山，几尖白塔，何限登临处。今朝乘兴，也和诗客凝伫。正是雨洗芙蓉，风翻野菊，霜染江枫树。一片天开图画里，留著天然佳句。收拾方来，安排未定，试问云间路。三杯才尽，笔头疑有神助。

　　以上西岩集卷十一

　　○酹江月

　　人间良夜，是年年、八月中秋时节。万古青天当此际，正要十分澄澈。何处浮云，微茫黯淡，便把青光隔。凭栏三叹，恨无长笛吹裂。坐看蜡烛争辉，青灯吐焰，负煞尊前客。待到谯楼初鼓后，不觉衣裳凉彻。试草新词，凭风吹去，教向嫦娥说。须臾知道，广寒推出明月。

　　○酹江月

　　赋济南风景，和东坡韵

　　南山北济，算难尽、十二全齐风物。平地华峰天一柱，鹊倚岩岩青壁。金线横波，真珠出水，趵突喷寒雪。无穷潇洒，品题宜有才杰。遥忆工部来时，谪仙游处，兴自云间发。翠琰高名千古在，不逐兵尘磨灭。细嚼遗篇，高歌雅句，风动萧萧发。英灵何许，画船独醉明月。

　　○水龙吟

　　张大经寓第牡丹

　　旧时来往燕都，为花常向花前醉。十年一梦，鬓丝如许，尚余情味。曾见君家，后园深处，满栽姚魏。恨匆匆过了，寻芳时候，又早是、春归际。只想十分憔悴。说两株、吐花犹未。曲栏干凭，朝酣不语，为谁凝思。拟合金笺，清平妙曲，与渠相慰。怕今宵，便有无情风雨，作遮藏计。

　　○水龙吟

　　留别

　　别来几度秋风，数千里外还重遇。虚斋画掩，厌厌多病，赖君看护。鹅鸭比邻，鱼虾市井，拟留余住。被催人天上，除书一纸，又催过、江南去。一夜扁舟风雨。问谁知、此时情绪。明朝回首，荒城古塔，离亭高树。点检囊中，锦笺半是，秋岩佳句。待从今，且把新词阁起，共何人赋。

　　○水龙吟

　　伯庸近以乐府贺余新居，未及裁答。伯庸复有辽阳省掾之行，相爱之情，不能无语，仆因用前韵奉饯，且为后凯还日，把杯一笑也。

　　去年鞍马东来，为予尝说辽阳好。而今风物，战尘低暗，阵云高绕。幕府抡材，纵横健笔，似君元少。看灯前草就，捷书一纸，飞奏入、龙楼晓。遥望蓬莱晻霭，问何如、日边琼岛。雁来时候，霜风凄紧，应思归早。万里西州，双亲虽健，众雏犹小。怕区区，但了平日心事，约山间老。

　　○水龙吟

　　送程达之万户还宣城

　　我从年少知君，胸中气与秋天杳。天戈南下，几番屯戍，几番征讨。笔砚从戎，诗书为将，世间元少。想何如静处，求田问舍，便辞得、功名了。兵府水围山绕。尽雄深、不妨吟稿。秋高时候，羽书催急，渡江须早。号令重明，角声风冷，剑华霜晓。要从今，做取十分事业，恰归来好。

　　○水龙吟

　　寄郭安道御史

　　一杯未尽分携，匆匆争似休相遇。方余病起，不禁同醉，只须将护。万里淮天，数行征雁，雨晴风住。趁瓜州古渡，东来潮水，便高卧、孤帆去。卧听江声如雨。渐消磨、满怀愁绪。丹青画出，金山烟塔，焦山霜树。如此江山，发挥正要，雄章奇句。仗何人唤取，青骢御史，看挥毫赋。

　　○水龙吟

　　秋岩既别，是日晚又访予龙城外，复以前韵寄谢

　　中年怕见离筵，恶怀易感欢难遇。愁城百丈，旧时全仰，酒兵遮护。不饮而今，如何禁得，欲行还住。与元戎已别，弓刀小队，能为我、年来去。一阵黄昏细雨。正心头、万丝千绪。几家灯火，烟迷湖水，风号堤树。咫尺重闉，故人千里，可能无句。听谯楼，更鼓寒声历历，倚篷窗赋。

　　○沁园春

　　寄刘光裔都事

　　有手拿云，有背摩空，相期昔年。记南方初下，送君硬语，东曹未满，寄我奇篇。二十年间，数千里外，底事曾无人所怜。青青鬓，但一回，相见，一度苍然。此心宁逐时迁。且同醉金波药玉船。要诗之悟处，深如学佛，词之妙处，绝似谈仙。匹马江都，片帆甓社，又别西风落照边。沉吟久，写离情不尽，雁字联翩。

　　○沁园春

　　送刘牧之同知归江南

　　昨日送春，今日送君，难禁别离。正桃花水满，远归江浙，楝花风起，轻出京师。早把功名，置之身外，世上何愁可皱眉。从今去，但求田问舍，此意谁知。当年交友全稀。试屈指诸君更有谁。说郭髯磊落，犹居判府，许翁清健，已谢签司。回首南关，怅然如梦，几度凭栏费所思。烦传语，甚孤怀索莫，不寄新诗。

　　○沁园春

　　送赵彦伯御史

　　君按西秦，我走东秦，一尊共开。恨匆匆行色，无多款曲，区区别语，未易安排。百二关河，三千道路，前岁如今曾往回。但休问，过潼关北去，都是诗材。公余应见青崖。怕念我、兹游无好怀。□也知巧宦，常居要地，其如公论，不用非才。北渚光中，华峰影里，放得婆娑亦快哉。三年里，尽平分烟景，抖擞尘埃。

　　○沁园春

　　至元戊子冬，国子司业李君两山以春官小宗伯奉命使交趾，故作此以壮其行

　　国子先生，博带峨冠，胡为此行。正蛮烟瘴雾，远趋象郡，祥云瑞霭，近别龙庭。率土之滨，际天所覆，何处而令不太平。安南者，彼地方多少，敢抗吾衡。一封天诏丁宁。要老子胸中百万兵。看健如马援，精神矍铄，辨如陆贾，谈舌纵横。奉职称藩，功成事定，更放文星分外明。归来尽，不妨诗笔，颠倒南溟。

　　○沁园春

　　不肖掾内台，时西溪王公为侍御史，遵晦韩兄为监察御史，恕齐霍兄为前台掾。其后柳溪耶律公提刑河北，颐轩李兄都司台幕，皆平昔所敬慕者。至元甲申春，

　　四海交亲，别离尽多，会合最难。见西溪老子，情怀乐易，柳溪公子，风度高闲。铁石心肠，风霜面目，更著中朝霍与韩。知音者，有颐轩待御，收拾清欢。不才自顾何颜。也置在诸公酬酢间。似蒹葭倚依，琼林玉树，萧蒿隐映，春蕙秋兰。南北乌台，当时年少，双鬓而今半欲斑。明朝去，向德星多处，遥望锺山。

　　○沁园春

　　谢王巨川侍郎以澹游所书扇见惠

　　四海黄花，文采风流，于今尚存。直澹翁诗句，大羹玄酒，名家书法，流水行云。泗上青山，枫林丹叶，书破晴空月一轮。余尝见，把君髯摇动，特地精神。谢君雅意殷勤。便付与同僚更可人。爱紫筠真节，柄才到手，轻罗缟面，影不离身。纵使当年，石城风起，不怕庾公千丈尘。难忘处，正午天如火，凉满衣巾。

　　○沁园春

　　送鹤寄可与郎中

　　鹤汝前来，与余相从，近乎一年。每座隅举目，看挥大字，窗前侧耳，听诵佳篇。月白风清，天高露下，不肯飞腾亦可怜。鸡群里，见雪衣丹顶，空自昂然。星郎明日南迁。待送上秋风千里船。莫因其所好，乘轩受禄，启其所欲，学道升仙。渠是而今，经纶大手，早取徵书下日边。长鸣罢，似知余雅意，两翅翩翩。

　　○沁园春

　　鹤答和，寄可与郎中

　　昔自九臯，慕翁而来，何期岁年。记初为翁客，献千百寿，后为翁友，得两三篇。夜夜飞鸣，朝朝起舞，不是赏音谁见怜。追随久，尽人多怨者，我独欣然。翁今犹未高迁。便离却交游载月船。想西岩梦我，大纲坡老，绣江畜我，小样逋仙。二老风流，他时相约，须到西湖烟水边。孤山路，看云间来迓，秋影翩翩。

　　○沁园春

　　用送鹤乐府韵，寄可与亦督和之

　　自别君来，日如三秋，夜如一年。想小金山下，笙歌促席，横江楼上，乐府连篇。世故相驱，欢情未已，遽尔归来祗自怜。空回首，望南州城郭，烟水茫然。思君便欲移迁。更共泛西湖湖上船。但杯中有酒，何分贤圣，心头无事，便是神仙。鹤去多时，甚无一语，回到高沙烟雨边。吾知矣，正挑灯和韵，笔势翩翩。

　　○沁园春

　　游孤山寺寄姜中丞

　　若论西湖，颖川汝阴，俱难似之。正涌金门外，天开罨画，钱塘岸侧，城展玻璃。曾借扁舟，晚凉一棹，先向孤山近处嬉。回头望，是吴山楼阁，烟霭参差。淡妆浓抹相宜。道不独晴奇雨亦奇。访欧公遗像，仍存古井，逋仙旧隐，犹有荒祠。泉若通灵，梅如解语，应也怪公题咏迟。从今后，怕公余无事，准备新诗。

　　○摸鱼子

　　辛卯清明日，尝以金缕曲侑觞，今年独无可乎，因作摸鱼子一阕以寄意

　　问谁知此时情绪。匆匆寒食相遇。东风可是无闲暇，开尽白红千树。春几许。还又怕、转头风雨留难住。浮生浪苦。且携酒重寻，去年花下，歌我旧金缕。尊前友，惟有青山如故。至今面目无妒。冷光晴色三千丈，斜照夕阳窗户。堪讶处。被几叶风帆，催上江南路。无人自语。想五载居京，一朝得郡，却甚也能去。

　　○金缕曲

　　送可与，即用其韵

　　乐府宁无路。彼区区、斜门枉迳，少人知处。从得君词惊且讶，醉里坡仙曾遇。是梦里、稼翁教汝。玉尺金刀俱在手，把天机云锦裁成句。才落纸，便传去。笔头不用空豪怒。也应须、梨花缟夜，海棠红雨。一曲离歌悲壮处，不觉人间三鼓。有幽壑、潜蛟起舞。休道此情天不管，怕余音袅袅无人许。风送入，渡江橹。

　　○金缕曲

　　送茅山倪道人，并寄山中诸道友

　　回首茅山路。渺滔滔、长江南畔，碧山无数。曾被天风吹醉梦，直到华阳深处。也亲见、鸾骖鹤驭。觉后分明空记省，怅丹坡、踪迹今何许。还又被，世缘误。几番自咏山中句。觉霏霏、云烟秀色，去来眉宇。曾共三峰重有约，已办清秋杖屦。看能与、群仙相遇。君去丁宁无别语，怕山灵怪我来何暮。才有伴，便同去。

　　○金缕曲

　　送德昌

　　走遍江南路。看天公、何时还我，故山深处。君处钱塘余甓社，千里不期而遇。更分甚、主宾吾汝。一片湖光浓似酒，待发挥、我辈清新句。几鱼鸟，不惊去。醉中不怕波神怒。尽人间、纷纷轻薄，翻云覆雨。灯火归来才半醒，月夜谯楼初鼓。正老鹤迎门飞舞。此乐人生能有几，怅后期好在知何许。明日又，送柔橹。

　　○金缕曲

　　中秋夜不寐，枕上作以自遣

　　未过松江去。被高沙、同盟鸥鹭，暂时留住。曾共中秋心期定，再上江船容与。待满载、淮歌楚舞。岂料桂花香雾底，正河鱼、作祟深相苦。尊有酒，不忺举。梦中似听嫦娥语。道人生、百年才半，未为衰暮。江北江南行欲遍，几见月明三五。尝烂赏、通宵达曙。可是今年情思懒，便临风、误却清新句。聊援笔，为渠赋。

　　○金缕曲

　　双陆

　　此博谁名汝。想当年、波罗塞戏，涅盘经语。天竺传来双采好，么六四三二五。要随喝、随呼随数。从得三郎绯衣了，再曾逢、潘彦知音侣。同入海，亦良苦。雄拿豪攫争鸣杵。正关河、疏星残月，几声秋雨。却是驱驰玄黄马，脚底蹈燕蹴楚。甚一涧一梁能阻。翻覆输赢须臾耳，算人间万事都如许。且一笑，看君赌。

　　○金缕曲

　　乙未清明

　　风雨惊春暮。恨天涯、留春未办，却留余住。时序匆匆催老大，又早飞花落絮。算禁得、清明几度。试倚危栏西北望，但接天烟水无重数。空目断，故山路。先茔松柏谁看护。想东风、杯盘萧索，饥鸟啼树。便做松江都变酒，醉里眉头休聚。万里南来缘底事，也何须、杜宇声声诉。千百计，不如去。

　　○太常引

　　红梅

　　幽香拍塞满比邻。问开到、几层春。谢绝蝶蜂群。祗么凤、和渠意亲。醉红肌骨，艳红妆束，能有许时新。也待不摇唇。忍孤负、风流玉人。

　　○太常引

　　两株如玉瘦相邻。尽红复、抱芳春。看到不同群。比问白寻黄更亲。出尘态度，倚风标格，消得一词新。谁解按歌唇。教唱与、青崖故人。

　　○水调歌头

　　翰林诸公相饯齐化门外，因用不肖与诸公倡和水调韵寄意

　　烟柳绿阴底，祖席国门东。旧时沙上鸥鹭，此地别鵷鸿。几载备员苟禄，一日分符剖竹，谁道不遭逢。回望九重阙，高出五云中。重殷勤，深眷恋，谢诸公。佳篇继之以酒，情与礼俱通。渺渺松江烟水，斗郡若无多事，其孰可相从。杖屦放鹤叟，蓑笠钓鱼翁。

　　○贺新郎

　　余家古瓶腊梅忽开，清香可爱，质之范石湖梅谱，乃宿叶而佳者也。且云，素难题咏，山谷简斋但作小诗而已，在简斋余作且勿论，偶不及东坡长句，何耶。因以乐府贺新郎见意

　　不受铅朱污。问娇黄、当初著甚，染成如许。便做采从真蜡国，特地朝匀暮注。也无此、宫妆风度。长记方壶春半贮，只萧然、尽慰人情苦。谁更望、暗香吐。为渠细检梅花谱。以芳馨与梅相近，故梅名汝。底是石湖堪怪处，说道涪翁曾赋。还忘却、东坡佳句。从被二仙题评了，到而今、傲然吟诗似。吾试与，下斯语。

　　永乐大典二千八百十一梅字韵引张西岩集以上赵万里校补本张之翰西岩词六十九首，间以四库珍本西岩集校订



 
【张中孚：词作1首】

　　○蓦山溪

　　山河百二，自古关中好。壮岁喜功名，拥征鞍、雕裘绣帽。时移事改，萍梗落江湖，听楚语，厌蛮歌，往事知多少。苍颜白发，故里欣重到。老马省曾行，也频嘶、冷烟残照。终南山色，不改旧时青，长安道，一回来，须信一回老。

　　中州乐府



 
【张翥：词作133首】

　　○六州歌头

　　孤山寻梅

　　孤山岁晚，石老树查牙。逋仙去。谁为主。自疏花。破冰芽。乌帽骑驴处。近修竹，侵荒藓，知几度。踏残雪，趁晴霞。空谷佳人，独耐朝寒峭，翠袖笼纱。甚江南江北，相忆梦魂赊。水绕云遮。思无涯。又苔枝上，香痕沁，幺凤语。冻蜂衙。瀛屿月，偏来照，影横斜。瘦争些。好约寻芳客，问前度，那人家。重呼酒。摘琼朵。插鬓鸦。唤起春娇扶醉，休孤负锦瑟年华。怕流芳不待，回首易风沙。吹断城笳。

　　○瑞龙吟

　　癸丑岁冬，访游弘道乐安山中，席宾米仁则用清真词韵赋别，和以见情

　　鳌溪路。潇洒翠壁丹崖，古藤高树。林间猿鸟欣然，故人隐在，溪山胜处。久延伫。浑似种桃源里，白云窗户。灯前素瑟清尊，开怀正好，连床夜语。应是山灵留客，雪飞风起，长松掀舞。谁道倦途相逢，倾盖如故。阳春一曲，总是关心句。何妨共、矶头把钓，梅边徐步。只恐匆匆去。故园梦里，长牵别绪。寂寞闲针缕。还念我、飘零江湖烟雨。断肠岁晚，客衣谁絮。

　　○多丽

　　为友生书所见

　　小庭阶。帘栊婀娜蓬莱。恨匆匆、归鸿度影，东风摇荡情怀。不多时、见他行过，霎儿后、依旧回来。银铤双鬟，玉丝头导，一尖生色合欢鞋。麝香粉、绣茸衫子，窄窄可身裁。偶回头、笑涡透脸，蝉影笼钗。忆疏狂、随车信马，那知沦落天涯。豆蔻初、可怜春早，菖蒲晚、难见花开。红叶波深，彩楼天远，浪凭青鸟信音乖。等闲是、这番迷眼，无处可安排。行云断、梦魂不到，空赋阳台。

　　○多丽

　　清明上巳，同日会饮西湖寿乐园

　　凤凰箫。新声远度兰桡。漾东风、湖光十里，参差绿港红桥。暖云蘸、郁金衫色，晴烟抹、翡翠裙腰。罨画名园，闹红芳榭，蒲葵亭畔彩绳摇。满鸳甃、落英堪藉，犹作殢人娇。渍罗袂、莫揉痕退，生怕香销。忆当年、尊前扇底，多情冶叶倡条。浴兰女、隔花偷盼，修禊客、临水相招。旧约寻欢，新声换谱，三生梦里可怜宵。从留得、楝花寒在，啼鴂已无聊。江南恨、越王台下，几度回潮。

　　案此首词统卷十八误作柳永词

　　○多丽

　　西湖泛舟，夕归施成大席上，以晚山青为起句，各赋一词

　　晚山青。一川云树冥冥。正参差、烟凝紫翠，斜阳画出南屏。馆娃归、吴台游鹿，铜仙去、汉苑飞萤。怀古情多，凭高望极，且将尊酒慰飘零。自湖上、爱梅仙远，鹤梦几时醒。空留在、六桥疏柳，孤屿危亭。待苏堤、歌声散尽，更须携妓西泠。藕花深、雨凉翡翠，菰蒲软、风弄蜻蜓。澄碧生秋，闹红驻景，采菱新唱最堪听。□一片、水天无际，渔火两三星。多情月、为人留照，未过前汀。

　　○兰陵王

　　临川寓舍闻筝

　　晚风恶。墙外杨花正落。秋千罢、人在琐窗，犹怯春寒下帘幕。多情倦绣作。恰了棠梨半萼。移金雁、应是自调，尽寄深情与弦索。数声白瓴雀。又歇拍多时，娇甚弹错。新声旧谱多忘却。想红香憔悴，锦书缭邈，匆匆前度见略略。甚如在天角。雾阁。闭银钥。柰梦断行云，青鸟难托。三生书记情缘薄。记旧家歌舞，那时行乐。桃枝人面，问酒家，负旧约。

　　○摸鱼儿

　　送黄任伯归丰城，时任伯放其妾还家故及

　　正匆匆、楚乡秋晚，孤鸿飞过南浦。同来桃叶堪惆怅，一舸载春先去。愁绝处。问那曲阑干，曾听人低语。今宵最苦。向枫树溪桥，芦花野馆，翦烛卧听雨。吴霜鬓，破帽西风怎护。丝丝都是离绪。旧情顿冷新愁重，总付坠鞭词谱。君记取。待雪夜、相思乘兴柴冈路。唱予和汝。要款段随车，轻盈唤酒，重为国香赋。

　　○摸鱼儿

　　临川春游，连日病酒，赋此止之

　　过花朝、淡烟轻雨，东风还又春社。客怀不断还家梦，只泥酒杯陶写。孤馆夜。甚浓醉、无人知道归来也。兰灯半灺。任赋就鱼笺，弦抛玉轸，谁念倦司马。长安市，几度携尊命驾。空惊游兴衰谢。醉乡天地无今古，争得一襟萧洒。春纵冶。便不饮、从教团雪揉花打。觥筹已罢。笑蜾嬴螟蛉，吾今真止，为报独醒者。

　　○摸鱼儿

　　春日西湖泛舟

　　涨西湖、半篙新雨，麴尘波外风软。兰舟同上鸳鸯浦，天气嫩寒轻暖。帘半卷。度一缕、歌云不碍桃花扇。莺娇燕婉。任狂客无肠，王孙有恨，莫放酒杯浅。垂杨岸，何处红亭翠馆。如今游兴全懒。山容水态依然好，惟有绮罗云散。君不见。歌舞地、青芜满目成秋苑。斜阳又晚。正落絮飞花，将春欲去，目送水天远。

　　○摸鱼儿

　　题熊伯宜藏梅花卷子

　　记西湖、水边曾见，查牙老树如此。冰痕冷沁苔枝雪，的皪数花才试。天也似。爱玉质、清高不久闲红紫。孤山处士。总赋得招魂，烟荒雨暗，寂寞抱香死。春风笔，休忆深宫旧事。添人多恨多思。墨池雪岭三生梦，唤起缟衣仙子。仍独自。伴瘦影、黄昏和月窥窗纸。声声字字。写不尽江南，闲愁万斛，诉与绿衣使。

　　○摸鱼儿

　　王季境湖亭，莲花中双头一枝，邀予同赏，而为人折去。季境怅然，请赋

　　问西湖、旧家儿女，香魂还又连理。多情欲赋双蕖怨，闲却满奁秋意。娇旖旎。爱照影、红妆一样新梳洗。王孙正拟。唤翠袖轻歌，玉筝低按，凉夜为花醉。鸳鸯浦，凄断凌波梦里。空怜心苦丝脆。吴娃小艇应偷采，一道绿萍犹碎。君试记。还怕是、西风吹作行云起。阑干谩倚。便载酒重来，寻芳已晚，余恨渺烟水。

　　○摸鱼儿

　　赋湘云

　　问湘南、有云多少，不应长是为雨。平生宋玉缘情老，赢得鬓丝如许。歌又舞。更一曲琵琶，昵昵如私语。闲悲浪苦。怪旧日青衫，空流泪满，不解画眉妩。空凝伫。十二峰前路阻。相逢知在何处。今朝重见春风手，仍听旧弹金缕。君且住。怕望断、蘅皐日暮伤离绪。新声自谱。把江北江南，今愁往恨，尽入断肠句。

　　○摸鱼儿

　　元夕，吴门姚子章席上，同柯敬仲赋。敬仲以虞学士书风入松于罗帕作轴，故末语及之。楚芳吴兰二妓名

　　记苏台、旧时风景，西楼灯火如画。严城月色依然好，无复绮罗游冶。欢意谢。向客里相逢，还又思陶写。金尊翠斝。把锦字新声，红牙小拍，分付倦司马。繁华梦，唤起燕娇莺奼。肯教孤负元夜。楚芳玉润吴兰媚，一曲夕阳西下。沉醉罢。君试问、人生谁是无情者。先生归也。但留意江南，杏花春雨，和泪在罗帕。

　　○摸鱼儿

　　钱万户宜之邀予赋瑶台景

　　甚瑶台、翠鸾雏小。风流占断妍景。数声何处啼春胜，帘卷晓窗人静。天气困。梳未稳、绿鬟倭堕临妆镜。懒羞倦整。待铰个金花，眉夫双雁，还怯剪刀冷。仙家好，十二行云路迥。牢笼芳梦不定。多情正要人拘管，无柰绿昏红暝。乘酒兴。携两袖、天风飞上蓬莱顶。阑干独凭。为唤玉笙来，霓裳按舞，和月醉花影。

　　○金缕词

　　送王季境还广陵

　　西子湖边路。看依然、水光山色，自宜晴雨。天上归来重载酒，惟有旧盟鸥鹭。笑鬓影、星星如许。公子华筵凉似水，更绿鬟、窈窕歌金缕。留晚醉，看眉妩。三生书记真豪举。把平生、香奁软语，锦囊佳句。君到淮南明月夜，为问崔娘安否。□翻作、锦筝新谱。只恐惊鸿花外起，趁行云、直过沧江去。飞不到，断肠处。

　　○金缕词

　　送上官子东之昆山州幕官

　　烟草长洲苑。渺姑苏、旧游麋鹿，岁华云晚。多少吴宫花月恨，春去春来不管。只付与、行人凄断。君去风流宾幕里，把今情、古意供裁翦。珠唾湿，玉烟暖。相逢尽看金杯满。信人生、好怀有几，梦长缘短。白发峥嵘三千丈，底用云揉雨染。且斗取、尊前强健。为问浮槎还到否，便乘之、直上三山远。看瀛岛，水清浅。

　　○沁园春

　　读白太素天籁集，戏用韵效其体

　　客汝知乎，载酒轻舟，看花小车。胜炎州出使，瘴浮征旆，禁门待漏，霜满朝靴。岁去堂堂，老来冉冉，瓶雀飞时手怎遮。平生事，叹山林迹远，霄汉程赊。从渠梦蝶疑蛇。得放懒、还须自在些。甚天荒地老，铜台歌舞，水流云在，金谷豪奢。客问先生，归宜早计，醉后之言可信耶。鸥盟在，任渔蓑江上，雨细风斜。

　　○沁园春

　　泉南初度，伯时将北归，诸友宴次，赋此留别

　　天上玉堂，海外瀛洲，山中蜕岩。甚六十四岁，出持使节，八千余里，来驻征骖。香火缘深，功名意薄，梦觉仙家雪满簪。桐花社，喜酒边莺燕，诗外云岚。锦堂容我清酣。拥画烛、金钩手屡探。怪朗吟御史，笑回红粉，送归司马，泪湿青衫。蜀魄春多，塞鸿秋远，无限离情老不堪。空留意，在水光山色，江北江南。

　　○沁园春

　　广陵九日，与刘士幹成元璋泛舟邗沟

　　何许登临，路绕芜城，冈连楚皐。爱流云低响，歌催琼树，微波照影，人艳仙桃。松院移尊，柳桥携袖，随处兰舟且暂捎。秋无际，望空江雁远，落木天高。不妨左手持螯。更右把、金尊送浊醪。叹鸡台草暗，凄然兴废，龙山烟冷，老矣英豪。白发宁饶，黄花任插，要里西风破帽牢。刘郎醉，把吴笺笑擘，试与题糕。

　　○沁园春

　　次韵李元之听董氏双弦

　　谁唤娇娆，斜插双弦，华筵乍开。爱玉纤轻轧，半笼翠袖，歌喉缓引，暗点鸳鞋。胡部新声，乐工巧制，写出龙沙马上哀。哀何似，似离鸾惊起，白雀飞来。丁宁击节金钗。要细听、春风且慢催。正宫商分犯，拽归双调，伊州入破，攧遍三台。画扇香收，罗巾汗湿，愁是云兜醉后回。花闲客，任鸾绡缠髻，更尽余杯。

　　○苏武慢

　　对雪

　　冻雨跳空，朔云屯地，陡觉夜寒无赖。谁从蕊阙，宴罢群仙，一样佩零珠解。应唤冯夷，起舞回风，搅碎渺茫银海。倚南窗清思，盈襟看尽，整容斜态。君试问、白羽鸣弦，青貂束锦，千骑猎归烟塞。何如倦客，蜡屐枝筇，乘兴竹边梅外。随处堪寻，卖酒人家，春渚水乡挑菜。趁湖山晴晓，吟魂飞上，玉峰瑶界。

　　○苏武慢

　　岁晚再雪，仍用前韵

　　岁晚江空，雪飞风起，老境若为聊赖。家人解事，准备深尊，旋遣夜窗寒解。萍梗孤踪，幻影浮生，万里喜还闽海。但囊中留得，诗篇烂写，水情山态。真比似、一个冥鸿，南来北去，阅尽几重关塞。名缰利锁，绊杀英雄，都付醉乡之外。惟不能忘，一舸吴淞，鲈脍豉羹莼菜。且今宵还我，冰壶天地，眼空尘界。

　　○风流子

　　临川岁五月祠神，以中末二旬之六七八日张灯，游人特盛，回忆武陵元夕

　　荷雨送凉飙，炎尘净、三市影灯宵。看珠珞翠绳，焰摇冰碗，彩棚花架，光射星桥。洞天好、笑声遮画扇，歌韵合鸾箫。琼树影中，月窥端正，雪罗香里，人斗娇娆。依稀元夜影，铜壶短，还又露洒烟飘。空遣酒怀摇荡，羁思无聊。想骢马钿车，俊游何在，雪梅蛾柳，旧梦难招。醉掩重门，半釭兰烬红销。

　　○风流子

　　赏筝妓崔爱

　　梨园供奉曲，卿卿解、写入十三弦。听促弹宝柱，暮催行雨，放娇银甲，春绕飞烟。可人处、凤声啼玉碎，燕尾点波圆。宜与画看，徽容妍丽，欲裁诗寄，莺思缠绵。多情曾相遇，归舟字、梦里尚记游仙。好倩钿床纤手，移近尊前。尽何处教吹，玉箫明月，此情追忆，锦瑟华年。多少旧愁新恨，知为谁传。

　　○疏影

　　王元章墨梅图

　　山阴赋客。怪几番睡起，窗影生白。缥缈仙姝，飞下瑶台，淡伫东风颜色。微霜恰护朦胧月，更漠漠、暝烟低隔。恨翠禽、啼处惊残，一夜梦云无迹。惟有龙煤解染，数枝入画里，如印溪碧。老树枯苔，玉晕冰圈，满幅寒香狼藉。墨池雪岭春长好，悄不管、小楼横笛。怕有人、误认真花，欲点晓来妆额。

　　○望海潮

　　丁巳清明日，登定海县招宝山望海

　　扶桑何许，蓬莱何处，沧海一望漫漫。精卫解填，鼋鼍可驾，凌波直度三韩。云气有无间。只是天是水，无地无山。赑屃鳌掀，飓风俄起书生寒。从今不数鲵桓。羡秦人采药，龙伯垂竿。槎信未来，珠光暗徙，群仙约我驂鸾。长啸壮怀宽。且振衣绝顶，酾酒长澜。挥手相招，片帆飞趁暮潮还。

　　○解连环

　　留别临川诸友

　　夜来风色。叹青灯素被，早寒欺客。想寂寞、人在帘栊，望鸿雁欲来，又催刀尺。秋满关河，更谁倚、夕阳横笛。记题花赋月，此地与君，几度游历。江头楚枫渐赤。对离尊饮泪，难问消息。趁一舸、千里东归，眇天末乱山，水边孤驿。晼晚年华，怅回首、雨南云北。算今古、此情此恨，甚时尽得。

　　○春从天上来

　　广陵冬夜，与松云子论五音二变十二调，且品箫以定之。清浊高下，还相为宫，犁然律吕之均，雅俗之应也。不觉漏下，月满霜空，神情爽发。松云子吹春从天上来曲，音韵凄远。予亦飘然作霞外飞仙想，因倚歌和之，用纪客次胜趣。是夕丙子孟冬十又三夕也

　　袅袅秋风。听响彻云间，彩凤啼雄。嬴女飞下，玉佩玲珑。肠断十二台空。渺霜天如海，写不尽、楚客情浓。烛销红。更锵金振羽，变徵移宫。扬州旧时月色，叹水调如今，离唱谁工。露叶残蛾，蟾花遗粉，寂寞琼树香中。问坡仙何处，沧江上、鹤梦无踪。思难穷。把一襟幽怨，吹与鱼龙。

　　○春从天上来

　　同王继学宪使赋

　　十里红楼。问声价如今，谁满扬州。白发书记，此日重游。听取席上名讴。拥冰弦斜伫，更为我、敛笑凝眸。觅黄骝。看端端怎比，楚楚风流。殷勤砑绫小草，写不尽宫妆，一段春柔。淡水疏花，知谁消受，几度帘卷香收。怕巫娥归去，空惆怅、梦断情留。把离愁。付行云行雨，楚尾吴头。

　　○南浦

　　舣舟南浦，因赋题

　　花落楚江流，过西山、雨涨渔村无路。双浆载愁来，苹沙外、惟有盟鸥相觑。春波碧草，送君曾是伤情处。依旧朝云飞画栋，秋满鹤汀凫渚。斜阳三两人家，□青旗影里，炊烟一缕。弦索夜深船，凄凉听、还似西风湓浦。征鸿去尽，梦回明月生烟树。如此山川无限恨，都付一尊怀古。

　　○花心动

　　剑浦有感

　　花信风寒，绮窗深、匆匆禁烟时节。燕子乍来，宿雨才晴，满树海棠如雪。黛眉准拟明朝画，灯花翦、妆奁双叠。负佳约、鹊还误报，燕应羞说。宝镜将圆又缺。从涩尽银簧，怕吹鸣咽。一霎梦魂，也唤相逢，依黯断云残月。古来多少春闺怨，看薄命、无人如妾。软绡帕、凭谁寄将泪血。

　　○绮罗香

　　雨中舟次洹上

　　燕子梁深，秋千院冷，半湿垂杨烟缕。怯试春衫，长恨踏青期阻。梅子后、余润留寒，藕花外、嫩凉消暑。渐惊他、秋老梧桐，萧萧金井断蛩暮。薰篝须待被暖，催雪新词未稳，重寻笙谱。水阁云窗，总是惯曾听处。曾信有、客里关河，又怎禁、夜深风雨。一声声、滴在疏篷，做成情味苦。

　　○眉妩

　　七夕感事

　　又蛛分天巧，鹊误秋期，银汉会牛女。薄命犹如此，悲欢事，人间何限夫妇。此情更苦。怎似他、今夜相遇。素娥妒、不肯偏留照，渐凉影催曙。私语钗盟何处。但翠屏天远，清梦云去。纵有闲针缕，相怜爱、丝丝空缀愁绪。窃春伴侣。问甚时、重画眉妩。谩铅泪弹风，都付与洗车雨。

　　○喜迁莺

　　琼花

　　东风吹尽。但一片绿阴，空留春恨。后土祠荒，飞琼谪久，还喜玉容堪认。二十四桥夜月，二十四番花信。便载酒，怕芳菲易老，阴晴难稳。娇困。羞起晚，伫立画阑，净洗闲脂粉。沉水浓熏，蜂黄淡染，自有绝尘香韵。也知世间无对，肯许浮花相近。凤箫远，待数枝折与，玉峰人问。

　　○石州慢

　　春日雨中

　　烟雨轻阴，庭院悄寒，晴意难准。社前燕子归来，恰换一番花信。春光全在，杏花红闹枝头，双鸾衔上金钗鬓。待到尽开时，又胭脂成粉。堪恨。西园扑蝶人间，芳径踏青鞋润。帘影愔愔、竟日瞢胜如困。惜花中酒，寻常过了年年，情多那得离愁尽。翠被不成温，满薰篝兰烬。

　　○石州慢

　　题玉笙手卷

　　仙去缑山，宴罢武夷，琼响吹彻。丛霄旧样亲传，琢就玉烟凝白。悠扬彩凤，恰从云杪飞来，数声又趁鸳鸯歇。零落碧桃花，点春风如雪。清绝。更宜秦女，银筝唤取，楚娥瑶瑟。旋炙娇簧，只愁夜深寒咽。相看老矣，剩须陶写留连，尊前递把红牙节。归去画船时，满西湖明月。

　　○水龙吟

　　赋情云

　　无心却恁多情，闲愁长向眉尖聚。牢龙不定，为谁留恋，为谁归去。半饷花阴，霎儿月暝，几番日暮。被东风搅散，离愁惹断，又还趁，歌声驻。只恐佩环卧冷，好重将、绣帷调护。何人得似，晓妆鬟髻，春娇态度。缥缈尊前，朦胧眼底，非烟非雾。把柔情一缕，都随好梦，作阳台雨。

　　○水龙吟

　　傅渊道宅上赏紫牡丹

　　紫云何处飞来，仙家别有藏春洞。刻缯纹皱，镂檀色腻，薰脐香重。谷雨初晴，榆烟新换，楝风微动。是花姑养就，韩仙染出，还分与，人间种。好与密笼绣幄，护玉环、三生妖梦。只愁今夜，绿丛月老，珠房露冻。便唤秋娘，重浇卯酒，缓歌低送。倩红鸾与约，韵华且住，作尊前供。

　　○水龙吟

　　次韵王本中赋楼子芍药

　　宝楼十二玲珑，仙家只在云间住。金盘舞罢，罗裙襞皱，乘风欲去。画槛移春，彩鸾衔信，几番延伫。看钗莛叠萼，天然富贵，妆台近，有人妒。句引广陵遗恨，倩流莺、为花低诉。年年长是，芳菲时候，满城烟絮。春色三分，落红千片，总成尘土。向月明空羡，双双睡蝶，宿花房露。

　　○水龙吟

　　西池败荷

　　水宫仙子归来，为谁独立西风背。凌波梦断，可怜零落，一奁环佩。雨叶敲寒，露房倒影，秋声惊碎。问西亭翠被，将愁何处，空留得，余香在。最爱双飞白鹭，镇相依、蓼边萍外。舞衫歌扇，有人绣出，水情云态。西子湖边，越娘舟上，忆曾同采。甚人今未老，花应依旧，约明年再。

　　○水龙吟

　　广陵送客，次郑兰玉赋蓼花韵

　　芙蓉老去妆残，露华滴尽珠盘泪。水天潇洒，秋容冷淡，凭谁点缀。瘦苇黄边，疏萍白外，满汀烟穟。把余妍分与，西风染就，犹堪爱，红芳媚。几度临流送远，向花前、偏惊客意。船窗雨后，数枝低人，香零粉碎。不见当年，秦淮花月，竹西歌吹。但此时此处，丛丛满眼，伴离人醉。

　　○水龙吟

　　郑兰玉赋蜡梅，工甚，予拾其遗意补之

　　玉人栀貌堪怜，晓妆一洗铅华尽。此花应是，菊分颜色，梅分风韵。萼点驼酥，口攒金磬，心凝檀粉。甚女贞染就，仙女绝胜，蜂儿童，鹅儿嫩。说与玉龙莫品，怕宫波、一般流浪。故人堪寄，折枝代取，江南春信。沉水全熏，檗丝密缀，额黄深晕。乍燕姬未识，是花是蜡，笑偎人问。

　　○水龙吟

　　听房氏自然歌，求词为赋

　　春风琼树香中，数声恰似流莺啭。歌尘飞下，落花起舞，骊珠脱串。豆蔻珠帘，牡丹雪岭，小桃人面。是自然绝艺，天然书谱，霓裳序，六幺遍。独占二分月色，向尊前、几番曾见。赏音如此，不辞醉墨，为题纨扇。浪雨闲云，剩香残黛，莫论恩怨。看秾华又老，情缘未断，寄楼中燕。

　　○忆旧游

　　重到金陵

　　怅麟残废井，凤去荒台。烟树敧斜。再到登临处，渺秦淮自碧，目断云沙。后庭谩有遗曲，玉树已无花。向宛寺裁诗，江亭把酒，暗换年华。双双旧时燕，问巷陌归来，王谢谁家。自昔西州泪，等生存零落，何事兴嗟。庚郎似我憔悴，回首又天涯。但满耳西风，关河冷落凝暮笳。

　　○齐天乐

　　夜宴杨元诚山楼，送陈子敬之三山，瞿子诚之吴门

　　阑干十二东风外，春藏画楼鸳琐。蜡炬光浓，氍毹坐软，宝鼎旋培沉火。玻璃盏大。但有酒须倾，有歌须和。剧饮淋浪，万金良夜虚过。中年情绪易恶，风流青镜里，销减些个。闽雨程赊，吴云驿远，别恨料应如我。先拚醉卧。任杨柳烟销，海棠月堕。明日江头，倩谁留画舸。

　　○齐天乐

　　临川夜饮滏阳李辅之寓所

　　江霜一树凄凉叶，惊鸟夜深啼落。客里相逢，尊前细数，几度雨漂风泊。微吟缓酌。渐月影斜欹，画阑东角。只怕梅花，无人看管瘦如削。江湖容易岁晚，想多情念我，归信曾约。尘土狂踪，山林旧隐，梦寄草堂猿鹤。离怀最恶。是酒醒香残，烛寒花薄。一段销凝，觉来无处着。

　　○桂枝香

　　赏桂杨氏山园，夜饮花下有作

　　天香万斛。尽贮入魏台，辟寒金粟。谁唤仙娥睡起，露妆烟沐。翠云裙袖黄云袜，倚秋风、乍惊郎目。恨无明月，高烧蜡炬，分阴丛绿。深照见、凉禽并宿。爱摇滟琼杯，花影堪掬。寸梦丝缘旧约，尚堪重续。何时卜隐西湖上，葺缃荷、芳杜为屋。小山人远，魂招不来，谩歌遗曲。

　　○木兰花慢

　　次韵陈见心文学孤山问梅

　　压西湖千树，曾几度，为携尊。向柳外停桡，苔边待鹤，酒熟诗温。瀛洲旧时月色，怅荒凉、惟有数枝存。天上梨花成梦，江南桃叶移根。如今憔悴客愁村。难返暗香魂。甚岁晚春迟，角寒笛晓，雪暗云昏。登临不甚寄目，但青山、隐隐月纷纷。再约与君同醉，从他啄木敲门。

　　○木兰花慢

　　题红犀扇面

　　记西湖送别，曾共绾，绿杨丝。怅水去云回，佳期杳渺，远梦参差。重来访邻寻里，爱卿卿、不减旧风姿。不着银筝清怨，难题纨扇相思。暗香销尽合欢枝。留在锦囊诗。又越北闽南，秋随雁影，花老莺儿。应缘采春情重，便鉴湖、春色恋微之。扶起晓窗残醉，潮平月落多时。

　　○真珠帘

　　寿韩伯清提举，时在平江

　　银蟾半露婵娟影，西风早、次第中秋天气。凉透小帘栊，乍夜长迟睡。见说灵岩山色好，甚也不浓如归意。归未。趁西泠载酒，南园寻桂。还又客里生朝，把金尊绿酒，与谁同醉。烟雨隔垂虹，望美人秋水。桃叶妆楼团扇曲，但小草、鸾笺相寄。传示。送白萍一翦，碧云千里。

　　○丹凤吟

　　幺凤

　　蓬莱花鸟。记并宿苔枝，双双娇小。海上仙姝，唤起绿衣歌笑。芳丛有时遣探听，东风数声啼晓。月下人归，凄凉梦醒，怅愁多欢少。念故巢犹在瘴云杪。甚闭入雕笼，庭院深悄。信断羁雌远镇怨索绕。翠襟近来渐短，看梅花又还开了。纵解收香寄与，柰罗浮春杳。

　　○高阳台

　　题赵仲穆作陈野云居士山水便面

　　染黛浮空，凝妆伫远，数峰底事含颦。十样新眉，从他雨抹烟匀。龙绡便面宜歌舞，看亭亭、玉骨冰神。几销魂，翠被余香，锦瑟清尘。如今归去湖山畔，对一川平野，一片闲云。两两渔舟，相过桂渚兰津。谁将玉斧修明月，柰琼楼、高处无人。忆王孙。芳草江南，暗鴂残春。

　　○百字令

　　眉间雁

　　晓妆乍了，又翩翩何许、飞来临镜。欲寄相思无一字，拈起芳心重省。鬓亸云低，眉颦山远，去翼宜相映。娇波频送，恍如秋水涵影。几度揉损啼红，恨卿卿不到，吴江枫冷。一点风流应解妒，翡翠双钿相并。忘入香奁，时偎绣枕，看足宫花暝。多情翦就，忍教分做孤另。

　　○百字令

　　燕城晚望

　　碧天向晚，远云开疑是、江南山色。渺渺孤鸿残照外，独上高城望极。鸡散台空，萤沉苑废，龙去沟无迹。英雄安在，千秋恨血凝碧。我欲携酒重来，佛狸祠下，字暗苍苔石。社鼓神鸦浑不见，一片青青荠麦。夜月琼枝，春风水调，肯慰淹留客。翩然归去，天风扶下双舄。

　　○玉蝴蝶

　　春梦

　　屏里昊山深窃，宿酲未解，午枕初甜。胆怯窗虚，惊起误使人嫌。是乳鸦、声声绿树，是语燕、两两朱帘。转愁添。斜翘不正，堕珥慵拈。厌厌。行云飞去，潇湘江上，巫峡峰尖。不尽销凝，海棠月上已窥檐。蝶粉寒、羞薰翠被，灯花瘦、懒叠香奁，倚春纤。暗啼妆泪，半袖红淹。

　　○东风第一枝

　　忆梅

　　老树浑苔，横枝未叶，青春肯误芳约。背阴未返冰魂，阳梢已含红萼。佳人寒怯，谁惊起、晓来梳掠。是月斜、花外幺禽，霜冷竹间幽鹤。云淡淡，粉痕渐薄。风细细，冻香又落。叩门喜伴金尊，倚阑怕听画角。依稀梦里，记半面、浅窥朱箔。甚时得、重写鸾笺，去访旧游东阁。

　　○陌上花

　　使归闽浙，岁暮有怀

　　关山梦里，归来还又、岁华催晚。马影鸡声，谙尽倦邮荒馆。绿笺密记多情事，一看一回肠断。待殷勤寄与，旧游莺燕，水流云散。满罗衫是酒，香痕凝处，唾碧啼红相半。只恐梅花，瘦倚夜寒谁暖。不成便没相逢日，重整钗鸾筝雁。但何郎，纵有春风词笔，病怀浑懒。

　　○定风波商角调

　　商角调西江客舍酒后闻梅花吹香满窗醒而赋此

　　恨行云、特地高寒，牢笼好梦不定。婉娩年华，凄凉客况，泥酒浑成病。画阑深，碧窗静。一树瑶花可怜影。低映。怕月明照见，青禽相并。素衾正冷。又寒香、枕上薰愁醒。甚银床霜冻，山童未起，谁汲墙阴井。玉笙残，锦书迥。应是多情道薄幸。争肯。便等闲孤负，西湖春兴。

　　○八声甘州

　　秋日西湖泛舟，午后遇雨

　　向芙蓉湖上驻兰舟，凄凉胜游稀。但西泠桥外，北山堤畔，残柳依依。追忆莺花旧梦，回首冷烟霏。惟有盟鸥好，时傍人飞。听取红筵象板，尽歌回彩扇，舞换仙衣。正白萍风急，吹雨暗斜晖。空惆怅、离怀未展，更酒边、忍又送将归。江南客、此生心事，只在渔矶。

　　○声声慢

　　九日泛湖游寿乐园赏菊，时海棠花开，即席命赋

　　西风坠绿。唤起春娇，嫣然困倚修竹。落帽人来，花艳乍惊郎目。相思尚带旧恨，甚凄凉、未忺妆束。吟鬓底，伴寒香一朵，并簪黄菊。却待金盘华屋。园林静、多情怎禁幽独。蛱蝶应愁，明日落红难触。那堪雁霜渐重，怕黄昏、欲睡未足。翠袖冷，且莫辞、花下秉烛。

　　○声声慢

　　扬州筝工沈生弹虞学士深浣溪沙，求赋

　　金銮学士，天上归来、兰舟小驻芜城。供奉新词，几度惯赋鸣筝。相逢沉郎绝艺，为尊前、细写余情。问何似，似秦关雁度，楚树蝉鸣。我亦从来多感，但登山临水，慷慨愁生。一曲哀弹，只遣髯变魂惊。行期买花载酒，趁秋高、月明风清。须尽醉，听江头、肠断数声。

　　○扫花游

　　落红

　　洗春雨急，碎万点胭脂，荡空无影。馆娃骨冷。怅香销麝土，泪殷玉井。莫怨东风，自古佳人薄命。掩鸾镜。纵补得茜瘢，妆坏难整。芳事谁管领。但蜜腻蜂房，藓斑鸳径。一帘昼永。绿阴阴尚有，绛趺痕凝。彩笔招魂，已是繁华梦醒。伫芳景。换西湖、锦云千顷。

　　○水调歌头

　　御河舟中

　　中夜正无寐，何处橹声来。河声不堪强聒，更听雁声哀。月色依依偏照，霜气萧萧渐紧，何似解离怀。明发吾无策，惟有快衔杯。过重阳，都未见，菊花开。遥知数丛篱下，破蕊映书斋。三十六陂烟水，二十四桥风月，天遣几时回。传语闲鸥鹭，相望莫惊猜。

　　○水调歌头

　　己丑初度，是岁闰正月戏以自寿（强村丛书本校记引钱衎石曰水调歌头一首为乙丑初度原作己丑误）

　　三十九年我，老色上吟髭。生辰月宿南斗，正合退之诗。今岁两逢正月，准算恰成四十，岁暮日斜时。腊彘剐红玉，汤饼煮银丝。炷炉香，饮杯酒，赋篇词。萧然世味，前身恐是出家儿。天下谁非健者，我辈终为奇士，一醉不须辞。莫问黄杨厄，春在老梅枝。

　　○凤凰台上忆吹箫箫

　　听沈野云吹箫醉后有赋

　　琪树锵鸣，春冰碎落，玉盘珠泻还停。渐一丝风袅，悠扬青冥。疑把红牙趁节，想有人、记豆银屏。何须数，琵琶汉女，锦瑟湘灵。追思旧时胜赏，醉几度西湖，山馆池亭。惯依歌花月，按舞娉婷。岁晚相逢客里，且一尊、同慰漂零。君休惜，吴音朔调，尽与吹听。

　　○玉漏迟

　　春日有怀

　　病怀因酒恼。依稀梦里，吴娃娇小。金缕歌残，人去月斜云杳。怕见栖香燕晚，又怕听、啼花莺晓。庭院悄。生衣欲试，风寒犹峭。窈窕青粉墙低，送影遇秋千，蓦然间笑。半朵棠梨，微露凤钗红袅。近日琴心倦写，更远信、西沉青鸟。虚负了。花月一春多少。

　　○一枝春

　　闹蛾

　　雾翅烟须，向云窗斗巧，宫罗轻翦。翩翩鬓影，侧映宝钗双燕。银丝蜡蒂，弄春色、一枝娇颤。谁网得、金玉飞钱，结成翠羞红怨。灯街上元又见。闹春风簇定，冠儿争转。偷香傅粉，尚忆去年人面。妆楼误约，定何处、为花留恋。应化作、晓梦寻郎，采芳径远。

　　○满江红

　　钱舜举桃花折枝

　　前度刘郎，重来访、玄都燕麦。回首地、暗香销尽，暮云低碧。啼鸟犹知人怅望，东风不管花狼籍。又凄凄、红雨夕阳中，空相忆。繁华梦，浑无迹。丹青笔，还留得。恍一枝常见，故园春色。尘世事多吾欲避，武陵路远谁能觅。但有山、可隐便须归，栽桃客。

　　○满江红

　　次韵耶律舜中樟亭观潮

　　望入西泠，乍一线、涛头涌白。疑海上、鳌翻山动，鹏搏风积。银汉迢遥槎有信，秋光浩荡云无迹。快醉挥、吟笔倒琼瑰，冯夷宅。沙草远，迷烟碛。云树老，敧宫壁。叹潮生潮落，几时休息。事往空遗亡国恨，鸟飞不尽吴天碧。正销凝、何处夕阳楼，人横笛。

　　○意难忘

　　妓杨韵卿以善歌求赋

　　高韵天成。问当时爱爱，得似卿卿。江梅风致别，楚蕙雪香清。花旎旎，月盈盈。写不尽才情。把旧游，名讴试数，谁解新声。诗家只有杨琼。向吴姬丛里，转更分明。金闺春思怯，翠被暮寒生。人欲去，酒还醒。黯此际销凝。待翦将，江云数尺，与染丹青。

　　○露华

　　玉簪

　　瀛洲种玉。总付与花神，月底深劚。琢就瑶笄，光映鬓云斜矗。几度借取搔头，别试汉宫妆束。风露冷，幽香半襟，淡伫阑曲。亭亭雪艳愁独。爱粉沁冰筩，须拈金粟。石上那回磨断，争忍轻触。一自楚客归来，珠履旧游谁续。秋梦起，残妆半簪坠绿。

　　○孤鸾

　　题钱舜举仙女梅下吹笛图

　　江皋空阔。更半霎轻风，些儿微雪。倚树仙姬，翠袖暮寒应怯。闲拈玉龙自品，爱冰姿、与花争洁。一阕霓裳乍了，又落梅初叠。怕曲终人去彩云绝。便梦断瑶台春思愁结。□□□□、□□□□□□。那堪绿毛幺凤，向苔枝、数声啼咽。留得余香满袂，已西山斜月。

　　○江城梅花引

　　九日杏梅同开，汪国才折以请赋

　　玉儿睡起帕蒙头。更娇柔。见郎羞。缟袂仙人，一笑艳明眸。粉瘦红憨春梦断，画阑畔，对西风，忆旧游。忆君恨君思悠悠。怕凄凉，不耐秋。艳绝韵绝香更绝，特地风流。宜与云鬟双插倚妆楼。月又渐低霜渐冷，花似雪，满苍苔，总是愁。

　　○洞仙歌

　　辛巳岁燕城初度

　　功名利达，任纷纷奔竞。纵使得来也侥幸。老眼看多时，锺鼎山林，须信道、造物安排有命。人生行乐耳，对月临风，一咏一觞且乘兴。五十五年春，南北东西，自笑萍踪久无定。好学取、渊明赋归来，但种柳栽花，便成三径。

　　○最高楼

　　为山村仇先生寿

　　方寸地，七十四年春。世事几浮云。躬行斋内蒲团稳，耆英社里酒杯频。日追游，时啸咏，任天真。喜女嫁男婚今已毕。便束帛安车那肯出。无一事，挂闲身。西湖鸥鹭长为侣，北山猿鹤莫移文。愿年年，汤饼会，乐情亲。

　　○风入松

　　广陵元夜，病中有感

　　东风巷陌暮寒骄。灯火闹河桥。胜游忆遍钱塘夜，青鸾远、信断难招。蕙草情随雪尽，梨花梦与云销。客怀先自病无聊。绿酒负金蕉。下帷独拥香篝睡，春城外、玉漏声遥。可惜满阶明月，更无人为吹箫。

　　○风入松

　　清明日湖上即事

　　寻春春在凤城东。罗帕玉花骢。美人半亸垂鞭袖，游尘远、目断云空。浅碧湖波雪涨，淡黄官柳烟蒙。相如多病赋难工。宿酒更频中。归来自按新声谱，凭谁解、唱与东风。一夜小窗疏雨，杏花明日应红。

　　○婆罗门引

　　七月望，西湖舟中观水灯，一鼓归宴杨山居山楼达曙

　　暮天映碧，玻璃十顷蕊珠宫。金波涌出芙蓉。谁唤川妃微步，一色夜妆红。看光摇星汉，起舞鱼龙。月华正中。画船漾，藕花风。声度鸾箫缥缈，雁柱玲珑。酒阑兴极，更移上、琼楼十二重。残醉醒、烟水连空。

　　○江神子

　　吴门席上，罗生求赋

　　阖闾城外绿杨枝。一丝丝。比吟髭。比似吟髭，不似少年时。积欲同携尊酒去，青翰舫，缕金卮。故人相见减风姿。淡胭脂。比红儿。比似红儿，扶醉索新诗。明日片帆江水远，人去也，又相思。

　　○江神子

　　惜花

　　牡丹芍药冠池台。缕金杯。锦云堆。最恨颠风，横雨故相催。国色天香虚过了，红片片，卧苍苔。绿阴篱落暗香来。野酴醿，刺玫瑰。照眼遗芳，烂漫趁晴开。纵使专春春有几，花到此，已堪哀。

　　○江神子

　　枕顶

　　合欢花样满池娇。用心描。数针挑。面面芙蕖，闲叶映兰苕。刺到鸳鸯双比翼，应想像，为魂销。巧盘金缕缀倡条。隐红绡。翠妖饶。白玉函边，几度坠鸾翘。汗粉啼红容易涴，须爱惜，可怜宵。

　　○感皇恩

　　题赵仲穆画凌波水仙图

　　湘水冷涵秋，行云平贴。时见惊鸿度萍末。雾鬟烟佩，微步一川凉月。软波擎不定，龙绡袜。楚楚绀莲，愔愔瑶瑟。照影明珰两清绝。汜人何处，起舞为谁轻别。数峰江上晚，和愁叠。

　　○行香子

　　山水便面

　　佛寺云边。茅舍山前。树阴中、酒旆低悬。峰峦空翠，溪水清涟。只欠梅花，欠沙鸟，欠渔船。无限风烟。景趣天然。最宜他、隐者盘旋。何人村墅。若个林泉。恰似敧湖，似枋口，似斜川。

　　案此首花草粹编卷七误作刘过词

　　○行香子

　　止酒五首

　　酒量无多。不饮从他。看黄垆、似隔山河。渊明自止，醉尉谁呵。也莫豪吟，莫狂舞，莫高歌。鸥外风波。蜗角干戈。算百年、一梦南柯。阅人传舍，随处行窝。便富熏天，气盖世，待如何。

　　○行香子

　　谢董糟丘。罢醉乡侯。更开除、从事青州。长瓶尽卧，大白休浮。本欲成欢，翻引病，不销愁。今日空喉。明日扶头。甚窦中、瓮下堪羞。客应嗔断，妇不须谋。指水为言，山作誓，有盟鸥。

　　○行香子

　　传癖诗逋。野逸山臞。是幽人、平日称呼。过如饭袋，胜似钱愚。尽我为牛，人如虎，子非鱼。石铫风炉。雪碗冰壶。有清茶、可润肠枯。生涯何许，机事全疏。但伴牢愁，盘礴赢，鼓咙胡。

　　○行香子

　　水远天低。雪意垂垂。火炉头、煨芋燃萁。蒲团稳坐，纸帐低围。且放些慵，补些拙，学些痴。休惹群儿。唱起铜鞮。笑山翁、醉倒如泥。谁分蜾嬴，莫近鸱夷。把独醒人，沉醉者，两忘机。

　　○行香子

　　扰扰阎浮。清浊同流。费精神、补喜填忧。岁云暮矣，卿可归休。有板支颐，书遮眼，被蒙头。蝼蚁王侯。华屋山丘。待他时、老去优游。筑间茅屋，买个黄牛。种芋成区，瓜作圃，稻盈畴。

　　○破阵子

　　七夕戏咏

　　此夕天孙河鼓，多情呆女痴儿。鹊驾年年仍远渡，蛛合家家长巧丝。星期莫怨咨。迢递金钗私语，凄凉纨扇宫词。奔月姮娥催去路，行雨巫山空梦思。都无重会时。

　　○定风波

　　昆山路漕席上

　　舞袖歌鬟簇画堂。就中偏是展家娘。待道无情还有思。恰似。昆山日暖凤求凰。海上潮生人尽醉。催起。兰舟分散不成双。回首玄都春梦里。从此。桃花应自怨刘郎。

　　○蝶恋花

　　柳絮

　　陌上垂杨吹絮罢。愁杀行人，又是春归也。点点飞来和泪洒。多情解逐章台马。瘦尽柔丝无一把。细叶青颦，闲却当时画。惆怅此情何处写。黄昏淡月疏帘下。

　　○渔家傲

　　舟行自西溪至秦川，荷花一望，百里云锦中

　　红白芙渠千万朵。水仙恰试新梳裹。缟袂霞衣争婀娜。香霞堕。凌波忽载行云过。正好玩芳停画舸。尊前自唱无人和。惟有沙鸥三两个。飞近我。夜凉同向花间卧。

　　○临江仙

　　次韵山村先生赋柳

　　摇荡春光湖上路，多情偏识倡条。画船系在赤阑桥。花飞人别处，绿暗雨休朝。恼乱东风扶不起，空怜燕姹莺娇。舞衣香冷董娇娆。相思无限恨，犹似旧宫腰。

　　○临江仙

　　梁山舟中二首

　　羡杀渔家生处乐，隔湾数点青灯。蓑衣忘在石矶层。蓼花秋酿酒，枫树晚垂罾。时向瓦鸥篷底醉，往来鹭侣鸥朋。老翁倚棹坐瞢腾。有鱼吾欲买，摇手不能膺。

　　○临江仙

　　羡杀渔村无畔岸，茫茫杨柳蒹葭。雨余秋涨没汀沙。惊鸿投别渚，浴鸟坐沉槎。残日篱头闲晒网，垂髫来卖鱼虾。得钱沽酒径归家。一声横笛外，烟火隔芦花。

　　○唐多令

　　寄意箜篌曲

　　花下钿箜篌。尊前白雪讴。记怀中、朱李曾投。镜约钗盟心已许，诗写在，小红楼。忍泪上云兜。断魂随彩舟。等闲闲、惹得离愁。欲寄长河鱼信去，流不到，白鹭洲。

　　○虞美人

　　题临川叶宋英千林白雪多自度腔，宋英自号峰居

　　千林白雪花间谱。价重黄金缕。尊前自听断肠词。正是江南风景落花时。红楼翠舫西湖路。好写新声去。为凭宫羽教歌儿。不道峰居才子鬓如丝。

　　○南乡子

　　驿夫夜唱孤雁，隔舫听之，令人凄然

　　野唱自凄凉。一曲孤鸿欲断肠。恰似竹枝哀怨处，潇湘。月冷云昏觅断行。离思楚天长。风闪青灯雨打窗。惊起小红楼上梦，悠扬。只在佳人锦瑟傍。

　　○南乡子

　　秋日湖上，赏水芙蓉

　　秋色照波明。夹岸芙蓉似锦城。罨画楼台红粉面，轻盈。未许黄徐写得成。一舸载杨琼。共醉花前玉笛声。犹记青鸾和月跨，三生。我是仙家石曼卿。

　　○鹊桥仙

　　丙子岁，予年五十，酒边戏作

　　功名一饷。风波千丈。已与闲居认状。平生一步一崎岖，也趱到、盘山顶上。梅花解笑，青禽能唱。容我尊前疏放。从今甘老醉乡侯，算不是、麒麟画像。

　　○鹊桥仙

　　予生丁亥岁戊子日，今戊戌岁初度，亦戊子日，偶作（强村丛书本校记引钱衎石曰，考仲举本传卒於至正二十八年戊申，年八十二，是生於至元二十四年丁亥也。而戊戌为七十二岁，与词中称五十八年不合，疑戊戌为甲申之误，盖至正四年也。）

　　生朝戊子。今朝戊子。五十八年还是。头童齿豁可怜人，也召入、词林修史。前生偶尔。后生偶尔。但喜心头无事。从来不解学神仙，怎会得、长生不死。

　　○鹧鸪天

　　为朱氏小妓绣莲赋三首

　　半臂京绡稳称身。玉为颜面水为神。一痕头导分云绾，两点眉山入翠颦。丹杏小，碧桃新。雏莺恰啭上林春。平生惯是听歌耳，除却莲儿只一人。

　　○鹧鸪天

　　一曲吴歌酒半酣。声声字字是江南。书凭仙苑青鸾递，花助妆楼粉蝶衔。飞燕瘦，宝儿憨。已妍还慧更岩岩。无因翦得湘江水，与蘸春云作舞衫。

　　○鹧鸪天

　　乍学琵琶已断肠。锦绦银甲玉悬珰。春风琼树声逾稳，秋水芙蓉字亦香。微敛笑，浅句妆。何须重觅杜韦娘。休教月底清歌去，怕趁行云上凤凰。

　　○浪淘沙

　　临川文昌楼望月

　　醉胆望秋寒。星斗阑干。小窗人影月明间。客里不知归是梦，只在吴山。行路自来难。长铗休弹。黄尘到底涴儒冠。一片白鸥湖上水，闲了渔竿。

　　○摘红英

　　春雨惜花

　　莺声寂。鸠声急。柳烟一片梨云湿。惊人困。教人恨。待到平明，海棠应尽。青无力。红无迹。残香剩粉那禁得。天难准。晴难稳。晚风又起，倚阑争忍。

　　○恋绣衾

　　春晴中酒

　　醉乡残梦莺唤醒。见柳梢、日影弄明。又误了、寻芳伴，减东风、庭院笑声。玉儿扶起仍娇困，索樱桃、芳露解酲。纵病也、心情好，比别离、滋味较轻。

　　○惜分飞

　　写梦

　　相见依然人似旧。比似年时较瘦。笑问平安否。不言低掩罗衫袖。便欲窗前推枕就。无柰红僝绿僽。惊起空回首。半床斜月疏钟后。

　　○太常引

　　素娥风韵自天真。似回首、趁行云。眉黛任长颦。正宜看、啼妆未匀。扇犀轻按，袖罗低掩，一曲广陵春。飞尽画梁尘。曾数到、梨园几人。

　　○朝中措

　　湖堤晚归，望葛领诸山倒影水中，昔赵文敏公常欲画此，故及之

　　梅花处处满枝开。酒力荡吟怀。烟染藏鸦万缕，东风扶起春来。幽禽啼树，戏鱼跳日，水碧如苔。若个仙翁画得，翠微倒影楼台。

　　○忆秦娥

　　江南北。金鞍一去空消息。空消息。鸡声月店，雁声霜驿。春醪谁道浓无滴。十分满引浑无力。浑无力。离愁如海，怎生乾得。

　　○忆秦娥

　　金杯侧。东风易醉多情客。多情客。送君南浦，送春南陌。落花巧妒罗裙色。舞红变尽休轻拆。休轻拆。待他归看，旧时宽窄。

　　○清平乐

　　盛子昭花下欠伸美人图

　　阶前昼永。绕石芭蕉影。半亸云鬟慵不整。寂寞朝酲乍醒。湘裙翠被风流。背人无限娇羞。玉腕一双跳脱，欠伸浑是春愁。

　　○清平乐

　　寄山居道人约看杏花

　　东风阵阵。第几番春信。呆李痴桃消息近。写取鸾笺试问。君家杨柳墙东。杏花初吐生红。好唤一床金雁，明朝来醉春风。

　　○清平乐

　　酒后二首

　　先生醉矣。是事忘之矣。欲友古贤谁可矣。严子真其人矣。问渠辛苦征鞍。何如自在渔竿。终办一丘隐计，西湖鸥鹭平安。

　　○清平乐

　　先生醉也。甚矣吾衰也。万物不如归去也。陶令真吾师也。篱边菊蕊初黄。为花准备携觞。只恐不如人意，风风雨雨重阳。

　　○好事近

　　寒夜

　　门外晚风生，鼓角城头欲动。霜月满天如水，渐夜深寒重。幽人拥被醉模糊，无愁也无梦。只有些儿心上，怕梅花清冻。

　　○谒金门

　　寒食临川平塘道中

　　溪水漫。岸口小桥冲断。沽酒人家门巷短。柳阴旗一半。细雨鸣鸠相唤。曲港落花流满。两两睡红鸂鶒暖。恼人春不管。

　　○谒金门

　　效前人首句用山人字醉中答友

　　山人坐。把酒歌呼相和。起舞尽教乌帽堕。归来头不裹。浮世人情历过。身外虚名参破。除却醉乡无别个。神仙天地我。

　　○谒金门

　　酒后偶忆

　　春几许。红透数枝花雨。管领风光谁是主。酒边人楚楚。好与写将乐府。剩与画教眉妩。醉后不知庭院午。隔帘双燕语。

　　○菩萨蛮

　　赠雁

　　人随雁雁俱南去。雁应先到凭传语。若问锦书无。人归不得书。归期还信否。准在梅花后。烟树短长亭。只争三四程。

　　○菩萨蛮

　　郎情秋后萧疏叶。妾心陌上悠扬蝶。何处望归鞍。春云山外山。梨花新月下。独自烧香罢。惟有梦相寻。惊鸟啼夜深。

　　○浣溪沙

　　偶约尊前已目成。琵琶私语更分明。如今翻作断肠声。彩扇旧歌怜楚楚，青楼薄幸怨卿卿。海枯石烂古今情。

　　广陵席上赋别三首

　　○浣溪沙

　　珍重千金一诺同。小红楼上舞筵中。谁知别路太匆匆。愁杀二分无赖月，凭将万里有情风。为传消息宋家东。

　　○浣溪沙

　　数载相看欲话难。酒边失口却成欢。空添别恨与眉端。流水有声传锦瑟，行云无梦赴青鸾。关河秋雨客窗寒。

　　○浣溪沙

　　临川别席

　　昨夜花前送玉锺。绿鬟歌罢落梅风。不知离思为谁浓。醉语低回银烛背，梦云重叠绣帏中。只愁归路见芙蓉。

　　○浣溪沙

　　一点芳心两翠蛾。恼人离绪不胜多。尊前忍听渭城歌。花落鸟啼春去也，水长天远客愁何。此情何处托微波。

　　○点绛唇

　　舟行书见

　　风起云飞，兰舟竞入横塘住。恼人何处。隔岸花篱雾。一水盈盈，难送凌波步。空相觑。正如牛女。隔断银河路。

　　○昭君怨

　　昔人赋昭君词，多写其红悲绿怨，作此解之

　　队队毡车细马。簇拥閼氏如画。却胜汉宫人。闭长门，看取蛾眉妒宠。身后谁如遗冢。千载草青青。有芳名。

　　○如梦令

　　月似二年前好。人比二年前老。今夕又鲸川，但欠酒杯倾倒。闻道。闻道。三径渐荒秋草。

　　○鹧鸪天

　　赠泉南琵琶妓

　　玉手琵琶半醉中。从容慢拈复轻拢。青衫司马情偏感，翠袖红莲艺更工。花淡泞，月朦朦，归来无语立东风。汗巾红渍槟榔液，错认窗前唾绣绒。

　　○踏莎行

　　江上送客

　　芳草平沙，斜阳远树。无情桃叶江头渡。醉来扶上木兰舟，将愁不去将人去。薄劣东风，夭邪落絮。明朝重觅吹笙路。碧云红雨小楼空，春光已到销魂处。

　　案词品卷三误以此首为张元幹词

　　○踏莎行

　　题赵善长王元章，为杨垓合写三友图

　　雨涧天寒，孤山雪后。美人空谷谁为友。香林有路玉烟深，瀛洲无梦朝云瘦。照影冰壶，含情翠袖。写生合在徐黄手。仙家花月镇长春，与君岁晚同三寿。

　　以上强村丛书本蜕岩词卷下



 
【章凯：词作1首】

　　○沁园春

　　武夷行迹

　　过了秋风，梅口渐开，山人好归。问近来何事，半成迂阔，半添疏懒，半带憨痴。学剑不成，学书无味，却要寻仙入武夷。这些事，莫粗忒煞，恐是难为。分明说与人知。老谷子胸中奇尽奇。有真炉真鼎，龙盘虎踞，真离真坎，兔走乌飞。待办数椽，山中静坐，却向无中生个儿。休轻笑，看他年华表，鹤有来时。

　　武夷山志卷二十二



 
【赵汸：词作2首】

　　○松风慢

　　代送吴德夫衡阳巡检

　　溪亭春晚共离觞。何许是衡阳。香罗初剪征衫好，东风里、快马轻装。市远擘张闲暇，年丰虎落相羊。苍梧云尽暮天长。山色似吾乡。莺啼绿树飞红雨，三千里、处处耕桑。说与年年归雁，重来应念潇湘。

　　○柳梢青

　　回雁峰前。韬弓下马，春满前川。云尽湘潭，深村无警，白书安眠。殷勤祖道开筵。应记取、松萝暮烟。一曲离歌，柳梢青浅，花萼红嫣。

　　以上二首东存稿卷一



 
【赵秉文：词作10首】

　　○水调歌头

　　四明有狂客，呼我谪仙人。俗缘千劫不尽，回首落红尘。我欲骑鲸归去，只恐神仙官府，嫌我醉时真。笑拍群仙手，几度梦中身。倚长松，聊拂石，坐看云。忽然黑霓落手，醉舞紫毫春。寄语沧浪流水，曾识闲闲居士，好为濯冠巾。却返天台去，华发散麒麟。

　　昔拟栩仙人王云鹤赠予诗云，寄与闲闲傲浪仙。枉随诗酒堕凡缘。黄尘遮断来时路，不到蓬山五百年。其后玉龟山人云，子前身赤城子也。予因以诗记之云，玉龟山下古仙真。许我天台一化身。拟折玉莲骑白鹤，他年沧海看扬尘。吾友赵礼部庭玉说，丹阳子谓予再世苏子美也，赤城子则吾岂敢，若子美则庶几焉。尚愧辞翰微不及耳，因作此以寄意焉。

　　○青杏儿

　　风雨替花愁。风雨罢，花也应休。劝君莫惜花前醉，今年花谢，明年花谢，白了人头。乘兴两三瓯。拣溪山好处追游。但教有酒身无事，有花也好，无花也好，选甚春秋。

　　○梅花引

　　过天门关作

　　山如峡。天如席。石颠树老冰崖坼。雪霏霏。水洄洄。先生此道，胡为乎来哉。石头路滑马蹄蹶。昂头贪看山奇绝。短童随。皱双眉。休说清寒，形容想更饥。□□□。□□□。□□□□□□□。□□□。□□□。□□□□，□□□□□。杖头倒挂一壶酒。为问人家何处有。捋冰髯。暖朝寒。何人画我，霜天晓过关。

　　○大江东去

　　用东坡先生韵

　　秋光一片，问苍苍桂影，其中何物。一叶扁舟波万顷，四顾黏天无壁。叩枻长歌，嫦娥欲下，万里挥冰雪。京尘千丈，可能容此人杰。回首赤壁矶边，骑鲸人去，几度山花发。澹澹长空今古梦，只有归鸿明灭。我欲从公，乘风归去，散此麒麟发。三山安在，玉箫吹断明月。

　　○缺月挂疏桐

　　拟东坡作

　　乌鹊不多惊，贴贴风枝静。珠贝横空冷不收，半湿秋河影。缺月堕幽窗，推枕惊深省。落叶萧萧听雨声，帘外霜华冷。

　　○秦楼月

　　箫声苦。箫声吹断夷山雨。夷山雨。人空不见，吹台歌舞。危亭目极伤平楚。断霞落日怀千古。怀千古。一杯还酹，信陵坟土。

　　以上六首见中州乐府

　　○渔歌子

　　一叶黄飞一叶舟。半竿落日半江秋。青草渡，白苹洲。归路月明山上头。

　　滏水集三

　　○渔歌子

　　白头波上白头人。黄叶渡西黄叶村。山几朵，酒盈尊。落日西风送到门。

　　滏水集三

　　○满庭芳

　　天上殷韩，解羁官府，烂游舞榭歌楼。开花酿酒，来看帝王州。常见牡丹开候，独占断、谷雨风流。仙家好，霜天槁叶，秾艳破春柔。狂僧谁借手，一杯唤起，绿怨红愁。看天香国色，梅菊替人羞。尽揭纱笼护日，容光动、玉斝琼舟。都人士，年年十月，常记遇仙游。

　　遗山乐府中附以上周泳先辑

　　○满江红

　　上清宫蜡梅

　　杰观雄楼，相照映、此花幽独。谁解识、蕊珠仙子，道家装束。蜡蒂紫苞融烛泪，檀心浅晕团金粟。渐蜂儿、展翅上南枝，风掀绿。落落伴，湖心玉。萧萧映，坛边竹。记月痕、曾上小阑干曲。输与能诗潘道士，梦为蝴蝶花间宿。向夜深、霜重不胜寒，骑黄鹄。

　　永乐大典二千八百十二梅字韵



 
【赵可：词作11首】

　　○雨中花慢

　　代州南楼

　　云朔南陲，全赵幕府，河山襟带名藩。有朱楼缥缈，千雉回旋。云度飞孤绝险，天围紫塞高寒。吊兴亡遗迹，咫尺西陵，烟树苍然。时移事改，极目伤心，不堪独倚危阑。惟是年年飞雁，霜雪知还。楼上四时长好，人生一世谁闲。故人有酒，一尊高兴，不减东山。

　　○蓦山溪

　　赋崇福荷花，崇福在太原晋溪

　　云房西下，天共沧波远。走马记狂游，正芙蕖、平铺镜面。浮空阑槛，招我倒芳尊，看花醉，把花归，扶路清香满。水枫旧曲，应逐歌尘散。时节又新凉，料开遍、横湖清浅。冰姿好在，莫道总无情，残月下，晓风前，有恨何人见。

　　○好事近

　　密雪听窗知，午醉晚来初觉。人与胆瓶梅蕊，共此时萧索。倚窗闲看六花飞，风轻止还作。个里有诗谁会，满疏篱寒雀。

　　○浣溪沙

　　抬转炉熏自换香。锦衾收拾却遮藏。二年尘暗小鸳鸯。落木萧萧风似雨，疏棂皎皎月如霜。此时此夜最凄凉。

　　○浣溪沙

　　火冷熏炉香渐消。更阑拨火更重烧。愁心心字两俱焦。半世清狂无限事，一窗风月可怜宵。灯残花落梦无聊。

　　○望海潮

　　发高丽作

　　云垂馀发，霞拖广袂，人间自有飞琼。三馆俊游，百衔高选，翩翩老阮才名。银汉会双星。尚相看脉脉，似隔盈盈。醉玉添春，梦云同夜惜卿卿。离觞草草同倾。记灵犀旧曲，晓枕馀酲。海外九州，邮亭一别，此生未卜他生。江上数峰青。怅断云残雨，不见高城。二月辽阳芳草，千里路旁情。

　　○卜算子

　　谱太白诗语

　　明月在青天，借问今时几。但见宵从海上来，不觉云间坠。流水古今人，共看皆如此。惟愿当歌对酒时，长照金尊里。

　　○鹧鸪天

　　金络闲穿御路杨。青旗遥认醉中香。可人自有迎门笑，下马何妨索酒尝。春正好，日初长。一尊容我驻风光。归来想像行云处，薄雨霏霏洒面凉。

　　○鹧鸪天

　　十顷平波溢岸清。草香沙暖水云晴。轻衫短帽垂杨里，楚润相看别有情。挥彩笔，倒银瓶。花枝照眼句还成。老来渐减金钗兴，回施春光与后生。

　　集句

　　○凤栖梧

　　霜树重重青嶂小。高栋飞云，正在霜林杪。九日黄花才过了。一尊聊慰秋容老。翠色有无眉淡扫。身在西山，却爱东山好。流水极天横晚照。酒阑望断西河道。

　　以上十首见中州乐府

　　○□□□

　　席屋上戏书

　　赵可可。肚里文章可可。三场捱了两场过。只有这番解火。恰如合眼跳黄河。知他是过也不过。试官道、王业艰难，好交你知我。

　　归潜志十



 
【赵摅：词作2首】

　　○南歌子

　　涧草萋萋绿，林莺恰恰啼。汀沙过雨便无泥。唤得芒鞋随意、到前溪。浦溆浑堪画，云烟总是题。江湖老伴一蓑衣。真个斜风细雨、不须归。

　　○虞美人

　　同孟利器寻春

　　春来日日风成阵。桃李飘零尽。树头树底觅残红。只有郭西梨雪、照晴空。酬春须得如川酒。酒债寻常有。葛巾敧侧倩人扶。大似浣花溪上、醉骑驴。

　　以上三首见中州乐府



 
【赵孟頫：词作37首】

　　○浪淘沙

　　今古几齐州。华屋山丘。杖藜徐步立芳洲。无主桃花开又落，空使人愁。波上往来舟。万事悠悠。春风曾见昔人游。只有石桥桥下水，依旧东流。

　　○太常引

　　水风吹树晚萧萧。散发醉吹箫。尘事苦如毛。要洗耳、时听舜韶。旧游何处，琼山银海，宫殿郁岧嶢。谁与共游遨。尚记得、仙人子乔。

　　○南乡子

　　云拥髻鬟愁。好在张家燕子楼。稀翠疏红春欲透，温柔。多少闲情不自由。歌罢锦缠头。山下晴波左右流。曲里吴音娇未改，障羞。一朵芙蓉满扇秋。

　　○水龙吟

　　次韵程仪父荷花

　　凌波罗袜生尘，翠旌孔盖凝朝露。仙风道骨，生香真色，人间谁妒。伫立无言，长疑遗世，飘然轻举。笑阳台梦里，朝朝暮暮，为云又还为雨。狼藉红衣脱尽，羡芳魂不埋黄土。涉江迳去，采菱拾翠，携俦啸侣。宝玦空悬，明珰偷解，相逢洛浦。正临风歌断，一双翡翠，背人飞去。

　　○虞美人

　　池塘处处生春草。芳思纷缭绕。醉中时作短歌行。无奈夕阳、偏旁小窗明。故园荒径迷行迹。只有山仍碧。及今作乐送春归。莫待春归、去后始知非。

　　○江城子

　　赋水仙

　　冰肌绰约态天然。淡无言。带蹁跹。遮莫人间，凡卉避清妍。承露玉杯餐沆瀣，真合唤，水中仙。幽香冉冉暮江边。佩空捐。恨谁传。遥夜清霜，翠袖怯春寒。罗袜凌波归去晚，风袅袅，月娟娟。

　　○蝶恋花

　　侬是江南游冶子。鸟帽青鞋，行乐东风里。落尽杨花春满地。萋萋芳草愁千里。扶上兰舟人欲醉。日暮青山，相映双蛾翠。万顷湖光歌扇底。一声催下相思泪。

　　○点绛唇

　　昏晓相催，百年窗暗窗明里。人生能几。赢得貂裘敝。富贵浮云，休恋青绫被。归欤未。放怀烟水。不受风尘眯。

　　○水调歌头

　　与魏鹤台饮夫容洲，牟成甫用东坡韵见赠，走笔和之，时已巳中秋也

　　行止岂人力，万事总由天。燕南越北鞍马，奔走度流年。今日芙蓉洲上，洗尽平生尘土，银汉溢清寒。却忆旧游处，回首万山间。客无哗，君莫舞，我欲眠。一杯到手先醉，明月为谁圆。莫惜频开笑口，只恐便成陈迹，乐事几人全。但愿身无恙，常对月婵娟。

　　○水调歌头

　　和张大经赋盆荷

　　江湖渺何许，归兴浩无边。忽闻数声水调，令我意悠然。莫笑盆池咫尺，移得风烟万顷，来傍小窗前。稀疏淡红翠，特地向人妍。华峰头，花十丈，藕如船。那知此中佳趣，别是小壶天。倒挽碧筒酾酒，醉卧绿云深处，云影自田田。梦中呼一叶，散发看书眠。

　　○虞美人

　　浙江舟中作

　　潮生潮落何时了。断送行人老。消沉万古意无穷。尽在长空、淡淡鸟飞中。海门几点青山小。望极烟波渺。何当驾我以长风。便欲乘桴、浮到日华东。

　　案此调下原有后庭花肖溪一叶舟一首，乃曲调，今不录。

　　○浣溪沙

　　李叔固丞相会间，赠歌者岳贵贵

　　满捧金卮低唱词。尊前再拜索新诗。老夫惭愧鬓成丝。罗袖染将修竹翠，粉香吹上小梅枝。相逢不似少年时。

　　○月中仙

　　应制

　　春满皇州。见祥烟拥日，初照龙楼。宫花苑柳，映仙仗云移，金鼎香浮。宝光生玉斧，听鸣凤、箫韶乐奏。德与和气游。天生圣人，千载稀有。祥瑞电绕虹流。有云成五色，芝生三秀。四海太平，致民物雍熙，朝野歌讴。千官齐拜舞，玉杯进、长生春酒。愿皇庆万年，天子与天齐寿。

　　○万年欢

　　应制

　　阊阖初开。正苍苍曙色，天上春回。绛帻鸡人时报，禁漏频催。九奏钧天帝乐，御香惹、千官环佩。鸣鞘静，嵩岳三呼，万岁声震如雷。殊方异域尽来。满彤庭贡珍，皇化无外。日绕龙颜，云近绛阙蓬莱。四海欢欣鼓舞，圣德过、唐虞三代。年年宴，王母瑶池，紫霞长进琼杯。

　　○万年欢

　　中吕宫元日朝会

　　天上春来。正阳和布泽，斗柄初回。一朵祥云捧日，万象生辉。帝德照光四表，玉帛尽、梯航来会。彤庭敞，花覆千官，紫霄鵷鹭徘徊。仁风遍满九垓。望霓旌缓引，宝扇徐开。喜动龙颜，和气蔼然交泰。九奏箫韶舜乐，兽尊举、麒麟香叆。从今数，亿万斯年，圣主福如天大。

　　○长寿仙

　　道宫皇庆三年三月三日圣节大宴

　　瑞日当天。对绛阙蓬莱，非雾非烟。翠光覆禁苑。正淑景芳妍。彩仗和风细转。御香飘满黄金殿。喜万国会朝，千官拜舞，亿兆同欢。福祉如山如川。应玉渚流虹，璇枢飞电。八音奏舜韶，庆玉烛调元。岁岁龙舆凤辇。九重春醉蟠桃宴。天下太平，祝吾皇，寿与天地齐年。

　　○太常引

　　弄晴微雨细丝丝。山色淡无姿。柳絮飞残，茶蘼开罢，青杏已团枝。栏干倚遍人何处，愁听语黄鹂。宝瑟尘生，翠销香减，天远雁书迟。

　　○人月圆

　　一枝仙桂香生玉，消得唤卿卿。缓歌金缕，轻敲象板，倾国倾城。几时不见，红裙翠袖，多少闲情。想应如旧，春山淡淡，秋水盈盈。

　　○木兰花慢

　　和桂山庆新居韵

　　爱风流二陆，曾共住、屋三间。算京洛缁尘，平原车骑、争似身闲。一区未输场子，更友于、室迩足清欢。庭下新松楚楚，篱边细菊班班。白头相对且团圞。杯酒借朱颜。任醉后长歌，笑时开口，乐最人寰。功名十年一梦，记风裘雪帽度桑乾。幸喜归来健在，放怀绿水青山。

　　○木兰花慢

　　和李筼房韵

　　爱青山绕县，更山下、水萦回。有二老风流，故家乔木，旧日亭台。梅花乱零春雪，喜相逢、置酒藉苍苔。拚却眼迷朱碧，惭无笔泻琼瑰。徘徊。俯仰兴怀。尘世事，本无涯。偶乘兴来游，临流一笑，洗尽征埃。归来算未几日，又青回、柳叶燕重来。但愿朱颜长在，任他花落花开。

　　以上二十首元刊本松雪斋文集卷十

　　○渔父

　　渺渺烟波一叶舟。西风落木五湖秋。盟鸥鹭，傲王侯。管甚鲈鱼不上钩。

　　○渔父

　　侬住东吴震泽州。烟波日日钓鱼舟。山似翠，酒如油。醉眼看山百自由。

　　○巫山一段云

　　净坛峰

　　叠嶂千重碧，长江一带清。瑶坛霞冷月胧明。欹枕若为情。云过船窗晓，星移宿雾晴。古今离恨拨难平。惆怅峡猿声。

　　○巫山一段云

　　登龙峰

　　片月生危岫，残霞拂翠桐。登龙峰下楚王宫。千古感遗踪。柳色眉边绿，花明脸上红。欲寻灵迹阻江风。离思杳无穷。

　　○巫山一段云

　　松鹤峰

　　枫鹤堆岚霭，阳台枕水湄。风清月冷好花时。惆怅阻佳期。别梦游蝴蝶，离歌怨竹枝。悠悠往事不胜悲。春恨入双眉。

　　○巫山一段云

　　上升峰

　　云里高唐观，江边楚客舟。上升峰月照妆楼。离思两悠悠。云雨千重阻，长江一片秋。歌声频唱引离愁。光景恨如流。

　　○巫山一段云

　　朝云峰

　　绝顶朝云散，寒江暮雨频。楚王宫殿已成尘。过客转伤神。月是巫娥伴，花为宋玉邻。一听歌调一含颦。幽怨竹枝春。

　　○巫山一段云

　　集仙峰

　　雨过苹汀远，云深水国遥。渡头齐举木兰桡。纤细楚宫腰。映水匀红脸，偎花整翠翅。行人倚棹正无聊。一望一魂销。

　　○巫山一段云

　　望霞峰

　　碧水鸳鸯浴，平沙豆蔻红。云霞峰翠一重重。帆卸落花风。淡薄云笼月，霏微雨洒篷。孤舟晚泊浪声中。无处问音容。

　　○巫山一段云

　　栖凤峰

　　芍药虚投赠，丁香漫结愁。凤栖鸾去两悠悠。新恨怯逢秋。山色惊心碧，江声入梦流。何时弦管簇归舟。兰棹泊沙头。

　　○巫山一段云

　　翠屏峰

　　碧水澄青黛，危峰耸翠屏。竹枝歌怨月三更。别是断肠声。烟外黄牛峡，云中白帝城。扁舟清夜泊苹汀。倚棹不胜情。

　　○巫山一段云

　　聚鹤峰

　　鹤信三山远，罗裙片水深。高唐春梦杳难寻。惆怅到如今。十二峰前月，三千里外心。红笺锦字信沉沉。肠断旧香衾。

　　○巫山一段云

　　望泉峰

　　晓色飘红叶，平沙枕碧流。泉声云影弄新秋。触处是离愁。脸泪横波漫，眉攒片月收。佳人欲笑卒难休。半整玉搔头。

　　○巫山一段云

　　起云峰

　　袅娜江边柳，飘摇岭上云。卸帆回棹楚江滨。归信夜来闻。欲拂珊瑚枕，先董翡翠裙。江头含笑去迎君。鸾凤尽成群。

　　以上十二首见花草粹编卷二

　　○苏武慢

　　原误作雨中花，兹据律改

　　北陇耕云，南溪钓月，此是野人生计。山鸟能歌，山花解笑，无限乾坤生意。看画归来，挑簦闲眺，风景又还光霁。笑人生、奔波如狂，万事不如沉醉。细看来、聚蚁功名，战蜗事业，毕竟又成何济。有分山林，无心钟鼎，誓与渔樵深契。石上酒醒，山间茶熟，别有水云风味。顺吾生、素位而行，造化任他儿戏。

　　珊瑚纲法书题跋卷九

　　○水龙吟

　　题箫史图

　　倚天百尺高台，雕檐画栋撑云表。夜静无尘，秋魂万里，月明如扫。谁凭栏干，玉箫声起，乘鸾人到。信情缘有自，何须更说，姮娥空老。我将醉眼摩挲，是谁人丹青图巧。为惜秦姬，堪怜箫史，写成烦恼。万古风流，传芳至此，交人倾倒。问双星有会，一年一度，那知清晓。

　　孙氏书画钞

　　○苏武慢

　　云淡风轻，傍花随柳，将谓少年行乐。高阁林间，小车城里，千古太平西洛。瞻彼泱泱，言思君子，流水俨然如昨。但清游、天际轻阴，未便暮愁离索。长记得、童冠相随，浴沂归去，吟咏鸢飞鱼跃。逝者如斯，吾衰甚矣，调理自存斟酌。清庙朱弦，旧堂金石，隐几似闻更作。农人告我事两畴，窈窕挂书牛角。

　　案此首虞集词，见道园乐府。珊瑚网法书跋卷九误作赵孟俯词，调并误作雨中花。



 
【赵若秀：词作1首】

　　○木兰花慢

　　和陈思济

　　看洞天佛地，秋气爽，湿衣寒。对九锁峰高，擎天一柱，壮观杭山。岩前。旧遗仙迹，幻云根、直作画图看。多少乔松古木，真如舞凤飞鸾。西风匹马夕阳残。行路肯辞难。便乘此清游，欲寻仙去，心与身安。班超侯封万里，笑虚名、牢落满人间。试问潺潺流水，无心争似云间。

　　洞霄诗集卷九



 
【赵雍：词作17首】

　　○玉耳坠金环

　　乳燕交飞，晓莺轻啭花深处。画堂帘幕卷东风，晴雪飘香絮。犹记当时院宇。悄寒轻、梨花暮雨。绣衾同梦，鸳枕双敧，绿窗低语。春已阑珊，落红飘满西园路。强拈针线解春愁，只是无情绪。无柰年华暗度。黛眉颦、柔肠万缕。章台人远，芳草和烟，萋萋南浦。

　　○浣溪沙

　　杨柳楼台锁翠烟。杨花帘幕扑香绵。佳人何处隔江山。芳草已生千里恨，玉笙吹彻五更寒。夜深和泪倚阑干。

　　○浣溪沙

　　落尽杨花满地春。绿阴如染净无尘。日长庭院掩重门。斜坠金钗云半亸，淡妆香脸粉轻匀。相思偏是少年人。

　　○忆秦娥

　　春寂寂。重门半掩梨花雪。梨花雪。芳心如醉，暗思当日。金钗欲堕乌云侧。佳人望断天涯客。天涯客。今年又过，清明寒食。

　　○踏莎行

　　画角声残，金炉香袅。长空淡淡连芳草。朱帘半卷晚霞明，塞雁无情音信杳。雨散云收，离多会少。相思真个令人老。不须惆怅且开怀，一樽满引愁如扫。

　　○摊破浣溪沙

　　春草萋萋绿渐浓。梨花落尽晚来风。试问相逢何处好，小楼东。朱箔影移无限恨，玉箫声转曲将终。独倚阑干谁是伴，月明中。

　　○蝶恋花

　　颜色如花肌似雪。娇眼传波，密意曾低说。罗带同心愁未结。情多不忍成轻别。别后相思心更切。异日重逢，镜里花难折。宝篆香消烟渐歇。玉箫吹彻黄昏月。

　　○浣溪沙

　　翠锁蛾眉别恨浓。罗衣初试怯春风。相思只为两西东。帘卷玉钩云淡淡，香消金鸭雨蒙蒙。此情都在不言中。

　　○蝶恋花

　　枝上流莺干啭巧。好梦方成，又把人惊觉。临镜慵妆眉淡扫。罗衣宽尽腰肢小。别久啼多音信少。应是娇波，不似当年好。帘卷东风深院悄。落红满地和芳草。

　　○南乡子

　　别久渐生愁。知为音书苦未收。此际多情应盼我，凝眸。带得啼痕上小楼。举止忒风流。只在城南绿水头。咫尺蓝桥重欲见，无由。两地相思甚日休。

　　○人月圆

　　人生能几浑如梦，梦里柰愁何。别时犹记，眸盈秋水，泪湿春罗。绿杨台榭，梨花院宇，重想经过。水遥山远，鱼沉雁渺，分外情多。

　　○人月圆

　　相思何日重相见，山远水偏长。凤弦虽断，鸾胶难接，愁满离肠。最伤情处，鲛绡遗恨，翠靥留香。故人何在，浓阴深院，斜月幽窗。

　　○江城子

　　仙肌香润玉生寒。悄无言。思绵绵。无限柔情，分付与春山。青鸟能传云外信，凭说与，带围宽。花梢新月几时圆。再团圞。是何年。可是当初，真个两无缘。极目故人天际远，多少恨，凭阑干。

　　○江城子

　　五陵衣马恣轻肥。竞新奇。亦何为。混处贤愚，谁与辨雄雌。任尔刺天何足道，终不肯、羡群飞。燕山花落暮春时。杜鹃啼。劝谁归。耿耿孤忠，惟有此心知。天赋我才还有用，应不至，负心期。

　　○烛影摇红

　　新绿成阴，落红如雨春光晚。当年谁与种相思，空羡双飞燕。寂寞幽窗孤馆。念同游、芳郊秀苑。香尘随马，细草承轮，都成肠断。别久情深，几时重约闲庭院。高楼终日卷珠帘，极目愁无限。莫恨蓝桥路远。有心时、终须再见。休教长怨，镜里孤鸾，箧中团扇。

　　○水调歌头

　　春色去何急，春去尚微寒。满地落花芳草，渐觉绿阴圆。马足车尘情味，暑往寒来岁月，扰扰十余年。赢得朱颜老，孤负好林泉。宝装鞍，金作镫，玉为鞭。须臾得志，纷华满眼纵相谩。功名自来无意，富贵浮云何济，于我亦徒然。万事付一笑，莫放酒杯乾。

　　○木兰花慢

　　恨匆匆赋别，回首望，一长嗟。记执手临流，迟迟去马，浩浩平沙。此际黯然肠断，柰一痕、明月两天涯。南去孤舟渐远，今宵宿向谁家。别来旬日未曾过，如隔几年华。纵极目层崖，故人何处，泪落兼葭。聚散古今难必，且乘风、高咏木兰花。但愿朱颜长好，不愁水远山遐。

　　以上振绮堂刻本赵待制遗稿。朱本用知不足斋丛书本多误字。



 
【赵由俊：词作1首】

　　○清平乐

　　题碧梧苍石图

　　楚云迷断。桃叶江南岸。春去秋来情汗漫。愁绝一行新雁。锦书欲寄双成。殷勤为谢芳卿。明月碧梧凉夜，有谁知度箫声。

　　珊瑚网名画题跋卷八



 
【赵元：词作3首】

　　○行香子

　　镜里流年。绿变华颠。谢西山、青眼依然。人生安用，利锁名缠。似燕营巢，蜂课蜜，蚁争膻。词苑群仙。场屋诸贤。看文章、大笑如椽。闲人书册，且枕头眠。有洗心经，传灯录，坐忘篇。

　　○行香子

　　潦倒无闻。坐惯家贫。眼昏花，心口犹存。人皆笑我，我尽教人。拚醉吟风，闲钓月，困眠云。邂逅交亲。语款情真。且相丛、莫浪辛勤。西山归隐，不用移文。看菊成丛，松结子，竹生孙。

　　○行香子

　　山拥垣墙。水满溪塘。几人家、篱落斜阳。又还夏也，一霎人忙。正稻分畦，蚕卸簇，麦登场。老子徜徉。闲日偏长。鬓鬔松、只管寻凉。绿阴何处，旋旋移床。有道边槐，门外柳，舍南桑。

　　以上三首见中州乐府



 
【折元礼：词作1首】

　　○望海潮

　　从军舟中作

　　地雄河岳，疆分韩晋，重关高压秦头。山倚断霞，江吞绝壁，野烟萦带沧洲。虎旆拥貔貅。看阵云截岸，霜气横秋。千雉严城，五更残角月如钩。西风晓入貂裘。恨儒冠误我，却羡兜鍪。六郡少年，三名老将，贺兰烽火新收。天外岳莲楼。想断云横晓，谁识归舟。剩著黄金换酒，羯鼓醉凉州。

　　中州乐府



 
【郑黻：词作1首】

　　○金缕衣

　　秋半红桥路。是曾孙、几尘夙幸，此生奇遇。天上人间同宴集，仙乐风飘处处。遍纷郁、非烟非雾。光近玉皇颜咫尺，共欢呼、鳌抃霞觞举。高会散，碧云暮。至今瑞鹤犹能舞。几千年、同亭祠下，赛神箫鼓。再拜乞灵三奠酒，小驻霓旌容与。半隐约、如传好语。为送维鱼来入梦，向龙潭、时洒纷纷雨。齐和曲，踏歌去。

　　武夷山志卷十五



 
【郑禧：词作3首】

　　○木兰花慢

　　恃平生豪气，冲星斗，渺云烟。记楚水湘山，吴云越月，频入诗篇。皎洁剑光零乱，算几番、沉醉乐花前。□种仙人瑶草，故家五色云边。芙蓉金阙正需贤。诏下九重天。念满腹琅玕，盈襟书传，人正韶年。蟾宫近传芳信，□姮娥、娇艳待诗仙。领取天香第一，纵横礼乐三千。

　　○木兰花慢

　　望斜杨袅翠帘，试卷小红楼。想鸾佩敲琼，鸾妆沁粉，越样风流。吟怀自怜豪健，洒云笺、醉里度春愁。有唱还应有和，纤纤玉映银钩。犀心一点暗相投。好事莫悠悠。便有约寻芳，蜂媒才到，蝶使重游。梅花故园憔悴，揖东风、让与杏梢头。况是梅花无语，杏花好好相留。

　　○木兰花慢

　　任东风老去，吹不断，泪盈盈。记春浅春深，春寒春暖，春雨春晴。都来杀诗人兴，更落花、无定挽春情。芳草犹迷舞蝶，绿杨空语流莺。玄霜着意捣初成。回首失云英。但如醉如痴，如狂如舞，如梦如惊。香魂只今迷恋，问真仙、消息最分明。后夜相逢何处，清风明月蓬瀛。

　　以上三首见春梦录



 
【郑子聃：词作1首】

　　○南歌子

　　原作十爱词，无调名，兹据词律补

　　我爱沂阳好，民淳讼自稀。谁言珥笔混莱夷。行见离离秋草，鞠园扉。

　　齐乘卷五



 
【纸舟先生：词作2首】

　　○西江月

　　本是一团血肉，惺惺全借阳神。起居言语是谁灵。神去更无把柄。说出万般名相，教人转入迷津。自从今日悟全真。妙语奇言不信。

　　○西江月

　　光彻虚空上下，人人具足无亏。全真真里露真机。实证无为不二。扫去闲名野字，胸中莫滞些儿。七真五祖只如斯。悟得真超圣地。

　　以上二首见纸舟先生全真直指，注谓元黄公望传。



 
【智久：词作2首】

　　○鹧鸪天

　　赞亨公

　　气象轩昂忠政多。轻财重事无如他。僧堂全管数千贯，移塔舍钱念百过。无缝罅，妙祥和。佳声浩浩占高科。旌明行业人称赞，延永芥城拂劫波。

　　泰山志卷十八，载长清县灵岩寺亨公寿塔碑，下注至顺二年。

　　○鹧鸪天

　　赞泉公

　　头角峥嵘慈济泉。报恩万寿昔参玄。为思方领宜修道，直造灵岩结善缘。栽园果，种福田。四方设药施无偏。而今寿塔小师垒，延永谷城劫石坚。

　　泰山志卷十八，载长清县灵岩寺泉公首座寿塔铭，下注至顺二年。



 
【仲璋：词作1首】

　　○念奴娇

　　消磨九日，算年年、惟有黄花白酒。把酒簪花能有几，七十光阴回首。人寿难期，酒杯有限，花色应如旧。花秾酒酽，问君著甚消受。彭泽千古英魂，有花能折，有酒能倾否。万事悠悠输一醉，花酒休教离手。明日西风，阑珊酒尽，憔悴花枝瘦。酒肠花眼，正宜年少时候。

　　附见天籁集卷上内。原题云。中秋重九，人间佳节也，古今赋菊固多，予早年尝记僧仲璋九日述怀一篇，与此篇格相同，恐岁久无传，就附于此。仲璋俗姓阎，法讳志琏，号山泉道人。落魄嗜酒，滑稽玩世，颇为时人所爱。



 
【周景：词作1首】

　　○水龙吟

　　细字韵

　　人生能几相逢，百年四海为兄弟。旧时青眼，今番白发，年华陨涕。春更无情，抛人先去，杨花无蒂。况江程渐短，别期渐紧，须重把、兰舟系。幸自清江如带，指黄垆、流莺声细。沧波如许，平芜何处，明朝迢递。何预兴亡，不如休去，墙阴挑荠。且相期共看，蓬莱清浅，更三千岁。

　　元草堂诗余卷中



 
【周权：词作34首】

　　○沁园春

　　笑此山人，抛却白云，又来玉京。忆太华黄河，曾观钜丽，轻衫短帽，只恁飘零。鸥鹭洲边，杉萝溪上，尽可渔樵混姓名。瓶无粟，有西山芝熟，南涧芹生。底须役役劳形。但方寸宽闲百念轻。况末路逢人，眼应多白，东风吹我，鬓已难青。酒浪翻杯，剑霜闪袖，磊块频浇未肯平。何妨去，借相牛经读，料理归耕。

　　○满江红

　　别毗陵二十载，一日北归，舣舟访旧，落落如晨星，阛阓之人无识面者，戏调此词以自述

　　独酌新丰，任疏放、从人不识。还只是、旧时把酒，秋风狂客。颠倒天吴归短褐，风涛岁月头将白。笑平生、尽有气如虹，难教屈。也不学，悲弹铗。也不作，谭扪虱。共梅花心事，岁寒冰雪。眼底山川徒历遍，胸中史记无雄笔。合归来、依旧饭吾牛，歌明月。

　　○满江红

　　湖海平生，恰都把、中秋负了。那更是、天悭乐事，阴多情少。离合悲欢俱有数，何须感慨添怀抱。喜今宵、对影亦成三，情逾好。天一碧，云如扫。白银阙，谁能到。想蟾枝不疑，寒光皎皎。圆少缺多如有恨，素娥孤冷应须老。付狂夫、一笑且徘徊，尊中酒。

　　○念奴娇

　　姑苏台怀古

　　飞台千尺。直雄跨层云，东南胜绝。当日倾城人似玉，曾醉台中春色。锦幄尘飞，玉箫声断，麋鹿来宫阙。荒凉千古，朱阑犹自明月。送目独倚西风，问兴亡往事，飞鸿天末。且对一尊浮大白，分甚为吴为越。物换星移，叹朱门、多少繁华消歇。渔舟歌断，夕阳烟水空阔。

　　○水调歌头

　　庆寿

　　潇洒晋文物，奇伟鲁衣冠。暂赋淮南招隐，泉石寄清闲。才压建安六七，胸吞云梦八九，余子笑谈间。未颉水苍佩，虹气射龙泉。烛花妍，沉水焕，酒波翻。左弧纪瑞，莱衣五色戏斓斑。庭列森森玉树，座拥骈骈珠履，金碗蔗浆寒。何以祝君寿，一笑指南山。

　　○满江红

　　次韵张元善

　　缟兔黔乌，送不了、人间昏晓。问底事、红尘野马，浮生扰扰。万古未来千古往，人生得失知多少。叹荣华过眼只须臾，如风扫。篱下菊，门前柳。身外事，杯中酒。肯教他萧瑟，负持螯手。漠漠江南天万里，白云入望何时到。倚西风、吼彻剑花寒，频搔首。

　　○水调歌头

　　庆寿

　　过却元宵了，何处拥笙箫。喧传南州老子，花甲庆生朝。留取碧莲香露，为此玉壶春酒，风味胜葡萄。昨夜少微外，南极一星高。洒清谭，挥雪麈，尽风骚。金钗玉笋，笑供麟脯献蟠桃。得隽侯封千户，快意腰缠十万，此事付鸿毛。且挹阆风客，笙鹤伴游遨。

　　○青杏儿

　　两鬓点霜花，汉南柳、心事蹉跎。幼舆只合居岩谷，绳床近竹，柴门临水，任我婆娑。诗老日相过。爱苍苔、屐齿新蹉。生涯点检无多子，东篱种菊，南山种豆，醉后高歌。

　　○贺新郎

　　庆寿

　　凉浸瑶空月，正寿星、光彩遥烛，少微躔次。鹤发仙翁还笑道，恰则揆予初度。好文物、衣冠翘楚。雪跨冰悬神炯炯，尽襟怀、清酒金茎露。真好个，神仙侣。欢呼竹外开尊处，正炰凤烹麟，环列珠歌翠舞。烛影酒光相眩转，谭笑风生玉麈。戏膝下、彩衣容与。只恐未闲经济手，更十年、又起蟠溪吕。颉霞佩，看高举。

　　○沁园春

　　阆风老仙，颉佩飞霞，翳凤骑麟。况眼窄乾坤，气凌河渭，胸吞渠禄，笔洒烟云。某水某丘，我觞我咏，物外何曾着一尘。萧闲处，狎沙鸥半席，更许谁分。图开家庆团栾。要说甚、垂弧岳降神。看延桂堂前，斑衣采采，茁兰阶下，玉树森森。绀发长新，丹芝未老，笑傲壶天不尽春。东山好，恐未容高卧，又起经纶。

　　○花心动

　　次韵咏荼蘼

　　翠雾前驱，舞青蛟、飞动一檐晴色。银凤翻空，球雪生香，风韵天然奇特。素艳连娟清露晓，搜香处、蝶栖难觅。这天与、水沉富贵，诗翁消得。好是神仙姑射。拥翠被香寒，甚般标格。特立春深，清閟兰幽，孤注惯谙寥寂。惜芳但恐东风老，怕香屑、碎琼堪惜。又不道、流年催人暗掷。

　　○满江红

　　次韵邵本初登富春山

　　长啸登临，望不尽、海门修碧。人道□、江山高处，汉时遗迹。一自耕云人去后，几番烟草凝秋色。任掀空、骇浪卷银山，蛟鼍泣。尘世事，纷如织。云外径，闲舒立。问来今往古，几人高适。共拍栏干呼太白，欲倾沧海供豪吸。倚东风、无限客中愁，斜阳笛。

　　○木兰花慢

　　好山晴更好，霭空翠，拥楼西。正雨沐秋清，晨暾照射，云气初开。山外飞鸦数点，看玉虹、斜绕碧螺堆。几簇人家如画，槿篱野路桥低。柴门鸡犬不惊猜。和气似春台。羡白叟黄童，顿深社鼓，稻满秋畦。误我虚名箕斗，叹镜中、华发早相催。休论无穷世事，满浮浊酒三杯。

　　○蝶恋花

　　夜酌荷亭

　　数亩宽闲吾老圃。着个茅亭，斗大无多子。水槛水花明楚楚。洒然不受人间暑。夜悄虚阶初过雨。酒浅香深，风味清如许。沁薄吟襟时挹伫。多情凉月还窥户。

　　○朝中措

　　西风袅袅落平沙。独树几人家。个里残虹雨阁，那边疏嶂云遮。平洲柿栗满区瓜。芋野路斜斜。牛笛数声归尽，夕阳付与啼鸦。

　　○满江红

　　叶梅友八十

　　试问梅花，自逋仙后知音少。还又向、石林深处，结清边友。心事岁寒元不改，一生清白堪同守。历冰霜、老硬越孤高，精神好。心太极，天机早。闲共索，巡檐笑。只消他香影，都吟不了。五蕊三花才衍数，从头只数花为寿。管年年、南极照南枝，杯中酒。

　　○沁园春

　　次韵王尹赋东岩

　　娲皇补天，遗石两拳，几千仞兮。定苍龙擘峡，罅和天坼，浮屠卓锡，庐倚云开。世窄三千，天高尺五，日月低躔东复西。人间世，听晨昏钟鼓，撼半空雷。登临纱帽椶鞋。豁云梦、胸襟一快哉。想醉倚高寒，飞仙可挟，清游纪胜，俗子难梯。把酒乾坤，笑谭今古，崖藓摩挲认旧题。九关近，便骖鸾高举，云气徘徊。

　　○沁园春

　　再次韵

　　混沌凿开，天险巍巍，东岩峻兮。是云髓凝成，半空高矗，天风吹裂，一线中开。妙出神功，高擎仙界，鸟道疑当太白西。凭高处，见云嘘岩腹，鼓舞风雷。落花香染桃鞋。快阔步青云志壮哉。便万里孤骞，超人间世，一枝高折，作月中梯。笔蘸天河，手扪象纬，笑傲风云入壮题。摩苍壁，扫龙蛇醉墨，翔舞徘徊。

　　○贺新郎

　　次韵

　　清啸西峰月，记曾经飘飘霞佩，御风飞度。知道仙家蟠桃宴，此夕洞关无阻。看多少往来鹤驭。分得九霞春色醉，听玉笙、清奏云深处。好天上，神仙府。俗尘笑我山中侣。叹匆匆归后，依旧松烟萝雨。万事一闲都了却，说甚官为柱史。尽拚得、此生韦布。齑粟一孟安岁晚，课儿童、闲诵梅花赋。这些福，老天与。

　　○清平乐

　　南楼剧饮，梦到清虚府。曲听霓裳难记谱。缥缈白鸾飞舞。桂花枝上秋光。翠云影里疏黄。殿冷姮娥不闭，人间散与清香。

　　○沁园春

　　庆寿

　　缑山老仙，翳凤骖鸾，游戏尘寰。向五云深处，颉颃霞佩，三槐影里，突兀云冠。坐听玉笙，闲披宝笈，寄傲壶中日月闲。人都道，饮金茎秋露，风骨非凡。方瞳雪颔童颜。更清嚼梅花满肺肝。对银烛光中，霞杯麟脯，彩衣膝下，玉树芝兰。五老曾图，九龄初启，方寸心藏天地宽。从今去，记年年此酒，长对南山。

　　○百字谣

　　海棠

　　轻阴滞雨，正社燕新来，东风院落。十万红妆梳洗罢，翠袖春寒犹薄。富贵天姿，风流睡足，酒晕潮红玉。个般艳丽，怎教不贮金屋。遥想宫锦城中，向碧鸡坊里，笙歌围簇。万炬烧春花底宴，眩转红光相烁。对此翛然，向人如有诉，不禁清独。浩歌此曲，为渠倾倒尊醁。

　　○百字谣

　　再用韵

　　粗桃俗李，漫眼底纷纷，等闲开落。得似花仙夸艳质，暖透胭脂犹薄。梅不同时，芳心难聘，空妒肌如玉。自然佳丽，不须归荐华屋。最好一抹彩云，轻盈飞不去，漫空高簇。霁日浓薰浑欲醉，照映光风眩烁。遍倚栏干，狎渠清赏，聊为怜幽独。簪花醉也，夜深犹索芳醁。

　　○百字谣

　　久雨得晴再用韵

　　海棠开也，问底事悭晴，檐花犹落。可惜风流天不借，都逐闲花浮薄。冷雨难禁，红脂洗脱，半露肤如玉。东风解事，未教飞点吟屋。清晓多谢天公，着晴暾烘透，嫣红重簇。欲谢看来还更好，犹自秾芳艳烁。瘦杜无情，老苏有句，未用论凄独。春愁多少，直拚付与春醁。

　　○鹊桥仙

　　次韵冯仲远春日

　　晓寒成阵，春□犹薄，见红紫、纷纷缄萼。东风着意忽吹开，这艳冶、怎生描摸。问渠底事，多情无据，刬地又还飘落。无花独酌又何妨，但拚我、一尊长绿。

　　○水调歌头

　　亭小可容膝，真似寄鹩枝。客来休讶迫窄，老子只随宜。凫鹤短长莫问，鹏鷃逍遥自适，何暇论成亏。万事一尊酒，齐物物难齐。种株梅，移个竹，凿些池。添他无限风月，尽可着吾诗。世上黄鸡白日，门外红尘野马，役役付儿痴。起舞一挥手，天外片云飞。

　　○蝶恋花

　　罗绮香浓尘满道。耳热笙歌，又酌都城酒。离别中年徒感旧。骊驹抹电曾年少。砧杵西风寒意早。谢尽芙蕖，开到黄花了。独客自怜音信杳。夜来归梦怀江表。

　　○清平乐

　　怀古

　　残山剩水，陌上多尘土。此地当时分汉楚。俯仰几番今古。暮云野树苍茫。秋风荒草沙场。极目寒鸦归外，数家篱落斜阳。

　　○水调歌头

　　庆寿

　　天上有仙客，家世说南州。精神炯炯秋水，胸次纳青丘。带取括苍风月，来听蓬莱环佩，笑阅几春秋。袖有如椽笔，落纸烂银钩。拥红金，披紫绮，尽风流。斗杓插子，蓂开九荚恰生朝。正好年当富贵，再展青云步武，鬓影未萧骚。伫见纶音下，万里快封侯。

　　○百字谣

　　东坡昔守彭城，既治决河，乃修筑其城，作黄楼城上，以临河以土实制水，因以黄名楼。楼成，子由作赋，坡翁为书之，刻於石。予回自京师登楼怀古，并感项籍遗事，末章及之

　　登临把酒，问黄楼人去，几番风雨。妙绝颍滨楼上赋，坡老龙蛇飞舞。千载风流，两翁笑傲，淮泗归谭麈。衣冠安在，我来空自延伫。下视阛阓喧尘，惨昏烟落日，西风鼙鼓。昔日争雄怀楚霸，百万屯云貔虎。世事茫茫，山川历历，不尽凭阑思。城头今古，黄河日夜东去。

　　○百字谣

　　水连天碧，更山光蘸绿，春醅初泼。不尽长淮平似掌，漠漠乱云堆雪。彩笔留诗，画船载酒，曾醉沙头月。胜游历历，输他鸥鹭能说。犹念歌吹楼西，执红牙度曲，那时留别。一片离愁天共远，目送征鸿明灭。杨柳春初，梅花雪后，旧梦还消歇。多情如许，教人添几华发。

　　○沁园春

　　说与黄花，九日今朝，同谁举觞。笑指点行囊，虽然羞涩，朅来闹市，怎忍荒凉。螯压橙香，酒浮萸紫，醉脱乌纱鬓欲霜。孤云外，是吾庐三径，归兴偏长。催人苒苒年光。问役役、浮生着甚忙。自东篱人去，总成陈迹，龙山饮散，几度斜阳。人物雕零。乾坤空阔，世事浮沉醉梦场。登高处，倚西风长啸，任我疏狂。

　　○洞仙歌

　　谢欧阳学士偕陈众仲助教过访

　　京尘满鬓，汗漫游还倦。环佩玲珑惊梦断。恰玉堂仙伯，携取圜桥，词翰客、枉顾情何恋恋。衣冠何磊落，闲雅雍容，不把声光时自炫。漫轻敲团月，煮玉泉冰，□啸傲、几多萧散。笑归去，蓬莱跨清风，任香彻胸中，五千书卷。

　　○水调歌头

　　十载几风雪，又酌玉京春。玉堂天上仙客，怜我倦红尘。却挽翩翩飞袂，东望赤霞晨气，高处访三神。上界足官府、翳凤快骑麟。感生平，歌慷慨，泪沾巾。天球苍佩，柰何偏属黑头人。岁晚相如多病，前日冯唐已老，憔悴不堪闻。长啸送明月，归枕北山云。

　　强村丛书校元刊此山先生集本



 
【周巽：词作12首】

　　○渔歌子

　　渔父四首

　　春水孤篷发棹讴。彩虹为线月为钩。桃花浪，杜若洲。此处垂钩钓玉虬。

　　○渔歌子

　　箬笠簑衣乱碧波。巨鳞泼剌跃金梭。冲苹藻，翻芰荷。不上钩来可奈何。

　　○渔歌子

　　西风一叶下晴川。换酒将鱼不用钱。芦渚畔，蓼洲边。暮醉醒来月满船。

　　○渔歌子

　　寒江独钓去还来。机静应无鸥鸟猜。冰柱折，雪梅开。坐拥羊裘夜未回。

　　○渔歌子

　　樵夫四首

　　春山漠漠淡烟横。阴壑丁丁伐木声。啼鸟静，落花轻。看棋松下暮云生。

　　○渔歌子

　　白云相逐度前峰。萝壁猿啼翠几重。清昼寂，绿阴浓。斧声惊动鹤巢松。

　　○渔歌子

　　满身松露陟崔嵬。行逐岩前麋鹿来。枫叶落，菊花开。日斜人唱采薪回。

　　○渔歌子

　　负薪行唱路迢迢。几朵梅花担上挑。风正紧，雪初飘。曲中犹自忆前朝。

　　○江南弄

　　春意动。池塘初解冻。花间啼鸟惊人梦。绮户微开曙色明。沉香火暖晓寒轻。夭桃半吐传芳讯，新莺百啭感中情。感中情。怜淑景。思君望断青鸾影。

　　○江南弄

　　炎光炽。枕簟凉如水。芰荷覆沼双鸳戏。香飘水阁藕花开。帘上金钩燕子回。霄露清尘临上苑，朝云暮雨过阳台。过阳台。别神女。思君心如莲菂苦。

　　○江南弄

　　秋声起。庭院收残暑。凉蝉抱叶鸣疏雨。玉箫吹彻人倚楼。银汉迢迢度女牛。梧桐落翠露华冷，络纬啼寒月影流。月影流。秋无限。思君不见南飞雁。

　　○江南弄

　　寒威薄。绣帷人未觉。啄蕊争枝喧冻雀。锦笺呵笔写回文。玉箸长垂不见君。北去马蹄冲塞雪，南来雁字隔衡云。隔衡云。消息断。思君但把梅花玩。

　　以上八千卷楼藏钞本性情集卷六



 
【周玉晨：词作1首】

　　○十六字令

　　眠。月影穿窗白玉钱。无人弄，移过枕函边。

　　案词品卷一误作周邦彦词。词综卷三十云，按十六字令即苍梧谣也。张安国集中三首，蔡伸道集中一首，其首俱以一字句断，今本讹眠字为明，遂作三字句断，非也。是词见天机馀锦，系周晴川作。今相沿刻周美成，然片玉集无此，其不系美成明矣。



 
【朱思本：词作3首】

　　○水龙吟

　　送闵道录醮玉隆竣事归东湖

　　几年南北声名，有纯孝子骞苗裔。逃儒自爱，翛闲天赋，神仙标致。归隐东湖，醉游南浦，满襟清气。想当时、宦海风波浩荡，从前错，如今是。追念父师恩重，恨年华、暗随流水。锦帷夜醮，黄坛春静，绿章封事。香雾空蒙，步虚嘹亮，孝通天地。玉皇优诏答功勤，寿甲子，三千岁。

　　○千秋岁

　　寿程竹逸七十

　　虎溪清旭。瑞气生华屋。无量寿，如川福。簪缨门阀好，诗礼家声肃。真乐处，庭阶侃侃森兰玉。问讯溪边竹。色与灵椿绿。多积善，祯祥熟。皇天私有许，甲子从新读。千二百，空同不待仙人祝。

　　○烛影摇红

　　寿郑梅庵

　　春到梅边，瑞光浮动香山里。云端微见老人屋，嘹亮欢声起。滟滟尊浮绿蚁。对红妆、高歌尽醉。彩衣错落，玉树珑璁，人生难比。谷口家声，户庭蔼蔼传诗礼。天教余庆属伊人，争看南山梓。那羡东风桃李。向蟾宫、早攀仙桂。恁时须记，老子婆娑，一杯千岁。

　　强村丛书用吴匏庵钞贞一斋集本



 
【朱晞颜：词作40首】

　　○浣溪沙

　　谢张鲁瞻惠纸笔和来韵

　　湘管娟娟弱凤翎。霜毛楚楚醉猩英。就中心早可人情。渐老江淹无好梦，输他年少意纵横。只堪闲写换鹅经。

　　○菩萨蛮

　　乌洋观鱼

　　鲲鹏已向天池徙。瀺灂凡曹争尺水。莫信鼓风雷。俱堪作鲙材。轻舠风送捷。触网黄金裂。谁谓我非鱼。我知鱼不如。

　　○太常引

　　送乐清宗晦山长陈辅贤

　　青衫结发聚秋萤。三馆早蜚英。出为主宗盟。总祖述、吾家考亭。相逢台下，卧看秋雁，一笑暮潮平。驿路柳青青。问底事、春风世情。

　　○月中行

　　追补泰轩录事母夫人寿

　　广寒折得桂枝回。嫫母惜多才。九重春色锦江来。齐劝九霞杯。玉堂有客移宫羽，歌词丽、总是诗材。我惭弱水隔蓬莱。几许碧桃开。

　　○南柯子

　　龙门汲雪

　　远脉通蛟穴，清泠泻翠苔。砖炉相对竹房开。容我笼头，纱帽白云堆。碧沚中＊雪，金沙二月雷。瓶罂千里走黄埃。嗟尔苍生，亿万堕颠崖。

　　○糖多令

　　中秋

　　凉影下青鸾。晴空泻素盘。漾玉壶、千顷多宽。老桂散香风露净，霜免莹，骨毛寒。老子倚阑干。不辞终夜看。有谁人、共此清欢。为问姮娥今与古，能几见，正端端。

　　○蝶恋花

　　挺挺双清临净练。羽佩飞来，颇觉游情倦。獭髓新痕开半面。前时一似湘皋见。流水回云春不艳。怕有生香，引得蜂儿健。净几明窗斜日转。如今不许幽兰占。

　　○千秋岁

　　寿王推官母九十一是日小寒节

　　嫩冰池沼。泽国寒初峭。梅乍坼，春才早。朱门歌管矗，绣阁沉烟袅。欢宴处，神仙一夜离蓬岛。九十过头了。百岁看看到。须听取千年调。人夸嫫母妍，我觉彭篯少。强健在，看儿历遍中书考。

　　○洞仙歌

　　庆张闾总管母八十

　　人生八十，是世间中寿。七十由来古稀有。况君侯，已树开国殊勋，曾异数，周鲁瞻前拜后。玉麟分上端，千里传欢，鸾诰金花烂晴昼。象服照青春，□□□□秋香荐，北堂卮酒。问阿母西池底事时来，试为数蟠桃，几番开否。

　　○鱼游春水

　　寿徐仁静其婿乐鲁常

　　兰室余香蕴。射雀屏、深清昼永。红旌微动，帘展浪花移暝。重碧先拈翡翠杯，戏彩低窣鸳鸯锦。人在蕊宫，春生蓬境。尽说而翁少颖。记得遗环故时井。而今犹自风流，朱颜绿鬓。百年应惜铜仙在，九里争传清河润。山兮寿兮，以仁能静。

　　○扫花游

　　送人

　　津亭柳色，正舞翠毵毵，乱侵歌袖。骊驹送酒。竞东门祖席，宾僚勋旧。白发青衫，愁绝风流去后。黯回首。但梦绕藩垣，帘影清书。遗爱曾未久。闻里役均输，力排豪右。喧传万口。道调元赞化，是经纶手。鼎铉虚贤，分内功名信有。事非偶。看金瓯姓名还又。

　　○庆宫春

　　送袁仲野归绍兴

　　彩笔传歌，青衫提剑，幕中谁似风流。使檄联芳，宾筵接武，后尘每继清游。晓云春梦，试回首、星霜再周。仙曹书满，荐剡交推，一鹗横秋。扁舟乍可夷犹。一镜平湖，数点轻鸥。醉客疏狂，骚翁豪放，二公同是朋俦。仕而犹隐，料出处、胸中已筹。故山虽好，未许归来，一赋休休。

　　○满江红

　　寿推官焦元播庆六十

　　凤鹤翩跹，记昨梦、天锡九龄。从头数、再周甲子，屈指天星。上界仙人足官府，人间岁月自峥嵘。庆明时，生甫又生申，维岳灵。珠盈掌，金满籝。浮瑞鶒，啭春莺。是乃翁阴德，心事分明。笔下万言多活国，胸中三尺久持衡。慰来苏，为雨福苍生，腾颂声。

　　○满江红

　　弹铗归来，更谁叹、有鱼无肉。念良夜，向阑相对，旧欢难续。一夕乍寒秋枕梦，十年重翦西窗烛。算人生，得意待何时，蕉隍鹿。尊有酒，妻堪熟。书插架，儿能读。傍虚檐翠云低亚，万竿如束。数点苍山遥人户，半篙春水斜穿屋。便门前，车马寂无人，从教俗。

　　○满庭芳

　　和赵仲敬咏雪

　　翦水飞花，裁冰作絮，龙宫不管严寒。斜侵风帽，吟鬓忽衰残。谁念梁园倦客，黄金尽、作赋才悭。飘流久，寒欺敝褐，犹事马蹄间。儿时曾纵猎，呼鹰野外，落雁云端。猛呼酒霜韝，湿遍红鸳。倚马酣歌秦妓，紫貂暖、不上裘船。今迟暮，翩翩孤剑，寂寞度桑乾。

　　○满庭芳

　　寒压衾绸，光摇书幌，夜深香梦初残。细听窗户，簌簌乡春蚕。风劲时时堕砌，分明认、山溜潺湲。呼童起，疏梅耐冷，修竹报平安。晓来拥被看，闲庭舞鹤，古瓦迷鸾。待戏挽银河，飞步天坛。恐琼楼玉宇，最高处、无限清寒。凭君问，九关虎豹，香案五云间。

　　○满庭芳

　　榾柮炉寒，梅花帐矮，篝镫愁坐更残。欲眠还起，身已怯吴蚕。夜静珊珊入竹，依稀听、石上清湲。遥知道，东皇赋瑞，和气满长安。明廷多俊彦，清班振鹭，健笔翔鸾。笑儿女才卑，空占今坛。奇绝邹枚赋咏，玉蜍冷、宫袖呵寒。君知否，玉堂清禁，终不似人间。

　　○汉宫春

　　赋吕子敬梅斋月

　　梅与月兮，问雪香秋影，几度黄昏。相逢惊诧，涴尽京洛缁尘。空山耿耿，镇无言、色笑相亲。应顿悟、风前笛里，三生石上精魂。一自心盟重订，便神交契合，随寓吾真。萧然水边林下，□□□□。□□□□，炯清辉、冠玉风神。应酷似，家传清白，□□正献前身。

　　○八声甘州

　　题西山爽气楼

　　向青泥坊底午桥边。新买屋三间。有嘉蔬半席，修篁数个，分占宽闲。着取层梯直上，阑楯出高寒。不见终南径，惟有西山。门外红尘似海，待抽□手板，同拟君看。对熏炉茗碗，扪虱纵雄谈。笑当年、多情王粲，赋终非吾土，泪空弹。任俗子卧之楼下，那许跻攀。

　　○天香

　　寿桂金堂竹泉总管

　　碧玉横陈，黄金细屑，天然画堂风景。古月浮香，冷风度曲，不许一尘侵近。沉沉永夜，漾水色、窗轩秋净。如识岩前气韵。端知岁寒心性。繁华漫夸红紫，□颜色、直宜相并。纵有交承梅菊，也应推逊。自是蟾宫仙种。尽消得婵娟伴清影。为乞姮娥，云阶鹫岭。

　　○声声慢

　　赋柑花

　　瀼瀼微露，熏骨浓芳，清暑绝点珠玑。不梦风寒，繁艳自有冰肌。尽任蛮烟瘴雨，向炎州、偷换朱衣。情缘短，绝无芳梦，飞度江陑。犹托传来纤手，蔼香名三日，赏遍吴姬。纵使馨儿妖丽，谁与心期。伤情坠楼恩重，忍尘沙、玉瘗珠遗。余韵在，返清魂、环佩夜归。

　　○东风第一枝

　　送人

　　晓渡呼云，秋山访雁，吟情先趁乡梦。暖风轻约行尘，草色一川翠涌。元戎小队，隘紫陌、簪缨光动。看碧油沙际，陈兵玉勒，柳边飞鞚。陪密幄、折冲需用。赞上幕、典型增重。发硎初试，牛刀储才，正须药笼。清时异数，有天外、好风吹送。想驿亭、筹笔风流，应忆翦镫曾共。

　　○桂枝香

　　寿马宣差咏桂

　　何年月地。有白凤飞来，与秋游戏。碎屑黄金馥馥，暗熏沉水。如来粟界开全未，直着得、许多清气。饱谙风露，自应韵色，独高人世。更不羡、犀帷富贵。羡鹫峰前度，秀分云外。弹压西风，谁数锦英华丽。幽芳素抱岩栖志，笑当时、满门桃李。等闲乞取，长生妙诀，广寒宫里。

　　○木兰花慢

　　送陈国材都目

　　拂溪藤香润，缄翠墨，寄深情。忆月满箫台，春回炎海，驿骑宵征。相思顿成春梦，恰方州、接武叙前盟。愧我弓刀分倅，多君案牍劳形。佳声。宾佐喜逢迎。曹局赖经营。更尊俎谈谐，风襟清旷，逸思纵横。正好相依晚岁，忽欢传、梅菊已交承。粗喜分携不远，春来把酒江城。

　　○木兰花慢

　　陈伯永竹院有魏鹤山题扁名公留题

　　信吟筇到处，尽可款，个人家。见碧甃横陈，粉墙低亚，乱锁烟霞。森森万竿如束，倚虚檐、风影自交加。一点尘无几砚，十分清到窗纱。堪嘉。玉立瘦穿沙。池色净无暇。向良夜移床，静临书帙，闲试茶瓜。明月清风仍好，但秦宫、梁苑遍栖鸦。零落残香秀墨，春衣拂遍苔花。

　　○齐天乐

　　蓟门寒食

　　青烟一夜传宫烛，朝来管弦都试。宝扇传歌，银瓶索酒，柳下骄骢曾系。怜红妩翠。任栲栳量珠，伴春俱醉。不道无情，花残春老顿容易。人生几何适意。甚前时风度，今番情味。楚褐凝尘，涛笺封泪。愁在断鸿声里。情丝恨绮。尽付与风檐，燕儿论理。不似流红，解随东去水。

　　○齐天乐

　　与周可竹会饮和韵

　　浦潮迎送朝还暮。匆匆燕来鸿去。北牖分茶，西窗翦烛，离合人生由数。狂朋怪侣。记筹酒句吟，几回凝伫。絮影苹香，梦中犹是少年路。词华今度尚在，奈相如渐老，无计重赋。露底冰弦，梅边玉麈。留得风襟如故。情高万古。想脱剑呼尊，气吞寰宇。不管春山，子规啼夜苦。

　　○昼锦堂

　　寿孔竹所

　　朱户黏鸡，钿钗簇燕，恰颁三日王春。记得当年佳梦，始绂祥麟。杜陵天近衣冠盛，谢庭春暖薰兰馨。人争羡，青鬓未饶，恩袍草色光凝。佳音须侧耳听。报取日下蜚声。茧纸涂鸦，天上宝墨犹新。蛰雷先奋三冬暖，便风终快九霄鹏。君须念，早晚小儒，终期一报平津。

　　○渡江云

　　题郑天趣三湘集

　　渺寒云万里，孤舲载雪，逐雁渡三湘。倦游频选胜，抚剑延平，贳酒过滕王。清泉自酹，秋草合、贾传祠荒。算都是、伤心吊古，和月贮吟囊。难忘。云边梅屋，雨底荪房。料裁云缝雾，应自有、知心老妪，相与平章。澧兰沅芷曾亲撷，返醒魂、犹带骚香。看未足，渔歌又起沧浪。

　　○念奴娇

　　倦怀无据。凭危阑极目，寒江斜注。吴楚风烟遥入望，独识登临真趣。晚日帆樯，秋风钟梵，倚遍楼东柱。兴来携手，与君更上高处。隐约一水中分，金鳌戴甲，力与蛟龙拒。拟访临幕清夜鹤，谁解坡仙神遇。断壁悬秋，惊涛溯月，总是无声句。胜游如扫，大江依旧东去。

　　○念奴娇

　　怒涛驾雪，躏千骑、争赴危坡奔注。高阁凌空图画出，邈邈荆扬佳趣。梦泽云宽，邗沟霜净，影落晴檐柱。南来王气，消沉榛莽深处。堪笑亡国危机，沉江铁锁，欲把东吴拒。司马家儿那解事，神算真成天遇。商意悲凉，宫词凄苦。忍听临风句。无情江水，不将遗恨流去。

　　○水龙吟

　　简周晴川教授会饮和韵，其兄晴山，有吹壎吹箎词稿

　　一春剩雨悭晴，闷来闲检床头历。农占候应，今朝甲子，初开霁色。草径泥融，柳桥风劲，尚妨吟策。有幽轩水净，官窑春透，尽可一，觞闲集。重碧满浮云液。奈长歌、此情无极。觥筹交错，壎篪迭奏，席珍连璧。列屋修蛾，主家阴洞，漫然倾国。任醉魂直到，芙城待问，似他丁石。

　　○喜迁莺

　　永嘉思远楼端午（原脱永嘉思远楼五字，据钞本校）

　　香尘盈箧。是旧日赐来，宫罗叠雪。服艾衣清，浴兰汤暖，输与个人娟洁。性巧戏拈，针蹙得、虎儿狞劣。鬓半亸，贴朱符翠篆，同心双结。愁绝追楚俗。独吊湘累，日映沉菰叶。彩鷁浮空，鸣鼍聒昼，十里翠红相接。漫有倚空阑槛，谁把朱帘高揭。归去也，听叩舷儿女，尚传歌阕。

　　○宴清都

　　饯提控令史林君瑞

　　试倚江亭棹。来执手、问君归计何早。宾僚攀挽，元戎举辟，正堪谈笑。青衫两见书考。且暂屈、致身未老。料鲲鹏、须奋天池，骅骝宁恋刍草。堪夸健笔挥斤，长材破的，积案如扫。霜台器重，兰省优容，十连仪表。平生不在温饱。但行志、功名尽了。便归来、说似梅花，清尊细倒。

　　○一萼红

　　盆梅

　　玉堂深。正重帘护暝，窗色试新晴。苔暖鳞生，泥融脉起，春意初破琼英。夜深后、寒消绛蚁，误碎月、和露落空庭。暖吹调香，冷芳侵梦，一饷消凝。长恨年华婉晚，被柔情数曲，抵死牵萦。何事东君，解将芳思，巧缀一斛春冰。那得似、空山静夜，傍疏篱、清浅小溪横。莫问调羹心事，且论笛里平生。

　　○大圣乐

　　至日与周晴川兄弟会饮

　　霜护庭鸳，春生炉兽，早梅初破。喜至景、渐觉迎长，刺绣五纹赢得，儿女情多。老侵寻愁添岁月，尽门外、今朝无客过。慵身在，且应时纳祜，浅酌高歌。人生有几胜选，苦不分、千金换翠蛾。便次公酌我，公荣如子，奈此欢何。霜竹喷云，风瓢激树，得似壎箎清意呵。休眉锁。朱颜去了，还更来么。

　　○过秦楼

　　客中端午

　　水碧纱厨，月圆纨扇，悄悄午窗曾共。祛愁楚艾，照眼安榴，节物把人传送。无奈长昼如年，莺趁吟情，蝶迷乡梦。怅归期多误，暮云凝望，乱愁如葑。谁念我、闷对骚经，慵寻遗谱，冷落赴湘琴弄。醒魂正渴，筒碧初乾，买健听人呼粽。不似归来故园，同泛香蒲，频倾春瓮。尽痴儿呆女，齐唱湖楼兴动。

　　○贺新郎

　　寿清尹靳从矩

　　悬古槐成幄。燕泥香、繁红坠雨，半帘花落。一夜江皋黄犊雨，万顷绿云喷薄。听四野、田家欢乐。堂上琴声堂下水，昼庭空、自下风檐雀。喧竞少，尽不恶。竹窗暑净巾斜着。傍筠轩、闲舒啸戏，舞翻霜鹤。棐几藤床挥玉麈，风骨棱棱如削。炯一段、清水秋壑。待得河阳桃李满，向雪堂、细订梅花约。须唤我，共酬酢。

　　○贺新郎

　　归雁用刘季和韵

　　云影低平楚。看翩翩、离群避暖，去寻孤戌。犹记登楼看瘦字，零落西风无数。把往事、书将空处。乍别榆关秋梦迥，向江南、睡足菰蒲雨。天欲暝，雪初絮。江空岁晏衡阳度。尽冥冥、稻粱谋拙，弋人何慕。行断惊飞悲吊影，谁念嘹风最苦。算只有、天涯羁旅。莫听城笳迷去翮，被落花、飞絮相萦住。输海燕，笑迟暮。

　　○哨遍

　　题坐忘斋强村丛书本瓢泉词兹一爱日精庐藏钞本瓢泉吟稿校补

　　一室退藏，隐几坐观，默会人间世。惟集虚，抱一自斋心，黜聪明、形骸之外。回益矣。冥然如丧吾志。乌知礼乐非仁义。彼造物何如，息黥补劓，徒劳巧任私智。但忘年、忘义乐天倪。好恶情、都忘物皆齐。鰌与鱼游，鹿与麋交，将无同异。噫。请试言之。彼知忘此此忘而，海上多矰缴，翁鸥乃、两忘机。想蝶梦庄周，周迷蝶梦，蘧蘧自适无非己。便是是非非，非非是是，由来非马非指。我而今、鱼兔都忘已。又岂知、筌蹄为得计。问臧谷、亡羊何累。塞翁得马奚喜。得失成何济。顿忘世味。箪瓢陋巷，乐以忘其忧耳。便教有酒也忘归。在忘形、相汝相尔。

　　强村丛书本瓢泉词一卷，用传钞四库瓢泉吟稿本。卷中原有浣溪沙银海清泉一调，菩萨蛮乡关散尽一调，芙蓉红落一调，柳梢青、临江仙、蓦山溪、苏武慢各一调，并见宋朱希真樵歌。章怡田以为此七调皆馆臣误录，因删去。



 
【竹月道人：词作1首】

　　○清平乐

　　题碧梧苍石图

　　寸肠愁断。目送斜阳岸。枫落吴江秋水漫。盼杀南来征雁。绮窗好梦初成。梦回相见卿卿。明月西风夜冷，苍梧乱影多声。

　　珊瑚网名画题跋卷八

