浪迹丛谈  　清 梁章钜

　　●卷一
　　◎浪迹余于道光丙午由浦城挈家过岭，将薄游吴、会，问客有诵杜老“近侍即今难浪迹，此身那得更无家”之句以相质者，余应之曰：“我以疆臣引退，本与近侍殊科，现因随地养疴，儿孙侍游，更非无家可比，惟有家而不能归，不得已而近于浪迹。”或买舟，或赁庑，流行坎止，仍无日不与铅椠相亲。忆年来有《归田琐记》之刻，同人皆以为可助谈资，兹虽地异境迁，而纪时事，述旧闻，间以韵语张之，亦复逐日有作。岁月既积，楮墨遂多，未可仍用《归田》之名，致与此书之例不相应，因自题为《浪迹丛谈》。“浪迹”存其实，“丛淡”则犹之琐记云尔。

　　◎别北东园诗侨居浦城四载有余矣，北东园中草木日长，半亩塘中游鱼亦渐大，甚可闭户自娱；而浦中风俗日偷，省中时局亦顿异，所闻所见多非意料所期，儿辈每劝余远游以避之。适浙中许芍友太守书书来招游西湖，因于仲春之吉，幡然出门，挈恭儿眷属过岭。濒行，成别北东园四律以纪，不知者尚以为西笑也。诗云：“浪迹原非计，怀居岂谓贤。本来同寄庑，何事不归田。去住无安土（吴棣华廉访旧赠句），穷通总乐天（彭咏莪副宪旧赠句）。莫疑云出岫，漫学地行仙。”

　　“耸身泉岭上（仙霞岭即古之泉岭），洗眼越溪行。且快鸥凫性，都忘燕雀声。

　　烟霞三竺丽，花柳六桥明。老尚耽游事，无人会我情。“”妇孺竞追随，浮家亦自宜（时恭儿偕妇携两孙往扬州归宁，余亦藉访竹圃亲家也）。分无羁旅感，真慰友朋思（浙中许芍友、云间练笠人太守邗〔原作邦〕上但云湖都转，皆渴欲相见）。巳过悬车限，何烦运甓疑（时有谓余以舟车习劳将为重出计者）。烟波凭所适，那有北山移。“”东园不能住，何况北东园。时事难高枕，吾生惯出门。

　　栖栖竟忘老，耿耿未酬恩。且复添诗料，珍留雪爪痕。“

　　◎西湖纪游诗此番出门以游西湖为主名，既小住武林，得许芍友连日导游，游事亦颇畅，此平生第一胜践，佥谓不可无诗，而余正以游事之忙，不暇为诗，且老而倦吟，成诗实亦不易，惟于事后追忆成五古二百四十言，不过有韵之游记云尔。其词云：“西湖我曾到，一别三十年。中间屡经过，人事多牵缠。今兹挈家来，尽将俗虑捐。佳游非草草，莫嗤老来颠。吾徒许太守，分日排吟笺。吾友杨与甘（杨飞泉太守鹤书、甘小苍邑侯鸿），供帐随所便。张郎善导游（张仲甫中翰应昌），胜践开必先。金、王两尊宿（金亚伯廷尉应麟、王兰观察有壬），急急招湖舷。

　　南山达北山，往还若飞仙。外湖溯里湖，六桥如梭穿。韬光最高顶，目极东海ヂ。

　　更矜腰脚健，直蹑丹台巅。下山有余兴，齐寻古玉泉。纤鳞如不隔，濠上真悠然。

　　煌煌表忠观，屹立长堤边。摩挲碑碣壮，照耀湖山偏。凡兹所历区，恰能补从前。

　　况复侪辈惬，少长杂群贤（逢、恭二儿皆侍游）。岳云方再兴，邂逅萍波圆（郑仁圃大守瑞麒适北上过浙，同游）。白头不期遇，犹记霓裳翩（堤上遇张静轩同年鉴，时已七十九岁）。山川古来美，时事难巧连。自非脱缰锁，那能恣蹁跹。

　　天教迟算身，酬此登眺缘。作诗聊纪实，非期后人传。“按余之初游西湖，在乾隆五十九年，彼时诗胆甚粗，立成五言绝二十首杂纪之。至都门，伊墨卿先生知余新游西湖，索观近作，即录以应，先生不加批点，还之，且曰：”我生平不敢轻作纪游诗，君此后游事正盛，西湖当不止此一游，慎勿再作五言绝句也。“余为之愧赧者累日。此后屡过西湖，遂不敢再拈一字，惟此作藉以记事，本亦不敢言诗。回忆五十年前有道箴规，今老矣，而工夫不加进，曷胜悚然！记得《癸辛杂识》中载，江西有张秀才者，未始至杭州，胡存斋携之而来，一日泛湖，问之曰：”西湖好否？“曰：”甚好。“曰：”何谓好？“曰：”青山四围，中涵绿水，金碧楼台相间，全似著色山水，独东偏无山，乃有鳞鳞万瓦，此天造地设好处也。“语虽粗浅，然能道西湖面目形势，为可喜云云。今人为诗，少能似此之质而韵、简而该者，则转不如存拙矣。

　　◎钱塘钱塘令甘小苍问余曰：“某以首县、衙参辄居首坐，而外间率称仁、钱，京师之仁钱会馆其名亦已久，不知何故？”余曰：“前明郡县旧志，并先仁和，次钱塘，不知当时何所依据。伏查我朝《大清会典》及《一统志》、《皇舆表》，皆以钱塘居首，自应谨遵。且考《史记。秦本纪》：三十七年，过丹阳，至钱唐，临浙江。《越绝书》：秦始皇造通陵道，到由拳；治陵水，到钱唐。《咸淳临安志》云：”秦会稽郡为县二十六，钱唐居其一。唐字本不从土。旧志引《诗》‘中唐有甓’，释云：“唐，途也。‘迨唐时始加土，后遂因之。至仁和之为县，始于宋太平兴国三年，见《元丰九域志》。《资治通鉴》注亦云，宋初始改钱江曰仁和，其不应列钱塘之前审矣。”忆余巡抚粤西时，有杭人呈递履历者，偶书钱塘为钱唐，有某太吏斥其误，某员力辨非误，而某太吏愈怒，至相诟厉，时两讥之。

　　◎西湖船名杭州特鉴堂将军特依慎，儒将风流而怀抱深稳，当道光壬寅，英夷犯东浙，公以参赞与扬威将军相抗，扬威甚之，而朝廷素知其忠勇，故扬威蹶而公独全也。公本吾闽驻防，相遇于杭，叙乡谊甚笃，暇日尝招同杨飞泉、甘小苍及恭儿饮于西湖朱庄，竟日泛舟而归，各赋诗纪之。余得一律云：“郊垌小队碧波湾，画里楼台一再攀（三日前甫游此）。邂逅客星依上将，招邀循吏话乡关（杨、甘皆吾闽人）。雄谈不觉花皆舞，纵饮浑忘鬓已斑。漫说镜中缘偶聚，天教此会重湖山。”湖舫中小扁“镜中缘”三字，将军所题也。将军询余湖舫旧扁名目，可得闻乎？余举《曝书亭集》中一则示之曰：“西湖船制不一，以色名者为游红，申屠仲权诗‘红船撑入水中去’，释道原诗‘水口红船是妾家’是也。以形名者为龙头，白乐天诗‘小航船亦画龙头’是也；为鹿头，杨廉夫诗‘鹿头湖船唱赧郎’是也。有形色杂者，中为百花十样锦，钱复亭诗‘又上西湖十锦船’是也。

　　有以姓名者，如黄船、董船、刘船，见吴自牧《梦粱录》。大者谓之车船，盖贾秋壑所造，棚上无人撑驾，但用车轮脚踏而行，其速如飞。小者谓之瓜皮船，欧阳彦诗‘瓜皮船子送琵琶’，张大本诗‘瓜皮船小歌竹枝’，周正道诗‘瓜皮船小水中央’是也。今时最著者为总宜船，盖取东坡居士‘淡妆浓抹总相宜’之语，李宗表诗‘总宜船中载酒波’，浚彦诗‘几度涌金门外望，居民犹说总宜船’是也。“按此朱竹坨先生自录所见所闻，嗣厉樊榭先生又增广为《湖船录》，今则名目愈多，殆难究诘矣。

　　◎金衙庄杭州城中园林之胜，以金衙庄为最，初属章桐门阁老，后为严小农河帅所得。

　　余与河帅同官南河时，熟闻河帅盛称此园之美，谓我若保得三年安澜，定当乞身归去，营此菟裘，后果符其愿。闻初归里时，益加崇饰，蔚成巨观。余初与严帅有约，他日过杭，必信宿园中为快，及余果得引疾过访，值严帅逭暑湖庄，但从门外遥望芙蕖一片而已。严帅归道山后，闻此园又将出售，而皆嫌其屋后大池与城濠相通，夜间颇难防守，而余则正爱其一水盈盈，有浩淼之观，非寻常园林所易得也。时余方在城中相宅，有为此园蹇修者，谓但得二千缗之价便可赁居，余谓二千缗价本不昂，但修理之费亦非二千缗不办，非力所能任，因置之。回思章阁老、严河帅皆有德于余，华屋山邱之感，曷其有极！漫成一律，以记鸿泥，云：“杭州第一好园林，我到纷来感旧心。相府潭潭兼旷奥，侯门鼎鼎半萧森。天成夏木千章绕，地接城濠一水深。三十年来重易主，可堪回首痛人琴！”按此园为前明金省吾中丞学曾别业，故至今尚称金衙庄，入本朝为皋园，归少司农严颢亭先生沆，今归严帅。城中又有庾园，顺治中为沈香岩绍姬所构，今归沈莲叔鹾使拱辰。皋园前后皆归严姓，庾园前后皆归沈姓，亦杭城一故实也。莲叔之哲嗣小莲孝廉觞余于庾园，导观所谓玉玲珑石。按厉樊榭《东城杂记》云：“玉玲珑，宋宣和花纲石也。上有字，纪岁月，苍润嵌空，叩之声如杂佩，本包涵所灵隐山庄旧物，沈氏用百夫牵挽之力，致之庾园。”又沈香岩《玉玲珑诗》自注云：“石名玉玲珑，灵隐包园中物也。高数丈，大十围，数百人挽之，历两月余，始达庾园。”合二说观之，则此石似非其旧矣。

　　◎慕园雅集诗画册舟泊吴门，董琴南观察招同朱兰坡同年、杨芸士明经、高复堂观察集饮慕园，兰坡叠前唱和韵，成二律，余与同人皆有继声。琴南复属其嗣幼琴作为画册，而和者益多，将成巨观矣。兰坡诗云：“胥台我欲掩柴荆，旧侣神驰本性情。感事难禁增首疾，吟诗渐赖斗心兵。幼安避地知匆遽，元亮归田免惊。目觊前缘能续否，相逢不意盖先倾。”“仙霞岭外牡丹林，惜别虹桥直到今。五载光阴何迅速，千秋著述肯销沉！梗萍莫慰安家愿，葵藿终殷望阙忱。幸得西湖移宅近（闻将赁居杭州），扁舟访戴约登临。”同时和作者，如琴南句云：“宦途退比风中，儿戏忧深霸上兵。小圃茶瓜留客易，故侯车马避人惊（中丞小住胥江，往来屏谢驺从）。复堂句云：”蒿目横流随去住，抚膺硕画付浮沉。率真聊遣联吟兴，论世仍殷报称忱。“芸士句云：”意外忽教重捧衤艺，尊前且喜暂休兵。

　　湖山胜处居堪卜，烽火销余梦不惊。“语皆沈着。此外和题者尚十余家，如彭咏莪副宪句云：”谁信山中无乐土，空闻海上久销兵。“吴西谷京兆句云：”此日禽鱼还识客，当年草木尽疑兵。“李石梧督部句云：”重寻鸿雪痕如昨，偶忆鲸波骨尚惊。“潘功甫中翰句云：”窃思勇退诸公早，尝答升平一疏沉。“皆蕴畜宏深，足增斯册之重。附录余和韵云：”横流何地设柴荆，垂老奔波岂性情？到处栖迟思寄庑，无端块垒便谈兵，邮签深愧频烦报（吴中余旧治，至今往来尚烦邮吏探报），园户多嫌剥啄惊。难得五君继高咏，襟期都向酒杯倾。“”第一名园翰墨林（慕园佳胜甲于吴中各官宅），主人知古又知今。欣闻梨枣新编富（兰坡所辑《国朝文钞》，卷帙甚巨，近正开雕），肯听丹铅旧学沉（琴南以吴江新刻王西庄《蛾术编》见赠，中有拙序）。软语依然谈艺乐，狂歌同此济时忱。灵岩清旷穹隆奥，拟共秋来一再临（席中有秋后游山之约）“。

　　◎虎丘寺周鼎道光庚寅，余在苏州藩任，曾偕程春海祭酒、钱梅溪参军访虎丘云岩寺中周王子吴鼎，顾伊人《虎丘志》所称大香炉也。闻此物曾数转入人家，乾隆间始复还寺。今寺僧十八房，轮月守之，未尝轻出示人。余就僧房观之，尚实灰于鼎腹，因与程、钱二君详加审示，且话且吟，并制椟刻铭，付寺僧郑重守之。时吴中耆旧，同赋诗以纪，侈为盛事，期与焦山南仲鼎并传不朽，实江南第一吉金也。

　　今岁重游吴门，忽闻此鼎已失去，不胜疑惑，而又未得其详，惜行程匆促，尚须回棹时细按之。

　　◎张皋文编修过毗陵时，访张皋文编修之后人，不得见；访皋文之甥董晋卿后人，亦不得见。晋卿为黎襄勤公所赏识，余官淮海监司时，与相契重，每藉以询皋文梗概。

　　皋文所著《茗柯文编》，闻其名而未得读其书，惟阅恽子居《大云山房文稿》中所载一条，不胜钦慕，惜此时无此人，亦不闻有此言也。子居之言曰：“皋文前后七试礼部，而后遇散馆，已以部属用，朱文正公特奏，改授为编修。文正屡进达之，而皋文以善相诤。文正言天子当以宽大得民；皋文言国家承平百余年，至仁涵育，远出汉、唐、宋之上，吏民习于宽大，奸孽萌芽其间，宜大伸罚，以肃内外之政。文正言天子当优容有过之大臣；皋文言庸猥之辈，幸致通显，复敢坏朝廷法纪，惜全之何用？文正喜进淹雅之士；皋文言当进内能治官府、外能治疆场者。皆詹詹大言，救时药石。”皋文与曼云先兄同成进士，同入翰林，余曾于庶常馆数晤接，承其青睐，而不知其伟抱如此，彼时亦不知皋文工篆书，未及索其片纸数字，至今过其故里，时为惋然。

　　◎刘芙初编修过阳湖时，访刘芙初同年宅，不能见其后人；求《尚纟堂集》，亦不可得。

　　忆在京师与芙初结宣南诗社，芙初本惊才绝艳，而近作大不如前，同人比之江郎才尽。芙初以病出京家居，尤贫瘁，晚患风瘅，闻每饭尚烦其母太夫人手哺之，才人末路至此，甚可伤也。或问才尽之说，于古果有征乎？余考史称江文通在禅灵寺梦张景阳索去匹锦，宿冶亭又梦郭景纯索还五色笔，自尔才尽。此事自非子虚，惟前人论才尽者，以宋魏了翁之说为最正，然是讲学家言，未可以概古今之才士。若文通之才尽，则信有可稽。文通杂拟诗三十首，载在《文选》，最为著名，后人多效为之，然如《陈思王赠友》云：“日夕望青阁。”以青楼为青阁，岂非凑韵；《谢临川游山》云：“石壁映初晰。”以初晰为初阳，亦是趁韵；《刘文学感遇》云：“橘柚在南园，因君为羽翼。”以羽翼说橘柚，亦无解于就韵；《潘黄门述哀》云：“徘徊泣松铭。”松是松楸，铭是志铭，二字连用，未免牵强；《郭弘农游仙》云：“隐沦驻精魄。”此用《江赋》“纳隐沦之列真，挺异人之精魄”，即郭语也，而合成一句，亦未免乖隔；《孙廷尉杂述》云：“凭轩咏尧老。”谓尧及老子，则不伦；又云：“南山有绮皓。”谓四皓中之绮里季，则偏举；又云：“传火乃薪草。”此用《庄子》“为薪火传”之语，而草字凑韵，可笑；《颜特进侍宴》云：“瑶光正神县。”赤县神州岂可摘用神县二字；又云：“山云备卿霭，池卉具灵变。”以卿霭为卿云，已属生造，以灵变为灵芝，更奇；《袁太尉从驾》云：“云旆象汉徙。”谓如天汉之转，《谢光禄郊游》云：“烟驾可辞金。”谓置身烟景而金印不足羡，则又成何语乎！凡此似皆可以才尽例之也。

　　◎金山余不到金山已十六年，今夏舟至丹徒，为守风不能渡江，又贪看都天庙会，泊京口者三日，乘暇率恭儿偕其妇婉蕙，挈佳年、俦年两孙，坐红船游金山。适丹徒县官饬纪纲，就山中设午餐，遂憩而饮焉。婉蕙喜谈诗，席间问余曰：“金山寺诗，自以唐张一首为绝唱，此外，果无人不阁笔乎？”余曰：“记得孙鲂亦有诗云：”万古江心寺，金山名日新。天多剩得月，地少不生尘。橹过妨僧定，涛惊溅佛身。谁言张处士，题后更无人？‘可谓夸矣，而实不及张之自然。乃李翱亦有诗云：“山载江心寺，鱼龙是四邻。楼台悬倒影，钟罄隔嚣尘。过橹妨僧梦，惊湍溅佛身。谁言题韵处，流响更无人？’后四句全袭孙意，不知何故，三人皆唐人也。郎仁宝谓明人莆田黄谦者，乃次张韵而又不及，尤为可笑。余谓袭前人名作不可，次名作之韵尤难，然亦视其人之才力何如耳。在京师时，尝与吴兰雪谈诗，兰雪极笑黄仲则《黄鹤楼诗》必次崔颢韵为胆大气粗，且悠韵如何押得妥？虽以仲则之才，我断其必不能佳耳。适架上有《两当轩诗钞》，余因捡示之，兰雪读至‘坐来云我共悠悠’，乃拍案叫绝曰：”不料云字下但添一我字，便压倒此韵，信乎天才，不可及矣！‘“饮次，有导佳年等观郭璞墓者，婉蕙问曰：”窃闻郭璞善葬，而必择此地，其理何居？“余无以判其说，但谓此是历来相传，究竟无碑碣可据，因举《金山寺志》中所载前明日本使臣中天叟诗告之云：”遗音寂寂锁龙门，此日青囊竟不闻！水底有天行日月，墓前无地拜儿孙。“

　　（后尚有四句，忘不能举其词）又有沈石田一诗云：“气散风冲岂可居，先生埋骨理何如？日中数莫逃兵解，世上人犹信葬书。”如扣晨钟，寐者可以深省，然不如“墓前无地拜儿孙”七字深切而有味也。

　　◎焦山初到邗上，知好即欲招游焦山，忆官苏藩时，以开坝催漕诸役，盖无岁不登金、焦；又于乙未年，曾偕逢儿、英儿信宿焦山松寥阁，备领山中胜事，辄为神往。或言焦山古名樵山，因汉处士焦光隐此，故名。罗茗香曰：“闻之江郑堂藩言，樵字当作谯，不知其义何居？”余曰：“杜佑《通典》载京口有谯山戍，《太平寰宇记》亦以谯山为戍海口之山，《嘉定镇江府志》云，江淹《焦山诗》旧本作谯山，是皆郑堂所据，知北宋以前，尚名谯山。谯有望远之义，故戍楼名谯楼，戍山亦名谯山也。宋以后始以焦孝然之事附会之。孝然避兵娶妇于扬州，见《三国志》注。彼时孝然年尚幼，未必即有隐焦山被三诏之事。且孝然为魏以后人，蔡伯喈卒于汉末，在孝然之前，焦君之赞，当别是一焦君，似蔡亦无为孝然作赞之事。但因孝然而名山，相传已久，而古字之从谯，似我辈不可不知耳。”

　　茗香甚以为然。焦山水晶庵中有长沙陈恪勤手书一联云：“山月不随江水去，天风时送海涛来。”跋云：“此山中旧联，不知为何人所作，今久无存，山僧数为吟诵，余甚爱之，以属对不甚工，或亦传述之讹，因以江月易作山月，流水易作江水”云云。而自然庵中林少穆尚书亦书此联，作“江月不随流水去，天风直送海涛来。”跋云：“此朱文公句，陈恪勤不审所出，易江月为山月，流水为江水，又误以直作时，今重书以正之。”按陈恪勤固以意轻改旧句，而少穆亦偶未审也。

　　此宋赵忠定公汝愚同林择之、姚宏甫游吾乡鼓山诗句，朱子喜之，为摘“天风海涛”四字，大书磨于Ю﹀峰顶，后人又为建天风海涛亭，今亭久圮，而摩字犹存，此句亦长在人口，不知者遂误以为朱子诗。今赵诗载《鼓山志》，厉樊榭《宋诗纪事》亦录之。此联以题鼓山固佳，今若移题焦山，则情景尤真切，故乐为辨之。记得水晶庵壁又有“入室果同水晶域，开门正对石公山”一联，殊工雅，忘却何人所题。石公山即象山，正与焦山相对也。又记得丁未夏，余游焦山时，借庵诗僧犹健在，前一年是其八十诞辰，借庵索余补赠联句，时从游者已停桡相待，乃手挥十四字与之云：“山中鹤寿不知纪，世上诗声早似雷。”句虽未工，而意颇切，借庵称谢不绝口，而余则久忘之，今此联尚悬海西庵壁，阅之如同隔世矣。

　　◎云台师唱和诗余以五月廿日卸装邗城，廿一日走谒阮云台师相，时吾师年八十有三，阔别五年，虽语言步履稍不逮前，而精神兴致极好。廿五日即承折柬招余同毕韫斋茂才泛舟湖上，饮于长春桥畔之邗上农桑，吾师所修复别业也。归舆率成一律奉谢云：“溯洄邗上旧农桑，雅爱清游寂寞乡。二客恰宜伴坡老，一湖早已属知章。

　　舫中画本资欣赏（适携旧藏书画数事，于舟中共观，极为吾师所欣赏）。市外盘餮许饱尝。我本公门杂桃李，长春花柳共成行（师于门外湖塘新栽花树甚伙）。

　　三十日复承招同诗人王望湖、阮慎斋、孟玉生、僧小支游双树庵看竹，叠前韵一律云：“洗眼精蓝话宿桑，相逢都在水云乡。寻花乍入长春地，看竹还歌有斐章。

　　占调闲中欣静契（时听僧树庵弹琴），清斋午后快同尝（是日蔬食茶话，并不设酒）。谷人往矣伊人渺，珍重笼纱墨数行（寺中有吴谷人、伊墨卿二先生遗墨）。“

　　前诗正在录呈，而吾师适以诗飞示，云：“偶过双树听琴韵，不向红桥问玉箫。

　　平仲古阴浓盖竹，辛夷新叶绿于蕉。悟开梧月镫窗夜，拟待荷花池露宵。同是随时爱光景，惜无覃老共今朝。“注云：”中丞适以苏斋谈诗画册索题（册名《灯窗梧竹图》）。“余复次韵奉呈云：”梧竹诗情久寂寥，钧天复与振风箫。苔痕恰好连双树（孟玉生与双树庵僧并号树庵），茶话何烦配一蕉。谢绝春游过僻地，直须云卧到深宵。笏庵近在安家巷，画理真堪永夕朝。“适吴笏庵京兆以《邗江寓居画卷》属题，卷中布景正连及虹桥以西双树庵一带，故及之。吾师近以老眼模糊，嫩于作字，有以书画求题者，辄草草应之，与人来往小简，往往狂草错互，有须以意会通者。惟有求擘窠榜书者，则无不应，盖不甚费目力，且易于纵腕力也。然亦极有斟酌，近有新庶常以匾式求大书，乞作”绍衣堂“三字，吾师应之；越日，将原纸送回，并加一小笺云：”此三字不难一挥，惟有人问所据何书，我不敢以《康诰》之言对也。“其矜慎有如此者。

　　◎眉寿说云台师尝与余对坐良久，熟视而言曰：“君眉间有二长毫，此寿征也。经典中屡言眉寿，如‘绥我眉寿’、‘以介眉寿’、‘眉寿无有害’、‘眉寿保鲁’、‘眉寿万年’（《仪礼》、《士冠》、《少牢》皆有此语）。钟鼎文字中言眉寿尤多，其文象形为[1234]，直是画出寿眉之面。前数年嘉兴老友张未来相见，其眉间亦有毫长出寸许，时未年已七十有六，余曾作《眉寿说》贻之。今君眉与未同，益足证经典中眉寿之象。惟眉寿古多而今少，岂今人固不如古人哉？”

　　按吾师今年八十有三，眉却无毫。或曰：有寿而不必长眉者，未有长眉而不寿者。

　　然细察吾师耳间有长毫数茎，而余耳际亦微有毫，记得相书中云：眉毫不如耳毫，耳毫不如项下绦。今眉毫耳毫皆有征，惟项下绦则尚未详辨耳。

　　◎红船今大江来往之船，以云台师巡抚江西时所制红船为最稳、且最速。嘉庆十八九年间，始创为于滕王阁下，后各处皆仿造，人以为利。今湖北、安徽以迄大江南北，吾师所制之船随在，而有船中小扁，多师所手题，有沧江、虹木、兰身、曲江舫、宗舫诸号，数十年来利济行人，快如奔马，开物成务之功伟矣！吾师尝为余述在江右时，偶以事遣家丁回扬州，恰值风水顺利，朝发南昌，暮抵瓜州，若非红船断不能如此快速也。因制一联悬于舟中云：“扬子江头万里浪，滕王阁下一帆风。”

　　◎相府新旧门联云台师旧宅在旧城之公道巷，自回禄后，始迁居新城南河下康山草堂之右。

　　余于数年前初到扬州，即谒师于旧宅，巷口有石牌楼，大书“福寿庭”三字，大门口贴八字大联云：“三朝阁老，一代伟人。”时观者多以为疑，谓师之枚卜在道光年间，何以有三朝阁老之称？不知师于乾隆六十年九月已授内阁学士兼礼部侍郎，则阁老之称由来已久。或又疑“一代伟人”四字颇嫌自夸，余初亦无以应之，后读《雷塘庵主弟子记》，乃知师于嘉庆五年在浙江巡抚任内，奏陈筹海捕盗等，因曾奉有“显亲扬名，为国宣力，成一代伟人”之谕，此是敬录天语，并非自夸也。后吾师亦微闻人言，遂于新宅大门改书云：“三朝阁老，九省臣。”

　　则更不招拟议矣。按王兰泉先生《湖海诗传》中吾师诗下小传，有“年华正盛，向用方殷，加之以开物成务之功，进之以诚意正心之学，洵一代伟人”云云，似亦敬本褒嘉之语，而吾师究以为涉于自炫，故改书之，老臣谦抑之盛心，可以风矣。

　　◎太傅衔云台师以今年丙午乡试重宴鹿鸣，大吏奏入，得优旨，晋加太傅衔，并有三赴鹿鸣之望，荣宠极矣。按吾师本以太子太保原衔越加七级而至太傅，如斯旷典，前此所未闻也。谨考本朝满、汉大臣生前以太傅加衔者，如金文通之俊、洪文襄承畴、范文肃文程、鄂文端尔泰、曹文正振镛、长文襄龄，不过六人，余如马文穆齐、佟端纯国维、佟忠勇国纲、奉文勤宽、谢清义升、杨敏壮捷、顾文端八代、王文恭顼龄、张文端英、朱文端轼、钱文端陈群、蔡文恭新、董文恭诰，皆由身后赠太傅衔，其由太子太保越赠太傅者，则惟刘文正统勋一人，若吾师之躬逢其盛，真稽古之殊荣，科名之旷遇，宜邗江大夫、士欢欣鼓舞，啧啧以为美谈矣。

　　余客居无以为贺，献一联云：“异数超七阶，帝眷东山谢太傅；嘉宾伫三肄，天留南国鲁灵光。”但求切，不求工也。是年江南副考官黄征三通副赞汤为吾师门下士，由金陵闱中寄联相贺云：“鸾诏亲褒，历相三朝贤太傅；鹿鸣重宴，同年一榜小门生。”亦工不足而切有余也。又山西平定州张石洲穆以集杜句贺云台师重宴鹿鸣加太傅衔楹帖云：“从来谢太傅，只似鲁诸生。”师甚赏其巧切，而外人多不以为工。按杜诗《奉观严郑公厅事岷山沲江画图诗》末联云：“从来谢太傅，邱壑道难忘。”又《奉送郭中丞兼太仆卿充陇右节度使诗》中一联云：“耻为齐说客，只似鲁诸生。”不稽其出曲，不知其浑成也。云台师有老妾刘恭人，即嫡配江夫人之媵也。师两次断弦，得其内助力为多。生子祜，登道光癸卯乡荐，现官刑部山西司郎中。刘得四品恭人封典，女适吴刺史公谨崧圃阁老子。妇也今岁七十寿辰，师讦同人为之制锦称觞，余亦制一联往祝，句云：“鹿宴沐恩浓，正及臣门膺旷典；翟衣襄政久，更看子舍策清名。”翼日师亲来谢步，并曰：“此番同人所赠联轴颇多，惟阁下及右原所撰句最佳。”右原句云：“温温恭人，母以子贵；潭潭相府，日引春长。”先是右原以酒筵献，吾师以手简谢云：“此席恰为暖寿而来，暖者温也，所谓‘温温恭人’是矣。”右原即因此制成联句，庄重浑成，真可入余《联话》与欤！

　　●卷二◎广厦壬寅年因避海警到扬州，借居流芳巷张松郡丞容园中者三阅月，水木之胜甲于邗江；今岁重至扬州，则松已赴官袁浦，许小琴为卜居南河下之支氏空宅中。宅无园圃而高梁广厦，亦是邗江第一家，于逭暑为宜，而家人犹有苦热者，因口占一律示之云：“借人广厦乐栖迟，随分都忘故土思。但舍高官何必隐，弗耽佳句易成诗。纵横铅椠家人笑，脱略衣冠过客疑。祗惜万方同苦热，清凉心地有何裨。”尝录呈云台师，谓末联别出一意，必如此诗方非空作。适修林少穆中丞信，亦附呈此诗，中丞回信云：“读寄诗，甚羡甚愧，末二句尤觉深人无浅语耳。”此宅前厅最崇敞，璧星泉制军、梁楚香抚军过访，皆讶余财力之雄，而不知其为借居也。星泉曰：“虽是借居，然不可无一题扁，以纪一时鸿爪。”余拟题为“随安室”，属许珊林太守篆之。后进有大楼，儿辈亦请题扁，余笑曰：“可署为‘见一楼’乎？”或请其说，余曰：“‘相逢尽道休官去，林下何曾见一人’，拟戏摘二字耳。”或曰：“此句究出何典？”余曰：“此唐人诗也。韦丹《寄灵彻》云：”王事纷纷无暇日，浮生冉冉只如云。已为平子归田计，五老岩前必共闻。‘灵彻酬云：“年老身闲无外事，麻衣草坐亦容身。相逢尽道休官去（或作好）。林下何曾见一人。’”客曰：“既有扁矣，可无联乎？”余复戏集唐、宋人句云：“即知远客虽多事，将谓偷闲学少年。”客为冁然。

　　◎棣园扬城中园林之美甲于南中，近多芜废，惟南河下包氏棣园为最完好。国初属陈氏，号小方壶，继归黄中翰，为驻春园，最后归洪钤庵殿撰，名小盘洲，今属包氏，改称棣园，与余所居支氏宅，仅一墙之隔。园主人包松溪运同，风雅宜人，见余如旧相识，屡招余饮园中。尝以棣园图属题，卷中名作如林，皆和刘澄斋先生锡五原韵，故余亦次旧韵，率成一首云：“人生适意在邱壑，底用豪名慕卫霍？

　　有山可垒池可凿，闭户观书殊卓荦。何况耽耽盛楼阁，满眼金迷复彩错。二分明月此一角，南河名胜画舫拓（《画舫录》中所未载）。永叔荷花魏公药，千载风流春有脚。卸装我忆寄庑昨，隔墙先听鸣皋鹤。名园果冠绿杨郭，闲居永昼舆轩乐。何必缁尘溷京洛，因依幸许芳邻托，日日从君泥杯杓。“园中有二鹤，适生一鹤雏，逾月遂大如老鹤，余为扁其前轩曰”育鹤“，松溪问余曰：”夙闻鹤为胎禽，而此乃卵生，何也？“余曰：”鲍明远《舞鹤赋》云：“伟胎化之仙禽。‘明言胎化而始为仙禽也。《相鹤经》云：”千六百年形定，饮而不食，与鸾鹤同群，脱化而产为仙人之骐骥。’《博物志》云：“鸿鹄千岁皆胎生。‘鹤、鹄古今字，然则未千岁以前，固依然卵生矣。”

　　◎小玲珑山馆邗上旧迹，以小玲珑山馆为最著，余曾两度往探其胜，寻所谓玲珑石者，皆所见不逮所闻。地先属马氏，今归黄氏，即黄右原家，右原之兄绍原太守主之。

　　余曾检《扬州郡志》及《画舫录》，皆不得其详，遂固向右原索颠末，右原为录示梗概云：康熙、雍正间，杨城鹾商中有三通人，皆有名园，其一在南河下，即康山，为江鹤亭方伯所居，其园最晚出，而最有名，乾隆间翠华临幸，亲御丹毫，鹤亭身后，因欠帑，园入官。今仪征太傅领买官房，即康山正宅，园在其侧，已荒废不可收拾，终年键户，为游踪所不到。盖康山以“康对山来游”得名，扬郡无石山，仅三土山，平山、浮山及康山是也。康山若再过数年，无人兴修，故迹必愈湮，恐无有能指其处者，而不知当日楼台金粉，箫管烟花。蒋心余先生常主其园中之秋声馆，所撰九种曲，内《空谷香》、《四弦秋》，皆朝拈斑管，夕登氍毹，一时觞宴之盛，与汪蛟门之百尺梧桐阁、马半槎之小玲珑山馆，后先媲美，鼎峙而三。汪、马之旧迹，皆在东关大街。汪、马、江三公皆鹾商，而汪、马二公又皆应词科。汪氏懋麟，江都人，由丁未进士授中书，以荐试康熙鸿博，为渔洋山人高足弟子。园中有百尺梧桐，千年枸杞，今枸杞尚存，而老梧已萎，所茁孙枝，无复曩时亭苕百尺矣。此园屡易其主，现为运司房科孙姓所有。至小玲珑山馆，因吴门先有玲珑馆，故此以小名。玲珑石即太湖石，不加追琢，备透、绉、瘦三字之奇。马氏两兄弟，兄名曰，字ㄍ谷，一字秋玉；弟名曰璐，字半槎，皆荐试乾隆鸿博科。开四库馆时，马氏藏书甲一郡，以献书多，遂拜《图书集成》之赐，此《丛书楼书目》所由作也，然丛书楼转不在园。园之胜处为街南书屋，觅“句廊透风透月”、“两明轩”、“藤花庵”诸题额。主其家者为杭大宗、厉樊榭、全谢山、陈授衣、闵莲峰，皆名下士，有《邗江雅集九日行庵文宴图》问世。辗转十数年，园归汪氏雪礓。汪氏为康山门客，能诗善画，今园门石碣题“诗人旧径”者，犹雪礓笔也。园之玲珑石，高出檐表，邻人惑于形家言，嫌其与风水有碍，而惮鸿博名高，隐忍不敢较，鸿博既逝，园为他人所据，邻人得以伸其说，遂有瘗石之事。故汪氏初得此园，其石已无可踪迹，不得已以他石代之。

　　后金梭亭国博过园中觞咏，询及老园丁，知石埋土中某处，其时雪礓声光藉甚，而邻人已非复当年倔强，遂决计诹吉，集百余人起此石复立焉。惜石之孔窍为土所塞，搜剔不得法，石忽中断，今之玲珑石岿然而独存者，较旧时石质不过十之五耳。汪氏后人又不能守，归蒋氏，亦运司房科，又从而扩充之，朱栏（此下衍一“漫”字，今删）碧，烂漫极矣，而转失其本色，且将马氏旧额悉易新名，今归黄氏，始渐复其旧云。

　　◎二十四桥扬州二十四桥之名，熟在人口，而皆不能道其详。宋王象之《舆地纪胜》云：二十四桥，隋置。并以城门坊市为名。后韩令坤者，省筑州城，分布阡陌，别立桥梁，所谓二十四桥者，或存或亡，不可得而考。或谓二十四桥只是一桥，即在今孟玉生山人毓森所居宅旁。玉生尝导余步行往观，桥榜上有陶文毅公题“二十四桥”大字，询之左近建隆寺、双树庵僧人，俱未敢以为信。按杜牧之《樊川集》云：扬州，胜地也。每重城向夕，倡楼之上，常有绛纱灯万数，辉罗耀列空中，九里三十步街中，珠翠填咽，邈若仙境云云。则所谓“二十四桥明月夜”者，自必罗布于九里三十步中，不得以一桥当之。沈括《补笔谈》亦云：“扬州在唐时最为富盛，旧城南北十五里一百五十步，东西七里三十步（与《樊川集》微有不同），所可纪者有二十四桥。最西浊河茶园桥，次东大明桥（原注：今大明寺前）。

　　入西水门有九曲桥（原注：今建隆寺前），次东正当帅牙南门，有下马桥，又东作坊桥，桥东河转向南，有洗马桥，次南桥（原注：见在今州城北门外），又南阿师桥（‘阿’原误为‘河’，据《补笔谈》改）、周家桥（原注：今此处为城北门）、小市桥（原注：今存）、广济桥（原注：今存）、新桥、开明桥（原注：今存）、顾家桥（此下《补笔谈》尚有‘通泗桥’）、太平桥、利园桥，出南水门有万岁桥（原注：今存）、青园桥，自驿桥北，河流东出，有参佐桥（原注：今开元寺前），次东水门（原注：今有新桥，非古迹也）东出，有山光桥（原注：现在今山光寺前）。又自衙门下马桥直南，有北三桥、中三桥、南三桥，号九桥，不通船，不在二十四桥之数。“然则即沈括所纪，除九桥外，亦止有二十桥，所谓二十四桥者，究竟无由凿指其地。适玉生以《二十四桥》画卷索题，余漫应之云：”我居扬州不识路，二十四桥定何处？桥头忽逢贤主人，手捧画图索题句。

　　或云此桥是陈迹，或云廿四此其一。二分明月非古时，一片彩虹岂畴昔。招提近接建隆龛，胜迹遥连双树庵。诗禅画髓琴心并，我欲扶筇过再三。“跋云：”双树庵僧工琴，建隆寺僧工诗，玉生则诗画并工，竹西精华萃于此地，则以二十四桥之名专属之也固宜。“玉生亦自号树庵，盖二十四桥侧，有古大银杏一株，士人呼为晋树，树中空处，恰可筑室。得余诗甚喜，越日即成《树庵图》，兼次余韵云：”蜀冈山下隋堤路，旧有樊川高咏处。秋风凉夜渺余怀，时倚红兰老觅句。

　　题桥片石久无迹（‘烟花夜月’四字今不知所在），桥是桥非名则一。古人风雅地因传，安见今人不如昔？诗人何日来同龛，花为四壁树为庵。于此间得少佳趣，举杯月与先生三。“玉生曾受业于方茶山先生，故其诗笔迥不犹人。近拟于晋树前添筑草堂三间，符南樵为作《募赀小启》，词藻甚美，迄无应者，余濒行时，曾述之但云湖都转及许小琴分司襄成其事，亦竹西一美谈也。

　　◎建隆寺建隆寺本后周李招讨重进旧宅，宋师入城，招讨力不能支，合室自焚，因敕建为寺，即以建隆年号为名。近僧小支手辑《建隆寺志》，并绘《建隆寺图》，征名流题咏，余次云台师韵云：“竹西讲忠义，似梅香破腊。古寺抱冬心，千载不萧飒。支公爱神骏，怀古如响答。冷缘与俗判，胜践招我踏。阐幽合名流，好事仗老衲。咄哉《淮海浊》，鄙词委尘劫（姜白石有《淮海浊》乐府，即咏李招讨事，宋臣之言自应尔也）。珍兹图志传，敬伫香火接。隔邻梅花岭，贞风共猎猎。”时小支欲于寺中西偏募建李招讨祠龛，征余楹柱之语，余集唐刘兼、陆龟蒙诗句应之云：“万叠云山供远恨，一家烟雨是元功。”近但云湖都转亦题一联云：“宋史何妨称叛宋，周亲毕竟欲存周。”亦有味也。

　　◎桃花庵三贤祠扬州名胜以平山堂为最著，平山堂诗以王荆公“一堂高视两三州”一律为最佳，平山堂楹联以伊墨卿太守“隔江诸山”十字为最壮。余于壬寅夏初来游，亦曾撰一联云：“高视两三州，何论二分月色；旷观八百载，难忘六一风流。”谢椒石同年嘲之曰：“联句实佳，然二十二字中用数目字多至七八，非古人所讥卜算子乎？”余笑置之。丙午年重至邗上，游桃花庵，登三贤祠堂，与黄右原比部、罗茗香茂才商撰楹帖，右原为杂举《东坡志林》、《墨庄漫录》、《避暑录事》，为合拟一联云：“四朵兆金瓯，是二千石美谈，不因五色书云，谁识名流皆五马；万花停玉局，惟六一堂如旧，若溯三贤谥典；合将祠额署三忠。”时罗茗香亦拟一联云：“胜地景芳徽，卅载三贤俱典郡：同龛昭祀典，两文一献共称忠。”按韩忠献之守扬，在庆历六年，欧阳文忠则在庆历八年，距苏文忠之元丰守扬时，恰三十余年。此前后两联俱见典雅，非不学人所能办，当不让李兰卿独步于前矣（李兰卿旧联有“谥并称忠”语，故即具意而衍之）。因用前联署余名，以后联署恭儿名，悬之壁间，而疏其缘起于此。越日茗香又拟一联云：“杨柳拂堤塍，追溯前徽于宋历仁神两世；桃花遍祠宇，传来美谥至今合文献三忠。”亦佳制也。

　　◎真一坛中秋后一日，罗茗香招同黄右原、巫小咸在真一坛看桂花，并观吴道子画轴、赵松雪行书卷，徐问松道士所宝也。吴道子所画，系真武帝法身，气象极庄严。

　　此外，各道教皇画像不下百十轴，末皆题“崇祯十年右都督田弘遇同妻一品夫人吴氏造”。按弘遇之女即田妃，以崇祯元年册为礼妃，旋加贵妃，弘遇以女贵，继妻吴氏有才艺，妃似之。居扬州新城田家巷，东起东关大街，西至缺口门大街。

　　《吴梅村集》中《永和宫词》所谓“扬州明月杜陵花”，即咏其事。崇祯十年正田氏贵盛之日，然此蘸多轴，亦非田氏夫妻所能创为，盖道教盛于嘉靖，京师道藏殿观必多传流，田氏所奉最伙，后载回扬州，又经流落各处，今问松道士陆续收回，故成此大观，遂为邗城一巨迹也。是日小咸为余写真，庭前有三鹤迭鸣迭舞，坐桂香馥郁中，观游人如织，因得一律云：“暂辞入烟萝，欲界仙都足浩歌。怪伟丹青吴道子，纤妍翰墨赵鸥波。尘容愧写头陀老，香味浑忘鼻观和。

　　坐听庭阶声一一，明心虽迥待如何？“云台师曰：”结句别有寄托，可谓情深于文。“按吴道子画迹，生平所未见，此会实关眼福，故特纪以诗。适问松索书楹联，因即以诗中”怪伟丹青“十四字应之。

　　◎水仓扬州城内街巷多设水仓，其法甚善，他郡县所宜仿行也。相传乾隆五十九年四月，新城多子街一带，不戒于火，每延烧彻昼夜，有余观德者，人颇豪侠，视而悯之，因创设水仓。其地在人烟稠密距河稍远之区，买屋基一所，前设门楹，中为大院，置水缸百十只，满贮以水，复置水桶百十只，兼设水龙一二具，扬州俗语谓之水炮，设有左近报火者，汲桶可以立集，炮夫可以即行。孙春洲为作门联云：“事有备以无患，门虽设而常关。”余尝过皮市街，见有广济水仓，门上勒石扁，字极佳，询之，则鲍崇城所作也，字体极得诚悬法，因增其名，入《随安室书录》中，罗茗香云，水仓门联原本出句系“井用汲以受福”，后始改“事有备以无患”。余又改为“事前定则不合”，又别拟一联云：“玉瓒何烦裨灶禳，金莲永免祝融灾。”近日各衢路增设愈多，章程愈密，可谓法良意美。

　　◎喜雨唱和诗扬州今年之热倍于往年，正在郁蒸不可解间，闻但云湖都转设坛祈雨，甫下令而浓云倏布，旋沛甘霖，彻三日始止，喜之不胜，因口占四截句简云湖，并约同人和作。云：“广陵使者久宜民，牲璧关心果有神。侧耳灌坛才肃令，阿香早已走飚轮。”“三日为霖信不差，滂沱声里杂欢哗。南河庑客犹飞舞，何况芜城十万家！”“但快祛炎见尚低，三农从此洽群。放晴待上平山望，何处新秧不插齐？”“游宦何如听雨眠（陆放翁句），三家村里好相怜。荷衣云阵真堪恃，亟献新诗祝有年。”扬州人以云台师相、饴原总宪及余为南河三老，以同居南河下街故耳，故末首有“三家村”语。饴原总宪和诗云：“只合相公成二老，我惭诸葛大名齐。”云湖都转和诗云：“共传邗上耆英会，夏气先清三老家。”皆答此句意也。吴笏庵京兆和云：“扬州民本是公民，催雨诗成笔有神。公自不居归使者，非关使者始随轮。”“应是龙行点不差，天瓢夜半泻声哗。扬州万户连云起，此雨偏宜是小家。”“晓起油然势尚低，望云心果慰民。丰年岂独占淮楚，一熟还应及鲁齐。”“洗足关门听雨眠（东坡句），独家村里自相怜（公诗以”三家村“自比三老，故即以独家村为比）。遥知三老风流剧，定说予今尚少年。”

　　此外和韵者尚十余家，而此四诗最脍炙人口云。

　　◎下河舟中杂诗余与杨竹圃亲家别已五年，今夏挈眷属来扬州，本拟即可把晤，乃竹圃于今春抱重恙，虽已痊愈，而气体虚羸，惮于远涉，且时方酷暑，祗宜养疴于安丰场署中，余因渴欲相见，遂于初秋四日，买舟径为东淘之游。住署斋者十日，时竹圃已健胜如常，复拿舟同游海陵，访魏笛生观察，又盘桓三日，始分手归舟。时竹圃年七十一，余年七十二，笛生则年七十五，皆轻健无龙钟态，海陵城中观者啧啧，以为老人星聚，殆不虚也。余有《下河舟中杂诗》十二首纪之，他日或可编入方志乎？诗云：“席帽山头秋气清，扁舟飞出绿杨城。来已厌筝琶耳，要作听风听水行。”“闽江邗水路三千，凤泊鸾飘又几年！谁信抟沙仍得聚，好风吹到月华圆。”“宦海前尘不倦谈，家常情话转讠南讠南。助君儿女团栾趣，记取当年老退庵（时三子妇亦挈小孙归宁）。”“借人官阁避尘嚣，豆架瓜棚亦足豪。绕座素兰如客淡，倚墙红蓼比人高。”“不妨终夜听滂沱，欹枕喧传屋漏多。

　　我正归舟要新水，东淘涨接海陵波。“”官舍融融子舍春，不嫌地僻不忧贫。累君小试调羹手，一醉饕翁动浃旬（谓雪峰世讲）。“”承明旧侣猛回头，海角天涯一聚沤。樽酒匆匆快谈艺，便将三日抵千秋（谓笛生观察）。“”连日欢筵杂醉醒，三人二百十余龄。海城童叟齐骧首，信有天边小聚星。“”此间刺史旧同官，助我清游续古欢。爱读剑南碑记好，碧云香雨一庭宽（张东甫州牧招游光孝寺，寺建于晋义熙，南宋奉敕改今名，陆放翁为碑记。香雨楼在大殿后；方丈额“碧云”二字，为宋宁宗所书）。“”关形势实Лヴ，往事迷离付浩叹。眼底胸中今了了，何人真措泰山安（登泰山墩望见山关，即当年英夷由海入江之路。

　　山因州为名，山顶有岳忠武庙，盖忠武尝知泰州也。，市缘切，音遄；又是为切，音垂，皆古音，并见《唐韵》及《集韵》。今江南皆呼山为“徐山”，则因垂音而转耳）。“”归海归江路不明，桑麻井里总关情。须知得守真须守，两害相衡但取轻（近闻运河各坝齐开，所过下河低田，未免淹浸，为之慨然）。“

　　“茱萸湾外最喧う，壁虎桥边听溯洄。旧日布帆无恙在，兼旬访戴已归来（初由湾头进下河，即茱萸湾也。归途仍坐去时原舟，由壁虎桥出运河，以避湾头闸之险浪）。”附录竹圃和作云：“滨海衙斋冷，长年无客临。径先荒草满，门掩白云深。忽见故人刺，如传空谷音（七月初六日阍人走报公来，始以为误也，既见名柬乃信）。趋迎真倒屣，狂喜自难禁。”“语笑分明是，相逢岂梦中。何期居僻地，竟得挹清风。话旧供鸡黍，称觞荐韭菘（是日为公诞辰）。更怜娇弱女，随侍省衰翁。”“已下悬陈榻，还乘访戴舟（公在安丰住十日，复偕公同往泰州访魏笛生观察）。高情方外约，遗迹箧中搜（张东甫招饮光孝寺，时公方有《师友文钞》之刻，笛生为搜罗丛残附益之）。童叟各青眼，主宾皆白头。古欢只三日，良会足千秋。”“同是他乡客，他乡又别离（十九日公即由泰州回扬州，余亦归安丰）。一江分去路，两地系相思。泥雪飞鸿迹，蒹葭白露诗。论文重剪烛，尊酒更何时？”

　　◎重阳今年重阳，初拟步游平山堂，因阻雨不能出，遂闭门与家人煮酒持螯以遣之，适佳年孙背诵杜老《重阳诗》，余因戏借杜老诗句为发端，得七截二首云：“重阳独酌又何妨，苦忆横冈第一堂。满拟扶藤微步上，满城风雨正迷茫。”“老去悲秋别有因，支离早是挂冠身。茱萸酒熟霜螯美，何必相寻落帽人。”回忆仕宦中外数十年，遇重阳日无有不出游者。或作宾，或作主；或盛集，或独游；或有诗，或无诗。惟在京师，戊寅重阳日，与顾南雅、龚季思二同年登西山上戒坛之游，为最奇绝，曾有句纪之云：“谁能重九辰，真造大千表。”此外游事皆平平无奇耳。其有故而不出者，则扈跸辽、沈时，以寒疾兀坐行帐中，又前数年提兵上海时，以军务倥偬不暇出，及此次邗上阻雨而三云。重阳多晴，此雨亦数十年来所未见，故不可不记。吾乡黄莘田先生诗云：“谁能令节都无负。”信然。

　　◎喜雪唱和诗邗江一冬无雪，农民望泽孔棘，粮艘需水尤殷，乃于立春前数日，祥广布，厚至一尺有余，喜舞之余，漫成四截句以纪之云：“一冬望眼忽眉轩，乱舞横飞肃不喧（”乱舞横飞岂有涯“，朱文公咏雪句也）。千尺遗蝗万家麦，欢声早已浃郊原。”“坐看名园玉戏奇（是日张松郡丞招同陆梦坡藩伯饮容园中），红灯绿酒照霜髭。琼思瑶想吾何有，漫与当场喜雪诗。”“闻说联樯督罢难，京江定许助银澜。同云漠漠连朝合，更盼天膏万里宽。”“居然盈尺表年丰，脉脉惟归造物功。几辈裹头作吟事，先应挑动笏庵翁（谓吴西谷山长）。”时以诗呈云台师，师即命驾过访，并袖和诗见示，中一首云：“一冬无雪麦苗干，况复多藏逼岁残。赖有丰年先表瑞，老夫拂袖不知寒。”盖日内正有票盐验赀之役，邗城积金至千余万，甫于日前散出，而瑞雪旋来，此吾师所以喜中加喜也。翼日吴笏庵山长和诗云：“亦知喜雪共凭轩，早有诗人笑语喧。却道清游更多兴，不辞一片踏寒原。”“我亦思吟句未奇，空教捻断数茎髭。儿童为报缄函到，说是先生又送诗。”“素怯尖叉和句难，东坡借雪每生澜。公今幸未来相斗，差喜拈时韵脚宽。”“也如喜雨庆歌丰（公前有《喜雨诗》），应是诗催笔有功。后辈敢争前辈句，笏庵终让退庵翁。”又叠韵云：“虚皇昨夜降瑶轩，下界无闻鸟鹊喧。

　　侍从都教骑白凤，纷纷齐过乐游原。“”曼衍鱼龙戏自奇，烂银点额玉垂髭。若教剖出冯夷蚌，更得明珠缀入诗。“”莽莽沉沉欲视难，太阴昼合海翻澜。不因滕六能施逞，粉本何由得范宽。“”见来姑射已占丰，捧出黄人与献功。试为举头应更喜，白漫漫作碧翁翁。“余亦叠韵和答云：”欣闻陋巷迓高轩，又报诗往复喧。一雪顿关飞动兴，更思蹑屐走寒原。“”敢学尖叉斗韵奇，几人同我捻吟髭。从今好约延陵叟，但遇佳题莫负诗。“”咄咄盐赀聚敛难，漫藏真怕起狂澜（用云台师诗意）。朱提甫散祥至，且喜财源万里宽。“”身闲但祝屡绥丰，诗退还余酒有功。喜雨未几旋喜雪，长年惟学信天翁。“腊雪未消，集同人作坡公生日，再叠前韵答笏庵云：”诗晴佳想共轩轩，乐事良辰笑语喧。客子光阴真率会，不妨高宴续平原。“”行藏异趣各矜奇，满座华貂照雪髭。坡诞饱看坡字画（是日以坡公《定惠院月夜偶书》诗册并墨梅轴示客），可无数字打油诗？“

　　“寓公那复识时难，有客能翻舌本澜（笏庵诗云：”千万商银聚不难，堆银天更助添澜。若教捏得都成铤，我欲先开笑口宽“）。玉戏天公果成铤，底须崇论问桓宽？”“老去衰颜借酒丰，闲中铅椠亦论功。联华素发成诗话（王荆公《咏雪诗》：”素发联华惊老大“），便署扬州十一翁（笏庵诗云：”八三太傅貌犹丰，刻镂无妨摄养功。翁少阮翁年十一，我还十一小于翁。“故戏答其意）。”或问：“近年京师祈雪之事频烦，外直省亦间有之，此礼于古有考否？”余曰：“祈雪之典起于北宋，《宋史》祈报礼曰：凡旱、蝗、水潦、无雪，皆祷焉。其见于本纪者，自乾德元年十二月，始命近臣祈雪，直至绍圣元年十二月，终北宋之世，祈雪、祷雪事凡十五见。《周礼》中虽无祈雪之文，而《左氏传》昭公元年明载子产之言曰：”雪霜风雨之不时，于是乎之。‘此即三代祈雪之明证，今《文献通考》只有祈雨、祈晴，并无祈雪，则马氏之束耳。“

　　◎师友集余撰《师友集》十卷，凡二百六十余人，脱稿于道光壬寅冬月，嗣为儿辈匆匆付梓，未及细加校勘，错误不免，挂漏尤多。今冬始以刻本呈云台师鉴定，吾师遽宠以序云：“丙午岁除前，梁ぇ邻大中丞送到《师友集》，读之竟日不倦。

　　古人云，老见异书犹眼明，夫以日接红纸细书之函，老目更昏，对此安得不顿明也。历数六十年间举世交游，有一人能诗能笔、议论又皆公允如此者乎？胜于良史，胜于佳集，此他日必传之作也，因喜而缀言于简端。道光二十六年颐性老人阮元识。“按此书至扬州始分布，尚有沈鼎甫侍郎、程晴峰中丞、彭咏莪副宪、但云湖都转、吴红生太守、黄右原比部各题词，拟汇刊卷首，以志雅谊云。

　　◎少穆尚书赠联三儿恭辰五上公车，依然故我，近缘福州旧宅不能安居，奉余出游，并悉索敝赋纳赀作郡大夫，指省浙江，以便迎养，非得已也。时陕、甘捐输之事，少穆尚书主之，余作手函恳其照拂，捐事已成，少穆复书相贺，中有“哲嗣以二千石氵存登通显，台端以八十翁就养湖山”云云，余谢不敢当，而心艳其语，嘱少穆就此演成长联，将悬挂于武林寓斋，以为光宠。甫逾月，少穆果手制二十八字长联见寄，并缀以长跋，词翰双美，感愧交并。时方辑录《楹联余话》，得此又增一美谈，不禁眉飞色舞也。句云：“曾从二千石起家，衣钵新传贤子弟；难得八十翁就养，湖山旧识老诗人。”跋云：“ぇ林中丞老前辈大人，自出守至开府，常往来吴、越间，今哲嗣敬叔太守，又以一麾莅浙，迎养公于西泠。公游兴仍豪，吟情更健，此行真与湖山重缔夙缘矣。昨书来索楹帖，以则徐前书有‘二千石’、‘八十翁’对语，嘱广其意为长联，并欲识其缘起。忆公昔历封圻，距守郡时才一纪耳。今悬车数载后，复以儿郎作郡，就养于六桥、三竺间，此福几生修得？

　　若他日再见封圻之历，承此衣钵之传，岂不更为盛事，敬叔勉平哉！道光丁未人日同里馆侍生林则徐识于青门节署，时年六十有三。“少穆由西域赐环后，先权陕、甘总制，旋抚关中，绥辑番民，理捐务，公私具举，欢颂载途，而不知其三年塞上开恳屯田，厥功尤伟！以逐臣而犹为民为国，岂复是寻常报称之情！近虽因病陈情，行将感激复出，且闻已饬哲嗣楫之编修还朝供职，其为心存君国，实远迩所同钦。适承公以长联寄赠，不揣固陋，亦勉成数语报之，虽不足以揄扬盛美，而情往似赠，兴来如答，亦聊纪一时翰墨缘也。句云：”麟阁待劳臣，最难西域生还，万顷开荒成伟绩；凤池诒令子，喜听东山复起，一门济美报清时。“

　　（按：此联书就，缄寄关中，适公已擢移滇、黔总制，未知得达与否，而公所惠寄之联，则早已装治完美，悬诸杭州三桥址新宅中，众目快瞻，且脍炙人口矣。）

　　◎焦山纪游扬州同人盛称钟立斋太守大志洲宅之美，拟于花时往游。清明前一日，立斋遂招同邹公眉观察、程柏华别驾光治先为焦山之游，由钞关门登小舟出大江，换坐红船，是日东风甚大，兼有微雨，顺流逆风，用满帆折数十戗始抵焦山。别已十余年，山中风景不殊，而不无今昔之感。晚饭后，看秋、松明对弈，忆乙未年夏与逢儿、映儿信宿松寥阁，亦看二僧对弈，其一即秋也。是夜宿水晶庵中，明晨散步山门外，观对岸石公山形势（即象山），登三诏洞，手剔陆放翁、米海岳磨字，凡山中诸胜迹，扪历略遍。复回水晶庵，向寺僧索观戊子岁所交藏杨文襄公玉带并诗画卷，玉带如旧，而匣边已裂，诗画卷为披阅者多，装池尤损，因与柏华商另制匣并重装卷，柏华慨然任之。是日饭后，仍坐红船，不数里即达翠屏洲，登岸入立斋宅。洲旧为江中浩淼之区，相传观音大士卓锡所成，故名佛感洲，后为诗人王柳村豫居之，改名翠屏洲。立斋卜宅于此，已数十年，柴门临水，杂树环之，亭榭参差，溪流英带，时桃花盛开，一重一掩，迤逦可数百步，想武陵源不过如是也。是夜宿江村读书处，明晨饭后用肩舆约廿余里达扬城，途中桃花尚十余里不断，高柳间之，古人所谓“别有天地非人间”者，信有之矣。

　　山中得诗四首，时《焦山还带涛画卷》题者已满，柏华为装第二卷，因即录诗于卷端，以志缘起云：“来屡游地，自别十三年。江海镇如此，风云防未然。吉金剩周汉，旧雨杳齐钱（谓齐梅麓、钱梅溪。）玉带还山久，重来缔夙缘。”

　　“灵山一回棹，便入翠屏洲。宅以诗家重，名仍佛子留。福人宜福地，良日况良俦。谁信芜城外，江村事事幽。”“为践寻芳约，游山复看花。绕身习池水，泼眼武陵霞。荷沼还成约（绕屋皆荷塘，主人有花时重来之约），桃庵那足夸（平山堂下之桃花庵，花事逊此远矣）。竹西富园馆，让此野人家。”“难得苔岑合，还饶翰墨缘。寻诗浑似梦，读画莫非禅。郑重新书好（李兰卿所修《焦山新志》，板闻在苏州某家，住持僧□□恳余理还之），沉吟长物编（钱梅溪曾约余同撰《焦山长物志》）。更须铭瑞室，惜少笔如椽（立斋乞题斋扁，因用六朝钟记室语应之）。

　　◎颜柳桥道光二十二年六月初七日，英夷兵船闯入山关，将犯扬州，周子瑜观察札委余东场盐大使颜柳桥崇礼驰往招抚，颜有胆略，素喜任事，遂与办事商人包恪庄计议，禀商但云湖都转，许即相机办理。颜即于初八日随带羊酒鸡豚等物赴瓜洲，渡江至象山，纤道望。值夷船飞帆驶进，势甚凶猛，象山与焦山紧对，颜伺其抵焦山马头，以礼招呼，效郑商人弦高故事，头顶说帖，跪献江干，因得上夷船，见其头目郭士利，引与郭富相见。词色慷慨，晓以敬天心保民命诸语，郭漫应之。次日，复带金币等物以婉词导之，时夷人已将瓜洲民房占踞，并遍树亦帜，将江路全行堵截，无一民船往来，而火轮船及三板船已有七八十只，尽拦入金山、北固之麓。颜探闻郭酋主战，仆酋主和，正在设法谋见仆、酋，而镇江已破。传闻驻防海都统闭城锢民，尽遭屠戮，颜心胆俱碎，即欲为脱身计，而包以扬城危在旦夕，力怂恿之，颜亦以扬州若失，则夷船必溯江而上，金陵、皖江一带俱不可问，遂激于义愤，幡然复出，因吗利逊见仆酋。吗能通汉语，颜晓以战争之害，和议之利，转述于仆酋，始有献银百万，不入扬城之议。归复于包，包为转请于都转，时城中人人危惧，移徙者十之七八，颜复上夷船，嘱吗酋与仆酋，允为减银数，往复数四，议定给洋银五十万元，每元作银七钱一分，遂面与仆酋定约，旋即分次送给，而扬城安保无恙，居民亦旋定安辑矣。

　　余初闻颜柳桥之名，住扬州半载，未见其人，故无由详其通款之事，后遍询同人，得包松溪、程柏华所述，其胆略识力颇有过人处，柏华复嘱颜来谒，因悉其颠末而叙次之如此。是役固由但都转、周观察主持，而颜与包之功亦不可没也。包现为总商，家门鼎盛，颜亦得运同衔，其子某孝廉，且以郡守候选矣。

　　◎云台师寿联英夷之不犯扬州，京师士大夫以云台阁老之居邗江，比汉郑康成之居高密，而以英夷比黄巾之保郑公乡也。逾年，值八十寿辰，恭蒙赐寿，彭春农学士以楹联寄贺云：“新恩又见临裴野，近事争传保郑乡。”即指此事。

　　◎但都转寿联英夷初犯京江，扬郡人家已纷纷逃窜，赖但云湖都转竭力防堵，加意抚循，不一月即各安其居。扬人其德之，值都转九月诞辰，各制楹帖以致其颂祷之忱，然语或过当，甚有以郭汾阳、李西平为比者，则亻疑于不伦矣。惟云台师撰七字联云：“菊花潭里人同寿，扬子江头海不波。”落落大方，恰如身分，不能不推为大手笔也。

　　●卷三◎许周生驾部过武林时，访许周生驾部之后人，惟其第六子子双茂才延珏在家，承以《鉴止水斋集》见赠，并屡承招饮，助余相宅甚殷。周生与曼云先兄同成进士，余曾相见于京师，迟久，始得读其诗文集。窃谓己未科人才最盛，时论以当康熙己未、乾隆丙辰之大科，然籍籍人口者，惟鲍双梧、吴山尊、张皋文、陈恭甫、王伯申诸太史，而鲜及周生者。周生颖悟非常，博通坟典，自经、史、诗、文外，如小学、算术、医方、释典，靡不涉猎，其视翰苑诸君子，皆有过之无不及者。其论学也，谓经义中之大者，不过数十事，前人聚讼数千年未了，今日岂能复了之，就今自谓能了，亦万不能见信当时，取必后世云云；其论政也，谓两汉功曹掾史皆择邑之高望者补之，六朝时令史犹重，至明而吏始与士分途，天下有以操守称官者，未闻以操守称吏也，无高名之可慕，无厚禄之可耽，则彼所夙夜用心以治事者，安得不惟利是图乎？今欲吏不为奸，则莫若高其品，使士人为之，士人为吏，习知政务，无迂懦不晓事之患，其于治道必有所裨云云，最为明通之论，皆非诸贤所能见及。又云：西士弥纳和为余言，近三十年测得五星外，尚有一星，形小而行迟，在赤道规上，约八十余年可一周天，然此非一人一世所能测候，故自来星官家皆未言及，即西人亦今始知之。余偶读《大集经》，云大星宿其数有八，所谓岁星、荧惑、镇星、太白星、辰星、日星、月星、荷逻侯星，则西士所测，其荷逻星欤？此条亦足以广异闻，录之以谂言天文者。

　　◎吴槐江督部过苏州时，寻当日问梅诗社诸老，如韩桂ぎ尚书，石竹堂、吴棣华二廉访，彭苇间太守，尤春樊中翰，皆早经凋谢，惟董琴南观察及寓公中朱兰坡、杨芸士二君健在而已。过平桥里，访吴槐江督部，门庭尤阒寂，询其孤，不可得见。督部系先资政公戊子同年，复与先叔父太常公同登己丑中正榜，余以子弟礼晋谒，问政采风，最叨教益。余将以疾引退，公遽昌言于众曰：“如此好藩伯，而为上台所挤，不能安其位，如地方何！”盖误闻人言，以与程梓庭抚部不协之故，虽非事实，亦足见其期待之殷矣。公家居，久不亲笔墨，独喜余修沧浪亭，为作五古长篇纪之。又尝与余缕枢廷遗事，娓娓不倦，多余内直时所未闻，余曾撰入《国朝臣工言行录》中，书多，一时未能付梓，先附著其逸事于此云。公举顺天戊子乡试，出编修秦公承恩之门，时尚书父学士推公星命，讶曰：“师为假总督，弟乃真总督耶。”后秦公果以吏部尚书署直督，而公历楚督、直督，以两广总督终。公由中书入枢直，氵存历台谏，擢通政司参议，时和┞为枢长，即欲令公出直，曰：“通参班厕大九卿，应退出军机。”阿文成故善公，争之曰：“故事副宪及通正、通副、理正、理少不得直军机，通参阶止五品，不在此例；且前此给事亦官五品，并未出直也。”和┞益衔之。嘉庆初元，纯庙以训政忧勤，丙夜即起视事，召军机大臣，皆未到，旋召章京，惟公与戴衢亨二人已上直，入对称旨。

　　少顷，和┞入，上曰：“军机事繁，吴熊光甚明干，可在军机大臣上行走。”和┞谓吴某官才五品，与体制未符。上即命加吴三品衔。和又奏曰：“吴某家贫，大臣例应乘轿，恐力不办。”上命赏户部饭银一千两。和┞与公共事，每多龃龉，欲私拔一人以抗之，以日前吴与戴本同被召，奏曰：“戴衢亨由状元出身，已官学士，在军机日久，用吴不如用戴。”上哂曰：“此岂殿试耶！”和┞语塞。未几，戴卒与公同加三品衔入直，而班次仍居公下。公以忠直为上所知，屡欲简畀封圻，商之和┞，和奏曰：“适有直隶布政使缺，可补也。”上从之。后悟外省布政阶资远出军机大臣下，以让和┞，和奏曰：“吴某以三品顶戴骤易红顶，已被深恩矣。”上颔之。旋授河南巡抚。公在楚督时，有劾公擅作威福，下行文檄，语气竟与上谕相同，上笑曰：“吴熊光在军机年久，每日拟写谕旨，手笔已熟，故外任亦不觉信手直书，此后宜痛自检点，毋得<黹页><黹干>干咎。”寄谕饬之。

　　公初赴楚督任，未出豫境，有协防陕西兵赵士福等二百余人，以缺饷两月逃回本营，而陕省咨会亦至，公命集讯，或言是皆应死法，公非豫抚，可无理此。公曰：“察其情形，苦累缺饷必矣。协防非临阵，回本营非逃匿山海，岂可同论哉！”

　　遂杖首谋者二人，余悉分拨豫边防堵，诸镇将给与口粮。公由楚督调直督，引对时，上曰：“教匪净尽，天下自此太平矣。”公奏曰：“督抚率郡县加意抚循，提镇率将弁加意训练，使百姓有恩可怀，有威可畏，太平自不难致。若稍形松懈，则伏戎于莽，吴起所谓舟中皆敌国也。”上韪之。嘉庆十年东巡盛京，旋跸驻夷齐庙，公与董文恭、戴文端同起引对。上曰：“外人言不可听，此次有言道路崎岖、风景略无可观者，今到彼，道路甚平，风景甚好，人言岂尽信哉？”公越次对曰：“皇上此行，欲面稽祖宗创业艰难之迹，以为万世子孙法，岂宜问道路风景耶？”上曰：“卿，苏州人也，朕少扈跸过苏州，风景诚无匹矣。”公曰：“皇上前所见，剪彩为花，一望之顷耳。苏州城外惟虎邱称名胜，实则一坟堆之大者，城中街皆临河，河道逼仄，粪船络绎而行，午后臭不可耐，何足言风景乎？”

　　上曰：“如若言，皇考何为六度至彼耶？”公对曰：“先朝至孝冒天下，臣从前曾侍皇上进谒，亲奉圣谕曰：”朕临御天下六十年，并无失德，惟六次南巡，劳民伤财，实为作无益害有益，将来皇帝如南巡，而汝不阻止，汝系朕特简之大臣，必无以对朕。‘仁圣之所悔言犹在耳也。“上动容纳之。公尝语人曰：”刑赏者，国家之大权，而寄于封圻大吏，若徒以有司援例求免斥驳之术处之，失其旨矣。

　　例有一定，情有万端，故遇事必当详审而后行。赏一人而有裨于吏治，有益于民生，虽不符例，赏所必加也。刑一人而有裨于世道，有益于人心，虽不符例，刑所必及也。虽不得请，亦必再三力争之，乃为不负；若忧嫌畏讥，随波逐流，其咎岂但溺职已哉！“

　　◎李轩廉访余过杭州时，小住月余日，城中大吏皆来握晤，惟家楚香中丞宝常为山左旧属，特鉴堂将军为吾闽驻防，素有相知之雅，余皆新交也。李轩廉访龠通为高阳李石渠中丞殿图之子，中丞抚闽时，欲招余入节署课读，已送关书订入馆矣，而中丞旋量移江右去，遂不果其学，徒即今廉访也。廉访晤谈时，每自惜无缘侍教，然当年署斋课艺，常屡荷批削，至今尚敬存箧衍中。盖缘叶ぇ汀庶常送来者，ぇ汀即其授读师，因须赴京散馆，故荐余以代，而余则久忘之矣。闻楚香中丞言浙中同寅，最结实可恃者，惟廉访一人。且闻廉访由两淮都转擢浙臬，其在扬州任内，一尘不染，诸务肃然，足以空前绝后。去任时，鹾商例有重赆，悉却之。

　　今秋闻其在浙物故，为之气短，本拟俟其灵榇过邗时，登舟一吊，适余有海陵之游，彼此相左；并传闻扬州鹾商仍以前却之赆致送其阃中，仍却不受，谓遗教如此，不敢不遵，众无不啧啧嗟异之。然则廉访之清操，不但化及家人，而且行之身后，可谓难矣。《诗》云“型于寡妻”，廉访有焉，呜乎，可以风矣！

　　◎许小琴分司余此次出门，西湖之清游发于许芍友太守，邗江之寄庑成于许小琴分司诗。

　　芍友与小琴为同怀兄弟，并余门下士，师友之谊甚笃，而意趣各不同，论者以为两人有冰炭之分，谓芍友清而小琴热，又谓芍友视天下无易事，小琴视天下无难事。盖芍友遇事必熟思审处，计出万全而后行，小琴遇事则挺身直前，期于必成而后已，皆通才可倚恃而肝胆照人者也。小琴得余抵杭信，即于扬城预为相宅，初以张氏容园为可居，既知其大费修理，乃借南河下支氏一空宅，整门户庀器具以待余，而先以诗相迎云：“老去清游亦壮哉，西湖丽景本天开。门生却被桃花笑，未向篮舆问讯来。”“香山诗句昨称觞，写入鸾笺十六行（前已和吾师《七十自寿诗》，兹又次《乙巳初度自述》韵）。八秩今年开及二，愈多佳境蔗甘尝。”

　　“邗江近与曲江连，旧部讴歌政绩贤。多少名花灿金带，待公来预魏公筵。”

　　“一邱一壑纵无奇，张子野家宜赋诗（谓张松崖司马容园暂可停骖）。比似小玲珑馆好，扫苔先慰鹤猿思。”

　　◎童石塘郡丞扬州耆旧如晨星，提唱风雅者绝无人，而鉴藏书画之风亦久阒寂。余初至邗江，邹公眉观察锡淳告余城中收藏家惟童石塘郡丞濂一人，屡约余同往其斋中纵观佳迹，以旱热懒出门，迁延未果。既得快雨于夏至日，石塘偕谢默卿郡丞淮，招同邹公眉及吴红生太守葆晋、钟云郡丞承露、许小琴分司暨恭儿，集东园畅饮一日。石塘为淮北监掣，默卿为淮南监掣，两官“如骖之靳”；石塘专好书画，默卿专工诗词，两人之雅尚，亦鹾宦中铮铮者也。是日，余于归舆中得一诗云：“来三度入陈芳（余游东园至此凡三度矣），俯仰流光逝水忙。旧雨恰逢新雨快，忘年齐乐小年长（是日夏至）盛堪寄庑容羁客（座客多劝余移寓此中避暑者），终惜浮家异故乡（余福州小园亦名东园）。多少诗禅兼画髓，深谈尚拟坐华堂。”

　　默卿官署驻仪征，每数旬甫得来扬一次，而石塘寓廨近在同城，此后读书评画遂来往无虚日矣。是会默卿和韵诗最为蕴藉，附录于此，云：“偶缘消夏惜余芳，又见新莺乳燕忙。杖履重陪人愈健，园亭三到日方长。漫言贡市通殊域，应念林泉阻乐乡（公家福州，以英夷通市，不得安其居；淮家松滋，亦有三国时陆抗所筑乐乡城也）。幸得群公同话旧，不须瑶草赠青堂。”

　　◎陈颂南给谏吾乡陈颂南给谏庆镛以一疏劾三贵人，九重为之动容，天下想望风采，旋以事左迁，解组归里，舟过扬州。余与君初未觌面，忽得把臂畅叙，如旧相识，快不可言。翼日罗茗香设馔，招同黄右原、刘孟瞻文淇、杨季子亮暨恭儿，同饮于天宁门外之玉清官，一时名流不期而会，洵胜缘也。玉清宫之右即史阁部祠，饭后复偕同人入祠谒墓。忆余往返扬州，凡二十余度，不知梅花岭在何处，耿耿不释者垂五十年，至是始获伸瞻仰之情，深以为幸，其端实由给谏开之，此会可不朽矣。是日右原有诗，余亦口占二截句纪之云：“天教主客画图开，名士名臣杂沓来。愧我老衰无所似，呼儿但覆掌中杯。”“五十年来一瓣香，梅花岭路耿难忘。欲题楹柱无椽笔，拱手文山与武乡。”同人属余撰楹联，余谢不敏，盖堂中先有严问樵保庸一联，以文信国、武乡侯相比（联语见下本第十一卷），殆无人不为阁笔矣。余在浦城，即闻给谏抗疏劾前扬威将军诸人不应起用等，因得旨嘉奖，中外啧啧，传播以为美谈，实未见其疏稿也。既相遇于扬州，乃得索阅原疏，因即录如左，庶使读者廉顽起懦，各有同心焉。其词曰：“臣某奏：为刑赏失措，无以服民，竭沥愚忱，仰祈圣鉴事。窃惟行政之要，莫大于刑赏，刑赏之权，操之于上而喻之于民，所以示天下之大公也。《大学》论平天下之道，在于矩，矩者何？民之好恶是也。民何好何恶？好贤而恶不善耳。倘见贤而不能举，举而不能先，见不善而不能退，退而不能还，其端不过优柔寡断，而其后遂贻害于国家，经意深微，不可不察也。逆夷滋事以来，自总督将军以至州县丞悴，禽骇兽奔，纷纷藉藉，惟知船炮之足惊，谁复典刑之是惧。去年秋后，夷船退出大江，烽烟稍静，我皇上赫然震怒，于失律之罪，法有难宽，始命沿海臣，将一切败将逃官，详查确核，交部治罪。于是最辱国之靖逆将军奕山、扬威将军奕经、参赞大臣文蔚、两江总督牛鉴、浙江提督余步云，后先就逮，部臣按律，问拟斩候。

　　余步云情节较重，即于十二月二十四日正法。凡有血气之伦，莫不拊掌称快！佥谓国法前虽未伸于琦善，今犹伸于余步云，而今而后，前车之鉴凛然，谁复肯蹈必然之诛而不求生于一战哉？乃二十六日即奉上谕，起用琦善为叶尔羌帮办大臣，邸报哄传，人情震骇。既而徐徐解曰：古圣王之待罪人也，有‘投之四裔，以御魑魅’之法，今之琦善，毋乃类是？未几且以三品顶戴为热河都统矣。旋且用奕经为叶尔羌帮办大臣，文蔚为古城领队大臣矣。夫逆夷之敢于猖獗，沿海兵将之敢于逃窜，驯至今日，海水群飞，鲸鲵跋浪，逞其所欲，莫敢谁何者，实由琦善于逆夷入寇之始，首示以弱，惰我军心，助彼毒焰，令海内麋烂至于此极，即罢斥琦善，终身不齿，犹恐不足以作士气而餍民心，何况ひ带再加，脱俘囚而薰沐之乎？至奕经之罪，虽较之琦善少减，文蔚之罪，较之奕经又可少减，然我皇上命将出师，若何慎重，奕经乃夜郎自大，深居简出，顿兵半载，并未身历行间，骋其虚骄之气，志盈意满，期于一鼓而复三城，卒之机事不密，贻笑敌人，杀将覆军，一败不振。此不待别科，其骚扰供亿，招权纳贿之事，而罪已不胜诛矣。

　　臣亦知奕经为天潢贵胄，我皇上笃念亲亲，必不忍遽加显戮，窃意即幸邀宽典，亦应圈禁终身，销除册档，以无贻宗室之羞。岂图收禁未及三月，辄已弃瑕录用！

　　且此数人者，我皇上特未知其见恶于民之深耳，倘俯采舆论，谁不切齿于琦善，而以为罪魁？谁不疾首于奕经、奕山、文蔚、牛鉴诸人，而以为投畀之不容缓？

　　直道犹存，公论可畏，非臣一人之私言也。侧闻琦善意侈体汰，跋扈如常，叶尔羌之行，本属怏怏，今果未及出关，即蒙召还为热河都统，密迩神畿，有识无识之徒，无不抚膺太息，以为我皇上向用琦善之意，尚不止此，万一有事，则荧惑宸聪者，必仍系此人。履霜坚冰，深足惧也！顷者御试翰詹，以烹阿、封即墨命题，凡百臣工，能无惕息？而今兹刑赏若此，臣之愚昧，未审皇上所谓阿者何人？

　　所谓即墨者何人？假如圣意高深，偶或差忒，而以即墨为阿，以阿为即墨，将无誉者毁者，有以淆乱是非耶！所望皇上力奋天威，收还成命，体《大学》矩之旨，鉴盈廷毁誉之真，国法稍伸，舆情可慰，臣不胜激切屏营之至！“

　　◎沈鼎甫侍郎嘉庆壬戌春榜同余成进士者，凡二百五十余人，今官于朝者，惟卓海帆阁老一人，此外龚季思尚书、沈鼎甫侍郎，皆已引退而尚未出京，其各直省生存者，则安徽朱兰坡侍读，浙江张静轩通政、朱椿年邑侯，四川王六泉太守，福建林鉴塘编修及余，回忆四十五年来，落落晨星，今海内只此九人而已。今岁余薄游江、浙，于杭州晤静轩，于苏州晤兰坡，小住扬州，而鼎甫由京挈家来，忽得相见，尤堪惊喜。因留畅叙数日，并招同邹公眉、程柏华、熊竹村饮宴流连，各赠诗以纪。鼎甫少余三岁，而健谈健饮有余所不及者。余以旧刻《师友集》示之，离合之感，各为黯然。鼎甫屡掌文衡，余询其门下士最显者何人，对曰：“一为林少穆，一为陈颂南，皆君同乡也。”余曰：“只此两人，已足为门墙之光，其余不问可矣。”鼎甫喜读宋儒书，濒行，余以《名臣言行录》两函赠之，以备舟中消遣。鼎甫喜之不胜，留诗为别云：“海内称诗伯，吾曹仰伟人。晨星同客路，旧雨见天真。谁砥中流柱，凭扶大雅轮？廿年离合绪，往事付前尘。开径招三益（谓邹公眉观察，程伯华、熊竹村两世讲），延宾话一尊。载披《师友集》，洞见性情原。北宋名贤汇，东莱史例存（兼承吕东莱《大事记》之赠）。读书赖攻错，感极欲忘言。”

　　◎吴退旃尚书吴退旃尚书，壬戌同年中至好也。自乙未年在杭州城中一夕之谈，遂成死别，今秋其灵榇过扬州，适余有海陵之游，不获登舟一哭。逾月，其孤昌照以行状来，读之黯然以伤。余在京日，尝与同年言退旃生平有四反，体极羸弱，而豪饮之气，辟易万夫，一也；不喜谈文章，而屡司文枋，二也；家居极俭约，而推财济物，毫无所吝，三也；贰司空时，以不谙工作为歉，而督办浙江海塘将数十年，未修之工，同时竣事，四也。其平生最得意者，道光己丑科，以光禄寺卿与朱咏斋、李芝龄二同年同日被命为会试副考官，礼部凡题请会试考官，光禄卿例不列衔，此数十年来异数也。行状言体弱畏寒，冬必着皮衣五层，或言此琐事，行状中似不必及，余初亦以为疑，后晤沈鼎甫，始知此事实达天听，屡承垂询及之，则亦不可不载也。鼎甫又言退旃每严冬必着夹裤、棉裤、皮裤三层，京中戏称之为“三库大臣”，则聊资谈柄可矣。

　　◎俞陶泉都转闲与两淮鹾商谈历任都转之贤，以李轩为第一，邹公眉观察曰：“轩之清操亮节，诚不可阶，然有守而兼有为者，终推平罗俞陶泉德渊一人而已。”忆陶文毅公整理淮鹾之始，都转屡不得其人，手书令余切实举荐，余即以陶泉应。

　　盖陶泉令长洲，守苏州，实心实政，皆余所目击心仪者也。时陶泉方守金陵，闻信力辞，文毅以余手书示之，陶泉语塞。闻陶泉初到扬时，运库并无余积，次年遂有三百万之储。此席拥东南财赋之雄，冠盖往来，每多觖望，谤议丛兴，自陶泉氵位任后，改弦更张，洗手奉职，而裒多益寡，称物平施，亦无不各得分愿者。

　　惜其用心太苦，精力骤衰，位不称才，年不副德，论者伤之。余在兰州藩署，忽接陶泉之讣，为之涕如绠縻，适其孤以急信恳余转遽平罗，余手挥一联寄挽之，云：“殚心力以报所知，一代长才出甘陇；处脂膏而不自润，千秋遗爱满邗江。”

　　素闻耦贺庚督部言陶泉无所不知，无所不能，不谓边陲乃有此人物；又言陶泉若长淮鹾，可称得人，惜地方上少一好手耳。此联正稳括其意。今年在扬州，闻公眉观察亦有一联云：“敬以持己，恕以接物，一息尚存，此志不容少懈；生不交利，死不属子，九京可作，舍公其谁与归。”出语本《朱子》，对语本《檀弓》，则真足以传陶泉矣。

　　◎陈玉方侍御陈敦之郡丞延恩，前侍御玉方先生之子，文采书名，克继前武，而才气通达，则有跨灶之称，不似侍御之古执也。相传侍御在刑曹时，一日司厅门外车夫喧斗，究主名者，咸指是江西陈老爷所役使，拘至堂中，交侍御自行处置，侍御熟视半晌，曰：“此人我所不识。”车夫曰：“小人伺候主人多年，何不识也？”侍御不得已，令转其背视之，曰：“诚然。”一时传为笑柄。按《名臣言行录》中，载魏国王文正公宅中有控马卒，岁满辞去，公问汝控马几时？曰：“五年矣。”

　　公曰：“吾不省有汝。”既去，复呼回曰：“汝乃某人乎？”于是厚赠之。乃是逐日控马，但见其背，未尝视其面，因去，见其背方省耳。然则今之玉方先生，亦暗合古名臣风味，未可厚非矣。

　　◎庄虞山总戎武臣以不惜死为要义，言语小节，在所轻也。余同乡庄虞山总戎芳机，曾为京口参将，有遗爱。余今年过镇江，尚有询其近况，及闻总戎已物故，并有含涕吁嗟者，武员之得民心如此！忆任参将时，与余同官，值入觐回，告余曰：“我此行几误事，入见时，上问：”汝自江南来时，可见过蒋攸？‘我对曰：“没有。’三问三对如前，上变色曰：”汝太糊涂！岂有江南武官来京，而不向江南总督辞行者乎？‘我急对曰：“有，有，有。’上容稍霁，数语毕即出，而浑身汗透矣。”余诘其故，庄曰：“我只晓得江南总督，或蒋中堂，他从来没有名帖拜我，我又未尝请他写过一联一扇，那知什么蒋攸先蒋攸后乎？”余笑曰：“此自君之束失，然无碍于理，主上宽仁，断不汝罪也。”庄颔之。未几，即升广东总戎去。余初次引疾旋里时，卢敏肃公正为两广总督，一日见庄，曰：“汝识梁ぇ邻否？”曰：“同乡旧好也。”卢曰：“ぇ邻近作神仙，汝知之乎？”庄大惊曰：“作何处神仙？”卢笑曰：“已引疾归田矣。”庄始晤。此亦总戎回闽时向余面述者。记得乾隆间有南省某总戎入觐者，时值南河漫口，奏至，上问：“汝过清江浦时，情形若何？”对曰：“浩浩怀山襄陵。”上首肯，曰：“然则百姓光景如何？”对曰：“百姓如丧考妣。”上斥出之。翼日即有嗣后凡武臣引对，不准通文之谕。此则无理取闹矣。按宋臣高琼，尝从宋主幸澶渊，琼请幸河北，曰：“陛下不登北城，‘百姓如丧考妣’。”上乃幸北城。虏退后，命寇准戒琼曰：“卿本武臣，勿强学儒士作书语也。”语载《名臣言行录》，古今人事暗合有如此者。

　　●卷四◎翰林院缘起我朝天聪三年，始设文馆于盛京，十年改文馆为内三院，一曰内国史院，掌记注、诏令、编纂史书及撰拟诸表章之属；一曰内秘书院，掌撰外国往来书状及敕谕、祭文之属；一曰内弘文院，掌注释历代行事善恶，劝讲御前，侍讲皇子，并教诸亲王之属，各设大学士掌之。顺治二年，以翰林院官分隶内三院，称内翰林国史院、内翰林秘书院、内翰林弘文院。十五年改内三院为内阁，十八年复改内阁为内三院，裁翰林院，康熙九年仍改内阁，另设翰林院，至今用之。

　　◎大学士缘起顺治初年，设满、汉大学士，不备官，兼各部尚书衔。十五年定以大学士分兼殿阁，称中和殿大学土、保和殿大学士、文华殿大学士、武英殿大学士、文渊阁大学土、东阁大学士。雍正七年，以礼部尚书陈元龙、左都御史尹泰年近八旬，精力尚健，特加恩授为额外大学士，盖即今之协办大学士也。乾隆十三年谕曰：“《大清会典》开载，内阁满、汉大学士员缺无定，出自简任等语，本朝由内三院改设内阁大学士，未有定数，自是官不必备，惟其人之意。而康熙年间，满、汉大学士率用四员，至雍正年间以来，多用至六员，更或增置一二人协办。朕思内阁居六卿之首，满、汉大学士应有定员，方合体制，嗣后著定为满、汉各二员，其协办，满、汉或一员或二员，因人酌派。又大学士官衔仍兼殿阁，《会典》所载中和、保和、文华、武英四殿，文渊、东阁二阁，未为画一，其中和殿名从未有用者，即不必开载，著增入体仁阁名，则三殿三阁，较为整齐。再大学士缺出，定例请旨开列，亦有迟至一月后始行请旨者。朕思大学士职司赞襄，如其宣力有年，遇有告休病故，不忍遽行开缺，应俟至一月以后，乃国家眷念旧臣、加恩辅弼之意；若缘事降革，则机务重地，未容久旷，自应即行开列，不必请旨。”又五十八年谕：以大学士职居正一品，无庸复兼从一品之尚书虚衔。皆载在《会典》，永著为例。

　　◎学士缘起今人率称中书为舍人，其实古之中书舍人，尊于今之中书远甚。国初自大学士以下，又设满、汉学士及侍读学士，顺治十六年裁满、汉学士，其满洲侍读学士以下，俱改为中书舍人，照现在品级加卿寺衔，则亦非今中书所得比也。十八年始仍设学士及侍读学士，康熙十年始定满、汉学士兼礼部侍郎衔。

　　◎谥法定例：一品官以上应否予谥，请旨定夺，二品以下无谥，其有予谥者，系奉特旨。或效职勤劳，或没身行阵，或以文学，或以武功，均得邀逾格茂典，而乾隆十七年韩以工制义追谥文懿，三十年王士祯以工诗追谥文简，尤为稽古殊荣。

　　◎追谥有因其子孙奏请而追谥者。康熙六十一年十一月西安副都统阿鲁疏奏：“臣父济世哈，因军前效力，擢用至正红旗都统、刑部尚书、三等男，于康熙元年八月内病故，未蒙谥典，伏乞皇上加恩赐谥。”允之，得谥勇壮，此尤为盛朝旷典，此后未有踵而行之者。

　　◎夺谥有生前得谥而身后削夺者。和硕端重亲王博洛于顺治九年三月得谥定，十六年十月追降贝勒，夺谥；又礼部侍郎加尚书衔沈德潜于乾隆三十四年十月得谥文悫，四十三年三月夺谥；又云贵总督卞三元于康熙三十六年闰三月得谥恪敏，乾隆四十六年二月夺谥。以劝忠励绩之事，仍严黜陟予夺之权，亦视其人之自取而已。

　　◎谥文凡由词臣出身者，谥法例准以“文”字冠首，惟乾隆二十一年兵部尚书、参赞大臣鄂容安以阵前捐躯请谥，内阁撰文刚、文烈二谥奏进，上去两“文”字，赐谥刚烈，此异数也。又雍正七年，赐吏部侍郎、署直隶总督、赠礼部尚书何世瑾谥端简，何亦词臣，而不用“文”字，莫详其故，询之馆阁老辈，亦不能答。

　　◎谥文正凡臣工谥法，古以文正为最荣，今人亦踵其说而不知所自始。按《梁溪漫志》云：“谥之美者，极于文正，司马温公尝言之，而身得之，国朝以来得此谥者，惟公与王沂公、范希文而已，若李司空、王太尉旦皆谥文贞，后以犯仁宗嫌名，世遂呼为文正，其实非本谥也。如张文节、夏文庄，始皆欲以文正易名，而朝论迄不可，此谥不易得如此。”此宋人之说也。《野获编》云：“刘瑾欲中伤杨邃庵一清，李西涯东阳力救乃免，及西涯病笃，杨慰之曰：”国朝以来，文臣无有谥文正者，如有不讳，请以谥公。‘西涯顿首称谢，卒后果谥文正。有人改宋人《讥京镗诗》云：“文正从来谥范王，如今文正却难当。大风吹上梧桐树，自有旁人说短长。’”此明人之说也。及恭考我朝鸿称册中所载群臣得用之谥，以“忠”为第一字（肫诚翊赞曰忠；危身奉上曰忠），而“文”为第五字（道德博闻曰文；修治班制曰文；勤学好问曰文；锡民爵位曰文），“正”为第四十一字（守道不移曰正；心无偏曲曰正），则竟以文正为佳谥之首称，亦似无所据矣。

　　按晋太康中范子安平，东吴时临海太守，后谢病还家，屡召不起，年六十九卒，有诏追谥文正先生，此盖谥文正之最先者，见《钱塘先贤传赞》。我朝之得谥文正者，百余年来亦不过数人，如睢州之汤，诸城之刘，大兴之朱，皆足媲美前修。

　　道光以来，则惟歙县曹太傅而已。相传吾闽安溪李公，初拟谥文正，后以在学政任内夺情事，改谥文贞，信乎此谥之难能而可贵也！

　　◎封爵《文献通考》极言封建之不可行，自是通论，顾封建之法不可行，而封爵之制不可废，我朝折衷成法，封而不建，实万世不易之良规。惟今人遇公、侯、伯，辄称为五等之封，此但沿前古之称，而于我朝封爵之制，实未之考也。成周以来，列爵惟五，秦、汉时爵二十级，并非世职，其世袭者，只有侯爵，分县侯、乡侯、亭侯三等，惟唐、宋悉依周制。我朝则公、侯、伯之下，并未立子、男之爵，而别立五等之世职，则共为八等。彼时尚未定汉文之名，乾隆元年始奏准以精奇尼哈番为子职，阿思哈尼哈番为男职，各分三等，以阿达哈哈番为轻车都尉，亦各分三等，拜他拉布勒哈番为骑都尉，拖沙喇哈番为云骑尉。凡公、侯、伯，无论一、二、三等，俱列超品，一、二、三等子为正一品，一、二、三等男为正二品，一、二、三等轻车都尉为正三品，骑都尉为正四品，云骑尉为正五品，恩骑尉为正六品。

　　◎武阶本朝官制，文职以大学士为第一官，以光禄大夫为第一阶，此士大夫所熟知，而询以武职，率多茫然。前明郎仁宝《七修类稿》首卷备载当时文官品级阶资，而不及武官，非必重文而轻武，亦由闻见所习然耳。谨按，我朝八旗武职，以领侍卫内大臣为第一品，内大臣、步军统领、各旗都统、各省驻防将军、都统为从一品。绿营武职无正一品，以各省提督为从一品。其武职封阶，旧例正、从一品俱封荣禄大夫，正二品至从五品俱封将军，后移荣禄大夫为文职从一品之封，改封武职正一品为建威大夫，从一品为振威大夫。乾隆五十一年复改定正一品封建威将军，从一品封振威将军，正二品封武显将军，从二品封武功将军，三、四品俱封都尉，五、六品俱封骑尉，八、九品俱封校尉，又定公、侯、伯并封建威将军。余官江南时，总督为任城孙寄圃先生，将军为普恭，普盛气凌人，每与总督争仪注，常以将军职分较大为言，孙亦怡然听之。谨按，乾隆二十七年定例，总督未加衔者，将军衔大，班次在总督前，若加衔者，其班次即当照衔序定，此例尚在将军未改从一品之前，此普所不知也。但旧例各省驻防将军本列正二品，乾隆三十二年因总督系从一品，将军亦当为从一品，使外任文、武统率大员品制相当，奏准改将军为从一品，则将军并不能大于总督，此则普所宜知也。无何，寄圃先生晋揆席，笑谓普曰：“大学士班次想不在将军之后乎？”普为爽然。

　　◎绿营武阶国初绿营提督、总兵带有左都督、右都督衔者，正一品，带都督同知衔者，从一品，带都督佥事、署都督事衔者，正三品。至乾隆十八年省去都督等衔，始定提督为从一品，总兵为正二品，游击初制正三品，后改从三品，都司初亦正三品，后改从三品，今改正四品，守备初列正四品，后改正五品，河营守备初照千总品级，后定为从五品，守御所千总初列正五品，后升为从四品，今改从五品，卫千总初列从五品，今改从六品。其七品以下，旧制未设官阶，其经制外委千总，经制外委把总，及额外外委，亦向无品级，于乾隆五十一年，定以经制外委千总为正八品，经制外委把总为正九品，额外外委为从九品，合计绿营武职一品无正，七、八品无从，实共十四阶，与文职稍殊。

　　◎武职回避武职有与文职异者二事。文职皆回避本省，武职则于乾隆十二年议定：副将、参将无论水师、陆路，均回避本省，游击、都司、守备准于五百里外及隔府别营题补，至千总末属微员发往他省，不免俯仰拮据之虑，仍留本省题补，不必回避。

　　又河营参将员缺，如果无籍隶他省，熟谙河务之人，亦准于本省人员内保题补用。

　　又议准水师与陆路不同，若必尽用他省之人，恐一时不能熟练情形，转于水师无益，嗣后水师副将毋庸回避本省。又文职遇丁忧，毋论大小，皆令离任，而武职初制，则凡遇亲丧者，皆令在任守制二十七月，照常供职，不准回籍。康熙间定副将以上皆准回籍终丧，参将以下皆在任守制，其遇军机调遣者，不在此例。凡有亲丧各官，二十七月之内，遇朝贺祭祀一应庆典，免其行礼，未满服制之前，停其升转。

　　◎伞盖《大清律例》载：“职官伞盖，一品、二品，银葫芦，杏黄罗表，红里；三品、四品，红葫芦，杏黄罗表，红里，以上皆三檐。五品，红葫芦，蓝罗表，红里；六品以下、八品以上，惟用蓝绢，皆重檐。庶民不得用罗绢凉伞，许用油纸雨伞。”又《礼部则例载》：“总督以下至知府，用杏黄伞；府佐贰以下至县丞、教官，用蓝伞；其杂职以下，无伞。又武官自提督以下至都司，用杏黄伞；守备不用‘肃静’、‘回避’牌，余视都司。”今文官府佐贰皆用红伞，武官千总亦然，不自知其僭矣。

　　◎世职向来八旗世职，于袭次应完之后，有赏给恩骑尉承袭罔替之例，而绿营世职则无之。乾隆三十二年，因吾乡海澄公黄芳度合门殉节，曾准袭公爵十二次，念其忠荩，准照八旗之例，于袭次完后，仍赏给恩骑尉，世袭罔替。同时如将军张勇、赵良栋、王进宝，提督孙思克、陈福、豆斌，总兵高大喜等，皆照此推恩。

　　嗣又覆查，得殉节阵亡之张国彦等十七员，军功较著之惠应诏等十四员，亦一体加恩，此后绿营武职，始有承袭罔替之例。

　　◎鼓噪道光三年冬，南河中军副将裘安邦操练兵丁过于严刻，不服而哗，其声彻于帅署，裘因以鼓噪禀请究办，将成大狱，大拂河帅之意，龃龉者旬余日。值制府孙公莅浦，询裘曰：“是日演武场中只人语喧哗乎？抑有击鼓者乎？”裘曰：“只一片人声，并无鼓声。”公笑曰：“鼓者，伐鼓渊渊，噪者，人声嘈杂，必兼之者乃为鼓噪，此殆非也。”其狱顿息，河帅甚喜，河上同官皆啧啧称孙公之明决。余以淮海道承问此狱，时河帅已病入膏肓，不忍再激其怒，遂亦将就了之。

　　按《会典》中载，康熙十年题准官弁给饷稽迟，侵扣暴虐，以致营兵哗噪者，革职，该管上司及提镇皆降二级调用；又河营兵哗噪，提督徇情不参及参劾不实者，降二级调用；又若该管官唆使哗噪者，革职提问。是功令中只有哗噪之目，并无鼓声、人声之分，孙公亦因例议綦严，又河帅适病困，肝火易炎，权辞以解此狱，非遂可为典要也。

　　◎武生武举文秀才称生员，武秀才则只称武生，文科中式者称举人，武科则只称武举。

　　文称鹿鸣宴，武称鹰扬宴，人皆知之；文进士称恩荣宴，而武进士称会武宴，则罕有知者。又世俗称武职一级管一级，谓都司可棍责守备，守备可棍责千总，此无稽之谈也。康熙三十八年，奏准武职上司将所属末弁，如有事故，并不揭参，任意笞辱者，罚俸一年，笞辱守备以上者，降二级调用，此亦武职所应知也。

　　◎虚衔国家引年之典，有赏给虚衔者，即古人所谓赐板也。《魏书。肃宗纪》：“熙平二年，诏京尹所统百年以上赐大郡板，九十以上赐小郡板。”亦有称给板者，“神龟元年，诏京畿百年以上给大郡板，九十以上给小郡板，八十以上给大县板，七十以上给小县板；诸州百姓百岁以上给小郡板，九十以上给上县板，八十以上给中县板”。亦有称板假者，《孝静纪》：“天平三年，遣使者板假老人官，百岁以下各有差。”亦有称板赠者，《吴悉达传》：“刺史以悉达兄弟行著乡间，板赠悉达父勃海太守。”又有作扳授者。武定八年，太公庙碑阴所列板授钜钅鹿太守、扳授顿邱太守以下二十馀人皆是，扳与板字盖通用。

　　◎仰缪莲仙曰：仰者，下瞻上、卑望尊之词，如仰观、仰赖之类是也。今官文自上行下多用仰字者，或谓前明往往以台辅重臣谪居末秩，上官不敢轻易指使，故寓借重之意曰仰，不知君于臣亦有用此者。宋太宗遣中使以茶药等物与希夷，仰所属守令以安车软轮迎先生，则仰字之为下行由来旧矣。

　　◎改元宋代改元最多，其说最不一。《铁围山丛谈》云：“太上即位之明年，改元建中靖国者，盖垂帘之际，患熙、丰、元之臣为党，故曰建中靖国，实兄弟为继，故踵太平兴国之故事也。明年亲政，则改元崇宁，崇宁者，崇熙宁也。崇宁至五年正月，彗出，乃改明年为大观，大观者，取《易》‘大观在上’，但美名也。大观至四年夏五月，彗出，因又改明年为政和，政和者，取‘庶政惟和’之义也。政和尽八年时，方士援汉武故事，谓黄帝得宝鼎神策，是岁己酉朔旦冬至，为得天之纪，而汉武但辛巳朔旦冬至，然今岁乃己酉朔旦冬至，真得天之纪矣；又太宗皇帝以在位二十年，因大赦天下，是时上在位已十有九年，明年当二十年，举是二者，乃下赦，改十一月冬至朔旦为重和元年，重和者，谓和之又和也。改号未几，会左丞范致虚言犯北朝年号，盖北先有重熙年号，时后主名禧，其国中因避重熙，凡称重熙则为重和，朝廷不乐。是年三月，遽改重和二年为宣和元年，宣和者，上自以常所处殿名其年，然实欲掩前误也；自号宣和人，又谓一家有二日为不祥，及方腊起，连陷二浙数郡，上意弥欲易之，独难得美名，会寇甫平而止，七年冬遂内禅云。”大抵名年既不应袭用前代，又当是时多忌讳，以是为难合，而古人已多穿凿征兆，有自来矣。至仁庙初始垂帘，儒臣迎合时事，年号天圣为二人圣，明道为日月，故后人咸祖述之。至若“元”字，谓神宗、哲宗以元符、元丰登遐，且本朝火德，不宜用水若“治”字，又谓英庙治平不克久，凡十数义，或出于宦官女子之常谈，皆不足据也。又王得臣《尘史》云：“中书许冲元尝对客言，熙宁末年、神宗欲改元，近臣拟‘美成’、‘丰亨’二名以进，上指‘美成’曰：”羊大带戈，不可用。‘又指’亨‘字曰：“为子不成，可去”亨“而加”元“。’遂以元丰纪年云。”

　　◎永嘉钱竹汀先生《养新录》载：“史绳祖《学斋占毕》记淳熙二年，邛州蒲江县上乘院僧筑殿辟地，得古，其封石作两阙状，有文云：”永元年二月十二日，蜀郡临邛汉安县安定里公乘、校官椽王幽，字珍儒。‘凡二十九字。绳祖之大父勤斋先生子坚跋云：“永之号，不见于史。’按冲帝即位改元，史传相承以为永嘉，之与嘉，文字易混乱，一年而改，见于他文者几希，非此刻出于今日，孰知汉冲帝永嘉之应为永乎？”按此竹汀先生所录如此，然又安知非上乘院古石之偶讹其字乎？存此以广异闻可矣。

　　◎保大江南保大中，浚秦淮，得石志。案其刻有“大宋乾德四年”凡六字，他皆磨灭不可识，令诸儒参验，乃辅公反江东时年号。太祖受命号宋，改元乾德，江左始衰，岂非威灵（一作棱），将及而符谶先著邪？又刘贡父《诗话》云：“太祖欲改元，须古来所未有者，宰相以乾德为请，且言前代所无。三年正月平蜀，有宫人入掖庭者，太祖因阅其镜奁，背有‘乾德四年’，大惊曰：”安得四年所制乎？‘宰相不能对，陶谷、窦仪奏对曰：“蜀少主曾有此号。’太祖叹曰：‘作宰相须是读书人！’”然二公又不知辅公已有此号矣。

　　◎日本日本，古倭奴国，唐咸亨初更号日本，以近日出而名也。其国有官名关白者，犹云宰辅之职，代相更替，专国政。国习中华文字而读以倭音，俗尊佛，尚中国僧，敬祖先，得名花佳果非敬僧即上祖墓，立法严，人无争斗，有犯法者，事觉即自杀。气候与江、浙齐、产金磁器、漆器、金文纸、马，出萨峒马者良。萨峒马即萨摩州也，其地山高水寒，刀最利，故倭人好以为佩。所统属国，北为对马岛，与朝鲜接，南为萨峒马，与琉球接。对马岛与登州直，萨峒马与温、台直，长崎与普陀东、西对峙，水程四十更。厦门至长崎，北风由五岛入，南风由天堂入，水程七十二更。海道以更计里，一昼夜为十更云。其与中国贸易者，长崎岛为百货所聚，商旅通焉。国尤饶铜，我朝经制，鼓铸所资，滇铜而外，兼市日本铜，谓之洋铜，安徽、江苏、浙江、江西等省，岁额市四百四十三万余斤。商办铜斤，有倭照以为凭信，携带绸缎、丝斤、糖、药等物往日本，市铜分解各省。

　　乾隆二十四年禁止丝斤出洋，又两广总督请将绸缎、绵、绢一并禁止，嗣据江苏巡抚奏请，仍许洋商酌量携带，每船皆有定额，非办铜商船，不得援以为例，从之。前明关白兴帅蹂躏朝鲜，八道几没，后朝鲜内附本朝，而侵凌始息。崇德四年日本岛主及对马州太平守平义成致书朝鲜，胁取土产，朝鲜国王惧，以二书来告，然日本究不敢兴兵，则震天威之所致也。前明日本使者害哩嘛哈上表入贡，明太祖因询其国风俗，奏答五言诗一首云：“国比中原国，人同上古人。衣冠唐制度，礼乐汉君臣。银瓮刍清酒，金刀脍素鳞。年年二三月，桃李自成春。”

　　帝恶其不恭，绝其贡献，示欲征之意。考日本疆域分八道、六十六州、一百二十三郡、八十八浦，宜其不知汉大而云“国比中原国”也。然其人多寿，就国王论，如神武天皇一百二十七岁，孝灵天皇一百十五岁，孝元天皇一百十七岁，昭孝天皇一百十八岁，孝昭天皇一百三十七岁，开化天皇一百十五岁，崇神天皇一百二十岁，垂仁天皇一百四十岁，景行天皇一百有六岁，成务天皇一百有七岁，神功天皇百岁，应神天皇、仁德天皇俱百有十岁，雄略天皇百有四岁，降年之永，中土所希，所云“人同上古人”，盖言虽大而非夸矣。

　　●卷五◎请铸大钱近日银贵钱贱，官民交困，群思补救之方计，惟有请铸大钱，尚是通变宜民之一法。余前在广西抚任，即经切实上陈，为户部议格不行。复缘江苏抚任引疾得请，附谢恩摺内上陈，则留中未发。近闻京中台谏亦有请铸大钱之摺，上曾向枢廷索取余原摺呈览，又闻此事已交各直省督抚悉心妥议，而迄未见有切实敷陈者。昨安徽王晓林中丞植，向吴红生太守索余两次疏稿，余以第二疏即系申明前疏未尽之意，且系留中之件，未便宣布，而第一疏已经部议，各省周知，因即录副与之，而索阅者愈多，遂钞付手民如左以应之。其词云：窃谓今日银价之贵，固由银少，亦由钱多，钱非能真多也，由于私铸之钱充斥，遂至银、钱两不得其平。臣窃以为今日变通之计，莫如筹钱之有余，以补银之不足，银之产有限，铜之产无穷，考《禹贡》“惟金三品”，铜实与金、银并重，当王者贵，其贵贱之权亦操之自上耳，上之权可以顷刻变人之贵贱，独不可以顷刻变物之贵贱乎？古者泉刀之设，皆取资于铜，周时圜法，轻重铢两虽不可考，然观其遗制，有径尺者，有数寸者，可知当千当百，自有等差，而历代值钱法之穷，因之有大钱之制，所谓穷则变，变则通也。现在江、浙、闽、广东南数省，习用洋钱，即外国之大钱也，不过取其轻利便于交易耳。今若铸为大钱，其利用即与洋钱无异，与其用外国之大钱，何如用中国之大钱！惟利之所在，私铸在所必防，然防大钱之私铸，较之防小钱为易，但须轮廓分明，刻画工致，磨洗淳净，多用清、汉文以经纬其间，品愈贵者，其制愈精，则伪造者不难立辨，即如今日洋钱有洋铸、土铸之分，民间一目了然，则大钱之官铸、私铸，又何难了如指掌？且钱质精好，工本不轻，私铸者无从获利，即可不禁而自止。然后将民间旧有私铸之小钱，随地设局收买，以备改铸大钱之用。其大钱之等差，或酌用当十、当五十，及当百、当五百、当千，分为五品，仍令与制钱相辅而行。查现在一钱之重，不过一钱二分，惟当十大钱不必用十钱之铜，当百大钱不必用百钱之铜，制造虽精而工本不致过费，铜亦日见有余。此法一行，将民间旧积之私钱并外国所来之洋钱，皆当自废。查新疆钱法，旧以五十普儿为一腾格，今定以百普儿为一腾格，每腾格直银一两，即合于古者当十之大钱，当日定制，似即因银少之故，迄今行之，并无格碍难通，则内地又何妨仿照办理。臣愚昧之见，所论似骇听闻，然于古有据，于今为宜，诚使大钱之法一行，则天下之铜皆将与银同贵，可使旬日一月之间财源骤裕，何虑而不出此？或谓大钱之行，后必有弊，此则全视乎行法之人，即如捐例之开，亦孰敢保其无弊？应请饬下亲信重臣，会同部臣，博考旧章，从长计议。凡立法不能无弊，而理财全在用人，得其人则弊自轻而利自重，否，则如广东之六百万银，徒以资寇而毫不见功，岂不重可惜哉！

　　◎请行钞法昨闻有请以人家赤金济银之不足，并申金器首饰之禁者，尚未知部议如何，余谓银虽不足而金则如故，若并此而括索之，藏富于民之谓何？且今日之漏卮，病在通银于夷，然其事未尝不繁重难行，若变为通金于夷，则简便莫过于此，其势将有莫之能御者矣。于是又有以开矿为生财之源者，又有以行贝为助银之用者，而非常之原，黎民惧焉，无已，则不如请行钞法之为便。行大钱有利而不能无弊，行钞法亦有利而不能无弊，而集事之易，钞法较胜于大钱。忆余官京师时，闻蔡生甫学士以奏请行钞镌秩，尝惜其不知本朝故事。伏查皇朝《三通》中，备载顺治八年曾造钞十二万有奇，至十八年因国用充裕而止，学士不知考此，而但泛引明制，于议实疏然。即前明十便之说，未始不“犁然有当于人心”：一曰造之之本省，二曰行之之途广，三曰赍之也轻，四曰藏之也简，五曰无成色之好丑，六曰无称兑之轻重，七曰无工匠之奸偷，八曰无盗贼之窥伺，九曰不用钱，用钞，则铜悉可以铸军器，十曰钞法行，则民间贸易不用银，天下之银可尽入内库。真乃十全善法，何不可行？语云：“穷则变，变则通。”或变为大钱，或变为钞法，实为今日之亟务，皆足以充财用而致富强，若长守而不变，则不但不能通，且恐不知所届矣。近在江南读王亮生学博所撰《钱币刍言》，至详且确，谢默卿郡丞又稳括为《钞贯说》，至简而明，皆可坐而言、起而行者。成书具在，毋庸赘述，惟近许辛木农部又著《钞币论》以辟之，则不过斗妍骋巧于文字间，不得谓后起者胜矣。

　　◎开矿议矿利之兴古矣，《周礼》有[A040]人之职，[A040]即矿也，“掌金、玉、锡、石之地，而为之厉禁以守。若以时取之，则物其地图而授之，巡其禁令。”此即后代厂税之始。《汉书地理志》言朱提山、益州山皆出银，后魏延昌中，有司奏长安骊山有银矿，又恒州白登山有银矿，唐贞观初，侍御权万纪奏宣、饶二州银大发，采之岁可得数百万，东汉刘承钧国用日削，五台山僧继容募民凿山，取矿烹银以输，刘氏赖以足用。宋太宗至道末，天下岁入银十四万余两，真宗天禧末，天下岁入银八十八万余两，神宗元丰初元，冶银二十一万余两，金世宗大定间，许民采银，二十分取一为税。明洪武间，陕西商县有凤凰山银坑八所，福建尤溪县有银屏山坑冶八所，浙江温、处等属有银场，永乐间福建浦城县有马鞍等银坑三所，贵州有葛溪银场，€南（此下疑脱一“有”字）大理银冶，万历间岁有进矿税银三百余万两。今人无不言开矿有害者，大都鉴于前明之用宦官监收矿税耳，不知委用宦官，则凡事皆有害，何独开矿？我朝康熙五十二年，大学士、九卿议禁开矿，上谕曰：“天地自然之利，当与民共之，不当以无用弃之，要在地方处置得宜，毋致生事。”又乾隆四年两广总督奏英德县铜坑炼出银，该县洪祭矿出银过多，请封闭，上谕曰：“银亦天地间自然之利，可以便民，何必封禁？”

　　煌煌圣谕，仁义并行，固不欲兴利以扰民，亦未尝闭地而塞利。嘉庆年间，英煦斋师亦尝抗疏云：“中国银有日减，无日增，安得不短绌？则莫如取诸矿厂，或官为经理，或任富商经理，即使官吏难保侵渔，富商或饱囊橐，总系取弃置之物，以济生民之用。且可养赡穷民，虽聚集多人，而多人即藉以谋生，未始无益。”

　　皆通达政体之言，非迂儒所能识，斯固筹国用者所宜体察而施行也。

　　◎行贝议行贝之议，尤骇听闻，特齐民狃于目前习而不察耳。今民间贵重之物，皆曰货宝，贸易之事，皆曰买卖，其字无不从贝，可见古时通行之物，至今尚不能没其名。考职贝之贡，自夏时已然，《仪礼》之“江贝”，郑氏注云：“贝，古以为货。”桓宽《盐铁论》云：“夏时以元贝。”谓夏以贝为币也。《汉书食货志》：大贝四寸八分以上，壮贝三寸六分以上，幺贝二寸四分以上，小贝寸二分以上，不盈寸二分者不得为朋。又分贝货为五品。大贝以二枚为一朋，直二百一十六；壮贝以二枚为一朋，直五十；幺贝以二枚为一朋，直三十；小贝以二枚为一朋，直十；不盈寸二分不得为朋，率枚直钱三，是谓货贝五品。至秦始废贝用钱，汉时犹钱、贝并用，晋以后遂不行至今。窃谓物之贵贱，视乎人之所尚，若果行贝，则上以是令，下以是听，即与银同。近人有用贝五美之说，其一曰遵圣，赞曰：贝之为物，载于圣经，今日用之，先民是程；二曰复古，赞曰：贝之为物，中古所宝，今日用之，行古之道；三曰有文，赞曰：银曰纹银，贝曰文贝，美在其中，采发于外；四曰无伪，赞曰：钞之难行，人为易伪，贝出于水，实生于地；五曰便民，赞曰：钱重银轻，可以致远，贝亦如银，便于流转，数语尽之矣。

　　◎英夷英夷初至中国，未尝不驯谨，自道光二十年以后，始逐渐骄肆，名为恭顺，实全无恭顺之心，尝与云台师谈及往事，师深为扼腕，曰：“尚记得嘉庆二十二年，我为两广总督时，首以严驭夷商、洋商为务，盖洋商受英夷之利益，英夷即仗洋商之庇护，因此愈加傲黠不驯，我每遇事裁抑之。时英船在黄浦与民人争水，用鸟枪击死民人，我严饬洋商，必得凶犯方登船，而此犯即拔刀自刎死。

　　又弗阑哂国夷人打死民妇，我立获凶犯，照例绞决抵罪。道光初，英夷有护货之兵船，在伶仃山用枪击死小民二人，我饬洋商向英国大班勒取凶手，大班诡言只能管贸易事务，兵船有兵头，职分较大，我令不能行于彼。我旋饬传谕兵头，兵头复诡称夷人亦有被民伤重欲死者多人，欲以相抵，我察其诡诈，传谕大班，如不献出凶手，即封舱停止贸易。大班又称实不能献出凶手，无可如何，情愿停贸易。时兵船已诡避在外洋，将匝月，我持之益坚，大班乃率各夷人全下黄浦大船，禀称无可如何，只好全帮回国，不做买卖。我发印谕，言尔愿回即回，天朝并不重尔等货税。于是英国大货船二十余号，收拾篷桅，作为出口之势，仍上禀云：大人既许回国，何以炮台上又设兵炮？我又加印谕，言虎门炮台本是终年常设，并非此时待尔等出口欲加轰击，且天朝示人以大公，岂有许尔等回国复行追击之事。于是各船不得已而出口，复又旋转在外洋校椅湾，停泊多时，而其兵船遂真远遁矣。未几，大班又禀兵船不知何时远遁，我等实愧无能，大人如准入口贸易，固是恩典，否则亦只好回国等语，而洋商亦代为禀求，并令大班寄禀回国，告知国王，下次货船来粤，定将凶犯缚来，方准入口，否则不准。大班亦同此禀求，我始应允。直至三年春，始照旧开舱通货。此事冬末春初，凡夷商人等皆惶惶，言关税必由此大缺，且恐别滋事端，城中各官亦有为缓颊者，我一人力持，以谓国体为重，货税为轻，索凶理长，断不可受其欺胁。并饬其以后兵船不许复来，非是护货，适以害货等印谕。及四、五年货船来粤，禀称前此犯事兵船不敢回国，委不知向何处逃散，无从寻获，而四、五、六年间此种兵船亦实不复至，我对众曰：此所谓‘可欺以其方’也。自我去粤后，兵船复来，门人卢厚山亦仿我之意行之，时有褒嘉之旨云：“玩则惩之，服则舍之，尚合机宜，不失国体也。‘闻此后惟林少穆督部亦守此法，而情事顿殊，为之慨然而已！”

　　◎鸦片近日英夷就抚而雅片之禁渐弛，漏卮之弊愈不可稽，于是留心国计者佥议，请令各直省普种罂粟花，使中原之鸦片益蕃，则外洋自无可居奇之货，且罂粟浆之成鸦片，其毒究不如乌土、白皮之甚，则吸烟者之害亦不甚深，可以逐渐挽救，其用心可谓苦矣，其设想亦可谓周矣，然究非政体之所宜，即陈奏亦恐难邀俞允。

　　愚谓为今之计，则不如仍用前许青士太常所奏，甚可行也。按道光十六年四月太常寺少卿许乃济一摺，奉旨交广东大吏会同妥议，不知彼时如何覆奏，未见施行。

　　今节录其原摺如左，以备采择。云：为鸦片例禁愈严，流弊愈大，应请变通办理事。窃照鸦片烟本属药材，其性能提神止泄辟瘴，见于李时珍《本草纲目》。本名阿芙蓉，惟吸食必应其时，谓之上引，则废时失业，莫此为甚。甚者气弱中干，而灰齿黑，有明知其害而不能自己者，诚不可不严加厉禁，以杜恶习也。查鸦片烟之品有三，一曰乌土，一日白皮，一曰红皮，皆英咭利属国所出，乾隆以前海关则例列入药材项下，每百斤税银三两。其后遂入例禁，嘉庆初年食鸦片者，罪以枷杖，今递加至徒流绞候各重典，而食者愈多，几遍天下。乾隆以前鸦片入关，税后，交付洋行兑换茶叶等项；今以功令森严，不敢公然易货，皆用银私售，嘉庆年间每岁约来数百箱，近竟多至二万余箱，乌土为上，每箱约洋银八百元，白皮次之，约洋银六百元，红皮又次之，约洋银四百元，岁售银一千数百万元。

　　以库平纹银七钱计算，岁耗数银总在一千万两以上，由是洋银有出无入矣。夫以中国易尽之藏，填海外无穷之壑，日增月益，贻害将不可言。或欲绝夷人之互市，为拔本塞源之计，在中朝原不惜捐此百余万两之税银，然西洋诸国通市者千有余年，贩鸦片者惟英咭利耳，乃因英咭利而概绝诸国之互市，则濒海数十万众恃通商为生计者，将何以处之？且夷船在大洋外随地可以择岛成廛，内洋商船皆得转致，又从何而绝之？比岁夷船周历闽、浙、江南、山东、天津、奉天各海口，其意即在销售鸦片，虽经各地方官随时驱逐，然闻私售之数亦已不少，是但绝粤海之互市，而不能止私货之不来。且法令者，胥役棍徒之所藉以为利，法愈峻，则胥役之贿赂愈丰，棍徒之计谋愈巧。道光元年两广督臣阮元，曾严办澳门屯户叶恒澍夷商一案，继任督臣卢坤，亦曾拿获梁昌荣一案，起出烟泥一万四千余个，格杀生擒者共数十人，并将窑口匪徒姚九、区宽等籍产入官，查办非不认真，而此害终不能戢。盖匪徒之畏法，不如其骛利，揆其鬼蜮技俩，法令亦有时而穷。更有内外匪徒冒充官差，以搜查鸦片为名，乘机抢夺，良民受累不堪。

　　此等流弊皆起自严禁以后。究之食鸦片者，率皆浮惰无志不足轻重之辈，亦有逾耆艾而食此者，不尽促人寿命，海内生齿日繁，断无减耗户口之虞，而岁竭中国之脂膏，则不可不早为之计。闭关不可，徒法不行，计惟仍用旧例，准夷商将鸦片照药材纳税，入关后，只准以货易货，不得用银购买，夷人纳税之费，轻于行贿，谅彼亦必乐从。洋银应照纹银一体禁其出洋，有犯被获者，鸦片销毁，银两充公。至文武员弁、士子兵丁，或效职趋公，或储材待用，岂可听其沾染恶习，至蹈废时失业之愆！惟用法过严，转恐互相容隐，如有官员、士子、兵丁私食者，应请立即斥革，免其罪名，宽之正所以严之也。该管上司及统辖各官有知而故纵者，仍分别查议。其民间贩卖吸食者，一概勿论。或疑弛禁于政体有关，不知觞酒、衽席，皆可戕生，附子、乌头，岂无毒性，从未闻有禁之者，且弛禁仅属愚贱无事之流，若官员、士子、兵丁，仍不在此数，似无伤于政体。而以货易货，每年可省中原千万余金之偷漏，孰得孰失，其事了然。倘复瞻顾迟回，徒循虚事，诚恐鸦片终难禁绝，必待日久民穷财匮而始转计，则已悔不可追。谨以上闻，伏乞密饬粤省督抚及海关监督，确查以上各情节，如果属实，速议变通办理章程，以杜漏卮而裕国计。臣不胜惶悚待命之至。

　　◎水雷粤东近传咪利坚国夷官创造水雷之法，遣善泅水者潜至敌人船底，借水激火，迅发如雷，虽极坚厚之船，罔不破碎。粤省洋商潘姓者如法制造，凡九阅月而成，曾经将水雷器具二十副赍京，恭呈御览，于道光二十三年八月奉旨交直隶总督、天津总兵会同演试，旋据覆奏：于九月在天津大沽海口会同演试，用径八寸长丈六杉木四层扎成木筏，安于海面，坠定锚缆，将吃药一百二十斤水雷送至筏底，系定引绳，拔塞后待时四分许，轰然一声，激起半空，将木筏击散，碎木随烟飞起，其海面水势亦围圆激动，洵为火攻利器云云。并纂成《火雷图说》进呈刊布。窃谓此器甚好，非夷人之巧心莫能创造，非洋商之厚力，亦莫能仿成，惟是大海茫茫，波涛汹涌，此器如何能恰到敌船之底，又恰能使敌船浑然罔觉，坐待轰击，则皆非瞀儒浅识之所敢知矣。

　　◎炮考《归田琐记》中有《说炮》一条，颇中今日情弊，而炮之缘起，未之详也，或以为问，余乃摭拾所见各书告之曰：炮字俗作包，潘安仁《闲居赋》“炮石雷骇”，其最先见者矣，李注：“炮石，今之抛石也。”然《说文》无“炮”字，“”字注云：“建大木置石其上，发机以追敌。”是许氏以“”为“炮”。

　　《唐书李密传》：“以机发石为攻城械，号将军炮。”自后人有火炮之制，俗遂从火作“炮”字，非也。火炮之用，始见于宋杨万里《海蝤船赋》，序云：“宋绍兴三十一年，金兵欲济江，虞允文伏舟七宝山，舟中发一霹雳坠炮，坠水中，硫磺得水，火自跳出，纸裂而石灰散为烟霞，眯其人马之目，金兵大败。”然此乃纸炮，用石灰以眯目，非以炮子为攻击之具也。炮之用铁，始于金，名曰震天雷。以火炮攻城，始于元世祖得回回所献新炮，以攻破襄阳，名曰襄阳炮。明永乐间平交址，始得神机枪炮法，至嘉靖二年，佛郎机寇广州，指挥柯荣御之，贼败遁，官军获其二舟，得其炮，即名为佛郎机，详见《明史纪》。又《兵志》云：“佛郎机炮式，以铜为之，长五六尺，大者重千余斤，小者数百斤。”炮之用铜，始见于此。至我朝天聪五年，始造红衣大炮，名曰天佑助威大将军，崇德八年，又造神威大将军炮，康熙十五年，又造神威无敌大将军炮，康熙二十八年，又造武成永固大将军炮，详见《皇朝礼器图式》。造火药法，《百金方》中所载颇详，盖硝、磺、炭三者，皆须研得极细，必捣至万杵以外，愈多愈好，炭用柳条，以细如笔管者为妙，必去皮去节，带皮则烟多，有节则易炸也。制好后，必须放手心燃之，药去而手心不觉热者，方为合式。余提兵上海时，苏州局员来缴新制火药，余嫌其未净，令以手心试之，委员皆缩手不前，曰：“前缴药时，皆不如是。”余曰：“此试火药定法也，然则前此收药之皆不如法可知矣。”因驳回，令其再捣，再缴时，以白纸铺棹上试之，药去而纸绝不烧，于是众始叹服云。

　　◎天主教湖北黄岗吴德芝有《天主教书事》一篇云：“西洋国天主教，前未之有也。

　　明季，其国人利玛窦、汤若望、南怀仁先后来中国，人多信之。其术长于推步象纬，使之治历，颇有奇验，又善作奇技淫巧及烧炼金银法，故不耕织而衣食自裕。

　　浸假延蔓，各直省郡邑建立大庙，曰天主堂，宏丽深邃，人不敢窥，而各以一西人主之。细民愿归之者，必先自斧其祖先神主及五祀神位，而后主者受之，名曰吃教人，按一名与白银四两，榜其门以赤纸，上画一长圈，中列十字架、刀、锥、钩、槊等器。或曰：其所奉神以磔死，故门画磔器也。每月朔望，男女齐集堂中，ト门诵经，及暮始散。有疾病不得如常医药，必其教中人来施针炙，妇女亦倮体受治。死时主者遣人来殓，尽驱死者血属，无一人在前，方扃门行殓，殓毕，以膏药二纸掩尸目，后裹以红布囊，曰衣胞，纫其项以入棺。或曰：借殓事以刳死人睛，作炼银药，生前与银四两，正为此也，故死时不使闻知。若不听其殓法者，谓之叛教，即令多人至其家，凌辱百计，权四两之子母而索之。穷民惑于此，每堕其术中，而士大夫之嗜利无耻者，皆幸其炼术可得，相与尊信之，称之曰西儒，而其主如所在地方，必与其长吏相结，厚馈遗，有事则官长徇庇之，以故其教益张。所刻《口铎》一书，其言谓万物主于天，而天又主于天主，一概圜坛方泽、光岳祀典、宗庙祖考，皆极其唾骂，而惟一心致敬天主。又言自无始以来，倘非有天主操持焉，则天久倾颓、地久翻覆矣。又言天主之神，则生于汉哀帝十四年，其说之狂悖如此。工绘画，虽刻本亦奇绝，一帧中烟云人物，备诸变态，而寻其理，皆世俗横陈图也。又能制物为倮妇人，肌肤、骸骨、耳目、齿舌、阴窍无一不具，初折叠如衣物，以气吹之，则柔软温暖如美人，可拥以交接如人道，其巧而丧心如此。康熙中，黄冈令刘公泽溥深恶之，议毁其庙，逐其人，胥吏有从其教者，惩以重典，不旬日而上官下檄，反责以多事，盖钱可通神也。雍正二年，浙江制府满公上言其恶，朝廷纳之，礼部议覆：奉旨西洋人除留京办事人员外，其散处直隶各省者，应通行各该督抚转饬各地方官，查明果系精通天文及有技能者，起送至京效用，余俱遣至澳门安插。其从前曾经内务府给有印票者，尽行查送内务府销毁。其所造天主堂，令皆改为公所。凡误入其教者，严为禁谕，令其改行，如有仍前聚众诵经者，从重治罪。地方官若不实心禁饬，或容隐不报，如之。三月，奉通檄尽逐其人，以其堂为义学、公所，百年污秽，一旦洗濯，因喜书其事“云云。按：此事在雍正初，至今刚逾百年，而其焰复张，甚为可恨，因录旧事，以正告夫当事主持者。

　　◎均赋余藩牧吴中时，目击田赋之重，曾有均田之议，旋以引疾归里，未及上陈，附见其说于《退庵随笔》中。盖亦国初人有此议，曾见其书，而忘其姓氏，既而再四思之，此说究有难行，我朝一视同仁，究未便为此挹彼注兹之请，而同辈中，亦有窃笑其迂者。近读梁绍壬《秋雨庵随笔》，所载一条，较为平允，胪陈原委，亦更详明，因亟录之，以资决择。其略曰：“江南之苏、松，浙江之嘉、湖，江西之南昌、袁、瑞等府，赋重于他处，人皆曰，此明太祖恶张士诚、陈友谅，因而仇视其民也，而实不尽然。盖其害实起于宋之官田，迨有明中叶，复摊官田重赋并于民田，遂贻祸至今。考官田、民田之分，二者本不相同，官田输租，民田纳赋，输租故额重，纳赋故徵轻。宣和元年，浙西、平江诸州，积水新退，田多旷业，当时在廷计利诸臣，献议募民耕种，官自收租，谓之官田，厥后加以籍没。蔡京、王黼、韩胄等，又充逾限三分之一之田尽属之官，而官田于是乎浸广矣。沿及元世，相沿不革，元末张氏窃据有吴，又并元妃嫔亲王之产入焉。明祖灭张氏，其部下官属田产，遍于苏、松，明祖既怨张氏，又籍其田，并后所籍富民田，悉照租额定赋税。正统时，巡抚周忱奏请减官田额，又奏官田乞同民田起科，部议格不行。嘉靖中，嘉兴知府赵瀛，请以官田重赋，摊于民田而均之，赵固以官田、民田，有同一丘而税额悬殊，故创并则之议，不知官田自当减赋，民田不可增赋，同时苏、松亦仿其议，奏请允行，自是官田之名尽去，而民田概加以重赋。我朝平定江南，以万历时额赋为准，时已无复有官、民之分，但官田虽减，犹未为轻，民田既增，弥益其重，然则江右南昌、袁、瑞浮粮所以早蒙豁免者，由官田名额未除，苏、松、嘉、湖浮粮所以难邀蠲除者，以官田名额既去，均于民田之赋，竟指定为正供，不复推求往时摊之故。韩世琦、慕天颜先后披陈，卒格不行。雍正二年，特恩除苏州额征银三十万两，松汀十五万两；乾隆二年，又除苏州额征银二十万两，民力固可稍舒，然旧额太重，虽屡减仍无益也。

　　如有为民请命者，诚能缕述其所以然之故，知宋不括官田，则无此重赋，明不摊民田，则亦无此重赋，为今之计，莫若均赋一法；请即以苏、松邻壤，东接嘉、湖，西连常、镇，相去不出三四百里，其间年岁丰歉，雨早溢，地方物产，人工勤惰，皆相等也，以之较常、镇赋额，则每亩浮加几倍，宜查常、镇之额，按其最重者，定为苏、松、嘉、湖之赋，则用以指陈入告，以普朝廷惠爱东南氓庶之至意，则百世蒙其福矣。

　　◎斛制今之官斛规制，口狭底阔，起于宋贾似道，元至元间，中丞崔言其式口狭底阔，出入之间，盈亏不甚相远，遂行于世，至今沿之不改。盖斛口小，则斛面或浅或满，盈亏固自有限，所以杜作奸者，其法至善，贾虽奸相，而此一物规制，固百世不可易也。

　　◎赦令谢梅庄曰：自匡衡、吴汉，不愿为赦，其后孔明惜赦，孟光责赦，而文中子乃甚其词曰：“无赦之国，其刑必平。”夫赦者，先王仁政之一，盖愚民当创惩之后，未必无悔悟之心，而人主除已往之愆，亦与民更始之义，但当以数为戒，不必以无为美也。秦皇两世，不闻有赦，唐德宗之季，十年不赦，而陆宣公、阳道州皆死于贬所，此三主者，刑何尝平哉！

　　◎科目近日捐输之例，层见叠出，无识者流，乃窃窃忧之，以为此风不止，必有碍于科目，且恐将来废科目之说，或由此而开，则断断不然。捐输自捐输，科目自科目，不能举一废一，且恐转瞬即有停捐输之事，而终古必无废科目之虞。客不闻乾隆初有废科目之疏乎？乾隆九年，兵部侍郎舒赫德疏云：“科举而取，案格而官，已非良法，况积弊已深，侥幸日众，古人询事考言，其所言者，即其居官所当为之职事也，今之时文，徒空言而不适于用，此其不足以得人者一；墨卷房行，辗转抄袭，赝辞诡说，蔓衍支离，以为苟可以取科第而止，此其不足以得人者二；士子各占一经，每经拟题，多者不过百余，少者仅止数十，古人毕生治之而不足，今则数月为之而有余，此其不足以得人者三；表、判可以预拟而得，答策就题敷衍，无所发明，此其不足以得人者四；且人材之盛衰，必于心术之邪正，今之侥幸求售者，弊端百出，探本清源，应将考试条款改移而更张之，别思所以遴拔真才实学之道”云云。奉旨饬议，时鄂文端公为首相，力持议驳云：“谨按，取上之法，三代以上出于学，汉以后出于郡县吏，魏、晋以来出于九品中正，隋、唐至今出于科举。科举之法，每代不同，而自明至今，则皆出于时文。三代尚矣，汉法近古而终不能复占，自汉以后，累代变法不一，而及其既也，莫不有弊。九品中正之弊，毁誉出于一人之口，至于贤愚不辨，阀阅相高，刘毅所云‘下品无高门，上品无寒士’者是也。科举之弊，诗赋则祗尚浮华而全无实用，明经则专事记诵而文义不通，唐赵匡举所谓‘习非所用，用非所习，当官少称职吏’者是也。时文之弊，则今舒赫德所陈奏是也。圣人不能使立法之无弊，在乎因时而补救之。苏轼有言，观人之道在于知人，知人之道在于责实。盖能责宾，则虽由今之道，而振作鼓舞，人才自可奋兴；若专务循名，则虽高言复古，而法立弊生，于造士终无所益。今舒赫德所谓时文、经义，以及表、判、策、论，皆为空言剿袭而无所用者，此正不责实之过耳。夫凡宣之于口、笔之于书者，皆空言也，何独今之时文为然？且夫时文取士，自明至今殆四百年，人知其弊而守之不变者，非不欲变，诚以变之而未有良法美意以善其后，且就此而责其实，则亦未尝不适于实用，而未可一概訾毁也。盖时文所论，皆孔、孟之绪余，精微之奥旨，未有不深明书理而得称为佳文者，今徒见世之腐烂抄袭，以为无用，不知明之大家如王鏊、唐顺之、瞿景淳、薛应等，以及国初诸名人，皆寝食经书，冥搜幽讨，殚智毕精，殆于圣贤之义理，心领神会，融洽贯通，然后参之经史子集，以发其光华，范之规矩准绳，以密其法律，而后乃称为文，虽曰小校，而文武干济、英伟特达之才，未尝不出于其中。至于奸邪之人，迂懦之士，本于性成，虽不工文，亦不能免，未可以为时艺咎。若今之抄袭腐烂，乃是积久生弊，不思力挽末流之失，而转咎作法之凉，不已过乎！即经义、表、判、策、论等，苟求其实，亦岂易副？经文虽与《四书》并重，而积习相沿，慢忽既久，士子不肯专心肄习，诚有如舒赫德所云，数月为之而有余者。今若著为令甲，非工不录，则服习讲求，为益匪浅。表、判、策、论，皆加核实，则必淹洽乎词章，而后可以为表；通晓乎律令，而后可以为判；必有论古之识，断古之才，而后可以为论；必通达古今，明习时务，而后可以为策。凡此诸科，内可以见其本原之学，外可以验其经济之，何一不切于士人之实用？何一不可见之于施为乎？必变今之法，行古之制，则将治宫室，养游士，百里之内，置官立师，狱讼听于是，军旅谋于是。又将简不率教者，屏之远方，终身不齿，毋乃徒为纷扰而不可行！又况人心不古，上以实求，下以名应。兴孝，则必有割股、庐墓以邀名者矣；兴廉，则必有恶衣菲食、弊车羸马以饰节者矣。相率为伪，其弊尤繁，甚至借此虚名，以干进取，及乎莅官之后，尽反所为，至庸人之不若，此尤近日所举孝廉方正中所可指数，又何益乎！

　　若乃无大更改，而仍不过求之语言文字之间，则论、策今所见行，表者赋颂之流，即诗赋亦未尝尽废，至于口问经义，背诵疏文，如古所为帖括者，则又仅可以资诵习，而于文义多致面墙。其余若《三传》科、史科、明（原误为名）法、书学、算、崇文、宏文生等，或驳杂芜（原作无）纷，或偏长曲技，尤不足以崇圣学而励真才矣。则莫若惩循名之失，求责实之效，由今之道振作补救之为得也。我皇上洞见取士源流，所降谕旨，纤悉毕照，司文衡、职课士者，果能实心仰体力除积习，杜绝侥幸，将见数年之后，士皆束身《诗》、《礼》之中，潜心体用之学，文风日盛，真才日出矣。然此亦特就文学而言耳，至于人之贤愚能否，有非文字所能决定者，故立法取士，不过如是，而治乱盛衰初不由此，无俟更张定制为也。

　　舒赫德所奏，应毋庸议。“奏上，奉旨依议，科目之不废者，鄂文端公之力也。

　　◎冗员道光十二三年中，各直省皆奉敕裁汰冗员。直隶省自通判以下共裁去二十余员。广东省裁廉州府同知，肇庆府通判，高、廉两府司狱，南海、番禺两县河泊所大使，长宁、始兴两县训导。江南省裁江苏华亭县主簿一缺，所司水利，改归县丞兼管；镇江府照磨一缺，所司稽查渡江、救生船事，改归镇江府知府兼管；金坛县湖溪巡检无巡防之实，江宁府照磨无专管事宜，扬州府检校无专司之事，均裁去；所有稽查邗沟闸座、督夫启闭事宜，改归扬州府经历兼管。陕甘省裁丞ヘ等官五员。江西省裁建昌府水利通判一缺，九江府督粮通判一缺，又抚州、袁州、九江三府府磨，又武宁县高坪司巡检、新淦县山司巡检、德兴县白河司巡检三缺。又云贵省奏锦屏县幅员偏小，所有知县、典史、训导，俱着裁汰，地丁钱粮，就近改归开泰县管理，惟锦屏地方民、苗杂处，未便乏员，着改设锦屏县丞一员，仍归开泰县管辖，又裁磐石司巡检一缺。又南河裁丹徒县丞、仪征县闸官、如皋县县丞、兴化县县丞。又€南裁曲靖府同知，剑州所属弥沙井盐大使，并曲靖、永昌、大理三照司狱，顺宁府知事。又浙江裁绍兴府北塘通判，衢州府粮捕通判，杭州府属之城北务，钱塘县属之西溪务，湖州、绍兴二府司狱，宁波府属象山、赵岙巡检，严州府属建德县县丞。又长芦裁芦东、沧州运判一缺，归并天津运同；胶、莱运判一缺，归并滨、乐运同；兴国场大使一缺，归丰财场兼管；又登宁场大使一缺，信阳场大使一缺，并着邻境寿乐场兼管。又湖南裁岳州同知一缺，永顺、常德两府通判二缺，郴州、道州州判二缺，巡检七缺，训导六缺。又福建裁县丞二缺，司狱六缺，巡检九缺，皆杂见邸报中。所裁已不为少，然此外尚有不实不尽者，惟在各督抚大吏随时察看办理，亦撙节之一端，圣经所谓生财大道，食之者寡，不得谓非当时之急务也。

　　●卷六◎郑谦止之狱吾乡黄石斋先生以疏救郑曼阝事下狱，祸几不测，而鲜有能详其始末者。惟长洲沈归愚先生曾论之云：“前明郑谦止曼阝，以非辜而被极刑，余初未知其详。

　　见《杂说》所载，谓曼阝母吴性酷劣，杀婢者屡，郑因假乩仙语，令其父杖之。

　　及读曼阝前后对簿狱词，司寇冯英谳语，与宫詹黄石斋及曼阝父郑振先揭，而后知《杂说》为讹传。杀曼阝者，始终温体仁一人也。曼阝初入翰林时，见文震孟指斥魏忠贤疏留中不发，因上书极言留中之弊，始勒归，继削籍，家居十有四年。

　　思陵诏复官，始入都谒首辅温体十二，体仁问：“南方清议若何？‘曼阝谓：’人云国家需才，而庙堂未见用才。‘体仁谓：”非不用才，天下无才可用。’曼阝谓：“用人则才出，不用人则才伏。方今防边、荡寇最急，能如萧相国之识韩淮阴，宗留守之识岳武穆，何患不能成功？‘体仁阳谢之，意彼锋如刃，必纠弹我，动摇我相位，阴思有以剪除之。甫一月，以惑父披剃、迫父杖母纠曼阝，得旨下部严鞫。夫人必选懦无识、祸福萦心，而后可惑于二氏之说。曼阝父振先为仪曹时，见中官宰执互相联结，以’中朝第一权奸‘劾沈贯一，几蹈不测，中心不悔，则卓然有守可知矣，何所疑惑而披剃为僧乎？曼阝母吴以礼教自律，仪曹贬官，万里相随，恬然自乐，胡为有杖妻之事？又曼阝以建言被谪，曼阝母喜见颜色，曰：”苏文忠母云：“儿为范滂，吾胡独不能为范滂母？”吾今始可云有子矣！’曼阝何憾于母，而迫父杖之？宜屡鞫而无罪可入也！体仁于是落司寇冯英职，移狱于镇抚司。先是韩不侠从学于曼阝，交最厚，不侠女二岁，与曼阝次子曼阝三岁缔婚，后不侠夫妇没，女归为养媳，一载病死，时年一十二岁，此族党周知者，至是体仁以厚赀属奸人许曦，诬以奸媳致死，体仁更纠严刑，终不得实。体仁时以弹劾者众，帝亦心动，放归，然犹必欲杀曼阝，属曦与陆完学编造秽亵歌词，使阉寺上闻，上既闻而怒不可回矣，崇祯己卯八月乃磔。死前一月，曼阝犹成《尚书讲义订正》、《苏文忠年谱》勖子；二十余，则黄石斋先生谓‘正直而遭显戮，文士而蒙恶声，古今无甚于此者’；越五年甲申，明亡。“按曼阝死固冤，然祸止及一家，而思陵之亡国，实由体仁。以体仁阴贼险狠，为孤孑，结纳宦官，窥伺上意，冀翻逆案，斥逐正人，使有体有用之士，无一立于君侧，而后其心始快焉。由是曼阝丧国脉，至于鱼烂瓦解而不能救，则体仁实为魏藻德、马士英、阮大铖之先声，而思陵转以为忠，宜其国之亡也。因论郑曼阝之狱，而推论及之。曼阝将死时，语其二子，谓世间杀人者，莫如才，吾身自杀者，莫如口。知口之为祸而卒致祸也，此才人气盛而不能自抑也。祢衡以口得罪于曹瞒，以才见杀于黄祖，何独不然！书此并为尚口抱才者诫。吾乡徐时作曰：”此论面面俱到，然尚有未尽之义，《易》言‘同声相应，同气相求’，观其人之友，而其人可知，温体仁所交者，刘志选、曹钦程、周延儒、薛国光之徒也；郑谦止所交者，吴中则文文肃震孟，漳浦则黄石斋道周，上虞则倪文正元璐，山阴则刘念台宗周诸公也。君子小人，若冰炭黑白之分矣，使谦止果有秽行，文肃、文正、念台肯为之哭泣于身后，石斋肯为之辨冤于生前，几至自罹其祸哉？“前文未及，因漫识之。

　　◎姚明山之诬古近名士褒贬人物，笔之于书，彼此传闻失实，使正人被诬，不胜枚举，然无关大节犹可也，若妄肆讥评，则大为不可。如我朝姜西溟先生，有《姚明山学士拟传辨诬》一篇云：“何元朗称文衡山先生在翰林，大为姚明山、杨方城所窘，时昌言于众，我翰林不是画院，乃容画匠处此！二人只会中状元，更无余物，而衡山名长在天壤间，今世岂有道着姚涞、杨维聪者哉？自钱虞山称快此言，载之《列朝诗选》，而明山之后人未知也。余辛酉年以纂修之命，将北上，姚氏数人持东泉尚书父子传志见示，复出明山存集刻本，中有《送文衡山先生南归序》一篇，又《送衡山先生马上口占绝句》十首，其序大略云：”自唐设科第以笼天下士，而士失自重之节者，几八百余年，然犹幸而有独行之士时出其间，如唐世之元鲁山、司空表圣、陆鲁望，宋之孙明复、陈后山诸人，犹能以学行自立，而足以风厉乎天下。今则惟衡山先生足当之，而先生之秉道谊，立风节，明经术，工文章，尤有高出于数子之上者。其却吏民之赙，以崇孝也；麾宁藩之聘，以保忠也；绝猗顿之游，以励廉也；谢金、张之馈，以敦介也；不慑于台鼎之议，以遂其刚志也；不溷于亵之诏，以植其坚贞也。天子贤之，擢官翰苑，官仅三载，年方五十余，慨然起南归之兴。吾每谬言晋之不得，竟三疏得请以去。荣出于科目之外，贵加于爵禄之上，罗之所不能取，樊笼之所不能收，翻然高翔，如凤皇之过疏圃而饮湍濑，下视啄腐鼠以相吓者，何不侔之甚也！‘其言曲尽向往之志，备极赞扬之词，而于诗末章则曰：“岂是先生果忘世，悲歌尽在五噫中。’其知衡山也深矣。钱虞山不考，漫笔之书，近有史官自刻其稿者，复著其说，于《拟传》不重诬耶？明山可传，不独议礼一节，其居官屡有建白，据古证今，义正辞核，惜其中年凋丧，不竟其志，而何氏谓今世遂无道及者，彼自不识明山，于明山固无损也。复按，家传、志铭皆云杨文襄引公同修《明伦大典》，公耻不肯与，同馆皆嫉之。而《拟传》云：”涞虽以议礼受杖，后与修《明伦大典》，不终其节。‘余在史馆，疑而请之监修徐公，公命请取《大典》检阅，同修者绝无姚名，遂命删此一段，然其稿犹传播人间也。此是姚公大节所系，彼既罹祸于生前，复被诬于身后，史笔之陷人，岂必在张桂群小下哉！“

　　◎三保太监前明三保太监下西洋，至今滨海之区，熟在人口，不知何以当日能长驾远驭、陆水栗如是。按《明史郑和传》载：郑和，€南人，世所谓三保太监者也。成祖疑惠帝亡海外，欲踪迹之，且欲耀兵异域，示中国富强。永乐三年，命郑和及其侪王景弘等通使西洋，治大舶修四十四丈、广十八丈者六十有二，将士卒二万七千八百余人。自苏州刘家河泛海至福建，复自福建五虎门扬帆，首达占城，以次遍历诸番国，宣天子诏，赍金帛给赐其君长，不服，则以武临之。和经事三朝，先后凡七奉使，星槎所历，三十余国。第一次在永乐三年六月，命郑和、王景弘等，至五年九月还，诸国使者，随和朝见，献所俘三佛齐酋长，戮之。第二次在永乐六年九月，再使往锡兰山，截破其城，禽其王，九年六月献俘于朝。赦不诛，释归国。第三次在永乐十年十一月，再使往苏门答刺。禽其伪王，并俘其妻子，以十三年七月还。第四次在永乐十四年，满刺加、古里等十九国咸遣使朝贡，因命和等往赐其君长，十七年七月还。第五次在永乐十九年春，和等复往，二十年八月还。第六次在永乐二十二年正月，旧港（即三佛齐）酋长请袭宣慰使职，又使和赍敕印赐之。冬还，成祖已晏驾。第七次在宣德五年六月，又使和等历往忽鲁谟斯等十七国而还。前后所得珍奇贡物，如真腊国（即今之柬埔寨）贡金缕衣、象五十九，阿丹国贡麒麟，苏禄国贡大珠，重七两有奇，忽鲁谟斯国贡麒麟，又贡狮子，麻林国贡麒麟、天马、神鹿之类，不能悉数，而中国之耗费亦不赀矣。

　　自宣德以还，远方时有至者，而和亦老且死。自和后，凡将命海表者，莫不盛称和，以夸外番，故俗传三保太监下西洋，为明初盛事云。时通使西番者，有司礼少监侯显。帝闻乌思藏僧尚师哈立麻有道术，善幻化，欲致一见，因通迤西诸番。

　　乃令显赍书币往迓，选壮士健马护行。元年四月，奉使陆行数万里，至四年十二月，始与其僧偕来。十一年春，复奉命赐西番尼八刺、地涌塔二国。尼八刺王沙的新葛遣使随显入朝。十三年七月，帝欲通榜葛剌诸国，复命显率舟师以行，其国即东印度之地，去中国绝远，其王赛佛丁遣使贡麒麟及诸方物。榜葛刺之西，有国曰治纳朴儿（“治”《明史》作“沼”）者，地居五印度中，侵榜葛剌。十八年，复命显往宣谕，遂罢兵。宣德二年，复使显赐诸番，遍历乌斯藏、必力工瓦、灵藏、思达藏诸国而还。途遇寇劫，督将士力战，多所斩获，还朝录功升赏者四百六十余人。显有才辨，强力敢任，五使绝域，劳绩与郑和亚。

　　◎狮纪文达师《如是我闻》云：“康熙十四年，西洋贡狮，馆阁前辈，多有赋咏，相传不久即逸去，其行如风，巳刻绝锁，午刻即出嘉峪关。此齐东语也，康熙间南巡，由卫河回銮，尚以船载此狮，先外祖母曹太夫人，曾于度帆楼窗罅窥之。

　　其身如黄犬，尾如虎而稍长，面圆如人，不似他兽之狭削。系航头将军柱上，缚一豕饲之，豕在岸犹号叫，近船即噤不出声，狮俯首一嗅，已怖死，临解缆时，忽一震吼，声如无数铜钲陡然合击，外祖家厩马十余，隔垣闻之，皆战栗伏枥下，船去移时，尚不敢动。狮初至时，吏部侍郎阿公礼稗，曾橐笔对写一图，笔意精妙，阿公未署名，旧藏博晰斋前辈家，后售于余，尝乞一赏鉴家题其边云‘元人狮子真形图’，以元代曾有献狮事也。“余至京，曾以此事询吾师，师即出图（原误作国）见示，则翁覃溪师题字也。并云外间画狮者，其粉本皆从此出，今又五十年矣，不知此图尚在吾师家否也。郑光祖《一斑录》云：”狮产西域，土人觅孩狮豢而驯之，自元、明至今，屡入贡。康熙间贡狮二，带往口外打围，遇两罴甚大，莫之敢撄，放狮搏杀之，一罴重一千三百斤，一罴重三百斤，老狮力尽亦毙，小狮旋亦逸去。“又云：”有小说记前明嘉靖四十四年，有会试举子，倩内监引至虫蚁房看狮，黄色，酷似金毛狗，尾端茸毛大如斗，夷人名狮蛮者豢之。狮居之阱，浑铁作柱，复以铁索二条系其项，左右炼之，若欲放出，则先将大铁桩长可六七尺，围径尺，末有二大圈，以桩钉入地中，止余二圈在上，然后牵狮铁索，出扣于上，两狮蛮左右掣之，不令动。内监命戏彩球，蛮取两球大如斗，五色线结成，蛮先自戏舞，狮伏地注目，若欲起而攫者，乃掷与，狮以两足捧之，玩弄不置。内监令从者取一犬来，未至数十武，犬即仓皇惊仆，溲便俱下，狮亦似有觉者，撒去球，作嗔视状，大吼一声，草木屋瓦皆震动，蛮禀曰：“活生口至矣！‘恐触其怒，因毙犬，掷与，狮舒两足擎之，吹气一口，犬毛散落，如秋风卷叶，犬亦软如败絮，类无骨者。内监曰：”凡物见狮，骨先自酥，故其食亦连骨，不若虎之食兽，必用舌恬去其毛，而食亦存骨，此狮之所以能食虎豹而为百兽王也。’后不数年，是狮亦死，相传狮粪即苏合香云。“

　　◎龙神平生仕宦行役，往往触暑长征，回首犹有余畏。偶阅《柳南随笔》，中载有龙君赠白云事，神为之往；后复阅《铁槎山房见闻录》，载有龙君送乌云事，常谓此等良缘，往往有之，惜吾生无此奇遇耳。因汇录于此，以志景慕之忱云。

　　《柳南随笔》称江西贵溪令某，有循声，与龙虎山张真人往来甚熟。一日真人留某饭，有一侍者，貌甚怪丑，腥气迫人，某屡目之。真人曰：“此龙神也，因获罪天曹，谪令山中服役，今将届满，特无人为之声说耳。君居官清正，为天曹所重，若肯代渠一请，必可复登忉利天也。”某曰：“余凡夫，何能为力？”真人曰：“公但首肯，我当代为章奏，公于名下用花押即得矣。”某漫应之。逾数日，再至山中。则前侍者已来叩谢。真人曰：“荷公大力，已准还龙宫矣。”复顾侍者曰：“先生之恩，岂可无物以报？”侍者曰：“自获咎破家后，龙藏已空无所有，无已，则当赠白云一朵耳。”某亦不知白云为何语，姑颔之。后某以行取入都，盛夏北行，途中，日有白云一片，护荫其舆，毫无暑气，至京乃散，乃晤即龙神所赠也，此康熙年间事。又《铁槎山房见闻录》称文登丛少保兰以工部尚书为三边总制，初通籍时，亦曾为贵溪令，尝于张真人处遇同乡李龙神，曾求公向真人缓颊，欲回家视母，公为代请，真人曰：“此非不可，但宜遵海滨而行，免伤禾稼耳。”忽霹雳一声，龙神已不见矣。后公每暑日徒行，顶上必有乌云一块相覆，即龙神之报也，此前明嘉靖年间事。

　　◎睢工神小住袁浦日，有一河员来谒，意气轩昂，语言无忌，自言系由衡工投效，得官甚速，并述彼时有一对句云：“捷径不在终南，河水洋洋大有佳处；补缺何须吏部，睢工衮衮竞开便门。”且言亲在睢口工次，目击合龙时，实有神助显应，众目共睹，但不知此神何名耳。余记得嘉庆初在京，日阅邸抄，是时和┞初伏法，先是拿问入狱时，作诗六韵云：“夜色明如许，嗟予困不伸。百年原是梦，卅载枉劳神。室暗难挨暮，墙高不见春。星辰环冷月，累绁泣孤臣。对景伤前事，怀才误此身。余生料无几，辜负九重仁。”赐尽后，衣带间复得一诗云：“五十年前幻梦真，今朝撒手撇红尘。他时睢口安澜日。记取香烟是后身。”事后刑部奏闻，奉御批云：“小有才，未闻君子之大道也。”然则睢工之神，其即和┞乎？

　　和┞音与河神同，或其名已为之兆矣。

　　◎升官图余有怀潘芸阁河帅诗云：“同舟本前定，一笑晤邢房。”阅者多不得其解。

　　盖余于嘉庆乙亥年，与芸阁同官京师，偶因献岁，共在林少穆斋中赌升官图，余与芸阁适同入河防一路，至道光乙酉，芸阁与余，果同从公淮浦，絮谈及之，信是天缘前定，前后刚十年也。或问，升官图仿于何时？按此图相传为倪鸿宅所作，前人谓之选格，亦谓之百官铎，所列皆明之官制。其实此戏自唐时即有之，方千里《骰子选格序》云：“开成三年春，予自海上北行，次洞庭之阳，有风甚紧，系船野浦下三日，遇二三子号进士者，以穴骼双双为戏，更投局上，以数多少为进身职官之差，数丰贵而约贱，卒局有为尉掾而止者，有贵为将相者，有连得美名而后不振者，有始甚微而倏然在上位者，大凡得失不系贤不肖，但卜其遇不遇耳。”又《文献通考。经籍门》有《汉宫仪新选》一卷，刘敞撰，取西汉之官，而附以列传黜陟可戏笑者杂编之，以为博奕之一助。又《武林旧事。市肆记》有选官图，列于《小经纪》内，亦即此戏。余亡友李兰卿曾手创一图，取《明史》中职官，尽入其中，分各途各班，以定进取，极为精核。余曾怂恿其镂板以行，自分手外宦后，此局遂疏，今无从复问矣。

　　◎杨令公嘉庆间，余扈跸滦阳，过古北口，见有大庙，土人呼为杨令公祠。嗣阅《明一统志》及《密云县志》，皆载之，《丰润县志》亦有令公村，谓宋杨业屯兵拒辽于此，有功，故名。按杨业生平未尝至燕，古北口又在燕东北二百余里，地属契丹久矣，业安得而至？此顾亭林已辨之。《宋史》杨业，《辽史》作杨继业，辽人称为杨无敌。雍熙三年，大兵北征，业副潘美连拔云、应、寰、朔四州，师次桑乾河，会契丹国母萧氏与大臣耶律汉宁等陷寰州，护军王亻先令业趋雁门北口，业以为必败，亻先逼之，行至狼牙村，恶其名，不进，左右固请，乃行，伏四起，中流矢堕马被擒，不食，三日死。业子延昭为保州防御使，昭在边城二十余年，契丹惮之，呼为杨六郎。延昭子文广，字仲容，为定州路副都总管，皆以骁勇闻，此今说部所演，不尽诬也。

　　◎赵普偶为友人招观剧，余不谙昆曲，而主人不喜秦腔，坐中客多为余左袒者，适呈戏单，余点《访普》一出，盖昆曲与秦腔并有之，曲文初无小异，客谓余之善调停也。或问，此事果有之否？余谓《名臣言行录》中引《邵氏闻见录》，即有此事，云太祖即位之初，数出微行，以侦伺人情，或过功臣家，不可测。赵普每退朝，不敢脱衣冠，一日大雪，向夜，普谓帝不复出矣。久之，闻叩门声，普亟出，帝立风雪中，普惶惧迎拜，帝曰：“已约晋王矣。”已而太宗至，共于普堂中设重ブ，地坐炽炭烧肉，普妻行酒，帝以嫂呼之，此与今菊部所演略同，惟短秦王一节耳。

　　◎宋江《水浒传》之作，亦依傍正史，而事迹不能相符。《宋史。徽宗本纪》：“宣和三年二月，淮南盗宋江等犯淮阳军，又犯京东、江北，入楚、海州界，命知州张叔夜招降之。”《侯蒙传》：“宋江寇京东，蒙上书言宋江以三十六人横行齐、魏，官军数万，无敢抗者，其才必过人。今青溪盗起，不若赦江，使讨方腊以自赎。”《张叔夜传》：“叔夜再知海州。宋江起河朔，转略十郡，官军莫敢撄其锋。声言将至，叔夜使间者觇所向，贼径趋海滨，劫巨舟十余，载卤获。

　　于是募死士，得千人，设伏近城，而出轻兵距海诱之战，先匿壮卒海旁，伺兵合，举火焚其舟，贼闻之，皆无斗志，伏兵乘之，擒其副贼，江乃降。“按《侯蒙传》虽有使讨方腊之语，事无可考，宋江以二月降，方腊以四月擒，或借其力。但其时擒腊者，据《徽宗本纪》，以为忠州防御使辛兴宗，据《童贯传》，以为宣抚制使童贯，据《韩世忠传》，则世忠以偏将穷追至青溪峒，问野妇得径，渡险数里，捣其穴，辛兴宗掠其俘，以为己功，皆与宋江无涉也。陆次云《湖Й杂记》谓六和塔下旧有鲁智深像，又言江浒人掘地得石碣，题曰”武松之墓“，当时进征青溪，或用兵于此，稗乘所传，不尽诬，惟汪韩门以为杭人附会为之，恐不足信。

　　◎张居正近日梨园有演《大红袍》全部者，其丑诋江陵张文忠与奸佞同科，并形容其子懋修等，为乱臣贼子之不如，殊为过当。张太岳当前明神宗朝，独持国柄，毁誉迄无定评，要其振作有为之功与威福自擅之罪，俱不能相掩，即其子懋修等，亦并非纨挎下流。考《湖北诗录》载，张懋修字子枢，万历庚辰廷试第一，授修撰，遘文忠家难，冤愤投井，不死，绝粒累日，又不死，手抱遗籍，泪渍纸墨间。

　　天启辛酉，文忠墓忽有白气，如云如烟，越明年，奉特旨昭雪，时子枢年八十矣。

　　其《渡江津有感》云：“秋色满林皋，霜大雁唳高。野花寒故细，浊酒醉偏豪。

　　白雪知孤调，青山有二毛。从来仲蔚宅，匝地起蓬蒿。“弟允修，字建初，荫尚宝司丞，崇祯甲申正月，献贼掠荆州，忧愤不食，死。有《绝命词》云：”八十空嗟鬓己皤，岂知衰骨碎干戈。纯忠事业承先远，捧日肝肠启后多。今夕敢言能报国，他年漫惜未抡科。愿将心化铮铮铁，万死丛中气不磨。“俱可想见其忠义之气。至文忠之曾孙别山先生同敞，在桂林死事尤著，然则文忠之泽，固久而未斩也。按说部中杂载江陵父丧设祭，所列果品皆像山形，甘蔗山倒。压死野人观者于其下，既败，杨御史劾之曰：”五步一井，以清路尘；十步一庐，以备茶灶。“

　　又云：“迎其母赴京，其母畏长江之险，地方宫为联舟如岸，俾乘辕以济。及败，其母尚存，衣裳皆自浣焉。”有名下士批驳之云：“江陵在江北，具母入都，正可陆行至襄阳，安有渡江之理？”不知江陵本传明云：“居正言母老，不能冒炎暑进京，帝令中官护太夫人，以秋日由水道行。”以所传“五步一井”、“十步一庐”概之，恐是由内河渡江[A12M]淮陆行入京也。

　　◎外夷月日余在粤西，见粤东有刻本载外夷月日者，姑存之，以广异闻云。外夷英咭利、咪利坚及大小西洋、大小吕宋、弗阑哂、嗬兰等国，每岁以冬至后十日为元旦，足三百六十五日为一年。每至四年，于二月内闰一日。自奉耶和（当稣）教之年计起，迄今一千八百三十九年，即天朝道光十九年己亥也。今将外夷各月分名色及其日数开列于左：正月曰然奴阿厘，共三十一日；二月曰飞普阿厘，共二十八日；三月曰吗治，共三十一日；四月曰嗾悖厘尔，共三十日；五月曰咩，共三十一日；六月曰润，共三十日；七月曰如来，共三十一日；八月曰阿兀士，共三十一日；九月曰涉点麻，共三十日；十月曰屋多麻，共三十一日；十一月曰娜民麻，共三十日；十二月曰厘森麻，共三十一日。此各外夷相传之月分名色也。其称我中国各月分，亦别有名色，如正月曰乏士们，二月曰昔鲠们，三月曰塌们，四月曰氵活们，五月曰辉色们，六月曰昔士们，七月曰森们，八月曰噎们，九月曰那引们，十月曰鼎们，十一月曰林们，十二月曰都嗾尔们。

　　◎平淡张太岳集中，甚有见道之语，如云：“凡物颜色鲜好、滋味厚者，其本质皆平淡。丹砂之根色如水晶，谓之砂床，炼之则极鲜红；花卉含苞，率皆青白色，至盛开，乃有彩艳；红花色亦正白，洗之乃红；解盐初出池，其色红白而味淡，虽少食之，不咸；茗之初采，其芽皆白。此皆物器之最佳者，故凡人之才性，以平淡为上。”刘孔才《人物志》云：“先求其平淡，而后求其聪明，至于才智勇敢，出群绝伦，皆后来之彩色华艳、滋味厚者也。”

　　◎巧拙张太岳曰：“今吴中制器者，竞为古拙，其耗费财力，类三年而成一楮叶者，是以拙为巧也。今之仕者，以上之恶虚文，责实效，又骛为拙直任事之状，以为善宦之资，是以忠为诈也。呜呼！以巧为巧，其敝犹可救也，以拙为巧，其敝不可救也；以诈为诈，其术犹可窥也，以忠为诈，其术不可窥也，用人者于此又当进一解矣。”按汪稼门尚书督吾闽时，凡遇牧令之披敝衣、着旧靴者，必加青眼，而不知皆被猾吏所欺也。

　　◎以意命名《吴志孙休传》曰：“五年春二月戊子，立子л为太子。”注曰：“休诏曰：‘今为四男作名字，太子名л，л音如湖水湾澳之湾，字[B10G]（原作”酋“，据《吴志》注改，下同），[B10G]音如迄今之迄；次子名{雷大}，{雷大}音如兕觥之觥，字о，о音如玄贤首之贤（音元）；次子名<巨>（原作”柜“，据《吴志》注改，下同），<巨>音如草莽之莽，字р音如举物之举；次子名寇，寇音如褒衣下宽大之褒，字[B137]，[B137]音如有所拥持之拥。此都不与世所用者同，故抄旧文会合作之。”不知其何取乎尔也！

　　◎以五行命名今人好以五行命名，递及子孙，盖取相生之义。此事盖盛于宋时，如尹源弟洙，源子林，林子享，洙子构；朱子父松，孙塾、、在，曾孙钜、钧、鉴、铎、铨，玄孙氵刑、洽、氵晋、济、浚、澄；李焘子、{无土}、塾、岱、壁、，孙铠、锡；陈源子栎，孙照、勋，曾孙、圻、基，玄（原无此字）孙[1234].然《昌黎集》有《王屋县尉章墓志》，其大父名构，父名炕，弟名增，子四人：镐、、、锐，则唐人已有之。又唐史崔铉子沆，裴钩子洙，高钅弋弟锴，钅弋子锴，锴子湘、涣，皇甫子松，皆同此意也。

　　◎恶名王渔洋先生《居易录》云：“明宗室诸藩生子，例由礼部制名，主者索贿，不满意辄制恶字与之，如崇祯壬午举人朱慈愁，衡府王孙也，字火西，诗文有盛名，‘愁’字盖取‘愁人’二字牵合之。”宋赵彦卫（原脱此字）《云麓漫钞》云：“宗籍凡袒免亲已上，赐名授（原作受）官，或寓不典之言，如令诛、令鲧等，不可概举。”乃知此风宋人已有之。顷予在都堂阅揭帖，见苗蛮有名阿斩、阿亡者，尤可骇笑。

　　◎丑名古人以形体命名，如头、眼、耳、鼻、齿、牙、手、足、掌、指、臀、腹、脐、脾之类皆有之，而《庄子达生篇》有祝肾，《列子汤问篇》有魏黑卵，《北梦琐言》有孙卵齐，则不知所取何义。至以畜类命名，尤古人所不忌。卫之史狗与蘧伯玉、史鱼同为君子，卫宣公之臣司马狗，汉书人表列之中中，司马相如初名犬子，南齐有小吏亦名犬子。南齐张敬儿传云：“父丑，官至节府参军。始其母梦犬子有角舐之，已而有娠，生敬儿，故初名狗儿。后又生一子，因狗儿之名，复名猪儿。”《辽史》：懿祖之后，有小将军狗儿，圣宗第五子，南府宰相名狗儿。又有辽将赤狗儿，见《金史》。又金世宗子郑王永蹈，名石狗儿；又《李英传》有兰州西关堡守将王狗儿；又有都统纥石烈猪狗。《元史》有石抹狗狗，以武功著，郭狗狗、宁猪狗，皆以孝行闻，又有中书参知政事狗儿，则不知何姓。

　　而《北梦琐言》有李盍蛆、郝牛屎，《辽史皇族表》有辽西郡王驴粪，《金史宣宗纪》有四方馆使李瘸驴，《元史。泰定纪》有太尉丑驴，则尤不雅矣。昔欧阳公家小儿有名僧哥者，或戏谓公曰：“公素不重佛，安得此名？”公曰：“人家小儿，要易于长育，往往以贱物为小名，如狗羊犬马之类，僧哥之名，亦此意耳。”此自是恶谑，亦可见古人所不忌，然亦何至行之仕宦，列之史书，如前所云者，此则真不可解也。

　　◎避讳古人避讳，有绝可笑者，如唐代讳“虎”，以虎为武足矣，乃又改虎为兽；讳“豫”，以豫章为钟陵足矣，乃又改薯蓣为山药。或避字之外，又避其音，如宋高宗讳构，乃并勾、钩、苟皆避之，仁宗讳祯，乃并真、贞、征皆避之。至如子孙避祖父之讳，如淮南王父讳长，《淮南子》凡言长处，悉曰修，苏文忠祖讳序，凡苏文中序皆作叙，足矣；乃范蔚宗以父名泰，而不拜太子詹事，吕希纯以父名公著，而辞著作郎，甚至刘温叟以父名乐，而终身不听丝竹，不游嵩、岱，徐积以父名石，而平生不用石器，遇石不敢践。若夫朱温父名诚，以其类戊，改戊巳为武巳，杨行密父名Κ，以与夫同音，而于御史大夫、光禄大夫，直去夫字，此尤可笑者也。

　　◎触讳宋殷淑仪卒，谢超宗作诔，奏之，帝大嗟赏，谓谢庄曰：“超宗殊有凤毛。”

　　谓灵运有后也（灵运子凤，早卒，超宗父也）。时右卫将军刘道隆在座，出候超宗，曰：“闻君有异物，可见乎？”超宗曰：“悬罄之室，复有异物耶？”曰：“旦侍宴，至尊说君有凤毛。”超宗以触讳，遽还内，道隆谓“检觅凤毛”，至暗乃去。及超宗候王僧虎，因往东斋诣其子慈，慈正学书，超宗曰：“卿书何如虎公？”慈曰：“慈书比大人，如鸡比凤。”超宗狼狈而还。呜乎，如超宗者，所谓明于责人而恕于责己者乎！

　　◎九锡或问古有九锡之名，不知所自始。按《汉书。武帝纪》：“诸侯贡士得人者，谓之有功，乃加九锡。”张晏注云：“九锡，经无明文，《周礼》以为九命，《春秋说》有之。”臣瓒注云：“九锡备物，霸者之盛礼。”《后汉书》章怀注谓九锡本于纬书《礼。含文嘉》，云“一曰车马，二曰衣服，三曰乐器，四曰朱户，五曰纳陛，六曰虎贲，七曰斧钺，八曰弓矢，九曰鬯”是也。近人宦场中，有戏指知县擢同知、知州为加九锡者，时节相孙公寄圃与余数之，则一为水晶顶珠，二为白鹇补服，三为朝珠，四为红伞，五为红心雨帽，六为红心拜垫，七为马前踢胸，八为大夫诰轴，而偶忘其一，众思索不得，或曰尚有宜人诰轴一分，可以当之，公大笑曰：“所谓有妇人焉，八锡而已。”

　　●卷七◎巧对补录前录巧对，有未详者，兹复补之云：王禹字元之，济州人，擢进士第，事宋太宗、真宗，官至知制诰。年七、八，已能文，毕文简为郡从事，始知之，问其家，以磨面为生，因令作磨对，元之不思以对云：“但取心中正，无愁眼下迟。”

　　文简大奇之，留于子弟中讲学。一日，太守席上出诗句云：“鹦鹉能言难似凤。”

　　坐客未有对，文简写之屏间，元之书其下云：“蜘蛛虽巧不如蚕。”文简叹息曰：“经纶之才也。”遂加以衣冠，呼为小友，至文简入相，元之已掌书命矣。此事见《邵氏闻见录》及朱子《名臣言行记》。

　　吾乡宋时陈北山先生，子к，年十一，器度英伟。朱晦翁过访北山，к侍侧，晦翁令属对，曰：“一行朔雁避风雨而南来。”к应声云：“万古阳乌破烟云而东出。”晦翁大奇之，谓此子气象不凡，异日名位不可量也，后为龙图阁学士。

　　《韵语阳秋》云：“东坡先生归宜兴，道遇孙仲益，方髫龀，问习何艺，答曰：”方学对句。‘先生曰：“衡门稚子器。’仲益应曰：”翰苑仙人锦绣肠。‘先生抚之曰：“真也。’”

　　《锡金识小录》云：“郡丞吴及郡判董至无锡，饮红白酒而醉，吴出对云：‘红白相兼，醉后不知南北。’董对：”青黄不接，贫来卖了东西。‘“又云：”有宴客食鳖，鳖有卵子，或口占云：“雌鳖腹中龙眼蛋。’适王础臣至，指席间应声曰：”雄鸡头上荔支冠。‘座客服其工敏。“又云：”王召幼称神童，学使者召至学宫，指鹊巢命对，云：“乌尾鹊巢中，展翅学鹤未能。’王信口应曰：‘锦鳞鱼海内，扬化龙立就。’使者惊喜。”又云：“施伯雨幼敏慧，其父遁思携之赏月黄埠墩，宿焉。晨起入山，时重雾未霁，偶遇父友，试以对，云：‘山径晓行，岚气似烟，烟似雾。’应曰：”江楼夜坐，月光如水，水如天。‘“

　　又云：“相传华学士鸿山幼时，梦中常有人诵‘芭蕉斜卷一封书’之句，后出使朝鲜，其国王出对云：”皂荚倒垂千锭墨。‘学士略不思索，即口应云：“芭蕉斜卷一封书。’座皆惊异，敬礼逾等，及归，赠赉倍于寻常。”

　　黄右原为言《齐东野语》中《对偶》一门，尚有可采者。如云：“《羲经》六子，《艮巽坎兑震离》；《周礼》一书，《天》、《地》、《春》、《秋》、《冬》、《夏》。”“龟从筮从卿士从庶民从，人相我相众生相寿者相。”“善待问如撞钟，小应小，大应大；措天下若置器，安则安，危则危。”“《左氏》、《公羊》、《谷梁》、《春秋》三传，《卦爻》、《系辞》、《彖》、《象》、大《易》一经。”“五形之属三千，小过大过；一门之聚百指，家人同人。”

　　“知我《春秋》，罪我《春秋》，谁誉谁毁；待以国士，报以国士，为己为人。”

　　“迅雷风烈，烈风雷雨；绝地天通，通天地人。”“纪信韩信，假帝假王；仲尼牟尼，大圣大觉。”“蝉以翼鸣，不啻若自其口出；龙将角听，谓其不足于耳欤。”

　　“司马相如蔺相如果相如否，长孙无忌费无忌能无忌乎。”“人有七情，喜怒哀乐爱恶欲；经存六艺，《诗》、《书》、《礼》、《乐》、《易》、《春秋》。”

　　“九州既别，冀兖青徐扬荆豫雍梁；一道相传，尧舜禹汤文武周孔孟。”“《正月》、《六月》、《七月》、《十月之交》；《北风》、《晨风》、《凯风》，‘终风且а’。”“张良借箸前筹，恨不食食其之肉；陈平刻木为女，果能冒冒顿之围。”“夫子天尊大士，头上不同；宫妃宦者官人，腰间各别。”“调羹止渴，梅全文武之才；学舞贪眠，柳尽悲欢之态。”“方丈四方方四丈，南北东西；试场三试试三场，经赋论策。”“观音大士，妙音梵音海潮音；诸相如来，人相我相众生相。”“龙飞策士，状元龙，省元龙（度宗龙飞榜，陈文龙为廷魁，胡跃龙为省元）；虎帐得人，殿帅虎，步帅虎（时范文虎为殿帅，孙虎臣为步帅）。”

　　按以上数联，俱可为谈助，而“邹孟子、吴孟子、寺人孟子，一男一女，一不男不女；周宣王、齐宣王、司马宣王，一君一臣，一不君不臣。”尤为妙合自然，只千古而无偶矣！

　　右原又言《石成金联瑜》中载有数联，虽非巧对，而天成格言，似可附录。

　　如：“施恩望报，势且成仇；为善求知，弊将得谤。”“每想病时，尘心渐减；常防死日，善念自生。”“天最分明，只是性慢；人能算计，其如命何。”“浮躁一分，到处便招尤悔；因循二字，从来误尽英雄。”“一生在君父恩中，问何报称；凡事看儿孙分上，劝且从容。”“话虽来到口边，三思更好；事纵放得心下，再慎何妨。”“悟恩是仇种，情是怨根，则往日之爱河得渡；知无学为贫，无骨为贱，则当前之地步颇高。”“戒色有神方，惟聋耳、瞎眼、死心三味；养生无别法，只寡言、少食、息怒数般。”“处苦况而尚能甘，才是真修之士；当乐境而不知享，毕竟薄福之人。”“苦辩争强，赢得也输气力；穷奢极欲，算来何益精神。”

　　《堂节录》云：“客有戏以‘梅香春意动’属对者，谓此语意双关，久无人对，予对以‘桃叶晚情浓’，客喜其工稳。又有以长联请对者：”八斗才人，要中解元会元状元，连中三元，点翰林，压十八学士。‘予对曰：“万年天子，必尊爵一齿一德一，达尊归一，宣丹诏，晓亿万生民。’又有以药名属对者，曰：‘白头翁牵牛过常山，遇滑石跌断牛膝。’予对曰：”黄女炙草堆熟地，失防风烧成草乌。‘又有以字属对者，曰：“十口为田四口方，申出上由下甲。’予对曰：”二人成天一人大，未来益夫添丁。‘又有以古对属对者，曰：“一岁二春双八月，人间两度春秋。’旧已有人对过，但不工细，因为更正上句云：六旬花甲再周天，世上重逢甲子。‘又有属对者，曰：二木成林，二火成炎，二土成圭，木生火，火生土，生生不息。’予对曰：”三瓜为[B15T]，三水为淼，三石为磊，瓜滴水，水滴石，滴滴归源。‘又一属对者，曰：“二人合口成吞，口藏天下；又女变心成怒，心恨奴孤。’又一对曰：”天设奇方，曰雪曰霰曰霜，合来共成三白散。‘对曰：“地生良药，名芩名连名柏，煎去都成大黄汤。’以上数对，虽未为精巧，然于初学作对者，亦可开扩其心思焉。”按“梅香春意动”，罗茗香旧有对云：“杜老壮心衰。”亦别调也。旧闻谢椒石言，镇海陆生志道，少工属对，不假思索，尝九岁应童子试，邑侯令其属对，曰：“镇海县童生九岁。”

　　应声曰：“大清国天子万年。”侯奇之，携入水阁面试，饮以茶，曰：“入阁饮茶，连步可登麒麟阁。”复应声曰：“临池染翰，何年得到凤凰池。”年十二，补博士弟子员，卒年仅十有五。或谓此儿早慧，宜不永年，然余闻史望之前辈亦九岁应县试，邑侯试之对，云：“闲看门中月。”史应声云：“思耕心上田。”

　　后史位登正卿，寿逾八秩，何以早慧者又能永年乎？然“思耕心上田”五字，极有理致，可称名对，且已为福寿之征矣。

　　余同年果益亭将军由四品宗室入翰林，自言：“四品宗室中，有胸中甚不了了而口才颇佳者，或嘲之曰：”胸中乌黑嘴明白。‘余为代对曰：“腰际鹅黄顶暗蓝。’”以鹅黄对乌黑，暗蓝对明白，皆极灵活，众为解颐。近年有因英夷之扰捐输得花翎者，或嘲以楹联云：“头上有情票彡翠羽，胸中无策退红毛。”

　　语含讥讽，亦巧不可阶也。

　　江南李义贤，字芝庭，熟于唐人诗集，尝著《秀谷集》，集唐诗，气体自然，无异己出。如以张轸山“晓月初下”对蒋吉天“寒雪未消”；《寒食送别》，以王勃“野烟含夕渚”对王维“疏雨过春城”；《宿东岩寺与僧夜话》，以沈期“流涧含轻雨”对姚合“穿山踏乱云”；《客中逢杨已军》，以孙逖“今日逢新夏”对钱起“前程未夕阳”；《江边闲眺》，以徐牧“惭无下钓处”对孟浩然“徒有羡鱼情”；《宿瓜步》，以徐“浅水孤舟泊”对李商隐“残灯独客愁”；《途中》，以温庭筠“门静人归晚”对赵嘏“枝闲鸟下空”；《元旦》，以谭用之“瓮边难负千钟绿”对卢同“镜里堪惊两鬓霜”；《咏柳》，以刘禹锡“一声玉笛向空尽”对姚合“万架金丝著地娇”；《江口夜泊》，以冷然“岩边树动猿下涧”对罗邺“溪上月沉人罢春”；《悼古诗》，以李商隐“萧何只解追韩信”

　　对李忄登“贾谊何须吊屈平”；《游吴氏林亭》，以许浑“山翠万重当槛出”对杜光庭“烟岚一带隔帘浮”；《登江楼》，以罗隐“瓦尚携京口酒”对薛据“布衣恐惹洛阳尘”，皆工稳绝伦。

　　吾师纪文达公尝言，世间书籍中语，无不可成偶者，客举“惟女子与小人为难养也”。公应曰：“有寡妇见鳏夫而欲嫁之。”又举“孟子致为臣而归”。公应曰：“伯夷非其君不仕。”皆信口拈出，不假思索，自是别才。

　　记得陈芝楣中丞，知余有《巧对录》之辑，亦杂录所集成语寄示，惜寄到在后，书已刻成，而中丞亦倏骑箕去矣。兹亟为补录如左：如“虚室生白，飞阁流丹。”（《压子》语及王子安序）“千寻玉海，丈六金身。”（《梁书》佛经）

　　“酒香留客住，诗成倩鸟吟。”（东坡、香山）“酒气和芳杜，诗篇占白。”

　　（集香山句）“清泉泻万仞，落日衔千峰。”（同上）“秋草独寻人去后，水云初起雁来初。”（刘长卿、崔涂）“闲拈蕉叶留题咏，醉折花枝当酒筹。”（集香山句）“苍藤翠壁初无路，野草闲花各自春。”（集东坡句）“清露晨流，新桐初引；太华夜碧，大河前横。”（《世说》、《诗品》）“小窗多明，俯拾即是。”（《易林》、《诗品》）“众山倒影，乘空欲飞。”（《水经注》）“砥德砺材，道徽高扇。”（《易林》、唐文）“刂诗缉颂，思纬淹通。”（《文心雕龙》、《世说》）“抱朴守贞，蓄为玉宝；论仁议福，完若金城。”（《易林》、《韩诗外传》）“惟道集虚，人之水镜”（《庄子》，《世说》）“知足不辱，家有芝兰。”（《老子》、《易林》）“著手成春，暗与道合。”（《诗品》、《世说》）“用心若镜，清恐人知。”（《庄子》、《晋书》）“玉壶买春，酒为欢伯”（《诗品》、《易林》）“琅函吐秘，诗杂仙心。”（唐文、《文心雕龙》）“春桃生花，黄鸟来叶；明月作昼，白云带山。”（《易林》、《水经注》）“裁云制霞，一花千叶。”（《文心雕龙》《易林》）“缨峦带阜，十步九寻。”（《水经注》、《易林》）又辑《诗》篇名为对者，如“《大明》，《小必》。”“《思文》，《常武》。”“《有必》，《无羊》。”“《遵大路》，《信南山》。”“《扬之水》，《殷其雷》。”“《皇皇者华》，《渐渐之石》。”

　　张南山维屏《诗人征信录》云：“彭文勤公经进稿，其中多属对工整、典重浑成者，偶录数则于后，亦可为初学开拓心胸之助。如《恭进礼器图式表》云：‘天下有三重，议礼制度考文；圣人等百王，夏造殷因周监。’《驾幸天津》云：‘王者之治，三十年而后仁；天子所都，五百里曰甸服。’又云：”潴流成池，有淀盖七十二；阻泺为界，其址自宋辽金。‘《御制节序诗跋》云：“春七日，秋七日，七见来复之心；五重午，九重阳，重叶刚中之德。’《万寿经坛表文》云：”天子所至曰幸，以德为车，以乐为御，以人情为田；大德之致永年，如日之升，如月之恒，如南山之寿。‘《万福集成赞跋》云：“兕觥田，豳龠之三曰无疆；凤吉人，《卷阿》之四曰纯嘏。’《御制诗跋》云：”是谓太平之世，曰雨而雨，曰畅而畅；则知小人之依，先忧而忧，后乐而乐。‘又云：“有象之春夏秋冬，孰主张是，孰纲维是，孰居推行是；无形之阴晴雨雪，我润泽之，我渗漉之，我泛布之。’《恩赐知过论谢折》云：”心惕若以乾乾，圣原无过；言达之而，民可使知。‘《恩赐鹿肉谢折》云：“承筐肄《宵雅》之三，食苹空愧；受禄颂《天保》之九（疑当为六，《诗》、《小雅》、《天保》凡六章，称六章之诗），戬谷罄宜。’《恩赐鸡雏待饲图墨刻谢折》云：”在治忽，观古人之象，绘作有虞；先稼穑，知小民之依，图成《无逸》。‘《恩赐台湾墨刻谢折》云：“十二时不翼而飞，天之所助者顺；千万里如指诸掌，圣不可知谓神。’《请编辑万寿盛典折》云：”奉三无私，圣人之作也，如覆载照；致四必得，昊天其子之，以保佑申。请诵六章之诗，川至日升月恒山阜冈陵松柏之茂；廑敦九功之叙，利用厚生正德水火金木土谷惟。‘《恩抚江西偏灾谢折》云：“君上补造物，无不接之青黄；父母笃恩勤，有必周之黔赤。’《恩免钱粮谢折》云：‘国家丰亨豫大，再筹三十年之通；民户朝饔夕餮，或鲜万千斯之积。富非藏国，利本因民。矧当太仓之陈陈相因，何如高廪之多多益善。’《御制诗文十全集进表》云：”不得已而用，师往有功；无所为而为，我战则克。‘《恩赐居内城谢折》云：“播晨纶于西苑，得为氓而仁许受廛；曝冬日于南荣，将改岁而恩谋入室。容身环堵，忆ㄣ江国之牛宫；待漏觚棱，不隔禁城之鱼钥。’《恩赐紫禁城骑马谢折》云：”齿非加长，实维逾格之施；步本不工，弥切殊常之感。‘“

　　云台师云：“乾隆五十六年，余以大考第一，升少詹事，例应觞客，因邀同衙、坊、局诸君，在一枝轩看菊，坐中文远皋庶子举一句云：”墙上竹枝书个个。‘请诸公对之，余应声云：“盒中枣子叱来来。’宫庶初不以为工，迟日检《汉书》，知为东方朔故实，乃极口称之。”

　　嘉庆年间大考，翰林有已开坊，因名在三等，改部郎者五人，惟白小山熔得免，内有彭宝臣浚，乃乙丑殿撰，亦改部，王楷堂比部为作一对云：“三等状元，苦矣老彭辞柱下；五人郎署，危哉小白射钩边。”

　　《随园诗话》云：“诗中用经书成语，有对仗极妙者，前辈庐王岩云：”腹不负公公负腹，头既责余余责头。‘近人吴文溥云：“我自注经经注我，人非磨墨墨磨人。’姚念慈云：”野无青草霜飞后，菊有黄花雁到初。‘汪韩门云：’白凫去后成衰老，黄雀飞来谢少年。‘胡稚威云：“春水绿波芳草色，杂花生树乱莺飞。’朱鹿田得子，云：”我求壮艾三年药，汝似王瓜五月生。‘皆用经书、乐府成语也。余亦戏集乐府云：“背画天图，子星历历；东升日影，鸡黄团团。’”

　　前辑《巧对》，所录缪莲仙、汤春生四书对语，皆浑成可喜，今复阅其《文章游戏二编》，尚多可采者，亟登之如左。二言云：“子路，申枨。”“狼戾，虎贲。”“疾视，徐行。”“王豹，子羔。”“徙义，近仁。”“效死，舍生。”

　　“有李，以桑。”“孽子，嬖人。”“恶莠，揠苗。”“放踵，及肩。”“摩顶，服膺。”“蹙，胁肩。”“红紫，玄黄。”三言云：“乐其乐，忧亦忧。”

　　“行以告，坐而言。”“私妻子，危士臣。”“无愠色，不疾言。”“为营窟，反{ぱ木}.”“仁者静，顽夫廉。”“勿欺也，何畏焉。”“有喜色，尤怨言。”

　　“强哉矫，恭而安。”“武王烈，太甲贤。”“何以异，是则同。”“疏逾戚，弱役强。”“无他技，有余师。”“要于路，遇诸涂。”“和无寡，德不孤。”

　　“文胜质，实若虚。”“而强酒，如探汤。”“蒲芦也，脍炙哉。”“无齿决，不目逃。”“衣夫锦，书绪绅。”四言云：“施于四体，执其两端。”“原泉混混，维石岩岩。”“子曰忠矣，《书》云孝乎。”“其天爵，教以人伦。”

　　“言语必信，礼貌未衰。”“隐几而卧，逾墙相从。”“忽然在后，毋以从前。”

　　“自卫反鲁，由邹之任。”“十目所视，四体不勤。”“睨而不视，过之必趋。”

　　“无见小利，则乱大谋。”“屦之相似，毛犹有伦。”“磨而不磷，钻之弥坚。”

　　“父召无诺，嫂溺不援。”“好是懿德，攻乎异端。”“内无怨女，下不尤人。”

　　“再斯可矣，一以贯之。”“乐只君子，哿矣富人。”“兵刃既接，弓矢斯张。”

　　“以小易大，辞尊居卑。”“尧帅诸侯，舜为天子。”“则何益矣，在所损乎。”

　　“夔夔齐栗，胥谗。”“若保赤子，如见大宾。”“友于兄弟，乐尔妻孥。”“以吾一日，加我数年。”“无目者也，惟耳亦然。”“各于其党，不相为谋。”“处士横议，隐居放言。”“失诸正鹄，见手著龟。”“舍馆未定，居处不安。”五言云：“得其心有道，反诸身不诚。”“君为来见也，吾其与闻之。”

　　“非助我者也，而由人乎哉。”“然后知长短，不能成方员。”“而后嫁者也，则将搂之乎。”“孳孳为善者，郁郁乎文哉。”“而皆去其籍，则不如无书。”

　　“人病不求耳，女安则为之。”“而从心所欲，然后耳有闻。”“无以贱害贵，将使卑逾尊。”“我不憾焉者，吾何慊乎哉。”“不愿乎其外，又顾而之他。”

　　“士诚小人也，子绝长者乎。”“罪不容于死，爱之欲其生。”“其故家遗俗，虽孝子慈孙。”“上士倍中士，小贤役大贤。”“使已仆仆尔，其心休休然。”

　　“鲁人为长府，曾子居武城。”“非求益者也，其寡过矣乎。”六言云：“必以告新令尹，此之谓大丈夫。”“则吾未之有得，于人何所不容。”“小人穷斯滥矣，君子病无能焉。”“吾斯未之能信，人皆有所不为。”“何为其号泣也，庶几无疾病与。”“是闻也非达也，虽得之必失之。”“今愿窃有请也，吾未尝无诲焉。”“所以别野人也，岂为厉农夫哉。”七言云：“求水火无弗与者，于禽兽又何难焉。”“是皆穿窬之类也，则与禽兽奚择哉。”八言云：“民有饥色，野有饿莩；内无怨女，外无旷夫。”“故曰尔为尔我为我，信如君不君臣不臣。”

　　“非其道也，非其义也；在所损乎，在所益乎。”“为君辟土地充府库，抑王兴甲兵危士臣。”九言云：“王顺长息则事我者也，管仲晏子犹不足为与。”十言云：“安而后能虑，虑而后能得；国之本在家，家之本在身。”

　　前阅汤春生《文章游戏》中有杭州地名集对，以其地其名皆非所习，姑置弗录。年来将卜居杭州，已赁得三桥址一宅，相宅时，周历城厢，闻见颇熟，将来往复衢巷，亦不能不习其名，因择其尤雅驯者，录之如左。二言云：“官巷，衙湾。”“泥坝，土桥。”“湖墅，山墩。”“仓巷，棚桥。”“古荡，新桥。”

　　“马弄，车桥。”三言云：“五老巷，三元坊。”“黑亭子，红庙儿。”“芭蕉弄，葫芦兜。”“红门局，白井亭。”“草鞋岭，箬帽滩。”“珠冠弄，玉带桥。”

　　“砚瓦弄，棋盘山。”“石屋洞，草桥门。”“金钱巷，元宝街。”“楚妃巷，越王山。”“狮子巷，猫儿桥。”“大仓后，小学前。”“助圣庙，兴贤坊。”

　　“八仙石，三圣桥。”“十八涧，六一泉。”“佛慧寺，仙灵桥。”“浑水埠，清河坊。”“凿石巷，打铁关。”“里塘巷，后市街。”“六克巷，千胜桥。”

　　“六和塔，四宜亭。”“祖庙巷，宗宫桥。”“金门槛，石牌楼。”“朱霞弄，青云街。”“祥符寺，淳佑桥。”“桐枝巷，松毛场。”“羊角埂，狗毛滩。”

　　“塔儿巷，灞子桥。”“小娘弄，高士坊。”“十字路，八卦田。”“高银巷，文锦坊。”“黄泥岭，乌石峰。”“梅青院，柳翠桥。”“仓基上，饷部前。”

　　“萧山弄，余杭塘。”“百福巷，万安桥。”“猪圈坝，鸡笼山。”“威乙巷，拱辰桥。”“新塘上，旧府前。”“火德庙，水香庵。”“八盘岭，九曜山。”

　　“同安里，太平桥。”“海会寺，江涨桥。”“老东岳，赛西湖。”“城头巷，湖心亭。”“栖霞岭，登云桥。”“猪婆弄，鳖子门。”“林司后，薛衙前。”

　　“扇子巷，靴儿河。”“猪头巷，鸭卵兜。”“虎跑寺，龙吟庵。”“延龄埠，流福沟。”“木屐弄，苕帚湾。”“夕照寺，初阳台。”“三桥址，百井坊。”

　　“保叔塔，渡子桥。”“蝙蝠洞，螺蛳门。”“燕子弄，雀儿营。”“白马庙，青龙街。”“高丽寺，满州营。”“孩儿巷，丈人峰。”四言云：“张御史巷，王状元园。”“范郎中巷，李博士桥。”“胡打笤巷，嵇接骨桥。”“城南古社，梅东高桥。”“神霄雷院，天汉洲桥。”六言云：“二圣庵三圣庙，十字路五字桥。”“大方井小方井，南高峰北高峰。”“老龙井小龙井，新马头旧马头。”

　　“义井巷义门巷，孝子坊孝女坊。”“多子街多福弄，旌德观旌功坊。”“严官巷蔡官巷，成衙营莫衙营。”

　　罗茗香云：“向在京师，翁二铭学士以别字对难之出句云：”孙行（杏）者挑行（形）李上太行（杭）山。‘余对云：“服不（猛）氏穿不（本入声。）借走华不（敷）注。’又出句云：”午梦未醒春睡足。‘（未字虚实兼用）余对云：’朝妆莫整宿酲慵。‘（莫字亦虚实兼用）又有男女人名互对者，如徐夫人对石公子，冯妇对王男之类。又有古今人名相对者，如公孙丑对王伯申，白乙丙对朱子庚之类。又有经书对，如’人涉否，人涉否；彼留子嗟，彼留子嗟‘、’相鼠有皮，羊无血‘、’蔼蔼王多吉人，渺渺予末小子‘之类。又有数目巧搭者，如’唐四杰王杨卢骆，宋五子周程张朱‘、’五行金木水火土，七音齿腭舌喉唇‘、’三代夏商周，九赋上中下‘、’四声平上去入，八字年月日时‘、’八音金石丝竹匏土革木，九宫休生伤杜景死惊开‘之类，皆未经前人道过者。“

　　茗香读书养亲，其母年逾九十尚康强，茗香有集句联悬于厅事云：“九十日有秩，八千岁为春。”

　　茗香又云：“扬州有缺口门、湾头镇，旧传一对云：”缺口何尝缺，湾头自有湾。‘颇自然。又’无锡锡山山无锡‘之句久无属对，朱兰坡先生以’平湖湖水水平湖‘对之。又有以节气作对者，句云：“霜降如小雪，春分不大寒。’亦佳。又有一绝对云：”一掌擎天，五指三长二短。‘久无人能对者，后为徐青藤所属云：“六和插地，七层四面八方。’”

　　罗茗香云：“今岁仪征太傅重宴鹿鸣，同时有四佳话。大兴俞恒润为太傅门下士，师生同科重宴，佳话也。浙江嘉庆戊午解元张廷济亦太傅门下士，今科其子庆荣又领解，父子解元，佳话也。两丙午一戊午，同属午科，佳话也。而张、俞皆同出太傅门下，故余偶成一对句云：”丙象著文明，衣钵相传，同赓鹿野；午科多胜事，箕裘领解，接武蟾宫。‘亦纪实之言尔。“

　　茗香尝自述其所撰地名对，如道士γ、和尚原，苦水铺、甘泉山，葱岭、蒜山，黄河、青海之类。又有木果木（地名）、花椒花（蔬名），阴口（《左传》地名）、阳肤（《四书》人名），《夏小正》（书名）、魏大中（人名）之类。

　　又有书名对，如《春秋》对《申子》，《春秋传》对《山海经》，《四元玉鉴》对《百子金丹》之类。

　　江南某年五月童试，题系“夫人自称曰小童”，有某生初入泮；是秋乡试，题系“君子不以言举人”，某生遂连捷。有客戏撰联语赠之云：“端午之前，犹是夫人自称曰；重阳而后，居然君子不以言。”出语歇后为小童，对语歇后为举人，可谓巧凑。

　　俚俗对语有甚可解颐者，近在安丰场署与杨竹圃亲家酒次剧谈，竹圃云：“有一田叟携其子耕作者，值雨至，将释耒而归，命其子属对，曰：”迷蒙雨至，难耕南亩之田。‘适有一客徘徊田畔，遥对云：“泥泞途遥，谁作东家之主。’叟因邀其至家避雨，语家人曰：”客已至矣，庭前整备茶汤。‘客对云：“宾既来兮，厨下安排酒席。’叟曰：”不嫌茆屋小，略坐片时。‘客对云：“且喜华堂宽，何妨数日。’既设席，饮至夜深，叟曰：”谯楼上，冬冬冬，铿铿铿，三更三点，正合三杯通大道。‘客曰：“草堂前，汝汝汝，我我我，一人一盏，但愿一醉解千愁。’叟请客就寝，曰：”匡床已设，今宵且可安身。‘客曰：“主意甚殷，明日定留早膳。’次日客先起，叟出，见其磨刀，诘之曰：”借问嘉客，何故操刃而磨？‘客曰：“无故扰东，定当杀身以报。’叟惊曰：”倘死吾家，未免一场官府事。‘客曰：“欲全我命，必须十两烧埋钱。’叟入内，移时捧银进曰：”首饰凑成十两。‘客秤之曰：“戥头尚短八钱。’因揖别，叟送之门，曰：”千里送君终一别。‘客曰：“八钱约我必重来。’叟笑曰：”恶客恶客，快去快去！‘客谢曰：“好东好东，再来再来！’”按此客实恶，而此叟大佳，殊快人意。竹圃曰：“‘一醉解千愁’，我熟闻之，‘三杯通大道’，究竟语作何解？”余曰：“此李青莲句也，当问之古人。”相与一笑而罢。

　　◎杂谜续闻《归田琐记》中有近人杂谜数十条，所见所闻亦尚未尽，兹小住邗上，与严问樵、罗茗香剧谈，复有所得，因杂次之，以为酒边茶次一解颐云尔。

　　古无谜字，自《鲍照集》始有井字谜，古人但谓之隐语，盖莫古于《左氏传》“麦曲”之语、“庚癸”之呼，降而为《新序》之“狐白羊皮”，《世说》之“黄绢幼妇”，后又衍为离合体，《石林诗话》载孔北海四言一章，（已见《琐记》。）又《杨升庵集》云：后汉魏伯阳《参同契后序》云“郐会鄙夫，幽谷朽生；委时去害，依托邱山；修游寥廓，与鬼为邻；百世一下，遨游人间；汤遭厄际，水旱隔屏”，隐“会稽魏伯阳”五字，皆谜语之权舆也。

　　《汉书。艺文志》有《隐书》十八篇，《新序》：“齐宣王发《隐书》而读之。”皆即今之谜语。《文心雕龙》云：“谜者，回互其词，使昏迷也。魏文、陈思约而密之，高贵乡公又博举品物。”据此，知三国时已有辑之成书者。《七修类稿》云：“隐语转而为谜。”至苏、黄而极盛，有编集四册曰《文戏》；金章宗曾为刊本以行，曰《百斛珠》；元至正间，朱士凯编者曰《揆叙万类》；前明贺从善编者曰《千文虎》，今皆不传。

　　《越绝书》不知何人所作，杨升庵据其书《后序》云“以去为姓，得衣乃成，厥名有米，覆之心庚”，谓汉人袁康所作。又《越绝篇外传》云：“文字属定，自于邦贤，以口为姓，承之以天，楚相屈原，与之同名。”乃隐“吴平”二字也。

　　黄佐曰：“吴平因袁康所录而成书也。”

　　古乐府“稿砧今何在”，言夫也：“山上复有山”，言出也：“何当大刀头”，言还也：“破镜飞上天”，言月半也。然稿砧之义，究不得其的解。

　　《青箱杂记》云：“徐铉父延休，博物多闻，尝事徐温，为义兴县令，县署后有后汉太尉许馘庙碑文，即许劭撰，碑阴有八字‘谈马砺毕王田数七’，人莫能晓，延休解之曰：”谈马即言午，许字也；砺毕即石卑，碑字也；王田乃千里，重字也；数七是六一，立字也。‘“

　　《三国志》注：“曹操初作相国府门，自往观之，题一活字，人皆不晓，杨修曰：”门中活，乃阔字也，相国嫌其太大耳。‘“

　　宋陶谷使于南唐，书十二字于驿舍云：“西川犬百姓眼马包儿御厨饭。”人皆不解，宋齐邱曰：“乃‘独眠孤馆’耳。”

　　洪{艹巽}《谷漫录》载俭字谜云：“一人立，三人坐，两人小，两人大，其中更有一二口，教我如何过？”或云此谜是王介甫所作。《平江记事》云：“元达鲁花赤八剌脱国公，倜傥爽迈，谈吐生风，一日燕集，随口行一令云：‘一字有四个口字，一个十字，一字有四个十字，一个口字，不解者罚一巨觥。’坐中皆不能晓，叩之，乃‘图毕’二字。”

　　王介甫柄国时，有人题相国寺壁云：“终岁荒芜湖浦焦，贫女戴笠落柘条。

　　阿农去家京洛遥，惊心寇盗来攻剽。“东坡先生解之云：”终岁，十二月也，十二月为青字；荒芜，田有草也，草田为苗字；湖浦焦，水去也，水去为法字；女戴笠为安字；柘落木剩石字；阿侬是吴言，吴言为误字：去家京洛为国；寇盗为贼民，盖言‘青苗法安石误国贼民’也。“

　　《庐陵官下记》云：“曹著机辨，有客试之，因作蛙谜云：”一物坐也坐，卧也卧，立也坐，行也坐。‘著应声曰：“一物坐也卧，立也卧，行也卧，卧也卧。’客不能解，著曰：”我谜吞得汝谜。‘客为之大惭。“

　　陈亚自为亚字谜云：“若教有口便哑，且自无心为恶；中间全没肚肠，外面任生棱角。”按蔡忠惠尝嘲陈亚云：“陈亚有心终是恶。”亚答云：“蔡襄无口便成衰。”亦巧谑也。

　　嘉定孙恺似致弥以诗名于世，常熟冯定远班题其集云：“蚕吐五采，双双玉童，树覆宝盖，清谈梵宫。”亦仿“黄绢幼妇”之意，谓“绝好宋诗”也。

　　有作《四书》谜者，“井田三万六千里”，猜（“则是方四十里”），“{人一}”猜（“有臧仓者阻君，君是以不果来也”）。“凭君传语报平安”，猜（“言不必信”），“《五木经》”，猜（“博学之”），又“走马灯”，猜（“明则动”），“二九一十八，不是十八，三八二十四，不是二十四，四七二十八，不是二十八，五六方三，不是三十”，猜（“其实皆什一也”）。又“缘何惧内”，猜《诗经》一句（“伊威在室”）。

　　有人以“子丑寅卯辰巳午未申酉亥”十一字猜岁字，谓止少一戌也；又一人曰：“我亦照此式猜一字。”叩之，曰蜀字，谓独少犬也，皆有思致。

　　近日吴中多尚《西厢》谜，如“一鞭残照里”，猜（“马儿向西”）。“连元”二字，猜（“又是一个文章魁首”），皆妙。而“周公植璧秉乃告太王、王季、文王”，猜（“说哥哥病久”），尤为出人意表。

　　罗茗香述扬州有一俗谜云：“一片丹心后代传。”猜人事一（拉纤）。盖丹字读作当，代字读作带，传字读作船也。

　　●卷八◎方药余禀赋素弱，晚年似转健，胜于前，盖常服百岁药酒之力。惟时有目赤牙宣之患，因思昔人言治目如治民，治齿如治兵，常仿其意行之而不能，竟付之不治也。故每纟番旧籍所载及客谈治眼治齿方，辄试行之，亦颇有效，因杂录之如左，并旁及所闻杂方药。药取易求、方皆简易者，附入《丛谈》之后，亦利济同人之公心也。适阅《旧唐书。孟诜传》，云：“保身养性者，常须善言莫离口，善药莫离手。”窃取其意云尔。

　　◎目疾虚实《医学心悟》云：“目有五轮，合乎五脏，眼眶属脾，为肉轮；红丝属心，为血轮；白色属肺，为气轮；青色属肝，为风轮；瞳人属肾，为水轮。”是知目者，五脏精华之所系也，目疾须辨明虚实为要义。凡暴赤肿痛，畏日羞明，名曰外障，实证也。久痛昏花，细小沉陷，名曰内障，虚证也。实者由于风热，虚者由于血少，实则散风泻火，虚则滋水养阴。然散风之后，必继以养血，经曰：“目得血而能视也。”养阴之中，更加以补气，经曰：“气旺则能生血也。”数语尽其理矣。

　　◎天然水凡目疾初起，用洁净开水，以洁净茶杯盛之，用洁净玄色绢布乘热淋洗，后水混浊，换水再洗，及洗至水清无垢方止，如此数次即愈，水内并不用药，故曰天然水也。

　　◎皮硝桑叶汤余偶患目肿，童石塘郡丞濂见之，曰：“何不用药水洗之？”余曰：“我每日早起，必用洗面盆中热水泼眼至一二百下，又常用桑叶煎汤洗之，仍有此患何也？”石塘曰：“桑叶水须加皮硝，一同浓煎洗之，方有效。”如法果愈。因忆余向来洗眼方中，独少皮硝一味，适阅《良方集录》中，乃知皮硝（六钱，拣净）、桑白皮（二两，洗净，生者更佳）二味本系洗眼仙方，法用二药入新沙罐中，河水煎透，倾出澄清，温凉洗之，少顷又洗，每月止洗一日，须自早至晚洗十余次。

　　洗期以正月初五，二月初二，三月初三，四月初九，五月初五，六月初四，七月初三，八月初十，九月十二，十月十二，十一月初四，十二月初四，每清晨起，斋戒焚香，向东洗之。一年，患轻者已可见效，老年患重者，三十六个月定能复明如初，此系光明吉日，不可错误。按此方曾经翁覃溪师面授，日期相同，云系得之异人所传，洗之已四十年。时吾师已年逾八十，自云中年尝仿文待诏故事，每岁元旦，用瓜子仁书坡公“金殿当头紫阁重”绝句一首，六旬后，又以胡麻十粒黏于红纸上，每粒作“天下太平”四字，至戊寅岁元旦，书至第七粒，目倦不能成书，始叹曰：“吾其衰矣！”果于是年正月二十七日归道山云。

　　◎冰黄散童石塘曰：“古方中有冰黄散，以治牙痛最灵。用牙硝三钱，硼砂三钱，明雄黄二钱，冰片一分五厘，麝香五厘，合共为末，每用少许擦牙，有神效。”

　　◎揩牙方《云烟过眼录》中有一方云：“生地黄、细辛、白芷、皂角各一两，去黑皮并子，入藏瓶，用黄泥封固，以炭火五、六个煅，令炭尽，入白僵蚕一分，甘草二钱，合为细末，早晚用揩齿牙，方令坚固，并治衄血动摇等患。”按擦牙杂方极多，惟择其经试有验者录之。如川椒、细辛各一两，草乌、荜拨各五分，共研末，以擦欲落之牙，可使复固。又有用枯矾、松香、青盐各等分研末者，亦有效，然均不如支筠庵观察方廉所传一方，云：“生大黄一两，杜仲五钱，熟石膏八钱，青盐一两，合研为末。”值余牙痛颇剧，用此方顿瘥，则真擦牙之第一善方也。

　　按世传牙痛方，尚有用细辛、芫花、川椒、小麦各五钱煎汤漱口者，亦效，但不可咽下。或用好烧酒漱口，亦可。或用桂圆一个，开入食盐，令满，烧透存性，擦之。或用番瓜蒂焙研擦之，亦效。

　　◎固齿仙方《玉壶清话》载：“莲花峰有断碑，读之乃治齿乌须药歌一首，修制以用，其效响应。歌曰：”猪牙皂角及生姜，西国升麻蜀地黄。木律旱莲槐角子，细辛槐叶要相当。青盐等分同烧毁，研末将来使最良。揩齿牢牙须鬓黑，谁知世上有仙方！‘“

　　◎物入肺管《一斑录》云：“常昭城中有巨姓子，甫七八岁，于四月食鲜蚕豆，以最大一粒弄于口，不料气吸而入于肺管，即时委顿发喘，医皆束手，自薄暮至夜半，竟死，其家只此一子，母悲悼不已，未久亦亡。惜其时未有喻其理者！但捉儿两足使倒悬，则所入之豆，一咳即出，本非药可治，何用延医？三十年前，珍门庙有小儿食海蛳，误吸其壳入肺管，又七八年前，有家仆之子十岁，亦吸海蛳壳入肺管，并延至月余日而死，皆不知治法而贻误也。”又云：“小儿以豆误塞鼻管，而不能出，但将此儿两耳与口掩紧，不使通气，乃以笔管吹其无豆鼻孔，则豆必自出，去之甚易矣。”

　　◎小儿脱肛不收用不落水猪腰破一缺，如荷包，中入升麻，湿纸厚包煨熟，后去升麻，令儿吃腰子、俟药性到后，以温水洗肛自收。

　　◎产妇胎衣不下鲜荷叶锉碎浓煎服，即下。又一方，用日用酒瓶口一吹，即下。

　　◎接骨仙方五加皮四两，雄鸡一只（黑者更妙），去毛，连皮、骨、血合五加皮捣烂敷患处，用布包裹，一周时揭去，不可太过时，内自完好。再用五加皮五两，用酒浓煎，尽量饮，醉，熟睡为妙。

　　◎祛邪灵药于莲亭《闻见录》云：“有客言，人被邪蛊惑者，但用鳖甲和仓术烧之，其邪自退，试之屡验。”

　　◎蛇咬蜂螫鲜梧桐叶嚼涂之，效。又方，用牛粪敷之，亦效。

　　◎疝气昨少穆中丞自关中来信，称疝气复作，记得余《归田琐记》中载一方，未知已经试否？顷闻友人述有二方，亦甚简便，一以大瓮，烧红炭堑其下，炭上放白胡椒数粒，使患者解衣坐瓮上薰之，神效；一取鲜橙子一枚，略捣绽，以浓酒煮之，熟后去橙饮酒，亦神效，已作信与中丞矣。

　　◎鼻血降香、三七、槐花米各二钱，小生地五钱，煎服立止。

　　◎鱼骨鲠威灵仙、桔梗各五钱，黄酒煎，冲黄糖，服立下。

　　◎服核桃核桃补下焦之火，亦能扶上焦之脾，但服之各有其法。旧闻曾宾谷先生每晨起必啖核桃一枚，配以高梁烧酒一小杯，洒须分作百口呷尽，核桃亦须分作百口嚼尽，盖取其细咀缓嚼，以渐收滋润之功，然性急之人往往不能耐此。余在广西，有人教以服核桃法，自冬至日起，每夜嚼核桃一枚，数至第七夜止；又于次夜如前嚼，亦数至第七夜止，如是周流，直至立春日止。余服此已五阅年所，颇能益气健脾，有同余服此者，其效正同。闻此方初传自西域，今中土亦渐多试服者，不甚费钱，又不甚费力，是可取也。

　　◎服海参余抚粤西时，桂林守兴静山体气极壮实而手不举杯，自言二十许时，因纵酒得病几殆，有人教以每日空心淡吃海参两条而愈，已三十余年戒酒矣。或有效之者，以淡食艰于下咽，稍加盐酒，便不甚效。有一幕客年八十余，为余言海参之功，不可思议，自述家本贫俭，无力购买海参，惟遇亲友招食，有海参，必吃之净尽，每节他品以抵之，已四五十年不改此度，亲友知其如是，每招食亦必设海参，且有频频馈送者，以此至老不服他药，亦不生他病云。

　　◎神仙酒神仙酒乃国初江南赵尚书传自康亲王者，当日王统大军征西藏，有道士诣军中献仙方，造酒以饮三军，可驱除瘴疠，且多服能延年。方开烧酒十斤，醋一斤半，黑糖一斤半，河水二斤，川乌一枚，草乌一枚，用面包裹煨热切片，淡竹叶三钱，菊花三钱，用小袋装药，将糖水调酒入坛，择无鸡犬处治理，其火候以炷香为刻。王初见此方，了无异处，以道士为妄，扶出，道士遂不见，王始惊异，依方制造，果有效。当时王与赵尚书契好，赵素患疯疾，得此方饮之，宿疾顿除，夫妇俱年臻九十余，此方遂遍传于人，以疗疯疾，无不应者。

　　◎居易录分甘馀话各方偶读王渔洋先生《居易录》及《分甘馀话》所载各方，喜其博雅而可以济人，因摘录其简便者数条如左。

　　《居易录》云：“京师煤炭皆有毒，惟室中贮水盆盎中，毒即解。又或削芦菔一片著火中，即烟不能毒人，如无芦菔之时，预乾为末，用之亦佳。”

　　又云：“《续夷坚志》称，阿魏散治骨蒸、传尸劳、寒热、羸弱、喘嗽。方用阿魏三钱，研青蒿一握，切向东桃枝一握，细锉细草，如病人中大童便二升半，先以童便隔夜浸药，明早煎一大升，空心温服之，服时分为三次，次服调槟榔末三钱，如人行十里许时再服。丈夫病用妇人煎，妇人病用丈夫煎，合药时，忌孝子、孕妇、病人及腥秽之物，勿令鸡犬见，服药后，忌油腻、湿面、诸冷硬食物，服一二剂后即吐出虫或泄泻，更不须服余药，若未吐，即当尽眼之。或吐或利，出虫皆如人发马尾之状，即瘥。”“服阿魏散后，或虚羸魂魄不安，以茯苓汤补之。白茯苓、茯神各一钱，人参三钱，远志去心三钱，麦门冬去心四钱，犀角五钱，锉为末，生乾地黄四钱，大枣七枚，水二大升，煎作八分，分三服温下，如人行五里许时更一再服，谨避风寒，若未安，更作一剂连服之。”

　　又云：“治发背、脑疽，一切恶疮，初起时，采独科苍耳一根，连叶带子细锉，不见铁器，但用砂锅熬水，二大碗熬至一碗。如疮在上，饭后徐徐服，吐出，吐定再服，以尽为度；如疮在下，空心服，疮自破出脓，以膏药傅之。”

　　又云：“治一切恶疮，用瓜蒌一枚，去皮，用瓤及子，生姜四两，甘草二两（横纹者佳），无灰酒一碗，煎及半浓服之。煎时不见铜铁，患在上，食后服，在下，空心服。”

　　又云：“宋英宗御书固齿及血衄方：生地黄、细辛、白花、皂角各一两，去黑皮并子，入瓶，黄泥封固，用炭火五斤煅至炭尽，入白僵蚕一分，甘草二钱，并为末，早晚用。”

　　又云：“《芦浦笔记》载治喘方，用麻黄三两，不去根节，汤洗过，诃子二两，去核用肉，二味为粗末，每眼三大匙，水二盏，煎减一半，入腊茶一钱，再煎作八分，热服，无不验者。”又云：“一方用新罗（即今高丽）人参一两，为末，鸡子清和为丸，如桐子大，阴乾，每服百粒，温腊茶清下立止。”

　　又云：“治男妇气血亏损及喘嗽、寒热重症，用人参一分，真三七二分，共为末，无灰热酒调服，日服三次，有奇效。”

　　又云：“清暇录载陈刚翁云，痘疮不可多服升麻汤，只须以四君子汤加黄芪一味为稳。又括苍陈坡分教三山日，其孙方三岁，发热，七日痘出而倒；靥色黑，唇口冰冷，一士人教以用狗蝇七枚（蝇冬月则藏狗耳中），擂细，和醇酒少许调服，移时红润如常。又其次女痘后毒上攻，遂成内障，一老医用蛇蜕一具，净洗焙燥，天花粉（即瓜蒌根），等分细末之，入羊肝内，麻皮缚定，用米泔煮熟，切食之，旬日而愈。”

　　又云：“用未熟青黄色大柿一枚，好酒煎至九沸，去酒，取柿食之，治失血症，奇效。”

　　又云：“四川提督总兵官吴英说，昔得秘方，治扑打跌伤极效，虽重伤濒死，但一丝未绝，灌下立苏。往在福建为副将时，军中有二弁相斗，皆重伤，其一则死矣，吴驰往视之，惟心头气尚微暖，亟命以药灌入，觉胸间喀喀有声，不移时，张目索食，翼日遂能起行，自后屡著神效。云其方以十一月采野菊花，连枝阴乾，用时，每野菊花一两，加童便及无灰酒各一碗，同煎热服而已。”“又一方，求退胎毛小鸡一只，和骨生捣如泥，作饼入五加皮傅伤处，接骨如神。”

　　又云：“治咽食、倒食症，用真柿霜拌稻米蒸饭，食八日，不饮滴水，效。”

　　“又一方，用虎肚烧灰，存性，好酒调服，效。”

　　又云：“治伤寒症用糯米粽无枣者，和滑石末砸成锭，曝乾，烧炭浸酒，复去炭热饮之，病在七日内者，即汗，七日外者，次日亦汗。”

　　又云：“陈说岩总宪说，蔚州魏敏果公象枢初无子，或教以每日空心服建莲子数十粒，遂生子，李总宪奉倩有子十一人，云亦服此方有验。”

　　又云：“空中木通连白葱须各三寸半，半酒半水煎服之，治疝气如神。”

　　又云：“用生何首乌五钱，青皮三钱，陈皮三钱，酒一碗，河水二碗，煎至一碗，温服，治疟症，不久近即愈。”

　　又云：“周益公《二老堂杂识》一条：治头风而吐泻，用枳壳、白术煎汤下青州白丸子，甚效。”

　　又云：“牛膝，车前子三钱，共五钱，同锉为粗末，将来白水煎，此乩笔也，空心服之。治病溺不下。”按犀角、玳瑁二物磨水服之，亦效，又见《分甘馀话》。

　　《分甘馀话》云：“治腋气，热蒸饼一枚，擘作两片，糁蜜陀僧一钱许，急挟之腋下，少睡片刻，俟冷弃之。”

　　又云：“治暴血，以蛛网为丸，米汤送下，立止。”

　　又云：“立秋日未出时，采楸叶熬膏，傅疮疡立愈。”

　　又云：“皮硝入鸡腹中煮食，消痞。”（以上方见《说苦》）

　　又云：“治喉闭急症，用鸭嘴、胆矾，研极细，以酽醋调灌，吐出胶痰即愈。”

　　又云：“熊胆少许，用净水略润开，尽去筋膜尘土，入冰脑一、二片，如泪痒，则加生姜粉些少，以银箸点眼，能去瘴翳及赤眼，最效。”（以上方见《癸辛杂识》）

　　又云：“《枫窗小牍》载东坡一帖，云足疾用威灵仙、牛膝二味，为细末蜜丸，空心服。此方有奇验，凡肿病、拘挛皆可愈，久服有走及奔马之效。二物当等分，酒及熟水皆可下，独忌茶耳（威灵仙难得真者，必味极苦而色紫黑，如胡黄连之状，且脆而不轫，折之有细尘起，向明视之，断处有黑白晕，俗谓之鸲鹆眼）。

　　又云：“新安罗某治痔方，用稀熬烧酒七斤，南荆芥穗四两，槐豆五钱，捣烂煎沸，五次空心任意服，甚效。”

　　◎无颜录两方周栎园《书影》云：“唐开元钱烧之，有水银出，可治小儿急惊，甚验，见《无颜录》。”

　　《无颜录》又云：“宋会之，杭州人，元时名医也。鲜于枢记其治水蛊法：以乾丝瓜一枚，去皮剪碎，入巴豆十四粒同炒，以巴豆黄为度，去巴豆，用丝瓜炒陈仓米，如丝瓜之多少，以米黄为度，去丝瓜，研为末，和清水为丸，如桐子大，每服百丸，愈。其言曰：巴豆，逐水者也，丝瓜，象人脉络也，去而不用，借其气以引之也；米，投胃气者也。”

　　◎解砒毒方纪文达师《笔记》云：“歙人蒋紫垣流寓献县程家庄，以医为业，有解砒毒方，用之十全，然必邀取重赀，不满所欲，则坐视其死，不救。一日暴卒，见梦于居停主人曰：”吾以耽利之故，误人九命矣，死者诉于冥司，判我九世服砒死，令将赴转轮。赂鬼卒，得来见君，以此方奉授，君能持以活一人，则我少受一世业报也。‘言讫泣涕而去，曰：“吾悔晚矣！’其方以防风一两，研为末，水调服之而已，无他秘药也。又闻诸沈丈丰功曰：”冷水调石青，解砒毒如神。‘沈丈平生从不妄语者，此方当亦有验。“

　　◎延寿丹前明华亭董文敏公有久服之延寿丹方，公年至耄耋，精神不衰，皆此丹之力。

　　传之我朝，服者亦不乏其人，俱能臻老寿享康强，须发复元，腰脚增健，真却病延年之仙方也。闻康熙间有人珍公所手录此方，字带行草，是晚年所书云。药品开后：大何首乌，取赤、白两种，先用黑豆汁浸一宿，切片晒干，又用黑豆汁浸一宿，次早，用柳木甑、桑柴火，蒸三炷香，如是九次，不可增减，晒干听用。合后群药共若干两，此味亦用若干两。

　　兔丝子，先用清水淘洗五六次，取沉者晒干，逐粒拣去杂子，用无灰酒浸七日，入甑蒸七炷香，晒干，如是者九次，为末一斤听用。

　　莶草，五六月间采，用长流水洗净晒干，以蜂蜜同无灰酒拌匀，隔一宿，蒸三炷香，如是者九次，晒干，为末一斤听用。

　　桑叶，四月采人家所种嫩叶，以长流水洗净晒干，照制莶法九制，为末八两听用。

　　女贞实，用冬至日摘园林中腰子样黑色者，用装布袋，剥去粗皮，酒浸一宿，蒸三炷香，晒干，为末八两听用。

　　忍冬花，一名金银花，四五月间摘取，阴干，照制莶法九制，晒干，为末四两听用。

　　川杜仲，用厚者，去粗皮，以青盐同姜汁拌炒，断丝八两听用。

　　雄牛膝，用怀庆府产者，去根芦净肉屈而不断、粗而肥大者，为雄洒拌，晒干八两听用。

　　以上杜仲、牛膝，且莫为末，待何首乌蒸过六次后，不用黑豆汁拌，单用杜仲、牛膝二味同何首乌拌，蒸晒各三次，以足九蒸之数。

　　生地，取钉头鼠，尾原枝大枝者，晒干，为末四两听用。

　　按，以上共七十二两，合何首乌亦七十二两，再合旱莲子熬膏一斤，金樱子熬膏一斤，黑芝麻熬膏一斤，桑椹子熬膏一斤，同前药末一百四十四两，捣数千槌为丸服之，如膏不足，用蜂蜜增补之。又按，阴虚人加熟地一斤，阳虚人加附子四两，脾虚人加人参、黄芪各四两，去熟地，下元虚人加虎骨一斤，麻木人加天麻、当归各八两，头晕人加玄参、天麻各八两，目昏人加黄甘菊、枸杞子各四两，肥人多湿痰者加半夏、陈皮各八两，各药加若干数，则何首乌亦若干数。

　　◎三世医偶闻家塾中为孙曹讲《曲礼》“医不三世，不服其药”，大抵皆沿俗解，以父子相承三世为言。窃记少时读注疏，似不如此。古之医师，必通于三世之书，所谓三世者，一曰《黄帝针灸》，二曰《神农本草》，三曰《素问脉诀》，《脉诀》可以察证，《本草》所以辨药，《针灸》所以去疾，非是三者，不可以言医，旧注甚明。若必云三世相承然后可服其药，将祖、父二世行医，终无服其药者矣！

　　且历考古近名医，并未闻有三世相承者，知俗解之不可据也。

　　◎雄黄酒吾乡每过端午节，家家必饮雄黄烧酒，近始知其非宜也。《一斑录》云：“雄黄能解蛇虺诸毒，而其性最烈，用以愈疾，多外治，若内服，只可分厘之少，更不可冲烧酒饮之。有表亲钱某，于端午大饮雄黄烧酒，少时腹痛，如服砒信，家众误认为痧，百计治之，有知者云：雄黄性烈，得烧酒而愈烈，饮又太多，是亦为患也。急觅解法，而已无及矣。”

　　◎人参人参随王气转移，而东方尤为生气所托始，故历代人参多产于东南、东北，而西方无闻焉。《梁书。阮孝绪传》云：母王氏有疾，“合药须得生人参，旧传钟山所出，孝绪躬历幽险，累日不值，忽见一鹿前行，孝绪感而随后，至一所遂灭，就视，果获此草。母得服之，遂愈。”当时金陵有龙蟠虎踞之兆，故钟山之参为上品；而上党为天下之脊，亦王气所钟，故前朝所用人参，皆即今之党参。

　　古方中用参率以两计，以斤计，若非今之党参，安得有许多人参乎？惟唐人林宽《送人归日东诗》云：“门外人参径，到时花几开。”日东即今辽东，则在唐时已为产参之区。迨入我朝，而东参遂甲天下，王气所钟，非一朝一夕之故矣。

　　◎高丽参高丽参即人参，同是长白山所产，在山之阳为人参，在山之阴为高丽参，高丽在山阴，其被阳光之气，自不及山阳之盛，故所出之参，性亦稍寒。嘉庆初，其价大贵，至近时而大减，相去不啻倍蓰，不知何故。有选大枝者，合糯米、姜汁屡蒸而屡晒之，其功亦不在人参下也。

　　◎参价人参之价，至今日而贵极矣。尝读赵云嵩先生诗序云：“曩阅国史，我朝初以参贸高丽，定价十两一斤，丽人诡称明朝不售，以九折给价，而我朝捕获偷掘参者，皆明人，以是知丽人之诈，起兵征服之。迨定鼎中原，售者多，其价稍贵。

　　然考查悔余壬辰、甲午两岁，俱有《谢揆恺功惠参诗》，一云‘一两黄参直五千’，一云‘十金易一两’，皆康熙五十年后事也。乾隆十五年，应京兆试，恐精力不支，以白金一两六钱易参一钱，廿八年，因病服参，高者三十二换，次亦仅二十五换，时已苦难买，今更增十余倍矣。“诗中所云：”中人十家产，不满一杯味。“

　　又云：“乃因价不訾，翻若天势利。但许活富人，贫者莫可冀。”良可慨也。扬州每年有奉发参斤，向由内务府按盛京等处所进参斤，分别奏明，发交两淮变价，其参有四等、五等以及泡丁、渣末各项名目，其价由四百换以至一二十换，多寡不等，约计每年应缴变价银十三四万两，例皆按年递缴。所得之参，除呈送督部、运司外，余按各商家引数分派。闻近年因英夷滋扰，将所发粤海关参斤，又分派于各省关道变价，报解亦略同淮商之例，而外省之参，因此充足而不乏，但不甚佳耳。按人参实是灵药，可以活人，而方与病违，则其祸亦不旋踵而至。余在京，亲见伊云林先生朝栋偶患风痹，其嗣墨卿比部访求医药甚切，值纪文达师来视疾，谓切不可用参，墨卿不能守其言，先生遂成痼疾。又余外舅郑苏年师，因隔邻不戒于火，力移缸水扑救，致跌足受伤，先大夫往视，亦嘱其不可急投参剂，适徐两松中丞师以参相赠，服之亦成痼疾，此皆余所目击。后先室清河夫人笃疾几殆，亲眷皆劝服参，余力持不可，最后始以高丽参代之，亦竟愈，从此遂力劝人慎用参剂，而不知近日之参，远不如乾隆间之性味，虽误用而其害尚轻也。

　　忆纪文达师《笔记》中有《乩仙论参》一条，云“虚证种种不同，而参之性则专有所主，以藏府论，参惟至上焦、中焦而不至下焦，以荣卫论，参惟至气分而不至血分，且古方有生参、熟参之分，今采参者，得即蒸之，安得有生参乎？古参出上党，秉中央上气，故其性温厚，先入中宫，今上党气竭，惟用辽参，秉东方春气，故其性发生，先升上部，即以药论，亦各有运用之宜”云云。此恐非今医家所及知也。

　　◎肉桂近日不但真参难得，真桂尤未之闻。吾乡名医陈卓为常言肉桂之上品，其油饱满，其皮不及分，稍触之，油即溢出，所以称为肉桂。有一客仅得二寸许真肉桂一块，包以油纸，藏于荷包中，满座皆闻其香。适与一人对坐，闻噎嗝之声不绝，询其患此已两年余，乃出荷包中所藏，自以小刀削下约四分许，以开水冲半杯令服之，须臾噎声顿止，因复削四分令再服，复以两四分之渣合冲半杯令三服，未及灯时，而旧疴顿失矣。并云试此桂时，曾削几分投开水壶中，其沸立止，其泡亦顿下，因此知真桂能引火归源，其下咽之效，殆亦如是矣。余官粤西五年余，闻越南国入贡之桂，皆在粤西各郡中转购以充数。嘉庆中，潘红荼廉访册封越南，其国王以一枝相赠，云此系镇库之物，今库中亦仅留一枝，红荼即以转赠李芸圃水部，其实亦不过中土之常品也。余每年例办土贡，精选好桂，实未得有惬心之品，大抵宽厚壮观者，皆不可恃，惟浔州之瑶桂条狭而皮粗、肉薄而油足者较佳。红油、紫油者，虽厚亦不佳，惟以黑油者为上品，盖黑油能滋阴入肾，以收引火归源之功，紫油尚可，红油则反助火上升。红油、紫油者，其味必辣，惟黑油则甜润，此可立试而辨也。

　　◎叶天士遗事雍、乾间吴县叶天士，名桂，以医名于当时。自年十二至十八，凡更十七师，闻某人善治某证，即往执弟子礼，既得其术，辄弃去。生平不事著述，今惟存《临证指南医案》十卷，亦其门人取其方药治验，分门别类，集为一书，附以论断，非尽天土本意也。世称天士为天医星，亦非真有确据。相传江西张真人过吴中，遘疾几殆，服天士方得苏，甚德之，而筹所以厚报，天士密语之曰：“公果厚我，不必以财物相加，惟于某日某时过万年桥，稍一停舆，谓让桥下天医星过去。”真人许之，而是日是时天士小舟适从桥下过去，城内外遂喧传天士为天医星矣。天士宿学虚心，为一时之冠。其老母病热而脉伏甚似寒证，天士审证立方，其难其慎，中夜独步中庭，搔首自言曰：“若是他人母，定用白虎汤。”其邻叟亦行医者，窃闻之，次早到门献技，用白虎汤一剂而愈，其名顿起，而不知其即出于天士也。一日徒步自外归，骤雨道坏，有村夫素识天士，负以渡水，天士语之曰：“汝明年是日当病死，及今治，尚可活。”村夫不之信，届期疡生于头，舁至天士门求治，与金遣之，曰：“不能过明日酉刻矣。”已而果然。又尝肩舆行乡村间，适有采桑少妇，天士令舆夫往搂抱之，桑妇大怒詈，其夫亦扭舆夫殴打，天士从旁解之，曰：“此妇痘疹已在皮膜间，因火盛闭不能出，此我设法激其一怒，今夜可遽发，否则殆矣。”已亦果然。有木渎富家儿病痘闭，念非天士莫能救，然距城远，恐不肯来，闻其好斗蟋蟀，乃购蟋蟀数十盆，贿天士所厚者，诱以来，出儿求治。天士初不视，所厚者曰：“君能治儿，则蟋蟀皆君有也。”

　　乃大喜，促具新洁大桌十余，裸儿卧于上，以手展转之，桌热即易，如是殆遍，至夜，痘怒发，得不死。有外孙甫一龄，痘闭不出，抱归求活，天士难之，女愤甚，以头撞曰：“父素谓痘无死证，今外孙独不得活乎？请先儿死。”即持剪刀欲自刺，天士不得已，俯思良久，裸儿键置空屋中，自出外与博徒戏，女欲视儿，则门不可开，遣使数辈促父归，博方酣，不听，女泣欲死。至夜深归，启视，则儿痘遍体，粒粒如珠，盖空屋多蚊，借其肤以发也，邻妇难产，数日夜，他医业立方矣，其夫持问，天士为加梧桐叶一片，产立下。后有效之者，天士笑曰：“吾前用梧桐叶，以是日立秋故耳，过此何益？”其因时制宜之巧如此。以医致富，然性好嬉戏，懒出门，人病濒危，亟请，不时往，由是获谤，然往辄奏奇效，故房不能掩其名，以高寿终。

　　●卷九◎石鼓文石鼓文，不知作自何代，言人人殊，余既据唐韦苏州、韩昌黎及苏勖、窦众言定为成周之物，又据宋董言定为成王所作，因考前人如欧阳公、朱子及郑渔仲，皆疑莫能定，惟金人马定国决为宇文周物，近人武虚谷亿又决为汉人所制，马定国仅以字画为断，固难据依，武亿则直指“六马”句，以为周制驾四，至汉始驾六，此必汉人目习汉制，脱手以见于文云云，则亦未见其审也。《书。

　　五子之歌》：“凛（应为懔）乎若朽索之驭六马。”《正义》云：“经传之文，惟此言六马，汉世此经不传，余书多言驾四者。”按今人以《五子之歌》为伪古文，不可信，且不必辨；而《大戴礼。子张问入官》云：“六马之离，必于四面之衢：”《逸周书。王会解》云：“天子车立马乘六。”《荀子。劝学篇》云：“六马仰秣”又《修身篇》云：“六骥不致。”又《议兵篇》云：“六马不和。”

　　《庄子》逸篇云：“六铁蒙以大绁，载六骥之上。”《吕氏春秋。忠廉篇》云：“吴王曰：吾尝以六马逐之。”此皆出周人之书，则安得谓周制必不驾六乎？

　　◎{宄吕}伯卣盖后释余旧藏此器，前已载入《退庵金石跋》中，据《积古斋款以》，题为“门犭支卣”，因参酌为释文，虽已梓行，实未能二详尽也。道光丙午，侨寓扬州，适晋江陈颂南给谏，由京归舟过访，云数年前，曾承仪征阮师相以此器拓纸寄京，令订释之，据拓纸，铭实七字，曰：“阙作{宄吕}伯宝尊彝。”首字上从门，下从非，为缺，合为一字，即阙字，《左昭十五年传》“阙巩之甲”，阙当即所受封者。{宄邑}，本释作{宄吕}，《说文》：宄，古文作{宄田}.器作{宄田}，未详何字，惟检钟鼎文，邑旁多作[1234]，作[1234]，此字近[1234]，今定为{宄邑}字。殷侯国有鬼侯，班氏彪曰：邺西鬼侯国也。《隋图经》临水县有九侯城，鬼、九、宄皆音相近，疑古本作{宄邑}，后省宀，作九，又误邑为[C050]，故或亦作九，九本侯爵伯者，吉金中多某伯，某甫之义乎？给谏之言如此。既又索此原器摩抚之，定为商尊，果尔，则与余斋之商爵为俪，物必有偶，亦足豪矣。

　　◎焦山鼎铭焦山鼎铭，自顾亭林、程穆倩以下，释文甚多，或以为商器，或以为周器，或为文王时物，或为宣王时物，迄无定说。余旧得徐兴公释文原纸，林吉人为手录诸家歌诗缀其后，曾装潢成册，呈之翁覃溪师，师为题跋，并缀五言长篇。师有旧辑《焦山鼎铭考》一书，甚详备，至晚年复疑此鼎之伪，曾于题徐册中露其旨、且将旧辑鼎铭考之板毁弃不存，余藩吴中时，曾亲至焦山，手量鼎腹，并精拓铭纸以归，私欲参互审订，折衷一是，而讫无悟入之处。今岁至扬州，复晤罗子茗香，乃得读其《周无专鼎铭考》，独于铭首“惟九月既望甲戌”七字，冥搜而显证之，定为周宣王物，为之心开目明。盖茗香素精推步，先求之以四分周术，又证以汉统三术，参核异同，进退推勘，得文王自受命元年丙寅迄九年甲戌，凡日辰甲戌，皆不值九月既望；更自文王元年丙寅迄厉王五十一年癸酉，凡十一正，共三百八岁，推得宣王之世，始甲戌终己未，计四十六年，惟十六年己丑得九月朔戊午，望癸酉，其既望甲戌，为月之十七日，与鼎铭吻合，断此鼎为周宣王时物。鼎中有“司徒南仲”字，忆仪征师《积古斋款识》中谓南仲有二，《诗。出车篇》之南仲，《毛传》以为文王之属，《常武篇》之南仲，《毛传》：“王命南仲于太祖。”是宣王之臣也，此铭不类商器，当是宣王时臣，则已先茗香言之，特茗香实事求是，尤令人拍案称快耳。按焦山此鼎，明以前人鲜著之，录者惟徐兴公一释文耳。自国初王西樵士禄，始据韩吏部如石言，为京口某公家物，严分宜之，严氏败，鼎复归江南某家，以为不祥，舍之焦山寺。康熙间诗人，始竞以此为故实，其实自嘉靖以后，明人诗文集并无此说，《天水冰山录》中备载分宜家物，铜器类只有铜鼎二件，共重一百一十四斤，且有盖，并未言及款字，而今鼎之重已不止百余斤矣，先竹坨先生及吾师苏斋老人，皆深于考古者，其咏此鼎，皆不言是事，然则分宜一事，尚当以疑案处之也。

　　◎乙瑛碑《乙瑛碑》载“三月丙子朔二十七日壬寅，司徒雄、司空戒”云云、又“永兴元年六月甲辰朔十八日辛酉”云云，以《后汉书》证之，雄为吴雄，戒为赵戒也。吴斗南《两汉刊误补遗》云：“《三王世家》并载诸臣奏疏，其著朔可为后世法程，曰‘三月戊申朔乙亥，御史臣光’云云，又‘四月戊寅朔癸卯，御史大夫汤’云云，前言戊申朔，则乙亥为二十五日，言戊寅朔，则癸卯为二十六日。

　　中兴以后，有司失其传，如《先圣庙碑》载‘三月丙子朔二十七日壬寅’云云，又《修西岳庙碑》载‘十二月庚午朔十三日壬午’云云，乌有知朔为丙子、庚午，而不知壬寅、壬午为二十七日、十三日者哉？斯近赘矣，今世碑记、祭文踵先汉故事可也。“武虚谷云：”按中兴之初，犹存西汉遗制，《后汉书》隗嚣檄文，云‘汉复元年七月己酉朔己巳’，言已巳，则为二十一日也，吴氏之言信有本哉。“

　　◎张迁碑《张迁碑》：“葛正之亻蔡，休囚归贺。”桂未谷谓，亻蔡即蔡之异文，《小尔雅》：“蔡，法也。”《禹贡》：“二百里蔡。”郑注：“蔡之言杀，减杀其赋。”《左传》：“周公杀管叔而蔡蔡叔。”注：“蔡，放也。”盖张君治谷城，末减狱讼，省刑释囚，故下文有“《尚书》五教，君崇其宽，《诗》云恺悌，君隆其恩”之语。武亿谓，亻蔡释作蔡，与句内腊正无涉，当作祭祀之祭，汉正腊日有此旧典，岁终大祭，从吏人宴饮也。《后汉书。虞延传》：“每至岁时伏腊，辄休遣徒系，各使归家，并感其恩，应期而还。”《华阳国志。王长文传》：“试守江原令，县收得盗贼，长文引见诱慰，时值腊晦，皆遣归家。”此皆因腊纵囚，与碑正合。按武说胜桂说，然以祭祀为说，似转迂，亻蔡当与际通，腊正之际，即《华阳国志》所谓腊晦也，可不烦言而解矣。

　　◎碑中称讳《西狭颂》首云：“李君讳翕。”《曹全碑》首云：“公讳全。”《飨孔庙后碑》首云：“史公讳晨。”此三碑，皆即时所立，可见生前不嫌称讳也。《樊毅华岳庙碑》云：“樊府君讳毅。”《孙叔敖碑》云：“段君讳光。”《修尧庙碑》云：“济阴太守河南师孟府君讳郁。”下及令、丞、尉皆称讳。《灵台碑》：“济阴太守魏郡阴安审秸讳晃。”以下令亦称讳，惟丞、尉但直称名。盖汉人尊上，体固宜然，不如后世之避忌也。

　　◎私谥《司隶校尉鲁峻碑》云：“于是门生汝南于（缺）、沛国丁直、魏郡马萌、勃海吕图、任城吴盛、陈留诚屯、东郡夏侯宏等三百廿人，追惟在昔游、夏之徒作谥宣尼，君事帝则忠，临民则惠，乃昭告神明，谥君曰忠惠父。”又《玄儒先生娄寿碑》云：“国人乃相与论德处谥，刻石作铭。”此后世私谥所由，在汉时即已盛行，至唐韩昌黎铭孟郊，书贞曜，柳子厚表陆先生，书文通，名儒亦用此例，《隶释》以群下私相谥为非占，而不知其来已久矣。

　　◎昊与皓通《孔羡碑》以太昊作太皓。按《淳于长夏承碑》、《冀州从事郭君碑》并言“皓天不吊”，《外黄令高彪碑》“恩如皓春”，《李翕甫阝阁颂》“精通穹皓”，义并作昊。盖古文昊、皓、浩、本通用，《荀子。成相篇》“皓天不复”，杨亻京注：“皓与昊同。”《楚词。远游》“历太皓以右转兮”，注：“皓一作。”

　　刘熙《释名》：“夏曰昊天，其气布散皓皓也。”班孟坚《幽通赋》“昊尔太素”，服虔曰：“守死善道，不染流俗，是谓浩尔太素。”皆足为证。

　　◎碑书夫人《汉金乡长侯成碑》后书“夫人以延熹七年岁在甲辰十一月三日庚午遭疾终”。

　　顾亭林证以《郎中马江碑》，云：“夫人冤句曹氏终，温淑慎言，曰女师，年五十五，建宁三年十二月卒。”此后人作碑并志夫人之始。朱竹坨《跋侯成碑》亦云：“终汉之世，侯君而外，夫妇合藏，仅有《郎中马江碑》，并书夫人曹氏焉。”按《戚伯著碑》云：“太岁丁亥，娉妻朱氏，旬期奄遂没。”《隶释》考碑有“太岁丁亥”字，当是建武或章和年所刻，则已在建宁之前。又《相府小吏夏堪碑》亦有“娉会谢氏，并灵合柩”之语，朱、顾亦所见未到耳。

　　◎碑书遭忧《汉安平相孙根碑》云：“遭公夫人忧。”《汉谅州刺史魏元丕碑》云：“遭泰夫人忧。”按孙根父为司空，故母称公夫人，泰即太字，汉制，惟列侯母称太夫人，此盖借称以尊之耳。

　　◎总叙旁及今人为人作志铭，往往有总计其生平所历之官，而以数语括之者，其体亦自汉人开之，《车骑将军冯绲碑》云“一要金紫、十二银艾、七墨绶”是也。又今人立碑勒石者，往往附署刻石者姓名，亦自汉有之，《武梁碑》云：“良匠卫改雕文刻书。”《隶释》云：“此碑兼列良匠之名，与《甫阝阁》列石师，《孔耽神祠碑》所列治师名同。”

　　◎魏代兼用《魏书道武帝纪》：“天兴元年，群臣言国家万世相承，启基云、代，应以代为号，帝下诏：宜仍先号以为魏。”似当时改号称代，帝实不从。而《崔浩传》又云：“昔太祖道武皇帝应天受命，开拓洪业，诸所制置，无不循古，以始封代土，后为魏，故代魏兼用，犹彼殷商。”则与《本纪》之言不应。今考太和二年《始平公造像记》云“暨于大代”，又太和七年《孙秋生造像记》首亦题“大代”，而《修中岳庙碑》于“大代”字又凡两见，又延昌三年《司马景和妻墓志铭》首题“魏代”，皆与《崔浩传》语合，则恐《本纪》疏矣。

　　◎碑有旁注大中六年杜殷撰《杜顺和尚行记》，“见”字旁注：“胡甸反。”又咸通十三年郑仁表撰《左拾遗孔纾墓志》，“将”字旁注：“去声。”始知有病旁注句、字甚矣！旁注句、字，皆金石例所无也。又《孔碑》载故事，赤尉从相府得朱绂殿中，此县尉得侍御史之由，史志并缺之。

　　◎中元后元刘禹锡撰《杨岐山广禅师碑铭》，述广公始生之辰，岁在丁巳，当玄宗之中元，生三十而受具更腊，五十二而终，终之夕，岁值戊寅，当德宗之后元三月既望之又十日。碑刻纪年称中元、后元，亦他碑之希见也。

　　◎空格书唐人临文遇推崇本朝字面，辄用空三格，或跳行书之，惟《汜水等慈寺碑》中独空一格，而《任城桥亭记》乃有空四格、六格、七格、十格不等，不能详其何义也。至《嵩高灵胜诗碑》则以三川守及贤导等字亦空三格，更不可解。

　　◎人死别称凡人死，曰卒，曰没，曰疾终，曰溘逝，曰物故，曰厌世，曰弃养，曰捐馆舍，此人所熟知也，而颜鲁公撰《徐府君神道碑》云：“夫人春秋六十有八，弃堂帐于相州之安阳。”又有称启手足者，独孤及撰《夫人韦氏墓志》云：“启手足之日，长幼号兆。”又权德舆撰《杜岐公志铭》云：“十一月辛酉，启手足于京师。”又梁肃撰《皇甫县尉志铭》云：“启手足于嘉兴县私第。”又宋李宗谔撰《石保吉碑》云：“启手足于丰义坊私第。”又有称隐化者，陈子昂为其父元敬志铭云：“隐化于私宫。”又有称迁神者，柳宗元撰《崔敬志铭》云：“迁神于舟。”又道士卒有称解驾者，见《许长史旧馆坛碑》，有称遁化者，见颜鲁公撰《李元靖碑》。又女僧卒亦有称迁神者，见李志柬《唐兴圣尼法澄铭》，亦有称迁化者，见《唐宣化寺尼见行╊铭》，有称舍寿者，见《唐济度寺尼法愿志铭》。僧卒有称迁形者，亦有称迁化者，见《唐道安禅师塔记》及僧维新等经幢，有称示灭者，见刘禹锡《牛头山融大师新塔记》。

　　◎填讳《徐浩碑》为次子岘所书，倩张平叔填讳。《麻衣子神字铭》为孛述鲁所撰，二男孛述鲁远书文，时父已没矣，因倩李珩填讳。

　　◎尼称和尚唐开元中，有《济度寺故大德比邱尼惠源和尚神空志铭》，又有《都景福尼灵觉龛铭》，亦称尼为和尚。按《通俗编》引《广异记》：“大历时，某寺尼令婢往市买饼，见朱自劝，问曰：”汝和尚好否？‘又云：“闻汝和尚未挟纩，今附绢二匹，与和尚作寒具。’”此皆唐时尼称和尚之证。

　　◎顾命古人上下皆得称顾命，《后汉书赵咨传》云：“子胤不忍父体与土并合，欲更改殡，祗、建譬以顾命。”又《蔡中郎集》朱公叔墓前石碑：“其孤野受顾命。”

　　《陈太邱碑》：“临没顾命。”《司空临晋侯杨公碑》：“寝疾顾命。”又《唐开元中镇军大将军吴文碑》：“公夫人之顾命，愿不合于双棺。”

　　◎单名空格今人题名中，凡单名者，每于姓下空一格书，令与二名者齐，或以为不典。

　　按唐梁升卿书《御史台精舍碑》，其碑额、碑阴、碑侧题名者一千一百余人，凡单名者，中皆空一格书，今此碑现存，是唐已有此例也。

　　◎碑志异文昌黎作《王仲舒碑》，又作志，作《刘统军志》，又作碑，东坡作《司马公行状》，又作碑，其事虽同，而文词句律乃无一字相似者。蔡中郎为陈太邱、胡广作碑，及为二公作词铭，同者乃十七八。

　　◎李斯字少时，闻汀州府城外之苍玉洞有秦李斯字，意其为峄山枣木，本好事者摹刻于兹，后至汀郡，往游其地，岩石崎，如壁如广，镌前人题咏颇多，而无所谓李丞相字者。既阅府志，《古迹门》云：“苍玉洞中一石，肤理光莹，镌李斯‘寿’字，与今篆文颇异。”乃知向所闻者即此，夫李斯始作小篆，其时并无隶书，今此直是楷书，绝不见古朴之致，流俗传讹，固无足怪，而周栎园先生《闽小纪》亦以为斯翁书，何哉？

　　◎诸葛砖四川成都贡院，相传是蜀汉宫基，至公堂上屋瓦，尚多旧物，质坚而细，与铜雀瓦相似，可以为研，每方纵横约皆尺余，旁有小字云：“臣诸葛亮造。”素禁窃匿，故士子出场，亦必搜检，后因防范匪易，于乾隆三十年尽行拆卸解京。

　　此《一斑录》所据蜀人之言，并云伊家现有瓦一片，不知确否，姑志之，亦不知解京现存何所，何以无一人得见者。

　　◎瘗鹤铭旧拓本丁儿从吴门以重价购得《瘗鹤铭》旧拓本，有翁覃溪师跋，然楮墨未精，颇无神采，尚不及余斋旧藏之残拓一纸。今年携至扬州，呈云台师，以为真旧拓也，惜止七字耳。未几，从孟玉生处购得一册，存二十五字，册前有姜镛题八分字，似是康熙年间所作，此迹亦至宝，海内之所希，惜姜镛未详其人耳。

　　◎绝域金石纪文达师《笔记》云“嘉峪关外有阔石徒岭，阔石徒译言碑也，有唐太宗时侯君集平高昌碑，在山脊，守将砌以碑石，不使人读，云读之则风雪立至，屡试皆不爽，故至今并无拓本。”又云：“喀什噶尔山洞中石壁刂平处，有人马像，回人相传是汉时画也，颇知护惜，故岁久尚可辨。汉画如《武梁祠堂》之类，仅见刻本，真迹则莫古于斯矣。后戍卒燃火御寒，为烟气所薰，遂模糊都尽。惜当时无画手橐笔其间，描摹一纸耳！今人喜收罗金石书画，而不知沦在绝域，为耳目所不经见者，尚如此之多也。”

　　◎买王买褚宋、齐之际，人语曰：“买王得羊，不失所望。”盖时重大令，而敬元为大令门人，妙有大令法者也。唐中、睿之季，人语曰：“买褚得薛，不落节。”盖时重河南，而少保为河南甥，妙有河南法者也，二事可成切对。

　　◎苏米署名相传苏行书署名草头右先横，米行书草头右先直，此言于米，犹未尽合。盖{业巾}之上半，乃从业，并非草头，作者当先两直，后两点，凡米款真迹皆如此，其下半系先作一，次作门，次中直透上而下，实即黹字省文耳，虽行草皆可以此辨之。若伪米迹之款，则直于草头下加市矣，岂通人如海岳，乃至自误其名乎（米书款自元六年以前皆作黻，六年以后始改书作{业巾}，是元辛未年也）？

　　◎书画精鉴虞山钱曾云：“唐太宗临右军书，作戬字，虚其戈，以令虞世南足之，示魏征，征曰：”圣作惟戈法逼真。‘明成祖观一画，群臣皆以为赵千里，滕用亨独定为王晋卿，展视卷尾，果有诜名，必如此始可谓之精鉴。“

　　◎王晋卿索苏书王晋卿贻东坡书云：“吾日夕购子书，近又以三缣博两纸，子有近书，当稍遗我，毋费我多绢也。”东坡乃以澄心堂纸、李承宴墨，书黄州作《黄泥坂词》并《跋》二百余言遗之。

　　◎鲜于伯机诗刻余旧藏鲜于伯机扬州诗四十韵卷，付恭儿守之，今年小住邗上，恭儿偶以呈阮太傅师，师谓此元末诗翰一大观，且有关邗江故实，亟应钩摹上石，藏之扬州，适黄右原比部亦欣然为市石察书，选工镌勒。按鲜于款谓作于至元癸巳，是元世祖之三十年，鲜于生于元宪宗七年丁巳，终于大德六年壬寅，此其三十七岁所作，卷后旧有范昌、刘天爵二跋，皆未详其人，且字亦不甚佳，故均未入右。据刘跋谓，此诗为困学集中所未载，余检《扬州府志》，亦无此诗，近日拓得察院廨中所立鲜于书《御史台箴碑》，似由展转翻摹，非出困学手书，远逊此迹，此吾师所以亟于勒石也。师有别业在邗上农桑，今即将此石陷于亭壁，使远近观者皆可椎拓，亦公诸同好之盛心云尔。

　　◎李待问云间李待问，字存我，自许书法出董宗伯上，凡里中寺院有宗伯题额者，李辄另书以列其旁，欲以示己之胜董也。宗伯闻而往观之，曰：“书果佳，但有杀气，恐不得其死。”后李果以起义阵亡，宗伯洵具眼矣。又相传宗伯以存我之书若留于后世，必致掩己之名，乃阴使人以重价收买，得即焚之，故李书至今日殊不多见也。此与赵松雪焚鲜于伯机书正同，皆恐系无稽之语耳。

　　◎思翁书品尝见昔人论思翁书：笔力本弱，资制未高，究以学胜，秀绝故弱，秀不掩弱，故上石辄减色。凡人，往往以己所足处求进，伏习既久，必至偏重，画家习气亦于此生。习气者，即用力之过不能适补其本分之不足，而转增其气力之有余，是以艺成，习亦随之。惟思翁用力之久，如瘠者饮药，令举体充悦光泽而已，不为腾溢，故宁见不足，毋使有余，其自许渐老渐熟，乃造平澹，此真千古名言，亦一生甘苦之至言也。此恽南田与石谷论书画语，颇有精理。

　　◎记笔三则卢言《杂说》云：“世传宣州陆氏世能作笔，家传右军与其祖求笔，后子孙犹能作笔，至唐柳公权求笔于宣州，先与二管，谓其子曰：”柳学士能书，当留此笔，如退还，即可以常笔与之。‘未几，柳以为不入用，遂与常笔，陆云：’先与者非右军不能用，柳信与之远矣。‘“世俗言蒙恬始造笔，非也。《尚书中候》言神龟负图，周公援笔写之；又《援神契》言孔子作《孝经》，簪缥笔，是周、孔时已有笔矣。成公绥有《弃故笔赋》云：”有仓颉之奇生，列四目而并明。乃发虑于书契，采秋毫之颠芒。加胶漆之绸缪，结三束而五重。建犀角之元管，属象齿于纤锋。“是笔之制，已备于仓颉时矣。《淮南子。本经训》云：”仓颉作书，鬼夜哭。“高诱注：”鬼或作兔，兔恐取毫作笔，害及其躯，故夜哭。“制笔率用兔毫，或用羊毫、鸡毛、鼠须、狼毫、貂毫。此外有用鹿毛者，见《中华古今注》；有用麝毛、狸毛者，见《朝野佥载》及《树萱录》；有用狨毛、獭毛者，见黄山谷《笔说》；有用鹅毛者，见白香山诗；有用猩毛者，见王荆公诗；有用雉毛者，见《博物志》；有用猪毛者，见王佐《文房论》；有用胎发者，见唐齐已诗：有用人须者，见《岭南异物志》。制笔谓之茹笔，盖言其终日含毫也，《笠泽丛书》有《哀茹笔工诗》，林逋集有《美葛生所茹笔》诗。今制笔者尚守此法，但以口饣舌之使圆，而茹笔之名，鲜有人道者矣。

　　◎记纸四则昔苏文忠公尝书赫，云：“吾此纸可以刂钱祭鬼，后五百年当受百金之享。”当时人或嗤之，然至今日，又岂止百金之事已哉！纳兰成德《绿水亭杂识》云：“文衡山曾见一纸广二丈，赵文敏不敢作字，题记而已。不知纸工以何器成之。”王东溆《柳南续笔》云：“太仓王文肃家有宋笺可长十丈，米元章细楷题其首，谓此纸世不经见，留以待善书者。后公属董思翁书之，思翁亦欣然曰：‘米老所谓善书者，非我而谁？’遂书满幅。”南唐澄心堂纸，陈后山以谓肤如卵膜，坚洁如五，此必亲见其纸之言，然在宋时，已称罕觏，故刘功父诗云：“当时百金售一幅，澄心堂中千万轴。后人闻此那复得，就使得之亦不识。”是也。余家藏李龙眠《白描罗汉卷》，文二水跋以为是澄心堂纸，其坚白异于他纸，又藏李后主行书册，则纸质稍厚。色又微黄，疑当时纸色不必一律，必谓澄心堂纸白色者，无据也。

　　◎特健药往见收藏家于旧书画之首尾，或题“特健药”字，亦有取为篆印者，考《法书要录》载武平一《徐氏法书记》曰，驸马武延秀阅二王之迹，强学宝重，乃呼薛稷、郑及平一评其善恶，诸人随事答称，为上者题云“特健药”，云是突厥语。其解甚明，乃《辍耕录》不喻其义，而《香祖笔记》又以字义穿凿解之，益误矣。

　　◎写真吾闽曾波臣以传神擅名，如镜之取影，为写真绝技，《图绘宝鉴》称其开辟门庭，前无古人。先此惟戴文进为妙艺，相传永乐间文进初到南京，将入水西门，转盼之际，一肩行李被脚夫挑去，莫知所之，文进遂向酒家借纸笔，追写其像，聚众脚夫认之，众曰：“此某人也。”同往其家，果得行李。又相传吴小仙春日同诸王孙游杏花村，酒后渴甚，从竹林中一妪索茶饮之，次年。复至其地，妪已下世，小仙目想心存，遂援笔写其像，与生时无异，妪之子为哭失声。

　　◎黄要叔蜀广政中，淮南道通聘信币中，有生鹤数只，蜀主命黄筌写于殿壁，警露者，啄苔者，理毛者，整羽者，唳天者，翘足者，精采态度，更愈于生，往往致生鹤立于画侧，蜀主叹赏，遂目为六鹤殿。又新构八卦殿，命筌于四壁画四时花竹、兔雉、鸟雀，时五坊使呈雄武军所进白鹰，误认殿上画雉为生，掣臂者数四，蜀主叹异，命学士欧阳炯撰《壁画奇异记》，见《益州名画录》。又蜀后主尝诏筌于内殿观吴道玄画钟馗，乃谓筌曰：“此吴画以右手第二指抉鬼之目，不若以拇指为有力。”命筌改进，筌于是不用道玄之笔，别改以拇指抉鬼目者进焉，后主怪其不如旨，筌曰：“道玄所画者，眼色意思皆在第二指，今臣所画。眼色意思俱在拇指。”后主视之不妄，乃喜，见《宣和画谱》。米氏《画史》云：“苏子美所藏黄筌《图》，只苏州有三十本，更无少异，今院中作屏风画，率用筌格，稍旧退出，却无处可辨。”又东坡与钱济明书云：“家有黄筌画龙，跋起两山间，阴威凛然，旧作郡时以祈雨，有应。”然则筌画之难辨而可宝，自宋时已然矣。

　　◎蒲延昌蒲延昌于广政中进画，授翰林待诏。时福感寺僧模写宋展子虔狮子于壁，延昌见之，曰：“但得其样，未得其笔。”遂画《狮子图》以献。时王昭远公有嬖妾患┲，以之悬于卧内，其疾顿减，怪而问之，对曰：“昔梁昭明太子以张僧繇狮子愈疾，名曰辟邪，其来久矣。”亦见《益州名画录》。

　　◎小李将军人但知李思训之子昭道，称小李将军，而不知成都李升，小字锦奴，画得思训笔法，同时与昭道声闻并驰，亦称小李将军，见《宣和画谱》及《益州名画录》。

　　◎易元吉米襄阳《画学》云：“易元吉，徐熙后一人而已，世但以猿獐称之，可叹！”

　　或曰：元吉尝画孝严殿壁，院人妒其能，只令画猿獐以进，后且为人所鸩。

　　◎华光僧画梅花者，始于北宋之僧仲仁，而著于南宋之杨补之。仲仁，会稽人，住衡州华光山，陶宗仪《画史会要》所称华光长老也。黄山谷诗：“雅闻华光能墨梅，更乞一枝洗烦恼。”其为当时所重如此。曾敏行《独醒杂志》载，绍兴初，有华光寺僧来居清江慧力寺，士人杨补之、谭逢原与之往来，乃得仲仁之传。

　　◎无李论宋刘道醇《圣朝名画评》称，景中，李成之孙宥为开封尹，命相国寺僧惠明购成之画，倍出金币，归者如市，米元章为作《无李论》，耳食者遂谓世无李画，不知米论但就一时言之也。〖T3〗合作画南唐李后主有与周文矩合作《重屏图》，见《清河书画舫》，关仝画山水入妙，然于人物非工，每有得意者，必使胡翼主人物，见《德隅斋画品》，此皆后世画人合作之始也。

　　◎倪云林《式古堂画考》有倪元镇设色画，款署“天顺三年春三月松云隐林倪”。

　　其再题款，已作瓒字，则在至元四年也。董思翁跋云：“云林画，世无设色者，此亦一奇。”

　　◎高房山高房山《春云晓霭图》立轴，《销夏录》所载，乾隆间，苏州王月轩以四百金得于平湖高氏。有裱工张姓者，以白金五两买侧理纸半张，裁而为二，以十金属翟云屏临成二幅，又以十金属郑雪桥摹其款印，用清水浸透，实贴于漆几上，俟其干，再浸，再贴，日二三十次，凡三月而止，复以白芨煎水蒙于画上，滋其光润墨痕已入肌里，先装一幅，因原画绫边上有“烟客江村”图记，复取“江村”

　　题签嵌于内。毕涧飞适卧疴不出房，一见叹赏，以八百金购之，及病起谛视，虽知之已无及矣。又装第二幅携至江西，陈中丞以五百金购之，今其真本仍在吴门，乃无过而问之者。

　　◎宝绘录前明崇祯间，有云间张泰阶者，集所选晋、唐以来伪画二百件，刻为《宝绘录》，凡二十卷，自六朝至元、明，无家不备。宋以前诸图，皆杂缀赵松雪、俞紫芝、邓善之、柯丹邱、黄大痴、吴仲圭、王叔明、袁海叟十数人题识，终以文衡山，而不杂他人，览之足以发笑，岂先流布其书，后乃以伪画出售，希得厚值耶？《四库书提要》云：“《宝绘录》二十卷，上海张泰阶撰。泰阶字爰平，万历己未进士，家有宝绘楼，自言多得名画真迹，持论甚高，然如曹不兴画，据南齐谢赫《古画品录》，已仅见其一龙首，不知泰阶何缘得其《海戍图》。又顾恺之、陆探微、展子虔、张僧繇，卷轴累累，皆前古之所未睹，其阎立本、吴道玄、王维、李思训、郑虔诸人，以朝代相次，仅厕名第六、七卷中，几以多而见轻矣，揆以事理，似乎不近，且所列历代诸家跋语，如出一手，亦复可疑也。”

　　◎沈石田世家《式古堂画考》载沈贞吉、恒吉山水两种，贞吉名贞，字南斋，又字陶庵，又号陶然道人。其弟恒吉，名恒，字同斋，号纟见庵，即启南之父也。他书即以贞吉、恒吉为名，误矣。贞吉自题画云：“一竿风月一{衰}烟，两家傍钓台西住。卖鱼生怕近城门，况肯到红尘深处。潮生解缆，潮平鼓，潮落放歌归去。

　　时人错认严光，自是无名渔父。八十三翁沈贞题于有竹居。“恒吉自题画云：”此老粗疏一钓徒，服也非儒，状也非儒。年来只为酒糊涂，朝也村酤，暮也村酤。胸中文墨半些无，名也何图，利也何图。烟波染就白髭须，出也江湖，处也江湖。时雨方霁，寤寐北窗，展玩古法书名笔，聊为作此，赠诚庵老友一笑。沈恒。“观此，知启南以词画名家，渊源有自。启南寿至八十三，其父恒吉亦六十有九，贞吉则题画之年已八十三，一家老寿，所谓烟云供养者，良不虚乎！《清河书画舫》云：”传闻纟见庵之父曰兰坡，尤能鉴赏书画，游心艺苑。“而《州续稿》载启南之弟名豳，字翊南，善画。《梅村文集》又载启南之孙名湄，字伊在，画学赵承旨，则家学相传，前辉后光，益远矣。

　　◎江山雪霁卷王右丞《江山雪霁卷》，董思翁所称，海内墨皇者也。本为华亭王氏嫁奁中物，后归娄东毕部郎涧飞，其值千三百金。卷长六尺，绢光腻如纸，其色略起青光，画绝工细，但有轮廓，都不皴染，而微露刻画之迹，其笔意惟李成、赵大年略相似，北宋后无此画法也。旧无题识，只文衡山隶书引首及董思翁、冯开之、朱元价诸跋而已。部郎之兄秋帆制军欲得，靳固不与，扬州吴太史杜村数往就观，部郎感其意，谓言能固守勿失，即以付子，太史颔之，遂偿值捧归，坐卧必与俱。

　　后游江右，陈望之中丞索观，诡言不在行箧中，度必诣寓斋穷搜，乃对卷先叩头致罪，权置榻下，杂溷器之侧，告之曰：“绍浣今日有难，暂屈君处此，客去，即请公出，焚香以谢。”中丞来，遍觅不得，目及榻下，太史色动，遂攫之而出。

　　因约假观数日，至期索之，匿不出见，命其子妇、太史之妹转述翁意，出三千金求此卷，复厚赀之，时太史旋囊已罄，妹以哀词求之，坚持不可，强索而归。

　　◎海天落照卷王州跋李昭道《海天落照图》云：“真本为宣和秘藏，转落吴城汤氏，嘉靖中，有郡守以分宜子太符意迫得之，汤见消息非常，乃延仇实父别室摹一本，将为米颠狡狯，而为怨家所发，守怒甚，将致叵测，汤不获已，因割陈缉熙等三诗于仇本后，而出真迹，邀所善彭孔嘉辈置酒泣别，摩挲三日，而后归守，以归太符。太符家名画近千卷，皆出其下，寻坐法籍入天府，隆庆中一中贵携出，其小窃之，时朱忠僖领缇骑，密以重赀购之，中贵诘责甚急，小惧而投诸火。

　　余归息园，汤氏偶以仇本见售，为惊喜，不论值收之。“按孙月峰言徐文贞家有此图数本，多为人乞去，今有最下一临本尚存，犹自可喜。其所图日光之闪烁明暗，及水中日色，海滨人瞻望，与夫薄暮人争赴家，市人收拾市物，形状踊跃如生，不可毕述云云。然则实父只摹一本，州所得，恐又是仇本之重亻台，忆余少日，里居亦曾见一本，但觉光彩夺目，惜尔时不知辨验款跋、稽证源流耳。

　　◎秋山卷余在吴中，有以恽南田尺牍册来者，因价昂，不果售，但录其记《秋山卷》始末云：“董思翁尝谓黄一峰墨妙，在人间者，惟润州修羽张氏所藏《秋山图卷》为第一，非《浮岚》、《夏山》诸图所可伯仲，间以语王烟客奉常，谓君研精绘事，以痴老为宗，然不可不见《秋山图》，奉常忄矍然向宗伯乞书为介，并载币以行，抵润州，先以书币往，比至，门庭阒然，虽广厦深，而厅事惟尘土，鸡鹜粪草几满，奉常大诧，心疑是岂藏一峰名迹家耶？已闻重门启钥，僮仆扫除，主人肃衣冠揖客人，张乐庀具，备宾主之欢，继出《秋山图》示奉常，一展视间，骇心洞目。其图乃用青绿设色，写丛林红叶，翕如火，上起正峰，纯是翠黛，用房山横点积成，白云笼其下，云以粉汁澹之，彩翠烂然，村墟篱落、平沙小桥相映带，灵奇而浑厚，色丽而神古，视向所见诸名本，皆在下风，始信思翁叹绝非过。奉常既见此图，观乐忘声，当食忘味，神色无主，明日停舟，使客说主人，愿以金币相易，惟所欲，主人哑然笑曰：”吾所爱，岂可得哉！不得已，踅假往都下，归时见还。‘时奉常气甚豪，谓终当有之，竟谢去。既而奉常抵京师，奉使南还，道京口，重过其家，阍人拒勿纳矣。问主人，对以他往，因请前图一过目，使三反，不可，重门扃钥、粪草积地如故，徘徊淹久而去。奉常既昼夜念此图不可得，后与石谷述其事，为备言当日寓目间，如鉴洞形，毛发不隔，口摹手拟，恍若悬一图于眼中者。其时思翁叶世久，藏图之家亦更三世，未知此图存否何如，每与石谷相对叹息。适石谷将有维杨之行，奉常曰：“能一访《秋山》否？’以手书属石谷携书往来吴、阊间，对客言寄之客奉常语。立袖书于贵戚王长安氏，王氏果欲得之，亟命客渡江物色，于是张氏之孙某，悉取所藏彝鼎、法书名迹来，王氏大悦，延置上座，出家姬合乐享之，张氏遂以彝鼎、法书名迹合抵千金为寿，一时群知《秋山》妙迹已归王氏。王氏遣使招娄东二王公来会，时石谷先至，便诣贵戚，揖未毕，大笑乐曰：”秋山图已在吾橐中。‘立呼侍史取观之，展未及半，贵戚与诸食客皆觇石谷辞色，谓当狂叫惊绝，比图穷，惝恍若有所失，贵戚心动，曰：“得无有疑乎？’石谷唯之曰：”信神物，何疑？‘须臾，传奉常来。奉常先在舟中呼石谷，惊问王氏果得《秋山》乎？石谷曰：“昔日先生所说，历历不忘，今否否，乌睹所谓《秋山》哉？虽然，愿先生勿遽语王氏。’奉常既见贵戚展图，辞色一如石谷，强为叹羡，贵戚愈益疑。顷元照亦至，石谷又先谕意，元照亦诺之，乃入，大呼《秋山》来，披指灵妙，赞叹纟丽纟丽不绝口，戏谓非王氏厚福，不能得此奇宝，于是王氏释然安之。嗟夫！奉常曩所观者，岂梦境耶？抑神物变化不可测耶？其家无他本，人间无流传，昔奉常捐千金而不得，今贵戚一弹指而取之，可怪已！岂知既得之，而复有淆讹颠错，王氏诸人至今不寤，不亦重可怪乎？石谷为予述此，且订他日同访《秋山》真本，或当有如萧翼之遇辨才者。”

　　◎米画不过三尺米襄阳自言作画只作横挂三尺轴，宝晋斋中所悬长亦不过三尺，乃不为椅所蔽，人行过肩汗不着。

　　◎杨二山鉴赏孙月峰《书画跋跋》（原脱此字，王世贞先有《书画跋》，孙月峰又跋其所跋，故云）谓杨二山太宰雅好书画，每向飞凫人曰：“有假者持来我买，真迹重价我买不起。”此是本色人语，然往往亦得佳者。

　　◎宋漫堂鉴赏宋漫堂自言善鉴别书画，能于暗中摸而嗅之，便可定其真伪，此语似欺人而实有此理，盖所见古迹多，而又有神解悟人，非可与浅人道也。《筠廊随笔》载：“合肥许太史孙筌家藏画鹑一轴，陈章侯题曰：”此北宋人笔。‘人不知出谁氏之手。公览之，定为崔白画，座间有窃笑者，以为姑妄言之耳。少顷，持画向口中曝之，于背面一角映出图章，文曰子西，子西即白号，众始叹服。后此事传至黄州，司理王俟斋丝犹未深信，一日宴客，厅事悬一画，公从门外舆上辨为林良画，迨下舆视之，果然，俟斋为心折。“

　　◎王州鉴赏朱国桢《涌幢小品》云：“王州不善书，好谈书法，其曰：”吾腕有鬼，吾眼有神。‘此说一唱，于是不善画者好谈画，不善诗文者好谈诗文。古语云：’知者不言，言者不知。‘吾友董思白于书画一时独步，然对人绝不齿及也。“

　　其诋诃州至矣，然州品题书画，赏鉴家实不以为谬也。王州购得赵文敏《济禅师╊铭》，为之跋云：“月来买文，钱为之一洗，恐儿辈厌，不能浮大白快赏之。”按此与王右军以丝竹陶写，恒恐儿辈觉，情事正同，然一恐觉，一恐厌，两家儿遂分高下，而一不废丝竹，一不能浮大白，古今人信不相及乎？

　　◎王百谷题跋《式古堂书画考》载赵岩《神骏图卷》，后有松雪翁书苏东坡诗，跋云：“赵岩所画，深得曹、韩笔法，余亦好画，何能及也。故以杜子美诗书之。大德五年菊节，子昂。”杜子美三字实偶笔误，而王百谷跋乃谓“拾遗集无此作，古今词人之作散逸不传者，宁独此歌？余按图索骏，乃并得诗，恐非天厩真龙，不传老杜雕龙”云云。此何异痴人说梦乎！

　　◎牧牛图《昨梦录》载南唐李后主有《牧牛图》，献于宋太宗，图中日见一牛，食草栏外，而夜宿栏内。太宗以询群臣，皆莫知之，独僧赞宁曰：“此海南珠脂和色画之，则夜见，沃焦山石磨色画之，则昼见，各一牛也。”按珠脂别无经见，沃焦山亦非人迹所能到，恐此系一时取辨应对。邱至纲《俊林机要》则以为，用大蚌含胎结珠未就如泪者，立取和墨，欲日见者于日下画，欲夜见者于月下画。此说似尚近理，然珠泪恐亦难得，此事究未经亲试，不敢遽断其是非矣。

　　◎考试画师前明英宗试天下画师于京中，以“万绿枝头红一点，动人春色不须多”为题，诸画工皆于花卉上妆点，独戴文进画天松，顶立一仙鹤，一人画芭蕉下立一美人，于唇上作一点红，朝廷竟取画美人者，时皆为戴惜不遇。余谓戴画用意固高，然于春色二字究未关会也。或云，此是宋徽宗时画工戴德淳事。德淳画“蝴蝶梦中家万里”，作苏武牧羊卧草蝶中，亦善用意。

　　◎张翼《兰亭续考》载，王逸少尝作意书表上穆帝，帝使张翼择纸色长短相类者临写，而题后答之，初视亦不觉，详视乃叹曰：“小儿乱真乃尔耶！”是在当时已自疑如此。

　　◎任靖纪文达师曰：“右军杂帖多任靖代书，盖靖学书于右军，后大令又学书于靖也，事见陶弘景《与武帝论书启》，今尚在《隐居集》中。此事人多不知，即历代书家传记亦佚其名，盖不幸而湮没耳。

　　◎有笔有墨张青父云：“古人论画，必曰有笔有墨，人多不深究其理，盖但有轮廓而无皴法，即谓之无笔，有皴法而无轻重、向背、明晦，即谓之无墨。古人有云：‘石分三面。’此语是笔亦是墨，可参之。”惟昔人尝见王右丞《江山雪霁图》，但有钩勒而无皴染，则岂得谓之无笔乎？

　　●卷十◎诗话寄庑邗江，长夏无事，儿辈每喜听余谈诗。余谓论诗要旨已具《退庵随笔》中，兹复记忆旧闻若干条应之。积日又成卷帙，不敢言诗话，仍附之《丛谈》，以备遗忘云尔。

　　◎叠字诗诗中用叠字，实本三百篇，后人乃复错综变化之。有一句三叠字者，吴融《秋树诗》“一声南雁已先红，槭槭凄凄叶叶同”是也，本朝查初白“滔滔浩浩滚滚然”句用之。有一句连三字者，刘笃诗“树树树梢啼晓莺，夜夜夜深闻子规”

　　是也。有两句连三字者，《木兰词》“军书十二卷，卷卷有爷名”及白乐天诗“新诗三十轴，轴轴金玉声”是也。有一句四叠字者，古诗“行行重行行”、《木兰词》“唧唧复唧唧”是也。有两句互叠字者，王胄诗“年年岁岁花常发，岁岁年年人不同”是也。有三联皆叠字者，古诗“青青河畔草”六句是也。有七联皆叠字者，昌黎“南山延延离又属”十四句是也。

　　◎倒用成字王渔洋《居易录》云：“韩诗多倒用成字。”盖本诸三百篇，孙季昭《示儿编》所拈，如中林、中谷、中河、中路、中田、家室、裳衣、衡从、稷黍、瑟琴、鼓钟、斯螽、下上、羊牛、甥舅、孙子、女士、京周、家邦、鼐鼎、息偃之类，不一而足。

　　◎宋左彝论诗宋左彝大樽《茗香诗论》，语多沈著，而尤有警切可以教人者。如云：“物之无益于人者，人弗贵之，史称严君平卜筮于成都市，以为卜筮者贱业，而可以惠众，人有邪恶是非之间，则依蓍龟为言利害，与人子言，依于孝，与人弟言，依于顺，与人臣言，依于忠，各因势导之以善，从者已过半矣。然则诗之能益人，亦何间于穷达哉，如此则庶乎其道尊。”又云：“曲写闺怨，如水益深，如火益热，非教也。‘我心匪石’，言性不可改；‘不能奋飞’，言义不可去；‘实命不犹’，言命不可挽；《蛛》止奔，曰‘不知命也’。知命若此，不知命若彼，千古英雄失足，岂不以此哉！”

　　◎谢康乐诗谢康乐“池塘生春草，园柳变鸣禽”之句，自谓语有神助，后人誉之者，遂以为妙处不可言传，而李元膺又谓，反覆此句，实未见有过人处，皆肤浅之见也。

　　记得前人有评此诗者，谓此句之根在四句以前，其云：“卧疴对空床，衾影昧节候。”乃其根也，“搴帏暂窥明”以下历言所见之景，至“池塘生春草”，始知为卧病前所未见者，而时节流换可知矣，次句即从上句生出，自是确论。若《吟窗杂录》谓灵运因此诗得罪，托为阿连梦中之语，遂有“王泽竭，时候变”之评，夫古来诗案之周纳人罪者多，于论诗何与乎？

　　◎陶靖节诗陶渊明爱菊，人皆知之，而于松亦三致意焉。如“三径就荒，松菊犹存”，下又云：“景翳翳以将入，抚孤松而盘桓。”“青松在东园，众草没其姿。”下又云：“连林人不见，独树众乃奇。”皆以自况也。东坡论陶公《乞食诗》云：“饥寒常在身前，功名常在身后，二者不相待，此士之所以穷也。”然《苕溪渔隐丛话》称渊明隐约栗里、柴桑之间，或饭不足，及颜延之送钱二十万，即日送酒家，其旷达又如此。

　　◎河梁诗今人赠行诗，辄以河梁为言，谓托始于李陵《与苏武诗》，有“携手上河梁，游子暮何之”句也，不知《河梁》之作，已见《吴越春秋》，云勾践攻秦，军士苦之，会秦怖惧，遂自引咎，越乃还军，军人悦乐，乃作《河梁》之诗。

　　◎太白诗客有语余曰：“太白《早发白帝城》诗云‘两岸猿声啼不住’，考《水经注》，瞿塘峡多猿，不生北岸，非惟一处，或有取之放著北山中，初不闻声，将同貉兽渡汶而不生矣，然则白诗误。”余曰：“此考据固精，然诗家则不应如此论也。”

　　◎温飞卿诗吴龄乔曰：“凡诗意之隐僻者，词多纡回婉转，必须发明。如温飞卿过陈琳墓，诗意有望于君相也。飞卿于邂逅无聊中，语言开罪于宣宗，又为令狐所嫉，遂被远贬；陈琳为袁绍作檄，辱及曹操之祖先，可谓刻毒矣，操能赦而用之，视宣宗何如哉！又不可将曹操比宣宗，故托之陈琳，以便于措词，亦未必真过其墓也。起曰：”曾于青史见遗文，今日飘零过古坟。‘言神交以叙题面，引起下文也。’词客有灵应识我‘，刺令狐之无目也。’霸才无主始怜君‘，怜字诗中多作羡字解，因今日无霸才之君，大度容人之过如孟德者，是以深羡于君耳。

　　‘石麟埋没藏春草’，赋实境也。‘铜雀荒凉起暮云’，忆孟德也，此句是一诗之主意。‘莫怪临风倍惆怅，欲将书剑学从军’，言将受辟于藩府，永为朝廷所弃绝，无复可望也。怨而不怒，可谓深得风人之意矣。“

　　◎李长吉诗王<广吾>堂士俊《詹言云》：“向闻人言，《李长吉集》中无七言律，一日读《南园》绝句第十一首，嫌语意未完，急以第十二首连读之，始知本为一首而误分者。诗曰：”长峦谷口倚嵇家，白昼千峰老翠华。自履藤鞋收石蜜，手牵苔絮长莼花。松溪黑水新龙卵，桂洞生硝旧马牙。谁遣虞卿裁道帔，轻绡一幅染朝霞。‘“（按，此条见清黄之隽《詹言》下篇，清王士俊字犀川，《詹言》非其所作，而黄之隽号<广吾>堂，故王当作黄，士俊当作之隽，此系梁氏误记。）

　　◎徐筠亭说唐诗徐筠亭时作曰：“孟襄阳诗‘气蒸云梦泽，波撼岳阳城’，杜少陵诗‘吴楚东南坼，乾坤日夜浮’，力量气魄已无可加，而孟则继之曰”欲济无舟楫，端居耻圣明“，杜则继之曰”亲朋无一字，老病有孤舟“，皆以索寞幽渺之情，摄归至小，两公所作，不谋而合，可见文章有定法。若更求博大高深之语以称之，必无可称而力蹶无完诗矣。

　　◎陈午亭说杜诗陈泽州相国《午亭文编》中有《读杜律话》二卷，所解有胜于前人者，如“晴窗点检白云篇”，前人求其说而不得，遂以汉武《秋风词》“白云飞”当之。

　　按《汉书郊祀志》：“天子封泰山，其夜（原误为从，据《汉书》改）若有光，昼有白云出封中。”《唐书》：“开元十三年封泰山，藏玉册于封祀坛之感。”

　　所谓白云篇，疑即指此，时杜公方献《三大礼赋》，又欲奏《封西岳赋》，如此解白云二字较明，上下文义亦贯。又“掖垣竹埤梧十寻”，埤字解者各异，不知埤与卑同，言竹卑梧高也。《晋语》：“松柏不生埤。”《汉书。刘向传》：“增埤为高。”《子虚赋》：“其埤湿则生苍茛兼葭。”皆可证埤与卑之通用。

　　又：“曾惊陶侃胡奴异，怪尔常穿虎豹群。”陶侃之奴，旧注皆不知所出，窃疑陶侃当是陶岘之误，岘有昆仑奴名摩诃，善泅水，后岘投剑西塞江，命奴取，久之，奴支体磔裂，浮水上。陶奴入水，卒死蛟龙，公奴入山，宜防虎豹，因事相类而用之。又云：《诸将五首》，当合而观之，又当分而观之。一、“汉朝陵墓”，二、“韩公”、“三城”，三、“洛阳宫殿”，四、“扶桑铜柱”，五、“锦江春色”，皆以地名起。一、二作对，一责代宗时御吐蕃诸将，一责肃宗初讨禄山诸将，其事相对，其诗章法句法亦相似。三、四作对，一举内地削，以责宰相临边之将，徒烦输挽，一举远人畔，以责藩镇兼相之将，不能镇抚，其事相对，其诗章法句法亦相似。末则另为一体，读杜诗者以此类推，亦可想当日炉锤之苦，所谓“晚节渐于诗律细”也。又云：“夔府孤城落日斜。”此当与第一首“孤舟”

　　例看，盖以客子言之，虽蜀麻、吴盐，清秋万船，不碍其为“孤舟”；虽白帝、夔州，两城相连，赤甲白盐，闾阎缭绕，不碍其为“孤城”也。“每依北斗望京华”，北斗或作南斗，或又引《三辅黄图》云，汉初长安城狭小，惠帝更筑之，南为南斗形，北为北斗形，至今人呼斗城，谓之南、北皆可。其说亦非，秦城上直北斗，北斗之宿七星，第一主帝，为枢星，上句言日，此句言斗，又言望京华，以类而言，非南斗明矣。公诗多用北斗，如“秦城近斗杓”之类。“奉使虚随八月槎”，非谓乘槎到天河徒为虚语，盖此“乘槎”亦与第—首“孤舟”相映，乘槎可到天河，今系舟不能至京华，故曰“虚随八月槎”也。“清秋燕子故飞飞”，燕子是将去之物，“故飞飞”者，若见客不去，故以飞飞将去嘲之。云安《子规》诗：“客愁那听此，故作傍人低。”两故字意同。“匡衡抗疏功名薄”，旧解太略，公于天宝初应进士，不第，献《三大礼赋》，授河西尉，改右卫率府胄曹参军，此与衡初以文学射策甲科（原作科甲，据《汉书。匡衡传》改），不应令，除太常掌故，调平原文学略似。后于至德初，拜行在左拾遗，以上疏救房获谴，得免推问，未几，出为华州司户参军，遂弃官流寓于蜀，广德初，召补京兆功曹，不赴，二年，严武表为节度参谋、检校工部员外郎，未几，辞幕府离蜀，大历初至夔。视衡由史高幕入朝廷，上疏，至丞相，奉（疑为封）侯，果何如乎！注家于衡之文学经术与史高辟荐本末，皆不及，然则古来抗疏者多，何独以衡为言乎？

　　“刘向传经心事违”，旧注亦太略，公献赋授官，与向初献宣帝赋颂数十篇亦略同，后遂流滞于外，不能入朝，欲如向之数进数退，传经以寄忠悃，得乎？衡之抗疏，多传经义，向之传经，亦讽时政，其前后疏多及经义，故云。

　　◎李文贞公说杜诗吾乡安溪李文贞公于诗未为精诣，而说诗则时有创解，如云：“凡诗以虚涵两意见妙，如杜《秦州杂诗》‘水落鱼龙夜，山空鸟鼠秋’两句，夜则水落鱼龙，秋则山空鸟鼠，此一说也；鱼龙之夜，故闻水落，鸟鼠之秋，故见山空，又一说也。《秋兴》诗‘丛菊两开他日泪，孤舟一系故园心’。居夔而园菊两度开花，则羁旅之泪非一日矣，又见一孤舟系岸而动归心，此一说也；观花发而伤心，则他日之泪乃菊所开，见孤舟而思归，则故园之心为舟所系，又一说也。盖二意归于一意，而著语以虚涵取巧，诗家法也。”又云：“能学杜者，无过于李义山，而义山诗中，又以‘永忆江湖归白发，欲回天地入扁舟’二语为最似杜。言已长忆江湖以归老，但志犹欲斡回天地，然后散发扁舟耳，”按此解实前人所未及，杜老《寄章十侍御》诗云：“指挥能事回天地。”此义山“回天地”三字所本。

　　◎苏斋师说杜诗余弱冠即喜为五、七言诗，而于涛义实茫无所知也，四十岁还京师，游苏斋之门，始得略闻绪论，则悉非旧所得闻者。尝以杜诗“阴何苦用心”语质之苏斋师，师曰：“杜言‘孰知二谢将能事，颇学阴何苦用心’，此二句必一气读乃明白也。所赖乎陶冶性灵者，夫岂谓仅恃我之能事以为陶冶乎！仅恃在我之能事以为陶冶性灵，其必至于专骋才力，而不衷诸节制之方，虽杜公之精诣，亦不敢也。

　　所以新诗必自改定之，改定之后，而后拍节以长吟之，苟其一隙之未中，一音之未中节者，仍与未改者等也。说到此处，不觉搁笔而三叹矣，孰知有如此之自擅精能，而如此之不敢宽假乎！二谢者，非果二谢有此事也，语意之间，直若欲云杜陵野老将能事，不便直说，而假二谢以言之，曰：岂知具二谢之能事，而亦不能不学阴、何之艰苦，刻意以成之乎！苦字非正称之语，乃是旁敲之语，试看有二谢如许之才力，而却亦甘为阴、何之刻苦乎！苦字神理，只得半面，苦字只似就阴、何一边卑之，无甚高论，若谦下，若敛抑之词，其实亦何尝阴、何果实如此，直是对上‘二谢’‘能事’，不得不如此。若似谦卑敛退之窘状者，夫然后上七字‘二谢’‘能事’四字轩然飞扬而出。知此义，乃知下七字与比字阴阳收放之所以然。苦字曲向阴、何一边，低下一著，乃使颇字笑而受之，然则所谓陶冶性灵者，非虚张架局也，实在其中，叩之有真际焉。‘新诗改罢自长吟’，实实愈咀之愈有味，正恐索解人不得矣。即此一篇，可作杜诗全部之总序矣。吾尝谓苏诗亦有一句可作通集总序，曰“始知真放在精微”，真放即豪荡纵横之才力也，即此上七字所云能事也；精微即细肌密理之节制也，即此下七字所云阴、何苦心也。二谢、阴、何，特借拈前人以指似之，《阴铿集》、《隋志》仅一卷，盖所传已无多，在杜公必尚见其全诣，必深得其秘要，是以又云‘太白似阴铿’，太白豪放之才，而以阴铿为比，则此间即离含蕴之故，后人焉能窥见之，而渔洋直斥为阴铿芜累，则亦非慎言之道耳。“又云：”老杜《望岳》起句‘夫如何’三字，乃是从下句倒卷而出，齐、鲁二邦不为小矣，顾不解其何以青犹未了也？

　　晋人《望岳》诗云：“气象尔何物‘？亦作讶而问之之词，非到其境者不知也。

　　今人误解作空喝起下之词，则乖其义矣。“吾师于杜诗工力最深，自言手批杜集凡二十三过，最后始成《读杜附记》之定本，凡字句之异同，皆详列句下。然章钜忆少时所见杜诗旧本，乃作”岱宗大如何“，”大如何“与”青未了“，字则偶对，意则相生，气象更为雄实，似较”夫如何“为胜，惜见此本后，吾师已归道山，不及相质耳。又云：”‘今代麒麟阁，何人第一功？君王自神武，驾驭必英雄。’气势凌厉，可为后学入手门径，须知自字乃自身之自，非自然、自是之自，‘紫燕自超诣’句同。“按如此说诗，则作者精神愈出，若钱箨石先生必以麒麟与第一为对偶，则又何关于诗律哉（亡友谢甸男震亦以”凤历轩辕纪，龙飞四十春。“四十与轩辕为对偶，与钱说同）！又云：”‘石门斜日到林邱’，或注石门属齐州，或谓与涧道对，不必实指其地。然《居易录》云：孔博士东塘言，曲阜县东北有石门山，即杜子美题张氏隐居处。李太白有《石门送杜二甫》诗：‘何言石门路，复有金尊（原误为亭，据杜集改）开。’亦其地。山不甚高，大石峡对峙如门，故名。山南有两小阜，俗称金耙齿、银耙齿者，子美诗‘不贪夜识金银气’，盖偶然即目耳。“又云：”‘至尊含笑催赐金，圉人太仆皆惆怅。’说者曰：帝喜霸之能写真，故催金赐之，而圉人、太仆自愧叹无技以蒙恩赉耳。

　　惟张邦基《墨庄漫录》云：“此深讥肃宗也。‘考是诗始云：”先帝天马玉花骢，画工如山貌不问。是日牵来赤墀下，迥立阊阖生长风。’帝既见先帝之马。当轸羹墙之念，乃反含笑而赐金，不若圉人、太仆，见马犹能惆怅而怀先帝也。“此解新奇而有理，始知深入无浅语也。又云：”‘风帘自上钩’，自字乃独自之自也，江楼对酒，忽见月吐，径自起钩帘，纳之其旁，无侍媵可知。自字正对末句寡字也，且此字露出自身，方与末句酌酒相贯，与五、六句鹤发、貂裘相接。“

　　此论向无有拈出者。又云：“《咏桃树》（咏，杜集作题）一首。乃拈一物以慨时事耳。中四句乃指往日言之，旧字非字正相呼吸，正字即首句不斜之注脚。回忆小径不斜、五桃遮门之日，乃天下车书一家之日，非今作诗之寡妻群盗日也。

　　盖少陵之室门内五桃，原不禁人摘食，今当乱后，人自为计，家自为谋，不免为篱垣以掩蔽之，因此入门之径，不得不迁就斜曲以升堂矣。回思昔日直入门。直升堂，入门即见桃树，堂室不妨其遮，秋则食实，春又开花，不但人我同此食实看花之境，且鸟雀亦同此飞翔栖止之常。即一居室，而胞与无私之景象，蔼然在目。于是慨然远想曰：此正天下一家之日，非今作诗寡妻群盗之日也。就此一物，而俯仰之昔之感，所该非一事也。“

　　◎苏斋师说苏诗苏斋师云：“坡公《自普照游二庵》七古一首，是坡诗一小结构，今偶为拈出，自来学坡诗、读坡涛者，皆不知也。入手四句云：”长松吟风晚雨细，东庵半掩西庵闭。山行尽日不逢人，野梅香入袂。‘传出清幽孤峭之景，至此极矣。次云：“山僧怪我恋清景，自厌山深出无计。’妙在借此一托，则上四句之清幽孤峭，更十分完足。次云：”我虽爱山亦自笑，独往神伤后难继。‘此并自己亦抽出，则此游之清幽，竟到二十分。次云：“不如西湖饮美酒，红杏野桃看覆髻。’二句乃作俗艳以反形之，此针锋也。结云：”作诗寄谢采薇翁，本不避人那避世？‘言实觉此游之太清幽孤峭也。本应以清幽孤峭作收场，却反以俗艳作收裹，如此乃谓之圆笔。又《送文与可出守陵州》，起句云：“壁上墨君不解语，见之尚可消百忧。’坡公有《墨君堂记》，谓竹也。次云‘而况我友似君者’，此君字与上句之字皆指竹，题本是送其人，而诗则直以所画竹为主。次云‘素节凛凛欺霜秋’，此七字切竹，亦切人，妙在于以竹写其人。次云‘清诗健笔何足数’，清诗健笔四字，二层双顿而出，此句写其人，则不必复以似竹说矣，故合其人之诗笔言之，此是著题之正面，然却是宕开。所以要宕开者，本以似竹为主也，通首用意全在竹，然而人之似竹，上句已说明。请问下句如何接法？次云‘逍遥齐物追庄周’，此七字则真化工之笔也。《逍遥》、《齐物》，《庄子》二篇名耳，坡公之意，却取齐物二字，为此诗之主，齐物者，己与物齐，即南郭子答然丧我之意也，即坡公《题文与可画竹》‘忘其身’之义也，直欲将文与可化作一竹矣。然若不先用逍遥二字，则其追庄周之妙不圆也，逍遥乍看似不及齐物之切，岂知坡公以其在集贤院与在陵州等而视之，所以齐物之上，必用逍遥二字，而后追庄周三字乃圆也，而后上句清诗健笔乃圆也。次云‘夺官遣去不自觉’，夺官遣去四字，又双顿而出，夺官谓辞去集贤，遣去谓出守陵州，以此本题实事作接笔，而后逍遥齐物之旨乃圆也。处处有实境，而顶上圆光始出，此岂空言神韵者所知。次云‘晓梳脱发谁能收’，又是妙极化工之笔，并非写其老态也，直是将文与可作一茎枯竹，写其萧萧之落叶耳，然后知‘逍遥齐物追庄周’之妙，真化工之笔也。‘夺官遣去不自觉’到此乃神圆也。又并非借竹为喻，即其上面素节欺霜秋，亦何尝明言借竹为喻，只缘此老笔有化工，不知不觉将一个文与可作为一幅墨竹矣。此等明承暗接、圆合收裹之所以然，即渔洋先生亦恐看不出也。次云：”江边乱山赤如赭，陵阳正在千山头。‘此又是妙接，坡公是西蜀人，必亲到此州，知其山如此，亦必此日席间，真见文与可秃脱发之老态，所以竟将陵州童山写出一个无发之秃顶来。又是真境，并非借喻。结句云：“君知远别怀抱恶，时遣墨君消我愁。’通首以竹为正意，而文与可之形神全于竹得之，至此仍以墨君结住，而通首俱圆矣。此两篇七古皆不过六韵，而上下明暗相承衔接之妙，他人数十韵之转换，气力不足以当之。深味此二篇，即坡诗数十韵之大篇，无以过此矣。必知此秘，而后能铺陈排比、开拓纵横也，如杜如韩，篇篇皆当如此用意读之。”

　　◎刘宫保说杜诗刘金门宫保凤诰《存悔斋集》中，有《杜诗话》五卷，多未经人道语，如云：“杜老为晋征南将军预之后，其《祭远祖当阳君文》云：”《春秋》主解，稿隶躬亲。‘述预为《春秋左传集解》也；《进雕赋表》云：“自先君恕、预以降，奉儒守官，未坠素业。’则其根柢经术，固有自来。诗中援引，如《怀李白》云：‘更寻嘉树传，不忘《角弓》诗。’以季武不忘韩宣一事，翻成两语；《兵车行》云：”新鬼烦冤旧鬼哭。‘化用夏父弗忌’新鬼大，旧鬼小‘语；《前出塞》云：’射人先射马。‘本’乐伯左射马而右射人‘语；《投赠哥舒开府》云：“廉颇仍走敌，魏绛已和戎。’以翰年老风疾，比之廉颇，玄宗赐音乐、田园，比之魏绛赐女乐、歌钟，运用神明，洵为克承家学者矣。”又云：“汉《地理志》：‘杜陵，古杜伯国，汉宣帝葬此，因曰杜陵，在长安南三十里。’按长安城东有霸陵，文帝所葬，霸南五里，即乐游原，宣帝筑以为陵，曰杜陵，东南十余里，又有一陵差小，许后所葬，谓之少陵，其东即杜曲，陵西即子美旧宅，自称杜陵布衣、少陵野老以此。”又云：“公只有一妹嫁韦氏，从夫远宦，有《元日寄韦氏妹》诗。《同谷歌》：”有妹有妹在钟离‘，则已嫠妇寓居时矣。曰’我已无家寻弟妹‘，曰’弟妹萧条各何往‘，曰’弟妹悲歌里‘，曰’无由弟妹来‘，曰’弟妹各何之‘，曰’故乡有弟妹‘，曰’团圆思弟妹‘，数数及之，重人骨肉之感。“又云：”公二子，宗武定是有才，宗文不过使树鸡栅，然《熟食日》诗并示两儿，一则曰’汝曹催我老‘，一则曰’他时见汝心‘，旧解指公先茔在洛，流寓不能展省，故当节日回首邙山，仍嘱二子以毋忘拜扫。其论良是。或据元稹《系铭》“宗武病不克葬”，疑为宗文早世，然樊晃《小集序》明云：“君有子宗文、宗武，近知所在，漂寓江陵，冀求其先集，论次之。’则宗文尔日尚存，且并非不能守先业者。宗文小名熊儿，《得家书》诗云：”熊儿幸无恙。‘初无失爱。宗武小名骥子，特以幼见怜，故’骥子好男儿‘，’骥子春犹隔‘，’骥子最怜渠‘，频呼而念之。然《示宗武》诗，以精《文选》、饱经术劝其力学，即以’休觅彩衣轻‘、’莫羡紫罗囊‘诫其敦行，安得谓公有誉儿癖乎？

　　《云仙杂记》载宗武以诗示阮岳曹，阮既答以石斧一具，并诗还之，宗武曰：‘斧，父斤也，欲使我呈父斤削耶？’阮闻之，曰：“欲使自断其手，不尔，天下诗名又在杜家。‘说者遂有三世为将，道家所忌之喻。考史传绝不载宗武诗，毋乃公所谓’失学从儿懒‘，仅解记诵而不能精进者乎？’有子贤与愚，何其挂怀抱！‘无怪公之借渊明以自解嘲也。”又云：“诗评’许浑千首水，杜甫一生愁‘之诮，论公处境宜然，然遂以公不善作愉乐语，则非也。公之写喜事，专取神会，如：”家家卖钗钏，只待献春醪。’喜官军之压贼也；‘晓看红湿处，花重锦官城。’喜好雨之知时也；‘暂止飞乌将数子，频来语燕定新巢。’喜浣花草堂初成也；‘舍南舍北皆春水，但见群鸥日日来。’喜崔明府相过也；‘共说总戎云鸟阵，不妨游子芰荷衣。’喜严郑公再至也：“炙背可以献天子，美芹由来知野人。‘是迁居赤甲之喜；’巡檐索共梅花笑，冷蕊疏枝半不禁。‘是寄弟蓝田之喜。《至草堂》诗云：”旧犬喜我归，低徊入衣裾。邻舍喜我归，沽酒携葫芦。大官喜我来，遣骑问所须。城郭喜我来，宾客隘村墟。’雅人深致，随事生欢，善言喜者，宜莫如此老。“又云：”‘荡荡万斛船，影若扬白虹。自非风动天，莫置大水中。’此是何等洪量！‘宫中圣人奏《云门》，天下朋友皆胶漆。’此是何等醇谊！‘丈夫垂名动万年，记忆细故非高贤。’此是何等高识！‘鸡虫得失无了时，注目寒江倚山阁。’此是何等旷观！‘寄谢悠悠世上儿，不争好恶莫相疑。’此是何等坦夷！《旧书。文苑传》斥公‘褊躁，无器度’，抑独何欤！“

　　又云：“公不佞佛，抑又深通佛理，如‘杨枝晨在手，豆子雨已熟。是身如浮云，安可限南北？’‘夜阑接软语，落月如金盆。惟有摩尼珠，可照浊水源。’‘大珠脱玷翳，白日（杜集作”月“）当空虚。’‘愿闻第一义，回向心地初。’‘如闻龙象泣，足令信者哀。吾知多罗树，却倚莲花台。思量入道苦，自哂同婴孩。’‘松根胡僧憩寂寞，庞眉皓首无住著。偏袒右肩露双脚，叶里松子僧前落。’绝妙机锋，知自有证入处。”又云：“昔人谓杜诗长于讽刺，多《小雅》变声，于颂体或不相宜，此说非也。集中如：”君王自神武，驾驭必英雄。‘’凤历轩辕纪，龙飞四十春。八荒开寿域，一气转洪钧。‘’万方频送喜，毋乃圣躬劳！‘’昼漏稀闻高阁报，天颜有喜近臣知。‘’今春喜气满乾坤，南北东西拱至尊。

　　大历三年调玉烛，玄元皇帝圣云孙。‘’寸地尺天皆入贡，奇祥异瑞争来送。不知何国致白环，复道诸山出银瓮。‘此等语体，大声宏粲，然盛明景象，非善于立言者，定只一味粗豪气耳。“又云：”《陪郑广文游何将军山林十首》，第一首’不识南塘路‘是欲去未去，二首’百顷风潭上‘是初到境，三首’清池‘、四首’旁舍‘是入门所见，五首’随意坐莓苔‘是方坐定，六首’野老来看客‘是坐已久，七首’阴益食单凉‘、八首’醉把青荷叶‘是饮酒间情况，九首’醒酒‘’听诗‘是已至夜分，十首’出门‘’回首‘是归时情景，次第章法井然，不似后人作连章可随意多寡颠倒位置也。《重过何氏五首》，一首’重来休沐地‘，二首’犬迎曾宿客‘，三首’自今幽兴熟‘，四首就’看君用幽意‘推开说，五首将’到此应常宿‘合拢说，处处是重游，确乎不是初到。“

　　◎王东溆论诗两则王东溆曰：“古人诗于题中字必不肯放过，如老杜之《重过何氏五首》，其着眼处在重过二字，所以为佳。吾观王渔洋《三登高楼》诗，于三登字全不照顾，已非古法，而字句杂出，尤所不解。如第二联既用晚霞残照，而第五句又用云烟早暮，第八句又用清晨临眺，一首之内，忽朝忽夕，可谓毫无伦次矣，不知《箧衍集》何以收之。昔王右丞《早朝》之作，以绛帻、翠裘、衣冠、冕旒、衮龙等字用在八句之中，前人犹病其太杂，若见渔洋此诗，能无掊击？”又云：“诗贵锻炼精工，亦须疏密相间，若字字求工，则反伤真气矣。诗贵含蓄蕴藉，亦不妨豪荡感激，若句句求淡，则不见精神矣。诗贵意存忠厚，亦不妨辞寓刺讥，若语语浑沦，则全无作用矣。此语盖亦专为新城而发，正中新城之病。”按以上两则皆应补入余《读渔洋诗随笔》中。

　　◎郭频伽论诗两则郭频伽麟诗话云：“余最厌宋人妄议昔贤优劣，元微之作《杜工部墓志》，轩轾李杜，退之蚍蜉撼树之论，未必不为此而发。山谷以杜《北征》为有关系之作，昌黎《南山》诗虽不作亦可，以此定《北征》为胜于《南山》，诗讵可如此论耶？”频伽又有《樗园消夏录》云：“宋四灵之论五律曰：一篇幸止四十字，再加一字，吾未如之何矣。金源党竹溪之论七律曰：五十六字皆如圣贤，中有一字不经炉锤，便若一屠沽子厕其间也。语皆名俊，可为东涂西抹者下一针砭。”

　　◎诗集之富古人之年高而诗多者，在唐为白乐天，在宋为陆放翁，乐天自写诗文，藏之名胜，前后七十五卷，诗笔大小凡三千八百四十首；放翁诗初编四十卷，再编通前八十五卷，此一家著作之多者也。宋绍熙辑唐人绝句，阑及前后代，第及万首，而我朝辑《全唐诗》，一代三百年，凡得二千二百余人，共四万八千九百余首，此古来总集之多者也。恭读我朝乾隆一朝御制，以集计者五，分卷者四百三十四，分篇者四万二千七百七十八，而《乐善堂全集》三十卷，更在前焉，则真亘古所未闻，穹昊之繁星，不足为其灿列，广舆之画井，不足比其分罗矣。

　　◎旗字押韵康熙己未试博学鸿词，施愚山卷，阁拟一等，上以旗字押韵，偶误书，改置二等，此施于旗、二字，素不甚分晓也。旗入支韵，《周礼》：司常所掌，“熊虎为旗”。将军所建，象其猛如熊虎，与众期其下也。入微韵，《周礼》：“交龙为。”《释名》：“，倚也，画两龙相依倚也。”按从斤声，实当入真韵，《小雅》“夜向晨”与“言观其”韵，《左传》“龙尾伏辰”与“取虢之”韵，古音当如此，尤施所不及知也。

　　◎菊花诗梅花诗王荆公《菊花诗》有“千花万卉凋零后，始见闲人把一枝”之句，冯定远评云：“上句凋零二字不妥，下句一枝亦似咏梅花。”不知凋零二字本钟士季《菊花赋》“百卉凋瘁，菊花始荣”之语，一枝二字则陈羽诗“节过重阳人病起，一枝残菊不胜愁”已先用之矣。颜黄门谓读天下书未遍，不得妄下雌黄，诚哉是言也。自《说苑》有“越使以一枝梅遗梁王”之语，陆凯有“江南何所有，聊赠一枝春”之句，从此咏梅者遂多用一枝，然陶诗：“梅柳夹门植，一条有佳花。”

　　是一条亦梅花故实，而罕有承用者。

　　◎说诗谑语说古人诗有吹毛求疵者，虽未免刻谑，亦颇有理趣，如“尽日觅不得，有时还自来。”贯休觅句诗也，或以为是失猫诗：“若教解语能倾国，任是无情也动人。”罗隐咏牡丹句也，或以为是画美人诗：“树底有天春寂寂，人间无路月茫茫。”曹唐汉武帝宴西王母诗也，或以为是鬼诗：“天末楼台横北固，夜深灯火见扬州。”杨蟠咏金山寺句也，或以为是牙人量四至诗：“到江吴地尽，隔岸越山多。”吴僧咏白塔寺句也，或以为是分界堠子诗：“上穷碧落下黄泉，两处茫茫都不见。”白香山咏杨妃句也，或以为是目连救母诗：“秦地关河一百二，汉家离宫三十六。”骆宾王咏古句也，或以为是算博士诗：“每日更忙须一到，夜深还自点灯来。”程师孟咏所筑堂句也，或以为是登厕诗：“王莽弄来仍半破，曹公将去定平沉。”李山甫览汉史诗也，或以为是破船诗。至林和靖《梅花》诗：“疏影横斜水清浅，暗香浮动月黄昏。”脍炙人口，而陈辅之以为有类于野蔷薇。

　　夫蔷薇丛生，初无疏影，花影散漫，焉得横斜？此则肆口诋讠其，无理取闹矣。

　　或有人谓坡公曰：“此二句咏桃咏杏亦何不可？”坡公曰：“有何不可，只恐桃杏不敢当耳。”斯言最为冷隽。近有咏梅花者，云：“三尺短墙微有月，一湾流水寂无人。”语亦幽静，有轻薄子见而笑曰：“此一幅偷儿行乐图也。”亦可谓谈谐入妙矣。

　　◎中兴“中兴”中字，古人每平仄两用，毛公《诗。民》序“周室中兴”，杜元凯《左传序》“绍开中兴”，陆德明《释文》并切去声。杜老《达行在》诗“新数中兴年”，坡公《送王雄州》诗“威声又数中兴年”，皆作仄声用，与《释文》合。然杜老《秋日夔府咏怀》诗云：“侧听中兴主，长吟不世贤。”《赠韦大夫》诗云：“汉业中兴盛，韦经亚相传。”《诸将》云：“神灵汉代中兴主，勋业汾阳异姓王。”此三中字，又读平声。王观国《学林新编》云：“音钟者，当二者之中，首尾均也；音众者，首尾不必均，但在二者之间也。”则平仄皆可通矣。

　　至“中酒”之中字亦然、“中酒”二字，始于《汉书。樊哙传》，即《国策》所谓“中饮”也，颜注：“音竹仲反，谓不醒不醉，饮酒之中也。”然太白诗：“醉月频中圣，迷花不事君。”李廓诗：“气味如中酒，情怀似别人。”坡公诗：“时复中之徐邈圣，无多酌我次公狂。”“君特未知其趣耳，臣今时复一中之。”

　　俱作平声用，惟顾亭林必谓“中酒”犹云半席，当读平声，以颜注为非是，则转无所据矣。又“尚书”之尚，唐人诗多作平声，然《梦溪笔谈》云：“尚书本秦官，尚音上，谓尚为常者，秦人音也。”《辍耕录》亦云：“尚，主也，如尚衣、尚食、尚医之类，并时亮反，后世乃讹为辰羊反。”然即以诗言，唐人原有仄用者，如杜老《题西草堂》诗云：“欲陈济时策，已老尚书郎。”是也。

　　◎禅语翻进一层诗文之诀，有翻进一层法，禅家之书亦有之，即所谓机锋也。神秀偈云：“身是菩提树，心如明镜台，时时勤拂拭，莫使惹尘埃。”六祖翻之云：“菩提本无树，明镜亦非台。本来无一物，何处著尘埃。”卧轮偈云：“卧轮有技俩，能断百思想。对镜心不起，菩提日日长。”六祖翻之云：“惠能没技俩，不断百思想。对镜心数起，菩提作么长！”庞居士偈云：“有男不婚，有女不嫁。大家团头，共说无生话。”后有杨无知翻之云：“男大须婚，女大须嫁。讨甚闲功夫，更说无生话？”海印复翻之云：“我无男婚，亦无女嫁。困来便打眠，管甚无生活！”后之主席者，多举此公案相示，尤西堂《艮斋杂说》有三首云：“树边难著树，台上莫安台。本来不是物，一任惹尘埃。”“问君何技俩，有想还无想？心起心自灭，菩提长不长？”“木意须婚，石女须嫁，夜半吼泥牛，解说无生话。”

　　●卷十一（附）

　　◎人日叠韵诗丁未人日，在扬州集罗茗香、黄右原、严问樵保庸、魏默深源、吴熙载廷、毕韫斋光琦，作挑菜会，古无此目，借坡公“七种共挑人日菜”句为名。扬州饮馔丰侈，习以为常，聊存示俭之私忱，或可衍成竹西韵事也。

　　人日以七种菜饷客，约同人和之元日至人日，无日不晴天。自是太平象，能无行乐便？清流宜冷集，陈册要新篇（是日以《乾隆乙亥人日南斋诸老诗画册》示客）。莫笑寒庖俭，期传挑菜筵。

　　次日右原倒用前韵飞示，即倒叠和之大户角三雅（是会问樵、熙载与恭儿以巨觥拇战，皆大户也），雄谈惊四筵。

　　如斯成胜践，何可阙吟篇？未敢催诗急，徒惭趁韵便（拙作误用暄字韵，右原以天字易之，因即驰布在会诸君子）。挥觞增意气，结束好朝天（右原诗中有“将上计车”之语，时恭儿亦拟逐队北行）。

　　试灯夕东园观剧貂帽被窃，再倒叠前韵解嘲谁信试灯会，先成落帽筵。挂冠吾本色，搔首几新篇？短发人争笑，科头我最便。此心一无着（用内典“我头有冠，我心无冠”语意），归路月中天。

　　云湖都转招同陆梦坡方伯荫奎、咸松甫观察咸临，吴红生，许芍友二太守，饮运署中，三叠前韵谢之纸醉金迷地，风柔月大天。满堂循吏贵，一个寓公便。颇忆停桡会，频成刻烛篇。题襟高馆在，何日再开筵（从前每过邗江时，曾宾谷、张云巢、郑梦白、俞陶泉各都转无不留饮，无不在题襟馆，有诗纪之）？

　　松甫观察招同梦坡、红生，暨钟云、李叙堂安中二郡丞，集东园岭上看梅花，四叠前韵谢之一洗莺花眼，东园别有天。静参鼻功德，小试脚安便。孤岫林逋梦（时将移居武林），扬州何逊篇。须防清景失，弦管又开筵（是夜即在园中观剧）。

　　上元日右原招游小玲珑山馆，五叠前韵谢之胜地当佳节，玲珑小洞天。不妨途奥折，幸我脚轻便。旧事兴衰感，名流唱和篇（右原为余谈小玲珑石颠末，并检示《邗江唱和集》）。直须花烂漫，重与醉琼筵。

　　上元次日，吴红生太守，钟云、童石塘、谢默卿、李叙堂四郡丞，赵漱崖祖玉、洪芹野上庠、许小琴三分司，招同梦坡方伯观剧，六叠前韵谢之八仙偕陆海，一叟乐尧天。笑柄正头责（谓窃帽事），老饕聊腹便。春韶花月夜，歌吹竹西篇。我欲斟商爵，齐登福寿筵（是会余挈恭儿及佳、俦两孙同入座，三代一堂，同人以为佳话。余藏商爵，铭作“子孙父”三字）。

　　小琴以鹿尾见饷，七叠前韵谢之似此珍奇味，来从朔雪天。分将情款款，负此腹便便。秋行厨记，春明退食篇。转蓬重遇此，郑重压春筵。

　　罗茗香、吴熙载招同童石塘及恭儿集饮玉清宫，八叠前韵谢之兼旬事征逐，忽入玉清天。地擅郇厨美，人皆边腹便。搜寻嘉树迹（《画舫录》言玉清宫多古树，今殊未见），检点白云篇。跬步梅花岭，还应荐菊筵。

　　石塘招同胡润芝太守林翼、罗茗香、吴熙载及恭儿小饮，九叠前韵谢之欣联墨缘侣，招集冶春天。淆核推精美（石塘治庖甲于邗上），烟云养静便（是日饱观新得书画）。纵谈新治谱（润芝新以郡守分发贵州），细酌旧吟篇（茗香、熙载俱以《人日叠韵诗》相质）。此会真堪纪，非徒捉醉筵。

　　吴笏庵京兆以米贵诗见示，十叠前韵答之敢云诗即史，自古食为天。共有先忧感，难言果腹便。廪北极计，筻稻东吴篇。何以升平答，休夸烂漫筵（时有捐输京米之例，民间米价骤昂）。

　　右原以人事牵率，不克上公车，作诗抒愤，十一叠前韵以广其意好客孔文举，耽诗白乐天。早登官衮衮，况复腹便便。一第真尘土，千秋自简篇。君家花事盛，金带伫开筵（六年前在君家陪云台师看芍药，有金带围之祥，去秋师蒙恩超加太傅，即其应也）。

　　杨笠卿郡丞时行自金陵来访，饮之以酒，十二叠前韵赠之客接黄初古（花晓亭方伯常称笠卿似魏、晋间人），春同白下天。不辞江路阔，来看寓公便。往复桂邕话，沈吟《师友》篇（以新刻《师友集》赠之，闻其尽两夜之力读竟）。六年一回首，草草此离筵。

　　恭儿北上，十三叠前韵送之宦游须得地，久速总由天。射策原堪贵，分符亦自便（恭儿已由捐输知府入都引见，尚拟顺赴计偕）。平山新画本，人日近诗篇。更羡长安会，团团樱笋筵（时二儿、四儿均在都）。

　　逢儿自京到邗，十四叠前韵志喜忆从经岁别，到及暮春天。报国真非易，移官听所便（逢儿近拟由京员改外）。

　　家常半时局，情话杂吟篇。喜值莺花好，频开主客筵。

　　建隆寺僧小支招看银藤花，十五叠前韵　别趣寻名刹，幽芳满佛天。迎眸欣纂纂，摩腹愧便便（行箧无书，以未详此花，故实为愧）。初日琼花观，临风玉树篇。兹游况非偶，洗眼起堂筵（募建李招讨祠龛之议，是日始成，即偕程柏华相度基址）。

　　董梓亭吏部作模偕严问樵邑侯招饮玉兰山馆，十六叠前韵谢之新来金芍地，旧是玉兰天（楼前玉兰一树参天，扬城内外所仅见也）。退吏同潇洒，名园最静便。楹间黄老帖（楹帖有分书作“金丹学黄老”句者，笔法甚伟而不署姓名），池上白公篇（临池一亭子绝佳）。等是浪游客，何妨烂醉筵。

　　恭儿以捐输知府，召见于圆明园便殿，敬录天语缄寄，十七叠前韵恭纪五度槐忙客，居然近九天。星辰通笑语，苑殿引清便。洗手一麾始，拳膺六事篇（天语以操守谆勖）。名场能自致，何必羡樱筵！

　　右原病痹月余日，知余首涂有期，不能晤饯，以诗惜别，十八叠前韵答之隔月不相见，同城如各天。幸余诗往复，差识体安便。胜地旧今雨，名山内外篇。文章交有道，何必惜离筵！

　　恭儿以三月二十二日出都门，四月初九日到扬州，计前后十八日耳，三月是小建。行程之速，意料所不及也，十九叠前韵志喜迢递三千里，飞腾十八天。宣来天语速，眷极老臣便（恭儿敬述天语，备询章钜衰病情形，并有“不料也是七十岁外人，自然不能出来”之谕，伏地恭聆，不胜感激涕零也）。但切归田耻，遑同誓水篇。惟应师卫武，日与警宾筵。

　　邹公眉、童石塘招同逢儿、恭儿泛舟湖上，作竟日之饯，二十叠前韵谢之欣成湖上约，正值艳阳天。花柳三春过，壶觞竟日便。墨缘珍旧迹（过邗上农桑，观云台师所勒鲜于伯机诗石），弈理伫新篇（是日观弈，夜分始罢）。屡促城钥，犹团画舫筵。

　　红生招同逢儿饮于郡廨，二十一叠前韵谢之六一华堂宴，二分明月天。不知离别近，但快笑谈便。易度银壶箭（入席少顷，即闻辕门初更炮声，余约以二炮撤席，主人颔之，既逾夜分，查不闻炮声，始知扬州郡廨向不声二炮也，相与一笑而起），休忘玉带篇（适以《焦山还带》第二图属红生补题）。沈沈良夜好，喜出漫惊筵（出郡署时，忽闻南河下火警，飞舆而回，乃知所距尚远也）。

　　四月十八日登舟，公眉先一日过江，复饯于京口之来青阁，二十二叠前韵谢之地主还分地，天涯别有天（公眉以丹徒人寓居扬州，故两地并设饯席）。三山平槛出，一阁枕江便。为感依依谊，休嗤草草篇。临歧重回首，压尽竹西筵。

　　◎留别邗上诸同人，成七律一首索和绿杨郭外草离离，蓝尾筵前画舫移。三宿浮屠犹有恋，一年寄庑可无诗？竹西名士趋吟席（谓罗茗香、吴熙载、刘孟瞻、黄右原、杨季子、谢梦鱼、符南樵诸君子），城北横冈遍酒卮。此去浮家信烟水，春秋佳日最相思。

　　◎毗陵舟中有怀邗上诸君子，人系以诗，皆一年中往来至熟者也，即以代柬奉寄△阮太傅师吾师蕴名德，时方杜德机。旷典天若纵，达尊今所稀（师以重宴鹿呜，超加太傅，余适在扬，躬睹其盛）。岿然鲁灵光，照耀桑榆晖。尚余老门生，惜别增依依。

　　△沈饴原总宪总宪今耆英，长于我一岁。和诗速且工，捉饮醉不计。匝年欢比邻，一别阻良会（余去扬州时，公适回通州，未及面别）。南河屹三老，惜未成妙绘（邗上人称阮太傅师暨公及余为南河三老，以同居南河下街也，余尝欲貌为一图，而因循未果，今则天各一方矣）。

　　△吴西谷少京兆西谷蓬池老，辞官未及年。乐育本家法（君为谷人先生少子，相继为扬州山长），著作惊时贤。喜我作吟侣，唱酬无停篇。一椽小安家，栖迟亦可怜（君卜居城东小安家巷，为足疾所困，经年不出户庭）。

　　△但云湖都转桓桓都转公，两淮一纲条。芜城遍舆颂，霖雨当崇朝。闲情事铅椠，大业非虫雕（君方批点温公《通鉴》，即付梓矣）。五年再分手，所期成久要。

　　△姚蓉舫观察新交如故交，有道复有神。论政且论学，相亲如饮醇。金焦固可恋，西湖尤清新。敬当效前驱，有脚移阳春（临别握手，惟愿君擢移浙中时，余方卜居武林城内也）。

　　△吴红生太守太守我世好，京华多酒痕。好风聚邗江，欢笑难具论。三间六一堂，容我群纪喧。回头想伊人，清风共轩轩（嘉庆间过扬州，伊墨卿先生饮我于六一堂，直至此会继之）。

　　△钟云郡丞云侈经济，一官不知老。此才宜守郡，廿年负襟抱。愿君敛壮怀，修防亦自好。有人甘易地，闻之一笑倒（红生太守尝言，一官如可互易，实愿以扬州守换江防厅也）。

　　△童石塘郡丞石塘楚之杰，名场顺风行。北票与南纲，一手持其平。我来倾盖交，相对无俗情。揩眸饱读画，扪肠饫调羹（君收藏极富，曾招余发箧饱观，又精烹饪，屡承召饮）。

　　△许小琴分司小琴游侠气，于事靡不任。海陵一末秩，何足混其襟！鸡虫竞得失，世路多崎。我作壁上观，愿君但（时有泰州分司一席，君例可补，而争者甚众，可笑也）。

　　△邹公眉观察邹公瑚琏器，乃隐盐策间。卅年宦游侣，奔走凋朱颜。临歧一再饯，京江湾复湾。杯酒何足道，此谊高于山（君在扬州已于湖舫畅饯，复过江再饯于京口之来青阁，盘桓竟日，始郑重分手去）。

　　△钟立斋太守立斋老成人，镇静无嚣纷。克家有令子，能武复能文（君长子以抚夷著效，次子以孝廉直秘阁，有声）。信美翠屏洲，招我作《停云》。感声不绝口，旧事徒纷纭（君所居洲宅近焦山，土匪劫掠无忌，时余方抚苏，颁发格杀勿论之示条，始获肃然，君家受益尤深，屡为余感述之）。

　　△支筠庵观察支九京口彦，才情轶辈侪。谈锋落河汉，酒户包渑淮。云司旧驰声，陇干民望偕。伫看岳云起，为霖洒无涯（君由比部郎外任平庆道，以丁艰归）。

　　△支菊溪观察支十善干事，义气薄霄穹。今年领商务，持平实公衷（君近请以北票洒带南纲，持论甚畅）。潭潭好屋宇，借我作寓公。他年说寄庑，难忘高伯通（余借居广厦一年，君不受赁值，濒行，以旧藏苏文忠墨迹卷报之）。

　　△包松溪运同松溪俊异才，肝胆常照人。名园足奉母，名花足娱宾（棣园中牡丹、芍药皆异凡种）。许我结胜缘，隔墙托芳邻。居然绿杨城，分作两家春。

　　△程柏华别驾柏华名家流，长才无不宜。至今绿轩，珠履多光仪。焦山一长物，建隆一忠祠。仗君能好事，千秋系人思（焦山玉带匣及《诗画卷》皆损敝，君重整之，并装成第二图卷，以供续题。建隆寺中募建李招讨祠龛，已有成局，即日可兴工，此二事皆与余商酌行之）。

　　△黄右原郎中右原善读书，颇不理于口。独为我倾心，风义兼师友。偶缘末疾缠，惜别呼负负。韩陵一片石，永好胜琼玖（近因抱病，不获晤别，临行以奇石相赠）。

　　△罗茗香茂才茗香贫而乐，守道无凡情。读书万卷破，养亲九旬盈。数学最精究，可接梅宣城。愧我非昌黎，何能重侯生（茗香历为常镇榷使幕宾，余曾荐入周子瑜观察处，而观察忽去官，此席遂中断者数年，近复于姚蓉舫观察处说项，观察与余善，谅可推爱相延也）？

　　△熊竹村指挥竹村爱风竹，卜居必潇参。大言满堂室，投辖多贤豪。饫我以精馔，醉我以醇醪。更期西子湖，清秋共游遨（临别约秋后为西湖之游）。

　　△严问樵邑侯问樵老翰林，外宦殊蹉跎。沪滨始相逢，良晤苦不多。重寻竹西欢，酣饮复高歌（余初识君于上海，在戎马倥偬之间，今岁重聚扬州，始有诗酒之乐）。此才岂终弃，时命知如何？

　　△张松崖郡丞松崖喜结纳，世交尤倾倒。容园割宅居，离合太草草（壬寅夏借居容园，旋闻英夷之警，匆匆分路而逃）。抟沙有聚时，觞酒罄怀抱。所惜河上官，先我挂帆早（君由袁江奉差回扬，小聚旬余，即先我而去矣）。

　　△范吾山观察观察我旧交，回头十余年。相见各衰老，相惊雪盈颠（吾山与余同官江南，订交吴下，越十余年始重晤于邗上，则相见各已皤然矣）。邗江信佳丽，何似西湖边？君如归去来，我当先着鞭（吾山本家杭州，所居潜园为城中胜迹，今春即有归杭之意，约为余作湖山导游，而展转未能成行，兹余先期登舟，吾山期以秋中必到也）。

　　△张尧仙邑侯尧仙名父子，文采鲜瞳龙（尧仙为云巢先生哲嗣，由庶常改邑宰，官蜀中，以公事镌级，旋丁艰归，寓居扬州）。宦海屡浮沈，中外如飘蓬。竹西遍棠阴，萧然环堵宫。与我诗相磨，南河两寓公（云巢由两淮都转擢总鹾政去，思满人口，而尧仙所寓敝卢，乃仅蔽风雨。与余同居南河下街，日以诗相往复而已）。

　　△魏默深州牧默深名进士，而甘牧令卑。不默复不深，外宦岂所宜？比年富述作，时流多惊疑（默深著书甚富，近复成《圣武记》及《海国图志》，尤为创辟）。此才合台省，优为国羽仪。

　　◎小泊吴门，长洲熊民怀传栗、元和孙达斋琬、吴县李麓原蒙泉三邑侯，招同海防郡丞何竹芗士祁、前太仓州牧蔡柳堂维新泛舟虎邱，登云岩寺绝顶，访寺中王子吴鼎不得，怅然作诗自别灵山十六年，门生故吏尽华颠。白公祠里深深酒，感旧怀人已惘然！

　　千秋神物忽销沉，负我当年一片心。几个顽僧关劫数，争如玉带海云深（余官江南，以访获虎邱周鼎，赎还焦山玉带，为两快事，今焦山经英夷蹂躏，玉带尚完好无恙，而虎邱周鼎乃已得复失，诘之寺僧，语言恍惚，手无斧柯，无如之何矣）！

　　◎杭州三桥址新宅杂诗浪游随地足蘧庐，但傍湖山便卜居。赁庑尚非无草宅，欣看绕屋树扶疏（寓居扬州一年，虽极高梁广厦，而扬人谓之无草之宅）。

　　架石疏池并杂花，寻常书画客偏夸。居然吾亦吾庐爱，南北东园又一家（余三徙宅，而东偏俱有小园）。

　　小山丛桂影迷离，二十年来梦屡移。信美他乡似吾土，曼华精舍又哦诗（官河上时，曾作《小山丛桂行看子》，同人题咏甚盛。福州东园中有老桂一株，斋扁为“曼华精舍”，今新宅中桂树最多，故及之）。

　　删却芭蕉得地宽，补将新竹正檀栾。北窗一枕潇潇梦，可似黄楼六月寒（前后院中皆有芭蕉，因于竹醉日删去后院数株，补栽新竹，忆初入东园时，亦于黄楼下补竹，今已成林矣）。

　　未能免俗有闲忙，家具无多自摒挡。笑与儿曹谈宦趣，回头鲍老久郎当（时恭儿以捐输知府观政浙中，逢儿适随侍至此，亦有改外之意，故连日与之絮谈宦场情味也）。

　　随常茶饭费经营，日有嘉鱼入馔精。但笑俗肠无雅嗜，食单删却水晶羹（浙厨喜烹莼菜以进，美其名曰水晶羹，则余所不下箸也）。

　　出门最喜近西湖，竹杖棕鞋是故吾。跬步涌金城外路，徐行尚不倩人扶（宅距涌金门不过半里，出城即湖堤也）。

　　三桥址畔别成村，西壁坊中静不喧（街门有旧题西壁坊三字）。留与武林增故实，随安室里亦东园（许珊林太守为作随安室三字篆额，孙子和别驾为作亦东园三字隶额）。