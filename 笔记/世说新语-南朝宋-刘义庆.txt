世说新语〔南朝宋〕刘义庆
　　德行第一
　　陈仲举言为士则，行为世范，登车揽辔，有澄清天下之志。为豫章太守，至，便问徐孺子所在，欲先看之。主薄白：「群情欲府君先入廨。」陈曰：「武王式商容之闾，席不暇暖。吾之礼贤，有何不可！」
　　周子居常云：「吾时月不见黄叔度，则鄙吝之心已复生矣。」
　　郭林宗至汝南，造袁奉高，车不停轨，鸾不辍轭；诣黄叔度，乃弥日信宿。人问其故，林宗曰：「叔度汪汪如万顷之陂，澄之不清，扰之不浊，其器深广，难测量也。」
　　李元礼风格秀整，高自标持，欲以天下名教是非为己任。后进之士，有升其堂者，皆以为登龙门。
　　李元礼尝叹荀淑、锺皓曰：「荀君清识难尚，锺君至德可师。」
　　陈太丘诣荀朗陵，贫俭无仆役，乃使元方将车，季方持杖后从，长文尚小，载着车中。既至，荀使叔慈应门，慈明行酒，余六龙下食，文若亦小，坐着膝前。于时太史奏：「真人东行。」
　　客有问陈季方：「足下家君太丘，有何功德，而荷天下重名？」季方曰：「吾家君譬如桂树生泰山之阿，上有万仞之高，下有不测之深；上为甘露所沾，下为渊泉所润。当斯之时，桂树焉知泰山之高，渊泉之深？不知有功德与无也。」
　　陈元方子长文，有英才，与季方子孝先，各论其父功德，争之不能决。咨于太丘，太丘曰：「元方难为兄，季方难为弟。」
　　荀巨伯远看友人疾，值胡贼攻郡，友人语巨伯曰：「吾今死矣，子可去！」巨伯曰：「远来相视，子令吾去，败义以求生，岂荀巨伯所行邪！」贼既至，谓巨伯曰：「大军至，一郡尽空，汝何男子，而敢独止？」巨伯曰：「友人有疾，不忍委之，宁以吾身代友人命。」贼相谓曰：「吾辈无义之人，而入有义之国。」遂班军而还，郡并获全。
　　华歆遇子弟甚整，虽闲室之内，严若朝典。陈元方兄弟恣柔爱之道，而二门之里，两不失雍熙之轨焉。
　　管宁、华歆共园中锄菜，见地有片金，管挥锄与瓦石不异，华捉而掷去之。又尝同席读书，有乘轩冕过门者，宁读如故，歆废书出看，宁割席分坐，曰：「子非吾友也！」
　　王朗每以识度推华歆。歆蜡日，尝集子侄燕饮，王亦学之。有人向张华说此事，张曰：「王之学华，皆是形骸之外，去之所以更远。」
　　华歆、王朗俱乘船避难，有一人欲依附，歆辄难之。朗曰：「幸尚宽，何为不可？」后贼追至，王欲舍所携人。歆曰：「本所以疑，正为此耳。既已纳其自托，宁可以急相弃邪？」遂携拯如初。世以此定华、王之优劣。
　　王祥事后母朱夫人甚谨。家有一李树，结子殊好，母恒使守之。时风雨忽至，祥抱树而泣。祥尝在别床眠，母自往暗斫之。值祥私起，空斫得被。既还，知母憾之不已，因跪前请死。母于是感悟，爱之如己子。
　　晋文王称阮嗣宗至慎，每与之言，言皆玄远，未尝臧否人物。
　　王戎云：「与嵇康居二十年，未尝见其喜愠之色。」
　　王戎、和峤同时遭大丧，具以孝称。王鸡骨支床，和哭泣备礼。武帝谓刘仲雄曰：「卿数省王、和不？闻和哀苦过礼，使人忧之。」仲雄曰：「和峤虽备礼，神气不损；王戎虽不备礼，而哀毁骨立。臣以和峤生孝，王戎死孝。陛下不应忧峤，而应忧戎。」
　　梁王、赵王，国之近属，贵重当时。裴令公岁请二国租钱数百万，以恤中表之贫者。或讥之曰：「何以乞物行惠？」裴曰：「损有余，补不足，天之道也。」
　　王戎云：「太保居在正始中，不在能言之流。及与之言，理中清远，将无以德掩其言。」
　　王安丰遭艰，至性过人。裴令往吊之，曰：「若使一恸果能伤人，浚冲必不免灭性之讥。」
　　王戎父浑，有令名，官至凉州刺史。浑薨，所历九郡义故，怀其德惠，相率致赙数百万，戎悉不受。
　　刘道真尝为徒，扶风王骏以五百疋布赎之，既而用为从事中郎。当时以为美事。
　　王平子、胡毋彦国诸人，皆以任放为达，或有裸体者。乐广笑曰：「名教中自有乐地，何为乃尔也？」
　　郗公值永嘉丧乱，在乡里，甚穷馁。乡人以公名德，传共饴之。公常携兄子迈及外生周翼二小儿往食，乡人曰：「各自饥困，以君之贤，欲共济君耳，恐不能兼有所存。」公于是独往食，辄含饭两颊边，还，吐与二儿。后并得存，同过江。郗公亡，翼为剡县，解职归，席苫于公灵床头，心丧终三年。
　　顾荣在洛阳，尝应人请，觉行炙人有欲炙之色，因辍己施焉，同坐嗤之。荣曰：「岂有终日执之，而不知其味者乎？」后遭乱渡江，每经危急，常有一人左右己，问其所以，乃受炙人也。
　　祖光禄少孤贫，性至孝，常自为母吹爨作食。王平北闻其佳名，以两婢饷之，因取为中郎。有人戏之者曰：「奴价倍婢。」祖云：「百里奚亦何必轻于五□（羊殳）之皮邪？」
　　周镇罢临川郡还都，未及上住，泊青溪渚，王丞相往看之。时夏月，暴雨卒至，舫至狭小，而又大漏，殆无复坐处，。王曰：「胡威之清，何以过此！」即启用为吴兴郡。
　　邓攸始避难，于道中弃己子，全弟子。既过江，取一妾，甚宠爱。历年后，讯其所由，妾具说是北人遭乱，忆父母姓名，乃攸之甥也。攸素有德业，言行无玷，闻之哀恨终身，遂不复畜妾。
　　王长豫为人谨顺，事亲尽色养之孝。丞相见长豫辄喜，见敬豫辄嗔。长豫与丞相语，恒以慎密为端。丞相还台，及行，未尝不送至车后。恒与曹夫人并当箱箧。长豫亡后，丞相还台，登车后，哭至台门；曹夫人作簏，封而不忍开。
　　桓常侍闻人道深公者，辄曰：「此公既有宿名，加先达知称，又与先人至交，不宜说之。」
　　庾公乘马有的卢，或语令卖去，庾云：「卖之必有买者，即当害其主，宁可不安己而移于他人哉？昔孙树敖杀两头蛇以为后人，古之美谈。效之，不亦达乎？」
　　阮光禄在剡，曾有好车，借者无不皆给。有人葬母，意欲借而不敢言。阮后闻之，叹曰：「吾有车，而使人不敢借，何以车为？」遂焚之。
　　谢奕作剡令，有一老翁犯法，谢以醇酒罚之，乃至过醉，而尤未已。太傅时年七八岁，着青布绔，在兄膝边坐，谏曰：「阿兄，老翁可念，何可作此！」奕于是改容曰：「阿奴欲放去邪？」遂遣之。
　　谢太傅绝重褚公，常称「褚季野虽不言，而四时之气亦备。」
　　刘尹在郡，临终绵□（啜口换忄），闻阁下祠神鼓舞，正色曰：「莫得淫祀！」外请杀车中牛祭神，真长曰：「丘之祷久矣，勿复为烦！」
　　谢公夫人教儿，问太傅：「那得初不见君教儿？」答曰：「我常自教儿。」
　　晋简文为抚军时，所坐床上，尘不听拂，见鼠行迹，视以为佳。有参军见鼠白日行，以手板批杀之，抚军意色不说。门下起弹，教曰：「鼠被害，尚不能忘怀，今复以鼠损人，无乃不可乎？」
　　范宣年八岁，后园挑菜，误伤指，大啼。人问：「痛邪？」答曰：「非为痛，身体发肤，不敢毁伤，是以啼耳。」宣洁行廉约，韩豫章遗绢百匹，不受；减五十匹，复不受。
　　如是减半，遂至一匹，既终不受。韩后与范同载，就车中裂二丈与范，云：「人宁可使妇无□（衤军）邪？」范笑而受之。
　　王子敬病笃，道家上章应首过，问子敬：「由来有何异同得失？」子敬云：「不觉有余事，惟忆与郗家离婚。」
　　殷仲堪既为荆州，值水俭，食常五碗盘，外无余肴，饭粒脱落盘席间，辄拾以啖之。虽欲率物，亦缘其性真素。每语子弟云：「勿以我受任方州，云我豁平昔时意，今吾处之不易。贫者，士之常，焉得登枝而捐其本？尔曹其存之。」
　　初，桓南郡、扬广共说殷荆州，宜夺殷觊南蛮以自树。觊亦即晓其旨。尝因行散，率尔去下舍，便不复还，内外无预知者。意色萧然，远同斗生之无愠。时论以此多之。
　　王仆射在江州，为殷、桓所逐，奔窜豫章，存亡未测。王绥在都，既忧戚在貌，居处饮食，每事有降。时人谓为「试守孝子」。
　　桓南郡既破殷荆州，收殷将佐十许人，咨议罗企生亦在焉。桓素待企生厚，将有所戮，先遣人语云：「若谢我，当释罪。」企生答曰：「为殷荆州吏，今荆州奔亡，存亡未判，我何颜谢桓公？」既出市，桓又遣人问：「欲何言？」答曰：「昔晋文王杀嵇康，而嵇绍为晋忠臣。从公乞一弟以养老母。」桓亦如言宥之。桓先曾以一羔裘与企生母胡，胡时在豫章，企生问至，即日焚裘。
　　王恭从会稽还，王大看之。见其坐六尺簟，因语恭：「卿东来，故应有此物，可以一领及我。」恭无言。大去后，既举所坐者送之。既无余席，便坐荐上。后大闻之，甚惊，曰：「吾本谓卿多，故求耳。」对曰：「丈人不悉恭，恭作人无长物。」
　　吴郡陈遗，家至孝，母好食铛底焦饭，遗作郡主簿，恒装一囊，每煮食，辄伫录焦饭，归以遗母。后值孙恩贼出吴郡，袁府郡即日便征。遗已聚敛得数斗焦饭，未展归家，遂带以从军。战于沪渎，败。军人溃散，逃走山泽，皆多饥死，遗独以焦饭得活。时人以为纯孝之报也。
　　孔仆射为孝武侍中，豫蒙眷接烈宗山陵。孔时为太常，形素羸瘦，着重服，竟日涕泗流涟，见者以为真孝子。
　　吴道助、附子兄弟居在丹阳郡，后遭母童夫人艰，朝夕哭临。及思至，宾客吊省，号踊哀绝，路人为之落泪。韩康伯时为丹阳尹，母殷在郡，每闻二吴之哭，辄为凄恻，语康伯曰：「汝若为选官，当好料理此人。」康伯亦甚相知。韩后果为吏部尚书。大吴不免哀制，小吴遂大贵达。
　　言语第二
　　边文礼见袁奉高，失次序。奉高曰：「昔尧聘许由，面无怍色。先生何为颠倒衣裳？」文礼答曰：「明府初临，尧德未彰，是以贱民颠倒衣裳耳。」
　　徐孺子年九岁，尝月下戏，人语之曰：「若令月中无物，当极明邪？」徐曰：「不然。譬如人眼中有瞳子，无此必不明。」
　　孔文举年十岁，随父到洛。时李元礼有盛名，为司隶校尉。诣门者，皆俊才清称及中表亲戚乃通。文举至门，谓吏曰：「我是李府君亲。」既通，前坐。元礼问曰：「君与仆有何亲？」对曰：「昔先君仲尼与君先人伯阳有师资之尊，是仆与君奕世为通好也。」元礼及宾客莫不奇之。太中大夫陈韪后至，人以其语语之，韪曰：「小时了了，大未必佳。」文举曰：「想君小时必当了了。」韪大□（足叔）□（足昔）。
　　孔文举有二子，大者六岁，小者五岁。昼日父眠，小者床头盗酒饮之，大儿谓曰：「何以不拜？」答曰：「偷，那得行礼！」
　　孔融被收，中外惶怖。时融儿大者九岁，小者八岁，二儿故琢钉戏，了无遽容。融谓使者曰：「冀罪止于身，二儿可得全不？」儿徐进曰：「大人岂见覆巢之下，复有完卵乎？」寻亦收至。
　　颍川太守髡陈仲弓。客有问元方：「府君如何？」元方曰：「高明之君也。」「足下家君如何？」曰：「忠臣孝子也。」客曰：「易称：『二人同心，其利断金；同心之言，其臭如兰。』何有高明之君，而刑忠臣孝子者乎？」元方曰：「足下言何其谬也！故不相答。」客曰：「足下但因伛为恭而不能答。」元方曰：「昔高宗放孝子孝己，尹吉甫放孝子伯奇，董仲舒放孝子符起。唯此三君，高明之君；唯此三子，忠臣孝子。」客惭而退。
　　荀慈明与汝南袁阆相见，问颍川人士，慈明先及诸兄。阆笑曰：「士但可因亲旧而已乎？」慈明曰：「足下相难，依据者何经？」阆曰：「方问国士，而及诸兄，是以尤之耳。」慈明曰：「昔者祁奚内举不失其子，外举不失其雠，以为至公。公旦文王之诗，不论尧、舜之德而颂文、武者，亲亲之义也。春秋之义，内其国而外诸夏。且不爱其亲而爱他人者，不为悖德乎？」
　　祢衡被魏武谪为鼓吏，正月半试鼓，衡扬□（木包）为渔阳掺挝，渊渊有金石声，四坐为之改容。孔融曰：「祢衡罪同胥靡不能发明王之梦。」魏武惭而赦之。
　　南郡庞士元闻司马德操在颍川，故二千里候之。至，遇德操采桑，士元从车中谓曰：「吾闻丈夫处世，当带金佩紫，焉有曲洪流之量，而执丝妇之事？」德操曰：「子且下车。
　　子适知邪径之速，不虑失道之迷。昔伯成耦耕，不慕诸侯之荣；原宪桑枢，不易有官之宅。
　　何有坐则华屋，行则肥马，侍女数十，然后为奇？此乃许、父所以慷慨，夷、齐所以长叹。
　　虽有窃秦之爵，千驷之富，不足贵也。」士元曰：「仆生出边垂，寡见大义，若不一叩洪锺，伐雷鼓，则不识其音响也！」
　　刘公干以失敬罹罪。文帝问曰：「卿何以不谨于文宪？」桢答曰：「臣诚庸短，亦由陛下纲目不疏。」
　　锺毓、锺会少有令誉，年十三，魏文帝闻之，语其父锺繇曰：「可令二子来。」于是敕见。毓面有汗，帝曰：「卿面何以汗？」毓对曰：「战战惶惶，汗出如浆。」复问会：「卿何以不汗？」对曰：「战战栗栗，汗不敢出。」
　　锺毓兄弟小时，值父昼寝，因共偷服药酒。其父时觉，且托寐以观之。毓拜而后饮，会饮而不拜。既而问毓何以拜，毓曰：「酒以成礼，不敢不拜。」又问会何以不拜，会曰：「偷本非礼，所以不拜。」
　　魏明帝为外祖母筑馆于甄氏，既成，自行视，谓左右曰：「馆当以何为名？」侍中缪袭曰：「陛下圣思齐于哲王，罔极过于曾、闵。此馆之兴，情锺舅氏，宜以『渭阳』为名。」
　　何平叔云：「服五石散，非唯治病，亦觉神明开朗。」
　　嵇中散语赵景真：「卿瞳子白黑分明，有白起之风，恨量小狭。」赵云：「尺表能审玑衡之度，寸管能测往复之气。何必在大，但问识如何耳。」
　　司马景王东争，取上党李喜，以为从事中郎。因问喜曰：「昔先公辟君不就，今孤召君，何以来？」喜对曰：「先公以礼见待，故得以礼进退；明公以法见绳，喜畏法而至耳。」
　　邓艾口吃，语称「艾艾」。晋文王戏之曰：「卿云『艾艾』，定是几艾？」对曰：「『凤兮凤兮』，故是一凤。」
　　嵇中散既被诛，向子期举郡计入洛，文王引进，问曰：「闻君有箕山之志，何以在此？」对曰：「巢、许狷介之士，不足多慕。」王大咨嗟。
　　晋武帝始登阼，探策得「一」。王者世数，系此多少。帝既不说，群臣失色，莫能有言者。侍中裴楷进曰：「臣闻天得一以清，地得一以宁，侯王得一以为天下贞。」帝说，群臣叹服。
　　满奋畏风。在晋武帝坐，北窗作琉璃屏，实密似疏，奋有难色。帝笑之，奋答曰：「臣犹吴牛，见月而喘。」
　　诸葛靓在吴，于朝堂大会。孙皓问：「卿字仲思，为何所思？」对曰：「在家思孝，事君思忠，朋友思信，如斯而已。」
　　蔡洪赴洛，洛中人问曰：「幕府初开，群公辟命，求英奇于仄陋，采贤俊于岩穴。
　　君吴、楚之士，亡国之余，有何异才而应斯举？」蔡答曰：「夜光之珠，不必出于孟津之河；盈握之璧，不必采于昆仑之山。大禹生于东夷，文王生于西羌。
　　圣贤所出，何必常处。昔武王伐纣，迁顽民于洛邑，得无诸君是其苗裔乎？」
　　诸名士共至洛水戏，还，乐令问王夷甫曰：「今日戏乐乎？」王曰：「裴仆射善谈名理，混混有雅致；张茂先论史、汉，靡靡可听；我与王安丰说延陵、子房，亦超超玄著。」
　　王武子、孙子荆各言其土地人物之美。王云：「其地坦而平，其水淡而清，其人廉且贞。」孙云：「其山□（上山下罪）嵬以嵯峨，其水□（氵甲）渫而扬波，其人垒□（石可）而英多。」
　　乐令女适大将军成都王颍，王兄长沙王执权于洛，遂构兵相图。长沙王亲近小人，远外君子，凡在朝者，人怀危惧。乐令既允朝望，加有婚亲，群小谗于长沙。长沙尝问乐令，乐令神色自若，徐答曰：「岂以五男易一女。」由是释然，无复疑虑。
　　陆机诣王武子，武子前置数斛羊酪，指以示陆曰：「卿江东何以敌此？」陆云：「有千里莼羹，但未下盐豉耳。」
　　中朝有小儿，父病，行乞药。主人问病，曰：「患疟也。」主人曰：「尊侯明德君子，何以病疟？」答曰：「来病君子，所以为疟耳。」
　　崔正熊诣都郡，都郡将姓陈，问正熊：「君去崔杼几世？」答曰：「民去崔杼，如明府之去陈恒。」
　　元帝始过江，谓顾骠骑曰：「寄人国土，心常怀惭。」荣跪对曰：「臣闻王者以天下为家，是以耿、亳无定处，九鼎迁洛邑，愿陛下勿以迁都为念。」
　　庾公造周伯仁，伯仁曰：「君何所欣说而忽肥？」庾曰：「君复何所忧惨而忽瘦？」伯仁曰：「吾无所忧，直是清虚日来，滓秽日去耳。」
　　过江诸人，每至美日，辄相邀新亭，藉卉饮宴。周侯中坐而叹曰：「风景不殊，正自有山河之异！」皆相视流泪。唯王丞相愀然变色曰：「当共戮力王室，克复神州，何至作楚囚相对！」
　　卫洗马初欲渡江，形神惨悴，语左右云：「见此芒芒，不觉百端交集。苟未免有情，亦复谁能遣此！」
　　顾司空未知名，诣王丞相。丞相小极，对之疲睡。顾思所以叩会之，因谓同坐曰：「昔每闻元公道公协赞中宗，保全江表。体小不安，令人喘息。」丞相因觉，谓顾曰：「此子□（王圭）璋特达，机警有锋。」
　　会稽贺生，体识清远，言行以礼。不徒东南之美，实为海内之秀。
　　刘琨虽隔阂寇戎，志存本朝。谓温峤曰：「班彪识刘氏之复兴，马援知汉光之可辅。今晋祚虽衰，天命未改，吾欲立功于河北，使卿延誉于江南，子其行乎？」温曰：「峤虽不敏，才非昔人，明公以桓、文之姿，建匡立之功，岂敢辞命！」
　　温峤初为刘琨使来过江。于时，江左营建始尔，纲纪未举。温新至，深有诸虑。既诣王丞相，陈主上幽越、社稷焚灭、山陵夷毁之酷，有黍离之痛。温忠慨深烈，言与泗俱；丞相亦与之对泣。叙情既毕，便深自陈结，丞相亦厚相酬纳。既出，欢然言曰：「江左自有管夷吾，此复何忧！」
　　王敦兄含，为光禄勋。敦既逆谋，屯据南州，含委职奔姑孰。王丞相诣阙谢。司徒、丞相、扬州官僚问讯，仓卒不知何辞。顾司空时为扬州别驾，援翰曰：「王光禄远避流言，明公蒙尘路次，群下不宁，不审尊体起居何如？」
　　郗太尉拜司空，语同坐曰：「平生意不在多，值世故纷纭，遂至台鼎。朱博翰音，实愧于怀。」
　　高坐道人不作汉语。或问此意，简文曰：「以简应对之烦。」
　　周仆射雍容好仪形。诣王公，初下车，隐数人，王公含笑看之。既坐，傲然啸咏。
　　王公曰：「卿欲希嵇、阮邪？」答曰：「何敢近舍明公，远希嵇、阮！」
　　庾公尝入佛图，见卧佛，曰：「此子疲于津梁。」于时以为名言。
　　挚瞻曾作四郡太守、大将军户曹参军，复出作内史。年始二十九。尝别王敦，敦谓瞻曰：「卿年未三十，已为万石，亦太早。」瞻曰：「方于将军，少为太早；比之甘罗，已为太老。」
　　梁国杨氏子九岁，甚聪惠。孔君平诣其父，父不在，乃呼儿出。为设果，果有杨梅。孔指以示儿曰：「此是君家果。」儿应声答曰：「未闻孔雀是夫子家禽。」
　　孔廷尉以裘与从弟沈，沈辞不受。廷尉曰：「晏平仲之俭，祠其先人，豚肩不掩豆，犹狐裘数十年，卿复何辞此！」于是受而服之。
　　佛图澄与诸石游，林公曰：「澄以石虎为海鸥鸟。」
　　谢仁祖年八岁，谢豫章将送客。尔时语已神悟，自参上流。诸人咸共叹之，曰：「年少，一坐之颜回。」仁祖曰：「坐无尼父，焉别颜回？」
　　陶公疾笃，都无献替之言，朝士以为恨。仁祖闻之，曰：「时无竖刁，故不贻陶公话言。」时贤以为德音。
　　竺法深在简文坐，刘尹问：「道人何以游朱门？」答曰：「君自见朱门，贫道如游蓬户。」或云卞令。
　　孙盛为庾公记室参军，从猎，将其二儿俱行，庾公不知，忽于猎场见齐庄，时年七八岁，庾谓曰：「君亦复来邪？」应声答曰：「所谓『无小无大，从公于迈』。」
　　孙齐由、齐庄二人，小时诣庾公。公问齐由何字，答曰：「字齐由。」公曰：「欲何齐邪？」曰：「齐许由。」齐庄何字，答曰：「字齐庄。」公曰：「欲何齐？」曰：「齐庄周。」公曰：「何不慕仲尼而慕庄周？」对曰：「圣人生知，故难企慕。」庾公大喜小儿对。
　　张玄之、顾敷是顾和中外孙，皆少而聪惠，和并知之，而常谓顾胜。亲重偏至，张颇不恹。于时张年九岁，顾年七岁，和与俱至寺中，见佛般泥洹像，弟子有泣者，有不泣者。和以问二孙。玄谓：「被亲故泣，不被亲故不泣。」敷曰：「不然。当由忘情故不泣，不能忘情故泣。」
　　庾法畅造庾太尉，握麈尾至佳。公曰：「此至佳，那得在？」法畅曰：「廉者不求，贪者不与，故得在耳。」
　　庾稚恭为荆州，以毛扇上武帝，武帝疑是故物。侍中刘劭曰：「柏梁云构，工匠先居其下；管弦繁奏，锺、夔先听其音。稚恭上扇，以好不以新。」庾后闻之，曰：「此人宜在帝左右。」
　　何骠骑亡后，征褚公入。既至石头，王长史、刘尹同诣褚。褚曰：「真长何以处我？」真长顾王曰：「此子能言。」褚因视王，王曰：「国自有周公。」
　　桓公北征，经金城，见前为琅邪时种柳，皆已十围，慨然曰：「木犹如此，人何以堪！」攀枝执条，泫然流泪。
　　简文作抚军时，尝与桓宣武俱入朝，更相让在前，宣武不得已而先之，因曰：「伯也执殳，为王前驱。」简文曰：「所谓『无小无大，从公于迈。』」
　　顾悦与简文同年，而发早白。简文曰：「卿何以先白？」对曰：「蒲柳之姿，望秋而落；松柏之质，经霜弥茂。」
　　桓公入峡，绝壁天悬，腾波迅急，乃叹曰：「既为忠臣，不得为孝子，如何？」
　　初，荧惑入太微，寻废海西，简文登阼，复入太微，帝恶之。时郗超为中书，在直。引超入曰：「天命修短，故非所计。政当无复近日事不？」超曰：「大司马方将外固封疆，内镇社稷，必无若此之虑。臣为陛下以百口保之。」帝因诵庾仲初诗曰：「志士痛朝危，忠臣哀主辱。」声甚凄厉。郗受假还东，帝曰：「致意尊公，家国之事，遂至于此。由是身不能以道匡卫，思患预防。愧叹之深，言何能喻？」因泣下流襟。
　　简文在暗室中坐，召宣武，宣武至，问上何在。简文曰：「某在斯。」世人以为能。
　　简文入华林园，顾谓左右曰：「会心处不必在远，翳然林水，便自有濠、濮间想也，觉鸟兽禽鱼自来亲人。」
　　谢太傅语王右军曰：「中年丧于哀乐，与亲友别，辄作数日恶。」王曰：「年在桑榆，自然至此，正赖丝竹陶写，恒恐儿辈觉，损欣乐之趣。」
　　支道林常养数匹马。或言：「道人畜马不韵。」支曰：「贫道重其神骏。」
　　刘尹与桓宣武共听讲礼记。桓云：「时有入心处，便觉咫尺玄门。」刘曰：「此未关至极，自是金华殿之语。」
　　羊秉为抚军参军，少亡，有令誉，夏侯孝若为之叙，极相赞悼。羊权为黄门侍郎，侍简文坐。帝问曰：「夏侯湛作羊秉叙，绝可想。是卿何物？有后不？」权潸然对曰：「亡伯令问夙彰，而无有继嗣；虽名播天听，然胤绝圣世。」帝嗟慨久之。
　　王长史与刘真长别后相见，王谓刘曰：「卿更长进。」答曰：「此若天之自高耳。」
　　刘尹云：「人想王荆产佳，此想长松下当有清风耳。」
　　王仲祖闻蛮语不解，茫然曰：「若使介葛卢来朝，故当不昧此语。」
　　刘真长为丹阳尹，许玄度出都，就刘宿，床帷新丽，饮食丰甘。许曰：「若保全此处，殊胜东山。」刘曰：「卿若知吉凶由人，吾安得不保此！」王逸少在坐，曰：「令巢、许遇稷、契，当无此言。」二人并有愧色。
　　王右军与谢太傅共登冶城，谢悠然远想，有高世之志。王谓谢曰：「夏禹勤王，手足胼胝；文王旰食，日不暇给。今四郊多垒，宜人人自效；而虚谈费务，浮文妨要，恐非当今所宜。」谢答曰：「秦任商鞅，二世而亡，岂清言致患邪？」
　　谢太傅寒雪日内集，与儿女讲论文义，俄而雪骤，公欣然曰：「白雪纷纷何所似？」兄子胡儿曰：「撒盐空中差可拟。」兄女曰：「未若柳絮因风起。」公大笑乐。即公大兄无奕女，左将军王凝之妻也。
　　王中郎令伏玄度、习凿齿论青楚人物，临成，以示韩康伯，康伯都无言。王曰：「何故不言？」韩曰：「无可无不可。」
　　刘尹云：「清风朗月，辄思玄度。」
　　荀中郎在京口，登北固望海云：「虽未睹三山，便自使人有凌云意。若秦、汉之君，必当褰裳濡足。」
　　谢公云：「贤圣去人，其间亦迩。」子侄未之许，公叹曰：「若郗超闻此语，必不至河汉。」
　　支公好鹤，住剡东□（仰亻换山）山有人遗其双鹤，少时翅长欲飞，支意惜之，乃铩其翮。鹤轩翥不复能飞，乃反顾翅垂头，视之如有懊丧意。林曰：「既有陵霄之姿，何肯为人作耳目近玩！」养令翮成，置使飞去。
　　谢中郎经曲阿后湖，问左右：「此是何水？」答曰：「曲阿湖。」谢曰：「故当渊注□（氵亭）著，纳而不流。」
　　晋武帝每饷山涛恒少，谢太傅以问子弟，车骑答曰：「当由欲者不多，而使与者忘少。」
　　谢胡儿语庾道季：「诸人莫当就卿谈，可坚城垒。」庾曰：「若文度来，我以偏师待之；康伯来，济河焚舟。」
　　李弘度常叹不被遇。殷扬州知其家贫，问：「君能屈志百里不？」李答曰：「北门之叹，久已上闻；穷猿奔林，岂暇择木？」遂授剡县。
　　王司州至吴兴印渚中看，叹曰：「非唯使人情开涤，亦觉日月清朗。」
　　谢万作豫州都督，新拜，当西之都邑，相送累日，谢疲顿。于是高侍中往，径就谢坐，因问：「卿今仗节方州，当疆理西蕃，何以为政？」谢粗道其意。高便为谢道形势，作数百语。谢遂起坐。高去后，谢追曰：「阿酃故粗有才具。」谢因此得终坐。
　　袁彦伯为谢安南司马，都下诸人送至濑乡。将别，既自凄惘，叹曰：「江山辽落，居然有万里之势！」
　　孙绰赋遂初，筑室畎川，自言见止足之分。斋前种一松树，恒自手壅治之。高世远时亦邻居，语孙曰：「松树子非不楚楚可怜，但永无栋梁用耳！」孙曰：「枫柳虽合抱，亦何所施？」
　　桓征西治江陵城甚丽，会宾僚出江津望之，云：「若能目此城者，有赏。」顾长康时为客，在坐，目曰：「遥望层城，丹楼如霞。」桓即赏以二婢。
　　王子敬语王孝伯曰：「羊叔子自复佳耳，然亦何与人事，故不如铜雀台上妓。」
　　林公见东阳长山曰：「何其坦迤！」
　　顾长康从会稽还，人问山川之美，顾云：「千岩竞秀，万壑争流，草木蒙笼其上，若云兴霞蔚。」
　　简文崩，孝武年十余岁立，至暝不临。左右启：「依常应临。」帝曰：「哀至则哭，何常之有？」
　　孝武将讲孝经，谢公兄弟与诸人私庭讲习。车武子难苦问谢，谓袁羊曰：「不问则德音有遗，多问则重劳二谢。」袁曰：「必无此嫌。」车曰：「何以知尔？」袁曰：「何尝见明镜疲于屡照，清流惮于惠风？」
　　王子敬云：「从山阴道上行，山川自相映发，使人应接不暇。若秋冬之际，尤难为怀。」
　　谢太傅问诸子侄：「子弟亦何预人事，而正欲使其佳？」诸人莫有言者，车骑答曰：「譬如芝兰玉树，欲使其生于阶庭耳。」
　　道壹道人好整饰音辞，从都下还东山，经吴中。已而会雪下，未甚寒，诸道人问在道所经。壹公曰：「风霜固所不论，乃先集其惨澹；郊邑正自飘瞥，林岫便已浩然。」
　　张天锡为凉州刺史，称制四隅。既为苻坚所禽，用为侍中。后于寿阳俱败，至都，为孝武所器。每入言论，无不竟日。颇有嫉己者，于坐问张：「北方何物可贵？」张曰：「桑椹甘香，鸱□（号鸟）革响，淳酪养性，人无嫉心。」
　　顾长康拜桓宣武墓，作诗云：「山崩溟海竭，鱼鸟将何依！」人问之曰：「卿凭重桓乃尔，哭之状其可见乎？」顾曰：「鼻如广莫长风，眼如悬河决溜。」或曰：「声如震雷破山，泪如倾河注海。」
　　毛伯成既负其才气，常称：「宁为兰摧玉折，不作萧敷艾荣。」
　　范宁作豫章，八日请佛有板，众僧疑，或欲作答。有小沙弥在坐末，曰：「世尊默然，则为许可。」众从其义。
　　司马太傅斋中夜坐，于时天月明净，都无纤翳，太傅叹为佳。谢景重在坐，答曰：「意谓乃不如微云点缀。」太傅因戏谢曰：「卿居心不静，乃复强欲滓秽太清邪？」
　　王中郎甚爱张天锡，问之曰：「卿观过江诸人，经纬江左轨辙，有何伟异？后来之彦，复何如中原？」张曰：「研求幽邃，自王、何以还；因时修制，荀、乐之风。」王曰：「卿知见有余，何故为苻坚所制？」答曰：「阳消阴息，故天步屯蹇，否剥成象，岂足多讥？」
　　谢景重女适王孝伯儿，二门公甚相爱美。谢为太傅长史，被弹；王即取作长史，带晋陵郡。太傅已构嫌孝伯，不欲使其得谢，还取作咨议，外示絷维，而实以乖间之。及孝伯败后，太傅绕东府城行散，僚属悉在南门，要望候拜。时谓谢曰：「王宁异谋，云是卿为其计。」谢曾无惧色，敛笏对曰：「乐彦辅有言：『岂以五男易一女？』」太傅善其对，因举酒劝之曰：「故自佳，故自佳。」
　　桓玄义兴还后，见司马太傅，太傅已醉，坐上多客。问人云：「桓温来欲作贼，如何？」桓玄伏不得起。谢景重时为长史，举板答曰：「故宣武公黜昏暗，登圣明，功超伊、霍，纷纭此议，裁之圣鉴。」太傅曰：「我知，我知。」即举酒云：「桓义兴，劝卿酒！」
　　桓出谢过。
　　宣武移镇南州，制街衢平直。人谓王东亭曰：「丞相初营建康，无所因承，而制置纡曲，方此为劣。」东亭曰：「此丞相乃所以为巧。江左地促，不如中国。若使阡陌条畅，则一览而尽，故纡余委曲，若不可测。」
　　桓玄诣殷荆州，殷在妾房昼眠，左右辞不之通。桓后言及此事，殷云：「初不眠，纵有此，岂不有贤贤易色也！」
　　桓玄问羊孚：「何以共重吴声？」羊曰：「当以其妖而浮。」
　　谢混问羊孚：「何以器举瑚琏？」羊曰：「故当以为接神之器。」
　　桓玄既篡位后，御床微陷，群臣失色。侍中殷仲文进曰：「当由圣德渊重，厚地所以不能载。」时人善之。
　　桓玄既篡位，将改置直馆，问左右：「虎贲中郎省应在何处？」有人答曰：「无省。」当时殊忤旨。问：「何以知无？」答曰：「潘岳秋兴赋叙曰：『余兼虎贲中郎将，寓直散骑之省。』」玄咨嗟称善。
　　谢灵运好戴曲柄笠，孔隐士谓曰：「卿欲希心高远，何不能遗曲盖之貌？」谢答曰：「将不畏影者，未能忘怀。」
　　政事第三
　　陈仲弓为太丘长，时吏有诈称母病求假。事觉，收之，令吏杀焉。主簿请付狱考众奸，仲弓曰：「欺君不忠，病母不孝，不忠不孝，其醉莫大。考求众奸，岂复过此？」
　　陈仲弓为太丘长，有劫贼杀财主者，捕之。未至发所，道闻民有在草不起子者，回车往治之。主簿曰：「贼大，宜先按讨。」仲弓曰：「盗杀财主，何如骨肉相残？」
　　陈元方年十一时，候袁公。袁公问曰：「贤家君在太丘，远近称之，何所履行？」元方曰：「老父在太丘，强者绥之以德，弱者抚之以仁，恣其所安，久而益敬。」袁公曰：「孤往者尝为邺令，正行此事。不知卿家君法孤，孤法卿父？」元方曰：「周公、孔子，异世而出，周旋动静，万里如一。周公不师孔子，孔子亦不师周公。」
　　贺太傅作吴郡，初不出门，吴中诸强族轻之，乃题府门云：「会稽鸡，不能啼。」贺闻，故出行，至门反顾，索笔足之曰：「不可啼，杀吴儿。」于是至诸屯邸，检校诸顾、陆役使官兵及藏逋亡，悉以事言上，罪者甚众。陆抗时为江陵都督，故下请孙皓，然后得释。
　　山公以器重朝望，年逾七十，犹知管时任。贵胜年少，若和、裴、王之徒，并共言咏。有署阁柱曰：「阁东，有大牛，和峤鞅，裴楷□（革秋），王济剔嬲不得休。」或云潘尼作之。
　　贾充初定律令，与羊祜共咨太傅郑冲，冲曰：「皋陶严明之旨，非仆暗懦所探。」羊曰：「上意欲令小加弘润。」冲乃粗下意。
　　山司徒前后选，殆周遍百官，举无失才，凡所题目，皆如其言。唯用陆亮，是诏所用，与公意异，争之不从。亮亦寻为贿败。
　　嵇康被诛后，山公举康子绍为秘书丞。绍咨公出处，公曰：「为君思之久矣。天地四时，犹有消息，而况人乎？」
　　王安期为东海郡。小吏盗池中鱼，纲纪推之。王曰：「文王之囿，与众共之。池鱼复何足惜！」
　　王安期作东海郡，吏录一犯夜人来。王问：「何处来？」云：「从师家受书还，不觉日晚。」王曰：「鞭挞宁越以立威名，恐非致理之本！使吏送令归家。
　　成帝在石头，任让在帝前戮侍中锺雅、右侍卫将军刘超。帝泣曰：「还我侍中。」
　　让不奉诏，遂斩超、雅。事平之后，陶公与让有旧，欲宥之。许柳儿思妣者至佳，诸公欲全之；若全思妣，则不得不为陶全让。于是欲并宥之。事奏，帝曰：「让是杀我侍中者，不可宥！」诸公以少主不可违，并斩二人。
　　王丞相拜扬州，宾客数百人并加沾接，人人有说色。唯有临海一客姓任及数胡人为未洽。公因便还到过任边，云：「君出，临海便无复人。」任大喜说。因过胡人前，弹指云：「兰□（门者），兰□（门者）」群胡同笑，四坐并欢。
　　陆太尉诣王丞相咨事，过后辄翻异，王公怪其如此。后以问陆，陆曰：「公长民短，临时不知所言，既后觉其不可耳。」
　　丞相尝夏月至石头看庾公，庾公正料事。丞相云：「暑，可小简之。」庾公曰：「公之遗事，天下亦未以为允。」
　　丞相末年，略复不省事，正封□（竹录）诺之。自叹曰：「人言我愦愦，后人当思此愦愦。」
　　陶公性检厉，勤于事。作荆州时，敕船官悉录锯木屑，不限多少。咸不解此意。后正会，值积雪始晴，听事前除雪后犹湿，于是悉用木屑覆之，都无所妨。官用竹，皆令录厚头，积之如山。后桓宣武伐蜀，装船，悉以作钉。又云，尝发所在竹篙，有一官长连根取之，仍当足。乃超两阶用之。
　　何骠骑作会稽，虞存弟謇作郡主簿，以何见客劳损，欲白断常客，使家人节量择可通者。作白事成，以见存，存时为何上佐，正与謇共食，语云：「白事甚好，待我食毕作教。」食竟，取笔题白事后云：「若得门庭长如郭林宗者，当如所白。汝何处得此人？」謇于是止。
　　王、刘与深公共看何骠骑，骠骑看文书，不顾之。王谓何曰：「我今故与深公来相看，望卿摆拨常务，应对玄言，那得方低头看此邪？」何对曰：「我不看此，卿等何以得存？」诸人以为佳。
　　桓公在荆州，全欲以德被江、汉，耻以威刑肃物。令史受杖，正从朱衣上过。桓式年少，从外来，云：「向从阁下过，见令史受杖，上捎云根，下拂地足。」意讥不着。桓公云：「我犹患其重。」
　　简文为相，事动经年，然后得过。桓公甚患其迟，常加劝勉。太宗曰：「一日万机，那得速！」
　　山遐去东阳，王长史就简文索东阳云：「承藉猛政，故可以和静致治。」
　　殷浩始作扬州，刘尹行，日小欲晚，便使左右取袱。人问其故，答曰：「刺史严，不敢夜行。」
　　谢公时，兵厮逋亡，多近窜南塘，下诸舫中。或欲求一时搜索，谢公不许，云：「若不容置此辈，何以为京都？」
　　王大为吏部郎，尝作选草，临当奏，王僧弥来，聊出示之。僧弥得，便以己意改易所选者近半，王大甚以为佳，更写即奏。
　　王东亭与张冠军善。王既作吴郡，人问小令曰：「东亭作郡，风政何似？」答曰：「不知治化何如，唯与张祖希情好日隆耳。」
　　殷仲堪当之荆州，王东亭问曰：「德以居全为称，仁以不害物为名。方今宰牧华夏，处杀戮之职，与本操将不乖乎？」殷答曰：「皋陶造刑辟之制，不为不贤；孔丘居司寇之任，未为不仁。」
　　文学第四
　　郑玄在马融门下，三年不得相见，高足弟子传授而已。尝算浑天不合，诸弟子莫能解；或言玄能者，融召令算，一转便决，众咸骇服。及玄业成辞归，既而融有「礼乐皆东」
　　之叹，恐玄擅名而心忌焉。玄亦疑有追，乃坐桥下，在水上据屐。融果转式逐之，告左右曰：「玄在土下水上而据木，此必死矣。」遂罢追。玄竟以得免。
　　郑玄欲注春秋传，尚未成，时行与服子慎遇，宿客舍。先未相识，服在外车上与人说己注传意，玄听之良久，多与己同。玄就车与语曰：「吾久欲注，尚未了。听君向言，多与我同，今当尽以所注与君。」遂为服氏注。
　　郑玄家奴婢皆读书。尝使一婢。不称旨，将挞之，方自陈说，玄怒，使人曳着泥中。
　　须臾，复有一婢来，问曰：「胡为乎泥中？」答曰：「薄言往□（塑土换心），逢彼之怒。」
　　服虔既善春秋，将为注，欲参考同异；闻崔烈集门生讲传，遂匿姓名，为烈门人赁作食。每当至讲时，辄窃听户壁间。既知不能逾己，稍共诸生叙其短长。烈闻，不测何人。然素闻虔名，意疑之。明早往，及未寐，便呼：「子慎！子慎！」虔不觉惊应，遂相与友善。
　　锺会撰四本论，始毕，甚欲使嵇公一见，置怀中，既定，畏其难，怀不敢出，于户外遥掷，便回急走。
　　何宴为吏部尚书，有位望，时谈客盈坐。王弼未弱冠，往见之。宴闻弼名，因条向者胜理语弼曰：「此理仆以为极，可得复难不？」弼便作难，一坐人便以为屈。于是弼自为客主数番，皆一坐所不及。
　　何平叔注老子，始成，诣王辅嗣，见王注精奇，乃神伏，曰：「若斯人，可与论天人之际矣！」因以所注为道、德二论。
　　王辅嗣弱冠诣裴徽，徽问曰：「夫无者，诚万物之所资，圣人莫肯致言，而老子申之无已，何邪？」弼曰：「圣人体无，无又不可以训，故言必及有；老、庄未免于有，恒训其所不足。」
　　傅嘏善言虚胜，荀粲谈尚玄远，每至共语，有争而不相喻。裴冀州释二家之义，通彼我之怀，常使两情皆得，彼此俱畅。
　　何宴注老子未毕，见王弼自说注老子旨，何意多所短，不复得作声，但应诺诺，遂不复注，因作道德论。
　　中朝时，有怀道之流，有诣王夷甫咨疑者。值王昨已语多，小极，不复相酬答，乃谓客曰：「身今少恶，裴逸民亦近在此，君可往问。」
　　裴成公作崇有论，时人攻难之，莫能折，唯王夷甫来，如小屈。时人即以王理难裴，理还复申。
　　诸葛宏年少不肯学问，始与王夷甫谈，便已超诣。王叹曰：「卿天才卓出，若复小加研寻，一无所愧。」宏后看庄、老，更与王语，便足相抗衡。
　　卫□（王介）总角时，问乐令「梦」，乐云「是想。」卫曰：「形神所不接而梦，岂是想邪？」乐云：「因也。未尝梦乘车入鼠穴、捣齑啖铁杵，皆无想无因故也。」卫思「因」，经日不得，遂成病。乐闻，故命驾为剖析之，卫即小差。乐叹曰：「此儿胸中当必无膏肓之疾！」
　　庾子嵩读庄子，开卷一尺便放去，曰：「了不异人意。」
　　客问乐令「旨不至」者，乐亦不复剖析文句，直以麈尾柄确几曰；「至不？」客曰：「至。」乐因又举麈尾曰；「若至者，那得去？」于是客乃悟服。乐辞约而旨达，皆此类。
　　初，注庄子者数十家，莫能究其旨要。向秀于旧注外为解义，妙析奇致，大畅玄风，唯秋水、至乐二篇未竟而秀卒。秀子幼，义遂零落，然犹有别本。郭象者，为人薄行，有俊才，见秀义不传于世，遂窃为己注，乃自注秋水、至乐二篇，又易马蹄一篇，其余众篇，或定点文句而已。后秀义别本出，故今有向、郭二庄，其义一也。
　　阮宣子有令闻。太尉王夷甫见而问曰：「老庄与圣教同异？」对曰：「将无同？」
　　太尉善其言，辟之为掾。世谓「三语掾」。卫□（王介）嘲之曰：「一言可辟，何假于三！」宣子曰：「苟是天下人望，亦可无言而辟，复何假于一！」遂相与为友。
　　裴散骑娶王太尉女，婚后三日，诸婿大会，当时名士、王、裴子弟悉集。郭子玄在坐，挑与裴谈。子玄才甚丰赡，始数交，未快；郭陈张甚盛，裴徐理前语，理致甚微，四坐咨嗟称快，王亦以为奇，谓语诸人曰：「君辈勿为尔，将受困寡人女婿。」
　　卫□（王介）始度江，见王大将军，因夜坐，大将军命谢幼舆。□（王介）见谢，甚说之，都不复顾王，遂达旦微言，王永夕不得豫。□（王介）体素羸，恒为母所禁。尔昔忽极，于此病笃，遂不起。
　　旧云，王丞相过江左，止道声无哀乐、养生、言尽意，三理而已，然宛转关生，无所不入。
　　殷中军为庾公长史，下都，王丞相为之集，桓公、王长史、王蓝田、谢镇西并在。
　　丞相自起解帐带麈尾，语殷曰：「身今日当与君共谈析理。」既共清言，遂达三更。丞相与殷共相往反，其余诸贤略无所关。既彼我相尽，丞相乃叹曰：「向来语，乃竟未知理源所归。至于辞喻不相负，正始之音，正当尔耳。」明旦，桓宣武语人曰：「昨夜听殷、王清言，甚佳，仁祖亦不寂寞，我亦时复造心；顾看两王掾，辄□（羽妾）如生母狗馨。」
　　殷中军见佛经，云：「理亦应在阿堵上。」
　　谢安年少时，请阮光禄道白马论，为论以示谢。于时谢不即解阮语，重相咨尽。阮乃叹曰：「非但能言人不可得，正索解人亦不可得！」
　　褚季野语孙安国云：「北人学问，渊综广博。」孙答曰：「南人学问，清通简要。」支道林闻之，曰：「圣贤故所忘言。自中人以还，北人看书，如显处视月，南人学问，如牖中窥日。」
　　刘真长与殷渊源谈，刘理如小屈，殷曰：「恶，卿不欲作将善云梯仰攻。」
　　殷中军云：「康伯未得我牙后慧。」
　　谢镇西少时，闻殷浩能清言，故往造之。殷未过有所通，为谢标榜诸义，作数百语，既有佳致，兼辞条丰蔚，甚足以动心骇听。谢注神倾意，不觉流汗交面。殷徐语左右：「取手巾与谢郎拭面。」
　　宣武集诸名胜讲易，日说一卦。简文欲听，闻此便还，曰：「义自当有难易，其以一卦为限邪？」
　　有北来道人好才理，与林公相遇于瓦官寺，讲小品。于时竺法深、孙兴公悉共听。此道人语，屡设疑难，林公辩答清析，辞气俱爽。此道人每辄摧屈。孙问深公：「上人当是逆风家，向来何以都不言？」深公笑而不答。林公曰：「白旃檀非不馥，焉能逆风？」深公得此义，夷然不屑。
　　孙安国往殷中军许共论，往反精苦，客主无间。左右进食，冷而复暖者数四。彼我奋掷麈尾，悉脱落，满餐饭中。宾主遂至莫忘食。殷乃语孙曰：「卿莫作强口马，我当穿卿鼻！」孙曰：「卿不见决牛鼻，人当穿卿颊！」
　　庄子逍遥篇，旧是难处，诸名贤所可钻味，而不能拔理于郭、向之外。支道林在白马寺中，将冯太常共语，因及逍遥。支卓然标新理于二家之表，立异义于众贤之外，皆是诸名贤寻味之所不得。后遂用支理。
　　殷中军尝至刘尹所清言。良久，殷理小屈，游辞不已，刘亦不复答。殷去后，乃云：「田舍儿，强学人作尔馨语！」
　　殷中军虽思虑通长，然于才性偏精。忽言及四本，便若汤池铁城，无可攻之势。
　　支道林造即色论，论成，示王中郎，中郎都无言。支曰：「默而识之乎？」王曰：「既无文殊，谁能见赏？」
　　王逸少作会稽，初至，支道林在焉。孙兴公谓王曰：「支道林拔新领异，胸怀所及乃自佳，卿欲见不？」王本自有一往隽气，殊自轻之。后孙与支共载往王许，王都领域，不与交言。须臾支退。后正值王当行，车已在门，支语王曰：「君未可去，贫道与君小语。」
　　因论庄子逍遥游。支作数千言，才藻新奇，花烂映发。王遂披襟解带，留连不能已。
　　三乘佛家滞义，支道林分判，使三乘炳然。诸人在下坐听，皆云可通。支下坐，自共说，正当得两，入三便乱。今义弟子虽传，犹不尽得。
　　许掾年少时，人以比王苟子，许大不平。时诸人士及林法师并在会稽西寺讲，王亦在焉。许意甚忿，便往西寺与王论理，共绝优劣，苦相折挫，王遂大屈。许复执王理，王执许理，更相覆疏，王复屈。许谓支法师曰：「弟子向语何似？」支从容曰：「君语佳则佳矣，何至相苦邪？岂是求理中之谈哉？」
　　林道人诣谢公，东阳时始总角，新病起，体未堪劳。与林公讲论，遂至相苦。母王夫人在壁后听之，再遣信令还，而太傅留之。王夫人因自出，云：「新妇少遭家难，一生所寄，唯在此儿。」因流涕抱儿以归。谢公语同坐曰：「家嫂辞情慷慨，致可传述，恨不使朝士见！」
　　支道林、许掾诸人共在会稽王斋头。支为法师，许为都讲。支通一义，四坐莫不厌心。许送一难，众人莫不□（扌卞）舞。但共嗟咏二家之美，不辩其理之所在。
　　谢车骑在安西艰中，林道人往就语，将夕乃退。有人道上见者，问云：「公何处来？」答云：「今日与谢孝剧谈一出来。」
　　支道林初从东出，住东安寺中。王长史宿构精理，并撰其才藻，往与支语，不大当对。王叙致数百语，自谓是名理奇藻。支徐徐谓曰：「身与君别多年，君义言了不长进。」
　　王大惭而退。
　　殷中军读小品，下二百签，皆是精微，世之幽滞。尝欲与支道林辩之，竟不得。今小品犹存。
　　佛经以为祛练神明，则圣人可致。简文云：「不知便可登峰造极不？然陶练之功，尚不可诬。」
　　于法开始与支公争名，后精渐归支，意甚不忿，遂遁迹剡下。遣弟子出都，语使过会稽。于时支公正讲小品。开戒弟子：「道林讲，比汝至，当在某品中。」因示语攻难数十番，云：「旧此中不可复通。」弟子如言诣支公。正值讲，因谨述开意，往反多时，林公遂屈。厉声曰：「君何足复受人寄载来！」
　　殷中军问：「自然无心于禀受，何以正善人少，恶人多？」诸人莫有言者。刘尹答曰：「譬如泄水注地，正自纵横流漫，略无正方圆者。」一时绝叹，以为名通。
　　康僧渊初过江，未有知者，恒周旋市肆，乞索以自营。忽往殷渊源许，值盛有宾客，殷使坐，粗与寒温，遂及义理，语言辞旨，曾无愧色，领略祖举，一往参诣。由是知之。
　　殷、谢诸人共集。谢因问殷：「眼往属万形，万形来入眼不？」
　　人有问殷中军：「何以将得位而梦棺器，将得财而梦矢秽？」殷曰：「官本是臭腐，所以将得而梦棺尸；财本是粪土，所以将得而梦秽污。」时人以为名通。
　　殷中军被废东阳，始看佛经。初视维摩诘，疑般若波罗密太多；后见小品，恨此语少。
　　支道林、殷渊源俱在相王许。相王谓二人：「可试一交言。而才性殆是渊源崤、函之固，君其慎焉！」支初作，改辄远之；数四交，不觉入其玄中。相王抚肩笑曰：「此自是其胜场，安可争锋！」
　　谢公因子弟集聚，问：「毛诗何句最佳？」遏称曰：「『昔我往矣，杨柳依依；今我来思，雨雪霏霏。』」公曰：「『□（讠于）谟定命，远猷辰告。』」谓：「此句偏有雅人深致。」
　　张凭举孝廉，出都，负其才气，谓必参时彦。欲诣刘尹，乡里及同举者共笑之。张遂诣刘，刘洗涤料事，处之下坐，唯通寒暑，神意不接。张欲自发无端。顷之，长史诸贤来清言，客主有不通处，张乃遥于末坐判之，言约旨远，足畅彼我之怀，一坐皆惊。真长延之上坐，清言弥日，因留宿至晓。张退，刘曰：「卿且去，正当取卿共诣抚军。」张还船，同侣问何处宿，张笑而不答。须臾，真长遣传教觅张孝廉船，同侣惋愕。即同载诣抚军。至门，刘前进谓抚军曰：「下官今日为公得一太常博士妙选。」既前，抚军与之话言，咨嗟称善，曰：「张凭勃□（穴卒）为理窟。」即用为太常博士。
　　汰法师云：「『六通』、『三明』同归，正异名耳。」
　　支道林、许、谢盛德，共集王家，谢顾诸人曰：「今日可谓彦会，时既不可留，此集固亦难常，当共言咏，以写其怀。」许便问主人：「有庄子不？」正得鱼父一篇。谢看题，便各使四坐通。支道林先通，作七百许语，叙致精丽，才藻奇拔，众咸称善。于是四坐各言怀毕。谢问曰：「卿等尽不？」皆曰：「今日之言，少不自竭。」谢后粗难，因自叙其意，作万余语，才峰秀逸，既自难干，加意气凝托，萧然自得，四坐莫不厌心。支谓谢曰：「君一往奔诣，故复自佳耳。」
　　殷中军、孙安国、王、谢能言诸贤，悉在会稽王许，殷与孙共论易象妙于见形，孙语道合，意气干云，一坐咸不安孙理，而辞不能屈。会稽王慨然叹曰：「使真长来，故应有以制彼。」即迎真长，孙意己不如。真长既至，先令孙自叙本理，孙粗说己语，亦觉殊不及向。刘便作二百许语，辞难简切，孙理遂屈。一坐同时抚掌而笑，称美良久。
　　僧意在瓦官寺中，王苟子来，与共语，便使其唱理。意谓王曰：「圣人有情不？」
　　王曰：「无。」重问曰：「圣人如柱邪？」王曰：「如筹算，虽无情，运之者有情。」僧意云：「谁运圣人邪？」苟子不得答而去。
　　司马太傅问谢车骑：「惠子其书五车，何以无一言入玄？」谢曰：「故当是其妙处不传。」
　　殷中军被废，徙东阳，大读佛经，皆精解。唯至「事数」处不解。遇见一道人，问所谶，便释然。
　　殷仲堪精核玄论，人谓莫不研究。殷乃叹曰：「使我解四本，谈不翅尔。」
　　殷荆州曾问远公：「易以何为体？」答曰：「易以感为体。」殷曰：「铜山西崩，灵钟东应，便是易耶？」远公笑而不答。
　　羊孚弟娶王永言女，及王家见婿，孚送弟俱往。时永言父东阳尚在，殷仲堪是东阳女婿，亦在坐。孚雅善理义，乃与仲堪道齐物，殷难之。羊云：「君四番后当得见同。」殷笑曰：「乃可得尽，何必相同。」乃至四番后一通。殷咨嗟曰：「仆便无以相异。」叹为新拔者久之。
　　殷仲堪云：「三日不读道德经，便觉舌本间强。」
　　提婆初至，为东亭第讲阿毗昙。始发讲，坐裁半，僧弥便云：「都已晓。」即于坐分数四有意道人，更就余屋自讲。提婆讲竟，东亭问法冈道人曰：「弟子都未解，阿弥那得已解？所得云何？」曰：「大略全是，故当小未精核耳。」
　　桓南郡与殷荆州共谈，每相攻难。年余后但一两番，桓自叹才思转退，殷云：「此乃是君转解。」
　　文帝尝令东阿王七步作诗，不成者行大法。应声便为诗曰：「煮豆持作羹，漉菽以为汁。萁在釜下然，豆在釜中泣；本是同根生，相煎何太急？」帝深有惭色。
　　魏朝封晋文王为公，备礼九锡，文王固让不受。公卿将校当诣府敦喻。司空郑冲驰遣信就阮籍求文。籍时在袁孝尼家，宿醉扶起，书札为之，无所点定，乃写付使。时人以为神笔。
　　左太冲作三都赋初成，时人互有讥訾，思意不惬。后示张公，张曰：「此二京可三。然君文未重于世，宜以经高名之士。」思乃询求于皇甫谧，谧见之嗟叹，遂为作叙。于是先相非贰者，莫不敛衽赞述焉。
　　刘伶著酒德颂，意气所寄。
　　乐令善于清言，而不长于手笔。将让河南尹，请潘岳为表。潘云：「可作耳，要当得君意。」乐为述己所以为让，标位二百许语，潘直取错综，便成名笔。时人咸云：「若乐不假潘之文，潘不取乐之旨，则无以成斯矣。」
　　夏侯湛作周诗成，示潘安仁，安仁曰：「此非徒温雅，乃别见孝悌之性。」潘因此遂作家风诗。
　　孙子荆除妇服，作诗以示王武子。王曰：「未知文生于情，情生于文？览之凄然，增伉俪之重。」
　　太叔广甚辩给，而挚仲治长于翰墨，俱为列卿。每至公坐，广谈，仲治不能对；退，着笔难广，广又不能答。
　　江左殷太常父子，并能言理，亦有辩讷之异。扬州口谈至剧，太常辄云：「汝更思吾论。」
　　庾子嵩作意赋成，从子文康见，问曰：「若有意邪，非赋之所尽；若无意邪，复何所赋？」答曰：「正在有意无意之间。」
　　郭景纯诗云：「林无静树，川无停流。」阮孚云：「泓峥萧瑟，实不可言。每读此文，辄觉神超形越。」
　　庾阐始作扬都赋，道温、庾云：「温挺义之标，庾作民之望。方响则金声，比德则玉亮。」庾公闻赋成，求看，兼赠贶之。阐更改「望」为「俊」，以「亮」为「润」云。
　　孙兴公作庾公诔，袁羊曰：「见此张缓。」于时以为名赏。
　　庾仲初作扬都赋成，以呈庾亮。亮以亲族之怀，大为其名价云：「可三二京、四三都。」于此人人竞写，都下纸为之贵。谢太傅云：「不得尔，此是屋下架屋耳，事事拟学，而不免俭狭。」
　　习凿齿史才不常，宣武甚器之，未三十，便用为荆州治中。凿齿谢笺亦云：「不遇明公，荆州老从事耳！」后至都见简文，返命，宣武问：「见相王何如？」答云：「一生不曾见此人。」从此忤旨，出为衡阳郡，性理遂错。于病中犹作汉晋春秋，品评卓逸。
　　孙兴公云：「三都、二京，五经鼓吹。」
　　谢太傅问主簿陆退：「张凭何以作母诔，而不作父诔？」退答曰：「故当是丈夫之德，表于事行；妇人之美，非诔不显。」
　　王敬仁年十三作贤人论，长史送示真长，真长答云：「见敬仁所作论，便足参微言。」
　　孙兴公云：「潘文烂若披锦，无处不善；陆文若排沙简金，往往见宝。」
　　简文称许掾云：「玄度五言诗，可谓妙绝时人。」
　　孙兴公作天台赋成，以示范荣期，云：「卿试掷地，要作金石声。」范曰：「恐子之金石，非宫商中声。」然每至佳句，辄云：「应是我辈语。」
　　桓公见谢安石作简文谥议，看竟，掷与坐上诸客曰：「此是安石碎金。」
　　袁虎少贫，尝为人佣载运租。谢镇西经船行，其夜清风朗月，闻江渚间估客船上有咏诗声，甚有情致；所咏五言，又其所未尝闻，叹美不能已。即遣委曲讯问，乃是袁自咏其所作咏史诗。因此相要，大相赏得。
　　孙兴公云：「潘文浅而净，陆文深而芜。」
　　裴郎作语林，始出，大为远近所传。时流年少，无不传写，各有一通。载王东亭作经王公酒垆下赋，甚有才情。
　　谢万作八贤论，与孙兴公往反，小有利钝。谢后出以示顾君齐，顾曰：「我亦作，知卿当无所名。」
　　桓宣武命袁彦伯作北征赋，既成，公与时贤共看，咸嗟叹之。时王□（王旬）在坐，云：「恨少一句。得『写』字足韵，当佳。」袁即于坐揽笔益云：「感不绝于余心，溯流风而独写。」公谓王曰：「当今不得不以此事推袁。」
　　孙兴公道：「曹辅佐才如白地明光锦，裁为负版绔，非无文采，酷无裁制。」
　　袁彦伯作名士传成，见谢公，公笑曰：「我尝与诸人道江北事，特作狡狯耳，彦伯遂以著书。」
　　王东亭到桓公吏，既伏阁下，桓令人窃取其白事，东亭即于阁下另作，无复向一字。
　　桓宣武北征，袁虎时从，被责免官。会须露布文，唤袁倚马前令作。手不辍笔，俄得七纸，殊可观。东亭在侧，极叹其才。袁虎云：「当令齿舌间得利。」
　　袁宏始作东征赋，都不道陶公。胡奴诱之狭室中，临以白刃，曰：「先公勋业如是！君作东征赋，云何相忽略？」宏窘蹙无计，便答：「我大道公，何以云无？」有诵曰：「精金百炼，在割能断。功则治人，职思靖乱。长沙之勋，为史所赞。」
　　或问顾长康：「君筝赋何如嵇康琴赋？」顾曰：「不赏者，作后出相遗。深识者，亦以高奇见贵。」
　　殷仲文天才宏赡，而读书不甚广博，亮叹曰：「若使殷仲文读书半袁豹，才不减班固。」
　　羊孚作雪赞云：「资清以化，乘气以霏。遇象能鲜，即洁成辉。」桓胤遂以书扇。
　　王孝伯在京，行散至其弟王睹户前，问：「古诗中何句为最？」睹思未答。孝伯咏「『所遇无故物，焉得不速老？』此句为佳。」
　　桓玄尝登江陵城南楼云：「我今欲为王孝伯作诔。」因吟啸良久，随而下笔。一坐之间，诔以之成。
　　桓玄初并西夏，领荆、江二州、二府、一国。于时始雪，五处俱贺，五版并入。玄在听事上，版至，即答版后，皆粲然成章，不相揉杂。
　　桓玄下都，羊孚时为兖州别驾，从京来诣门，笺曰：「自顷世故睽离，心事沦蕴。
　　明公启晨光于积晦，澄百流以一源。」桓见笺，驰唤前，云：「子道，子道，来何迟！」即用为记室参军。孟昶为刘牢之主簿，诣门谢，见云：「羊侯，羊侯，百口赖卿。」
　　 世说新语〔南朝.宋〕刘义庆
　　 中卷
　　方正第五
　　陈太丘与友期行，期日中。过中不至，太丘舍去，去后乃至。元方时年七岁，门外戏。客问元方：「尊君在不？」答曰：「待君久不至，已去。」友人便怒曰：「非人哉！与人期行，相委而去。」元方曰：「君与家君期日中，日中不至，则是无信；对子骂父，则是无礼。」友人惭，下车引之。元方入门不顾。
　　南阳宗世林，魏武同时，而甚薄其为人，不与之交。及魏武作司空，总朝政，从容问宗曰：「可以交未？」答曰：「松柏之志犹存。」世林既以忤旨见疏，位不配德。文帝兄弟每造其门，皆独拜床下。其见礼如此。
　　魏文帝受禅，陈群有戚容。帝问曰：「朕应天受命，卿何以不乐？」群曰：「臣与华歆服膺先朝，今虽欣圣化，犹义形于色。」
　　郭淮作关中都督，甚得民情，亦屡有战庸。淮妻，太尉王凌之妹，坐凌事，当并诛，使者徵摄甚急。淮使戎装，克日当发。州府文武及百姓劝淮举兵，淮不许。至期遣妻，百姓号泣追呼者数万人。行数十里，淮乃命左右追夫人还，于是文武奔驰，如徇身首之急。既至，淮与宣帝书曰：「五子哀恋，思念其母。其母既亡；五子若殒，亦复无淮。」宣帝乃表，特原淮妻。
　　诸葛亮之次渭滨，关中震动。魏明帝深惧晋宣王战，乃遣辛毗为军司马。宣王既与亮对渭而陈，亮设诱谲万方，宣王果大忿，将欲应之以重兵。亮遣间谍觇之，还曰：「有一老夫，毅然仗黄钺，当军门立，军不得出。」亮曰：「此必辛佐治也。」
　　夏侯玄既被桎梏，时锺毓为廷尉，锺会先不与玄相知，因便狎之。玄曰：「虽复刑余之人，未敢闻命。」考掠初无一言，临刑东市，颜色不异。
　　夏侯泰初与广陵陈本善，本与玄在本母前宴饮，本弟骞行还，径入，至堂户。泰初因起曰：「可得同，不可得而杂。」
　　高贵乡公薨，内外喧哗。司马文王问侍中陈泰曰：「何以静之？」泰云：「唯杀贾充以谢天下。」文王曰：「可复下此不？」对曰：「但见其上，未见其下。」
　　和峤为武帝所亲重，语峤曰：「东宫顷似更成进，卿试往看。」还，问何如。答曰：「皇太子圣质如初。」
　　诸葛靓后入晋，除大司马，召不起。以与晋室有雠，常背洛水而坐。与武帝有旧，帝欲见之而无由，乃请诸葛妃呼靓。既来，帝就太妃间相见。礼毕，酒酣，帝曰：「卿故复忆竹马之好不？」靓曰：「臣不能吞炭漆身，今日复睹圣颜。」因涕泗百行。帝于是惭悔而出。
　　武帝语和峤曰：「我欲先痛骂王武子，然后爵之。」峤曰：「武子俊爽，恐不可屈。」帝遂召武子，苦责之，因曰：「知愧不？」武子曰：「『尺布斗粟』之谣，常为陛下耻之！它人能令疏亲，臣不能使亲疏。以此愧陛下。」
　　杜预之荆州，顿七里桥，朝士悉祖。预少贱，好豪侠，不为物所许。杨济既名氏，雄俊不堪，不坐而去。须臾，和长舆来，问：「杨右卫何在？」客曰：「向来，不坐而去。」长舆曰：「必大夏门下盘马。」往大夏门，果大阅骑，长舆抱内车，共载归，坐如初。
　　杜预拜镇南将军，朝士悉至，皆在连榻坐，时亦有裴叔则。羊稚舒后至，曰：「杜元凯乃复连榻坐客！」不坐便去。杜请裴追之，羊去数里住马，既而俱还杜许。
　　晋武帝时，荀勖为中书监，和峤为令。故事，监、令由来共车。峤性雅正常疾勖谄谀。后公车来，峤便登，正向前坐，不复容勖。勖方更觅车，然后得去。监、令各给车，自此始。
　　山公大儿着短□（巾合），车中倚。武帝欲见之，山公不敢辞，问儿，儿不肯行。
　　时论乃云胜山公。
　　向雄为河内主簿，有公事不及雄，而太守刘准横怒，遂与杖遣之。雄后为黄门郎，刘为侍中，初不交言。武帝闻之，敕雄复君臣之好。雄不得已，诣刘，再拜曰：「向受诏而来，而君臣之义绝，何如？」于是即去。武帝闻尚不和，乃怒问雄曰：「我令卿复君臣之好，何以犹绝？」雄曰：「古之君子，进人以礼，退人以礼；今之君子，进人若将加诸膝，退人若将坠诸渊。臣于刘河内，不为戎首，亦已幸甚，安复为君臣之好？」武帝从之。
　　齐王□（冂内上八下口）为大司马，辅政，嵇绍为侍中，诣□（冂内上八下口）咨事。□（冂内上八下口）设宰会，召葛□（旗其换与）董艾等共论时宜。□（旗其换与）等白□（冂内上八下口）：「嵇侍中善于丝竹，公可令操之。」遂送乐器。绍推却不受，□（冂内上八下口）曰：「今日共为欢，卿何却邪？」绍曰：「公协辅皇室，令作事可法。绍虽官卑，职备常伯。操丝比竹盖乐官之事，不可以先王法服为伶人之业。今逼高命，不敢苟辞，当释冠冕，袭私服，此绍之心也。」□（旗其换与）等不自得而退。
　　卢志于众坐，问陆士衡：「陆逊、陆抗是君何物？」答曰：「如卿于卢毓、卢□（王廷）。」士龙失色，既出户，谓兄曰：「何至如此，彼容不相知也？」士衡正色曰：「我父、祖名播海内，宁有不知，鬼子敢尔！」议者疑二陆优劣，谢公以此定之。
　　羊忱性甚贞烈，赵王伦为相国，忱为太傅长史，乃版以参相国军事。使者卒至，忱深惧豫祸，不暇被马，于是帖骑而避。使者追之，忱善射，矢左右发，使者不敢进，遂得免。
　　王太尉不与庾子嵩交，庾卿之不置。王曰：「君不得为尔。」庾曰：「卿自君我，我自卿卿；我自用我法，卿自用卿法。」
　　阮宣子伐社树，有人止之，宣子曰：「社而为树，伐树则社亡，树而为社，伐树则社移矣。」
　　阮宣子论鬼神有无者。或以人死有鬼，宣子独以为无，曰：「今见鬼者，云着生时衣服，若人死有鬼，衣服复有鬼邪？」
　　元皇帝既登阼，以郑后之宠，欲舍明帝而立简文。时议者咸谓：「舍长立少，既于理非伦，且明帝以聪明英断，益宜为储副。」周、王诸公并苦争肯切，唯刁玄亮独欲奉少主以阿帝旨。元帝便欲施行，虑诸公不奉诏，于是先唤周侯、丞相入，然后欲出诏付刁。周、王既入，始至阶头，帝逆遣传诏，遏使就东厢。周侯未悟，即却略下阶。丞相披拨传诏，径至御床前，曰：「不审陛下何以见臣？」帝默然无言，乃探怀中黄纸诏裂掷之。由此皇储始定。周侯方慨然愧叹曰：「我常自言胜茂弘，今始知不如也！」
　　王丞相初在江左，欲结援吴人，请婚陆太尉。对曰：「培□（土娄）无松柏，薰莸不同器。玩虽不才，义不为乱伦之始。」
　　诸葛恢大女儿适太尉庾亮儿，次女适徐州刺史羊忱儿。亮子被苏峻害，改适江□（彪下几为林）。恢儿娶邓攸女。于时谢尚书求其小女婚，恢乃云：「羊、邓是世婚，江家我顾伊，庾家伊顾我，不能复与谢裒儿婚。」及恢亡，遂婚。于是王右军往谢家看新妇，犹有恢之遗法：威仪端详，容服光整。王叹曰：「我在遣女裁得尔耳！」
　　周叔治作晋陵太守，周侯、仲治往别，叔治以将别，涕泗不止。仲治恚之曰：「斯人乃妇女，与人别，唯啼泣！」便舍去。周侯独留，与饮酒言话，临别流涕，抚其背曰：「奴好自爱。」
　　周伯仁为吏部尚书，在省内夜疾危急，时刁玄亮为尚书令，营救备亲好之至，良久小损。明旦，报仲智，仲智狼狈来。始入户，刁下床对之大泣，说伯仁昨危急之状。仲智手批之，刁为辟易于户侧。既前，都不问病，直云：「君在中朝，与和长舆齐名，那与佞人刁协有情？」迳便出。
　　王含作庐江郡，贪浊狼藉。王敦护其兄，故于众坐称：「家兄在郡定佳，庐江人士咸称之！」时何充为敦主簿，在坐，正色曰：「充即庐江人，所闻异于此！」敦默然。旁人为之反侧，充晏然，神意自若。
　　顾孟著常以酒劝周伯仁，伯仁不受。顾因移劝柱，而语柱曰：「讵可便作栋梁自遇。」周得之欣然，遂为衿契。
　　明帝在西堂，会诸公饮酒，未大醉，帝问：「今名臣共集，何如尧、舜？」时周伯仁为仆射，因厉声曰：「今虽同人主，复那得等于圣治！」帝大怒，还内，作手诏满一黄纸，遂付廷尉令收，因欲杀之。后数日，诏出周，群臣往省之。周曰：「近知当不死，罪不足至此。」
　　王大将军当下，时咸谓无缘尔。伯仁曰：「今主非尧、舜，何能无过？且人臣安得称兵以向朝廷？处仲狼抗刚愎，王平子何在？」
　　王敦既下，住船石头，欲有废明帝意。宾客盈坐，敦知帝聪明，欲以不孝废之。每言帝不孝之状，而皆云：「温太真所说。温尝为东宫率，后为吾司马，甚悉之。」须臾，温来，敦便奋其威容，问温曰：「皇太子作人何似？」温曰：「小人无以测君子。」敦声色并厉，欲以威力使从己，乃重问温：「太子何以称佳？」温曰：「钩深致远，盖非浅识所测。
　　然以礼侍亲，可称为孝。」
　　王大将军既反，至石头，周伯仁往见之。谓周曰：「卿何以相负？」对曰：「公戎车犯正，下官忝率六军，而王师不振，以此负公。」
　　苏峻既至石头，百僚奔散，唯侍中锺雅独在帝侧。或谓锺曰：「见可而进，知难而退，古之道也。君性亮直，必不容于寇雠，何不用随时之宜、而坐待其弊邪？」锺曰：「国乱不能匡，君危不能济，而各逊遁以求免，吾惧董狐将执简而进矣！」
　　庾公临去，顾语锺后事，深以相委。锺曰：「栋折榱崩，谁之责邪？」庾曰：「今日之事，不容复言，卿当期克复之效耳！」锺曰：「想阁下不愧荀林父耳。」
　　苏峻时，孔群在横塘，为匡术所逼。王丞相保存术，因众坐戏语，令术劝群酒，以释横塘之憾。群答曰：「德非孔子，厄同匡人。虽阳和布气，鹰化为鸠，至于识者，犹憎其眼。」
　　苏子高事平，王、庾诸公欲用孔廷尉为丹阳。乱离之后，百姓凋弊。孔慨然曰：「昔肃祖临崩，诸君亲临御床，并蒙眷识，共奉遗诏。孔坦疏贱，不在顾命之列。既有艰难，则以微臣为先，今犹俎上腐肉，任人脍截耳！」于是拂衣而去，诸公亦止。
　　孔车骑与中丞共行，在御道逢匡术，宾从甚盛。因往与车骑共语。中丞初不视，直云：「鹰化为鸠，众鸟犹恶其眼。」术大怒，便欲刃之。车骑下车，抱术曰：「族弟发狂，卿为我宥之！」始得全首领。
　　梅颐尝有惠于陶公，后为豫章太守，有事，王丞相遣收之。侃曰：「天子富于春秋，万机自诸侯出，王公既得录，陶公何为不可放！」乃遣人于江口夺之。颐见陶公，拜，陶公止之。颐曰：「梅仲真膝，明日岂可复屈邪？」
　　王丞相作女伎，施设床席。蔡公先在坐，不说而去，王亦不留。
　　何次道、庾季坚二人并为元辅。成帝初崩，于时嗣君未定。何欲立嗣子，庾及朝议以外寇方强，嗣子冲幼，乃立康帝。康帝登阼，会群臣，谓何曰：「朕今所以承大业，为谁之议？」何答曰：「陛下龙飞，此是庾冰之功，非臣之力。于时用微臣之议，今不睹盛明之世。」帝有惭色
　　江仆射年少，王丞相呼与共棋。王手尝不如两道许，而欲敌道戏，试以观之。江不即下。王曰：「君何以不行？」江曰：「恐不得尔。」傍有客曰：「此年少戏乃不恶。」王徐举首曰：「此年少，非唯围棋见胜。」
　　孔君平疾笃，庾司空为会稽，省之，相问讯甚至，为之流涕。庾既下床，孔慨然曰：「大丈夫将终，不问安国宁家之术，乃作儿女子相问！」庾闻，回谢之，请其话言。
　　桓大司马诣刘尹，卧不起。桓弯弹弹刘枕，丸迸碎床褥间。刘作色而起曰：「使君如馨地，宁可斗战求胜？」桓甚有恨容。
　　后来年少，多有道深公者。深公谓曰：「黄吻年少，勿为评论宿士。昔尝与元明二帝、王庾二公周旋。」
　　王中郎年少时，江□（彪几换林）为仆射，领选，欲拟之为尚书郎。有语王者，王曰：「自过江来，尚书郎正用第二人，何得拟我！」江闻而止。
　　王述转尚书令，事行便拜。文度曰：「故应让杜许。」蓝田云：「汝谓我堪此不？」文度曰：「何为不堪，但克让是美事，恐不可阙。」蓝田慨然曰：「既云堪，何为复让？人言汝胜我，定不如我。」
　　孙兴公作庾公诔，文多托寄之辞。既成，示庾道恩，庾见，慨然送还之，曰：「先君与君，自不至于此。」
　　王长史求东阳，抚军不用。后疾笃，临终，抚军哀叹曰：「吾将负仲祖于此，命用之。」长史曰：「人言会稽王痴，真痴。」
　　刘简作桓宣武别驾，后为东曹参军，颇以刚直见疏。尝听讯，简都无言。宣武问：「刘东曹何以不下意？」答曰：「会不能用。」宣武亦无怪色。
　　刘真长、王仲祖共行，日旰未食。有相识小人贻其餐，肴案甚盛，真长辞焉。仲祖元：「聊以充虚，何苦辞？」真长曰：「小人都不可与作缘。」
　　王修龄尝在东山甚贫乏。陶胡奴为乌程令，送一船米遗之，却不肯取。直答语「王修龄若饥，自当就谢仁祖索食，不须陶胡奴米。」
　　阮光禄赴山陵，至都，不往殷、刘许，过事便还。诸人相与追之。阮亦知时流必当逐己，乃遄疾而去，至方山不相及。刘尹时为会稽，乃叹曰：「我入，当泊安石渚下耳，不敢复近思旷傍。伊便能捉杖打人，不易。」
　　王、刘与桓公共至覆舟山看。酒酣后，刘牵脚加桓公颈，桓公甚不堪，举手拨去。
　　既还，王长史语刘曰：「伊讵可以形色加人不？」
　　桓公问桓子野：「谢安石料万石必败，何以不谏？」子野答曰：「故当出于难犯耳。」桓作色曰：「万石挠弱凡才，有何严颜难犯！」
　　罗君章曾在人家，主人令与坐上客共语，答曰：「相识已多，不烦复尔。」
　　韩康伯病，拄杖前庭消摇。见诸谢皆富贵，轰隐交路，叹曰：「此复何异王莽时？」
　　王文度为桓公长史时，桓为儿求王女，王许咨蓝田。既还，蓝田爱念文度，虽长大，犹抱着膝上。文度因言桓求己女婚。蓝田大怒，排文度下膝，曰：「恶见，文度已复痴，畏桓温面？兵，那可嫁女与之！」文度还报温云：「下官家中先得婚处。」桓公曰：「吾知矣，此尊府君不肯耳。」后桓女遂嫁文度儿。
　　王子敬数岁时，尝看诸门生樗蒲，见有胜负，因曰：「南风不竞。」门生辈轻其小儿，乃曰：「此郎亦管中窥豹，时见一斑。」子敬曰：「远惭荀奉倩，近愧刘真长！」遂拂衣而去。
　　谢公闻羊绥佳，致意令来，终不肯诣。后绥为太学博士，因事见谢公，公即取以为主簿。
　　王右军与谢公诣阮公，至门，语谢：「故当共推主人。」谢曰：「推人正自难。」
　　太极殿始成，王子敬时为谢公长史，谢送版，使王题之，王有不平色，语信云：「可掷着门外。」谢后见王，曰：「题之上殿何若？昔魏朝韦诞诸人，亦自为也。」王曰：「魏祚所以不长。」谢以为名言。
　　王恭欲请江庐奴为长史，晨往诣江，江犹在帐中。王坐，不敢即言。良久乃得及。
　　江不应，直唤人取酒，自饮一碗，又不与王。王且笑且言：「那得独饮？」江曰：「卿亦复须邪？」更使酌与王。王饮酒毕，因得自解去。未出户，江叹曰：「人自量，固为难！」
　　孝武问王爽：「卿何如卿兄？」王答曰：「风流秀出，臣不如恭，忠孝亦何可以假人！」
　　王爽与司马太傅饮酒，太傅醉，呼王为「小子」。王曰：「亡祖长史，与简文皇帝为布衣之交；亡姑、亡姊，伉俪二宫。何小子之有？」
　　张玄与王建武先不相识，后遇于范豫章许，范令二人共语。张因正坐敛衽，王孰视良久，不对。张大失望，便去，范苦譬留之，遂不肯住。范是王之舅，乃让王曰：「张玄，吴士之秀，亦见遇于时，而使至于此，深不可解。」王笑曰：「张祖希若欲相识，自应见诣。」范驰报张，张便束带造之。遂举觞对语，宾主无愧色。
　　雅量第六
　　豫章太守顾劭，是雍之子。劭在郡卒。雍盛集僚属自围棋，外启信至，而无儿书，虽神气不变，而心了其故，以爪掐掌，血流沾褥。宾客既散，方叹曰：「已无延陵之高，岂可有丧明之责！」于是豁情散哀，颜色自若。
　　嵇中散临刑东市，神气不变。索琴弹之，奏广陵散。曲终，曰：「袁孝尼尝请学此散，吾靳固不与，广陵散于今绝矣！」太学生三千人上书，请以为师，不许。文王亦寻悔焉。
　　夏侯太初尝倚柱作书，时大雨，霹雳破所倚柱，衣服焦然，神色无变，书亦如故。宾客左右，皆跌荡不得住。
　　王戎七岁，尝与诸小儿游。看道边李树多子折枝，诸儿竞走取之，唯戎不动。人问之，答曰：「树在道边而多子，此必苦李。」取之，信然。
　　魏明帝于宣武场上断虎爪牙，纵百姓观之。王戎七岁，亦往看。虎承间攀栏而吼，其声震地，观者无不辟易颠仆，戎湛然不动，了无恐色。
　　王戎为侍中，南郡太守刘肇遗筒中笺布五端，戎虽不受，厚报其书。
　　裴叔则被收，神气无变，举止自若。求纸笔作书，书成，救者多，乃得免。后位仪同三司。
　　王夷甫尝属族人事，经时未行。遇于一处饮燕，因语之曰：「近属尊事，那得不行？」族人大怒，便举□（木累）掷其面。夷甫都无言，盥洗毕，牵王丞相臂，与共载去。
　　在车中照镜，语丞相曰：「汝看我眼光，乃出牛背上。」
　　裴遐在周馥所，馥设主人。遐与人围棋。馥司马行酒。遐正戏，不时为饮，司马恚，因曳遐坠地。遐还坐，举止如常，颜色不变，复戏如故。王夷甫问遐：「当时何得颜色不异？」答曰：「直是暗当故耳。」
　　刘庆孙在太傅府，于时人士多为所构，唯庾子嵩纵心事外，无迹可间。后以其性俭家富，说太傅令换千万，冀其有吝，于此可乘。太傅于众坐中问庾，庾时颓然已醉，帻堕几上，以头就穿取。徐答云：「下官家故可有两娑千万，随公所取。」于是乃服。后有人向庾道此，庾曰：「可谓以小人之虑，度君子之心。」
　　王夷甫与裴景声志好不同，景声恶欲取之，卒不能回。乃故诣王，肆言极骂，要王答己，欲以分谤。王不为动色，徐曰：「白眼儿遂作。」
　　王夷甫长裴公四岁，不与相知。时共集一处，皆当时名士，谓王曰：「裴令令望何足计！」王便卿裴，裴曰：「自可全君雅志。」
　　有往来者云：「庾公有东下意。」或谓王公：「可潜稍严，以备不虞。」王公曰：「我与元规虽俱王臣，本怀布衣之好。若其欲来，吾角巾径还乌衣，何所稍严。」
　　王丞相主簿欲检校帐下，公语主簿：「欲与主簿周旋，无为知人几案闲事。」
　　祖士少好财，阮遥集好屐，并恒自经营。同是一累，而未判其得失。人有诣祖，见料视财物。客至，屏当未尽，余两小簏，着背后，倾身障之，意未能平。或有诣阮，见自吹火蜡屐，因叹曰：「未知一生当着几量屐！」神色闲畅。于是胜负始分。
　　许侍中、顾司空俱作丞相从事，尔时已被遇，游宴集聚，略无不同。尝夜至丞相许戏，二人欢极，丞相便命使入己帐眠。顾至晓回转，不得快孰。许上床便□（口台）台大鼾。丞相顾诸客曰：「此中亦难得眠处。」
　　庾太尉风仪伟长，不轻举止，时人皆以为假。亮有大儿数岁，雅重之质，便自如此，人知是天性。温太真尝隐幔怛之，此儿神色恬然，乃徐跪曰：「君侯何以为此？」论者谓不减亮。苏峻时遇害。或云：「见阿恭，知元规非假。」
　　褚公于章安令迁太尉记室参军，名字已显而位微，人未多识。公东出，乘估客船，送故吏数人投钱唐亭住。尔时，吴兴沈充为县令，当送客过浙江，客出，亭吏驱公移牛屋下。潮水至，沈令起彷徨，问：「牛屋下是何物？」吏云：「昨有一伧父来寄亭中，有尊贵客，权移之。」令有酒色，有遥问：「伧父欲食饼不？姓何等？可共语。」褚因举手答曰：「河南褚季野。」远近久承公名，令于是大遽，不敢移公，便于牛屋下修刺诣公，更宰杀为馔，具于公前，鞭挞亭吏，欲以谢惭。公与之酌宴，言色无异，状如不觉。令送公至界。
　　郗太傅在京口，遣门生与王丞相书，求女婿。丞相语郗信：「君往东厢，任意选之。」门生归，白郗曰：「王家诸郎亦皆可嘉，闻来觅婿，咸自矜持，唯有一郎在东床上坦腹卧，如不闻。」郗公云：「正此好！」访之，乃是逸少，因嫁女与焉。
　　过江初，拜官，舆饰供馔。羊曼拜丹阳尹，客来早者，并得佳设，日晏渐罄，不复及精，随客早晚，不问贵贱。羊固拜临海，竟日皆美供，虽晚至，亦获盛馔。时论以固之丰华，不如曼之真率。
　　周仲智饮酒醉，□（目真）目还面谓伯仁曰：「君才不如弟，而横得重名！」须臾，举蜡烛火掷伯仁，伯仁笑曰：「阿奴火攻，固出下策耳！」
　　顾和始为扬州从事，月旦当朝，未入，顷停车州门外。周侯诣丞相，历和车边，和觅虱，夷然不动。周既过，反还，指顾心曰：「此中何所有？」顾搏虱如故，徐应曰：「此中最是难测地。」周侯既入，语丞相曰：「卿州吏中有一令仆才。」
　　庾太尉与苏峻战，败，率左右十余人乘小船西奔，乱兵相剥掠，射，误中舵工，应弦而倒，举船上咸失色分散。亮不动容，徐曰：「此手那可使着贼！」众乃安。
　　庾小征西尝出未还，妇母阮是刘万安妻，与女上安陵城楼上。俄顷，翼归，策良马，盛舆卫。阮语女：「闻庾郎能骑，我何由得见？」妇告翼，翼便为于道开卤簿盘马，始两转，坠马堕地，意色自若。
　　宣武与简文、太宰共载，密令人在舆前后鸣鼓大叫。卤簿中惊扰，太宰惶怖，求下舆，顾看简文，穆然清恬。宣武语人曰：「朝廷间故复有此贤。」
　　王劭、王荟共诣宣武，正值收庾希家。荟不自安，逡巡欲去；劭坚坐不动，待收信还，得不定，乃出。论者以劭为优。
　　桓宣武与郗超议芟夷朝臣，条牒既定，其夜同宿。明晨起，呼谢安、王坦之入，掷疏示之。郗犹在帐内。谢都无言，王直掷还，云：「多！」宣武取笔欲除，郗不觉窃从帐中与宣武言。谢含笑曰：「郗生可谓入幕宾也。」
　　谢太傅盘桓东山时，与孙兴公诸人泛海戏。风起浪涌，孙、王诸人色并遽，便唱使还。太傅神情方王，吟啸不言。舟人以公貌闲意说，犹去不止。既风转急，浪猛，诸人皆喧动不坐。公徐云：「如此，将无归！」众人即承响而回。于是审其量，足以镇安朝野。
　　桓公伏甲设馔，广延朝士，因此欲诛谢安、王坦之。王甚遽，问谢曰：「当作何计？」谢神意不变，谓文度曰：「晋阼存亡，在此一行。」相与俱前。王之恐状，转见于色。谢之宽容愈表于貌。望阶趋席，方作洛生咏，讽「浩浩洪流。」桓惮其旷远，乃趣解兵。王、谢旧齐名，于此始判优劣。
　　谢太傅与王文度共诣郗超，日旰未得前。王便欲去，谢曰：「不能为性命忍俄顷？」
　　支道林还东，时贤并送于征虏亭。蔡子叔前至，坐近林公；谢万石后来，坐小远。
　　蔡暂起，谢移就其处。蔡还，见谢在焉，因合褥举谢掷地，自复坐。谢冠帻倾脱，乃徐起，振衣就席，神意甚平，不觉□（目真）沮。坐定，谓蔡曰：「卿奇人，殆坏我面。」蔡答曰：「我本不为卿面作计。」其后，二人俱不介意。
　　郗嘉宾钦崇释道安德问，饷米千斛，修书累纸，意寄殷勤。道安答，直云：「损米。」愈觉有待之为烦。
　　谢安南免吏部尚书，还东；谢太傅赴桓公司马，出西，相遇破冈。既当远别，遂停三日共语。太傅欲慰其失官，安南辄引以它端。遂信宿中涂，竟不言及此事。太傅深恨在心未尽，谓同舟曰：「谢奉故是奇士。」
　　戴公从东出，谢太傅往看之。谢本轻戴，见，但与论琴书，戴既无吝色，而谈琴书愈妙。谢悠然知其量。
　　谢公与人围棋，俄而谢玄淮上信至，看书竟，默然无言，徐向局。客问淮上利害，答曰：「小儿辈大破贼。」意色举止，不异于常。
　　王子猷、子敬曾俱坐一室，上忽发火，子猷遽走避，不惶取屐；子敬神色恬然，徐唤左右，扶凭而出，不异平常。世以此定二王神宇。
　　苻坚游魂近境，谢太傅谓子敬曰：「可将当轴，了其此处。」
　　王僧弥、谢车骑共王小奴许集。僧弥举酒劝谢云：「奉使君一觞。」谢曰：「可尔。」僧弥勃然起，作色曰：「汝故是吴兴溪中钓碣耳！何敢□（亻舟）张！」谢徐抚掌而笑曰：「卫军，僧弥殊不肃省，乃侵陵上国也。」
　　王东亭为桓宣武主簿，既承藉，有美誉，公甚欲其人地为一府之望。初，见谢失仪，而神色自若。坐上宾客即相贬笑，公曰：「不然。观其情貌，必自不凡，吾当试之。」
　　后因月朝阁下伏，公于内走马直出突之，左右皆宕仆，而王不动。名价于是大重，咸云：「是公辅器也。」
　　太元末，长星见，孝武心甚恶之。夜，华林园中饮酒，举杯属星云：「长星！劝尔一杯酒，自古何时有万岁天子！」
　　殷荆州有所识，作赋，是束皙慢戏之流。殷甚以为有才，语王恭：「适见新文，甚可观。」便于手巾函中出之。王读，殷笑之不自胜；王看竟，亦不言好恶，但以如意帖之而已。殷怅然自失。
　　羊绥第二子孚，少有俊才，与谢益寿相好。尝早往谢许，未食。俄而王齐、王睹来。既先不相识，王向席有不说色，欲使羊去。羊了不眄，唯脚委几上，咏瞩自若。谢与王叙寒温数语毕，还与羊谈赏，王方悟其奇，乃合共语。须臾食下，二王都不得餐，唯属羊不暇。羊不大应对之，而盛进食，食毕便退。遂苦相留，羊义不住，直云：「向者不得从命，中国尚虚。」二王是孝伯两弟。
　　识鉴第七
　　曹公少时见乔玄，玄谓曰：「天下方乱，群雄虎争，拨而理之，非君乎？然君实是乱世之英雄，治世之奸贼。恨吾老矣，不见君富贵，当以子孙相累。」
　　曹公问裴潜曰：「卿昔与刘备共在荆州，卿以备才如何？」潜曰：「使居中国，能乱人，不能为治；若乘边守险，足为一方之主。」
　　何晏、邓扬、夏侯玄并求傅嘏交，而嘏终不许。诸人乃因荀粲说合之，谓嘏曰：「夏侯太初一时之杰士，虚心于子，而卿意怀不可交。合则好成，不合则致隙。二贤若穆，则国之休。此蔺相如所以下廉颇也。」傅曰：「夏侯太初志大心劳，能合虚誉，诚可谓利口覆国之人。何晏、邓扬有为而躁，博而寡要，外好利而内无关□（竹龠），贵同恶异，多言而妒前。多言多衅，妒前无亲。以吾观之，此三贤者，皆败德之人尔，远之犹恐罹祸，况可亲之邪？」后皆如其言。
　　晋宣武讲武于宣武场，帝欲偃武修文，亲自临幸，悉召群臣。山公谓不宜尔，因与诸尚书言孙、吴用兵本意。遂究论，举坐无不咨嗟，皆曰：「山少傅乃天下名言。」后诸王骄汰，轻遘祸难。于是寇盗处处蚁合，郡国多以无备，不能制服，遂渐炽盛，皆如公言。时人以谓「山涛不学孙、吴，而暗与之理会」。王夷甫亦叹云：「公暗与道合。」
　　王夷甫父□（义无丶），为平北将军，有公事，使行人论，不得。时夷甫在京师，命驾见仆射羊祜、尚书山涛。夷甫时总角，姿才秀异，叙致既快，事加有理，涛甚奇之。既退，看之不辍，乃叹曰：「生儿不当如王夷甫邪？」羊祜曰：「乱天下者，必此子也！」
　　潘阳仲见王敦小时，谓曰：「君蜂目已露，但豺声未振耳。必能食人，亦当为人所食。」
　　石勒不知书，使人读汉书。闻郦食其劝立六国后，刻印将授之，大惊曰：「此法当失，云何得遂有天下？」至留侯谏，乃曰：「赖有此耳！」
　　卫□（王介）年五岁，神衿可爱。祖太保曰：「此儿有异，顾我老，不见其大耳！」
　　刘越石云：「华彦夏识能不足，强果有余。」
　　张季鹰辟齐王东曹掾，在洛，见秋风起，因思吴中菰菜羹、鲈鱼脍，曰：「人生贵得适意尔，何能羁宦数千里以要名爵？」遂命驾便归。俄而齐王败，时人皆谓见机。
　　诸葛道明初过江左，自名道明，名亚王、庾之下。先为临沂令，丞相谓曰：「明府当为黑头公。」
　　王子平素不知眉子，曰：「志大其量，终当死坞壁间。」
　　王大将军始下，杨朗苦谏不从，遂为王致力。乘「中鸣云露车」迳前，曰：「听下官鼓音，一进而捷。」王先把其手曰：「事克，当相用为荆州。」既而忘之。以为南郡。王败后，明帝收朗，欲杀之。帝寻崩，得免。后兼三公，署数十人为官属。此诸人当时并无名，后皆被知遇。于时称其知人。
　　周伯仁母冬至举酒赐三子曰：「吾本谓度江托足无所，尔家有相，尔等并罗列吾前，复何忧？」周嵩起，长跪而泣曰：「不如阿母言。伯仁为人志大而才短，名重而识暗，好乘人之弊，此非自全之道；嵩性狼抗，亦不容于世；唯阿奴碌碌，当在阿母目下耳。」
　　王大将军既亡，王应欲投世儒，世儒为江州；王含欲投王舒，舒为荆州。含语应曰：「大将军平素与江州云何，而汝欲归之？」应曰：「此乃所以宜往也。江州当人强盛时，能抗同异，此非常人所行。及睹衰厄，必兴愍恻。荆州守文，岂能作意表行事？」含不从，遂共投舒。舒果沈含父子于江。彬闻应当来，密具船以待之。竟不得来，深以为恨。
　　武昌孟嘉作庾太尉州从事，已知名。褚太傅有知人鉴，罢豫章，还过武昌，问庾曰：「闻孟从事佳，今在此不？」庾曰：「卿自求之。」褚眄睐良久，指嘉曰：「此君小异，得无是乎？」庾大笑曰：「然。」于时既叹褚之默识，又欣嘉之见赏。
　　戴安道年十余岁，在瓦官寺画。王长史见之，曰：「此童非徒能画，亦终当致名。
　　恨吾老，不见其盛时耳！」
　　王仲祖、谢仁祖、刘真长俱至丹阳墓所省殷扬州，殊有确然之志。既反，王、谢相谓曰：「渊源不起，当如苍生何？」深为忧叹。刘曰：「卿诸人真忧渊源不起邪？」
　　小庾临终，自表以子园客为代。朝廷虑其不从命，未知所遣，乃共议用桓温。刘尹曰：「使伊去，必能克定西楚，然恐不可复制。」
　　桓公将伐蜀，在事诸贤咸以李势在蜀既久，承藉累叶，且形据上流，三峡未易可克。唯刘尹云：「伊必能克蜀。观其蒲博，不必得，则不为。」
　　谢公在东山畜妓，简文曰：「安石必出，既与人同乐，亦不得不与人同忧。」
　　郗超与谢玄不善。苻坚将问晋鼎，既已狼噬梁、岐，又虎视淮阴矣。于时朝议遣玄北讨，人间颇有异同之论。唯超曰：「是必济事。吾昔尝与共在桓宣武府，见使才皆尽，虽履屐之间，亦得其任。以此推之，容必能立勋。」元功既举，时人咸叹超之先觉，又重其不以爱憎匿善。
　　韩康伯与谢玄亦无深好。玄北征后，巷议疑其不振。康伯曰：「此人好名，必能战。」玄闻之甚忿，常于众中厉色曰：「丈夫提千兵入死地，此事君亲故发，不得复云为名！」
　　褚期生少时，谢公甚知之，恒云：「褚期生若不佳者，仆不复相士。」
　　郗超与傅瑗周旋。瑗见其二子，并总发，超观之良久，谓瑗曰：「小者才名皆胜，然保卿家者，终当在兄。」即傅亮兄弟也。
　　王恭随父在会稽，王大自都来拜墓，恭暂往墓下看之。为人素善，遂十余日方还。
　　父问恭：「何故多日？」对曰：「与阿大语，蝉连不得归。」因语之曰：「恐阿大非尔之友，终乖爱好。」果如其言。
　　车胤父作南平郡功曹，太守王胡之避司马无忌之难，置郡于酆阴。是时胤十余岁，胡之每出，尝于篱中见而异焉。谓胤父曰：「此儿当致高名。」后游集，恒命之。胤长，又为桓宣武所知。清通于多士之世，官至选曹尚书。
　　王忱死，西镇未定，朝贵人人有望。时殷仲堪在门下，虽局机要，资名轻小，人情未以方岳相许。晋孝武欲拔亲近腹心，遂以殷为荆州。事定，诏未出，王□（王旬）问殷曰：「陕西何故未有处分？」殷曰：「已有人。」王历问公卿，咸云：「非。」王自计才地，必应任己。复问：「非我邪？」殷曰：「亦似非。」其夜，诏出用殷。王语所亲曰：「岂有黄门郎而受如此任！仲堪此举，乃是国之亡徵。」
　　赏誉第八
　　陈仲举尝叹曰：「若周子居者，真治国者器。譬诸宝剑，则世之干将。」
　　世目李元礼「谡谡如劲松下风。」
　　谢子微见许子将兄弟，曰：「平舆之渊，有二龙焉。」见许子政弱冠之时，叹曰：「若许子政者，有干国之器。正色忠謇，则陈仲举之匹；伐恶退不肖，范孟博之风。」
　　公孙度目邴原：「所谓云中白鹤，非燕雀之网所能罗也。」
　　锺士季目王安丰：「阿戎了了解人意。」谓裴公之谈，经日不竭。吏部郎阙，文帝问其人于锺会，会曰：「裴楷清通，王戎简要，皆其选也」于是用裴。
　　王浚冲、裴叔则二人，总角诣锺士季，须臾去，后客问锺曰：「向二童何如？」锺曰：「裴楷清通，王戎简要。后二十年，此二贤当为吏部尚书，冀尔时天下无滞才。」
　　谚曰：「后来领袖有裴秀。」
　　裴令公目夏侯太初：「肃肃如入廊庙中，不修敬而人自敬。」一曰：「如入宗庙，琅琅但见礼乐器。见锺士季，如观武库，但睹矛戟。见傅兰硕，江□（广啬）靡所不有。见山巨源，如登山临下，幽然深远。」
　　羊公还洛，郭奕为野王令。羊至界，遣人要之。郭便自往。既见，叹曰。「羊叔子何必减郭太业！」复往羊许，小悉还，又叹曰：「羊叔子去人远矣！」羊既去，郭送之弥日，一举数百里，遂以出境免官。复叹曰：「羊叔子何必减颜子！」
　　王戎目山巨源：「如璞玉浑金，人皆钦其宝，莫知名其器。」
　　羊长和父繇与太傅祜同堂相善，仕至车骑掾。早卒。长和兄弟五人，幼孤。祜来哭，见长和哀容举止，宛若成人，乃叹曰：「从兄不亡矣！」
　　山公举阮咸为吏部郎，目曰：「清真寡欲，万物不能移也。」
　　王戎目阮文业：「清伦有鉴识，汉元以来未有此人。」
　　武元夏目裴、王曰：「戎尚约，揩清通。」
　　庾子嵩目和峤：「森森如千丈松，虽磊□（石可）有节目，施之大厦，有栋梁之用。」
　　王戎曰：「太尉神姿高彻，如瑶林琼树，自然是风尘外物。」
　　王汝南既除生服，遂停墓所。兄子济每来拜墓，略不过叔，叔亦不候。济脱时过，止寒温而已。后聊试问近事，答对甚有音辞，出济意外，济极惋愕；仍与语，转造精微。济先略无子侄之敬，既闻其言，不觉懔然，心形俱肃。遂留共语，弥日累夜。济虽俊爽，自视缺然，乃喟然叹曰：「家有名士三十年而不知！」济去，叔送至门。济从骑有一马绝难乘，少能骑者。济聊问叔：「好骑乘不？」曰：「亦好尔。」济又使骑难乘马，叔姿形既妙，回策如萦，名骑无以过之。济益叹其难测，非复一事。既还，浑问济：「何以暂行累日？」济曰：「始得一叔。」浑问其故，济具叹述如此。浑曰：「何如我？」济曰：「济以上人。」
　　武帝每见济，辄以湛调之，曰：「卿家痴叔死未？」济常无以答。既而得叔，后武帝又问如前，济曰：「臣叔不痴。」称其实美。帝曰：「谁比？」济曰：「山涛以下，魏舒以上。」
　　于是显名，年二十八始宦。
　　裴仆射，时人谓为「言谈之林薮」。
　　张华见褚陶，语陆平原曰：「君兄弟龙跃云津，顾彦先凤鸣朝阳。谓东南之宝已尽，不意复见诸生。」陆曰：「公未睹不鸣不跃者耳！」
　　有问秀才：「吴旧姓如何？」答曰：「吴府君圣王之老成，明时之俊（义无丶）。
　　朱永长理物之至德，清选之高望。严仲弼九皋之鸣鹤，空谷之白驹。顾彦先八音之琴瑟，五色之龙章。张威伯岁寒之茂松，幽夜之逸光。陆士衡、士龙鸿鹄之□（衮公换非）回，悬鼓之待槌。凡此诸君：以洪笔为□（钅且）耒，以纸札为良田。以玄默为稼穑，以义理为丰年。以谈论为英华，以忠恕为珍宝。著文章为锦绣，蕴五经为缯帛。坐谦虚为席荐，张义让为帷幕。行仁义为室宇，修道德为广宅。」
　　人问王夷甫：「山巨源义理何如？是谁辈？」王曰：「此人初不肯以谈自居，然不读老、庄，时闻其咏，往往与其旨合。」
　　洛中雅雅有三嘏：刘粹字纯嘏，宏字终嘏，漠字冲嘏，是亲兄弟，王安丰甥，并是王安丰女婿。宏，真长祖也。洛中铮铮冯惠卿，名荪，是播子。荪与邢乔俱司徒李胤外孙，及胤子顺并知名。时称「冯才清，李才明，纯粹邢。」
　　卫伯玉为尚书令，见乐广与中朝名士谈议，奇之曰：「自昔诸人没已来，常恐微言将绝。今乃复闻斯言于君矣！」命子弟造之，曰：「此人，人之水镜也，见之若披云雾睹青天。」
　　王太尉曰。「见裴令公精明朗然，笼盖人上，非凡识也。若死而可作，当与之同归。」或云王戎语。
　　王夷甫自叹：「我与乐令谈，未尝不觉我言为烦。」
　　郭子玄有俊才，能言老庄，庾□（凯几换攵）尝称之，每曰：「郭子玄何必减庾子嵩！」
　　王平子目太尉：「阿兄形似道，而神锋太俊。」太尉答曰：「诚不如卿落落穆穆。」
　　太傅府有三才：刘庆孙长才，潘阳仲大才，裴景声清才。
　　林下诸贤，各有俊才子：藉子浑，器量弘旷；康子绍，清远雅正；涛子简，疏通高素；咸子瞻，虚夷有远志，瞻弟孚，爽朗多所遗；秀子纯、悌，并令淑有清流；戎子万子，有大成之风，苗而不秀；唯伶子无闻。凡此诸子，唯瞻为冠，绍、简亦见重当世。
　　庾子躬有废疾，甚知名，家在城西，号曰：「城西公府。」
　　王夷甫语乐令：「名士无多人，故当容平子知。」
　　王太尉云：「郭子玄语议如悬河泄水，注而不竭。」
　　司马太傅府多名士，一时俊异。庾文康云：「见子嵩在其中，常自神王。」
　　太傅东海王镇许昌，以王安期为记事参军，雅相知重。敕世子毗曰：「夫学之所益者浅，体之所安者深。闲习礼度，不如式瞻仪形；讽味遗言，不如亲承音旨。王参军人伦之表，汝其师之。」或曰：「王、赵、邓三参军，人伦之表，汝其师之。」谓安期、邓伯道、赵穆也。袁宏作名士传，直云王参军。或云赵家先犹有此本。
　　庾太尉少为王眉子所知，庾过江，叹王曰：「庇其宇下，使人忘寒暑。」
　　谢幼舆曰：「友人王眉子清通简畅，嵇延祖弘雅劭长，董仲道卓荦有致度。」
　　王公目太尉：「岩岩清峙，壁立千仞。」
　　庾太尉在洛下，问讯中郎，中郎留之云：「诸人当来。」寻温元甫、刘王乔、裴叔则俱至，酬酢终日。庾公犹忆刘、裴之才俊，元甫之清中。
　　蔡司徒在洛，见陆机兄弟在参佐廨中，三间瓦屋，士龙住东头，士衡住西头。士龙为人文弱可爱，士衡长七尺余，声作锺声，言多慷慨。
　　王长史是庾子躬之外孙，丞相目子躬云：「入理泓然，我已上人。」
　　庾太尉目于中郎：「家从谈谈之许。」
　　庾公目中郎：「神气融散，差如得上。」
　　刘琨称祖车骑为朗诣，曰：「少为王敦所叹。」
　　时人目庾中郎：「善于托大，长于自藏。」
　　王平子迈世有俊才，少所推服。每闻卫□（王介）言，辄叹息绝倒。
　　王大将军与元皇表云：「舒风概简正，允作雅人，自多于邃，最是臣少所知拔。中间夷甫、澄见语：『卿知处明、茂弘。茂弘已有令名，真副卿清论；处明亲疏无知之者。吾常以卿言为意，殊未有得，恐已悔之？』臣慨然曰：『君以此试。顷来始乃有称者。』展常人正自患知之使过，不知使负实。」
　　周侯于荆州败绩，还，未得用。王丞相与人书曰：「雅流宏器，何可得遗？」
　　时人欲题目高坐而未能，桓廷尉以问周侯，周侯曰：「可谓卓朗。」桓公曰：「精神渊著。」
　　王大将军称其儿云：「其神候似欲可。」
　　卞令目叔向：「朗朗如百间屋。」
　　王敦为大将军，镇豫章，卫□（王介）避乱，从洛投敦，相见欣然，谈话弥日。于时谢鲲为长史，敦谓鲲曰：「不意永嘉之中，复闻正始之音。阿平若在，当复绝倒。」
　　王平子与人书，称其儿「风气日上，足散人怀」。
　　胡毋彦国吐佳言如屑，后进领袖。
　　王丞相云：「刁亮之察察，戴若思之岩岩，卞望之峰距。」
　　大将军语右军：「汝是我佳子弟，当不减阮主簿。」
　　世目周侯「嶷如断山」。
　　王丞相召祖约夜语，至晓不眠。明旦有客，公头鬓未理，亦小倦。客曰：「公昨如是，似失眠。」公曰：「昨与士少语，遂使人忘疲。」
　　王大将军与丞相书，称杨朗曰：「世彦识器理政，才隐明断。既为国器，且是杨侯淮之子。位望殊为陵迟，卿亦足与之处。」
　　何次道往丞相许，丞相以麈尾指坐，呼何共坐曰：「来，来，此是君坐。」
　　丞相治扬州廨舍，按行而言曰：「我正为次道治此尔！」何少为王公所重，故屡发此叹。
　　王丞相拜司徒而叹曰：「刘王乔若过江，我不独拜公。」
　　王蓝田为人晚成，时人乃谓之痴。王丞相以其东海子，辟为掾。常集聚，王公每发言，众人竞赞之；述于末坐曰：「主非尧、舜，何得事事皆是？」丞相甚相叹赏。
　　世目杨朗：「沈审经断。」蔡司徒云：「若使中朝不乱，杨氏作公方未已。」谢公云：「朗是大才。」
　　刘万安，即道真从子，庾公所谓「灼然玉举」。又云：「千人亦见，百人亦见。」
　　庾公为护军，属桓廷尉觅一佳吏，乃经年。桓后遇见徐宁而知之，遂致于庾公，曰：「人所应有，其不必有；人所应无，己不必无，真海岱清士。」
　　桓茂伦云：「褚季野皮里阳秋。」谓其裁中也。
　　何次道尝送东人，瞻望见贾宁在后轮中，曰：「此人不死，终为诸侯上客。」
　　杜弘治墓崩，哀容不称。庾公顾谓诸客曰：「弘治至羸，不可以致哀。」又曰：「弘治哭不可哀。」
　　世称「庾文康为丰年玉，稚恭为荒年谷。」庾家论云是文康称「恭为荒年谷，庾长仁为丰年玉。」
　　世目「杜弘治标鲜，季野穆少。」
　　有人目杜弘治「标鲜清令，盛德之风，可乐咏也。」
　　庾公云：「逸少国举。」故庾倪为碑文云：「拔萃国举。」
　　庾稚恭与桓温书称：「刘道生日夕在事，大小殊快。义怀通乐，既佳，且足作友，正实良器，推此与君，同济艰不者也。」
　　王蓝田拜扬州，主簿请讳，教云：「亡祖、先君，名播海内，远近所知；内讳不出于外。余无所讳。」
　　萧中郎，孙承公妇父。刘尹在抚军坐，时拟为太常。刘尹云：「萧祖周不知便可作三公不？自此以还，无所不堪。」
　　谢太傅未冠，始出西，诣王长史，清言良久。去后，苟子问曰：「向客何如尊？」
　　长史曰：「向客□□（wei
　　wei
　　），为来逼人。」
　　王右军语刘尹：「故当共推安石。」刘尹曰：「若安石东山志立，当与天下共推之。」
　　谢公称蓝田：「掇皮皆真。」
　　桓温行经王敦墓边过，望之云：「可儿！可儿！」
　　殷中军道王右军云：「逸少清贵人，吾于之甚至，一时无所后。」
　　王仲祖称殷渊源：「非以长胜人，处长亦胜人。」
　　王司州与殷中军语，叹云：「己之府奥，早已倾泻而见；殷陈势浩汗，众源未可得测。」
　　王长史谓林公：「真长可谓金玉满堂。」林公曰：「金玉满堂，复何为简选？」王曰：「非为简选，直致言处自寡耳。」
　　王长史道江道群：「人可应有，乃不必有；人可应无，己必无。」
　　会稽孔沈、魏□（岂页）、虞球、虞存、谢奉并是四族之俊，于时之杰。孙兴公目之曰：「沈为孔家金，□（岂页）为魏家玉，虞为长、琳宗，谢为弘道伏。」
　　王仲祖、刘真长造殷中军谈，谈竟，俱载去。刘谓王曰：「渊源真可。」王曰：「卿故堕其云雾中。」
　　刘尹每称王长史云：「性至通而自然有节。」
　　王右军道谢万石「在风林中，为自遒上」，叹林公「器朗神俊」，道祖士少「风领毛骨，恐没世不复见如此人」，道刘真长「标云柯而不扶疏」。
　　简文目庾赤玉：「省率治除」，谢仁祖云：「庾赤玉胸中无宿物。」
　　庾中军道韩太常曰：「康伯少自标置，居然是出群器；及其发言遣辞，往往有情致。」
　　简文道王怀祖：「才既不长，于荣利又不淡；直以真率少许，便足对人多多许。」
　　林公谓王右军云：「长史作数百语，无非德音，如恨不苦。」王曰：「长史自不欲苦物。」
　　殷中军与人书，道谢万：「文理转遒，成殊不易。」
　　王长史云：「江思悛思怀所通，不翅儒域。」
　　许玄度送母，始出都，人问刘尹：「玄度定称所闻不？」刘曰：「才情过于所闻。」
　　阮光禄云：「王家有三年少：右军、安期、长豫。」
　　谢公道豫章：「若遇七贤，必自把臂入林。」
　　王长史叹林公：「寻微之功，不减辅嗣。」
　　殷渊源在墓所几十年。于时朝野以拟管、葛，起不起，以卜江左兴亡。
　　殷中军道右军：「清鉴贵要」。
　　谢太傅为桓公司马。桓诣谢，值谢梳头，遽取衣帻。桓公云：「何烦此。」因下共语至暝。既去，谓左右曰：「颇曾见如此人不？」
　　谢公作宣武司马，属门生数十人于田曹中郎赵悦子。悦子以告宣武，宣武云：「且为用半。」赵俄而悉用之，曰：「昔安石在东山，缙绅敦逼，恐不豫人事。况今自乡选，反违之邪？」
　　桓宣武表云：「谢尚神怀挺率，少致民誉。」
　　世目谢尚为「令达」。阮遥集云：「清畅似达。」或云：「尚自然令上。」
　　桓大司马病。谢公往省病，从东门入。桓公遥望，叹曰：「吾门中久不见如此人！」
　　简文目敬豫为「朗豫」。
　　孙兴公为庾公参军，共游白石山，卫君长在坐。孙曰：「此子神情都不关山水，而能作文。」庾公曰：「卫风韵虽不及卿诸人，倾倒处亦不近。」孙遂沐浴此言。
　　王右军目陈玄伯：「垒块有正骨」。
　　王长史云：「刘尹知我，胜我自知。」
　　王、刘听林公讲，王语刘曰：「向高坐者，故是凶物。」复更听，王又曰「自是钵□（钅于）后王、何人也。」
　　许玄度言：「琴赋所谓『非至精者，不能与之析理』，刘尹其人；『非渊静者，不能与之闲止』，简文其人。」
　　魏隐兄弟少有学义，总角诣谢奉。奉与语，大说之，曰：「大宗虽衰，魏氏已复有人。」
　　简文云：「渊源语不超诣简至，然经纶思寻处，故有局陈。」
　　初，法汰北来，未知名，王领军供养之。每与周旋，行来往名胜许，辄与俱。不得汰，便停车不行。因此名遂重。
　　王长史与大司马书，道渊源「识致安处，足副时谈。」
　　谢公云：「刘尹语审细。」
　　桓公语嘉宾：「阿源有德有言，向使作令仆，足以仪行百揆。朝廷用违其才耳。」
　　简文语嘉宾：「刘尹语末后亦小异，回复其言，亦乃无过。」
　　孙兴公、许玄度共在白楼亭，共商略先往名达。林公既非所关，听讫，云：「二贤故自有才情。」
　　王右军道东阳。「我家阿林，章清太出。」
　　王长史与刘尹书，道渊源「触事长易。」
　　谢中郎云：「王修载乐托之性，出自门风。」
　　林公云：「王敬仁是超悟人。」
　　刘尹先推谢镇西，谢后雅重刘，曰：「昔尝北面。」
　　谢太傅称王修龄曰：「司州可与林泽游。」
　　谚曰：「扬州独步王文度，后来出人郗嘉宾。」
　　人问王长史江□（彪几换林）兄弟群从。王答曰：「诸江皆复足自生活。」
　　谢太傅道安北：「见之乃不使人厌，然出户去，不复使人思。」
　　谢公云：「司州造胜遍决。」
　　刘尹云：「见何次道饮酒，使人欲倾家酿。」
　　谢太傅语真长：「阿龄于此事故欲太厉。」刘曰：「亦名士之高操者。」
　　王子猷说：「世目士少为朗，我家亦以为彻朗。」
　　谢公云：「长史语甚不多，可谓有令音。」
　　谢镇西道敬仁：「文学镞镞，无能不新。」
　　刘尹道江道群「不能言而能不言」。
　　林公云：「见司州警悟交至，使人不得住，亦终日忘疲。」
　　世称「苟子秀出，阿兴清和。」
　　简文云：「刘尹茗柯有实理。」
　　谢胡儿作著作郎，尝作王堪传，不谙堪是何似人，咨谢公。谢公答曰：「世胄亦被遇。堪，烈之子。阮千里姨兄弟，潘安仁中外。安仁诗所谓『子亲伊姑，我父唯舅』。是许允婿。」
　　谢太傅重邓仆射，常言：「天道无知，使伯道无儿。」
　　谢公与王右军书曰：「敬和栖托好佳。」
　　吴四姓旧目云：「张文，朱武，陆忠，顾厚。」
　　谢公语王孝伯：「君家蓝田，举体无常人事。」
　　许掾尝诣简文，尔时风恬月朗，乃共作曲室中语。襟情之咏，偏是许之所长。辞寄清婉，有逾平日。简文虽契素，此遇尤相咨嗟，不觉造膝，共叉手语，达于将旦。既而曰：「玄度才情，故未易多有许。」
　　殷允出西，郗超与袁虎书云：「子思求良朋，托好足下，勿以开美求之。」世目袁为「开美」，故子敬诗曰：「袁生开美度。」
　　谢车骑问谢公：「真长至峭，何足乃重？」答曰：「是不见耳！阿见子敬，尚使人不能已。」
　　谢公领中书监，王东亭有事应同上省。王后至，坐促，王、谢虽不通，太傅犹敛膝容之。王神意闲畅，谢公倾目。还谓刘夫人曰：「向见阿瓜，故自未易有。虽不相关，正是使人不能已已。」
　　王子敬语谢公：「公故萧洒。」谢曰：「身不萧洒，君道身最得，身正自调畅。」
　　谢车骑初见王文度，曰：「见文度，虽萧洒相遇，其复□（忄音）□（忄音）竟夕。」
　　范豫章谓王荆州：「卿风流俊望，真后来之秀。」王曰：「不有此舅，焉有此甥？」
　　子敬与子猷书，道「兄伯萧索寡会，遇酒则酣畅忘反，乃自可矜。」
　　张天锡世雄凉州，以力弱诣京师，虽远方殊类，亦边人之桀也。闻皇京多才，钦羡弥至。犹在渚住，司马著作往诣之。言容鄙陋，无可观听。天锡心甚悔来，以遐外可以自固。王弥有俊才美誉，当时闻而造焉。既至，天锡见其风神清令，言话如流，陈说古今，无不贯悉。又谙人物氏族，中来皆有证据。天锡讶服。
　　王恭始与王建武甚有情，后遇袁悦之间，遂至疑隙。然每至兴会，故有相思。时恭尝行散至京口射堂，于时清露晨流，新桐初引，恭目之曰：「王大故自濯濯。」
　　司马太傅为二王目曰：「孝伯亭亭直上，阿大罗罗清疏。」
　　王恭有清辞简旨，能叙说而读书少，颇有重出。有人道孝伯常有新意，不觉为烦。
　　殷仲堪丧后，桓玄问仲文：「卿家仲堪，定是何似人？」仲文曰：「虽不能休明一世，足以映彻九泉。」
　　品藻第九
　　汝南陈仲举，颍川李元礼二人，共论其功德，不能定先后。蔡伯喈评之曰：「陈仲举强于犯上，李元礼严于摄下，犯上难，摄下易。」仲举遂在「三君」之下，元礼居「八俊」
　　之上。
　　庞士元至吴，吴人并友之。见陆绩、顾劭、全琮，而为之目曰：「陆子所谓驽马有逸足之用，顾子所谓驽牛可以负重致远。」或问：「如所目，陆为胜邪？」曰：「驽马虽精速，能致一人耳。驽牛一日行百里，所致岂一人哉？」吴人无以难。「全子好声名，似汝南樊子昭。」
　　顾劭尝与庞士元宿语，问曰：「闻子名知人，吾与足下孰愈？」曰：「陶冶世俗，与时浮沉，吾不如子；论王霸之余策，览倚仗之要害，吾似有一日之长。」劭亦安其言。
　　诸葛瑾弟亮，及从弟诞，并有盛名，各在一国。于时以为「蜀得其龙，吴得其虎，魏得其狗。」诞在魏与夏侯玄齐名；瑾在吴，吴朝服其弘量。
　　司马文王问武陔：「陈玄伯何如其父司空？」陔曰：「通雅博畅，能以天下声教为己任者，不如也；明练简至，立功立事，过之。」
　　正始中，人士比论，以五荀方五陈：荀淑方陈□（宀是），荀靖方陈谌，荀爽方陈纪，荀□（或彡）方陈群，荀觊方陈泰。又以八裴方八王：裴徽方王祥，裴楷方王夷甫，裴康方王绥，裴绰方王澄，裴瓒方王敦，裴遐方王导，裴□（危页）方陈王戎，裴邈方王玄。
　　冀州刺史杨准二子乔与髦，俱总角为成器。准与裴□（危页）、乐广友善，遣见之。
　　□（危页）性弘方，爱乔之有高韵，谓准曰：「乔当及卿，髦小减也。」广性清淳，爱髦之有神检，谓准曰：「乔自及卿，然髦尤精出。」淮笑曰：「我二儿之优劣，乃裴、乐之优劣。」论者评之，以为乔虽高韵，而检不匝；乐言为得。然并为后出之俊。
　　刘令言始入洛，见诸名士而叹曰：「王夷甫太解明，乐彦辅我所敬，张茂先我所不解，周弘武巧于用短，杜方叔拙于用长。」
　　王夷甫云：「闾丘冲优于满奋、郝隆。此三人并是高才，冲最先达。」
　　王夷甫以王东海比乐令，故王中郎作碑云：「当时标榜，为乐广之俪。」
　　庾中郎与王平子雁行。
　　王大将军在西朝时，见周侯，辄扇障面不得住。后度江左，不能复尔，王叹曰：「不知我进，伯仁退？」
　　会稽虞□（马斐），元皇时与桓宣武同侠，其人有才理胜望。王丞相尝谓□（马斐）曰：「孔愉有公才而无公望，丁潭有公望而无公才，兼之者其在卿乎？」□（马斐）未达而丧。
　　明帝问周伯仁：「卿自谓何如郗鉴？」周曰：「鉴方臣，如有功夫。」复问郗，郗曰：「周觊比臣，有国士门风。」
　　王大将军下，庾公问：「闻卿有四友，何者是？」答曰：「君家中郎、我家太尉、阿平、胡毋彦国。阿平故当最劣。」庾曰：「似未肯劣。」庾又问：「何者居其右？」王曰：「自有人。」又问：「何者是？」王曰：「噫！其自有公论。」左右蹑公，公乃止。
　　人问王丞相：「周侯何如和峤？」答曰：「长舆嵯蘖（峨？）。」
　　明帝问谢鲲：「君自谓何如庾亮？」答曰：「端委庙堂，使百僚准则，臣不如亮；一丘一壑，自谓过之。」
　　王丞相二弟不过江，曰颍、曰敞。时论以颍比邓伯道，敞比温忠武，议郎、祭酒者也。
　　明帝问周侯：「论者以卿比郗鉴，云何？」周曰：「陛下不须牵□（岂页）比。」
　　王丞相云：「顷下论以我比安期、千里。亦推此二人；唯共推太尉，此君特秀。」
　　宋□（礻韦）曾为王大将军妾，后属谢镇西。镇西问□（礻韦）：「我何如王？」
　　答曰：「王比使君，田舍、贵人耳。」镇西妖冶故也。
　　明帝问周伯仁：「卿自谓何如庾元规？」对曰：「萧条方外，亮不如臣；从容廊庙，臣不如亮。」
　　王丞相辟王蓝田为掾，庾公问丞相：「蓝田何似？」王曰：「真独简贵，不减父祖，然旷澹处，故当不如尔。」
　　卞望之云：「郗公体中有三反，方于事上，好下佞己，一反；治身清贞，大修计校，二反；自好读书，憎人学问，三反。」
　　世论温太真是过江第二流之高者。时名辈共说人物，第一将尽之间，温常失色。
　　王丞相云：「见谢仁祖，恒令人得上。」与何次道语，唯举手指地曰：「正自尔馨。」
　　何次道为宰相，人有讥其信任不得其人。阮思旷慨然曰：「次道自不至此。但布衣超居宰相之位，可恨！唯此一条而已。」
　　王右军少时，丞相云：「逸少何缘复减万安邪？」
　　郗司空家有伧奴，知及文章，事事有意。王右军向刘尹称之。刘问：「何如方回？」问曰：「此正小人有意向耳，何得便比方回？」刘曰：「若不如方回，故是常奴耳。」
　　时人道阮思旷：「骨气不及右军，简秀不如真长，韶润不如仲祖，思致不如渊源，而兼有诸人之美。」
　　简文云：「何平叔巧累于理，嵇叔夜俊伤其道。」
　　时人共论晋武帝出齐王之与立惠帝，其失孰多？多谓立惠帝为重。桓温曰：「不然，使子继父业，弟承家祀，有何不可？」
　　人问殷渊源：「当世王公以卿比裴叔道，云何？」殷曰：「故当以识通暗处。」
　　抚军问殷浩：「卿定何如裴逸民？」良久答曰：「故当胜耳。」
　　桓公少于殷侯齐名，常有竞心。桓问殷：「卿何如我？」殷云：「我与我周旋久，宁作我。」
　　抚军问孙兴公：「刘真长何如？」曰：「清蔚简令。」「王仲祖何如？」
　　曰：「温润恬和。」「桓温何如？」曰：「高爽迈出。」「谢仁祖何如？」曰：「清易令达。」「阮思旷何如？」曰：「弘润通长。」「袁羊何如？」曰：「洮洮清便。」「殷洪远何如？」曰：「远有致思。」「卿自谓何如？」曰：「下官才能所经，悉不如诸贤；至于斟酌时宜，笼罩当世，亦多所不及。然以不才，时复托怀玄胜，远咏老、庄，萧条高寄，不与时务经怀，自谓此心无所与让也。」
　　桓大司马下都，问真长曰：「闻会稽王语奇进，尔邪？」刘曰：「极进，然故是第二流中人耳。」桓曰：「第一流复是谁？」刘曰：「正是我辈耳！」
　　殷侯既废，桓公语诸人曰：「少时与渊源共骑竹马，我弃去，己辄取之，故当出我下。」
　　人问抚军：「殷浩谈竟何如？」答曰：「不能胜人，差可献酬群心。」
　　简文云：「谢安南清令不如其弟，学义不及孔岩，居然自胜。」
　　未废海西时，王元琳问桓元子：「箕子、比干迹异心同，不审明公孰是孰非？」
　　曰：「仁称不异，宁为管仲。」
　　刘丹阳、王长史在瓦官寺集，桓护军亦在坐，共商略西朝及江左人物。或问：「杜弘治何如卫虎？」桓答曰：「弘治肤清，卫虎奕奕神令。」王、刘善其言。
　　刘尹抚王长史背曰：「阿奴比丞相，但有都长。」
　　刘尹、王长史同坐，长史酒酣起舞。刘尹曰：「阿奴今日不复减向子期。」
　　桓公问孔西阳：「安石何如仲文？」孔思未对，反问公曰：「何如？」答曰：「安石居然不可陵践其处，故乃胜也。」
　　谢公与时贤共赏说，遏、胡儿并在坐，公问李弘度曰：「卿家平阳何如乐令？」于是李潸然流涕曰：「赵王篡逆，乐令亲授玺绶。亡伯雅正，耻处乱朝，遂至仰药，恐难以相比！此自显于事实，非私亲之言。」谢公语胡儿曰：「有识者果不异人意。」
　　王修龄问王长史：「我家临川，何如卿家宛陵？」长史未答，修龄曰：「临川誉贵。」长史曰：「宛陵未为不贵。」
　　刘尹至王长史许清言，时苟子年十三，倚床边听。既去，问父曰：「刘尹语何如尊？」长史曰：「韶音令辞，不如我，往辄破的，胜我。」
　　谢万寿春败后，简文问郗超：「万自可败，那得乃尔失士卒情？」超曰：「伊以率任之性，欲区别智勇。」
　　刘尹谓谢仁祖曰：「自吾有四友，门人加亲。」谓许玄度曰：「自吾有由，恶言不及于耳。」二人皆受而不恨。
　　世目殷中军：「思纬淹通，比羊叔子。」
　　有人问谢安石、王坦之优劣于桓公。桓公停欲言，中悔，曰：「卿喜传人语，不能复语卿。」
　　王中郎尝问刘长沙曰：「我何如苟子？」刘答曰：「卿才乃当不胜苟子，然会名处多。」王笑曰：「痴！」
　　支道林问孙兴公：「君何如许掾？」孙曰：「高情远致，弟子早已服膺；一吟一咏，许将北面。」
　　王右军问许玄度：「卿自言何如安石？」许未答，王因曰：「安石故相为雄，阿万当裂眼争邪？」
　　刘尹云：「人言江□（彪几换林）田舍，江乃自田宅屯。」
　　谢公云：「金谷中苏绍最胜。」绍是石崇姊夫，苏则孙，愉子也。
　　刘尹目庾中郎：「虽言不□（忄音）□（忄音）似道，突兀差可以拟道。」
　　孙承公云：「谢公清于无奕，润于林道。」
　　或问林公：「司州何如二谢？」林公曰：「故当攀安提万。」
　　孙兴公、许玄度皆一时名流。或重许高情，则鄙孙秽行，或爱孙才藻，而无取于许。
　　郗嘉宾道谢公：「造膝虽不深彻，而缠绵纶至。」又曰：「右军诣嘉宾。」嘉宾闻之曰：「不得称诣，政得谓之朋耳。」谢公以嘉宾言为得。
　　庾道季云：「思理伦和，吾愧康伯；志力强正，吾愧文度。自此已还，吾皆百之。」
　　王僧恩轻林公，蓝田曰：「勿学汝兄，汝兄自不如伊。」
　　简文问孙兴公：「袁羊何似？」答曰：「不知者不负其才，知之者无取其体。」
　　蔡叔子云：「韩康伯虽无骨干，然亦肤立。」
　　郗嘉宾问谢太傅曰：「林公谈何如嵇公？」谢云：「嵇公勤著脚，裁可得去耳。」
　　又问：「殷何如支？」谢曰：「正尔有超拔，支乃过殷；然□□（wei
　　wei
　　）论辩，恐□（殷？）欲制支。」
　　庾道季云：「廉颇、蔺相如虽千载上死人，懔懔恒如有生气；曹蜍、李志虽见在，厌厌如九泉下人。人皆如此，便可结绳而治，但恐狐狸□（揣扌换犭）貉啖尽。」
　　卫君长是萧祖周妇兄，谢公问孙僧奴：「君家道卫君长云何？」孙曰：「云是世业人。」谢哀叹：「殊不尔，卫自是理义人。」于时以比殷洪远。
　　王子敬问谢公：「林公何如庾公？」谢殊不受，答曰：「先辈初无论，庾公自足没林公。」
　　谢遏诸人共道「竹林」优劣，谢公曰：「先辈初不臧贬『七贤』。」
　　有人以王中郎比车骑，车骑闻之曰：「伊窟窟成就。」
　　谢太傅谓王孝伯：「刘尹亦奇自知，然不言胜长史。」
　　王黄门兄弟三人俱诣谢公，子猷、子重多说俗事，子敬寒温而已。既出，坐客问谢公：「向三贤孰愈？」谢公曰：「小者最胜。」客曰：「何以知之？」谢公曰：「吉人之辞寡，躁人之辞多。推此知之。」
　　谢公问子敬：「君书何如君家尊？」答曰：「固当不同。」公曰：「外人论殊不尔。」王曰：「外人那得知。」
　　王孝伯问谢太傅：「林公何如长史？」太傅曰：「长史韶兴。」问：「何如刘尹？」谢曰：「噫！刘尹秀。」王曰：「若如公言，并不如此二人邪？」谢云：「身意正尔也。」
　　人有问太傅：「子敬可是先辈谁比？」谢曰：「阿敬近撮王、刘之标。」
　　谢公语孝伯：「君祖比刘尹，故为得逮。」孝伯云：「刘尹非不能逮，直不逮。」
　　袁彦伯为吏部郎，子敬与郗嘉宾书曰：「彦伯已入，殊足顿兴往之气。故知捶挞自难为人，冀小却，当复差耳。」
　　王子猷、子敬兄弟共赏高士传人及赞，子敬赏井丹高洁。子猷云：「未若长卿慢世。」
　　有人问袁侍中曰：「殷中堪何如韩康伯？」答曰：「理义所得，优劣乃复未辨；然门庭萧寂，居然有名士风流，殷不及韩。」故殷作诔云：「荆门昼掩，闲庭晏然。」
　　王子敬问谢公：「嘉宾何如道季？」答曰：「道季诚复钞撮清悟，嘉宾故自上。」
　　王□（王旬）疾，临困，问王武冈曰：「世论以我家领军比谁？」武冈曰：「世以比王北中郎。」东亭转卧向壁，叹曰：「人固不可以无年！」
　　王孝伯道谢公浓至。又曰：「长史虚，刘尹秀，谢公融。」
　　王孝伯问谢公：「林公何如右军？」谢曰：「右军胜林公，林公在司州前亦贵彻。」
　　桓玄为太傅，大会，朝臣毕集，坐裁竟，问王桢之曰：「我何如卿第七叔？」于时宾客为之咽气。王徐徐答曰：「亡叔是一时之标，公是千载之英。」一坐欢然。
　　桓玄问刘太常曰：「我何如谢太傅？」刘答曰：「公高，太傅深。」又曰：「何如贤舅子敬？」答曰：「楂、梨、橘、柚，各有其美。」
　　旧以桓谦比殷仲文。桓玄时，仲文入，桓于庭中望见之，谓同坐曰：「我家中军那得及此也！」
　　规箴第十
　　汉武帝乳母尝于外犯事，帝欲申宪，乳母求救东方朔。朔曰：「此非唇舌所争，尔必望济者，将去时，但当屡顾帝，慎勿言！此或可万一冀耳。」乳母既至，朔亦侍侧，有谓曰：「汝痴耳！帝岂复忆汝乳哺时恩邪！」帝虽才雄心忍，亦深有情恋，乃凄然愍之，即敕免罪。
　　京房与汉元帝共论，因问帝：「幽、厉之君何以亡？所任何人？」答曰：「其任人不忠。」房曰：「知不忠而任之，何邪？」曰：「亡国之君各贤其臣，岂知不忠而任之？」房稽首曰：「将恐今之视古，亦犹后之视今也。」
　　陈元方遭父丧，哭泣哀恸，躯体骨立。其母愍之，窃以锦被蒙上。郭林宗吊而见之，谓曰：「卿海内之俊才，四方是则，如何当丧，锦被蒙上？孔子曰：『衣夫锦也，食夫稻也，于汝安乎？』吾不取也！」奋衣而去。自后宾客绝百所日。
　　孙休好射雉，至其时，则晨去夕反。群臣莫不上谏曰：「此为小物，何足甚耽？」休曰：「虽为小物，耿介过人，朕所以好之。」
　　孙皓问丞相陆凯曰：「卿一宗在朝有人几？」陆曰：「二相、五侯、将军十余人。」
　　皓曰：「盛哉！」陆曰：「君贤臣忠，国之盛也；父慈子孝，家之盛也。今政荒民弊，覆亡是惧，臣何敢言盛！」
　　何晏、邓扬令管辂作卦，云：「不知位至三公不？」卦成，辂称引古义，深以戒之。
　　扬曰：「此老生之常谈。」晏曰：「知几其神乎，古人以为难，交疏吐诚，今人以为难。今君一面，尽二难之道，可谓『明德惟馨』。诗不云乎，『中心藏之，何日忘之！』」
　　晋武帝既不悟太子之愚，必有传后意，诸名臣亦多献直言。帝尝在陵云台上坐，卫□（獾犭换王）在侧，欲微申其怀，因如醉跪帝前，以手抚床曰：「此坐可惜！」帝虽悟，因笑曰：「公醉邪？」
　　王夷甫妇，郭泰宁女，才拙而性刚，聚敛无厌，干预人事。夷甫患之而不能禁。时其乡人幽州刺史李阳，京都大侠，犹汉之楼护，郭氏惮之。夷甫骤谏之，乃曰：「非但我言卿不可，李阳亦谓卿不可。」郭氏为之小损。
　　王夷甫雅尚玄远，常疾其妇贪浊，口未尝言「钱」。妇欲试之，令婢以钱绕床，不得行。夷甫晨起，见钱阂行，令婢：「举阿堵物！」
　　王平子年十四、五，见王夷甫妻郭氏贪欲，令婢路上檐粪。平子谏之，并言诸不可。郭大怒，谓平子曰：「昔夫人临终，以小郎嘱新妇，不以新妇嘱小郎。」急捉衣裾，将与杖。平子饶力，争得脱，逾窗而走。
　　元帝过江犹好酒，王茂弘与帝有旧，常流涕谏，帝许之，命酌酒，一酣，从是遂断。
　　谢鲲为豫章太守，从大将军下至石头。敦谓鲲曰：「余不得复为盛德之事矣！」鲲曰：「何为其然？但使自今以后，日亡日去耳。」敦又称疾不朝，鲲论敦曰：「近者，明公之举，虽欲大存社稷，然四海之内，实怀未达。若能朝天子，使群臣释然，万物之心，于是乃服。仗民望以从众怀，尽冲退以奉主上，如斯则勋侔一匡，名垂千载。」时人以为名言。
　　元皇帝时，廷尉张□（门岂）在小市居，私作都门，早闭晚开。群小患之，诣州府诉，不得理；遂至打登闻鼓，犹不被判。闻贺司空出，至破冈，连名诣贺诉。贺曰：「身被徵作礼官，不关此事。」群小叩头曰：「若府君复不见治，便无所诉。」贺未语，令：「且去，见张廷尉当为及之。」张闻，即毁门，自至方山迎贺，贺出辞见之，曰：「此不必见关，但与君门情，相为惜之。」张愧谢曰：「小人有如此，始不即知，早已毁坏。」
　　郗太尉晚节好谈，既雅非所经，而甚衿之。后朝觐，以王丞相末年多可恨，每见，必欲苦相规诫。王公知其意，每引作他言。临还镇，故命驾诣丞相。翘鬓厉色，上坐便言：「方当永别，必欲言所见。」意满口重，辞殊不溜。王公摄其次曰：「后面未期，亦欲尽所怀，愿公勿复谈。」郗遂大□（目真），冰矜而出，不得一言。
　　王丞相为扬州，遣八部从事之职，顾和时为下传还，同时俱见，诸从事各奏二千石官长得失，至和独无言。王问顾曰：「卿何所闻？」答曰：「明公作辅，宁使网漏吞舟，何缘采听风闻，以为察察之政？」丞相咨嗟称佳，诸从事自视缺然也。
　　苏峻东征沈充，请吏部郎陆迈与俱。将至吴，峻密敕左右，令入阊门放火以示威。
　　陆知其意，谓峻曰：「吴治平未久，必将有乱。若为乱阶，可从我家始。」峻遂止。
　　陆玩拜司空，有人诣之，索美酒，得，便自起，泻着梁柱间地，祝曰：「当今乏才，以尔为柱石之臣，莫倾人栋梁。」玩笑曰：「戢卿良箴。」
　　小庾在荆州，公朝大会，问诸僚佐曰：「我欲为汉高、魏武，何如？」一坐莫答。
　　长史江□（彪几换林）曰：「愿明公为桓、文之事，不愿作汉高、魏武也。」
　　罗君章为桓宣武从事，谢镇西作江夏，往检校之。罗既至，初不问郡事，径就谢数日，饮酒而还。桓公问有何事？君章云：「不审公谓谢尚是何似人？」桓公曰：「仁祖是胜我许人。」君章云：「岂有胜公人而行非者，故一无所问。」桓公奇其意而不责也。
　　王右军与王敬仁、许玄度并善，二人亡后，右军为论议更克。孔岩戒之曰：「明府昔与王、许周旋有情，及逝没之后，无慎终之好，民所不取。」右军甚愧。
　　谢中郎在寿春败，临奔走，犹求玉帖镫。太傅在军，前后初无损益之言。尔日犹云：「当今岂须烦此！」
　　王大语东亭：「卿乃复论成不恶，那得与僧弥戏？」
　　殷觊病困，看人政见半面。殷荆州兴晋阳之甲，往与觊别，涕零，属以消息所患。
　　觊答曰：「我病自当差，正忧汝患耳！」
　　远公在庐山中，虽老，讲论不辍。弟子中或有惰者，袁公曰：「桑榆之光，理无远照，但愿朝阳之晖，与时并明耳。」执经登坐，讽咏朗畅，词色甚苦，高足之徒，皆肃然增敬。
　　桓南郡好猎，每田狩，车骑甚盛，五六十里中，旌旗蔽隰。骋良马，驰击若飞，双甄所指，不避陵壑。或行陈不整，□（上鹿下君）兔腾逸，参佐无不被系束。桓道恭，玄之族也，时为贼曹参军，颇敢直言。常自带绛绵着绳腰中，玄问：「用此何为？」答曰：「公猎，好缚人士，会当被缚，手不能堪芒也。」玄自此小差。
　　王绪、王国宝相为唇齿，并弄权要。王大不平其如此，乃谓绪曰：「汝为此□（焱欠）□（焱欠），曾不虑狱吏之为贵乎？」
　　桓玄欲以谢太傅宅为营，谢混曰：「召伯之仁，犹惠及甘棠；文靖之德，更不保五亩之宅？」玄惭而止。
　　捷悟第十一
　　杨德祖为魏公主簿，时作相国门，始构榱桷，魏武自出看，使人题门作「活」字，便去。杨见，即令坏之。既竟，曰：「『门』中『活』，『阔』字，王正嫌门大也。」
　　人饷魏武一杯酪，魏武啖少许，盖头上提「合」字以示众，众莫能解。次至杨修，修便啖，曰：「公教人啖一口也，复何疑？」
　　魏武尝过曹娥碑下，杨修从。碑背上见题作「黄绢幼妇，外孙齑臼」八字，魏武谓修曰：「卿解不？」答曰：「解。」魏武曰：「卿未可言，待我思之。」行三十里，魏武乃曰：「吾已得。」令修别记所知。修曰：「黄绢，色丝也，于字为『绝』；幼妇，少女也，于字为『妙』；外孙，女子也，于字为『好』；齑臼，受辛也，于字为『辞』；所谓『绝妙好辞』也。」魏武亦记之，与修同，乃叹曰：「我才不及卿，乃觉三十里。」
　　魏武征袁本初，治装，余有数十斛竹片，咸长数寸，众并谓不堪用，正令烧除。太祖甚惜，思所以用之，谓可为竹柙□（木盾），而未显其言，驰问主簿杨德祖。应声答，与帝同。众伏其辩悟。
　　王敦引军至大桁，明帝自出中堂。温峤为丹阳尹，帝令断大桁，故未断，帝大怒□（目真）目，左右莫不悚惧。召诸公来。峤至，不谢，但求酒炙。王导须臾至，徒跣下地，谢曰：「天威在颜，遂使温峤不得谢。」峤于是下谢，帝乃释然。诸公共叹王机悟名言。
　　郗司空在北府，桓宣武恶其居兵权。郗于事机素暗，遣笺诣桓：「方欲共奖王室，修复园陵。」世子嘉宾出行，于道上闻信至，急取笺视，视竟，寸寸毁裂，便回。还更作笺，自陈老病，不堪人间，欲乞闲地自养。宣武得笺大喜，即诏转公督五郡，会稽太守。
　　王东亭作宣武主簿，尝春月与石头兄弟乘马出郊野。时彦同游者，连镳俱进，唯东亭一人常在前，觉数十步，诸人莫之解。石头等既疲倦，俄而乘舆回，诸人皆似从官，唯东亭奕奕在前，其悟摄如此。
　　夙慧第十二
　　宾客诣陈太丘宿，太丘使元方、季方炊。客与太丘论议，二人进火，俱委而窃听。炊忘著箪，饭落釜中。太丘问：「炊何不馏？」元方、季方长跪曰：「大人与客语，乃俱窃听，炊忘著箪，饭今成糜。」太丘曰：「尔颇有所识不？」对曰：「仿佛记之。」二子长跪俱说，更相易夺，言无遗失。太丘曰：「如此但糜自可，何必饭也？」
　　何晏七岁，明慧若神，魏武奇爱之，以晏在宫内，因欲以为子。晏乃画地令方，自处其中。人问其故，答曰：「何氏之庐也。」魏武知之，即遣还外。
　　晋明帝数岁，坐元帝膝上。有人从长安来，元帝问洛下消息，潸然流涕。明帝问何以致泣，具以东度意告之。因问明帝：「汝意长安何如日远，？」答曰：「日远。不闻人从日边来，居然可知。」元帝异之。明日，集群臣宴会，告以此意，更重问之。乃答曰：「日近。」元帝失色，曰：「尔何故异昨日之言邪？」答曰。「举目见日，不见长安。」
　　司空顾和与时贤共清言。张玄之、顾敷是中外孙，年并七岁，在床边戏。于时闻语，神情如不相属。暝于灯下，二小儿共叙客主之言，都无遗失。顾公越席而提其耳曰：「不意衰宗复生此宝。」
　　韩康伯年数岁，家酷贫，至大寒，止得襦，母殷夫人自成之，令康伯捉熨斗，谓康伯曰：「且着襦，寻作□（衤复）□（衤军）。」儿云：「已足，不须□（衤复）□（衤军）也。」母问其故，答曰：「火在熨斗中而柄尚热，今既着襦，下亦当暖，故不须耳。」母甚异之，知为国器。
　　晋孝武年十三、四，时冬天，昼日不着□（衤复）衣，但着单练衫五六重；夜则累茵褥。谢公谏曰：「圣体宜令有常。陛下昼过冷，夜过热，恐非摄养之术。」帝曰：「昼动夜静。」谢公出，叹曰：「上理不减先帝。」
　　桓宣武薨，桓南郡年五岁，服始除，桓车骑与送故文武别，因指语南郡：「此皆汝家故吏佐。」玄应声泣恸，酸感傍人。车骑每自目己坐曰：「灵宝成人，当以此坐还之。」
　　豪爽第十三
　　王大将军年少时，旧有田舍名，语音亦楚。武帝唤时贤共言伎艺事，人人皆多有所知，唯王都无所关，意色殊恶，自言知打鼓吹，帝即令取鼓与之。于坐振袖而起，扬槌奋击，音节谐捷，神气豪上，傍若无人，举坐叹其雄爽。
　　王处仲，世许高尚之目。常荒恣于色，体为之弊，左右谏之，处仲曰：「吾乃不觉尔。如此者甚易耳！」乃开后□（门合），驱诸婢妾数十人出路，任其所之，时人叹焉。
　　王大将军自目：「高朗疏率，学通左氏。」
　　王处仲每酒后，辄咏「老骥伏枥，志在千里。烈士暮年，壮心不已」。以如意打唾壶，唾壶边尽缺。
　　晋明帝欲起池台，元帝不许。帝时为太子，好养武士，一夕中作池，比晓便成。今太子西池便是也。
　　王大将军始欲下都更分树置，先遣参军告朝廷，讽旨时贤。祖车骑尚未镇寿春，□（目真）目厉声语使人曰：「卿语阿黑：何敢不逊！摧摄回去，须臾不尔，我将三千兵，槊脚令上！」王闻之而止。
　　庾稚恭既常有中原之志，文康时权重，未在己。及济坚作相，忌兵畏祸，与稚恭历同异者久之，乃果行。倾荆、汉之力，穷舟车之势，师次于襄阳，大会寮佐，陈其旌甲，亲援弧矢曰：「我之此行，若此射矣！」遂三起三叠。徒众属目，其气十倍。
　　桓宣武平蜀，集参僚置酒于李势殿，巴蜀缙绅莫不悉萃。桓既素有雄情爽气，加尔日音调英发，叙古今成败由人，存亡系才，奇拔磊落，一坐赞赏不暇坐。既散，诸人追味余言。于时寻阳周馥曰：「恨卿辈不见王大将军。」馥曾作敦掾。
　　桓公读高士传，至于陵仲子，便掷去，曰：「谁能作此溪刻自处！」
　　桓石虔，司空豁之长庶也，小字镇恶，年十七八，未被举，而童隶已呼为镇恶郎。
　　尝住宣武斋头。从征枋头。车骑冲没陈，左右莫能先救。宣武谓曰：「汝叔落贼，汝知不？」石虔闻之。气甚奋，命朱辟为副，策马于万众中，莫有抗者，遂致冲还，三军叹服。
　　河朔后以其名断疟。
　　陈林道在西岸，都下诸人共要至牛渚会。陈理甚佳，人欲共言折，陈以如意拄颊，望鸡笼山叹曰：「孙伯符志业不遂！」于是竟坐不得谈。
　　王司州在谢公坐，咏「入不言兮出不辞，乘回风兮载云旗」，语人云：「当尔时，觉一坐无人。」
　　桓玄西下，入石头，外白：「司马梁王奔叛。」玄时事形已济，在平乘上笳鼓并作，直高咏云：「箫管有遗音，梁王安在哉？」
　　容止第十四
　　魏武将见匈奴使，自以形陋，不足雄远国，使崔季□（王圭）代，帝自捉刀立床头。
　　既毕，令间谍问曰：「魏王何如？」匈奴使答曰：「魏王雅望非常；然床头捉刀人，此乃英雄也。」魏武闻之，追杀此使。
　　何平叔美姿仪，面至白。魏明帝疑其傅粉，正夏月，与热汤饼。既啖，大汗出，以朱衣自拭，色转皎然。
　　魏明帝使后弟毛曾与夏侯玄共坐，时人谓「蒹葭倚玉树。」
　　时人目夏侯太初「朗朗如日月之入怀」，李安国「颓唐如玉山之将崩。」
　　嵇康身长七尺八寸，风姿特秀。见者叹曰：「萧萧肃肃，爽朗清举。」或云：「肃肃如松下风，高而徐引。」山公曰：「嵇叔夜之为人也，岩岩若孤松之独立；其醉也，傀俄若玉山之将崩。」
　　裴令公目王安丰：「眼烂烂如岩下电。」
　　潘岳妙有姿容，好神情。少时挟弹出洛阳道，妇人遇者，莫不连手共萦之。左太冲绝丑，亦复效岳游遨，于是群妪齐共乱唾之，委顿而返。
　　王夷甫容貌整丽，妙于谈玄，恒捉玉柄麈尾与，手都无分别。
　　潘安仁、夏侯湛并有美容，喜同行，时人谓之连璧。
　　裴令公有俊容姿，一旦有疾至困，惠帝使王夷甫往看。裴方向壁卧，闻王使至，强回视之。王出，语人曰：「双眸闪闪若岩下电，精神挺动，体中故小恶。」
　　有人语王戎曰：「嵇延祖卓卓如野鹤之在鸡群。」答曰：「君未见其父耳。」
　　裴令公有俊容仪，脱冠冕，粗服乱头皆好，时人以为「玉人」。见者曰：「见裴叔则，如玉山上行，光映照人。」
　　刘伶身长六尺，貌甚丑悴，而悠悠忽忽，土木形骸。
　　骠骑王武子是卫□（王介）之舅，俊爽有风姿。见□（王介），辄叹曰：「珠玉在侧，觉我形秽。」
　　有人诣王太尉，遇安丰、大将军、丞相在坐。往别屋，见季胤、平子。还，语人曰：「今日之行，触目见琳琅珠玉。」
　　王丞相见卫洗马，曰：「居然有羸形，虽复终日调畅，若不堪罗绮。」
　　王大将军称太尉：「处众人中，似珠玉在瓦石间。」
　　庾子嵩长不满七尺，腰带十围，颓然自放。
　　卫□（王介）从豫章至下都，人闻其名，观者如堵墙。□（王介）先有羸疾，体不堪劳，遂成病而死，时人谓看杀卫□（王介）。
　　周伯仁道桓茂伦：「□（上山下钦）崎历落，可笑人。」或云谢幼舆言。
　　周侯说王长史父：「形貌既伟，雅怀有概，保而用之，可作诸许物也。」
　　祖士少见卫君长云：「此人有旄杖下形。」
　　石头事故，朝廷倾覆，温忠武与庾文康投陶公求救。陶公云：「肃祖顾命不见及。
　　且苏峻作乱，衅由诸庾，诛其兄弟，不足以谢天下。」于时庾在温船后，闻之，忧怖无计。
　　别日，温劝庾见陶，庾犹豫未能往。温曰：「溪狗我所悉，卿但见之，必无忧也。」庾风姿神貌，陶一见便改观，谈宴竟日，爱重顿至。
　　庾太尉在武昌，秋夜气佳景清，使吏殷浩、王胡之之徒登南楼理咏，音调始遒，闻函道中有屐声甚厉，定是庾公。俄而率左右十许人步来，诸贤欲起避之，公许云：「诸君少住，老子于此处兴复不浅。」因便据胡床，与诸人咏谑，竟坐甚得任乐。后王逸少下，与丞相言及此事，丞相曰：「元规尔时风范，不得不小颓。」右军答曰：「唯丘壑独存。」
　　王敬豫有美形，问讯王公。王公抚其肩曰：「阿奴恨才不称！」又云：「敬豫事事似王公。」
　　王右军见杜弘治，叹曰：「面如凝脂，眼如点漆，此神仙中人。」时人有称王长史形者，蔡公曰：「恨诸人不见杜弘治耳！」
　　刘尹道桓公：鬓如反猬皮，眉如紫石棱，自是孙仲谋、司马宣王一流人。
　　王敬伦风姿似父。作侍中，加授桓公，公服从大门入。桓公望之曰：「大奴固自有凤毛。」
　　林公道王长史：「敛衿作一来，何其轩轩韶举！」
　　时人目王右军「飘如游云，矫如惊龙。」
　　王长史尝病，亲疏不通。林公来，守门人遽启之曰：「一异人在门，不敢不启。」
　　王笑曰：「此必林公。」
　　或以方谢仁祖不乃重者，桓大司马曰：「诸君莫轻道，仁祖企脚北窗下弹琵琶，故自有天际真人想。」
　　王长史为中书郎，往敬和许。尔时积雪，长史从门外下车，步入尚书，着公服，敬和遥望，叹曰：「此不复似世中人！」
　　简文作相王时，与谢公共诣桓宣武。王□（王旬）先在内，桓语王：「卿尝欲见相王，可住帐里。」二客既去。桓谓王曰：「定如何？」王曰：「相王作辅自然湛若神君。公亦万夫之望，不然，仆射何得自没？」
　　海西时，诸公每朝，朝堂犹暗；唯会稽王来，轩轩如朝霞举。
　　谢车骑道谢公：「游肆复无乃高唱，但恭坐捻鼻顾睐，便自有寝处山泽间仪。」
　　谢公云：「见林公双眼黯黯明黑。」孙舆公见林公：「棱棱露其爽。」
　　庾长人与诸弟入吴，欲住亭中宿。诸弟先上，见群小满屋，都无相避意。长仁曰：「我试观之。」乃策杖将一小儿，始入门，诸客望其神姿，一时退匿。
　　有人叹王恭形茂者，云：「濯濯如春月柳。」
　　自新第十五
　　周处年少时，凶强侠气，为乡里所患，又义兴水中有蛟，山中有□（颤页换辶）迹虎，并皆暴犯百姓，义兴人谓为「三横」，而处尤剧。或说处杀虎斩蛟，实冀三横唯余其一。处即刺杀虎，又入水击蛟，蛟或浮或没，行数十里，处与之俱，经三日三夜，乡里皆谓已死，更相庆。竟杀蛟而出。闻里人相庆，始知为人情所患，有自改意。乃自吴寻二陆，平原不在，正见清河，具以情告，并云：「欲自修改而年已蹉跎，终无所成。」清河曰：「古人贵朝闻夕死，况君前途尚可。且人患志之不立，亦何忧令名不彰邪？」处遂改励，终为忠臣孝子。
　　戴渊少时，游侠不治行检，尝在江，淮间攻掠商旅。陆机赴假还洛，轻重甚盛。渊使少年掠劫，渊在岸上，据胡床指麾左右，皆得其宜。渊既神姿峰颍，虽处鄙事，神气犹异。
　　机于船屋上遥谓之曰：「卿才如此，亦复作劫邪？」渊便泣涕，投剑归机，辞厉非常。机弥重之，定交，作笔荐焉。过江，仕至征西将军。
　　企羡第十六
　　王丞相拜司空，桓廷尉作两髻，葛裙、策杖，路边窥之，叹曰：「人言阿龙超，阿龙故自超！」不觉至台门。
　　王丞相过江，自说昔在洛水边，数与裴成公、阮千里诸贤共谈道。羊曼曰：「人久以此许君，何须复尔？」王曰：「亦不言我须此，但欲尔时不可得耳！」
　　王右军得人以兰亭集序方金谷诗序，又以己敌石崇，甚有欣色。
　　王司州先为庾公记室参军，后取殷浩为长史，始到，庾公欲遣王使下都，王自启求住曰：「下官希见盛德，渊源始至，犹贪与少日周旋。」
　　郗嘉宾得人以己比苻坚，大喜。
　　孟昶未达时，家在京口。尝见王恭乘高舆，被鹤氅裘。于时微雪，昶于篱间窥之，叹曰：「此真神仙中人！」
　　伤逝第十七
　　王仲宣好驴鸣，既葬，文帝临其丧，顾语同游曰：「王好驴鸣，可各作一声以送之。」赴客皆一作驴鸣。
　　王浚冲为尚书令，着公服，乘轺车，经黄公酒垆下过。顾谓后车客：「吾昔与嵇叔夜、阮嗣宗共酣饮于此垆。竹林之游，亦预其末。自嵇生夭、阮公亡以来，便为时所羁绁。
　　今日视此虽近，邈若山河。」
　　孙子荆以有才，少所推服，唯雅敬王武子。武子丧时，名士无不至者。子荆后来，临尸恸哭，宾客莫不垂涕。哭毕，向床曰：「卿常好我作驴鸣，今我为卿作。」体似真声，宾客皆笑。孙举头曰：「使君辈存，令此人死！」
　　王戎丧儿万子，山简往省之，王悲不自胜。简曰：「孩抱中物，何至于此？」王曰：「圣人忘情，最下不及情。情之所锺，正在我辈。」简服其言，更为之恸。
　　有人哭和长舆曰：「峨峨若千丈松崩。」
　　卫洗马以永嘉六年丧，谢鲲哭之，感动路人。咸和中，丞相王公教曰：「卫洗马当改葬。此君风流名士，海内所瞻，可修薄祭，以敦旧好。」
　　顾彦先平生好琴，及丧，家人常以琴置灵床上。张季鹰往哭之，不胜其恸，遂径上床，鼓琴作数曲，竟，抚琴曰：「顾彦先颇复赏此不？」因又大恸，遂不执孝子手而出。
　　庾亮儿遭苏峻难遇害。诸葛道明女为庾儿妇，既寡，将改适，与亮书及之。亮答曰：「贤女尚少，故其宜也。感念亡儿，若在初没。」
　　庾文康亡，何扬州临葬，云：「埋玉树着土中，使人情何能已已！」
　　王长史病笃，寝卧灯下，转麈尾视之，叹曰：「如此人，曾不得四十！」及亡，刘尹临殡，以犀柄麈尾着柩中，因恸绝。
　　支道林丧法虔之后，精神□（上雨下员）丧，风味转坠。常谓人曰：「昔匠石废斤于郢人，牙生辍弦于锺子，推己外求，良不虚也。冥契既逝，发言莫赏，中心蕴结，余其亡矣！」却后一年，支遂殒。
　　郗嘉宾丧，左右白郗公：「郎丧。」既闻不悲，因语左右：「殡时可道。」公往临殡，一恸几绝。
　　戴公见林法师墓，曰：「德音未远，而拱木已积。冀神理绵绵，不与气运俱尽耳！」
　　王子敬与羊绥善。绥清淳简贵，为中书郎，少亡。王深相痛悼，语东亭云：「是国家可惜人。」
　　王东亭与谢公交恶。王在东闻谢丧，便出都诣子敬道：「欲哭谢公。」子敬始卧，闻其言，便惊起曰：「所望于法护。」王于是往哭。督帅刁约不听前，曰：「官平生在时，不见此客。」王亦不与语，直前哭，甚恸，不执末婢手而退。
　　王子猷、子敬俱病笃，而子敬先亡。子猷问左右：「何以都不闻消息？此已丧矣！」语时了不悲。便索舆奔丧，都不哭。子敬素好琴，便径入坐灵床上，取子敬琴弹，弦既不调，掷地云：「子敬！子敬！人琴俱亡。」因恸绝良久。月余亦卒。
　　孝武山陵夕，王孝伯入临，告其诸弟曰：「虽榱桷惟新，便自有黍离之哀！」
　　羊孚年三十一卒，桓玄与羊欣书曰：「贤从情所信寄，暴疾而殒，祝予之叹，如何可言！」
　　桓玄当篡位，语卞鞠云：「昔羊子道恒禁吾此意。今腹心丧羊孚，爪牙失索元，而匆匆作此诋突，讵允天心？」
　　栖逸第十八
　　阮步兵啸，闻数百步。苏门山中，忽有真人，樵伐者咸共传说。阮籍往观，见其人拥膝岩侧，籍登岭就之，箕踞相对。籍商略终古，上陈黄、农玄寂之道，下考三代盛德之美以问之，仡然不应。复叙有为之教、栖神道气之术以观之，彼犹如前，凝瞩不转。籍因对之长啸。良久，乃笑曰：「可更作。」籍复啸。意尽，退，还半岭许，闻上□（口酋）然有声，如数部鼓吹，林谷传响，顾看，乃向人啸也。
　　嵇康游于汲郡山中，遇道士孙登，遂与之游。康临去，登曰：「君才则高矣，保身之道不足。」
　　山公将去选曹，欲举嵇康；康与书告绝。
　　李□（广钦）是茂曾第五子，清贞有远操，而少羸病，不肯婚宦。居在临海，住兄侍中墓下。既有高名，王丞相欲招礼之，故辟为府掾。□（广钦）得笺命，笑曰：「茂弘乃复以一爵假人。」
　　何骠骑弟以高情避世，而骠骑劝之令仕，答曰：「予第五之名，何必减骠骑？」
　　阮光禄在东山，萧然无事，常内足于怀。有人以问王右军，右军曰：「此君近不惊宠辱，遂古之沈冥，何以过此？」
　　孔车骑少有嘉遁意，年四十余，始应安东命。未仕宦时，常独寝，歌吹自箴诲。自称孔郎，游散名山。百姓谓有道术，为生立庙，今犹有孔郎庙。
　　南阳刘□（辚车换马）之，高率善史传，隐于阳岐。于时苻坚临江，荆州刺史桓冲将尽□（讠于）谟之益，征为长史，遣人船往迎，赠贶甚厚。□（辚车换马）之闻命，便升舟，悉不受所饷，缘道以乞穷乏，比至上明亦尽。一见冲，因陈无用，□（修彡换羽）然而退。居阳岐积年，衣食有无常与村人共，值己匮乏，村人亦如之。甚厚为乡闾所安。
　　南阳翟道渊与汝南周子南少相友，共隐于寻阳。庾太尉说周以当世之务，周遂仕。翟秉志弥固。其后周诣翟，翟不与语。
　　孟万年及弟少孤，居武昌阳新县。万年游宦，有盛名当世。少孤未尝出，京邑人士思欲见之，乃遣信报少孤，云：「兄病笃」。狼狈至都，时贤见之者，莫不嗟重。因相谓曰：「少孤如此，万年可死。」
　　康僧渊在豫章，去郭数十里立精舍，旁连岭，带长川，芳林列于轩亭，清流激于堂宇。乃闲居研讲，希心理味。庾公诸人多往看之。观其运用吐纳，风流转佳，加已处之怡然，亦有以自得，声名乃兴。后不堪，遂出。
　　戴安道既厉操东山，而其兄欲建式遏之功。谢太傅曰：「卿兄弟志业，何其太殊？」戴曰：「下官不堪其忧，家弟不改其乐。」
　　许玄度隐在永兴南幽穴中，每致四方诸侯之遗。或谓许曰：「尝闻箕山人似不尔耳。」许曰：「筐篚苞苴，故当轻于天下之宝耳！」
　　范宣未尝入公门。韩康伯与同载，遂诱俱入郡，范便于车后趋下。
　　郗超每闻欲高尚隐退者，辄为办百万资，并为造立居宇。在剡，为戴公起宅，甚精整。戴始往旧居，与所亲书曰：「近至剡，如官舍。」郗为傅约亦办百万资，傅隐事差互，故不果遗。
　　许掾好游山水，而体便登陟。时人云：「许非徒有胜情，实有济胜之具。」
　　郗尚书与谢居士善，常称：「谢庆绪识见虽不绝人，可以累心处都尽。」
　　贤媛第十九
　　陈婴者，东阳人。少修德行，著称乡党。秦末大乱，东阳人欲奉婴为主，母曰：「不可。自我为汝家妇，少见贫贱，一旦富贵，不祥。不如以兵属人，事成，少受其利；不成，祸有所归。」
　　汉元帝宫人既多，乃令画工图之，欲有呼者，辄披图召之。其中常者，皆行货赂。王明君姿容甚丽，志不苟求，工遂毁为其状。后匈奴来和，求美女于汉帝，帝以明君充行。既召，见而惜之，但名字已去，不欲中改，于是遂行。
　　汉成帝幸赵飞燕，飞燕谗班婕妤祝诅，于是考问。辞曰：「妾闻死生有命，富贵在天。修善尚不蒙福，为邪欲以何望？若鬼神有知，不受邪佞之诉；若其无知，诉之何益？故不为也。」
　　魏武帝崩，文帝悉取武帝宫人自侍。及帝病困，卞后出看疾。太后入户，见直侍并是昔日所爱幸者。太后问：「何时来邪？」云：「正伏魄时过。」因不复前而叹曰：「狗鼠不食汝余，死故应尔！」至山陵，亦竟不临。
　　赵母嫁女，女临去，敕之曰：「慎勿为好！」女曰：「不为好，可为恶邪？」母曰：「好尚不可为，其况恶乎！」
　　许允妇是阮卫尉女，德如妹，奇丑。交礼竟，允无复入理，家人深以为忧。会允有客至，妇令婢视之，还答曰：「是桓郎。」桓郎者，桓范也。妇云：「无忧，桓必劝入。」桓果语许云：「阮家既嫁丑女与卿，故当有意，卿宜查之。」许便回入内，既见妇，即欲出。
　　妇料其此出无复入理，便捉裾停之。许因谓曰：「妇有四德，卿有其几？」妇曰：「新妇所乏唯容尔。然士有百行，君有几？」许云：「皆备。」妇曰：「夫百行以德为首。君好色不好德，何谓皆备？」允有惭色，遂相敬重。
　　许允为吏部郎，多用其乡里，魏明帝遣虎贲收之。其妇出戒允曰：「明主可以理夺，难以情求。」既至，帝核问之，允对曰：「『举尔所知』，臣之乡人，臣所知也。陛下检校，为称职与不？如不称职，臣受其罪。」既检校，皆官得其人，于是乃释。允衣服败坏，诏赐新衣。初允被收，举家号哭。阮新妇自若，云：「勿忧，寻还。」作粟粥待。倾之，允至。
　　许允为晋景王所诛，门生走入告其妇。妇正在机中，神色不变，曰：「早知尔耳！」
　　门人欲藏其儿，妇：「无豫诸儿事。」后徙居墓所，景王遣锺会看之，若才流及父，当收。
　　儿以咨母，母曰：「汝等虽佳，才具不多，率胸怀与语，便无所忧；不须极哀，会止便止；又可少问朝事。」儿从之。会反，以状对，卒免。
　　王公渊娶诸葛诞女，入室，言语始交，王谓妇曰：「新妇神色卑下，殊不似公休。」
　　妇曰：「大丈夫不能仿佛彦云，而令妇人比踪英杰！」
　　王经少贫苦，仕至二千石，母语之曰：「汝本寒家子，仕至二千石，此可以止乎！」经不能用。为尚书，助魏，不忠于晋，被收，涕泣辞母曰：「不从母敕，以至今日」
　　母都无戚容，语之曰：「为子则孝，为臣则忠，有孝有忠，何负吾邪？」
　　山公与嵇、阮一面，契若金兰。山妻韩氏，觉公与二人异于常交，问公，公曰：「我当年可以为友者，唯此二生耳。」妻曰：「负羁之妻亦亲观狐、赵，意欲窥之，可乎？」他日，二人来，妻劝公止之宿，具酒肉。夜穿墉以视之，达旦忘反。公入曰：「二人何如？」妻曰：「君才致殊不如，正当以识度相友耳。」公曰：「伊辈亦常以我度为胜。」
　　王浑妻锺氏生女令淑，武子为妹求简美对而未得，有兵家子，有俊才，欲以妹妻之，乃白母，曰：「诚是才者，其地可遗，然要令我见。」武子乃令兵家儿与群小杂处，使母惟中察之。既而母谓武子曰：「如此衣形者，是汝所拟者非邪？」武子曰：「是也。」母曰：「此才足以拔萃；然地寒，不有长年，不得申其才用。观其形骨，必不寿，不可与婚。」武子从之。兵儿数年果亡。
　　贾充前妇，是李丰女。丰被诛，离婚徙边。后遇赦得还，充先已娶郭配女，武帝特听置左右夫人。李氏别住外，不肯还充舍。郭氏语充，欲就省李，充曰：「彼刚介有才气，卿往不如不去。」郭氏于是盛威仪，多将侍婢。既至，入户，李氏起迎，郭不觉脚自屈，因跪再拜。既反，语充。充曰：「语卿道何物？」
　　贾充妻李氏作女训，行于世。李氏女，齐献王妃；郭氏女惠帝后。充卒，李、郭女各欲令其母合葬，经年不决。贾后废，李氏乃□（衤付），葬遂定。
　　王汝南少无婚，自求郝普女。司空以其痴，会无婚处，任其意，便许之。既婚，果有令姿淑德，生东海，遂为王氏母仪。或问汝南：「何以知之？」曰：「尝见井上取水，举动容止不失常，未尝忤观，以此知之。」
　　王司徒妇，锺氏女，太傅曾孙，亦有俊才女德。锺、郝为娣姒，雅相亲重：锺不以贵陵郝，郝亦不以贱下锺。东海家内，则郝夫人法，京陵家内，范锺夫人之礼。
　　李平阳，秦州子，中夏名士，于时以比王夷甫。孙秀初欲立威权，咸云：「乐令民望，不可杀，减李重者又不足杀。」遂逼重自裁。初，重在家，有人走从门入，出髻中疏示重，重看之色动。入内示其女，女直叫「绝」，了其意，出则自裁。此女甚高明，重每咨焉。
　　周浚作安东时，行猎，值暴雨，过汝南李氏。李氏富足，而男子不在。有女名络秀，闻外有贵人，与一婢于内宰猪羊，作数十人饮食，事事精办，不闻有人声。密觇之，独见一女子，状貌非常，浚因求为妾。父兄不许。络秀曰：「门户殄瘁，何惜一女？若联姻贵族，将来或大益。」父兄从之。遂生伯仁兄弟。络秀语伯仁等：「我所以屈节为汝家作妾，门户计耳！汝若不与吾家作亲亲者，吾亦不惜余年！」伯仁等悉从命。由此李氏在世，得方幅齿遇。
　　陶公少有大志，家酷贫，与母湛氏同居。同郡范逵素知名，举孝廉，投侃宿。于时冰雪积日，侃室如悬磬，而逵马仆甚多。侃母语侃曰：「汝但出外留客，吾自为计。」湛头发委地，下为二□（髦毛换皮）。卖得数斛米，斫诸屋柱，悉割半为薪，□（坐刂）诸荐以为马草。日夕，遂设精食，从者无所乏。逵既叹其才辩，又深愧其厚意。明旦去，侃追送不已，且百里许。逵曰：「路已远，君宜还。」侃犹不返。逵曰：「卿可去矣。至洛阳，当相为美谈。」侃乃返。逵及洛，遂称之于羊□（日卓）、顾荣诸人，大获美誉。
　　陶公少时，作鱼梁吏，尝以坩□（鱼差）饷母。母封□（鱼差）付使，反书责侃曰：「汝为吏，以官物见饷，非唯不益，乃增吾忧也。」
　　桓宣武平蜀，以李势妹为妾，甚有宠，常着斋后。主始不知，既闻，与数十婢拔白刃袭之。正值李梳头，发委藉地，肤色玉曜，不为动容，徐曰：「国破家亡，无心至此，今日若能见杀，乃是本怀。」主惭而退。
　　庾玉台，希之弟也。希诛，将戮玉台。玉台子妇，宣武弟桓豁女也，徒跣求进。阍禁不内。女厉声曰：「是何小人！我伯父门，不听我前！」因突入，号泣请曰：「庾玉台常因人脚短三寸，当复能作贼不？」宣武笑曰：「婿故自急。」遂原玉台一门。
　　谢公夫人帏诸婢，使在前作伎，使太傅暂见，便下帏。太傅索更开，夫人云：「恐伤盛德。」
　　桓车骑不好着新衣，浴后，妇故送新衣与。车骑大怒，摧使持去。妇更持还，传语云：「衣不经新，何由而故？」桓公大笑，着之。
　　王右军郗夫人谓二弟司空、中郎曰：「王家见二谢，倾筐倒庋；见汝辈来，平平尔。汝可无烦复往。」
　　王凝之谢夫人既往王氏，大薄凝之。既还谢家，意大不说。太傅慰释曰：「王郎，逸少之子，人才亦不恶，汝何以恨乃尔？」答曰：「一门叔父，则有阿大、中郎；群从兄弟，则有封、胡、遏、末。不意天壤之中，乃有王郎！」
　　韩康伯母，隐古几毁坏。卞鞠见几恶，欲易之。答曰：「我若不隐此，汝何以得见古物？」
　　王江州夫人语谢遏曰：「汝何以都不复进？为是尘务经心，天分有限？」
　　郗嘉宾丧，妇兄弟欲迎妹归，终不肯归。曰：「生纵不得与郗郎同室，死宁不同穴！」
　　谢遏绝重其姊，张玄常称其妹，欲以敌之。有济尼者，并游张、谢二家，人问其优劣，答曰：「王夫人神情散朗，故有林下风气；顾家妇清心玉映，自是闺房之秀。」
　　王尚书惠尝看王右军夫人，问：「眼耳为觉恶不？」答曰：「发白齿落，属乎形骸；至于眼耳，关于神明，那可便与人隔？」
　　韩康伯母殷，随孙绘之之衡阳，于阖庐州中逢桓南郡。卞鞠是其外孙，时来问讯。
　　谓鞠曰：「我不死，见此竖二世作贼！」在衡阳数年，绘之遇桓景真之难也，殷抚尸哭曰：「汝父昔罢豫章，徵书朝至夕发。汝去郡邑数年，为物不得动，遂及于难，夫复何言！」
　　术解第二十
　　荀勖善解音声，时论谓之「暗解」，遂调律吕，正雅乐。每至正会，殿庭作乐，自调宫商，无不谐韵。阮咸妙赏，时谓「神解」。每公会作乐，而心谓之不调。既无一言直勖，意忌之，遂出阮为始平太守。后有一田父耕于野，得周时玉尺，便是天下正尺，荀试以校己所治钟鼓、金石、丝竹，皆觉短一黍，于是伏阮神识。
　　荀勖在晋武帝坐食笋进饭，谓在坐人曰：「此是劳薪炊也。」坐者未信，密遣问之，实用故车脚。
　　人有相羊祜父墓，后应出受命君。祜恶其言，遂倔断墓后，以坏其势。相者立视之，曰：「犹应出折臂三公。」俄而祜坠马折臂，位果至公。
　　王武子善解马性。尝乘一马，着连钱障泥，前有水，终日不肯渡。王云：「此必是惜障泥。」使人解去，便径渡。
　　陈述为大将军掾，甚见爱重。及亡，郭璞往哭之，甚哀，乃呼曰：「嗣祖，焉知非福！」俄而大将军作乱，如其所言。
　　晋明帝解占冢宅，闻郭璞为人葬，帝微服往看，因问主人：「何以葬龙角？此法当灭族！」主人曰：「郭云：『此葬龙耳，不出三年，当致天子。』」帝问：「为是出天子邪？」答曰：「非出天子，能致天子问耳。」
　　郭景纯过江，居于暨阳，墓去水不盈百步，时人以为近水。景纯曰：「将当为陆。」
　　今沙涨，去墓数十里皆为桑田。其诗曰：「北阜烈烈，巨海混混；磊磊三坟，唯母与昆。」
　　王丞相令郭璞试作一卦。卦成，郭意色甚恶，云：「公有震厄！」王问：「有可消伏理不？」郭曰：「命驾西出数里，得一柏树，截断如公长，置床上常寝处，灾可消矣。」王从其语，数日中，果震柏粉碎。子弟皆称庆。大将军云：「君乃复委罪于树木。」
　　桓公有主簿善别酒，有酒辄令先尝，好者谓「青州从事」，恶者谓「平原督邮」。青州有齐郡，平原有鬲县；「从事」言「到脐」，「督邮」言在「鬲上住」。
　　郗□（忄音）信道甚精勤，常患腹内恶，诸医不可疗，闻于法开有名，往迎之。既来便脉，云：「君侯所患，正时精进太过所致耳。」合一剂汤与之。一服，即大下，去数段许纸，如拳大，剖看，乃先所服符也。
　　殷中军妙解经脉，中年都废。有常所给使，忽叩头流血。浩问其故，云：「有死事，终不可说。」诘问良久，乃云：「小人母年垂百岁，抱疾来久，若蒙官一脉，便有活理。讫就屠戮无恨。」浩感其至性，遂令舁来，为诊脉处方。始服一剂汤，便愈。于是悉焚经方。
　　巧艺第二十一
　　弹棋始自魏宫内，用妆奁戏。文帝于此戏特妙，用手巾角拂之，无不中。有客自云能，帝使为之。客着葛巾角，低头拂棋，妙逾于帝。
　　陵云台楼观精巧，先称平众木轻重，然后造构，乃无锱铢相负揭。台虽高峻，常随风摇动，而终无倾倒之理。魏明帝登台，惧其势危，别以大材扶持之，楼即颓坏。论者谓轻重力偏故也。
　　韦仲将能书。魏明帝起殿，欲安榜，使仲将登梯题之。既下，头鬓皓然，因敕儿孙：「勿复学书。」
　　锺会是荀济北从舅，二人情好不协。荀有宝剑，可直百万，常在母锺夫人许。会善书，学荀手迹，作书与母取剑，仍窃去不还。荀勖知是锺而无由得也，思所以报之。后锺兄弟以千万起一宅，始成，甚精丽，未得移住。荀极善画，乃潜往画锺门堂，作太傅形象，衣冠状貌如平生。二锺入门，便大感恸，宅遂空废。
　　羊长和博学工书，能骑射，善围棋。诸羊后多知书，而射、奕余艺莫逮。
　　戴安道就范宣学，视范所为：范读书亦读书，范抄书亦抄书。唯独好画，范以为无用，不宜劳思于此。戴乃画南都赋图，范看毕咨嗟，甚以为有益，始重画。
　　谢太傅云：「顾长康画，有苍生来所无。」
　　戴安道中年画行像甚精妙。庾道季看之，语戴云：「神明太俗，由卿世情未尽。」戴云：「唯务光当免卿此语耳。」
　　顾长康画裴叔则，颊上益三毛。人问其故，顾曰：「裴楷俊朗有识具，正此是其识具。」看画者寻之，定觉益三毛如有神明，殊胜未安时。
　　王中郎以围棋是坐隐，支公以围棋为手谈。
　　顾长康好写起人形，欲图殷荆州，殷曰：「我形恶，不烦耳。」顾曰：「明府正为眼尔。但明点童子，飞白拂其上，使如轻云之蔽日。」
　　顾长康画谢幼舆在岩石里。人问其所以，顾曰：「谢云：『一丘一壑，自谓过之。』此子宜置丘壑中。」
　　顾长康画人，或数年不点目精。人问其故，顾曰：「四体妍蚩，本无关于妙处，传神写照，正在阿堵中。」
　　顾长康道：「手挥五弦易，目送归鸿难。」
　　崇礼第二十二
　　元帝正会，引王丞相登御床，王公固辞，中宗引之弥苦。王公曰：「使太阳与万物同晖，臣何以瞻仰？」
　　桓宣武尝与参佐入宿，袁宏、伏滔相次而至。莅名府中，复有袁参军，彦伯疑焉，令传教更质。传教曰：「参军是袁、伏之袁，复何所疑？」
　　王□（王旬）、郗超并有奇才，为大司马所眷拔。□（王旬）为主簿，超为记室参军。超为人多须，□（王旬）状短小，于时荆州为之语曰：「髯参军，短主簿，能令公喜，能令公怒。」
　　许玄度停都一月，刘尹无日不往，乃叹曰：「卿复少时不去，我成轻薄京尹！」
　　孝武在西堂会，伏滔预坐。还，下车呼其儿，语之曰：「百人高会，临坐未得他语，先问：『伏滔何在？在此不？』此故未易得。为人作父如此，何如？」
　　卞范之为丹阳尹。羊孚南州暂还，往卞许，云：「下官疾动，不堪坐。」卞便开帐拂褥，羊径上大床，入被须枕。卞回坐倾睐，移晨达莫。羊去，卞语曰：「我以第一理期卿，卿莫负我。」
　　任诞第二十三
　　陈留阮籍、谯国嵇康、河内山涛三人年皆相比，康年少亚之。预此契者，沛国刘伶、陈留阮咸、河内向秀、琅邪王戎。七人常集于竹林之下，肆意酣畅，故世谓「竹林七贤」。
　　阮籍遭母丧，在晋文王坐进酒肉。司隶何曾亦在坐，曰：「明公方以孝治天下，而阮籍以重丧显于公坐饮酒食肉，宜流之海外，以正风教。」文王曰：「嗣宗毁顿如此，君不能共忧之，何谓？且有疾而饮酒食肉，固丧礼也！」籍饮啖不辍，神色自若。
　　刘伶病酒，渴甚，从妇求酒。妇捐酒毁器，涕泣谏曰：「君饮太过，非摄生之道，必宜断之！」伶曰：「甚善。我不能自禁，唯当祝鬼神自誓断之耳！便可具酒肉。」妇曰：「敬闻命。」供酒肉于神前，请伶祝示。伶跪而祝曰：「天生刘伶，以酒为名，一饮一斛，五斗解酲。妇人之言，慎不可听！」便引酒进肉，隗然已醉矣。
　　刘公容与人饮酒，杂秽非类。人或讥之，答曰：「胜公容者，不可不与饮；不如公容者，亦不可不与饮；是公容辈者，又不可不与饮。」故终日共饮而醉。
　　步兵校尉缺，厨中有贮酒数百斛，阮籍乃求为步兵校尉。
　　刘伶恒纵酒放达，或脱衣裸形在屋中。人见讥之，伶曰：「我以天地为栋宇，屋室为□（衤军）衣，诸君何为入我□（衤军）中！」
　　阮籍嫂尝回家，籍见与别。或讥之，籍曰：「礼岂为我辈设也？」
　　阮公临家妇，有美色，当垆酤酒。阮与王安丰常从妇饮酒。阮醉，便眠其妇侧。夫始殊疑之，伺察，终无他意。
　　阮籍当葬母，蒸一肥豚，饮酒二斗，然后临诀，直言：「穷矣！」都得一号，因吐血，废顿良久。
　　阮仲容、步兵居道南，诸阮居道北。北阮皆富，南阮贫。七月七日，北阮盛晒衣，皆纱罗锦绮。仲容以竿挂大布犊鼻□（衤军）于中庭。人或怪之，答曰：「未能免俗，聊复尔耳。」
　　阮步兵丧母，裴令公往吊之。阮方醉，散发坐床，箕踞不哭。裴至，下席于地，哭，吊唁毕便去。或问裴：「凡吊，主人哭，客乃为礼。阮既不哭，君何为哭？」裴曰：「阮方外之人，故不崇礼制。我辈俗中人，故以仪轨自居。」时人叹为两得其中。
　　诸阮皆能饮酒，仲容至宗人间共集，不复用常杯斟酌，以大瓮盛酒，围坐，相向大酌。时有群猪来饮，直接去上，便共饮之。
　　阮浑长成，风气韵度似父，亦欲作达。步兵曰：「仲容已预之，卿不得复尔。」
　　裴成公妇，王戎女。王戎晨往裴许，不通径前。裴从床南下，女从北下，相对作宾主，了无异色。
　　阮仲容先幸姑家鲜卑婢。及居母丧，姑当远移，初云当留婢，既发，定将去。仲容借客驴，着重服自追之，累骑而返，曰：「人种不可失！」即遥集母也。
　　任恺既失权势，不复自检括。或谓和峤曰：「卿何以坐视元裒败而不救？」和曰：「元裒如北夏门，拉□（扌罗）（挪？）自欲坏，非一木所能支。」
　　刘道真少时，常鱼草泽，善歌啸，闻者莫不留连。有一老妪，识其非常人，甚乐其歌啸，乃杀豚进之，了不谢。妪见不饱又进一豚。食半余半，乃还之。后为吏部郎，妪儿为小令史，道真超用之，不知所由，问母，母告之，于是赍牛酒诣道真。道真曰：「去，去！无可复用相报。」
　　阮宣子常步行，以百钱挂杖头，至酒店，便独酣畅。虽当世贵盛，不肯诣也。
　　山季伦为荆州，时出酣畅。人为之歌曰：「山公时一醉，径造高阳池，日莫倒载归，酩酊无所知。复能乘骏马，倒着白接篱，举手问葛强，何如并州儿？」高阳池在襄阳。
　　强是其爱将，并州人也。
　　张季鹰纵任不拘，时人号为「江东步兵」。或谓之曰：「卿乃可纵适一时，独不为身后名邪？」答曰：「使我有身后名，不如即时一杯酒！」
　　毕茂世云：「一手持蟹螯，一手持酒杯，拍浮酒池中，便足了一生。」
　　贺司空入洛赴命，为太孙舍人，经吴阊门，在船中弹琴。张季鹰本不相识，先在金阊亭，闻弦甚清，下船就贺，因共语，便大相知说。问贺：「卿欲何之？」贺曰：「入洛赴命，正尔进路。」张曰：「吾亦有事北京，因路寄载。」便与贺同发。初不告家，家追问，乃知。
　　祖车骑过江时，公私俭薄，无好服玩。王、庾诸公共就祖，忽见裘袍重叠，珍饰盈列。诸公怪问之，祖曰：「昨夜复南塘一出。」祖于时恒自使健儿鼓行劫钞，在事之人，亦容而不问。
　　鸿胪卿孔群好饮酒，王丞相语云：「卿何为恒饮酒？不见酒家覆瓿布，日月糜烂？」群曰：「不尔，不见糟肉，乃更堪久？」群尝书与亲旧：「今年得七百斛秫米，不了麴蘖（木为米）事。」
　　有人讥周仆射：「与亲友言戏秽杂无检节。」周曰：「吾若万里长江，何能不千里一曲！」
　　温太真位未高时，屡与扬州、淮中估客樗蒲，与辄不竞。尝一过，大输物，戏屈，无因得反。与庾亮善，于舫中大唤亮曰：「卿可赎我！」庾即送值，然后得还。经此数四。
　　温公喜慢语，卞令礼法自居。至庾公许，大相剖击，温发口鄙秽，庾公徐曰：「太真终日无鄙言。」
　　周伯仁风德雅重，深达危乱。过江积年，恒大饮酒，尝经三日不醒。时人谓之「三日仆射。」
　　卫君长为温公长史，温公甚善之。每率尔提酒脯就卫，箕踞相对弥日；卫往温许亦尔。
　　苏峻乱，诸庾逃散。庾冰时为吴郡，单身奔亡。民吏皆去，唯郡卒独以小船载冰出钱塘口，□（竹遽）□（竹除）覆之。时峻赏募觅冰，属所在搜检甚急。卒舍船市渚，因饮酒醉还，舞棹向船曰：「何处觅庾吴郡，此中便是！」冰大惶怖，然不敢动。监司见船小装狭，谓卒狂醉，都不复疑。自送过荆江，寄山阴魏家，得免。后事平，冰欲报卒，适其所愿。卒曰：「出自厮下，不愿名器。少苦执鞭，恒患不得快饮酒；使其酒足余年毕矣。无所复须。」冰为起大舍，市奴婢，使门内有百斛酒，终其身。时谓此卒非唯有智，且亦达生。
　　殷洪乔作豫章郡，临去，都下人因附百许函书。既至石头，悉掷水中，因祝曰：「沉者自沉，浮者自浮，殷洪乔不能作致书邮。」
　　王长史、谢仁祖同为王公掾，长史云：「谢掾能作异舞。」谢便起舞，神意甚暇。
　　王公熟视，谓客曰：「使人思安丰。」
　　王、刘共在杭南，酣宴于桓子野家。谢镇西往尚书墓还，葬后三日反哭。诸人欲要之，初遣一信，犹未许，然已停车；重要，便回驾。诸人门外迎之，把臂便下。裁得脱帻着帽。酣宴半坐，乃觉未脱衰。
　　桓宣武少家贫，戏大轮，债主敦求甚切，思自振之方，莫知所出。陈郡袁耽俊迈多能。宣武欲求救于耽。耽时居艰，恐致疑，试以告焉，应声便许，略无嫌吝。遂变服怀布帽随温去，与债主戏。耽素有艺名，债主就局，曰：「汝故当不办作袁彦道邪？」遂共戏。十万一掷，直上百万数，投马绝叫，傍若无人，探布帽掷对人曰：「汝竟识袁彦道不？」
　　王光禄云：「酒，正使人人自远。」
　　刘尹云：「孙承公狂士，每至一处，赏玩累日，或回至半路却返。」
　　袁彦道有二妹：一适殷渊源，一适谢仁祖。语桓宣武云：「恨不更有一人配卿！」
　　桓车骑在荆州，张玄为侍中，使至江陵，路经阳歧村。俄见一人持半小笼生鱼，径来造船，云：「有鱼，欲寄作脍。」张云乃维舟而纳之，问其姓字，称是刘遗民。张素闻其名，大相忻待。刘既知张衔命，问：「谢安、王文度并佳不？」张甚欲话言，刘了无停意。
　　既进脍，便去，云：「向得此鱼，观君船上当有脍具，是故来耳。」于是便去，张乃追至刘家，为设酒，殊不清旨。张高其人，不得已而饮之。方共对饮，刘便先起，云：「今正伐荻，不宜久废。」张亦无以留之。
　　王子猷诣郗雍州，雍州在内，见有□（翕毛）□（登毛），云：「阿乞那得有此物！」令左右送还家。郗出觅之，王曰：「向有大力者负之而趋。」郗无忤色。
　　谢安始出西戏，失车牛，便杖策步归。道逢刘尹，语曰：「安石将无伤？」谢乃同载而归。
　　襄阳罗友有大韵，少时多谓之痴。尝伺人祠，欲乞食，往太早，门未开。主人迎神出见，问以非时，何得在此？答曰：「闻卿祠，欲乞一顿食耳。」遂隐门侧，至晓，得食便退，了无怍容。为人有记功，从桓宣武平蜀，按行蜀城阙观宇，内外道陌广狭，植种果竹多少，皆默记之。后宣武漂洲与简文集，友亦预焉。共道蜀中事，亦有遗忘，友皆名列，曾无错漏。宣武验以蜀城阙簿，皆如其言。坐者叹服。谢公云：「罗友讵减魏阳元。」后为广州刺史，当之镇，刺史桓豁语令莫来宿，答曰：「民已有前期，主人贫，或有酒馔之费，见与甚有旧。请别日奉命。」征西密遣人察之，至日，乃往荆州门下书佐家，处之怡然，不异胜达。在益州语儿云：「我有五百人食器。」家中大惊，其由来清，而忽有此物，定是二百五十沓乌□（木累）。
　　恒子野每闻清歌，辄唤：「奈何！」谢公闻之，曰：「子野可谓一往有深情。」
　　张湛好于斋前种松柏。时袁山松出游，每好令左右作挽歌。时人谓：「张屋下陈尸，袁道上行殡。」
　　罗友作荆州从事，桓宣武为王车骑集别，友进，坐良久，辞出，宣武曰：卿向欲咨事，何以便去，答曰：「友闻白羊肉美，一生未曾得吃，故冒求前耳，无事可咨。今已饱，不复须驻。」了无惭色。
　　张□（辚车换马）酒后，挽歌甚凄苦。桓车骑曰：「卿非田横门人，何乃顿尔至致？」
　　王子猷尝暂寄人空宅住，便令种竹。或问：「暂住何烦尔？」王啸咏良久，直指竹曰：「何可一日无此君？」
　　王子猷居山阴，夜大雪，眠觉，开室命酌酒，四望皎然。因起彷徨，咏左思招隐诗。忽忆戴安道。时戴在剡，即便夜乘小舟就之。经宿方至，造门不前而返。人问其故，王曰：「吾本乘兴而行，兴尽而返，何必见戴？」
　　王卫军云：「酒正引人着胜地。」
　　王子猷出都，尚在渚下。旧闻桓子野善吹笛，而不相识。遇桓于岸上过，王在船中，客有识之者云：「是桓子野。」王便令人与相闻，云：「闻君善吹笛，试为我一奏。」
　　桓时已贵显，素闻王名，即便回下车，踞胡床，为作三调。弄毕，便上车去。客主不交一言。
　　桓南郡被召作太子洗马，船泊荻渚，王大服散后已小醉，往看桓。桓为设酒，不能冷饮，频语左右：「令温酒来！」桓乃流涕呜咽，王便欲去。桓以手巾掩泪，因谓王曰：「犯我家讳，何预卿事！」王叹曰：「灵宝故自达。」
　　王孝伯问王大：「阮籍何如司马相如？」王大曰：「阮籍胸中垒块，故须酒浇之。」
　　王佛大叹言：「三日不饮酒，觉形神不复相亲。」
　　王孝伯言：「名士不必须奇才，但使常得无事，痛饮酒，熟读离骚，便可称名士。」
　　王长史登茅山，大恸哭曰：「郎邪王伯兴，终当为情死！」
　　简傲第二十四
　　晋文王功德盛大，坐席严敬，拟于王者，唯阮籍在坐，箕踞啸歌，酣放自若。
　　王戎弱冠诣阮籍，时刘公荣在坐，阮谓王曰：「偶有二斗美酒，当与君共饮，彼公荣者无预焉。」二人交觞酬酢，公荣遂不得一杯，而言语谈戏三人无异。或有问之者，阮答曰：「胜公荣者，不可不与饮酒；不如公荣者，不可不与饮酒；唯公荣，可不与饮酒。」
　　锺士季精有才理，先不识嵇康，锺要于时贤俊者之士，俱往寻康。康方大树下锻，向子期为佐鼓排。康扬槌不辍，傍若无人，移时不交以言。锺起去，康曰：「何所闻而来？何所见而去？」锺曰：「闻所闻而来，见所见而去。」
　　嵇康与吕安善，每一相思千里命驾。安后来，值康不在，喜出户延之，不入，题门上作「凤」（繁体）字而去。喜不觉，犹以为欣，故作。「凤」（繁体）字，凡鸟也。
　　陆士衡初入洛，咨张公所宜诣；刘道公是其一。陆既往，刘尚在哀制中。性嗜酒，礼毕，初无他言，唯问：「东吴有长柄壶卢，卿得种来不？」陆兄弟殊失望，乃悔往。
　　王平子出为荆州，王太尉及时贤送者倾路。时庭中有大树，上有鹊巢，平子脱衣巾，径上树取鹊子，凉衣拘阂树枝，便复脱去。得鹊子还下，弄，神色自若，傍若无人。
　　高坐道人于丞相坐，恒偃卧其侧。见卞令，肃然改容云：「彼是礼法人。」
　　桓宣武作徐州，时谢奕为晋陵，先粗经虚怀，而乃无异常。及桓还荆州，将西之间，意气甚笃，奕弗之疑。唯谢虎子妇王悟其旨，每曰：「桓荆州有意殊异，必与晋陵俱西矣。」俄而引奕为司马。奕既上，犹推布衣交。在温坐，岸帻啸咏，无异常日。宣武每曰：「我方外司马。」遂因酒，转无朝夕礼。桓舍入内，奕辄复随去。后至奕醉，温往主许避之。主曰：「君无狂司马，我何由得相见？」
　　谢万在兄前，欲起索便器。于时阮思旷在坐，曰：「新出门户，笃而无礼。」
　　谢中郎是王蓝田女婿。尝着白纶巾，肩舆径至扬州听事见王，直言曰：「人言君侯痴，君侯信自痴。」蓝田曰：「非无此论，但晚令耳。」
　　王子猷作桓车骑骑兵参军。桓问曰：「卿何署？」答曰：「不知何署，时见牵马来，似是马曹。」桓又问：「官有几马？」答曰：「『不问马』，何由知其数？」又问：「马比死多少？」答曰：「『未知生，焉知死。』」
　　谢公与谢万共出西，过吴郡，阿万欲相与共萃王恬许，太傅云：「恐伊不必酬汝，意不足尔。」万犹苦要，太傅坚不回，万乃独往。坐少时，王便入门内，谢殊有欣色，以为厚待己。良久，乃沐头散发而出，亦不坐，仍据胡床，在中庭晒头，神气傲迈，了无相酬意。谢于是乃还，未至船，逆呼太傅，安曰：「阿螭不作尔。」
　　王子猷作桓车骑参军。桓谓王曰：「卿在府久，比当相料理。」初不答，直高视，以手版拄颊云：「西山朝来，致有爽气。」
　　谢万北征，常以啸咏自高，未尝抚慰众士。谢公甚器爱万，而审其必败，乃俱行，从容谓万曰：「汝为元帅宜数唤诸将宴会，以说众心。」万从之。因召集诸将，都无所说，直以如意指四坐云：「诸君皆是劲卒。」诸将甚愤恨之。谢公欲深著恩信，自队主将帅以下，无不身造，厚相逊谢。及万事败，军中因欲除之。复云：「当为隐士。」故幸而得免。
　　王子敬兄弟见郗公，蹑履问讯，甚修外生礼。及嘉宾死，皆着高屐，仪容轻慢。命坐，皆云：「有事，不暇坐。」既去，郗公慨然曰：「使嘉宾不死，鼠辈敢尔！」
　　王子猷尝行过吴中，见一士大夫家极有好竹，主已知子猷当往，乃洒埽施设，在听事坐相待。王肩舆径造竹下，讽咏良久，主已失望，犹冀还当通。遂直欲出门。主人大不堪，便令左右闭门，不听出。王更以此赏主人，乃留坐，尽欢而去。
　　王子敬自会稽经吴，闻顾辟疆有名园。先不识主人，径往其家。值顾方集宾友酣燕，而王游历既毕，指麾好恶，傍若无人。顾勃然不堪曰：「傲主人，非礼也；以贵骄人，非道也。失此二者，不足齿之伧耳！」便驱其左右出门。王独在舆上回转，顾望左右移时不至，然后令送著门外，怡然不屑。
　　排调第二十五
　　诸葛瑾为豫州，遣别驾到台，语云：「小儿知谈，卿可与语。」连往诣恪，恪不与相见。后于张辅吴坐中相遇，别驾唤恪：「咄咄郎君！」恪因嘲之曰：「豫州乱矣，何咄咄之有？」答曰：「君明臣贤，未闻其乱。」恪曰：「昔唐尧在上，四凶在下。」答曰：「非唯四凶，亦有丹朱。」于是一坐大笑。
　　晋文帝与二陈共车，过唤锺会同载，即驶车委去。比出，已远。既至，因嘲之曰：「与人期行，何以迟迟？望卿遥遥不至。」会答曰：「矫然懿实，何必同群。」帝复问会：「皋繇何如人？」答曰：「上不及尧、舜，下不逮周、孔，亦一时之懿士。」
　　锺毓为黄门郎，有机警，在景王坐燕饮。时陈群子玄伯、武周子元夏同在坐，共嘲毓。景王曰：「皋繇何如人？」对曰：「古之懿士。」顾谓玄伯、元夏曰：「君子周而不比，群而不党。」
　　嵇、阮、山、刘在竹林酣饮，王戎后往。步兵曰：「俗物已复来败人意！」王笑曰：「卿辈意，亦复可败邪？」
　　晋武帝问孙皓：「闻南人好作尔汝歌，颇能为不？」皓正饮酒，因举觞劝帝而言曰：「昔与汝为邻，今与汝为臣。上汝一杯酒，令汝寿万春！」帝悔之。
　　孙子荆年少时欲隐，语王武子「当枕石漱流」，误曰「漱石枕流」。王曰：「流可枕，石可漱乎？」孙曰：「所以枕流，欲洗其耳；所以漱石，欲砺其齿。」
　　头责秦子羽云：「子曾不如太原温□（禺页）颍川荀□（寓禺换禹），范阳张华，士卿刘许，义阳邹湛，河南郑诩。此数子者，或謇吃无宫商，或□（尬介换王）陋希言语，或淹伊多姿态，或□（灌氵换讠）哗少智□（讠胥），或口如含胶饴，或头如巾齑杵。而犹以文采可观，意思详序，攀龙附凤，并登天府。
　　王浑与妇锺氏共坐，见武子从庭过，浑欣然谓妇曰：「生儿如此，足慰人意。」妇笑曰：「若使新妇得配参军，生儿故可不啻如此！」
　　荀鸣鹤、陆士龙二人未相识，俱会张茂先坐。张令共语。以其并有大才，可勿作常语。陆举手曰：「云间陆士龙。」荀答曰：「日下荀鸣鹤。」陆曰：「既开青云，睹白雉：何不张尔弓，布尔矢？」荀答曰：「本谓云龙□（马癸）□（马癸），定是山鹿野麋，兽弱弓强，是以发迟。」张乃抚掌大笑。
　　陆太尉诣王丞相。王公食以酪。陆还，遂病。明日，与王笺云：「昨食酪小过，通夜委顿。民虽吴人，几为伧鬼。」
　　元帝皇子生，普赐群臣。殷洪乔谢曰：「皇子诞育，普天同庆。臣无勋焉，而猥颁厚赉。」中宗笑曰：「此事岂可使卿有勋邪？」
　　诸葛令、王丞相共争姓族先后。王曰：「何不言葛、王，而云王、葛？」令曰：「譬言驴马，不言马驴，驴宁胜马邪？」
　　刘真长始见王丞相，时盛暑之月，丞相以腹熨弹棋局，曰：「何乃□（沟厶换言）？」刘既出，人问王公云何，刘曰：「未见他异，唯闻作吴语耳。」
　　王公与朝士共饮酒，举琉璃碗谓伯仁曰：「此碗腹殊空，谓之宝器，何邪？」答曰：「此碗英英，诚为清澈，所以为宝耳。」
　　谢幼舆谓周侯曰：「卿类社树，远望之，峨峨拂青天；就而视之，其根则群狐所托，下聚溷而已！」答曰：「枝条拂青天，不以为高；群狐乱其下，不以为浊。聚溷之秽，卿之所保，何足自称？」
　　王长豫幼便和令，丞相爱恣甚笃。每共围棋，丞相欲举行，长豫按指不听。丞相曰：「讵得尔？相与似有瓜葛。」
　　明帝问周伯仁：「真长何如人？」答曰：「故是千斤□（牛害）特。」王公笑其言。伯仁曰：「不如卷角□（牛字），有盘辟之好。」
　　王丞相枕周伯仁膝，指其腹曰：「卿此中何所有？」答曰：「此中空洞无物，然容卿辈数百人。」
　　干宝向刘真长叙其搜神记，刘曰：「卿可谓鬼之董狐。」
　　许思文往顾和许，顾先在帐中眠，许至，便径就床角枕共语。既而唤顾共行，顾乃命左右取枕上新衣，易己体上所着。许笑曰：「卿乃复有行来衣乎？」
　　康僧渊目深而鼻高，王丞相每调之，僧渊曰：「鼻者，面之山；目者，面之渊。山不高则不灵，渊不深则不清。」
　　何次道往瓦官寺礼拜甚勤，阮思旷语之曰：「卿志大宇宙，勇迈终古。」何曰：「卿今日何故忽见推？」阮曰：「我图数千户郡，尚不能得；卿乃图作佛，不亦大乎？」
　　庾征西大举征胡，既成行，止镇襄阳。殷豫章与书，送一折角如意以调之。庾答书曰：「得所致，虽是败物，犹欲理而用之。」
　　桓大司马乘雪欲猎，先过王、刘诸人许。真长见其装束单急，问：「老贼欲持此何作？」桓曰：「我若不为此，卿辈亦那得坐谈？」
　　褚季野问孙盛：「卿国史何当成？」孙云：「久应竟，在公无暇，故至今日。」褚曰：「古人『述而不作』，何必在蚕室中？」
　　谢公在东山，朝命屡降而不动。后出为桓宣武司马，将发新亭，朝士咸出瞻送。高灵时为中丞，亦往相祖。先时，多所饮酒，因倚如醉，戏曰：「卿屡违朝旨，高卧东山，诸人每相与言：『安石不肯出，将如苍生何！』今亦苍生将如卿何？」谢笑而不答。
　　初，谢安在东山居，布衣，时兄弟已有富贵者，翕集家门，倾动人物。刘夫人戏谓安曰：「大丈夫不当如此乎？」谢乃捉鼻曰：「但恐不免耳！」
　　支道林因人就深公买□（仰亻换山）山，深公答曰：「未闻巢、由买山而隐。」
　　王、刘每不重蔡公。二人尝诣蔡，语良久，乃问蔡曰：「公自言何如夷甫？」答曰：「身不如夷甫。」王、刘相目而笑曰：「公何处不如？」答曰：「夷甫无君辈客。」
　　张吴兴年八岁，亏齿，先达知其不常，故戏之曰：「君口中何为开狗窦？」张应声答曰：「正使君辈从此出入！」
　　郝隆七月七日出日中仰卧。人问其故，答曰：「我晒书。」
　　谢公始有东山之志，后严命屡臻，势不获已，始就桓公司马。于时人有饷桓公药草，中有「远志」。公取以问谢：「此药又名『小草』，何一物而有二称？」谢未即答。时郝隆在坐，应声答曰：「此甚易解：处则为远志，出则为小草。」谢甚有愧色。桓公目谢而笑曰：「郝参军此过乃不恶，亦极有会。」
　　庾园客诣孙监，值行，见齐庄在外，尚幼，而有神意。庾试之曰：「孙安国何在？」即答曰：「庾稚恭家。」庾大笑曰：「诸孙大盛，有儿如此！」又答曰：「未若诸庾之翼翼。」还，语人曰：「我故胜，得重唤奴父名。」
　　范玄平在简文坐，谈欲屈，引王长史曰：「卿助我！」王曰：「此非拔山力所能助！」
　　郝隆为桓公南蛮参军。三月三日会，作诗。不能者，罚酒三升。隆初以不能受罚，既饮，揽笔便作一句云：「□（辄车换女）隅跃清池。」桓问：「□（辄车换女）隅是何物？」答曰：「蛮名鱼为□（辄车换女）隅。」桓公曰：「作诗何以作蛮语？」隆曰：「千里投公，始得蛮府参军，那得不作蛮语也？」
　　袁羊尝诣刘恢，恢在内眠未起。袁因作诗调之曰：「角枕粲文茵，锦衾烂长筵。」
　　刘尚晋明帝女，主见诗不平，曰：「袁羊，古之遗狂！」
　　殷洪远答孙兴公诗云：「聊复放一曲。」刘真长笑其语拙，问曰：「君欲云那放？」殷曰：「□（木翕）腊亦放，何必其□（钅仓）铃邪？」
　　桓公既废海西，立简文。侍中谢公见桓公，拜，桓惊笑曰：「安石，卿何事至尔？」谢曰：「未有君拜于前，臣立于后！」
　　郗重熙与谢公书，道：「王敬仁闻一年少怀问鼎，不知桓公德衰？为复后生可畏？」
　　张苍梧是张凭之祖，尝语凭父曰：「我不如汝。」凭父未解所以，苍梧曰：「汝有佳儿。」凭时年数岁，敛手曰：「阿翁，讵宜以子戏父？」
　　习凿齿、孙兴公未相识，同在桓公坐。桓语孙：「可与习参军共语。」孙云：「『蠢尔蛮荆』，敢与大邦为雠！」习云：「『薄伐猃狁』，至于太原。」
　　桓豹奴是王丹阳外生，形似其舅，桓甚讳之。宣武云：「不恒相似，时似耳。恒似是形，时似是神。」桓逾不说。
　　王子猷诣谢万，林公先在坐，瞻瞩甚高。王曰：「若林公须发并全，神情当复胜此不？」谢曰：「唇齿相须，不可以偏亡。须发何关于神明！」林公意甚恶，曰：「七尺之躯，今日委君二贤。」
　　郗司空拜北府，王黄门诣郗门拜，云：「应变将略，非其所长。」骤咏之不已。郗仓谓嘉宾曰：「公今日拜，子猷言语殊不逊，深不可容！」嘉宾曰：「此是陈寿作诸葛评，人以汝家比武侯，复何所言？」
　　王子猷诣谢公，谢曰：「云何七言诗？」子猷承问，答曰：「昂昂若千里之驹，泛泛若水中之凫。」
　　王文度、范荣期俱为简文所要。范年大而位小，王年小而位大。将前，更相推在前，既移久，王遂在范后。王因谓曰：「簸之扬之，糠秕在前。」范曰：「洮之汰之，砂砾在后。」
　　刘遵祖少为殷中军所知，称之于庾公。庾公甚忻然，便取为佐。既见，坐之独榻上与语。刘尔日殊不称，庾小失望，遂名之为「羊公鹤」。昔羊叔子有鹤善舞，尝向客称之，客试使趋来，□（童毛）□（蒙毛）而不肯舞，故称比之。
　　魏长高雅有体量，而才学非所经。初宦当出，虞存嘲之曰：「与卿约法三章：谈者死，文笔者刑，商略抵罪。」魏怡然而笑，无忤于色。
　　郗嘉宾书与袁虎，道戴安道、谢居士云：「恒任之风，当有所弘耳。」以袁无恒，故以此激之。
　　范启与郗嘉宾书曰：「子敬举体无饶，纵掇皮无余润。」郗答曰：「举体无余润，何如举体非真者？」范性矜假多烦，故嘲之。
　　二郗奉道，二何奉佛，皆以财贿。谢中郎云：「二郗谄于道，二何佞于佛。」
　　王文度在西州，与林法师讲，韩、孙诸人并在坐，林公理每欲小屈。孙兴公曰：「法师今日如着弊絮在荆棘中，触地挂阂。」
　　范容期见郗超俗情不淡，戏之曰：「夷、齐、巢、许一诣垂名。何必劳神苦形，支策据梧邪？」郗未答，韩康伯曰：「何不使游刃皆虚？」
　　简文在殿上行，右军与孙兴公在后。右军指简文语孙曰：「此啖名客！」简文顾曰：「天下自有利齿儿。」后王光禄作会稽，谢车骑出曲阿祖之，王孝伯罢秘书丞，在坐，谢言及此事，因视孝伯曰：「王丞齿似不钝。」王曰。「不钝，颇亦验。」
　　谢遏夏月尝仰卧，谢公清晨卒来，不暇着衣，跣出屋外，方蹑履问讯。公曰：「汝可谓『前倨而后恭』。」
　　顾长康作殷荆州佐，请假还东。尔时例不给布帆，顾苦求之，乃得发。至破冢，遭风大败。作笺与殷云：「地名破冢，真破冢而出，行人安稳，布帆无恙。」
　　苻朗初过江，王咨议大好事，问中国人物及风土所生，终无极已。朗大患之。次复问奴婢贵贱，朗曰：「谨厚有识，中者，乃至十万；无意为奴婢，问者，止数千耳。」
　　东府客馆是版屋。谢景重诣太傅，时宾客满中，初不交言，直仰视云：「王乃复西戎其屋。」
　　顾长康啖甘蔗，先食尾。问所以，云：「渐至佳境。」
　　孝武属王□（王旬）求女婿，曰：「王敦、桓温，磊□（石可）之流，既不可复得；且小如意，亦好豫人家事，酷非所须。正如真长、子敬比，最佳。」□（王旬）举谢混。后袁山松欲拟谢婚，王曰：「卿莫近禁脔！」
　　桓南郡与殷荆州语次，因共作了语。顾恺之曰：「火烧平原无遗燎。」桓曰：「白布缠棺竖旒□（旄毛换兆）。」殷曰：「投鱼深渊放飞鸟。」次作危语。桓曰：「矛头淅米剑头炊。」殷曰：「百岁老翁攀枯枝。」顾曰：「井上辘轳卧婴儿。」殷有一参军在坐，云：「盲人骑瞎马，夜半临深池。」殷曰：「咄咄逼人！」仲堪眇目故也。
　　桓玄出射，有以刘参军朋赌，垂成，唯少一破。刘谓周曰：「卿此起不破，我当挞卿。」周曰：「何至受卿挞？」刘曰：「伯禽之贵，尚不免挞，而况于卿！」周殊无忤色。
　　桓语庾伯鸾曰：「刘参军宜停读书，周参军且勤学问。」
　　桓南郡与道曜讲老子，王侍中为主簿，在坐。桓曰：「王主簿，可顾名思义。」王未答，且大笑。桓曰：「王思道能作大家儿笑。」
　　祖广行恒缩头。诣桓南君，始下车，桓曰：「天甚晴朗，祖参军如从屋漏中来。」
　　桓玄素轻桓崖，崖在京下有好桃，玄连就求之，遂不得佳者。玄与殷仲文书，以为嗤笑曰：「德之休明，肃慎贡其□（木苦）矢；如其不尔，篱壁间物，亦不可得也。」
　　轻诋第二十六
　　王太尉问眉子：「汝叔名士，何以不相推重？」眉子曰：「何有名士终日妄语？」
　　庾元规语周伯仁：「诸人皆以君方乐。」周曰：「何乐？谓乐毅邪？」庾曰：「不尔，乐令耳。」周曰：「何乃刻画无盐，以唐突西子也。」
　　深公云：「人谓庾元规名士，胸中柴棘三斗许。」
　　庾公权重，足倾王公。庾在石头，王在冶城坐，大风扬尘，王以扇拂尘曰：「元规尘污人！」
　　王右军少时涩讷。在大将军许，王、庾二公后来，右军便起欲去，大将军留之，曰：「尔家司空、元规，复何所难？」
　　王丞相轻蔡公，曰：「我与安期、千里共游洛水边，何处闻有蔡充儿？」
　　褚太傅初渡江，尝入东，至金昌亭，吴中豪右，燕集亭中。褚公虽素有重名，于时造次不相识别。敕左右多与茗汁，少着粽，汁尽辄益，使终不得食。褚公饮讫，徐举手云：「褚季野。」于是四坐惊散，无不狼狈。
　　王右军在南，丞相与书，每叹子侄不令，云：「虎□（犭屯）、虎犊，还其所如。」
　　褚太傅南下，孙长乐于船中视之。言次，及刘真长死，孙流涕，因讽咏曰：「人之云亡，帮国殄瘁。」褚大怒，曰：「真长平生，何尝相比数，而卿今日作此面向人！」孙回泣向褚曰：「卿当念我！」时咸笑其才而性鄙。
　　谢镇西书与殷扬州，为真长求会稽，殷答曰：「真长标同伐异，侠之大者。常谓使君降阶为甚，乃复为之驱驰邪？」
　　桓公入洛，过淮、泗，践北境，与诸僚属登平乘楼，眺瞩中原，慨然曰：「遂使神州陆沈，百年丘墟，王夷甫诸人，不得不任其责！」袁虎率尔对曰：「运自有废兴，岂必诸人之过？」桓公凛然作色，顾谓四坐曰：「诸君颇闻刘景升不？有大牛重千斤，啖刍豆十倍于常牛，负重致远，曾不若一羸□（牛字）。魏武入荆州，烹以飨士卒，于时莫不称快。」
　　意以况袁。四坐既骇，袁亦失色。
　　袁虎、伏滔同在桓公府，桓公每游燕，辄命袁、伏。袁甚耻之，恒叹曰：「公之厚意，未足以荣国士，与伏滔比肩，亦何辱如之？」
　　高柔在东，甚为谢仁祖所重。既出，不为王、刘所知。仁祖曰：「近见高柔，大自敷奏，然未有所得。」真长云：「故不可在偏地居，轻在角□（角弱）中，为人作议论。」
　　高柔闻之，云：「我就伊无所求。」人有向真长学此言者，真长曰：「我实亦无可与伊者。」然游燕犹与诸人书：「可要安固。」安固者，高柔也。
　　刘尹、江□（彪几换林）、王叔虎、孙兴公同坐，江、王有相轻色。□（彪几换林）以手歙叔虎云：「酷吏！」词色甚强。刘尹顾谓：「此是□（目真）邪？非特是丑言声，拙视瞻。」
　　孙绰作列仙商丘子赞曰：「所牧何物？殆非真猪。倘遇风云，为我龙摅。」时人多以为能。王蓝田语人云：「近见孙家儿作文，道『何物真猪』也。」
　　桓公欲迁都，以张拓定之业。孙长乐上表，谏此议，甚有理。桓见表心服，而忿其为异。令人致意孙云：「君何不寻遂初赋，而强知人家国事？」
　　孙长乐兄弟就谢公宿，言至款杂。刘夫人在壁后听之，具闻其语。谢公明日还，问昨客何似，刘对曰：「亡兄门，未有如此宾客！」谢深有愧色。
　　简文与许玄度共语，许云：「举君、亲以为难。」简文便不复答，许去后而言曰：「玄度故可不至于此！」
　　谢万寿春败后，还，书与王右军云：「惭负宿顾。」右军推书曰：「此禹、汤之戒。」
　　蔡伯喈睹睐笛椽，孙兴公听妓，振且摆折。王右军闻，大嗔曰：「三祖寿乐器，虺瓦吊，孙家儿打折。」
　　王中郎与林公绝不相得。王谓林公诡辩，林公道王云：「着腻颜□（巾合），□（纟翕）布单衣，挟左传，逐郑康成车后，问是何物尘垢囊！」
　　孙长乐作王长史诔云：「余与夫子，交非势利，心犹澄水，同此玄味。」王孝伯见曰：「才士不逊，亡祖何至与此人周旋！」
　　谢太傅谓子侄曰：「中郎始是独有千载！」车骑曰：「中郎衿抱未虚，复那得独有？」
　　庾道季诧谢公曰：「裴郎云『谢安谓裴郎乃可不恶，何得为复饮酒！』裴郎又云：『谢安目支道林如九方皋之相马，略其玄黄，取其俊逸。』」谢公云：「都无此二语，裴自为此辞耳！」庾意甚不以为好，因陈东亭经酒垆下赋。读毕，都不下赏裁，直云：「君乃复作裴氏学！」于此语林遂废。今时有者，皆是先写，无复谢语。
　　王北中郎不为林公所知，乃著论沙门不得为高士论，大略云：「高士必在于纵心调畅。沙门虽云俗外，反更束于教，非情性自得之谓也。」
　　人问顾长康：「何以不作洛生咏？」答曰：「何至作老婢声！」
　　殷觊、庾恒并是谢镇西外孙。殷少而率悟，庾每不推。尝俱诣谢公，谢公熟视殷，曰：「阿巢故似镇西。」于是庾下声语曰：「定何似？」谢公续复云：「巢颊似镇西。」庾复云：「颊似，足作健不？」
　　旧目韩康伯：将肘无风骨。
　　苻宏叛来归国，谢太傅每加接引。宏自以有才，多好上人，坐上无折之者。适王子猷来，太傅使共语。子猷直孰视良久，回语太傅云：「亦复竟不异人。」宏大惭而退。
　　支道林入东，见王子猷兄弟，还，人问：「见诸王何如？」答曰：「见一群白颈乌，但闻唤哑哑声。」
　　王中郎举许玄度为吏部郎，郗重熙曰：「相王好事，不可使阿讷在坐。」
　　王兴道谓：谢望蔡霍霍如失鹰师。
　　桓南郡每见人不快，辄嗔云：「君得哀家梨，当复不蒸食不？」
　　假谲第二十七
　　魏武少时，尝与袁绍好为游侠。观人新婚，因潜入主人园中，夜叫呼云：「有偷儿贼！」青庐中人皆出观，魏武乃入，抽刃劫新妇，与绍还出。失道，坠枳棘中，绍不能得动。复大叫云：「偷儿在此！」绍遑迫自掷出，遂以俱免。
　　魏武行役，失汲道，军皆渴，乃令曰：「前有大梅林，饶子，甘酸可以解渴。」士卒闻之，口皆出水，乘此得及前源。
　　魏武常言：「人欲危己，己辄心动。」因语所亲小人曰：「汝怀刃密来我侧，我必说『心动』，执汝使行刑，汝但勿言其使，无他，当厚相报。」执者信焉，不以为惧，遂斩之。此人至死不知也。左右以为实，谋逆者挫气矣。
　　魏武常云：「我眠中不可妄近，近便斫人，亦不自觉。左右宜深慎此！」后阳眠，所幸一人，窃以被覆之，因便斫杀。自尔每眠，左右莫敢近者。
　　袁绍年少时，曾遣人以剑掷魏武，少下，不着。魏武揆之，其后来必高。因帖卧床上，剑至果高。
　　王大将军既为逆，顿军姑孰。晋明帝以英武之才，犹相猜惮，乃着戎服，骑巴滇马，赍一金马鞭，阴察军形势。未至十余里，有一客姥，居店卖食，帝过□（谒讠换忄）之，谓姥曰：「王敦举兵图逆，猜害忠良，朝廷骇惧，社稷是忧。故劬劳晨夕，用相觇察。恐行迹危露，或致狼狈。追迫之日，姥其匿之。」便与客姥马鞭而去，行敦营匝而出。军士觉，曰：「此非常人也！」敦卧心动，曰：「此必黄须鲜卑奴来！」命骑追之。已觉多许里，追士因问向姥：「不见一黄须人骑马度此邪？」姥曰：「去已久矣，不可复及。」于是骑人息意而反。
　　王右军年减十岁时，大将军甚爱之，恒值帐中眠。大将军尝先出，右军犹未起，须臾钱凤入，屏人论事，都忘右军在帐中，便言逆节之谋。右军觉，既闻所论，知无活理，乃剔吐污头面被褥，诈孰眠。敦论事造半，方忆右军未起，相与大惊曰：「不得不除之！」及开帐，乃见吐唾纵横，信其实孰眠，于是得全。于时称其有智。
　　陶公自上流来，赴苏峻之难，令诛庾公。谓必戮庾，可以谢峻。庾欲奔窜，则不可；欲会，恐见执，进退无计。温公劝庾诣陶，曰：「卿但遥拜，必无它。我为卿保之。」庾从温言诣陶。至，便拜。陶自起止之，曰：「庾元规何缘拜陶士衡？」毕，又降就下坐。陶又自要起同坐。坐定，庾乃引咎责躬，深相逊谢。陶不觉释然。
　　温公丧妇。从姑刘氏，家值乱离散，唯有一女，甚有姿慧。姑以属公觅婚，公密有自婚意，答云：「佳婿难得，但如峤比，云何？」姑云：「丧败之余，乞粗存活，便足慰吾余年，何敢希汝比？」却后少日，公报姑云：「已觅得婚处，门地粗可，婿身名宦尽不减峤。」因下玉镜台一枚。姑大喜。既婚，交礼，女以手披纱扇，抚掌大笑曰：「我固疑是老奴，果如所卜！」玉镜台，是公为刘越石长史，北征刘聪所得。
　　诸葛令女，庾氏妇，既寡，誓云：「不复重出！」此女性甚正强，无有登车理。恢既许江思玄婚，乃移家近之。初诳女云：「宜徙。」于是家人一时去，独留女在后。比其觉，已不复得出。江郎莫来，女哭詈弥甚，积日渐歇。江□（彪几换林）暝入宿，恒在对床上。后观其意转帖，□（彪几换林）乃诈厌，良久不悟，声气转急。女乃呼婢云：「唤江郎觉！」江于是跃来就之，曰：「我自是天下男子，厌，何预卿事而见唤邪？既尔相关，不得不与人语。」女默然而惭，情义遂笃。
　　愍度道人始欲过江，与一伧道人为侣，谋曰：「用旧义在江东，恐不办得食。」便共立「心无义」。既而此道人不成渡。愍度果讲义积年。后有伧人来，先道人寄语云：「为我致意愍度，无义那可立？治此计，权救饥尔！无为遂负如来也。」
　　王文度弟阿智，恶乃不翅，当年长而无人与婚。孙兴公有一女，亦僻错，又无嫁娶理。因诣文度，求见阿智。既见，便阳言：「此定可，殊不如人所传，那得至今未有婚处？我有一女，乃不恶，但吾寒士，不宜与卿计，欲令阿智娶之。」文度欣然而启蓝田云：「兴公向来，忽言欲与阿智婚。」蓝田惊喜。既成婚，女之顽嚣，欲过阿智。方知兴公之诈。
　　范玄平为人好用智数，而有时以多数失会。尝失官居东阳，桓大司马在南州，故往投之。桓时方欲招起屈滞，以倾朝廷，且玄平在京，素亦有誉。桓谓远来投己，喜跃非常。
　　比入至庭，倾身引望，语笑欢甚。顾谓袁虎曰：「范公且可作太常卿。」范裁坐，桓便谢其远来意。范虽实投桓，而恐以趋时损名，乃曰：「虽怀朝宗，会有亡儿瘗在此，故来省视。」桓怅然失望，向之虚伫，一时都尽。
　　谢遏年少时，好着紫罗香囊，垂覆手，太傅患之，而不欲伤其意。乃谲与赌，得即烧之。
　　黜免第二十八
　　诸葛宏在西朝，少有清誉，为王夷甫所重。时论亦以拟王。后为继母族党所谗，诬之为狂逆。将远徙，友人王夷甫之徒，诣槛车与别。宏问：「朝廷何以徙我？」王曰：「言卿狂逆。」宏曰：「逆则应杀，狂何所徙。」
　　桓公入蜀，至三峡中，部伍中有得猿子者。其母缘岸哀号，行百余里不去，遂跳上船，至便即绝。破其腹中，肠皆寸寸断。公闻之怒，命黜其人。
　　殷中军被废，在信安，终日恒书空作字。扬州吏民寻义逐之，窃视，唯作「咄咄怪事」四字而已。
　　桓公坐有参军椅蒸薤不时解；共食者又不助，而椅终不放。举坐皆笑。桓公曰：「同盘尚不相助，况复危难乎？」敕令免官。
　　殷中军废后，恨简文曰：「上人着百尺楼上，儋梯将去。」
　　邓竟陵免官后赴山陵，过见大司马桓公，公问之曰：「卿何以更瘦？」邓曰：「有愧于叔达，不能不恨于破甑！」
　　桓宣武既废太宰父子，仍上表曰：「应割近情，以存远计。若除太宰父子，可无后忧。」简文手答表曰：「所不忍言，况过于言？」宣武又重表，辞转苦切。简文更答曰：「若晋室灵长，明公便宜奉行此诏；如大运去矣，请避贤路！」桓公读诏，手战流汗，于此乃止。太宰父子远徙新安。
　　桓玄败后，殷仲文还为大司马咨议，意似二三，非复往日。大司马府厅前有一老槐，甚扶疏。殷因月朔，与众在厅，视槐良久，叹曰：「槐树婆娑，无复生意！」
　　殷仲文既素有名望，自谓必当阿衡朝政。忽作东阳太守，意甚不平，及之郡，至富阳，慨然叹曰：「看此山川形势，当复出一孙伯符！」
　　俭啬第二十九
　　和峤性至俭，家有好李，王武子求之，与不过数十。王武子因其上直，率将少年能食之者，持斧诣园，饱共啖毕，伐之，送一车枝与和公，问曰：「何如君李？」和既得，唯笑而已。
　　王戎俭吝，其从子婚，与一单衣，后更责之。
　　司徒王戎既贵且富，区宅、僮牧，膏田水碓之属，洛下无比。契书鞅掌，每与夫人烛下散筹算计。
　　王戎有好李，卖之，恐人得其种，恒钻其核。
　　王戎女适裴□（危页），贷钱数万。女归，戎色不说，女遽还钱，乃释然。
　　卫江州在寻阳，有知旧人投之，都不料理，唯饷「王不留行」一斤，此人得饷，便命驾。李弘范闻之，曰：「家舅刻薄，乃复趋使草木。」
　　王丞相俭节，帐下甘果盈溢不散。涉春烂败，都督白之，公令舍去，曰：「慎不可令大郎知。」
　　苏峻之乱，庾太尉南奔见陶公。陶公雅相赏重。陶性俭吝。及食，啖薤，庾因留白。
　　陶问：「用此何为？」庾云：「故可种。」于是大叹庾非唯风流，兼有治实。
　　郗公大聚敛，有钱千万。嘉宾意甚不同，常朝旦问讯。郗家法：子弟不坐。因倚语移时，遂及财货事。郗公曰：「汝正当欲得吾钱耳！」乃开库一日，令任意用。郗公始正谓损数百万许，嘉宾遂一日乞与亲友、周旋略尽。郗公闻之，惊怪不能已已。
　　汰侈第三十
　　石崇每要客燕集，常令美人行酒；客饮酒不尽者，使黄门交斩美人。王丞相与大将军尝共诣崇。丞相素不善饮，辄自勉强，至于沈醉。每至大将军，固不饮以观其变，已斩三人，颜色如故，尚不肯饮。丞相让之，大将军曰：「自杀伊家人，何预卿事！」
　　石崇厕常有十余婢侍列，皆丽服藻饰，置甲煎粉、沈香之属，无不毕备。又与新衣着令出。客多羞不能如厕。王大将军往，脱故衣，着新衣，神色傲然。群婢相谓曰：「此客必能作贼。」
　　武帝尝降王武子家，武子供馔，并用琉璃器。婢子百余人，皆绫罗绔□（衤罗），以手擎饮食。蒸□（犭屯）肥美，异于常味。帝怪而问之。答曰：「以人乳饮□（犭屯）。」
　　帝甚不平，食未毕，便去。王、石所未知作。
　　王君夫以□（米台）□（鞴革换米）澳釜，石季伦用蜡烛作炊。君夫作紫丝巾步障碧绫裹四十里，石崇作锦步障五十里以敌之。石以椒为泥，王以赤石脂泥壁。
　　石崇为客作豆粥，咄嗟便办。恒冬天得韭□（艹氵并）齑。又牛形状气力不胜王恺牛，而与恺出游，极晚发，争入洛城，崇牛数十步后，迅若飞禽，恺牛绝走不能及。每以此三事□（扌益）腕。乃密货崇帐下都督及御车人，问所以。都督曰：「豆至难煮，唯豫作熟末，客至，作白粥以投之。韭□（艹氵并）齑是捣韭根，杂以麦苗尔。」复问驭人牛所以驶。驭人云：「牛本不迟，由将车人不及制之尔。急时听偏辕，则驶矣。」恺悉从之，遂争长。石崇后闻，皆杀告者。
　　王君夫有牛名「八百里驳」，常莹其蹄角。王武子语君夫：「我射不如卿，今指赌卿牛，以千万对之。」君夫既恃手快，且谓骏物无有杀理，便相然可，令武子先射。武子一起便破的，却据胡床，叱左右：「速探牛心来！」须臾，炙至，一脔便去。
　　王君夫尝责一人无服余□（衤日），因直内着曲□（门合）重闺里，不听人将出。遂饥经日，迷不知何处去。后因缘相为垂死，乃得出。
　　石崇与王恺争豪，并穷绮丽，以饰舆服。武帝，恺之甥也，每助恺。尝以一珊瑚树高二尺许赐恺。枝柯扶疏，世罕其比。恺以示崇；崇视讫，以铁如意击之，应手而碎。恺既惋惜，又以为疾己之宝，声色甚厉。崇曰：「不足恨，今还卿。」乃命左右悉取珊瑚树，有三尺、四尺，条干绝世，光彩溢目者六七枚，如恺许比甚众。恺惘然自失。
　　王武子被责，移第北邙下。于时人多地贵，济好马射，买地作埒，编钱币地竟埒。时人号曰「金沟」。
　　石崇每与王敦入学戏，见颜、原象而叹曰：「若与同升孔堂，去人何必有间！」王曰：「不知余人云何，子贡去卿差近。」石正色云：「士当令身名俱泰，何至以瓮牖语人！」
　　彭城王有快牛，至爱惜之。王太尉与射，赌得之。彭城王曰：「君欲自乘，则不论；若欲啖者，当以二十代之。既不废啖，又存所爱。」王遂杀啖。
　　王右军少时，在周侯末坐，割牛心啖之，于此改观。
　　忿狷第三十一
　　魏武有一妓，声最清高，而情性酷恶。欲杀则爱才，欲置则不堪。于是选百人，一时俱教。少时，还有一人声及之，便杀恶性者。
　　王蓝田性急。尝食鸡子，以箸刺之，不得，便大怒，举以掷地。鸡子于地圆转未止，仍下地以屐齿碾之，又不得，□（目真）甚，复于地取内口中，啮破即吐之。王右军闻而大笑曰：「使安期有此性，犹当无一豪可论，况蓝田邪？」
　　王司州尝乘雪往王螭许。司州言气少有牾逆于螭，便作色不夷。司州觉恶，便舆床就之，持其臂曰：「汝讵复足与老兄计？」螭拨其手曰：「冷如鬼子手馨，强来捉人臂！」
　　桓宣武与袁彦道樗蒲。袁彦道齿不合，遂厉色掷去五木。温太真云：「见袁生迁怒，知颜子为贵。」
　　谢无奕性粗强，以事不相得，自往数王蓝田，肆言极骂。王正色面壁不敢动。半日谢去，良久，转头问左右小吏曰：「去未？」答云：「已去。」然后复坐。时人叹其性急而能有所容。
　　王令诣谢公，值习凿齿已在坐，当与并榻。王徙倚不坐，公引之与对榻。去后，语胡儿曰：「子敬实自清立，但人为尔多衿咳，殊足损其自然。」
　　王大、王恭尝俱在何仆射坐。恭时为丹阳尹，大始拜荆州。讫将乖之际，大劝恭酒，恭不为饮，大逼强之，转苦。便各以裙带绕手。恭府近千人，悉呼入斋；大左右虽少，亦命前，意便欲相杀。何仆射无计，因起排坐二人之间，方得分散。所谓势利之交，古人羞之。
　　桓南郡小儿时，与诸从兄弟各养鹅共斗。南郡鹅每不如，甚以为忿。乃夜往鹅栏间，取诸兄弟鹅悉杀之。既晓，家人咸以惊骇，云是变怪，以白车骑。车骑曰：「无所致怪，当是南郡戏耳！」问，果如之。
　　谗险第三十二
　　王平子形甚散朗，内实劲侠。
　　袁悦有口才，能短长说，亦有精理。始作谢玄参军，颇被礼遇。后丁艰，服除还都，唯赍战国策而已。语人曰：「少年时读论语、老子，又看庄、易，此皆是病痛事，当何所益邪？天下要物，正有战国策。」既下，说司马孝文王，大见亲待，几乱机轴，俄而见诛。
　　孝武甚亲敬王国宝、王雅。雅荐王□（王旬）于帝，帝欲见之。尝夜与国宝、雅相对，帝微有酒色，令唤□（王旬），垂至，已闻卒传声，国宝自知才出□（王旬）下，恐倾夺要宠，因曰：「王□（王旬）当今名流，陛下不宜有酒色见之，自可别诏召之。」帝然其言，心以为忠，遂不见□（王旬）。
　　王绪数谗殷荆州于王国宝，殷甚患之，求术于王东亭。曰：「卿但数诣王绪，往辄屏人，因论它事。如此，则二王之好离矣。」殷从之。国宝见王绪，问曰：「比与仲堪屏人何所道？」绪云：「故是常往来，无它所论。」国宝谓绪于己有隐，果情好日疏，谗言以息。
　　尤悔第三十三
　　魏文帝忌弟任城王骁壮。因在卞太后□（门合）共围棋，并啖枣，文帝以毒置诸枣蒂中。自选可食者而进，王弗悟，遂杂进之。既中毒，太后索水救之。帝预敕左右毁瓶罐，太后徒跣趋井，无以汲。须臾，遂卒。复欲害东阿，太后曰：「汝已杀我任城，不得复杀我东阿。」
　　王浑后妻，琅邪颜氏女。王时为徐州刺史，交礼拜讫，王将答拜，观者咸曰：「王侯州将，新妇州民，恐无由答拜。」王乃止。武子以其父不答拜，不成礼，恐非夫妇；不为之拜，谓为颜妾。颜氏耻之。以其门贵，终不敢离。
　　陆平原河桥败，为卢志所谗，被诛。临刑叹曰：「欲闻华亭鹤唳，可复得乎！」
　　刘琨善能招延，而拙于抚御。一日虽有数千人归投，其逃散而去亦复如此。所以卒无所建。
　　王平子始下，丞相语大将军：「不可复使羌人东行。」平子面似羌。
　　王大将军起事，丞相兄弟诣阙谢。周侯深忧诸王，始入，甚有忧色。丞相呼周侯曰：「百口委卿！」周直过不应。既入，苦相存救。既释，周大说，饮酒。及出，诸王故在门。
　　周曰：「今年杀诸贼奴，当取金印如斗大系肘后。」大将军至石头，问丞相曰：「周侯可为三公不？」丞相不答。又问：「可为尚书令不？」又不应。因云：「如此，唯当杀之耳！」
　　复默然。逮周侯被害，丞相后知周侯救己，叹曰：「我不杀周侯，周侯由我而死。幽冥中负此人！」
　　王导、温峤俱见明帝，帝问温前世所以得天下之由。温未答。顷，王曰：「温峤年少未谙，臣为陛下陈之。」王乃具叙宣王创业之始，诛夷名族，宠树同己。及文王之末，高贵乡公事。明帝闻之，复面着床曰：「若如公言，祚安得长！」
　　王大将军于众坐中曰：「诸周由来未有作三公者。」有人答曰：「唯周侯邑五马领头而不克。」大将军曰：「我与周，洛下相遇，一面顿尽。值世纷纭，遂至于此！」因为流涕。
　　温公初受刘司空使劝进，母崔氏固驻之，峤绝裾而去。迄于崇贵，乡品犹不过也。每爵皆发诏。
　　庾公欲起周子南，子南执辞愈固。庾每诣周，庾从南门入，周从后门出。庾尝一往奄至，周不及去，相对终日。庾从周索食，周出蔬食，庾亦强饭，极欢；并语世故，约相推引，同佐世之任。既仕，至将军二千石，而不称意。中宵慨然曰：「大丈夫乃为庾元规所卖！」一叹，遂发背而卒。
　　阮思旷奉大法，敬信甚至。大儿年未弱冠，忽被笃疾。儿既是偏所爱重，为之祈请三宝，昼夜不懈。谓至诚有感者，必当蒙佑。而儿遂不济。于是结恨释氏，宿命都除。
　　桓宣武对简文帝，不甚得语。废海西后，宜自申叙，乃豫撰数百语，陈废立之意。
　　既见简文，简文便泣下数十行。宣武矜愧，不得一言。
　　桓公卧语曰：「作此寂寂，将为文、景所笑！」既而屈起坐曰：「既不能流芳后世，亦不足复遗臭万载邪？」
　　谢太傅于东船行，小人引船，或迟或速，或停或待，又放船从横，撞人触岸。公初不呵谴。人谓公常无嗔喜。曾送兄征西葬还，日莫雨驶，小人皆醉，不可处分。公乃于车中，手取车柱撞驭人，声色甚厉。夫以水性沈柔，入隘奔激。方之人情，固知道迫隘之地，无得保其夷粹。
　　简文见田稻不识，问是何草？左右答是稻。简文还，三日不出，云：「宁有赖其末而不识其本？」
　　桓车骑在上明畋猎。东信至，传淮上大捷。语左右云：「群谢年少，大破贼。」因发病薨。谈者以为此死，贤于让扬之荆。
　　桓公初报破殷荆州，曾讲论语，至「富与贵是人之所欲，不以其道得之不处」。玄意色甚恶。
　　纰漏第三十四
　　王敦初尚主，如厕，见漆箱盛干枣，本以塞鼻，王谓厕上亦下果，食遂至尽。既还，婢擎金澡盘盛水，琉璃碗盛澡豆，因倒着水中而饮之，谓是干饭。群婢莫不掩口而笑之。
　　元皇初见贺司空，言及吴时事，问：「孙皓烧锯截一贺头，是谁？」司空未得言，元皇自忆曰：「是贺劭。」司空流涕曰：「臣父遭遇无道，创巨痛深，无以仰答明诏。」元皇愧惭，三日不出。
　　蔡司徒渡江，见彭蜞，大喜曰：「蟹有八足，加以二螯。」令烹之。既食，吐下委顿，方知非蟹。后向谢仁祖说此事，谢曰：「卿读尔雅不熟，几为劝学死。」
　　任育长年少时，甚有令名。武帝崩，选百二十挽郎，一时之秀彦，育长亦在其中。王安丰选女婿，从挽郎搜其胜者，且择取四人，任犹在其中。童少时神明可爱，时人谓育长影亦好。自过江，便失志。王丞相请先度时贤共至石头迎之，犹作畴日相待，一见便觉有异。
　　坐席竟，下饮，便问人云：「此为茶？为茗？」觉有异色，乃自申明云：「向问饮为热为冷耳。」尝行从棺邸下度，流涕悲伤。王丞相闻之曰：「此是有情痴。」
　　谢虎子尝上屋熏鼠，胡儿既无由知父为此事。闻人道「痴人有作此者」。戏笑之。时道此非复一过。太傅既了己之不知，因其言次，语胡儿曰：「世人以此谤中郎，亦言我共作此。」胡儿懊热，一月闭斋不出。太傅虚托引己之过，一相开悟，可谓德教。
　　殷仲堪父病虚悸，闻床下蚁动，谓是牛斗。孝武不知是殷公，问仲堪：「有一殷病如此不？」仲堪流涕而起曰：「臣进退维谷。」
　　虞哮父为孝武侍中，帝从容问曰：「卿在门下，初不闻有所献替。」虞家富春，近海，谓帝望其意气，对曰：「天时尚暖，□（上制下鱼）鱼虾□（鱼羌）未可致，寻当有所上献。」帝抚掌大笑。
　　王大丧后，朝论或云：「国宝应作荆州。」国宝主簿夜函白事，云：「荆州事已行。」国宝大喜，而夜开□（门合），唤纲纪话势，虽不及作荆州，而意色甚恬。晓遣参问，都无此事。即唤主簿数之曰：「卿何以误人事邪？」
　　惑溺第三十五
　　魏甄后惠而有色，先为袁熙妻，甚获宠。曹公之屠邺也，令疾召甄，左右白：「五官中郎已将去。」公曰：「今年破贼，正为奴。」
　　荀奉倩与妇至笃，冬月妇病热，乃出中庭自取冷，还以身熨之。妇亡，奉倩后少时亦卒。以是获讥于世。奉倩曰：「妇人德不足称，当以色为主。」裴令闻之，曰：「此乃是兴到之事，非盛德言，冀后人未昧此语。」
　　贾公闾后妻郭氏酷妒。有男儿名黎民，生载周，充自外还，乳母抱儿在中庭，儿见充喜踊，充就乳母手中呜之。郭遥望见，谓充爱乳母，即杀之。儿悲思啼泣，不饮它乳，遂死。郭后终无子。
　　孙秀降晋，晋武帝厚存宠之，妻以姨妹蒯氏，室家甚笃。妻尝妒，乃骂秀为「貉子」，秀大不平，遂不复入。蒯氏大自悔责，请救于帝。时大赦，群臣咸见。既出，帝独留秀，从容谓曰：「天下旷荡，蒯夫人可得从其例不？」秀免冠而谢，遂为夫妇如初。
　　韩寿美姿容，贾充辟以为掾。充每聚会，贾女于青？？？？？琐中看，见寿，说之，恒怀存想，发于吟咏。后婢往寿家，具述如此，并言女光丽。寿闻之心动，遂请婢潜修音问。及期往宿。寿跷捷绝人，逾墙而入，家中莫知。自是充觉女盛自拂拭，说畅有异于常。
　　后会诸吏，闻寿有奇香之气，是外国所贡，一着人则历月不歇。充计武帝唯赐己及陈骞，余家无此香，疑寿与女通，而垣墙重密，门□（门合）急峻，何由得尔？乃托言有盗，令人修墙。使反，曰：「其余无异，唯东北角如有人迹，而墙高非人所逾。」充乃取女左右婢考问。即以状对。充秘之，以女妻寿。
　　王安丰妇，常卿安丰。安丰曰：「妇人卿婿，于礼为不敬，后勿复尔。」妇曰：「亲卿爱卿，是以卿卿；我不卿卿，谁当卿卿？」遂恒听之。
　　王丞相有幸妾姓雷，颇预政事纳货。蔡公谓之「雷尚书」。
　　仇隙第三十六
　　孙秀既恨石崇不与绿珠，又憾潘岳昔遇之不以礼。后秀为中书令。岳省内见之，因唤曰：「孙令，忆畴昔周旋不？」秀曰：「中心藏之，何日忘之？」岳于是始知必不免。后收石崇、欧阳坚石，同日收岳。石先送市，亦不相知。潘后至，石谓潘曰：「安仁，卿亦复尔邪？」潘曰：「可谓『白首同所归』。」潘金谷集诗云：「投分寄石友，白首同所归。」乃成其谶。
　　刘□（王与）兄弟少时为王恺所憎，尝召二人宿，欲默除之。令作□（阝亢），□（阝亢）毕，垂加害矣。石崇素与□（王与）、琨善，闻就恺宿，知当有变，便夜往诣恺，问二刘所在？恺卒迫不得讳，答云：「在后斋中眠。」石便径入，自牵出，同车而去。语曰：「少年，何以轻就人宿？」
　　王大将军执司马愍王，夜遣世将载王于车而杀之，当时不尽知也。虽愍王家亦未之皆悉，而无忌兄弟皆稚。王胡之与无忌，长甚相昵。胡之尝共游，无忌入告母，请为馔。母流涕曰：「王敦昔肆酷汝父，假手世将。吾所以积年不告汝者，王氏门强，汝兄弟尚幼，不欲使此声著，盖以避祸耳！」无忌惊号，抽刃而出，胡之去已远。
　　应镇南作荆州，王修载、谯王子无忌同至新亭与别。坐上宾甚多，不悟二人俱到。有一客道：「谯王丞致祸，非大将军意，正是平南所为耳。」无忌因夺直兵参军刀，便欲斫，修载走投水，舸上人接取，得免。
　　王右军素轻蓝田。蓝田晚节论誉转重，右军尤不平。蓝田于会稽丁艰，停山阴治丧。
　　右军代为郡，屡言出吊，连日不果。后诣门自通，主人既哭，不前而去，以陵辱之。于是彼此嫌隙大构。后蓝田临扬州，右军尚在郡。初得消息，遣一参军诣朝廷，求分会稽为越州。
　　使人受意失旨，大为时贤所笑。蓝田密令从事数其郡诸不法，以先有隙，令自为其宜。右军遂称疾去郡，以愤慨至终。
　　王东亭与孝伯语，后渐异。孝伯谓东亭曰：「卿便不可复测！」答曰：「王陵廷争，陈平从默，但问克终云何耳。」
　　王孝伯死，悬其首于大桁。司马太傅命驾出，至标所，孰视首，曰：「卿何故趣，欲杀我邪？」
　　桓玄将篡，桓修欲因玄在修母许袭之。庾夫人云：「汝等近，过我余年，我养之，不忍见行此事。」