情史類略

明·詹詹外史 評輯


——又名《情史》、《情天寶鑑》     版本：清芥子園刻本，二十四卷


　　情史序

　　情史，余志也。余少負情癡，遇朋儕必傾赤相與，吉凶同患。聞人有奇窮奇枉，雖不相識，求為之地，或力所不及，則嗟歎累日，中夜展轉不寐。見一有情人，輒欲下拜。或無情者，志言相忤，必委曲以情導之，萬萬不從乃已。嘗戲言，我死後不能忘情世人，必當作佛度世，其佛號當云「多情歡喜如來」。有人稱贊名號，信心奉持，即有無數喜神前後擁護，雖遇仇敵冤家，悉變歡喜，無有嗔惡妒嫉種種惡念。又嘗欲擇取古今情事之美者，各著小傳，使人知情之可久，於是乎無情化有，私情化公，庶鄉國天下，藹然以情相與，於澆俗冀有更焉。而落魄奔走，硯田盡蕪，乃為詹詹外史氏所先，亦快事也。是編分類著斷，恢詭非常，雖事專男女，未盡雅馴，而曲終之奏，要歸於正。善讀者可以廣情，不善讀者亦不至於導欲。余因為序而作情偈以付之。偈曰：「天地若無情，不生一切物。一切物無情，不能環相生。生生而不滅，由情不滅故。四大皆幻設，性情不虛假。有情疏者親，無情親者疏，無情與有情，相去不可量。我欲立情教，教誨諸眾生：子有情於父，臣有情於君，推之種種相，俱作如是觀。萬物如散錢，一情為線索，散錢就索穿，天涯成眷屬。若有賦害等，則自傷其情。如睹春花發，齊生歡喜意。盜賊必不作，姦宄必不起。佛亦何慈悲，聖亦何仁義。倒卻情種子，天地亦混沌。無奈我情多，無奈人情少。願得有情人，一齊來演法。」

　　吳人龍子猶序


　　序

　　六經皆以情教也。《易》尊夫婦，《詩》有《關雎》，《書》序嬪虞之文，《禮》謹聘、奔之別，《春秋》於姬、姜之際詳然言之。豈以情始於男女，凡民之所必開者，聖人亦因而導之，俾勿作於涼，於是流注於君臣、父子、兄弟、朋友之間而汪然有餘乎！異端之學，欲人鰥曠以求清淨，其究不至無君父不止。情之功效亦可知已。是編也，始乎「貞」，令人慕義；繼平「緣」，令人知命：「私」「愛」以暢其悅：「仇」「憾」以伸其氣：「豪」「俠」以大其胸：「靈」「感」以神其事：「癡」「幻」以開其悟：「穢」「累」以窒其淫：「通」「化」以達其類：「芽」非以誣聖賢，而「疑」亦不敢以誣鬼神。辟諸《詩》云興、觀、群、怨、多識。種種俱足，或亦有情者之朗鑒，而無情者之磁石乎！耳目不廣，識見未超，姑就睹記憑臆成書，甚愧雅裁，僅當諧史。後有作者，吾為裨諶，因題曰《類略》，以俟博雅者擇焉。

　　江南詹詹外史述




第一卷

　　情貞類

　　以下夫婦節義


　　范希周

　　建炎庚戌歲，建州賊范汝為因饑荒，嘯聚至十餘萬。次年春，有關西人呂忠翊，受福州稅官。方之任，道過建州，有女十七八歲，為賊徒所掠。汝為有族子名希周，本士人，年二十五六，猶未娶。呂監女為希周所得。希週知為宦家女，又有色，性復柔和，遂卜曰，合族告祖備禮，冊為正室。是冬，朝廷命韓郡王統大軍討捕。呂氏謂希周曰：「妾聞貞女不事二夫，君既告祖成婚，則君家之婦也。孤城危逼，其勢必破。君乃賊之親黨，其能免乎！妾不忍見君之死。」引刀將自刎，希周急止之曰：「我陷賊中，原非本心，無以自明，死有餘責。汝衣冠兒女，擄劫在此，大為不幸。大將軍將士皆北人，汝既屬同方，或言語相合，骨肉宛轉相遇，又是再生。」呂氏曰：「果然，妾亦終身無再嫁理。但恐為軍將所擄，誓不再辱，惟一死耳！」希周曰：「吾萬一漏網，亦終身不娶，以答汝今日之心。」先是，呂監與韓郡王有舊。韓過福州，辟呂監為提轄官，同到建州。十餘日城破，希周不知所之。呂氏見兵勢甚盛，急就荒屋自縊。呂監巡警之次，適見之，使人解下，乃其女也。良久方甦，具言所以。父子相見，且悲且喜。事定，呂監隨韓帥歸臨安，將改嫁女。女不欲，父罵曰：「汝戀賊耶？」呂氏曰：「彼雖名賊，實君子也。但為宗人所逼，不得已而從之。在賊中，常與人作方便，若有天理，其人必不死。兒今且奉道在家，亦足娛事二親，何必嫁也。」

　　紹興壬戌歲，呂監為封州將領。一日，廣州使臣賀承信，以公牒到將領司，呂監延於廳上。既去，呂氏謂呂監曰：「適來者何人？」呂監曰：「廣州使臣。」呂氏曰：「言語走趨，宛類建州范氏子。」監笑曰：「勿妄言，彼自姓賀，與汝范家子毫無相惹。」呂氏嘿然而止。

　　後半載，賀承信以職事復至呂監廳事，呂監時或延以酒食。呂氏屢窺之，知實希周也。乃婉訴其父，因飲酒款熟間，問鄉貫出身。賀羞愧曰：「某建州人，實姓范，宗人范汝為者叛逆，某陷在賊中。既大軍來討，城陷，舉黃旗招安。某恐以賊之宗族，一並誅夷，遂改姓賀，出就招安。後撥在岳承宣軍下。收楊麼時，某以南人便水，常在前鋒，每戰某尤盡力，主將知之，賊平後，遂特與某解繇。初任和州指使，第二任授合州監，以缺遠，遂只受此廣州指使。」呂監又問曰：「令孺人何姓，初娶再娶乎？」范泣曰：「在賊中時，擄得一官員女為妻。是冬城破，夫妻各分散走逃，且約苟全性命，彼此勿娶嫁。某後來又在信州尋得老母。現今不曾娶，只有母子二人爨妾一人而已。」語訖，悲泣失聲。呂監感其恩義，亦為泣下。引入中堂見其女，留住數日，事畢，令隨希周歸廣州。

　　後一年，呂監解滿，迂道之廣州。待希周任滿，同赴臨安。呂得淮上州鈐，范得淮上監稅官。

　　范子作賊，呂氏從賊，皆非正也。貪生畏逼，違心苟就，其實俱有不得已者焉。既而鰥曠相守，天亦憐其貞而終成就之，奇哉！

　　盛道

　　趙援姜，資中盛道妻。建安五年，道坐罪，夫妻閉獄。子翔，方五歲。姜謂道曰：「官有常刑，君不得免矣！妾在，何益君門戶。君可同翔亡命，妾代君死，可得繼君宗廟。」道依違數日，姜苦勸之，遂解脫，給衣糧使去。姜代為應對，度道走遠，乃告。吏殺之。後遇赦，父子得還。道雖仕宦，終不再娶。

　　羊角死生之義，不謂見於閨閫。

　　祝瓊

　　德興祝瓊妻程氏，生二子，曰萃，曰英，母子悉被姚寇虜去。瓊不愛重貲，遣人贖之。寇不滿意，第許贖其長兒萃，而猶執程氏與幼兒。程氏泣謂贖者曰：「吾終不辱吾夫」。至盤田坐麥畦中，指寇大罵。寇怒而斃之。越三日，有族人過其地，見小兒走入麥畦中，就而視之，見程氏屍在。死且三日，又值大暑，面色如生。而兒三日無乳不死。族人歸報瓊，瓊疾趨收其屍，抱其子歸。瓊亦終身不再娶。

　　天台郭氏

　　郭氏天台人，嫁為某卒妻，殊有姿色。千夫長李某心慕焉。會卒遠戍，李日至卒家，百計調之，郭氏毅然不可犯。夫歸，具以白之。一日，李過卒家，卒憶前事，怒形於色，亟持刃出，而李已脫走，訴於縣。案議持刃殺本部官，罪當死。置之獄中，郭氏躬往餽食。閉戶業績紡，以資衣食。久之，有葉押獄者，尤有意於郭氏。乃顧視其卒，日飲食之，情若手足。卒感激入骨髓。忽傳有五府官來，蓋斬決罪囚者。葉報卒知，卒謂郭氏曰：「我死有日，此葉押獄未有妻，汝可嫁之。」郭氏曰：「汝以我色致死，我又能再適以求生乎！」既歸，持二幼兒痛泣而言曰：「汝父行且死，汝母死亦在旦夕，我兒無所倚，終必死於饑寒，今將賣汝以活性命。汝歸他人家，非若父母膝前，仍自嬌癡為也。」其子女頗聰慧，解母語意，抱母而號，引裾不肯釋手。遂攜二兒出，召人與之。行路亦為之墮淚。富室有憐之者，納其子女，贈錢三十緡。郭氏以二之一具酒饌，攜至獄門，願與夫一再見，葉聽入。哽咽不能語，既而曰：「君擾葉押獄多矣，可用此少答之。又有錢若干，可收取自給。我去一富家執作，恐旬日不及見君也。」飲泣而別。走至仙人渡溪水中，危坐而死。是水極險惡，竟不為衝擊倒僕。人有見者，報之縣。往驗得實，皆驚異失色，為具棺斂葬之，表其墓曰「貞烈」。宣撫使廉得其事，原卒之情，釋之。富家遂還其子女，卒亦終身誓不再娶。

　　始以色采動人，累夫於死。卒能以節動人，脫夫子死。世之娶婦，每求美而不求賢，其自為亦拙矣。

　　長安大昌里人，有仇家欲報之而無道。劫其妻父，使要其女。父呼其女而告之。女計念：不聽，則殺父，不孝；聽之，則殺夫，不義。欲以身當之，應曰：「諾，夜在樓上，新沐頭，東首臥，則是矣。妾請開戶俟。」仇家至，斷頭持去，視之，乃其妻頭也。仇家痛焉，遂釋，不殺其夫。此女不忍其夫，寧自忍也。鄭雍姬之見偏矣哉。


　　以下貞婦


　　羅敷

　　邯鄲秦氏女，名羅敷，嫁邑人王仁。仁為趙王家令。敷出採桑於陌上，趙王登臺見而悅之，因置酒欲奪焉。敷善彈箏，作《陌上桑》之歌以自明，趙王乃止。其一解云：

　　「日出東南隅，照我秦氏樓。秦氏有好女，自名為羅敷。羅敷喜蠶桑，採桑城南隅。青絲為籠係，桂枝為籠鉤。頭上倭墮髻，耳中明月珠。緗綺為下裙，紫綺為上襦。行者見羅敷，下擔捋髭須。少年見羅敷，脫帽著帩頭。耕者忘其犁，鋤者忘其鋤，來歸相怨怒，但坐觀羅敷。」

其二解云：

　　「使君從南來，五馬立踟躕。使君遣吏往，問是誰家姝。『素氏有好女，自名為羅敷。』『羅敷年幾何？』『二十尚不足，十五頗有餘。』使君謝羅敷：『寧可共載不？』羅敷前致辭：『使君一何愚？使君自有婦，羅敷自有夫。』」

其三解云：

　　「東方千餘騎，夫婿居上頭。何用識夫婿，白馬從驪駒。青絲繫馬尾，黃金絡馬頭。腰中鹿盧劍，可值千萬餘。十五府小吏，二十朝大夫，三十侍中郎，四十專城居。為人潔白晳，鬑鬑頗有鬚。盈盈公府步，冉冉府中趨。坐中數千人，皆言夫婿殊。」

　　一解，極慕己容色之美。末解，畫出一個風流佳婿。夫婦相愛之情，隱然言外。趙王聞之，亦不覺慚矣。

　　李妙惠

　　李妙惠，揚州女，嫁與同里舉人盧某為妻。盧以下第發憤，與其友下帷西山寺中，禁絕人事，久無家音。

　　成化二十年，有與同名者死京城，鄉人誤傳盧死，父母信之。居無何，歲大饑，維揚以北，家不自給。父母憐李寡貧，欲奪其志，強之不可。臨川鹽商謝能博子啟，聞其美且賢也，致幣請婚。李自縊者再，公姑患之。時李之父在外郡，訓鄉學。李母偕鄰嫗勸諭慇懃，防閒愈密。李日夜哀泣，聞者為之墮淚。既知勢不可解，乃勉從焉。緘書與父訣，詞甚慘。及歸謝家，抗志益篤。謝之繼母，亦楊州人，與李有瓜葛。李即跪請，願延斯須之命，終身為主母執役。因堅侍母旁不去。謝故饒婢妾，未及凌犯。居數日，李復懇請為尼，母姑唯唯。度還鄉無復之耳，於是啟船先發，而母及李繼之。至京口，舟泊金山寺下，母偕之上寺酬醮。有筆墨在方丈，李取題壁間云：

　　一自當年拆鳳凰，至今消息兩茫茫。蓋棺不作橫金婦，入地還從折桂郎。彭澤曉煙

　　夢歸宿，瀟湘夜雨斷愁腸。新詩寫向金山寺，高掛雲帆過豫章。

　　款其後曰：「揚州盧某妻李氏題。」盧後會試登甲榜，捷音至揚州，父母乃知子存，然無及矣。

　　弘治元年，纂脩憲廟實錄，差進士姑蘇杜子開來江右採事，未報，復使盧促之。過家，知妻已嫁，恐傷父母，不敢言，然亦未忍別議，遂行。道出鎮江，登金山，見寺壁題，不覺氣噎。問之寺僧，曰：「先有姑媳過此，留題去矣。」盧錄其詩以去。至江右，密籌之徐方伯。方伯曰：「咸艘逾千，孰從覘察？縱得之，聲亦不雅。盍以計取乎！」乃選臺隸最黠者一人，諭以其故，令熟誦前詩，駕小艇，沿鹽船上下歌而過之。越三日，忽聞船中女聲啟窗喚曰：「此詩從何得來？」隸前致盧命。李大驚曰：「揚州盧舉人，其死已久，爾欺我也。」隸備述如所諭語。叩父母及妻名，一一不爽。李遂掩泣曰：「其我夫矣。始吾聞歌已疑之，恨未有間。今日商偶往娼院，母亦過鄰舟，故得問汝。汝歸可善為我辭。」因密致之約，揮手曰：「去，去！」隸歸報，其夜，依期舟來，遂接李至公館，夫妻歡會如初。商貲具付母主其出入，母轉以委李。及商歸，檢視，歷歷分明，封志完固，歎曰：「關羽昔逃歸漢，曹公時不追，而曰『彼各為其主』，此亦為其夫耳。貞婦也，可置之。」弘治二年也。

　　盧下帷發憤，不必絕家音。其父母且從容問耗，亦不必汲汲嫁婦。天下多美婦人，商人子亦不必強納士人之妻。全賴李氏矢心不貳，遂成一片佳話。

　　盧夫人

　　盧夫人，房玄齡妻也。玄齡微時，病且死，曰：「吾病革，君年少，不可寡居，善事後人。」盧泣，入帷中，剔一目示玄齡，明無他念。玄齡愈，禮之終身。

　　按梁公夫人至妒。太宗將賜公美人，屢辭不受。帝令皇后召夫人，告以「媵妾之流，今有常制。且司空年暮，帝欲有所優詔」之意。夫人執意不回。帝乃令謂之曰：「若寧不妒而生，寧妒而死！」乃遣酌卮酒與之，曰：「若然，可飲此鴆。」然實非鴆也。夫人一舉便盡，無所留難。帝曰：「我尚畏見，何況玄齡！」人謂房公為怕婦，抑孰知感剔目之情也。

　　金三妻

　　崑山舟師楊姓者，雅與金姓者善。金姓者死，有子曰金三，年十七八，窶甚，將行乞。楊見而憐之，因招入舟收養之。既久，楊夫婦以其力勤也，愛之甚。楊無子，有一女，年亦相若，因以妻三。歲餘產一女，逾睟盤，病死。三哭之甚哀，成疾，日漸尪羸阽危。楊夫婦始悔恨，罵詈不絕。一日江行，泊孤島下，楊謂三：「舟中乏新，不得炊，可登岸拾枯枝為爨。」三力疾去，則棄三掛帆行矣。三得枯枝至泊所，失舟所在。知楊棄己也，慟哭欲赴江死。既又念，島中或逢人，冀可救援。轉入林，行至一所，見戈戟森森，列衛在焉，為之駭愕。徐偵之，無所聞。漸就問，寂無人，僅有八大篋，封識完好，竟不知為何。蓋盜所劫財，暫置此地。三乃匿戈溝中，再臨江濱，適有他舟經其地，三招之來，曰：「我有行李，待伴不至，可附我去。」舟人許諾。遂即攜八大篋入舟。行抵儀真，問居停主人家，密啟篋視，皆金珠也。即其地售值得如干，服食起居非故矣。既收僮僕，復將買妾。一日過河下，楊舟適在，三識之，楊不知也。三乃使人僱其舟，去往湖襄賈。輜重累累，舳艫充牣。

　　先是楊棄三時，女晝夜啼哭不欲生。父母強之更納婿，女不從。至是三登舟，舟人莫敢仰視。女竊窺之，驚語母曰：「客狀甚似吾婿。」母詈之曰：「見金夫不有躬耶？若三，不知死所矣。」女遂不敢言。三顧女，佯謂舟人曰：「何不向船尾取破氈笠戴之」。蓋三窶時，初登楊舟有是言也。於是妻覺之，出相見，與抱哭，歡若平生。而楊夫婦羅拜請罪，悔過無已。三亦不與較。尋同歸三家焉。未幾，會劇寇劉六、劉七叛入吳。三出金帛募死士，從郡別駕胡公，直搗狼山之穴，縛其渠魁，討平之，功授武騎尉，妻亦從封云。事載《耳潭》。

　　申屠氏

　　申屠氏，宋時長樂人，美而豔，申屠虔之女也。既長，幕孟光之為人，名希光。十歲能屬文，讀書一過，輒能成誦。其兄漁釣海上，作詩送之曰：

　　「生計持竿二十年，茫茫此去水連天。往來酒灑臨江廟，晝夜燈明過海船。霧裡鳴螺分港釣，浪中拋纜枕霜眠。莫辭一棹風波險，平地風波更可憐。」

　　其父常奇此女，不妄許人。年二十，侯官有董昌，以秀才異等，為虔所識，遂以希光妻昌。希光臨行，作留別詩曰：

　　「女伴門前望，風帆不可留。岸鳴蕉葉雨，江醉寥花秋。百歲身為累，孤雲世共浮。淚隨流水去，一夜到閫州。」

　　入門，絕不復吟，食貧作苦晏如也。居久之，當靖康二年，郡中大豪方六一者，虎而冠者也。聞希光美，心悅而好之，乃使人陰誣昌重罪，罪至族。六一復陽為居間，得輕比，獨昌報殺，妻子幸無死。因使侍者通慇懃，強委禽焉。希光具知其謀，謬許之。密寄其孤於昌之友人。乃求利匕首，懷之以往，謂六一曰：「妾自分身首異處矣，賴君高誼，生死而骨肉之，妾之餘，君之身也，敢不奉承君命。但亡人未歸淺土，心竊傷之，唯君哀憐，既克葬，乃成禮。」六一大喜，立使人以禮葬之。於是希光偽為色喜，裝入室。六一既至，即以吃首刺之帳中，六一立死。因復殺其侍者二人。至夜中，詐謂六一卒病委篤，以次呼其家人。家人皆愕，卒起不意，先後奔入，希光皆殺之，盡滅其宗。因斬六一頭，置囊中，馳至董昌葬所，以其頭祭之。明旦，悉召山下人告之曰：「吾以此下報董君，吾死不愧魂魄矣。」遂以衣帶自縊而死。

　　此婦是謝小娥一流人。方知劓鼻斷腕，尚是自了漢勾當。彼甄皇后、巢刺王妃、朱氏輩，反面事仇，真禽獸不若矣。

　　王世名妻

　　王生世名，武義人。父良，為其族兄俊毆死，巳成訟，而傷暴殘父屍，復自罷仇。從族尊者之議，割畝以謝，則受之。而歲必封識其畝值藏之，人不知也。仇以好來，亦好接之，不廢禮也。已而，陰鑄劍，鏤曰「報仇」，自佩之。其繪父像，亦繪持劍者在側。人問之，曰：「古人出必佩劍也。」凡四五載，得游泮，兼抱子矣，始謂婦俞曰：「打此呱呱，王氏之先不餒。所以隱忍至此者，正有需也。今固死日。上有太夫人，下有嬰兒，貴在汝。」遂仗劍出，斬仇頭於蝴蝶山下。歸拜母曰：「兒死父，不得侍母膝下矣。」盡出其所封識之值及劍，自造縣請死。是日，邑小無不人人發豎者。尹陳君傷之，令且就閒室，以聞於諸大吏。諸大吏以屬金華尹汪君決之。汪君廉得其狀，益用惋悼，曰：「法必視其父屍。父傷重，則子罪緩。」蓋欲生之也。生曰：「始惟不忍暴殘父屍，故自死，不然仇死耳。豈有造罪彌天，而復失初志者？何愚也。今日宜自殺，造邑庭來受法耳。但母恩未斷，暫歸別母。」汪君縱之歸，而身隨之，猶欲伸法如前議。生友兩邑諸生數百人，皆慫慂之曰：「必如議。」乃生已不食，觸階死矣。兩尹皆為下泣，諸生哭聲振天。當生之飲恨於嘻笑，而誓必死也，他人不知，俞獨知之，曰：「君能為孝子，妾能為節婦。」生曰：「節何易言耶！」婦曰：「安見女而非男者？」生曰：「已屬汝堂上懷中矣，何死為？」婦曰：「為君忍三歲，逾三歲，非君所能禁也。」逾三歲，婦果絕食死。始其家欲以生柩歸窆，婦不可。至是以雙柩出，合葬焉。直指馬君以其事聞於朝，旌其門曰「孝烈」。

　　他人不知，俞獨知之，俞必可與為密者。俞知之而不止之，是能明大義，不為情掩者也。夫忍五載而死孝，婦忍三歲而死節，慷慨之誼俱以從容成之。卓哉！

　　惠士玄妻

　　惠士玄病革，其妻王氏曰：「吾聞病者，糞苦則愈。」乃嘗其糞，頗甜，王氏色愈憂。士玄囑王氏曰：「我病必不起，前妾所生子，汝善保護之，待此子稍長，即從汝改嫁矣。」王氏泣曰：「君何出此言？」數日，士玄卒。比葬，王氏遂居墓側，蓬首垢面，哀毀逾禮。常以妾子置左右，飲食寒暖，調護惟恐不至。歲餘，妾子亦死，乃撫膺呼曰：「天乎，無復望矣！」遂自經於墓側。

　　其生其死，必不忙錯。或言貞婦不必死者，固也。顧死，豈不貞者所能辦耶？昔有婦以貞節被旌，壽八十餘，臨歿召其子媳至前，屬曰：「吾今日知兔矣。倘家門不幸，有少而寡者，必速嫁，毋守。節婦非容易事也。」因出左手示之，掌心有大疤，乃少時中夜心動，以手拍案自忍，誤觸燭釘，貫其掌。家人從未知之。然則趁情熱時，結此一段好局，不亦善乎！

　　從二姑

　　從二姑，為宣化里人，從必達女，適趙璁。兩家皆田舍兒，曾不聞醮誡語，乃其倡隨和睦，殆出天性。鄉鄰賢之。越六年，璁病且死，目其妻而不能言。二姑泣曰：「將毋以妾為念乎？當與君同穴耳！」於是璁目始瞑。二姑撫屍哭之屢絕，其姑力慰不解，誓以死殉。姑因囑一老婢密護之。二姑知姑意，為節哀。既葬，璁舍東隅，朝夕持漿飯哭奠焉。聞者為之哽咽。未幾，私告其婢曰：「幸善視吾姑。吾夫待我暝暝且旬日，今得以身與之，試黃泉，蓐螻蟻，死無恨矣。」語畢，遂不復食。尋以他事紿婢出，即閉門，解其絰，經死室中。姑與婢破壁放之，無及矣。死之日，年才二十有四。其姑哭之慟曰：「婦死吾兒也！」因舉其喪，與璁合葬。

　　同穴之盟，不食其言，女中之荀息乎！

　　狄阿毛妻

　　高氏，嘉定狄阿毛妻也。配狄一月，患癰疽，高吮之，不癒，死。高抱屍慟哭，三日不納水漿。家貧火葬，火熾，高便躍入火，姑救出之。高恨不得從夫地下，取夫骨齧吞之。父母驚異而謀疾嫁，恐遲之則死也。漏言於高，高歸舍即斷髮，其夕竟雉經。

　　從二姑與高氏，皆田舍市井家兒耳。乃其捐生殉節，蓋世冑讀書知禮義者之所不能為也。嘉靖間，有司奏請故相靳文僖繼夫人旌典，事下禮部，儀曹郎與靳有姻連，力為之地。宗伯吳山曰：「凡義夫、節婦、孝子、順孫諸旌典，為匹夫匹婦發潛德之光，以風世耳。若士大夫家，自應如此，彼生受殊封，奈何復與匹婦爭寵靈也！」會赴直入西院，遇大學士徐階，階亦以為言。山正色曰：「相公亦慮閣老夫人再醮耶？」階語塞而止。嗚呼！使吳宗伯之說得伸，從二姑輩必不冥沒於地下，而民風庶有興乎！

　　泖湖謝氏

　　泖湖謝氏，松江巨室也。國初被籍沒，坐誅。婦有美色，給配象奴。婦紿奴曰：「待我祭亡夫，刀從爾。」奴信之。婦攜酒飯，至武定橋哭奠，賦詩云：

　　「不忍將身配象奴，自攜麥飯祭亡夫。今朝武定橋頭死，一劍清風滿帝都。」

遂拔劍自刎死。

　　史五妻

　　史五妻徐氏，定遠人，年二十八，元末，五為百夫長。至正十二年五月，暴兵至縣，五巷戰死之。明日，兵退。徐氏求其夫於積屍之中。血漬身衣，眾莫能辨。徐氏因憶其夫嘗佩一繡囊，於是細辨而得之，知其為夫屍也，口吮手足及繡囊上血，載之以歸。令匠氏治棺甚大，眾莫測其意。棺既成，遂沐浴縊死屍旁。鄉人義之，與夫同棺而葬。

　　王氏婦

　　至元十三年冬，元師渡江至天台。有千戶掠得一王氏婦。夫家臨海人，婦有美色。千戶盡殺其舅姑與夫，欲強脅之，不可。明年春，遂驅以北行。至嵊縣清風嶺，婦仰天竊歎曰：「吾知所以死矣。」即齧拇指出血，題詩崖石上：

　　「君王無道妾當災，棄女拋男逐馬來。夫面不知何日見，妾身料得幾時回？兩行清淚頻偷滴，一片愁眉鎖不開。回首故山看漸遠，存亡兩字實哀哉！」

　　寫畢，遂投崖死。後楊廉夫感其事，題詩云：

　　「介馬馱馱百里程，清風嶺上血書成。祇應劉阮桃花水，不似巴陵漢水清。」

　　後，廉夫無子。一夕，夢一婦人謂曰：「爾知所以無後乎？」曰：「不知。」婦人曰：「爾憶題王節婦詩乎？爾雖不能損節婦之名，而心則傷於刻薄。毀竊節義，其罪至重，故天絕爾後。」廉夫既寤，大悔，遂更作詩曰：

　　「天隨地老妾隨兵，天地無情妾有情。指血齧開霞嶠赤，苔痕化作雪江清。願隨湘瑟聲中死，不逐胡笳拍裡生。三月子規啼斷血，秋風無淚寫哀銘。」

　　後復夢婦人來謝。未幾，果得一子。

　　楊之詩，意但刻薄耳，非顯然毀謗也，而猶蒙幽責如此。況月娥星女，帝妃洛神，種種污蔑，當得何罪！

　　徐君寶妻

　　宋末，岳州徐君寶秦某氏，被虜來杭，居韓蘄王府。自岳至杭數千里，虜數欲犯之，而終以計巧脫。蓋某氏有令姿，主者弗忍殺之也。一日主者怒甚，將即強焉。度不可脫，乃謂曰：「俟我祭謝先夫，然後乃為君婦未晚也。君奚怒焉。」虜喜而許之。遂嚴妝焚香，祝畢，取筆題《滿庭芳》一闕於壁上，赴池水死。其詞云：

　　漢上繁華，江南人物，尚遺宣政風流。綠窗朱戶，十里爛銀鉤。一旦刀兵齊舉，旌旗擁，百萬貔貅。長驅入，歌臺舞檄，風捲落花愁。清平三百載，典章文物，掃地俱休。幸此身未北，猶客南州。破鑒徐郎何在？空惆悵，相見無由。從今後，夢魂千里，夜夜岳陽樓。

　　鄧廉妻

　　滄州弓高鄧廉妻，李氏女，嫁未週年而廉卒。李年十八，守志設靈，凡每日三上食，日臨哭，布衣蔬食六七年。忽夜夢一男子，容止甚鄙，欲求李氏，睡中不許。自後每夜夢見，李氏竟不受。以為精魅，出符咒禁，終莫能絕。李氏歎曰：「吾誓不移節，而為此所撓，蓋吾容貌未衰故也。」乃援刀截髮，麻衣不濯，蓬鬢不理，垢面灰身。其鬼乃謝李氏曰：「夫人竹柏之操，不可奪也。」自是不復夢見。郡守旌其門閭，至今尚有節婦里。出《朝野僉載》。

　　獨腕尼

　　播州宣慰楊應龍叛，贑兵楊炯陣亡。訃至家，妻柳氏殮其衣帽，自縊者屢，皆為人覺，不死。豪家兒慕其姿色，爭委禽焉。柳不可。姑利厚貲，潛許之。萬曆庚子六月，豪家來娶，姑逼使升輿。柳大詬曰：「奴子無知犯我，我豈為狗彘行！」豪怒，自入牽其手。柳佯曰：「姑徐徐，俟我更衣行耳。」乃跽向天曰：「吾實不幸，夫死，吾腕為人污矣。」即引利刃斷去其腕，豪驚遁。自此祝髮為比丘尼。

　　海昌董氏

　　海昌董氏，二十嫁為朱俊妻。三載夫亡。生子鑒，甫周歲。董水漿不入口者三日。或勸曰：「子在而殉夫，溝瀆之諒耳。」乃強起飲食，晝夜哭不絕聲。聞者憐之。戴大賓（字寅仲，莆田人，年十四探花及第。）弔以詩曰：

　　「望夫歸，夫婦定何時？兒啼夫不聞，妻哭夫不知。此身不惜化為石，汝兒無母當怨誰？芳草年年青，吁嗟夫兮歸不歸！」

　　又云：

　　「兒勿哭，兒哭傷母心。汝翁棄汝去，汝母愛汝不敢嗔。何日兒當言？何日兒當步？母養兒兮苦復苦，吁嗟兒兮莫作潘郎負阿母！」

　　後鑒果能樹立。當道為表其閭曰「慈節」云。

　　章綸母

　　溫州樂清章文寶，聘金氏，未成婚。納妾包氏，有妊，而文寶得疾且死。金氏聞，請往視，父母不許。金氏堅欲往，文寶一見即逝。金氏為棺殮之，撫妾守喪。妾生子綸，親教讀書，通四書大義。復遣就外傅，竟第正統元年進士，官禮部主事。先欲疏請復儲，恐貽母憂，未上。金氏聞之，謂曰：「吾平日教爾何為？汝能諫死職，我雖為官婢，無恨也。」綸遂上疏，忤旨，杖幾死，禁錮詔獄。金氏怡然。綸天順二年復官，終養金氏。嘗自為詩見志，詩曰：

　　「誰云妾無夫，妾猶及見夫方殂。誰云妾無子，側室生兒與夫似。兒讀書，妾辟纑，空房夜夜聞啼烏。兒能成名妾不嫁，良人瞑目黃泉下。」

後綸官至禮侍。

　　一見之情，勝於百年。且不怨納妾而能誨子，閨中大聖賢也。

　　歌者婦

　　南中有大帥，世襲爵位。有歌婦色美，與其夫自北而至。帥聞而召之。每入，輒與其夫偕，更唱迭和，曲有餘態。帥欲私之，婦拒不許。帥密遣人害其夫，而置婦於別室，多其珠翠，以悅其意。逾年，往詣之，婦亦欣然接待，情甚婉孌。及就榻，袖中忽出白刃，擒帥欲殺之。帥驚逸，婦逐之，遇二奴闔其扉，乃免。旋使人執之，已自斷其頸矣。

　　此女中高漸離也。漸離為友，此為夫。祖龍之殺荊卿也，宜也。歌者之死，不更冤乎！頸且可斷，豈珠翠所能媚哉！

　　金兀術愛一小卒之妻，殺卒而奪之，寵以專房。一日晝寢覺，忽見此婦持利刃欲向，驚起問之，曰：「欲為夫報仇耳！」術嘿然，麾使去。即日大享將士，召此婦出，謂曰：「殺汝則無罪，留汝則不可。任汝於諸將中自擇所從。」婦指一人，術即賜之。此婦亦大有意思。惜乎不肯拼一死也。然則為歌者婦愈難矣。


　　以下貞妾


　　美人虞

　　項王籍，有美人名虞，常幸從；有駿名騅，常騎之。及軍敗垓下，諸侯兵圍之數重，夜間四面皆楚歌，乃悲歌慷慨，自為詩，歌數闋。歌云：

　　「力拔山兮氣蓋世，時不利兮騅不逝。騅不逝兮可奈何！虞兮虞兮奈若何！」

　　虞姬和云：

　　「漢兵已略地，四面楚歌聲。大王意氣盡，賤妾何聊生！」

　　項王泣數行下，謂姬曰：「善事漢王！」姬曰：「妾聞忠臣不二君，貞婦不二夫。請先君死。」項王拔劍，背而授之，姬遂自刎。姬死處，生草能舞，人呼為「虞美人草」。

　　卓稼翁（名由，建陽人。）題蘇小樓辭云：

　　「丈夫隻手把吳鉤，欲斷萬人頭。因何鐵石打成心性，卻為花柔！君看項籍並劉季，一怒使人愁。只因撞著虞姬戚氏，豪氣都休。」

　　余謂以籍之喑啞吒咤，千人自廢，而虞能婉順得其歡心，虞真可憐人哉！籍之雄心，已先為虞死矣，虞特以死報之耳。死為舞草，為誰舞耶？楊用脩謂其柔細可愛，名「娛美人」，訛為「虞」耳。龍子猶有詩云：

　　陳平逃去范增亡，獨有虞兮伴劍鋩。喑啞有靈須訟帝，急時舞草變鴛鴦。

　　隨清娛

　　清娛，姓隨氏，平原人，從太史令司馬遷，侍姬也。年十七，歸遷。遷凡游名山，必以清娛自隨。後隨至華陰之同州，而遷召入京師，留清娛於同。已而遷陷腐刑，發憤著書，未幾病卒於京。清娛聞之，遂悲憤而死。州人葬之於某亭之下，忘其名，厥後，唐褚遂良刺同州，清娛乃感夢於遂良，具言始末，云：「上帝憫其年壽未盡，因命為此州之神，廟食一方。然圖籍未載，世人莫有知者。以公為一代文人，求志其墓，光揚幽懿。」遂良欣然從之。

　　長卿氏曰：「隨娛為龍門姬，甚豔。十七隨龍門游名山，甚韻。獨處同州，悲憤而死，甚冷。千百年而魂現於文士之手，甚香。清娛至今如生也。龍門於是乎不腐矣。」

　　鄴中婦人

　　竇建德常發鄴中一墓，無他物，開棺見婦人，顏色如生，姿容絕麗，年可二十餘，衣服形制，非近世者。候之，似有氣息，乃收還軍養之，三日而能言。云：「我魏文帝宮人，隨甄皇后在鄴，死葬於此。命當更生，而我無家屬可以申訴，遂至幽隔。不知今乃何時也。」說甄后見害，了了分明。建德甚寵愛之。其後建德為太宗所滅，帝將納之，乃具以事白，且辭曰：「妾幽閉黃壤，已三百年，非竇公何以得見今日，死乃妾之分也。」遂飲恨而卒，帝甚傷之。出《神異錄》。

　　自魏迄隋，幾三百年。此婦之齒長矣，而妍麗如昨，豈蓋棺乃卻老方乎？他記載美娘事，鬼亦增年長成，又何說也？儻所謂失歸者與？抑人妖與？獨其守竇公之節，硜硜不渝，是可錄耳。

　　張寧妾

　　張寧，字靖之，號方洲，海寧人。正統間進士，以汀州知府引疾歸田。有二妾，一寒香，姓高氏；一晚翠，姓李氏。年可十六七，皆端潔慧性。公老，益愛重之。及病將革，無子，諸姬悉聽之嫁，二氏獨不忍去，因泣請曰：「妾二人有死不貳。幸及公未瞑，願賜一閣同處，且封鑰之，第留一竇，以進湯粥，誓以死殉公也。」遂引刀各截其髮，以示靡他。公不得已，勉從之。乃寂居小閣，絕不與外通聲問。及公卒，設席閣中，旦夕哭臨，服三年喪。不窺戶者五十餘年。嗣子曰嘉秀，字文英，舉嘉靖己丑進士。其錦旋日，二氏語之曰：「妾等犬馬之齒，已逾七旬，他日相從先公於地下，庶可無汗顏也。」文英感謝，即日令啟鑰而出之，則皤然雙老媼矣。親戚莫不憐且敬焉。遂為奏聞，旌之曰「雙節」。

　　二姬之所難者有三：少艾，一也；為妾，二也；無子，三也。況聽嫁業有治命，前無所迫，後無所冀，獨以生前愛重一念，之死靡他。武之牧羝海上十八年，皓之留金十九年，遂為曠古忠臣未有之事。而二姬禁足小閣，且五十餘年，其去槁木死灰幾何哉！情之極至，乃入無情。天縱其齡，人高其義，寒而愈香，晚而愈翠，真無愧焉。狐綏之歌辱其夫，艾豭之歌辱其子，明河之歌辱其年，以視二姬可愧死矣。

　　綠珠

　　綠珠者，姓梁，白州博白縣人也。州則南昌郡，古越地，秦象郡，漢合浦縣也。唐武德韌，削平肖銑，於此置南州，尋改為白州，取白江為名。州境有博白山、博白石、盤龍洞、房山、雙角山、大荒山。山上有池，池中有婢妾魚。綠珠生雙角山下，美而豔。越俗以珠為上寶，生女為珠娘，生男為珠兒。綠珠之字，由此而稱。晉石崇為交趾採訪使，以真珠三斛致之。崇有別廬在河南金谷磵，磵中有金水，自太白源來。崇即谷制園館綠珠。綠珠能吹笛，又善舞《明君》，崇自制《明君歌》以教之，又制《懊惱曲》贈焉。趙王倫亂常，賊類孫秀使人求綠珠。崇方登涼觀，臨清水，婦女侍側。使者以告，崇出侍婢數百人以示之，皆蘊蘭麝而披羅縠，曰：「任所擇。」使者曰：「君侯服御，麗矣。然受命指索綠珠，不知孰是？」崇毅然作色曰：「吾所愛，不可得也。」使者曰：「君侯博古通今，察遠見邇，願加三思。」崇曰：「不然。」使者出而復返。崇竟不許。秀怒，乃譖倫族之。收兵忽至。崇謂綠珠曰：「我今為爾獲罪。」綠珠泣曰：「願效死於君前。」崇因止之，遽墮樓而死。崇棄東市。時人名其樓曰綠珠樓。樓在步廣里，近狄泉，在王城之東。綠珠有弟子宋禕，有國色，善吹笛。後入宋明帝宮中。

　　本傳云：「白州有一派水，自雙角山出，合容州江，呼為綠珠江。亦猶歸州有昭君村、昭君灘，吳有西施谷、脂粉塘，蓋取美人出處為名。又有綠珠井，在雙角山下。」耆老傳云：「汲此井者，誕女必多美麗。里間有識者，以美色無益於時，因以巨石鎮之。邇後雖有產女端妍者，而七竅四肢多不完具。」豈非山水之使然。昭君村生女皆炙破其面，故白居易詩云：

　　「不取往者戒，恐貽來者冤。至今村女面，燒灼成痕瘢。」

又與完具者同焉。

　　噫！石崇之破，雖自綠珠始，亦其來有漸矣。常刺荊州，劫奪遠使，沈殺客商，以致巨富。又遺王愷鴆鳥，共為鴆毒之事。有此陰謀。又以每邀燕集，令美人行酒，客飲不盡者，使黃門斬美人。王丞相導與大將軍敦，嘗共訪崇。丞相素不能飲，輒自勉強，至於沉醉。至大將軍，故不飲，以觀其氣色。已斬三人，丞相勸敦使盡。敦曰：「彼自殺人，與我何與！」君子曰：「禍福無門，惟人所召。」崇心不義，過殺人，焉得無報也！非綠珠無以速石崇之誅，非石崇無以顯綠珠之名。

　　綠珠之墮樓，侍兒之有貞節者也。比之於古，則有田六出。六出者，王進賢侍兒也。進賢，晉愍太子妃，洛陽陷，石勒掠進賢，獲焉，欲妻之。進賢罵曰：「我皇太子婦，司徒公女。胡羌小子，敢干我乎！」言畢投河中。六出曰：「大既有之，小亦宜然。」復投河中。其後詩人題歌舞妓者，皆以綠珠為名。

　　庚肩吾曰：「蘭堂上客至，綺席清弦撫。自作《明君辭》，還教綠珠舞。」李雲操云：「絳樹搖歡扇，金谷舞筵開。羅袖拂歸客，留歡醉玉杯。」江總云：「綠珠銜淚舞，孫秀強相邀。」

　　綠珠之歿已數百年矣，詩人尚詠之不已，其故何哉？蓋一姬侍，不知書而能感主恩，憤不顧身，其忠烈凜凜，誠足使後人仰慕歌詠也。至有享厚祿，盜高位，忘仁義之行，懷反覆之情，朝三暮四，唯利是圖，節操反不若一婦人，豈不愧哉！

　　季倫死後十日，趙王倫敗，左衛將軍趙泉斬孫秀於中書。軍士趙駿剖秀心食之。倫囚金墉城，賜金屑酒。倫慚，以巾覆面曰：「孫秀誤我也。」飲金屑而卒。皆夷家族。南陽生曰：「此乃假天之報怨，不然，何梟夷之立見乎！」

　　戚大將軍妾

　　大將軍戚公繼光，其夫人威猛，曉暢軍機，常分麾佐公成功。止生長嗣一人，亦善戰，置在前隊。軍法：反顧者，斬。偶與敵戰敗，反顧，公即斬之。於是將士膽落，殊死戰，復大勝。夫人以是不無少恚，而妒亦天性。公每入幕，目無旁矚。或教以置妾別業者，果匿數姬，生三子。夫人每握刀突至其地，絕無影響。蓋於曲房通別室，其扉牆磚，巧於合縫，見牆不見扉，惟公獨入之耳。久之，以一子託言某孝廉子，丐為繼嗣，即令孝廉處以西席。夫人大安之。一日念無子，涕出。有小妮子發前事，夫人大怒，納兵往攻之，而一卒不令出，恐有泄者。孝廉急屬一卒逾重牆報公。公召諸將問計，或曰：「願以死迎敵。」或曰：「早避之便。」公曰：「皆非也。」乃自袒跣，跪迎夫人。諸姬披髮席藁，各抱其子請死，而請以子嘗刃。夫人令抱兒起，皆送還家，曰：「首禍是老奴。」令杖之。公即伏受，杖數十，門外將卒喊聲大舉，乃已。箠撻諸姬最毒，罷歸。由是公不得輕出。既與姬絕，令盡篋其所有，各從所適。諸姬計曰：「棄妾非主人意，何忍違之。」乃輕裝適他郡，披剃為尼，匿女僧家，梵誦至十餘年。夫人歿，始歸，各擁其子。然諸姬子，夫人皆子之，亡恙。

　　大將軍為妾受杖，妾之箠撻為不痛矣。能夫其夫，竟克子其子，節義亦何負於人哉。

　　

　　以下貞妓


　　張小三

　　楊玉山，松之商人也。性愛小妓，其丹帕積至數十，以為帳，號「百喜帳」。南京有女妓曰張小三者，稚齒雅容，不肯就門戶，曰：「能妻我者，當與之諧。」楊以稅事入京，聞而懇求之，捐數十金，乃成婚。逾月，欲隨之還家，曰：「奴固誓之矣。今不歸君為妾，復何歸乎！」楊妻妒，不敢許，約以半載為期。及去，妓守志不渝，父母無如之何。數寄聲楊所，楊感其誠，歲四五至，至必留旬月，所贈遺以千萬計，往來如家焉。久之，貲日剸削，既二十年，田產為一空。男女未婚，薪水且不給，而日受妻子怨言，怏怏悔歎，兩目皆為失明。妓怪其久不來，使使諗焉，盲矣。乃扁舟下江，直造楊氏之廬，登堂拜主母，捧楊首大慟曰：「主君貧困，職我之由。妾當為君婚嫁，君幸無苦。」悉出向所贈珠璣器具，以為資妝，嫁其二女；又出儀物筵設之費，為二子納室。留侍湯藥者一年。楊鬱鬱心恚以死。妓又脫簪珥殯之，守其柩不去。妻亦哀憫其志，語之曰：「姊院中衣食自豐，何為困此，與我同辛苦？」妓謝曰：「姊非碌碌市門女也。少有不污之誓，與主君交往廿載，名雖風塵，身固不異楊氏之少房也。且主君為我而死，何忍背之？願從主母側，執庖湢之勞，歿且不悔。」聞者莫不歎異。既免喪，其父母強之歸，不從。訟諸禮曹，移牒逮之急。不得已，泣別其靈而去。後卒不面一男子，考終於舊院。

　　外史氏曰：「世皆云，娼無定情，其情偽也，強也。今觀張卿事，豈偽與強所能哉！幼而知貞，長而守志，老而不渝節，卒以清白從楊生地下。觀其推財恤患，有古俠士之風，豈特風塵中難之，士君子或愧焉！昔房千里文楊娼，許堯佐傳柳氏，以為奇節。然彼固失身於初者，豈瑩然全歸如斯人哉。南京妓女劉引兒，為一商所眷。商死，劉為持服。歲時脩齋設祭，哭泣盡哀。以女工自養，誓不交客。家人不能奪其志。商家後凋落，劉復推所有以周其妻子。有富翁聞其賢，欲娶焉。劉不從而止。又屠寶石者，京師大賈也，嘗以罪發遣遼東衛充軍，家破無可託者，以白金萬兩寄所昵妓家。後數年，赦回。以所寄還之，封識如故。此亦張小三之亞也。」

　　高娃

　　高娃者，京師娼也。自幼美姿容。昌平侯楊俊與之狎，猶處子也。昌平去備北邊者數裁，娃閉門謝客。天順中，俊與范都督廣為石亨所構，以正統十四年大駕陷土木，俊等坐視不救為不忠，論死。二人赴市，英氣不挫。楊尤挺頸，但云：「陷駕者誰？今何在？吾提軍救駕，殺之固宜。」親戚故吏，無一往者。俄有一婦人縞而來，則娃也。楊顧謂曰：「汝來何為？」娃曰：「來視公死。」因大呼曰：「忠良死矣。」觀者駭然。楊止之曰：「已矣，無益於我，更累若耳。」娃曰：「我已辦矣。公先往，妾隨至。」楊既戮，娃慟哭，吮其頸血，以針綿紐接著於頸，顧楊氏家人曰：「好葬之。」即自取練縊於旁。

　　高娃一滴淚，羞殺許多親戚故吏。

　　長卿氏曰：「昌平至今不死，高娃亦不死。一時親戚故吏及賢士大夫，無一往者，今何在也。噫，想死矣！」

　　楊娼

　　楊娼者，長安里中之殊色也。態度甚都，復以冶容自喜。王公禍鉅競邀致席上，雖不飲者，必為之引滿盡歡。長安諸兒一造其室，殆至亡生破產而不悔。由是娼名冠諸籍中，大售於時矣。嶺南帥甲，貴游子也。妻本戚里女，遇帥甚悍。先約：設有異志者，當取死白刃下。帥幼貴，喜淫，內苦其妻，莫之措意。乃陰出重賂，削去娼之籍，而挈之南海，館之他舍。公餘而同，夕隱而歸。娼有慧性，事帥尤謹。平居以女職自守，非其理不妄發。復厚帥之左右，咸得其歡心，故帥益嬖之。間歲，帥得病，且不起。思一見娼，而憚其妻。帥素與監軍使厚，密遣道意，使為方略。監軍乃紿其妻曰：「將軍病甚，思得善侍奉煎調者視之，瘳當速矣。某有善婢，久結事貴室，動得人意。請夫人聽以婢安將軍四體，如何？」妻曰：「中貴人，信人也。果然，於吾無苦耳。可促召婢來。」監軍即令娼冒為婢以見帥。計未行而事泄。帥之妻乃擁健婢數十，列白梃，熾膏鑊於庭而伺之矣。須其至，當投之沸鬲。帥聞而大恐，促命止之。娼且至，帥曰：「此我意，幾累於渠。今幸吾之未死也。必使脫其虎喙。不然，且無及矣。」乃大遺其奇寶，令家僮榜輕舫，衛娼北歸。自是帥之憤益振，不逾旬而物故。而娼之行適及洪矣。聞至，娼乃盡返帥之賂，設位而哭曰：「將軍由妾而卒。將軍且死，安用生為？妾豈孤將軍者哉！」即撤奠而死之。

　　房千里曰：「夫娼，以色事人者也，非其利則不合矣。而楊能報帥以死，義也；卻帥之賂，廉也。雖為娼，差足多乎！」

　　韓香

　　韓香，南徐娼也，色藝冠一時。與大將葉氏子交，閉門謝客，將終身焉。葉父恚，授牒有司，集鰥軍於射圃，中者妻之。一老卒中，香欣然同歸，謂曰：「夫婦有禮，若買羊沽酒，召吾親故以成禮。」賓至酒行，香出所賚金帛，高下獻之。入更衣，久不出，自刎矣。

　　韓香何以死乎？死葉氏之子者，死其志也。志，匹夫不可奪，匹婦亦然。雖香韓在左，粉何在右，是耿耿者不昧，何況老卒。

　　關盼盼

　　徐州張尚書建封，有愛姬關盼盼，善歌舞，雅多風態。尚書既歿，舊第中有小樓名燕子，盼盼念舊愛不嫁，居是樓十餘年。有詩三首，其一云：

　　「樓上殘燈伴曉霜，獨眠人起合歡牀。相思一夜情多少，地角天涯未是長。」

其二：

　　「適看鴻雁岳陽回，又睹玄禽逼社來。瑤瑟玉簫無意緒，任從蛛網任從灰。」

其三：

　　「北邙松柏鎖愁煙，燕子樓中思悄然。自埋劍履歌塵絕，紅袖香消二十年。」

　　白樂天愛其詩，和之云：

　　「滿窗明月滿簾霜，被冷香消拂臥牀。燕子樓中更漏永，秋宵祇為一人長。」

　　「今春有客洛陽回，曾到尚書墓上來。見說白楊堪作柱，爭教紅粉不成灰。」

　　「細帶羅衫色似煙，幾回欲起即潸然。自從不舞霓裳曲，疊在空箱二十年。」

又贈絕句諷之：

　　「黃金不惜買娥眉，揀得如花四五枝。歌舞教成心力盡，一朝身去不相隨。」

　　盼盼得詩，反覆讀之，泣曰：「自我公薨背，妾非不能死，恐千載之下，以我公重色，有從死之妾，是玷我公請范也。」乃答白公詩曰：

　　「自守空房斂恨眉，形同春後牡丹枝。舍人不會人深意，訝道泉臺不去隨。」

旬日不食而死。

　　東坡嘗夜登燕子樓，夢盼盼。因作小詞云：

　　「天涯倦客，山中歸路，望斷故園心眼。燕子樓空，佳人何在？空鎖樓中燕。古今如夢，何曾夢覺，但有舊愁新怨。異時對南樓夜景，為徐浩歎。」

　　李姝

　　李姝者，長安女娼也。家甚貧，年未笄，母以售於宗室四王宮，為同州節度之妾，才得錢十萬。王寵嬖專房。漸長，益美，善歌舞，能祇事主意。一日忤旨，命車載之城裡龍州刺史張侯別第。張頃於宴席見其人，心動，私願得之，雖竭死無憚。說而獲焉，以為籠中物，喜駭交抱。罄所蓄妓樂，張筵五六日不息。姝事之曲有禮節，大率如在王宮時。然每至調謔誘狎，輒莊色斂衽。餌以奇玩珍異，卻而弗顧。張固狂淫者，必欲力同之。乘其理髮簷下，直前擁致之。姝大呼，啜泣走，取其佩刀將自剄，婢媵奪救得止。由是浸不合張意。張恥且怒，被酒挺刃，突入室逼之。姝殊自若，謂之曰：「婦人以容德事人，職主中饋。姝不幸，幼出賤污，鬻身宮邸，委質妾御，不獲託久要於良家，罪實滋大。幸蒙同州憐愛，許侍巾履。同州情嚴忌，雖親子弟，猶不得見姝之面。偶因微譴，暫託於君侯，則所以相待，愈於愛子矣。不圖君侯乃欲持利見蠱，而又憑酒仗劍，威脅以死。欺天罔人，暴媟女子，此誠烈誼丈夫所不忍聞。姝寧以頸血污侯刃，願速斬姝頭送同州，正死不憾。」遂膝行而前，拱手就刃，張羞愧流汗，掖之使起曰：「我安敢如是！而今而後，何施面目復見同州哉！」自是不復與戲言。姝竟縊死。他日，張晝寢，見姝披髮而立曰：「為姝報同州，已辨於地下矣。」張大懼，悒悶不食，數日而卒。時主山為作傳，見《筆奩錄》。

　　其戲也，可拒；其謝也，可原。姝不多一死乎？死而為厲，又甚矣。此女大有性氣，宜王愛之不終也。雖然姝挾其素寵，意王必不終絕我。至挺刃相逼，而轉思昔日憐香借玉之態，何可復得！悔而且怨，惟有一死以報同州而已。張受人之託，乃欺以私亂之，死其分也，何必厲。

　　沈真真

　　鄭還古，元和初登第，寓東都，與柳尚將軍同巷。鄭調西都，柳設宴餞行，出家妓歌樂以送。內有一妓嬌美，鄭眷戀不已。柳謂曰：「此沈真真，本良家女，頗能文辭。請公一詞，以定情好。候公拜命，即當送賀。」公欣然賦云：

　　「冶豔出神仙，清聲勝管弦。詞輕白薴曲，歌遏碧雲天。未擬生裴秀，何妨乞鄭玄。不堪金谷水，橫過墜樓前。」

　　柳大喜，俾真真拜謝。鄭至京，除國子博士。柳見除目，即送真真赴約。及嘉祥驛，聞還古物故而還。柳嗟歎，遂使別居。真真守節終身。

　　齊錦雲

　　金陵教坊妓齊錦雲者，能詩，善鼓琴。嘗對人雅談，終日不倦。與庠士傅春眷愛，更不他接。春受事誣係獄，錦雲脫珥簪為饋給，時或不繼，售臥褥供之。後調戍遠方，錦雲欲隨行，春恐中途反生禍端，力止之。錦雲因贈一絕云：

　　「一呷春醪萬里情，斷腸芳草斷腸鶯。願將雙淚啼為雨，明日留君不出城。」

　　錦雲既別，蓬首垢面，閉門不出，日讀佛書，未幾病歿。人咸義之。

　　王四兒

　　濟寧李東，以進士授知縣，與妓女王四兒往來甚密。及遷御史令，王詐為閽者自隨。事露，為銓曹所黜。王從之，不忍捨。久之，東鬱鬱得疾終，王日守其棺不去。及葬，自縊死。

　　張小三、高娃，雖妓，固處子也。特不幸而墮落於市門。然門如市，心如冰矣。楊娼以下，所謂露水司眷屬也，乃情之所鍾，死生以之。不從一而死，能從一而終，醜以晚蓋，即品曰貞，何忝乎！豫讓薄於范中行，而忠於智，裴矩佞於隋，而直於唐。娼乎娼乎，可少乎哉！

　　朱葵

　　朱少姬，名葵，字心陽，其先姑蘇人。母夢人以犀釵投其懷，感而孕，乃小字犀生。四歲，父客宛洛間不返，母又善病。值歲饑，展轉乃徙之就李。就李富人王姓者，與其母故中表，稍周貸之。已而，富人又以貲入京，貧益甚。母利人金，實為俞家姬，故又名俞葵。時姬年十二，玉膚雪肌，風骨媚人。喜閉戶焚香鼓琴，為哀鳳之音，聞者莫不淒絕。久之，乃入武林。閩鄭翰卿方僑居西湖，夏日偕友人陳伯孺坐長堤綠陰中，見小艇載紅妝者，知為葵。招與語，悅之，葵亦慕鄭名士，遂與俱歸。陳伯孺贈葵詩云：

　　「相逢剛道不魂銷，抱得雲和曲未調。蓮子有心張靜婉，柳枝無力董妖嬈。春風綺閣流蘇帳，夜月高臺碧玉簫。莫憶西陵松柏下，斷腸只合在今宵。」

　　居月餘，葵繾綣不捨。鄭乃出犀簪為贈。葵見之曰：「此吾母夢征也，或者其天乎。」鄭乃出重貲聘之。葵既嫁，遂屏去豔飾，親作勞工女紅，與鄭居吳山之麓。且半載，值月妓周麗卿者，以宅事被逮。周恐，匿不出。翰卿與杭守令皆雅交，乃以二絕為之從臾，卒得脫。詩云：

　　「不掃娥眉暗自傷，誰憐多病老徐娘。腰肢剩有梅花瘦，刺史看時也斷腸。妾家朱樓垂柳邊，閒人湖上逗春煙。使君打鴨渾閒事，一夜鴛鴦飛上天。」

　　及翰卿攜家入苕溪，俞之假父素無賴，窺鄭逆旅，乃募惡少數十人邀諸途，奪姬歸，閉之幽室中。葵斷髮矢曰：「吾寧有死，不受辱。」人卒不敢犯之。翰卿鳴之當道，檄下二令君雜治之。令曰：「曩君為他人居間，乃有打鴨驚鴛鴦語，不意遂成奇讖。」因捕治諸惡少，置之法，而斷還歸鄭。遂斷詞云：「俞氏，良婦也。麗籍期年，願得好逑而偕老。鄭卿，才士也。碩貲三斛，將攜淑女以於歸。何期梟獍之無良，幾致鳳鸞之失偶。相如滌器臨邛，令甚恥之；襄王行雲巫峽，夢不虛也。凌霄琰氣，幸逢合浦之珠；向日葵心，堪並章臺之柳。鴛鴦諧波面之歡，行看比翼；鬼蜮潛水中之影，敢復含沙。任將一片雲帆，攜作八閩春色。蘇長公原自風流，祇借數言為三尺；韓夫子豈長貧賤，用聯雙璧以百年。」後十年，葵生三子，皆韶秀。徐曲公寄之詩云：

　　「秋葉何須倩作媒，畫堂紅拂肯憐才。滎陽公子遺鞭過，湘浦佳人解珮來。繡戶星稠杯合巹，玉閨春早鏡安臺。祇緣十斛明珠換，掌上於今有蚌胎。」

蓼庵高太史曰：「朱少姬義不辱，卒歸鄭生。身名俱完，即烈丈夫奚讓焉！令君翩翩，有『斐哉其文』之辭也。」

　　情主人曰：「自來忠孝節烈之事，從道理上做者必勉強，從至情上出者必真切。夫婦其最近者也。無情之夫，必不能為義夫，無情之婦，必不能為節婦。世儒但知理為情之範，孰知情為理之維乎！男子頂天立地，所擔者具咫尺之義，非其所急。吾是以詳於婦節，而略於夫義也。婦人自《柏舟》而下，彤管充棟，不可勝書。書其萬萬之一，猶云舉例云爾。古者聘為妻，奔為妾。夫奔者，以情奔也。奔為情，則貞為非情也。又況道旁桃柳，乃望以歲寒之骨乎！春秋之法，使夏變夷，不使突變夏。圭而抱婦之志焉，婦之可也。娟而行安之事焉，安之可也。彼以情許人，吾因以情許之。彼以真情殉人，吾不得復以雜情疑之。此君子樂與人為善之意。不然，輿臺庶孽，將不得達忠孝之性乎哉！」


　　補遺


　　以下補貞婦


　　魯陶嬰妻

　　魯陶嬰妻者，夫死，守志不二。作歌曰：

　　「悲夫黃鵠之早寡，七年不雙。宛頸獨宿，不與眾同。夜半悲鳴，想其故雄。天命早寡，獨宿何傷！寡婦念此，泣下數行。嗚呼悲哉！死者不可忘。飛鳥尚然，況於其良。雖有賢雄，終不可重行。」出《列女傳》。

　　虞氏

　　國朝海寧虞氏，董湄妻也，知書善吟詠。年十六歸董，兩月而湄卒，絕絕欲死。父母惜其年少，勸更他姓。女不應，作《井上吟》以見志云：

　　「一片貞心古井泉，清寒徹骨自堪憐。相看歲暮青青色，歷盡冰霜戴一天。」

　　以木刻夫像，晨昏奉事，全節而終。

　　楚貞姬

　　楚貞姬，楚白公勝妻也。白公死，其妻紡績不嫁。吳王聞其美且有行，使大夫持金百鎰、白璧一雙以聘，以輜軿三十乘迎之，將以為夫人。大夫致幣，白妻辭曰：「白公生時，妾得倖充後宮，執箕帚，掌衣履，拂枕席，托為妃匹。白公不幸而死，妾願守其墳墓，以終天年。今王賜金璧之聘，夫人之位，非愚妾之所聞也。且夫棄義從欲者，污也；見利忘死者，貪也。夫貪污之人，王何以為哉？妾聞之，忠臣不借人以力，貞女不假人以色。豈獨事生若此哉，於死者亦然。妾既不理，不能從死，今又去而嫁，不亦太甚乎！」遂辭聘不行。吳王賢其節義，號曰「貞姬」。

　　白公有此姬，可不朽矣。

　　張美人

　　後涼呂貽見弒，其所幸美人張氏，請為沙門。張氏年十四，姿色壯麗。呂隆見而悅之，欲污其行，遂親逼焉。張氏斂衽曰：「欽樂至道，故投身沙門，恐一旦被辱，誓不改節。今見逼如此，豈非命也！」於是，升樓自投於地。二踵俱折，俄而遂卒。

　　錢簡棲曰：「今人但知金谷，而罕知後涼，遂使美人不獲與綠珠並傳，香名寂寂，遺恨千古。夫豈貞姬烈女，亦有幸有不幸耶！」

　　濟南張義婦

　　義婦張氏，濟南鄒平人。年十八，歸戍卒李午。午同從子零出戍七閩。未幾，午死。張獨事舅姑父母，生養死葬無遺禮。復痛夫死數千里外，枯骨未知所歸，乃往臥冰上，呼天祝曰：「天乎，妾夫何罪！生既不見父母，死又不能歸葬父母之旁。使無妾則巳，妾在，敢愛生乎！天若許妾取夫骨，雖寒甚，當得不死。」逾月竟不死。鄉人異之，為聞於縣。給過所遣之。至閩，零猶在。問夫葬地，則榛莽日塞，不可識。張哀慟幾絕。夫忽降於童，與張語生前事，甚悲，且示骨在處。張如其言，發得之，持骨祝曰：「爾信妾夫耶！入口當融如冰雪，黏如膠。」已而，果然。官異之，為上於大府，請復其家，使零護歸濟南。

　　皇甫規妻

　　安定皇甫規妻者，規更娶之妻也。善屬文，能草書。規卒時，妻年猶盛，而容色甚美。董卓聘以軿輜乘馬，奴婢錢帛充路。妻輕服詣卓門，跪自陳請，辭甚酸愴。卓使傳奴侍者，悉拔刀圍之而謂曰：「孤之威教，欲使海內風靡，何有不行於一婦人乎！」妻知不免，乃立罵卓曰：「君羌胡之種，毒害天下，猶未足耶！妾之先人，清德奕世；皇甫氏，文武上才，為漢忠臣。君親非其趣使走吏乎？敢欲行非禮於爾君夫人耶！」卓乃引車庭中，以其頭懸軶，鞭撲交下。妻謂持杖者曰：「何不重乎？速盡為惠！」遂死車下。後人圖畫其象，號為「禮宗」。

　　長卿曰：「妻之輕服詣門，跪自陳請也，其志豈望生還哉！寂寂寞寞，自經於溝瀆之中而莫之知，不若死鞭撲之下為快也。至是而卓氣亦奪矣。」

　　黃帛

　　黃帛，僰道人，張貞妻也。貞受《易》於韓子方，去家二十里，舟覆死。貞弟求屍，經月不得。帛乃自往沒處躬訪，不得，遂自投水中。大小驚睨。積十四日，持夫手浮出。縣長韓子長嘉之。召帛子幸之，為縣股肱。人名浮屍處為「鴛鴦坊」。

　　劍州民婦

　　建炎初年五月，叛卒楊勍寇南劍州道。出小常材，掠一民婦，欲與亂。婦毅然誓死不受污，遂遇害，棄屍道旁。賊退，人為收瘞之。屍所藉處，跡宛然不滅。每雨則乾，晴則濕。往來者咸歎異焉。或削去之，隨即復見。覆以他土，其跡愈明。

　　吳金童妻

　　成化年間，海康民吳金童與其兄吳祈，挈家避寇。適新會民劉銘、梁狗賣谷還，附其舟。銘、狗窺金童妻莊氏色美，留止於傍舍，祈出遠傭。銘屢犯莊氏，不從。銘、狗乃誘金童夜捕魚，斲其腦，投之江。時江濱民關道安，聞金童號呼，欲救不果。銘歸，復犯莊氏，拒益力。居數日，莊氏出汲，見金童屍浮於銘門。哭視之，創痕宛然，得銘謀死狀。顧力不能報，乃偕幼女投水死。三屍隨潮上下，旋繞銘門。其鄰李逢春收葬之，銘夜發屍棄於海。吳祈自外歸，得弟屍於海濱，訴之官。儒生李啟及關道安等，爭述莊氏節義。有司具聞，詔旌表莊氏節義，梟銘、狗殉眾。刑部尚書陸瑜，奏李逢春收葬三屍，誠為義舉。今被發掘，宜命有司即其處窆之，立石志其夫婦姓名，以垂永久。報可。

　　婦人自裁，乃夫死後第一干淨事，況迫於強暴，計無復之者乎！若所夫尚在，又當委曲以求再合，非甚不得已，不必悻悻懷怒，爭尋結局以明志也。崔簡妻用剛，河池少婦用柔，皆以智數得免污辱。雖其才有過人者，然所遇非窮凶，是亦有天幸焉。若知必不免，吾又諒其必以死殉也。息媯不言以報蔡仇，論者猶非之。若楚之卓氏，不足道矣。

　　唐滕王極淫，諸官妻美者，無不淫遍；詐言妃喚，即行無禮。時典簽崔簡妻鄭氏初到，王遣喚，欲不去，則懼王之威，去則被王之辱。鄭曰：「昔愍懷之妃，不受賊胡之逼。當今清泰，敢行此事耶！」遂入王中門外小閣。王在其中，鄭入，欲逼之，鄭大叫左右曰：「大王豈作如是，必家奴耳！」取只履擊王頭破，抓面流血。妃聞而出，鄭氏乃得還。王慚，旬日不視事。簡每日參候，不敢離門。後王坐，簡向前謝，王慚，乃出。諸官之妻曾被王喚入者，莫不羞之。

　　梁祖攻圍岐隴之年，引兵至於鳳翔。秦帥李茂貞，遣戍校李繼朗統眾救之。至則大捷，生降七千餘人。及旋軍於河池縣，掠獲一少婦，甚有顏色。繼朗悅之，寢處於兵幕之下。西邁十五餘程，每欲逼之，即云：「我姑嚴夫妒，請以死代之。」戎帥怒，脅之以威，終莫能屈。帥笑而憫之，竟不能犯，使人送還其家。

　　蔡侯譽息夫人之美，楚子滅息，以息媯歸。既生二子，猶未言。楚子問之，對曰：「吾一婦人，而事二夫，縱不能死，其可笑言。」楚為之興兵破蔡。

　　楚人張生，居淮陰磨盤灣。家啟酒肆，頗為贍足。紹興辛巳冬，虜騎南下，淮人率奔京口。張素病足，不能行，泊駐揚州。已而，完顏亮至。張妻卓氏，為夷酋所掠，即與之昵。卓告曰：「我夫在城中，蓄銀五錠，必落他手，不若同往取之。」酋喜，偕詣張處，逼奪之。張戟手恨罵。酋喜，以為悅己，凡擄獲金帛，悉以委之，相託如真夫婦。俄而亮死，軍還。卓痛飲酋酒，醉臥，投利刃斷其喉，席捲財物，鞭馬訪張。張話前事，責數，欲行決絕。卓取所攜付之曰：「當時不設此計，渠必不肯信我。今日之獲，乃張本於昔也。」於是聞者交稱焉。

　　李真童（補貞妓）

　　李真童者，張奔兒之女也。十餘歲即名動江浙。色藝無比，舉止溫雅，語不傷氣，綽有閨閣風致。達天山簡校浙省，一見遂屬意焉。周旋三歲，達秩滿赴都，且約明年相會。李遂為女道士，杜門謝客，日以焚誦為事。至期，達授諸暨縣同知，備禮取之。後達歿，復為道士。節行愈勵云。見《青樓集》。




第二卷

　　情緣類

　　以下皆意外夫妻


　　趙簡子

　　趙簡子南擊楚，渡漢，津吏醉臥，怒，將殺之。其女娟持楫走前曰：「妾父聞君渡不測之淵，故禱江淮之神，不勝杯酌，遂至沉醉。妾願以微軀易父之命。」簡子遂釋不誅。將渡，娟攘拳操楫而前。中流，發激棹之歌曰：

　　「升彼河兮而觀清，水揚波兮杳冥冥。禱求福兮醉不醒，誅將加兮妾心驚。罰既釋兮瀆乃清。妾持楫兮操其維，蛟龍助兮主將歸，呼來櫂兮行勿疑。」

簡子大悅。比歸，納為夫人。

　　齊王納無鹽，孔明之婚黃頭女，皆以才德見重，遂忘其醜。此持楫女，似別有動人處。

　　賣䭔媼

　　唐馬周，少孤貧。為博州助教，以嗜酒，忤刺史達奚。拂衣至京，停於賣䭔媼肆。數日，祈媼覓一館地，媼乃引致於中郎將常何之家。代何草封事，稱旨。太宗詢知周所為，即日召見，拜監察御史。媼之初賣䭔也，李淳風、哀天罡常遇而異之，皆竊云：「此婦當大貴，何以在此？」及馬公既貴，竟取為妻。數年內，馬公拜相，媼為夫人。

　　此媼能引人，的非常品，又何必問相。然唐人最重門第，故婚嫁有老而未遂者。而馬公時以逆旅相得，終身魚水，富貴共之，豈非天耶！

　　鄭任

　　李弘農令之女，盧生聘之矣。及吉日，女巫謂夫人曰：「佳婿盧郎，信長髯者乎？」夫人曰：「然。」女巫曰：「是非夫人之子婿也。夫人之婿，形中而白，且無須也。」夫人驚曰：「吾女今夕得適人乎？」巫曰：「得。」夫人曰：「既得適人，又何云非盧郎也？」巫曰：「我亦不識也。」舉家怒巫而逐之。及盧親迎，見女，忽驚而奔，眾賓追之不返。李弘農素負氣，不勝其憤，且恃女容可人，盡邀客入，呼女出拜，指之曰：「此女豈驚人者耶？今不覿面，人且以為獸形也。」眾皆憤歎。弘農曰：「此女已奉見矣，如有能聘者，願應今夕佳期。」鄭任為盧之儐在焉，隨起拜成禮。家眾視其貌，即巫之所言也。後鄭任逢盧，問其故，盧曰：「兩眼赤，且大如盞。牙長數寸，出口兩角。寧不驚而奔乎！」鄭素與盧相善，仍出妻以示之，盧大慚而退。

　　相傳京師有女，嫁日，臨牀便小遺，因退還。後再嫁亦然，遂為棄女。女生平無此疾。母怪而叩之，答云：「見女奴攜朱紅餘桶至，誠不自覺其遺也。」後嫁一客官為晚妻，此官位至尚書，女封夫人。以恭賀事，隨眾命婦入宮。盤桓良久，偶腹脹。宮女引至便處，見朱紅餘桶，方悟其夢。

　　週六女

　　鹽城民週六，居射陽湖之陰，地名朦朧。左右前後，皆沮洳藪澤，無田可耕。且為人闒茸，不自振拔，唯芟刈蘆葦，織席以生。一女年十七八，略不識針紉之事，但能助父編葦而已。北神堰漁者劉五，為其子娶之。不能縫裳，逐之歸。父母俱亡，無以餬口，遂行丐於市。朱從龍寓居堰側，時時呼入其家，供薪水之役，久而欲為擇配。楚士吳公佐，本富家子，放肆落拓，棄父而出遊，至寄跡僧寺為行者。後還鄉里，親族皆加厭疾。郡庠諸生，容之齋舍。因相與戲謀，使迎周女為婦。假衣襦，具酒炙，共僦茅舍一間，擇日聘取，儕輩集舉，姑以成一笑。意吳生知為丐者，必將棄之。已而，相得甚歡。偶鈴轄葛玥之子，富於貲財，拉吳博賽。吳僅有千錢，連擲獲勝，通宵贏幾百緡。葛不能堪，明日復戰，浹辰之間，所得又十倍。吳由是啟質肆，稱貸軍卒，不數年，利入萬計。其父呼還家，讀書益勤，兩預貢籍。周女開慧，解婦功，不學而能。肌理豐麗，頓然美好。初，里中有嚴老翁，吻士也

　　善講解《孝經》，又能說相。見周於丐中，語人曰：「此女骨頭裡貴。」果如其言。

　　周女之慧，若有待而開。向使在劉漁家已如是，則饑寒畢世矣。

　　張二姐

　　下邳朱邦禮，家於宿。僱買小婢曰張二姐。雖無惡疾，而形體枯悴，肌膚皴皵，絕可憎惡。姑使執庖爨舂汲之役，凡六七年。有游士劉逸民叩謁，喜其高談雄辨，留以教諸子。在館下歷歲，未嘗輒出戶外。朱極賢重之。每會親朋，必稱贊其靜操。乃命二姐為供給洗靧。蓋以其寢陋，無所置嫌。久之，僱限巳滿，告辭而去。朱亦不問所如往。俄而劉亦謝退。後十餘歲，朱赴試省闈，因詣市肆。聞有人呼聲，回顧之，原不識面。其人力邀至所居，具公服，再拜，敘至曩契，乃逸民也。既登科第，得京秩矣。方歡羨次，又一婦人著帔頂髻拜於庭，如初嫁見尊長之禮。朱側身斂避。劉挽之坐，曰：「固主翁也，何辭焉！」細詢其由，則二姐也。且言曰：「自違離之始，無人負書笈，偶值此婦，遂與之偕行。念念道塗勤謹，存于家間，而溫良惠解，實共甘苦，故就以為妻。恩出高門，不敢忘也。」延朱置酒，罷，出五百千以贈之。時政和末也。

　　諺云：「熱油拌苦菜，自家心裡愛。」業已相得，即王謝姬姜，弗與易矣。

　　張夫人

　　張相諱從思，其妻張氏，河東人，有容色，慧黠多技藝。十四五時，失身於軍校，為小妻，洎軍校以更番歸洛下，攜與偕，至上黨，病痢，因舁之而進。至北小紀，病且甚，湯藥不能下，形骸骨立，臭穢狼籍不可聞。軍校遂棄之道周而去。行路為之傷嗟。道旁有土龕，眾為舁至土窟中。數日痢漸可。衣服悉為暴客所竊取，但以敗葉亂草蔽形而已。漸詣市求丐。有老嫗謂曰：「觀爾非求乞者也。我有住處不遠。」即攜以往。嫗為沐體，日進粥飲。不數月，平復如故，顏色豔麗。忽有士子過小紀，贈嫗綠絹五十匹，載之而去，偕往襄陽。會襄帥安從進叛，左右殺士子納其妻。從進敗，為亂兵所得，送至都監張相寨。張即從思也。張相共獲婦女幾十數人，獨寵士子之妻，深厚之。數歲，張之正室病亡，遂以繼室封為郡國夫人。一應家事，上下男女，皆屬指揮，治家甚嚴肅，動有禮法。及張加使相，進封大國夫人，壽終於洛。

　　始否終泰，此女與熒陽生是的對。

　　鄭中丞

　　文宗朝，有內人鄭中丞（中丞，當時宮人官也。）善胡琴。內庫有琵琶二面，號「大忽雷」、「小忽雷」。因為匙頭脫損，送在崇仁坊南趙家料理。大約造樂器悉在此坊，其中有二趙家最妙。時權相舊吏梁厚本，有別墅在昭應縣之西南，西臨渭河。垂釣之際，忽見一物流過，長六七尺許，上以錦纏之。令家童接得就岸，乃秘器也。及發開視之，乃一女郎，妝色儼然，以囉巾繫其頸。遂解其頸巾，視之，口鼻之間尚有餘息。即移至室中，將養經旬，方能言語。云：「我內弟子鄭中丞也。昨因忤旨，令內人縊死，投於河中耳。」及如故，垂泣感謝。厚本無妻，即納為室。自然善琵琶。其琵琶在南趙家脩理，恰值訓注事，人莫有知者。厚本因賂其樂器匠，購得之。至夜分，敢輕彈。後值良辰，飲於花下，酒酣，不覺朗彈幾曲。是時，有黃門放鷂子過門，私於牆外聽之，曰：「此是鄭中丞琵琶也。」竊窺識之。翌日，達上聽。文宗始常追悔，至是驚喜。遣中官宣召，問其故，乃舍厚本罪，任從匹偶，仍加賜賚焉。

　　鄭中丞既以絕技取寵，一忤旨，遂不獲憐。文宗亦太忍矣。不奪其偶，使得自遂，庶幾善補過者乎！

　　劉奇

　　宣德間，西河務劉翁夫婦，業沽酒，家亦小康。年俱六十餘，無子。值雪天，有童子少俊，隨父投宿。及明，父病寒，不能興，數日竟死。劉為殯於屋後。此童遂留為兒，不沒本姓，命名劉方，克盡子道。居二載，復值大風，有少年舟覆遇救，堅持一竹籠，哭泣不止。叩之，則山東劉奇。父以三考聽選，舉家在京。遭時疫，父母俱喪，無力扶柩，此籠中乃火化遺骨也。既被溺，行李蕩然，無復歸計。劉翁側然，為助資斧。奇去月餘，復負籠而來，云：「故鄉遭河決，已漂盡矣。願乞片地理骨，而身為僕役以報。」劉翁許之。奇與方遂為兄弟，同眠共食，情愛甚篤。奇頗通文理，因教方讀書，方亦日進。久之，劉翁夫婦俱歿，二人喪之如嫡。方復往京，移母柩至，與父墳合葬。三家之墳，如鼎峙焉。事畢，停沽酒而開布肆，家事日起。鎮富民有來議姻者，劉奇欲之，而方執意不可，奇不能強。

　　一日，見梁燕營巢，奇題一詞於壁云：

　　「營巢燕，雙雙雄。朝暮銜泥辛苦同。若不尋雌繼殼卵，巢成畢竟巢還空。」

方見之，笑誦數次，亦援筆而和詞云：

　　「營巢燕，雙雙飛。天設雌雄事久期。雌兮得雄願自足，雄兮將雌胡不知！」

奇覽和，大驚曰：「吾弟殆本蘭乎？自同臥以來，即酷暑，未嘗赤體。合之題詞，情可知也。」乃佯為不悟，使方再和一詞。方復書云：

　　「營巢燕，聲聲叶，莫使青春空歲月。可憐和氏璧無瑕，何事楚君終不識？」

　　奇笑曰：「否弟果女子也。」方聞言面發赤，未及對。奇復云：「你我情同骨肉，何必隱諱。但不識何故作此裝束？」方蹙額告云：「妾家向寓京師，因母喪，隨父還鄉，恐中途不便，故為男扮。後因父歿，治埋淺土，未得與母同穴，故不敢改形。欲求一安身之地，以厝先靈。幸葬事已畢，即欲自明。思家事尚微，兄獨力難成，故復遲遲耳。」奇云：「爾我同榻數年，愛逾嫡血，弟詞中已有俯就之意，我亦決無更娶之理。昔為兄弟，今為夫婦，恩義兩全，不亦可乎？」方曰：「妾籌之熟矣，三家墳墓，俱在於斯，棄此而去，亦難恝然。兄若不棄陋質，使侍箕帚，共奉三姓香火，妾之願也。」是夜，兩人遂分席而臥。次日，奇請鎮中年老者為媒，擇吉告於三基，遂成花燭。里中傳為異事，因名其地為「三義村」。

　　方之題詞，近於自衒。然主意實在奉祀，見識既高，作事又細膩，真閨傑也。大劉雖曰端人，終是騃漢。小劉固然貞女，誠亦巧人。

　　王善聰

　　王善聰者，金陵城中女子也。年十二喪母，姊亦嫁。父某，向挾線香行販江北諸郡。因念女幼而孤，偽飾為男，挈之以行。後父死，改姓名曰張勝。遇鄉人李英，因合伙，仍以販香為業。歲餘，同臥起，但云有疾，不去衫袴。溲溺必待夜，亦不去履襪。英初不知為女子也。

　　弘治癸丑春，與英還金陵，年已二十餘矣。在候其姊，姊不之識。且曰：「我上無兄，下無弟，止有妹耳。我父挈往他所，買販數年，音問不通，存亡未審。」善聰哭曰：「我即是也。父死，孤貧不能歸，不得已與鄉人李英合伙營度。今始歸拜姊耳。」姊曰：「男女久處，得無私乎？」乃入密室驗之，果為處子。仍作女飾。越二日，英來候，善聰匿不出，姊強之。英一見駭然，叩得其故。時英尚未娶，遂自請婚。善聰羞默遽退。英既歸，念之不置，旋遣媒往。聰堅拒之曰：「嫌疑之際，不可不謹。今日若與配合，無私有私，數年貞節，付之逝水，不畏人嘲笑乎！」英服其有守，相慕益切。往復再四，終不聽。事聞三廠，中官嘉其義，逼令成婚，且贈貲焉。聰不敢違，遂為夫婦。

　　可惜絕好一件事，卻被中官做去。

　　吳江錢生

　　萬曆初，吳江下鄉有富人子顏生，喪父，未娶。洞庭西山高翁女，有美名。頗聞而慕之，使請婚焉。高方妙選佳婿，必欲覿面。而顏貌甚寢，乃飾其同窗表弟錢生以往。高翁大喜，姻議遂成。顏自以為得計。及娶，而高以太湖之隔，必欲親迎，且欲誇示佳婿於親鄰也。顏慮有中變，與媒議，復浼錢往。既達，高翁大會賓客。酒半，而狂風大作，舟不能發。高翁恐誤吉期，欲權就其家成禮。錢堅辭之。及明日，風愈狂，兼雪。眾賓俱來慫慂，錢不得已而從焉。私語其僕曰：「吾以成若主人之事，神明在上，誓不相負。」僕唯唯，亦未之信也。合巹之三日，風稍緩。高猶固留，錢不可，高夫婦乃具舫自送。僕者掉小舟，疾歸報信。顏見風雪連宵，固已氣憤，及聞錢權作新郎，大怒。候錢登岸，不交一語，口手並發。高翁聞而駭焉，解之不能，乃堅叩於旁之人，盡得其實。於是訟之縣官。錢生訴云：「衣食於表兄，唯命是聽。雖三宵同臥，未嘗解衣。」官使穩婆驗之，固處子也。顏大悔，願終其婚。而高翁以為一女無兩番花燭之理。官乃斷歸錢而責媒，錢竟與高女為夫婦。錢貧儒，賴婦成家焉。

　　小說有《錯占鳳凰儔》。顏生名俊，錢生名青，高翁名贊，媒為尤辰。縣令判牒云：「高贊相女配夫，乃其常理；顏俊借人飾己，實出奇聞。東牀已招佳選，何知以羊易牛；西鄰縱有責言，終難指鹿為馬。兩番渡河，不讓傳書柳毅；三宵隔被，何慚秉燭雲長。風伯為媒，天公作合。佳男配了佳婦，兩得其宜；求妻到底無妻，自作之孽。高氏斷歸錢青，不須另作花燭。顏俊既不合設騙局於前，又不合奮老拳於後。事既不諧，姑免罪責。所費聘金，合助錢青，以贖一擊之罪。尤辰往來搧誘，實啟釁端，重懲示儆。」沈伯明為作傳奇。

　　劉舉人妾

　　瑞州劉舉人文光、廖舉人暹，嘉靖乙丑會試京師。廖從老嫗買妾，偽指劉曰：「娶汝，劉君也。」女即拜劉，劉辭謝。明日，老嫗詣劉講婚。劉曰：「娶妾者，廖也，非我也。」嫗歸語女，女誓曰：「吾既拜劉，業已許之，豈肯易志！不然，有死而已。」劉不得已，曰：「後三年，方得來娶。」女矢無他適，劉遂納聘，辭赴南雍。酌酒為別，贈詩云：

　　「玉手纖纖棒玉杯，仙郎南去幾時回？天涯到處生芳草，須記凌寒雪裡梅。」

　　崑山民

　　嘉靖間，崑山民為子聘婦。而子得痼疾，民信俗有沖喜之說，遣媒議娶。女家度婿且死，不從。強之，乃飾其少於為女歸焉，將以為旬日計。既草率成禮，父母謂子病不當近色，命其幼女伴嫂寢，而二人竟私為夫婦矣。逾月，子疾漸瘳。女家恐事敗，紿以他故，邀假女去，事寂無知者。因女有娠，父母窮問得之。訟之官，獄連年不解。有葉御史者，判牒云：「嫁女得媳，娶婦得婿。顛之倒之，左右一義。」遂聽為夫婦焉。

　　小說載此事。病者為劉璞，其妹已許字裴九之子裴政矣。璞所聘孫氏，其第孫潤，亦已聘徐雅之女。而潤以少俊，代姊沖喜，遂與劉妹有私。及經官，官乃使孫劉為配，而以孫所聘徐氏償裴。事更奇。其判牒云：「弟代姊嫁，姑伴嫂眠。愛女愛子，情在理中；一雌一雄，變出意外。移乾柴近烈火，無怪其燃；以美玉配明珠，適獲其偶。孫氏子因姊而得婦，摟處子不用逾牆；劉氏女因嫂而得夫，懷吉士初非衒玉。相悅為婿，禮以義起；所厚者薄，事可權宜。使徐雅別婿裴九之兒，許裴政改娶孫郎之配。奪人婦，人亦奪其婦，兩家恩怨，總息風波。獨樂樂，不若與人樂，三對夫妻，各諧魚水。人雖兑換，十六兩原只一斤；親是交門，五百年必非錯配。以愛及愛，伊父母自作冰人；非親是親，我官府權為月老。已經明斷，各赴良期。」

　　趙判院

　　宋宗室趙不敏，與錢塘名娼盼奴甚洽。久之，不敏日益貧，盼奴周給之，使篤於業，遂捷南省，得官授襄陽府司戶。赴官三載，想念成疾而卒。有祿俸餘貲，囑其弟判院者均分之，一以膳判院，一以送盼奴。且言盼奴有妹小娟，俊雅能詩，可謀致佳偶也。判院至錢塘，則盼奴一月前死矣。小娟亦以於潛官絹，誣扳係獄。倅從獄中召出，詰之曰：「汝誘商人官絹百匹，何以償之？」小娟叩頭言：「此亡姊盼奴事，乞賜周旋。」倅喜其辭婉順，以趙司戶所寄付之。小娟拆書，惟一詩云：

　　「當時名妓鎮東吳，不好黃金只好書。借問錢塘蘇小小，風流還似大蘇無？」

小娟得詩默默。倅索和，援筆書云：

　　「君住襄江妾住吳，無情人寄有情書。當年若也來相訪，還有於潛絹也無？」

　　倅大喜，盡以所寄物與之，免其償絹。且言於太守，謀為脫籍，歸判院，得偕老焉。

　　趙司戶與盼奴一生恩愛，只成就得弟妹姻緣，豈非天天乎！雖然，司戶、盼奴亦必聚首重泉之下，斷不作冥冥蜉蝣也。

　　章汎

　　臨海樂安章汎，年二十餘，死經日，未殯而甦云：被錄天曹，天曹主者，是其外兄，料理得免。初到時，有少女子同被錄送，立住門外。女子見汎事散，知有力助，因涕泣，脫金釧三隻及臂上雜寶，託汎與主者求見救濟。汎即為請之，並進釧物。良久出，語汎云：「已論秋英，亦同遣去。」秋英，即此女之名也。於是俱去。足痛疲頓，殊不堪行。會日亦暮，止道側小窟，狀如客舍，而不見主人。汎共宿嬿接。更相問，女曰：「我姓徐，家吳縣烏門，臨瀆為居，門前倒棗樹，即是也。」明晨各去，遂並活。汎先為護軍府吏，請假出都。經吳，乃至烏門，依此尋索，得徐氏舍。與主人敘闊，問：「秋英何在？」主人云：「女初不出入，君何知其名？」汎因自敘名姓，及說昔日神魂相見之由，但不及寢嬿之事。始秋英之甦也，先曾敘述。至是汎語與合，主人乃令侍婢數人，遞出試汎。汎曰：「非也。」及令秋英見之，則如舊識。徐氏謂天意，遂以妻汎。生子名曰「天賜」。出《異苑》。

　　先以幽遘，遂及明婚，較諸尋常恩情，更當十倍。

　　蘇城丐者

　　蘇城有少婦張氏歸寧，使青衣挈首飾一箱隨後。中途如廁遺卻。既行，始覺。返覓，則有丐者守之，即以授還，曰：「命窮至此，奈何又攘無故之財乎！」婢殊喜，以一釵為謝。丐笑麾之曰：「不敢多金，乃獨愛一釵耶？」婢曰：「兒倘失金，何以見主母，必投死所矣。遇君得之，是賜我金，而生吾死也。縱君不望報，敢忘大德乎！吾家某巷，今後，每日早午，俟君到門，當分日食以食君。」丐者曰：「爾身在內，何由得見？」婢曰：「門前有長竹，第搖之，則知君來矣。」丐如言往，婢出食之。久而家眾皆知，聞於主翁，疑有外情，鞫之，吐實。翁義之，召丐畜于家，後以婢配焉。事載《說聽》，云其姑蔣氏言之，惜逸其姓名。

　　丐廉而且達，僕之則必為義僕，若官之亦必為清官。翁以婢婚之，得其人矣。子胥與浣紗女是死夫妻，丐與婢是生夫妻。

　　侯繼圖

　　蜀尚書侯繼圖，本儒士。一日秋風四起，偶倚闌於大慈寺樓，有大桐葉飄然而墜。上有詩云：

　　「拭翠斂雙蛾，為鬱心中事。搦管下庭除，書就相思字。此字不書石，此字不書紙。書向秋葉上，願隨秋風起。天下有心人，盡解相思死。天下負心人，不識相思意。有心與負心，不知落何地。」

　　侯貯小帖，凡五六年，方卜任氏為婚。嘗諷此詩，任氏曰：「此是妾書，爭得在君手？」曰：「向在大慈寺閣上，倚闌得之，即知今日聘卿，非偶然也。」侯以今書較之，與葉上無異。

　　五六年前，任氏已解相思，其風情必有過人者矣。韞玉不售，卒歸拾葉之人。赤繩繫足，不可強也。

　　

　　以下老而娶者


　　顧協

　　顧協字正禮，清介有奇操。少時將聘舅女，未成婚而母亡。免喪後，遂不復娶。至六十餘，此女猶未他適，協義而迎之。

　　六十為婚，是亦不可已乎！緣苟未了，鴛鴦牒持此銷號，雖義也，亦情也。

　　崔元綜

　　崔元綜任益州參軍，日欲娶婦。吉日已定，忽假寐，見人云：「此女非君婦，君婦今日始生。」乃夢中相隨，向東京履信坊十字街西道北，入一宅內東行，正見一婦人生一女子。指云：「此是也。」崔既驚寤，殊不信。俄而，所娶章女暴亡。後官三品，年五十八，乃婚侍郎韋陟堂妹，年十九，正在履信坊韋家宅上成親，住東行屋下。尋勘夢日，其妻適生。崔公年九十，韋夫人與之偕老，後四十年乃終。

　　吳歌云：「六十歲成親八十歲死，還有廿年夫婦好風光。」向謂謔談，今觀顧、崔兩公，信有之矣。

　　韋固

　　杜陵韋固，少孤。思早娶婦，多歧，求婚不成。貞觀二年，將游清河，旅次朱城南店。客有以前清河司馬潘昉女為議者，來日，期於店西龍興寺門。固以求之意切，且往焉。斜月尚明，有老人倚巾囊坐於階上，向月簡書。覘之，不識其字。固問曰：「老父所尋者何書？固少小苦學，字書無不識者，西國梵字亦能讀之。唯此書目所未覿，如何？」老人笑曰：「此非世間書，君何得見？」固曰：「然則何出也？」曰：「幽冥之書。」固曰：「幽冥之人，何以到此？」曰：「君行自早，非某不當來也。幾幽吏皆主生人之事，可不行其中乎？今道途之行，人鬼各半，自不辨耳。」固曰：「然則君何主？」曰：「天下之婚牘耳。」固喜曰：「固少孤，常願早娶，以廣後嗣。邇來十年，多方求之，竟不遂意。今者，人有期此，與議潘司馬女，可以成乎？」曰：「未也，君婦適三歲耳。年十七，當入君門。」固問：「囊中何物？」曰：「赤繩子耳，以繫夫婦之足，雖仇敵之家，貴賤懸隔，天涯從宦，吳楚異鄉，此繩一係，終不可逭。君之腳已繫於彼矣，他求何益！」曰：「固妻安在，其家何為？」曰：「此店北，賣菜家嫗女耳。」固曰：「可見乎？」曰：「嫗陳姓，常抱之來賣菜於是。能隨我行，當示君。」及明，所期不至。老人卷書揭囊而行，固逐之，入米市。有眇嫗抱三歲女來，敝陋亦甚。老人指曰：「此君之妻也。」固怒曰：「殺之可乎？」老人曰：「此人命當食大祿，因子而食邑，庸可殺乎？」老人遂隱。固磨一小刀，付其奴曰：「汝素幹事能，為我殺彼女，賜汝萬錢。」奴曰：「諾。」明日，袖刀入菜市中，於眾中刺之而走。一市紛擾，奔走獲免。問奴曰：「所刺中否？」曰：「初刺其心，不幸才中眉間耳。」後來婚終不遂。

　　又十四年，以父蔭，參相州君，刺史王泰俾攝司戶掾，專鞫獄，以為能，因妻以女，可年十六七，容色華麗。固稱愜之極。然其眉間常貼一花鈿，雖沐浴閒處，未嘗暫去。歲餘，固逼問之，妻澘然曰：「妾郡守之猶子也，非其女也。疇昔父曾宰宋城，終其官。時妾在襁褓，母兄次歿。唯一莊在宋城南，與乳母陳氏居。去店近，鬻蔬以給朝夕。陳氏憐，不忍暫棄。三歲時，抱行市中，為狂賊所刺，刀痕尚在，故以花子覆之。七八年間，叔從事盧龍，遂得在左右，以為女嫁君耳。」固曰：「陳氏眇乎？」曰：「然。何以知之？」固曰：「所刺者固也。」乃曰：「奇也。」因盡言之，相敬愈極。後生男鯤，為雁門太守，封太原郡太夫人。知陰騭之定，不可變也。宋城宰聞之，題其店曰「定婚店」。

　　

　　以下妻自擇夫


　　孟光

　　梁鴻，字伯鸞。勢家慕其高節，多欲女之，鴻並不受。同縣孟氏有女，肥醜而黑，力舉石臼，擇對不嫁。父母問其故，女曰：「欲得賢如梁伯鸞者。」鴻聞而聘之。始以妝飾入門，七日而鴻不與語。妻跪牀下請罪。鴻曰：「吾欲裘褐之人，可與俱隱深山者。今衣綺縞，傅粉墨，豈鴻所願哉？」妻曰：「以觀夫子之志耳。」乃更為椎髻，著布衣，操作而前。鴻大喜曰：「此真梁鴻妻也。」字之曰德耀，名孟光。欲相與入霸陵山中，以耕織自食。初至吳，依臯伯通，居廡下，為人賃舂。妻具食，舉案必齊眉。伯通異之曰：「彼傭能使其妻敬之如此，非常人。」乃舍之於家。

　　長卿氏曰：「夫以肥黑而醜之女，衣綺縞，傅粉墨，設以身當之，將何如乎？夫有所受之也。鍾離春黃頭深目，長肚大節，昂鼻結喉，肥項少髮，折腰出胸，皮膚若漆，行年三十，無所容入。衒嫁不售，乃自詣齊宣，乞備後宮。乃說王以四殆，王拜為后。此醜婦求夫訣也。此法一傳而為桓少君。少君歸鮑宣，妝送甚盛，宣不悅曰：『少君生富驕，習美飾，而吾食貧賤，不敢當禮。』少君曰：『大人以先生脩德守行，故使賤妾侍巾櫛。既奉承君子，唯命是從。』乃悉歸侍御服飾，更著短布裳，與宣共挽鹿車歸鄉里，拜姑禮畢，提甕出汲。再傳而為袁隗妻馬倫。倫是融女，家勢豐豪，妝遣甚盛。隗問曰：『婦奉箕帚而已，何乃過珍麗乎？』對曰：『慈親垂愛，不敢逆命。君若欲慕鮑宣、梁鴻之高，妾亦願從少君、孟光之事矣。』此富家女降夫入門訣也。」

　　絡秀　崔敬女

　　周濬作安東時，行獵值暴雨，過汝南李氏。李氏富足，而男子不在。有女名絡秀，聞外有貴人，與一婢於內椎豬殺羊，作數十人飲食，事事精辦，不聞有人聲。密覘之，獨見一女子，狀貌非常。濬固求為妾，父兄不許。絡秀曰：「門戶殄瘁，何惜一女！若連姻貴族，將來或大益。」父兄從之。生伯仁兄弟。由是李氏在世，得方幅齒遇。

　　唐冀州長史吉懋，欲為男頊取南宮縣丞崔敬女，敬不許。因有故，脅以求親，敬懼而許之。擇日下函，並花車，卒至門首。敬妻鄭氏初不知，抱女大哭曰：「我家門戶低，不曾有吉郎。」女堅臥不起。其小女白其母曰：「父有急難，殺身救解。設令為婢，尚不合辭，姓望之門，何足為恥？姊若不可，兒自當之。」遂登車而去。頊位至宰相。

　　一是為門戶，一是救父，然擇婿之道，亦不外是。


　　以下夫婦重逢


　　朱顯

　　射洪簿朱顯，欲婚鄆縣令杜集女。聘定後，值前蜀選入宮中。後咸康歸命，顯作掾彭州，欲求婚媾，得王氏之孫，亦宮中舊人。朱因與話：「昔欲婚杜氏，嘗記得有通婚回書云：『但慚南阮之貧，曷稱東牀之美。』」王氏孫乃長歎曰：「某即杜也。王蓋冒稱。自宮中出後，無所托，遂得王氏收某。」朱顯悲喜，夫妻情義轉重矣。

　　程萬里

　　宋末時，彭城程萬里，尚書程文業之子也。年十九，以父廕補國子生。時元兵日逼，萬里獻戰、守、和三策，以直言忤時宰。懼罪，潛奔江陵。未及漢口，為虜將張萬戶所獲。愛其材勇，攜歸興元，配以俘婢，統制白忠之女也，名玉娘。忠守嘉定，城破，一門皆死，惟女僅存。成婚之夕，各述流離，甚相憐重。

　　越三日，玉娘從內出，見萬里面有淚痕，知其懷鄉。乃勸之曰：「觀君才品，必非久於人下者，何不早圖脫網，而自甘僕隸乎？」萬里不答，心念，此殆萬戶遣試我也，婦人必不及此。明日以玉娘之言告萬戶。萬戶怒，欲撻玉娘，其妻解之而止。玉娘全無怨色，萬里愈疑。是晚，玉娘復以為言，詞益苦。及明，萬里復告之。萬戶乃鬻玉娘於人為妾，而許萬里以別娶。萬里至是始自恨負此忠告，然已無及矣。玉娘臨行，以繡鞋一隻，易其夫舊履，懷之，以為異日萍水之券。自是萬里為主人委任不忌，竟以其間，竊善馬南奔。至臨安，值度宗方立，錄用先世苗裔。萬里上書自陳，補福清尉，曆官閩中安撫使。宋亡，全城歸元，加升陝西行省參知政事。興元，陝所轄也。於是密遣僕往訪繡鞋之事。玉娘初被鬻，自縫其衣，死不受污辱。久之，因乞為尼，居曇花庵。僕蹤跡至庵，出鞋玩弄。有尼方誦經，睹鞋驚駭，亦出鞋，質之相合。僕知是玉娘，跪致主命，欲迎至任所。尼謂僕曰：「鞋履復合，吾願畢矣。我出家已二十餘年，絕意塵世。寄語郎君，自做好官，勿以我為念。」僕曰：「主翁念夫人之義，誓不再娶。夫人不必固辭。」尼不聽，竟入內。僕使老尼傳諭再四，終不肯出。僕不得已，以鞋履雙雙歸報。萬里乃移文本省，檄興元府官吏，具禮迎焉。夫婦年各四十餘矣。玉娘自謂齒長，乃為夫廣置姬妾，得二子。

　　為婚才六日，別乃二十餘年。老而復聚，以富貴終。向使糜鹿相守，終為張氏婢僕，其有振乎！方其忠告脫網，意何遠也。齊姜之後，僅一人焉。萬里冤其婦，卒用自脫，所成者大，豈吳起求將之意埒乎哉！重耳之語狄隗也，待我二十五年，不來乃嫁，卒迎隗為夫人。萬里亦二十餘年，而繡鞋始雙。夫婦之合，不偶然矣。夫萬里已明知玉娘之鬻為人妾，而又訪之何也？聽其言，察其志，玉娘之不降、不辱，必也。誠如是，雖更二十年猶可也。

　　單飛英

　　京師孝感坊，有邢知縣、單推官，並門而居。邢之妻，即單之妹。單有子名符郎，邢有女名春娘，年齒相上下，在襁褓中已議婚。宣和丙午夏，邢挈家赴鄧州順陽縣官守。單亦舉家往揚州待推官缺。約官滿日歸成婚。

　　是冬，戎寇大擾，邢夫妻皆遇害。春娘為賊所虜，轉賣在全州娟家，名楊玉。春娘十歲時，已能誦《語》、《孟》、《詩》、《書》，作小詞。至是娼嫗教之，樂色事藝，無不精絕。每公庭侍宴，能改舊詞為新，皆切情境。玉容貌清秀，舉措閒雅，不持口脗以相嘲謔，有良人風度，前後守倅皆重之。

　　單推官渡江，累遷至郎官，與邢聲跡不相聞。紹興初，符郎受父蔭，為全州司戶。是時州僚惟司戶年少。司戶見楊玉，甚慕之，但有意而無因。司理與司戶，契分相投，將與之為地，憚太守嚴明，未敢。後二年，會新守至，與司理有舊。司戶又每蒙前席。於是司理置酒請司戶，止取楊玉一名祇候。酒半酣，司戶佯醉嘔吐，偃息於齋。司理令玉侍奉湯飲，乃得一會，以遂所欲。司戶因褒美之餘，叩其來自，疑非戶門中人。玉赧然徐答曰：「妾實宦族，非楊嫗所生也。」司戶因問其父官姓，玉泣曰：「本姓邢，住京師孝感坊，幼年許與舅子結姻。父授鄧州順陽縣令。不幸父母皆遭寇殺，妾被掠賣至此。」司戶復細問其舅家，玉曰：「舅姓單，是時得揚州推官。其子名符郎，今不知存亡如何。」因大泣下。司戶知為春娘也，佯慰之曰：「汝今鮮衣美食，為時愛重，有何不足耶？」玉曰：「妾聞女子願為有家，若嫁一小民，布裙短衾，啜菽飲水，亦是良婦。今在此迎新送故，是何情緒！」司戶知其語出至誠，然未有所處，而未敢信。後一日，司戶置酒回司理，召楊玉佐樽，遂不復與狎暱。因好言正色問曰：「汝前日言，為小民婦亦所甘心。我今喪偶，猶虛正室，汝肯隨我乎？」玉曰：「得脫風塵，妾之至願也。但恐他日新孺人歸，不能相容。俟通知孺人，一言決矣。」司戶乃發書告其父。

　　初，靖康之末，邢有弟號四承務者，渡江居臨安，與單往來。單時在省為郎官。乃令四承務具狀，經朝廷，逕送全州，乞歸良續舊婚。符既下籍，單又致書太守。四承務自齎符並單書到全州。司戶請司理召玉，告之以實，且戒勿泄。後日，司戶自袖其父書並省符見太守，守曰：「此美事，敢不如命。」既而，至日中，牒未下。司戶疑有他變，密使探之，見廚司正謀設宴。司戶曰：「此老尚作少年態耶！此錯處非一拍，此亦何足恤也。」既而果命楊玉祇候，只招通判。酒半，太守謂玉曰：「汝今為縣君矣，何以報我？」玉答曰：「妾一身皆明府之賜，所謂生死而肉骨也。又何以報！」太守乃抱持之，謂曰：「雖然，必有以報我。」通判起立，正色謂太守曰：「昔為吾州弟子，今為司戶孺人，君子進退當以禮。」太守踧踖謝曰：「老夫不能忘情，非判府言，不自知其為過。」乃令玉入內宅，與諸女同處。即召司理、司戶，四人同坐至天明，極歡而罷。晨起視事，下牒諭翁媼。翁媼出不意，號泣而來曰：「養女十餘年，費盡心力，更不得一別耶！」春娘出諭之曰：「吾夫妻相會，亦是好事。我十年雖汝恩養，然所積金帛亦多，足養汝。」老嫗猶號哭不已，太守叱使去。既而太守使州司人，從內宅舁玉出，與司戶同歸衙。司理為媒，四承務為主，如式成禮。任將滿，春娘渭司戶曰：「妾失身風塵，亦荷翁嫗愛育，兼義姊妹中有情厚者。今既遠去，終身不相見，欲具少酒食，與之話別何？」司戶曰：「汝事，一州之人，莫不聞之，胡可隱諱，此亦何害。」春娘遂治酒就勝會寺，請翁媼及同列者十餘人會飲。酒酣，有李英者，本與春娘連名，其樂色皆春娘教之，常呼為姊，情極相得，忽起持春娘手曰：「姊今超脫青雲之上，我沉淪糞土，無有出期。」遂失聲慟哭。春娘亦哭。李英針線妙絕，春娘曰：「司戶正少一針線人。但吾妹平日與我等，今豈能相下耶？」英曰：「我在輩中，常退姊一步，況今云泥之隔，嫡庶之異，若姊為我方便，得解網去，是一段陰德事。若司戶左右要針線人，姊得我為之，平索相諳，亦勝生分人也。」春娘歸以語司戶，不許，曰：「一之為甚，其可再乎！」既而，英屢使人來促。司戶不得已，拼一失色懇告。太守曰：「君欲一箭射雙雕耶！敬當奉命，以贖前者通判所責之罪。」

　　司戶挈春娘歸，舅妗見之，相持大哭。既而問李英之事，遂責其子曰：「吾至親流落，理當收拾，更旁及外人，是不可已耶。」司戶惶恐，欲令改嫁。其母愛李婉順，遂留之。居一年，李氏生男，邢氏養為己子。符郎名飛英，字騰實。罷全州幕職，歷令丞。每有不了辦公事，上司督責，聞有此事，以為知義，往往多得解釋。紹興乙亥歲，事夔倅奉祠，寄居武陵，邢李皆在側。每對士大夫具言其事，無所隱諱，人皆義之。

　　單郎、邢娘，皆真道學也，豈惟單郎哉。單之父母，以及太守、通判，無一而非真道學也。

　　徐信

　　建炎三年，車駕駐建康。軍校徐信，與妻子夜出市，少憩茶肆旁。一人竊睨其妻，目不暫釋。信怪之，乃捨去。其人踵躡及門，依依不忍去。信問其故，拱手遜謝曰：「心有情實，將吐露於君，君不怒，乃敢言。願略移步至前坊靜處，庶可傾竭。」信從之。始言曰：「君妻非某州某縣某姓氏耶？」信愕然曰：「是也。」其人掩泣曰：「此吾妻也。吾家於鄭州，方娶三年，而值金戎之亂，流離奔竄，遂成乖張。豈意今在君室。」信亦為之感愴，曰：「信，陳州人也。遭亂失妻。至淮南一村店，逢婦人散衣蓬首，露坐地上，自言為潰兵所掠，到此不能行。吾乃解衣饋食，留一二日，乃與之俱。初不知為君婦，今將奈何？」其人曰：「吾今已別娶，藉其貲以自給，勢無由復尋舊盟。倘使暫會一面，敘述悲苦，然後訣別，雖死不恨。」信固慷慨義士，即許之，約明日為期，令偕新妻同至，庶於鄰里無嫌。其人歡拜而去。明日夫婦登信門，信出迎，望見長慟，則客所攜乃信妻也。四人相對驚惋，拊心號咷。是日，各復其故，通家往來如姻婭云。

　　近年，閶門外有一人，貌俊而得醜妻；隔巷之家，貌醜而得俊妻。兩家互憎互羨，即旁人亦謂天公吩咐不均也。一日火漏，俊夫挈妻走避，過街棚，梁墜，妻壓死。夫急趨前巷空屋下，而所慕俊妻先在，方以夫被焚慟哭。乃互相慰藉。未幾，眾為撮合成偶。事之巧合，有若此者。

　　王從事妻

　　紹興初，四方寇盜未息。汴人王從事，挈妻來臨安調官，寓抱劍營邸舍。左右皆娼家，不便，乃出外僦民舍。歸語妻曰：「我已尋某巷某家，甚寬潔，明當護箱籠先行，即倩轎迎汝。」及明，王去，移時轎至，妻亦去。久之，王復回，求妻不得。訪究累日，絕無蹤影。後五年，為衢州教授，赴西安宰宴集。羞鱉甚美，坐客大嚼。王食一臠，輒停箸悲咽。宰叩其故，曰：「憶亡妻在日，最能饌此。凡治鱉裙，去黑皮必盡，切臠必方正。今何一似也。所以泣。」因具言始末。宰亦悵然，託更衣入宅。既出，既罷酒，曰：「一人泣隅，滿座不樂。教授若此，吾曹何心歡飲哉？」客皆去，宰揖王入室，喚一婦人出，政其妻也。相顧大慟欲絕。蓋昔年將徙舍之夕，奸人竊聞之，遂詐輿去女儈家，而貨於宰為妾，得錢三十萬。尋常初不使治鱉，此日偶然耳。便呼車送詣王氏。王拜謝，願償原值。宰曰：「以同官妻為妾，不能詳審，其過大矣。幸無男女於此，尚敢言錢乎？」卒歸之。

　　《夷堅志》云：「宣和六年元宵，京師宣德門張燈，貴近家皆設幄門外兩廡。一宗王家在東偏，有姻族居西。遣青衣邀其女珍珠姬者，曰：『若肯來，當遣轎至。』女年十七八，美色，未嫁。聞呼喜甚，啟母欲行。時日猶未暮。少頃，轎從西幄來，舁以去。及青衣與轎來迫，始悟奸欺。亟告府募訪，不得。明年三月，或報姬在野外破轎中啼哭。其家舁歸，果姬也。霧鬢鬙，望父母擲身大哭。久乃能言：『初上車疾行，入狹逕，至古神堂。鬼卒執兵杖夾持，坐者髯如戟，面闊尺餘，嗔我觸犯，裸杖二十。絕而復醒，則身在密室。有媼慇懃撫慰，為洗瘡敷藥。逾月愈，誘為子婦，遂被奸污。後售某家為妾，以色美被妒付還，原牙儈家懼禍不敢再鬻，因送於野，幸不死耳。向神堂所見，皆賊計也。』」因偽輿事相類，並記之。

　　黃昌

　　後漢會稽黃昌，字聖真，初為州書佐。其婦歸寧于家，遇賊被獲，遂流轉入蜀，為人妻。及昌為蜀郡太守，妻之子犯事，詣昌自訟。昌疑此婦不類蜀人，因問所由，對曰：「妾本會稽餘姚戴次公女，州書佐黃昌妻也。妾嘗歸家，為賊所掠，遂至於此。」昌驚呼前謂曰：「何以識黃昌耶？」對曰：「昌左足腳心有黑子，嘗自言當為二千石。」昌乃出足視之，因相持悲泣，還為夫婦。

　　蕭匠

　　南安肖某，少失怙恃。婦陳氏，抱子七月矣。而叔暴狠，懷私折辱，兼欲鬻其夫婦，以省食指。因事加大斧擊某，左臂破裂，血滿衣袽。知不能容，別婦出亡。割袽分藏其半，為異日會征。遂適襄郢間，業制盆桶諸木器餬口。飄零憤恚，久益忘家。婦倚辦女紅自食，毀面貞守。子漸長，又閼於叔，不令讀書。則躬任課教，或竊附鄰兒師講業。兒亦奮激，攻苦如飴，二十一成鄉薦，起家某縣令。嘉靖甲午，擢楚少參，建牙郢上。以失父故，常抱慘戚。頓欲掛冠，雲遊覓父。忽夏月，太夫人隔簾窺見堂下制器匠，偏袒作，努臂露傷痕，疑之。令童子問：「匠何處人？」曰：「南安。」因悉其避叔棄妻子出亡始末。復問。「汝血袽何在？」匠大驚曰：「太夫人何由知？」即出持袽，合太夫人所藏如一。於是登堂大慟，鏡影始雙。趨呼橫金入：「匠，汝父也。」退而舞拜膝下，解衣進觴，歡溢百城。

　　趙軍

　　遼東遊擊將軍王冀，軀幹雄偉，智力過人，臨陣輒捷，常獲功賞，且孝於母。一日，帥府視事回，省其母，太夫人尚寢，問之不答，王久侍不去。太夫人乃曰：「我不言，終昧我心；言之，又傷汝心。汝今日享此官爵，非汝父祖世蔭。吾幼與汝父在軍中，為王父掠來，我娠汝八月矣。時王父為帥遼陽，置我後室，已而生汝。王父妾媵雖眾，然無子女，因以為己子。王父亡，汝遂襲其官。汝又多能，得至今日富貴。汝實趙某子也。汝父離散，幾四十年，生死未可知。吾昨出廳，與汝婦閒行，見牧馬老卒，識其形容，彷彿汝父。欲呼問來歷，因素未與汝通此情，汝又不在家，故且止。汝今可呼而叩之。」王出廳，即呼老卒，詰其原戍姓名，妻子姓氏，今何居此。其卒歷告：「正統初，攜妻子從本官自濟南衛來戍於此。妻某氏，方有娠八月，未知男女，為遼陽將官逼去。至今四十餘年，不知妻子消息。某孤苦貧老，死而不知身歸何所。」因淚下如雨。王起告其母。母出復詢其實，乃相持慟哭仆地，王亦悲極。乃請老卒入P，令左右奉其澡洗，更衣坐廳上夫婦子女參拜。復告于家廟，眾親宴訖。次日上疏備陳其故，乞辭位歸於王氏，自補趙氏軍伍，再獲寸進，以圖報效。疏上達，朝廷嘉其孝義，降詔，俾仍原職，複姓趙氏云。

　　楊公

　　楊公某，關中盩厔人。婦李氏生一子，才七歲。公復賈於閻閩潭浦，主櫱氏家。櫱新寡，復為其家贅婿，生一子，冒姓櫱氏，亦已三歲。倭夷突犯海上諸郡，掠公以去，居十九年，髡跣跳戰，皆倭習矣。後又隨眾犯閩。會閩帥敗之去，而公得遁歸，為累囚屬紹興，郡丞楊公世道者釐辨之：「夷耶？民耶？」公曰：「我閩中民也。」因道其里族妻子名姓，多與己合。異之，歸以問母。母令再讞，而聽於屏後。不數語，大呼曰：「而翁也。」起之囚中，拜哭皆慟，洗浴更衣，慶忭無極。次朝，櫱公知公得翁，舉羔雁為賀。公觴之，翁出行酒。櫱公問翁何由入閩。翁言其始末，又與櫱氏家裡族妻子姓名合。異之，亦歸以問母。其日翁來報謁，櫱公觴之，而母竊聽其語，又大呼曰：「而翁也。」其為悲喜猶楊丞家。於是閩郡黎老歡忭，呼為循吏之報。士大夫羔雁成群，蓋守丞即異地各姓，實同體兄第。而翁以髡跣跳戰之卒，且為累囚，一日而得二貴子、兩夫人，以朱幡千鐘養焉。其離而合，疏而親，賤而榮，豈非天故為之哉！

　　紹興士人

　　紹興間，有士人貧不能婚，贅入團頭家為婿。團頭者，丐戶之首也。女甚潔雅，夫婦相得。逾數載，士人應試成名，頗以婦翁為恥。既得官淮上，攜妻之任。小流與妻玩月，乘間推墜於水，揚帆而去。妻得浮木不死。有淮西轉運使船至，聞哭聲，哀而救之。叩其故，乃收為己女，戒家人勿泄。比至淮，士人以屬官晉謁。運使佯問：「已娶未？」士人答言：「有妻墜江死，尚未續也。」運使乃命他僚為己女議親，且云「必入贅乃可。」士人方慕高閥，驚喜若狂。既成禮，士人欣然入闥。忽嫗妾輩數十人，持細杖從戶傍出，亂捶之。士人口稱何罪，莫測所以。聞閨中高喚曰：「為我摘薄情郎來！」士人猶不辨其聲。及相見，乃故妻也。妻數其過，士人叩首謝罪不已，運使入解之。自是終身敬愛其婦，並團頭亦加禮焉。

　　以團頭為可賤，不婿可也。微而婿之，貴而棄之，其婦何罪？且幸而為團頭婿耳，假今為子，其不為劉叟之見笞者幾何！天遣運轉使為結此一段薄情公案，不然，嚴武、王魁之報，恐不免矣。

　　崔英

　　至正辛卯，真州有崔生名英音，家極富，少工書畫。以父廕補浙江溫州永嘉尉，攜妻王氏赴任。道經蘇州之圌山，泊舟賽於神廟。既畢，飲於舟中。舟人見其飲器皆金銀，遂起惡念。是夜，沉英水中，並婢僕殺之，謂王氏曰：「爾知所以不死者乎？我次子尚未有寶，今有事往杭州一兩月，俟歸，與汝成親。汝即吾家人，無恐。」言訖，席捲所有，而以新婦呼王。王佯應之，勉為經理，曲盡慇懃。舟人私喜得婦。然漸稔熟，不復防閒。將月餘，值中秋節，舟人盛設酒肴，雄飲痛醉。王氏俟其沉睡，輕身上岸。行二三里，忽迷路。蘆草菰蒲，一望無際。王既艱步履，又慮尋躡，於是盡力狂奔。久之，東方漸白，遙望林中有屋宇，急往投焉。候啟其門，乃一尼院。院主問王來故，王紿之曰：「妾真州人也。舅宦游江浙，挈家皆行，抵任，而良人歿矣。孀居數年，舅令嫁永嘉崔尉為妾。正室悍戾，棰辱萬端。近者解官，舟次於此，因中秋賞月，命妾取金杯酌酒，不料失手墜江，必欲置之死地，遂逃生至此。」尼曰：「娘子既不敢歸舟，家鄉又遠，孤苦一身，將何所托？」王惟涕泣而已。尼曰：「此間僻在荒濱，人跡不到，娘子若舍愛離癡，悟身為幻，披緇削髮，就此出家，禪榻佛燈，晨餐暮粥，聊隨緣以度歲月，豈不勝於為人寵妾，受今世之苦惱，而結來世之仇讎乎？」王拜謝曰：「是所志也。」遂落髮於佛前，立法名慧圓。王讀書識字，寫染俱通。不期月間，悉究內典，大為院主所禮待，事必諮而後行。而復寬和柔善，人皆愛之。每日於白衣大士前禮拜百餘，密訴心曲，雖隆冬盛暑弗替。既罷，即身居奧室，人罕見其面。

　　歲餘，忽有人至院隨喜，留齋而去。明日，將畫芙蓉一幅來施。老尼張於素屏，王過見之，識為英筆，因詢其所自，院主曰：「近有檀越佈施。」王問檀越姓名，今住甚處，以何為生。曰：「同縣顧阿秀兄弟，以操舟為業，年來如意，人頗道其劫掠江湖間，不知誠然否。」王又問：「亦嘗往來此中乎？」曰：「少到耳。」即默識之。乃援筆題於屏上曰：

　　「少日風流張敞筆，寫生不數黃筌。芙蓉畫出最鮮妍。豈知嬌豔色，翻抱死生冤。粉繪淒涼餘幻質，只今流落誰憐！素屏寂寞伴枯禪。今生緣已斷，願結再生緣。」

其詞蓋《臨江仙》也。尼皆不曉其所謂。

　　一日，忽在城有郭慶春者，以他事至院。見畫與題，悅其精緻，買歸為清玩。適御史大夫高公納麟，退居姑蘇，多慕書畫。慶春以屏獻之。公置於內館，而未暇問其詳。偶外間忽有人賣草書四幅，公取觀之，字格類懷素，而清勁不俗。公問誰寫，其人對「是某學書」。公視其貌，非庸碌者。詢其鄉里姓名，蹙額對曰：「英，姓崔，字俊臣。世居真州。以父廕補永嘉尉，挈累赴官，不自慎重，為舟人所圖，沉英水中。家財妻妾，不復顧矣。幸幼時習水，潛泅波間，度既遠，遂登岸，投民家，舉體沾濕，身無一錢。賴主翁見憐，易衣賜食，復贈盤費而遣之。英遂問路出城，陳告於平江路，令聽候，一年杳無消耗，惟賣字以度日。非敢謂善書也，不意惡札上徹鈞覽。」公聞其語，深憫之，曰：「子既如斯，付之無奈！且留吾西塾，訓諸孫寫字，不亦可乎？」英幸甚。公延入內館，與飲。英忽見屏間芙蓉，泫然垂淚。公怪問之，曰：「此舟中失物之一，英手筆也。何得在此？」又誦其詞，復曰：「英妻所作。」公曰：「何以辨識？」曰：「識其字畫。且其詞意有在，真拙婦所作無疑。」公曰：「若然，當為子任捕盜之責。子姑秘之。」乃館英於門下。

　　明日，密召慶春問之。慶春云：「買自尼院。」公即使宛轉詰尼，得於何人，誰所題詠。數日，報云：「同縣顧阿秀舍，院尼慧圓題。」公遣人說院主曰：「夫人喜誦佛經，無人作伴。聞慧圓了悟，欲禮為師，願勿卻也。」院主不許。而慧圓聞之，深欲一出，或者可藉此復仇。尼不能拒。公命舁至，俾夫人與之同寢處。暇日，問其家世之詳。王飲泣以實告，且白題芙蓉事，曰：「盜不遠矣，惟夫人轉以告公。倘得縛罪人，以下報夫君，某死且不朽。」而不知其夫之故在也。夫人以語公。公屬夫人善視之，略不與英言。公廉得顧居址出沒之跡，然未敢輕動。惟使夫人陰勸王蓄髮，返初服。

　　又半年，進士薛理溥化為監察御史按郡。溥化，高公舊日屬吏，知其敏手也。且語溥化掩捕之，敕牒及家財尚在，惟不見王氏下落。窮訊之，則曰：「誠欲留配次男，不期乘間逃去，莫知所往。」溥化遂置之極典，而以原贓給英。

　　英將辭公赴任。公曰：「待與足下作媒，娶而後去，非晚也。」英謝曰：「糟糠之妻，同貧賤久矣，今不幸流落他方，存亡未卜。且單身到彼，遲以歲月。萬一天地垂憐，若其尚在，或冀伉儷之重諧耳。別娶之言，非所願也。」公淒然曰：「足下高誼如此，天必有以相佑，吾安敢苦逼。但容奉餞，然後起程。」翌日開宴，各官及郡中名士畢集。公舉杯告眾曰：「老夫今日為崔縣尉了今生緣。」客莫喻。公使呼慧圓出，則英故妻也。夫婦相持大慟，不意復得相見於此。公備道其始末，且出芙蓉屏示客，方知公所云「了今生緣」，乃英妻詞中句。而慧圓則英妻改字也。滿座感歎，服高公之盛德。公贈英奴婢各一，津遺就道。英任滿重過吳門，而公薨矣。夫婦號哭，如喪其親。就墓下建水陸齋三晝夜以報而後去。王氏因此長齋，念觀音不輟。

　　使賊奴無意得婦，王必死。即有意得婦，而無杭州之行，王亦必死。使崔生不識水性，與汨俱沒。即不然，而天涯隔絕，更無消息到空門，王雖生亦猶之乎死。乃芙蓉屏之施，賊奴自出供案，而又輾轉入於有力者之家，呈於有心智之目，仇讎授首，夫婦重圓，中間情節奇幻，絕好一部傳奇骨子。崔，義夫；王，節婦；主翁，善人；高御史，俠士。無一不可傳也。

　　玉堂春

　　河南王舜卿，父為顯宦，致政歸。生留都下，支領給賜，因與妓玉堂春姓蘇者狎。創屋宇，置器飾，不一載，所齎罄盡。鴇嘖有繁言。生不得已出院，流落都下，寓某廟中。廊間有賣果者見之曰：「公子乃在此耶！玉堂春為公子誓不接客，命我訪公之所在。今幸無他往。」乃走報蘇。蘇誑其母，往廟酬願。見生，抱泣曰：「君名家公子，一旦至此，妾罪何言。然胡不歸？」生曰：「路遙費多，欲歸不得。」妓與之金曰：「以此置衣飾，再至我家，當徐區畫。」生盛服僕從復往。鴇大喜，相待有加，設宴。夜闌，生席捲所有而歸。鴇知之，撻妓幾死，因剪髮跣足，斥為庖婢。未幾，山西商聞名求見，知其事，愈賢之，以百金為贖身。逾年髮長，顏色如故，攜歸為妾。初，商婦皮氏以夫出，鄰有監生，浼嫗與通。及夫娶妓，皮知之。夜飲，置毒酒中。妓逡巡未飲，夫代飲之，遂死。監生欲娶皮，乃唆皮告官，云妓毒殺夫。妓曰：「酒為皮置。」皮曰：「夫始紿為正室，不甘為次，故殺夫，冀改嫁。」監生陰為左右，妓遂成獄。

　　生歸，父怒斥之。遂矢志讀書，登甲科，後擢御史，按山西錄囚。潛訪得監生鄰嫗事，逮以來，不伏。因潛匿一胥於庭下櫃中。監生、皮氏與嫗，俱受刑於櫃側。官偽退，吏胥散。嫗年老，不堪受刑，私謂皮曰：「爾殺人累我，我止得監生五金及兩疋布，安能為若受刑？」二人懇曰：「姆再忍須臾，我罪得脫，當重報。」櫃中胥聞此言，即大聲曰：「三人已盡招矣。」官出胥為證，俱伏法。王令鄉人偽為妓兄，領回籍，陰置別邸，為側室。

　　生非妓，終將落魄天涯；妓非生，終將含冤地獄。彼此相成，卒為夫婦。好事者撰為《金釧記》。生為王瑚，妓為陳林春，商為周鏜，姦夫莫有良。

　　情史氏曰：「夫人一宵之遇，亦必有緣焉湊之，況夫婦乎！嫫母可為西子，緣在不問好醜也；瓦礫可為金玉，緣在不問良賤也。或百求而不獲，或無心而自至，或久睽而復合，或欲割而終聯。緣定於天，情亦陰受其轉而不知矣。吁！雖至無情，不能強緣之斷；雖至多情，不能強緣之合。誠知緣不可強也。多情者，固不必取盈，而無情者，亦胡為甘自菲薄耶！」


　　補遺


　　甲乙二書生（補意外夫妻）

　　有甲乙二書生，同行，適他邑，驟遇雷雨，避小家屋簷下。久之，天晚，雨益甚，衣俱沾濕。欲求一寬處借宿。視前有宅門方閉，急趨欲叩之。乙恐見拒，甲戲曰：「無妨，此吾岳翁家也。叩之何害？」主翁在門內聞語，啟扉問曰：「誰為吾東牀者？」甲色變。主翁因揖乙入戶。謂甲曰：「足下既係瓜葛，且須露坐。」乙為曲謝，不聽。翁留款極歡，更餘方下榻。甲徬徨戶外，坐立不寧，深悔輕薄，自罹其咎。俄而雨止風來，濕衣助冷，蹲踞階簷，輾轉不寐。夜半，忽聞門內切切語聲，疑乙來相援，強起覘之。少焉門啟，黑影中微辨是二女子，捧一衣包而出，即以授甲曰：「郎已至乎？便可同行也。」甲不知所為，漫然攜之疾走，中路，二女有所言，甲唯唯而已。及明，二女大驚，相顧曰：「非是！」然無可奈何。

　　蓋主翁之女，與表兄有私約，挈資而遁，約於是夜之半。其人尚未至，而甲在，遂誤認而從焉。其一女，乃隨身婢也。甲偕女還家，遂為夫婦。女有美色，相得甚歡。

　　主翁早起失女，疑甲所盜。問諸乙，乙謝不知。乃同乙蹤跡至甲家，得之。甲本大族，而翁亦欲蓋醜，乃以姻禮相見。笑曰：「門外岳翁之言，殆天數與？」後甲貴仕，此女亦受封。




第三卷

　　情私類

　　以下先私後配


　　張幼謙

　　浙東張忠父與羅仁卿鄰居，張宦族而貧，羅崛興而富。宋端平間，兩家同日生產。張生子名幼謙，羅生女名惜惜。稍長，羅女寄學於張。人常戲曰：「同日生者，合為夫婦。」張子羅女，私以為然。密立券約，誓必偕老，兩家父母罔知也。年十數歲，嘗私合於齋東石榴樹下，自後無間。

　　明年，羅女不復來學。張子雖屢至羅門，閨院深邃，終不見女。至冬，張子書詞名《一剪梅》云：

　　「同年同日又同窗，不似鸞凰，誰似鸞凰。石榴樹下事匆忙。驚散鴛鴦，拆散鴛鴦。一年不到讀書堂，教不思量，怎不思量。朝朝暮暮只燒香。有分成雙，願早成雙。」

　　伺其婢，連日不至。又成詩云：

　　「昔人一別恨悠悠，猶托梅花寄隴頭。咫尺花開君不見，有人獨自對花愁。」

　　一日，婢至，與之云：「齋前梅花巳開，可託折梅花遞回信來。」去無報音。

　　明年，隨父忠父館寓越州太守齋，兩年方歸。羅女遣婢餽箋，篋中有金錢十枚，相思子一粒。張大喜，語婢，欲得一會期。且復書一詩云：

　　「一朝不見似三秋，真個三秋愁不愁？金錢難買尊前笑，一粒相思死不休。」

　　嘗擲金錢為戲，母見詰之，云得之羅女。母覺其意，遣裡嫗問婚。羅父母以其貧，不許，曰：「若會及第做官，則可。」

　　明年，張又隨父同越州太守候差於京。又兩年方歸，而羅女受裡富室辛氏聘矣。張大恨，作詞名《長相思》，云：

　　「天有神，地有神。海誓山盟字字真，如今墨尚新。過一春，又一春。不解金錢變作銀，如何忘卻人。」

　　遣里嫗密送與女。女言：「受聘乃父母意。但得君來會面，寧與君俱死，永不願與他人俱生也。」羅屋後牆內，有山茶數株，可以攀緣及牆。約張候於牆外，中夜令婢登牆，用竹梯置牆外以度。凡伺候三夕而失期。賦詩云：

　　「山茶花樹隔東風，何啻雲山萬萬重。銷金帳暖貪春夢，人在月明風露中。」

　　復遣裡嫗遞去。女言「三夕不寐，無間可乘」，約以今夕燈燭後為期。至期，果有竹梯在牆外，遂登牆緣樹而下。女延入室，登閣，極其繾綣。遂訂後期，以樓西明三燈為約。如至，牆外正一燈，不可候也。自後無夕不至，或一二夕，或三四夕，明三燈，則牆外亦有竹梯矣。月餘，又隨父館寓湖北帥廳。先數日，相與泣別。女遺金帛甚厚，曰：「幸未即嫁，則君北歸，尚有會期。否則，君其索我於井中，結來世姻矣。」

　　其年，張赴湖北，留寓試，畢，歸里，則女亦擬是冬出適。聞張歸，即遣婢訂約今夕，且書《卜算子》詞一闋云：

　　「幸得那人歸，怎便教來也。一日想思十二辰，直是情難捨。本是好姻緣，又怕姻緣假。若是教隨別個人，相見黃泉下。」

　　張如約至。女喜且怨曰：「幸有期會，奈何又向湖北，又不務早歸。從今若無夜不會，亦只兩月餘矣。當與君極歡，雖死無恨。君少年才俊，前程未可量。實不敢以世俗兒女態，邀君俱死也。」相對泣下。久之，張索筆和其《卜算子》云：

　　「去時不由人，歸怎由人也。羅帶同心結到成，底事教拼舍。心是十分真，情沒些兒假。若道歸遲打掉篦，甘受三千下。」

　　自是遂無夜不至。

　　半月餘，為羅父母所覺，執送有司。女投井不果，令人日夕隨之。張到官，歷歷具實供答。宰憐其才，欲貸其罪，而辛氏有巨貲，必欲究竟。張母遺信報其父，父懇湖北帥，關節本郡太守。未幾，湖北帥寓試揭曉，張作《周易》魁，旗鈴就圄中報捷。宰大喜，延至公廳賀之，送歸拜母。申州請旨。邑方逮女出官，中途而返。太守得湖帥使書，而本縣申文亦至。辛氏以本縣擅釋張子，赴州陳訴。太守曉辛曰：「羅氏不廉女也。天下多美婦人，汝焉用此為？當今羅氏還爾聘財。」辛辭塞。太守令吏取辛情願休親狀，行移本縣，追理聘財。密書與宰，令為張羅，了此一段姻緣。宰具札招羅仁卿公廳相見，即賀其得佳婿，盛禮特筵，具道守意。羅歸，招張來贅。張明年登科，仕至倅。夫婦偕老焉。

　　生之及第做官人，不先不後，恰在圄中。文昌主婚，朱衣人作媒，一場醜事，反為美談。向使羅父母不覺，兩人者終當以情死。顛之倒之，造物真巧於簸弄哉！

　　晁采

　　大歷中，有晁采者，小字試鶯，女子中之有文者也。與母獨居，深嫺翰墨，丰姿豔體，映帶一時。有尼常出入其家，言采美麗，為天下冠，不施丹鉛，眉目如畫。嘗見其夏月著單衫子，右手攀竹枝，左手持蘭花扇，按膝上，注目水中游魚，低諷竹枝小詞，若黃鶯學囀，真神仙中人也。性愛看雲，故其室名「窺雲室」，館名「期雲館」。一日，蘭花始發，其母命賦之。采即應聲曰：「隱於谷裡，顯於澧潯。貴比於白玉，重匹於黃金。既入燕姬之夢，還鳴宋玉之琴。」其敏慧若此。少與鄰生文茂筆札周旋，每自誓言，當為伉儷。及長而散去，猶時時託侍女通慇懃。茂嘗春日寄以詩曰：

　　「曉來扶病鏡臺前，無力梳頭任髻偏。消瘦渾如江上柳，東風日月起還眠。」

又曰：

　　「旭日瞳瞳破曉霾，遙知妝罷下芳階。那能化作桐花鳳，一集佳人白玉釵。」

　　采得詩，因遣侍兒以青蓮子十枚寄茂。且曰：「吾憐子也。」茂曰：「何以不去心？」侍者曰：「正欲使君知其心苦耳。」茂持啖未竟，墜一子於盆水中。有喜鵲過，惡污其上。茂遂棄之。明早，有並蒂花開於水面，如梅英大。茂因喜曰：「吾事濟矣。」取置几頭，數日始謝，房亦漸長。剖之，各得實五枚，如所來數。茂即書其異，託侍女以報采。采持閱，大喜曰：「並蒂之諧，此其征矣。」因以朝鮮繭紙，作鯉魚函，兩面俱畫鱗甲，腹下令可以藏書。遂寄茂以詩曰：

　　「花箋制葉寄郎邊，的的尋魚為妾傳。並蒂已看靈鵲報，倩郎早覓買花船。」

　　荏苒至秋，屢通音問，而歡好無由。偶值其母有姻席之行，采即遣人報茂。茂喜極，乘月至門，遂酬夙願焉。晨起整衣，兩不忍別。采因自剪鬢髮贈茂，且曰：「好藏青鬢，早締白頭也。」茂歸，藏於枕畔。蘭香芳烈，馥馥動人。固以詩寄之曰：

　　「几上金猊靜不焚，匡牀愁臥對斜曛。犀流金鏡人何處，半枕蘭香空綠云。」

　　綢繆之後，又復無機可乘。時值杪秋，金風漸栗。采無聊之極，因遣侍兒以詩寄茂曰：

　　「珍簟生涼夜漏餘，夢中恍惚覺來初。魂離不得空成病，面見無由浪寄書。窗外江村鐘響絕，枕邊梧葉雨聲疏。此時最是思君處，腸斷寒猿定不如。」

　　茂答曰：

　　「忽見西風起洞房，盧家何處鬱金香？文君未奔先成渴，顓頊初逢已自傷。懷夢欲尋愁落葉，忘優將種恐飛霜。惟應吩咐青天月，共聽牀頭漏點長。」

　　自茲以後，間闊彌深。采抱鬱中懷，遂凋素質。母察其異，苦詢侍兒，侍兒因微露其情。母歎曰：「才子佳人，自應有此。然古多不偶，吾今當為成之。」因託斧柯，以采歸茂。

　　賈子《說林》云：「陳忠有女，名豐。鄰人葛勃，有美姿。豐與村中女子戲相謂曰：『得婿如葛勃，無恨矣。』自是豐與勃屢通音問。七月七日，豐以青蓮子十枚寄勃。勃啖未竟，墜一子於盆水中。明旦開並蒂花云云，自此鄉人改雙星節為雙蓮節。」其事相類，疑《晁采傳》仿陳豐而作者。憐子苦心，亦借漢女子舒襟私於元群事。

　　范蠡

　　西施，越之美女，家於薴蘿村西，故曰西施。欲見者先輸金錢一文。今嘉興縣南有女兒亭。《吳越春秋》云：「越王以吳夫差淫而好色，乃令范蠡取西施以獻之。西施於路與范蠡潛通，三年始達於吳。遂生一子。至此亭，其子一歲，能言。因名『女兒亭』。」《越絕書》云：「吳亡後，西施復歸范蠡，因泛五湖而去。西施山下有浣紗石。」

　　越王得薴蘿山鬻薪之女，曰西施、鄭旦。飾以囉穀，教以容步，習於土城，臨於都巷，三年學服而獻於吳。所謂「三年始達於吳」者，疑即此學服之三年耳。若在路復三年，則六年矣，施齒不稍長乎！且吳越鄰壤密邇，其貢書必有歲月，遷延三歲，使人烏得無罪，吳王亦安得無言也！又別志：越既滅吳，乃沉西施於江，以報鴟夷。而世俗盛傳扁舟五湖之事。

　　賈午

　　賈午，太尉充少女。韓壽，字得真，南陽堵陽人，魏司徒暨曾孫，美姿貌，善容止。賈充辟為司空掾。充每燕賓客，其女輒於青瑣中窺之，見壽而悅焉。問於左右：「識此人否？」有一婢說壽姓字，云是故主人。女大感想，發於寤寐。婢後往壽家，具說女意，並言其女光麗豔逸，端美絕倫。壽聞而心動，便令為通慇懃。婢以白女，女遂潛脩音好，厚相贈結，呼壽夕入。壽勁捷過人，逾垣而至。家中莫知，惟充覺其女悅暢異於常日。時西域有貢奇香，一著人，則經月不歇。帝甚貴之，惟以賜充及大司馬陳騫。其女密盜以遺壽。充僚屬與壽燕處，聞其芬馥，稱之於充。自是充意知女與壽通。而其門閣嚴峻，不知所由得入。乃夜中佯驚有盜，因使循牆以觀其變。左右白曰：「無餘異，惟東北角如狐狸行處。」充乃考問女之左右，共以狀對。充秘之，遂以女妻壽。壽官至散騎常侍、河南尹。

　　充女已及笄矣。克既才壽而辟之舍，壽將誰婿乎？亦何俟其女自擇也。雖然，賈午既勝南風（充長女，即賈后。），韓壽亦強正度（晉惠帝字也。）。使充擇婿，不如女自擇耳。

　　江情

　　福州守吳君者，江右人。有女未笄，甚敏慧，玉色穠麗。父母鐘愛，攜以自隨。秩滿還朝，候風於淮安之版閘。鄰舟有太原江商，亦攜一子名情，生十六年矣。雅態可繪，敏辨無雙。其讀書處，正與女窗相對。女數從隙中窺之，情亦流盼，而無緣致意。偶侍婢有濯錦船舷者，情贈以果餌，問：「小娘子許適誰氏？」婢曰：「未也。」情曰：「讀書乎？」曰：「能。」情乃書難字一紙，託云：「偶不識此，為我求教。」女郎得之微哂，一一細注其下，且曰：「豈有秀才而不識字者！」婢還以告。情知其可動，為詩以達之曰：

　　「空腹清吟託裊煙，樊姬春思描紅船。相逢何必藍橋路，休負滄波好月天。」

　　女得詩，慍曰：「暫爾萍水，那得便以豔句撩人。」欲白父笞其婢，婢再三懇，乃笑曰：「吾為詩罵之。」乃緘小碧箋以酬曰：

　　「自是芳情不戀春，春光何事慘閨人。淮流清浸天邊月，比似郎心向我親。」

　　生得詩大喜，即令婢返命，期以今宵啟窗虔候。女微哂曰：「我閨幃幼怯，何緣輕出，郎君豈無足者耶？」生解其意，候人定，躡足登其舟。女憑闌待月，見生躍然，攜肘入舟，喜極不能言。惟嫌解衣之遲而已。既而體慵神蕩，各有南柯之適。風便月明，以舟解纜，東西殊途，頃刻百里。江翁晨起，覓其子不得。以為必登圂墜死淮流。返舟求屍，茫如捕影，但臨淵號慟而去。

　　天明，情披衣欲出，已失父舟所在。女惶邊無計，藏之船旁榻下。日則分餉羹食，夜則出就枕席。如此三日，生耽於美色，殊不念父母之離邈也。其嫂怪小姑不出，又饌兼兩人，伺夜窺覘，見姑與小男子切切私語。白其母，母恚不信，身潛往視，果然。以告吳君。吳君搜其艙，得情榻下。拽其髮以出，怒目齽齜，礪刃其頸，欲下者數四。情忽仰首求哀，容態動人。吳君停刃叱曰：「爾為何人？何以至此？」生具述姓名，且曰：「家本晉人，閥閱亦不薄。昨者猖狂，實亦賢女所招。罪俱合死，不敢逃命。」吳君熟視久之，曰：「吾女已為爾所污，義無更適之理。爾宜為吾婿，吾為爾婚。」情拜泣幸甚。吳君乃命情潛足掛舵上，呼人求援，若遭溺而倖免者，庶不為舟人所覺。生如戒。吳君令篙者掖之。佯曰：「此吾友人子也。」易其衣冠，撫字如子。

　　抵濟州，假巨室華居，召儐相，大講合婚之儀。舟人悉與宴，了不知其所由。既自京師返旆，延名士以訓之，學業大進。又遣使詣太原，訪求其父。父喜，齎珍品至楚，留宴累月乃別。情二十三領鄉薦，明年登進士第。與女歸拜翁姑，會親里，攜家之官。初為南京禮部主事，後至某郡太守，膺翬翟之封。有子凡若干人，遐邇傳播，以為奇遇云。小說曰《綵舟記》。

　　若是一偷而去，各自開船，太平無話，二人良緣終阻，行止俱虧。風便舟開，天所以成美事也。

　　薛氏二芳

　　吳郡富室有姓薛者，至正初，家於閶門外，以鬻米為業。二女蘭英、蕙英，皆敏秀能詩。父遂於宅後建樓居之，名曰「蘭蕙聯芳樓」。適承天寺僧善水墨，乃以粉灰四壁，邀請繪蘭蕙於上。登之者，藹然如入春風之室。二女日夕其間，吟詠不輟。有詩數百首，號《聯芳集》。好事者往往傳誦。時會稽楊鐵崖制《西湖竹枝曲》，和者百餘家，鏤板書肆。二女見之笑曰：「西湖有竹枝曲，東吳獨無竹枝曲乎！」乃效其體，作《蘇臺竹枝詞》十章，曰：「

　　姑蘇臺上月團團，姑蘇臺下水潺潺。月落西邊有時出，水流東去幾時還。

　　館娃宮中糜鹿游，西施去泛五湖舟。香魂玉骨歸何處？不及真娘葬虎丘。

　　虎丘山上塔層層，靜夜分明見佛燈。約伴燒香寺中去，自將釵釧施山僧。

　　門泊東吳萬里船，烏啼月落水如煙。寒山寺裡鐘聲早，漁火江楓惱客眠。

　　洞庭餘柑三寸黃，笠澤銀魚一尺長。東南佳味人知少，玉食無由進上方。

　　荻芽抽筍楝花開，不見河豚石首來。早起腥風滿城市，郎從海口販鮮回。

　　楊柳青青楊柳黃，青黃變色過年光。妾似柳絲易憔悴，郎如柳絮太顛狂。

　　翡翠雙飛不待呼，鴛鴦並宿幾曾孤。生憎寶帶橋頭水，半入吳江半太湖。

　　一緺鳳髻綠如雲，八字牙梳白似銀。斜倚朱門翹首立，往來多少斷腸人。

　　百尺高樓倚碧天，闌干曲曲畫屏連。奴家自有蘇臺曲，不去西湖唱采蓮。」

　　鐵崖見其稿，手題二詩於後，曰：

　　「錦江只見薛濤箋，吳郡今傳蘭蕙篇。文采風流知有日，連珠合璧照華筵。

　　難弟難兄並有名，英英端不讓瓊瓊。好將筆底春風句，譜作瑤箏弦上聲。」

　　自是名播遠邇，咸以為班姬、蔡女復出，易安、淑真而下，不足論也。其樓下瞰官河，舟楫皆經過焉。

　　崑山有鄭生者，亦甲族，其父與薛素厚。生興販抵郡，至此，日泊舟於樓下，依薛為主。薛以其通家子弟，往來無間也。生青年韶秀，性復溫和。夏月於船頭澡浴，二女在窗隙窺見嫪生之具，乃以荔枝一雙投下。生雖會其意，然仰視飛甍峻宇，縹緲霄漢，自非身具羽翼，莫能至也。既而更深漏靜，月墮河傾，萬籟俱寂。生企立船舷，若有所俟。忽聞樓窗啞然有聲，顧盼頃刻，則二女以鞦韆絨索，垂一竹兜墜於其前。生乃乘之而上。既見，喜極不能言，相攜寢室，盡繾綣之意焉。蘭口占詩與生曰：

　　「玉砌雕闌花兩枝，相逢恰是未開時。嬌姿未慣風和雨，吩咐東君好護持。」

蕙亦吟云：

　　「寶篆香銷燭影低，枕屏搖動鎮帷垂。風流好似魚游水，才過東來又向西。」

　　生至曉乘之而下。自是無夕不會。二女吟詠頗多，不能盡記。生恥無以答。一夕，見女書匣內有剡溪玉葉箋，遂濡毫題一詩於上曰：

　　「誤入蓬萊頂上來，芙蓉芍藥兩邊開。此身得似偷香蝶，遊戲花叢日幾回。」

　　二女得詩喜甚，藏之篋笥。一夕，中夜之後，生忽悵然曰：「我本羈旅江河，託跡門下。今日之事，尊人罔知。一日事跡彰聞，恩情間阻，則樂昌之鏡，或恐從此而分；延平之劍，不知何時再合也。」因哽咽泣下。二女曰：「妾久處閨闈，粗通經史，非不知鑽穴之可醜，韞櫝之可佳也。然而秋月春花，每傷虛度，雲情水性，失於自持。曩者偷窺宋玉之容，自獻卞和之璧。感君不棄，特賜俯從。雖六禮未行，諒一言已定。方欲永同歡愛，奈何遽生阻疑。妾雖女子，計之審矣。他日機事彰聞，親庭譴責。若從妾所請，則終奉箕帚於君家；如不遂所圖，則求我於黃泉之下，必不再登他門也。」生聞此言，不勝感激。未幾，生之父以書召生還家。女之父見其盤桓不去，亦頗疑之。一日登樓，於篋中得生所為詩，大駭。然事已至此，無可奈何。顧生年少標緻，門戶亦正相敵，乃以書抵生之父，喻其意。生父如其所請，仍命媒氏通二姓之好，問名納采，贅以為婚。生年二十有二，長女年二十，幼女年十八矣。《剪燈新話》有《聯芳樓記》。

　　《西廂記》鄭郎忒薄福，《聯芳樓記》鄭郎忒造化。

　　梁意娘

　　五季周時，瀟湖梁公女名意娘，與李生有姑表親。李往來甚熟。因中秋玩月，與意娘潛通，戀戀不去。久之事露，舅怒逐之，由是阻隔三霜。時遇秋日，意娘寄歌曰：

　　「花花葉葉落紛紛，終日思君不見君。腸欲斷兮腸欲斷，淚珠痕上更添痕。我有一寸心，無人共我說。願風吹散雲，訴與天邊月。攜琴上高樓，樓高月華滿。相思彈未終，淚滴琴弦斷。人道湘江深，未抵相思半。江深終有底，相思無邊岸。君在湘江頭，妾在湘江尾。相思不相見，同飲湘江水。夢魂飛不到，所欠惟一死。入我相思門，知我相思苦。長相思兮長相思，短相思兮無盡極。早知如此掛人心，悔不當初莫相識。」

　　李生得歌悲咽。因託人進公曰：「令愛才華，賢甥文藻，天生佳偶，幸未議婚，公不若妻之，以塞外議。」公乃許焉。

　　章文煥

　　天歷己巳，建康富人竇時雍，有女及笄，名羞花，貌美，尤長於詩。溧水士人章文煥，少年聰俊，與竇為中表親。自幼每過竇家，時雍甚愛重之。嘗戲指女曰：「長必以妹配汝。」生、女亦覺留意。生私為詩聘曰：

　　「春風連理兩枝梅，曾向羅浮夢裡來。吩咐東君好調護，英救倚傍別人開。」

羞花踵韻曰：

　　「庾嶺清香一樹梅，凌寒不許蝶蜂來。料應一點春消息，留向孤山處士開。」

　　自是情好甚殷，或對酌燈下，或吟眺花前。時雍不之禁也。

　　一日，會於迎暉軒下，相與象戲。文煥吟曰：「紛紛車馬渡河津，黑白分明目下真。」羞花續曰：「莫使機關爭勝負，兩家人是一家人。」生、女大笑。又鋪紫氍毹於中庭，攤牌較勝。文煥笑曰：「但要合著油瓶蓋。」羞花笑曰：「只恐貪花不滿三十耳。」文煥興發求歡，羞花變色曰：「既為正配，豈效淫奔！」文煥跪而言曰：「人心翻覆，勢若波瀾。倘事在必諧，先之何害；萬一有變，如爾我相愛何？」羞花嘿然，遂任其意。文煥低吟曰：

　　「鸞鳳相交顛倒顛，武陵春色會神仙。輕回杏臉金釵墜，淺蹙蛾眉雲鬢偏。」

羞花續曰：

　　「衣惹粉花香雪散，帕沾桃浪嫩紅鮮。迎暉軒下情無限，絕勝人間一洞天。」

　　羞花脫臂上金釧一雙與生，曰：「此釧即主盟也。」文煥拜受。未幾，時雍覺之，召生謂曰：「汝宜速回倩媒求聘也。」文煥拜謝將行，羞花私貽餽贐，且叮嚀早來，飲泣而別。文煥回見父母，備陳其情。父母悅從，卜日下禮。羞花因念生之故，尋命家人致緘。文煥啟視，乃集古絕句十首。今存其四，云：

　　「繡戶紗窗北裡深，燈昏香燼擁寒衾。故國書動經年別，滿地月明何處砧！

　　嗟君此別意何如？閒看江雲思有餘。愁傍翠娥分八字，酒醒孤枕雁來初。

　　風帶潮聲枕簟涼，江流曲似九迴腸。朱門深閉煙霞暮，一點殘燈伴夜長。

　　寒窗燈盡月斜輝，桃李陰陰柳絮飛。春色惱人眠不得，高樓獨上思依依。」

文煥得詩，隨即擇期入贅。合巹之夕，時雍欲試生才，使口占催妝詩。生吟二絕云：

　　「紅搖花燭二更過，妝就風流體態多。織女莫教郎耐久，速乘鶴駕渡銀河。

　　笙歌鼎沸滿華堂，深院佳人尚晏妝。懶得早乘雲馭降，張郎久待杜蘭香。」

生、女唱和甚多，好事者輯之，號《金釧集》。

　　紫竹

　　大觀中，有紫竹者，工詞，善於調謔，恒謂天下無其偶。一日，手李後主集，其父玄伯問曰：「後主詞中，何處最佳？」答曰：「問君能有幾多愁，恰似一江春水向東流』耳。」玄伯嘿然。有秀才方喬，樂至人也。偶與紫竹野遇，後不復睹。晝夜思之，中心鬱結。每入闤闠，見賣美人圖者，輒取視，冀其有相似者。或狹邪妓館，無不留意。用計萬端，竟無其人。終日悲慕，幾成痼疾。有寄情詩曰：

　　「眉如遠岫首如螓，但得相思不得親。若使畫工無軟障，何妨百日喚真真。」

　　一日，遇道士持一錦囊，內有古鏡。謂喬曰：「子之用心，誠通神明。吾有此純陽古鏡，藏之久矣，今以奉贈。此鏡一觸至陰之氣，留影不散。子之所遇少女，至陰獨鐘，試使人照之，即得其貌矣。然後令畫工圖之。」又戒喬不可照日，一照即飛入日宮，散為陽氣矣。鏡背有篆書云：「火府百鍊純陽寶鏡。」喬遂以白玉盤螭匣盛之，囑嫗往售。紫竹顧鏡，影遂留焉。怪以問嫗。嫗云：「此鏡得之方生，宜還詢之。」生為解說，因以鏡獻，使嫗婉致狂慕之意，遂得以詩詞往來，互致欣慕。

　　長夏，喬讀書於種梅館，懷思紫竹，至於忘食。忽紫竹遺以書，其大略云：「泣珠成淚，久比鮫人，流火為期，聊同織女。春風鴛帳裡，不妨雁語驚寒；暮雨雀屏中，一任雞聲唱曉。」喬所答詞，亦多綺麗。柬尾附以《玉樓春》詞曰：

　　「綠陰撲地鶯聲近，柳絮如綿煙草襯。雙鬟玉面碧窗人，一紙銀鉤春鳥信。佳期遠卜清秋夜，梧樹梢頭明月掛。天公若解此情深，今歲何須三月夏。

　　紫竹復寄《卜算子》詞曰：

　　「繡閣鎖重門，攜手終非易。牆外憑他花影搖，那得疑郎至。合眼想郎君，別久難相似。昨夜如何為枕邊，夢見分明是。」

　　遂約於望雲門暫會。及期，紫竹先至，徘徊牆下，久之寂然。俄聞人語，遂歸繡闥，作《踏莎行》詞紀恨云：

　　「醉柳迷鶯，懶風熨草，約郎暫會閒門道。粉牆陰下待郎來，蘚痕印得鞋痕小。

　　玉漏方催，月光漸小，望郎不到心如搗。避人歸倚小圍屏，斷魄還向牆陰繞。」

　　喬至無所遇，憾惋而去。反以尺牘責其失約。紫竹戲為《菩薩蠻》詞解之曰：

　　「約郎共會西廂下，嬌羞竟負從前話。不道一睽違，佳期難再期。郎君知我愧，故把書相詆。寄語不赴期，見時須打伊。」

　　喬復為詞，戲答云：

　　「秋風只疑同衾枕，春歸依舊成孤寢。爽約不思量，翻言要打郎。鴛鴦如共耍，玉手何辭打。若再負佳期，還應我打伊。」

紫竹遂設誓於書。喬答以《踏莎行》云：

　　「筆銳金針，墨濃螺黛，盟言寫就囊兒袋。玉屏一縷獸爐煙，蘭房深處深深拜。芳意無窮，花箋難載，簾前細祝風吹帶。兩情願得似提邊，一江綠水年年在。」

後因復尋舊約，遂得諧繾綣之私。自此兩情相得益甚。

　　蹉跎時景，忽復青陽。其父稍有所聞，遂召喬以紫竹妻焉。紫竹詞甚多，不能畢錄。猶記一詞云：

　　「晨鶯不住啼，故喚愁人起。無力曉妝慵，閒弄荷錢水。欲呼女伴來，鬥草花陰裡。嬌極不成狂，更向屏山倚。」

　　寶鏡的是異物，作傳者不著下落，何也？

　　莫舉人

　　廣西莫舉人，會試過江都。一宦家有女及笄，往神廟燒香，莫隨行至廟。女盥手上香，婢進帨。莫因就水盥手，以所衣盛服拭之。女目婢以帨授莫。莫以為奇遇，候婢出，出袖中金致謝。女怒，令反其金。莫曰：「我欲爾為謝娘子，此何足計！」婢復於女。女恐人知，命諭莫速去，毋招人議。莫曰：「我欲一見娘子。不然，雖死不去。」女無奈，取一簪一帕，令婢持謝莫曰：「感相公美意。然禮不可見。以此奉答，望絕念，即去。」莫曰：「娘子以此見與，是期我相見也。」女聞，悔之，業已與矣。躊躇良久，乃曰：「某日家中脩醮事，黃昏時，門外送神，我於門，首一見，可也。餘則不可。」婢復告莫，莫喜。至某日晚，女果出見，一揖後，女即轉身入內。莫乘鬧，驀隨其後。女至閣中，將晚，促之出。莫曰：「我既入，則不可出矣。我功名之念亦休矣。爾以簪帕約我來，倘不得相從，有死而已。」抽襪中佩刀欲自刎。女驚，姑留莫，因託疾坐閣中。計事必終露，乃攜婢宵遁。宦家失女，大駭。因女已許聘一宦家，至是懼事泄成訟。適家有病婢，遂毒死，詐稱女死，殯葬如禮。莫攜女歸，生二子。後數年，登進士，授江都鄰縣尹，攜妻之任。因謁女父。既久，成厚契。莫迎女父至衙，設宴，酒至夜，呼妻子出拜，前婢亦在。父愕然曰：「爾乃在此乎！此女之不肖，非婿罪也。但前失女時，恐婿家知，已託言病死。自今宜謹密。我亦不敢頻往來。任滿別遷，我自來會。」遂別去。莫後官至方面。二子俱登仕籍。

　　書生以衣拭手，何與女子事？目婢授帨，未免有情；簪帕之酬，更貽口實。門首一見，出於何名？女五內固已耿耿不能忘生矣，特嫩臉不似老作家手段耳。得此無賴書生，步步撒潑，終諧魚水。令生已有妻，妻又妒婦，此女作何下落？危哉，危哉！何不思之？

　　王生

　　崇寧中，有王生者，貴家之子也，隨計至部下。當薄暮，被酒，至延秋坊。過一小宅，有女子甚美，獨立於門，徘徊徙倚，若有所待。生方注目，忽有縐騎呵衛而來，下馬於此宅。女子亦避去。匆匆遂行，初不暇問其何姓氏也。抵夜歸，復過其門，則寂然無人聲。循牆而東數十步，有隙地丈餘，蓋其宅後也。忽自內擲一瓦出，拾視之，有字云：「夜於此相候。」生以牆上剝粉戲書瓦背云：「三更後宜出也。」復擲入焉。因稍退十餘步，伺之。少頃，一男子至，周視地上，無所見，微歎而去。既而三鼓，月高霧合，生亦倦睡欲歸矣。忽牆門軋然而開，一女子先出，一老嫗負笥從後。生遽就之，乃適所見立門首者。熟視生，愕然曰：「非也。」回顧媼，媼亦曰：「非也。」將復入，生劫之曰：「汝為女子，而夜與人期至此。我執汝詣官，醜聲一出，辱汝門戶。我邂逅遇汝，亦有前緣，不若從我去。」女泣而從之。生攜歸逆旅，匿小樓中。女自言曹氏，父早喪，獨有己一女，母鐘愛之，為擇所歸。女素悅姑之子某，欲嫁之，使乳嫗達意於母。母意以某無官，弗從，遂私約相奔。墒下微歎而去者，當是也。生既南宮不利，遷延數月，無歸意。其父使人詢之，頗知有女子偕處。大怒，促生歸，扃之別室。女所齎甚厚，大半為生費，所餘與媼坐食垂盡。使人訪其母，則以亡女故，抑鬱而死久矣。女不得已，與媼謀下汴，訪生所在。時生侍父官閩中。女至廣陵，資盡不能進，遂隸樂籍，易姓名為蘇媛。生游四方，亦不知女安否。數年，自浙中召赴闕，過廣陵，女以娼侍宴識生。生亦訝其似女，屢目之。酒半，女奉觴勸，不覺兩淚墜酒中。生淒然曰：「汝何以至此？」女以本末告，淚隨語零。生亦愧歎流涕。不終席，辭疾而起。密召女，納為側室。其後生子，仕至尚書郎，曆數郡。

　　張住住

　　張住住者，南曲。所居卑陋，有二女兄不振，是以門甚寂寞，為小鋪，席貨草剉薑果之類。住住，其母之腹女也，少而敏慧，能辨音律。鄰有龐佛奴，與之同歲，亦聰警，甚相悅慕，年六七歲，隨師於眾學中，歸則轉教住住，私有結髮之契。及住住將笄，其家拘管甚切，佛奴稀得見之，又力窘不能致聘。

　　俄而里之南有陳小鳳者，欲權聘住住，蓋求其元，已納薄幣，約其歲三月五日。及月初，音耗不通，兩相疑恨。佛奴因寒食爭毬，故逼其窗以伺之，忽聞住住曰：「徐州子，看看日中也。」佛奴，龐勛同姓，傭書徐邸，因私呼佛奴為徐州子。日中，蓋五日也。佛奴甚喜，因求。住住云：「上巳日我家踏青去，我當以疾辭彼，即自為計也。」佛奴因求其鄰未嫗為之地，嫗許之。

　　是日，舉家踏青去，而嫗獨留，住住亦留。住住乃鍵其門，伺於東牆。聞佛奴語聲，遂梯而過。佛奴盛備酒饌，亦延宋嫗。因為幔寢所，以遂平生。既而，謂佛奴曰：「子既不能見聘，今且後時矣，隨子而奔，兩非其便。千秋之誓，可徐圖之。五日之言，其何如也？」佛奴曰：「此我不能也，但願保之他日。」住住又曰：「小鳳亦非娶我也，其旨可知也。我不負子矣，而子其可便負我家而辱之乎？子必為我之計。」佛奴許之。曲中素有畜鬥雞者，佛奴常與之狎。至五日，因髡其冠，取丹物托宋嫗致於住住。既而小鳳以為獲元，甚喜，又獻三緡於張氏，遂往來不絕。復貪住住之明慧，因欲嘉禮納之。時小鳳為平康富家，車服甚盛。佛奴傭於徐邸，不能給食，母兄喻之，鄰里譏之。住住終不捨佛奴，指階井曰：「若逼我不已，『骨董』一聲即了矣。」

　　平康里中，素多輕薄小兒，遇事輒唱：「住住誑小鳳也。」鄰里或知之。俄而，復值北曲王團兒假女小福，為鄭九郎主之，而私於曲中盛六子者，及誕一子，滎陽撫之甚厚。曲中唱曰：「張公吃酒李公顛，盛六生兒鄭九憐。舍下雄雞傷一德，南頭小鳳納三千。」久之，小鳳因訪住住，微聞其唱，疑而未察。其與住住昵者，詰旦告以街中之辭曰：「是日前佛奴雄雞，因避鬥飛上屋傷足。前曲小鐵爐田小福者，賣馬街頭，遇佛奴父，以為小福所傷，遂毆之。」住住素有口辯，因撫掌曰：「是何龐漢，打他賣馬街頭田小福？街頭唱：『舍下雄雞失一足，街頭小福拉三拳。』且雄雞失德，是何謂也？」小鳳既不審且不喻，遂無以對。住住因大咍，遞呼家人，隨弄小鳳，甚不自足。住住因呼宋媼，使以前言告佛奴。

　　奴視雞足且良，遂以生絲纏其雞足，置街中，召群小兒共變其唱住住之言。小鳳復以住住家噪弄不已，遂出街中以避之。及見雞跛，又聞改唱，深恨向來誤聽。乃益市酒肉，復之張舍。

　　一夕，宴語甚歡，至旦將歸，街中又唱曰：「莫將龐大作荍（音翹。）團，龐大皮中的不乾。不怕鳳凰當額打，更將雞腳用筋纏。」小鳳聞此唱，不復詣住住。

　　佛奴初傭徐邸，邸將甚憐之，為致職名，竟裨邸將，終以禮聘住住，將連大第。而小鳳家事日蹙，復不侔矣。

　　住住不但有志氣，亦有眼力。使惟富家兒是適，作何結果！

　　潘用中

　　嘉熙丁酉，福建潘用中，隨父候差於京邸。潘喜笛，每父出，必於邸樓憑欄吹之。隔牆一樓，相距二丈許，畫欄綺窗，朱簾翠幕。一女子聞笛聲，垂簾窺望。久之，或揭簾露半面。潘問主人，知為黃府女孫也。若是月餘，潘與太學彭上舍聯輿出郊，值黃府十數轎，乘春遊歸，路窄，過時相挨。其第五轎，乃其女孫也。轎窗皆半推，四目相視，不遠尺餘。潘神思飛揚，若有所失。作詩云：

　　「誰教窄路恰相逢，脈脈靈犀一點通。最恨無情芳草路，匿蘭含蕙各西東。」

　　暮歸吹笛。時月明，見女捲簾憑欄，潘大誦前詩數過。適父歸，遂寢。黃府館賓晏仲舉，建寧人也。潘明往訪，邀歸邸樓，縱飲橫笛，見女復垂簾，因曰：「對望誰家樓也？」晏曰：「即吾館寓。所窺主人女孫，幼從吾父學，聰明俊爽，且工詩詞。」潘愈動念。晏去，女復揭簾半露。潘醉狂，取胡桃擲去。女用帕子裹桃，復擲來。帕子上有詩云：

　　「闌干閒倚日偏長，短笛無情苦斷腸。安得身輕如燕子，隨風容易到君旁。」

　　潘亦用帕子題詩，裹胡桃復擲去，云：

　　「一曲臨風值萬金，奈何難買玉人心。君如解得相如意，比似金徽更恨深。」

　　女子復以帕子題詩，裹胡桃擲來。擲不及樓，墜於簷下。潘急下樓取之，為店婦所拾矣。潘以情告，懇求得之。帕上詩云：

　　「自從聞笛苦匆匆，魄散魂飛似夢中。最恨粉牆高幾許，蓬萊弱水隔千重。」

　　遂令店婦往道慇懃。女厚遺婦，至囑勿泄。且曰：「若諧，酬更不薄。」

　　未幾，潘父遷去與鄉人同邸。潘忽忽不樂，厭厭成疾。父為問藥，凡更十數醫，展轉兩月不癒。一日，語彭上舍曰：「吾其殆哉，吾病非藥石所能愈。」乃告以故，曰：「即某日交遊所遇者也。」彭告之父，父憂之。既而店婦訪至潘寓，曰：「自官人遷後，女病垂死。母於枕中得帕子，究明知其故。今願以女適君，何如？」潘不敢諾。未幾，晏仲舉至，具道父母真意。適彭亦至，遂語潘父，竟諧伉儷，奩具巨萬焉。前詩喧傳都下，達於禁中，理宗以為奇遇。時潘與黃皆年十六也。

　　劉堯舉

　　劉堯舉，字唐卿，舒州人也。淳熙末，父觀官平江許浦，堯舉從之行。是年，當秋薦，遂僦舟就試嘉禾。及抵中流，見執楫者一美少艾，年可二八。雖荊布淡妝而姿態過人，真若「海棠一枝斜映水」也。唐卿心動，因竊訪之，知為舟人子。乃歎曰：「有是哉，明珠出此老蚌耶！」唐卿始礙其父，不敢頻矚。留連將午，情莫能已。駕言舟夫行遲，促其父助縴。父去，試以眼撥之，少艾或羞或慍，絕不相怯。及唐卿他顧，則又睨覷流情，欲言還笑。唐卿見其心眼相關，神魂益蕩。乃出袖中羅帕，繫以胡桃，其中綰同心結，投至女前。女執楫自如，若不知者。唐卿慌愧，恐為父覺，頻以眼示意，欲令收取，女又不為動。及父收縴登舟，將下艙，而唐卿益躁急無措，女方以鞋尖勾掩裙下，徐徐拾納袖中，父不覺也。且掩面笑曰：「膽大者，亦踧踖如此耶！」唐卿方定色，然亦陰德之矣。越明，復以計使父去。因得通問曰：「以子國色，兼擅巧能，宜獲佳偶。但文鵷彩鳳，誤墜雞棲，誠令人不能無慨。」女曰：「君言差矣。紅顏薄命，豈獨妾哉，而敢生尤怨！」唐卿益為歎服。自是，兩情雖洽，然終礙父咫尺不能近體。及抵秀州，唐卿引試畢，出院甚早。時舟人市易未還，遂使女移舟他處，因私懇曰：「僕年方壯，秦晉未諧。倘不見鄙，當與子締百年之好。」女曰：「陋質貧姿，得配君子，固所願也。第枯藤野蔓，難托喬松。妾不敢叨，君請自重。」唐卿負其肩曰：「噫！是何足較。兩日來被子亂吾方寸久矣，恨不得一快豪情。今天與其便，而子復拒執如此，望永絕矣。英雄當激而死，何惜此生。即當碎首子前，以報隱帕之德。」言畢，踴躍投身於河。女急牽其衣裾曰：「姑且止，當自有說。」唐卿回顧曰：「子真憐我乎？」遂攜抱枕席間，得諧私願。女起自飾其髻，且為生整衣曰：「辱君俯受，冒恥仰承，一瞬之情，義堅金石。幸無使剩蕊殘葩，空付餘香於游水也。」唐卿答曰：「苟得寸進，敢負心盟，必當貯子金屋。」兩相笑狎而罷。是夕，唐卿父母夢二黃衣人突報曰：「天門才放榜，郎君已首薦。」忽一人掣去，云：「劉堯舉近作欺心事，宜殿一舉。」父母驚覺。及揭示，果見黜落。少艾以為失望，怏怏淚下，唐卿撫慰，久之方已。及歸謁父母，詰質以夢。唐卿匿不敢言。至次舉，復領舒州首薦。唐卿感女夙約，遍令求訪，竟莫能得。蓋或流泛他所，而唐卿遂及第。

　　同一胡桃也，潘用中屢擲而不效，劉堯舉一擲而即諧。然不諧者，卒為夫婦，而捷效者如浮萍斷梗之不可復問。既損陰功，徒增感念，亦何輕此一擲為哉！

　　唐卿挑一未字之舟女，且與期婚，未為薄行之甚也，而冥中遂奪一舉。莫生以老臉撒潑，強奪人婦，而功名反無梗，何耶？豈此女合為夫人，特令醜始而令終與？然天道亦僭賞矣。

　　

　　以下私而未及配者


　　姚月華

　　姚氏女月華，少失母。忽夢月輪墜於妝臺，覺而大悟，不習而能。生未嘗讀書，自此搦管成篇，詞意雙妙。時隨父寓於揚子江。端午，江上有龍舟之戲，月華出看。近舟有書生楊達，見其素腕褰簾，結五色絲於跳脫，鬒髮如漆，玉鳳斜簪，巧笑美盼，容色豔冶。達神魂飛蕩，因製曲序其邂逅，各曰《泛龍舟》。一日，月華見達《昭君怨》詩，愛其「匣中縱有菱花鏡，羞向單于照舊顏」句，情不能已，遂私命侍兒乞其舊稿，楊出於非望，立綴豔體詩以致其情。自後遂各以尺牘往來。月華每得達書，有密語，皆伏讀數過，燒灰入醇醪飲之，謂之「款中散」。

　　一日，達飲於姚氏，酒酣假寢。月華私命侍兒送合歡竹鈿枕、溫涼草文席，皆其香閣中物也。達雖心蕩，亦無可奈何，悵然而歸。次日，達奏箋，送「不律隃糜」致謝。二女侍在側，問曰：「不律隃糜，何也？」曰：「楚謂之『聿』，吳謂之『不律』，燕謂之『弗』，皆筆名也。漢人有墨，名曰『隃糜』。」月華巧於丹青，然以自娛，人不可得而見。是日，適畫《芙蓉四鳥圖》成，遂以答贈。達見其約略濃淡，生態逼真，愛玩不釋。覓銀光紙裁書謝之。月華復以灑海刺二尺贈達曰：「為郎作履，凡履霜雪，則應履而解。乃西蕃物也。」又貽詩曰：

　　「金刀剪紫絨，與郎作輕履。願化雙仙鳧，飛來入閨裡。」

　　蓋達與月華雖文翰相通，而終未一睹。至是見詩，心醉若狂，乃賂女侍而得一會焉。自是往來無間。凡久會，謂之「大會」，暫會，謂之「小會」。又，大會謂之「鶼鶼會」，小會謂之「白鷁會」。歡恰正濃，忽其父有江右之遷，已買舟於水畔。彼此倉皇，無計可緩，遂怏怏而別。月華思念為之減食。乃效徐淑體，綴成一詞，以寄達曰：

　　「妾生兮不辰，盛年兮逢屯。寒暑兮心結，夙夜兮眉顰。循環兮不息，如彼兮車輪。車輪兮可歇，妾心兮焉伸。雜沓兮無緒，如彼兮絲棼。絲棼兮可理，妾心兮焉分。空閨兮岑寂，妝閣兮生塵。萱草兮徒樹，茲優兮豈泯。幸逢兮君子，許結兮慇懃。分香兮剪髮，贈玉兮共珍。指天兮結誓，願為兮一身。所遭兮多舛，玉體兮難親。損餐兮減寢，帶緩兮羅裙。菱鑒兮慵啟，博爐兮焉薰。整襪兮欲舉，塞路兮荊榛。逢人兮欲語，鞈匝兮頑囂。煩冤兮憑胸，何時兮可論。願君兮見察，安死兮何瞋。」

達讀之，嗚咽不勝。後達復至其舊院，惟見雙燕交飛，落英滿地而已。曾整裝向江右蹤跡之，而竟不可得。每為友道及，輒嗚嗚泣下云。

　　扇肆女

　　福建林生，弱冠。市有孫翁造白扇，一女嘗居肆中。林生心慕其美，日往買扇。女疑之，乘間問生曰：「買此何為？」生告以思念之故，冀時睹芳容耳。女見生青年美質，且憐其意，遺以香囊、汗巾並銀簪一枝，約某夕會於後門。生大喜，數日以待。至期往候，久不出。生積思固已成疾，又大風寒甚，欲歸不捨。夜半女出，生不暇自顧，勉強交歡，遂死。女頻呼不應，恐為家人所覺，扶生牆下，掩門而入。明日，鄰人見生死，馳報林翁。翁罔知其由，因葬之。女會生，即成胎。母密詢之，知不可諱，以實告。母言於翁，翁怒欲殺女。母曰：「爾富而無子，止此女，今幸孕，倘為一子，亦吾嫡甥也。」翁然之，懼人知，乃棄業，移居他所。未幾，女生子長數歲矣。偶適市，過林翁門，林夫婦見之曰：「此何人子？酷似亡兒。」相與揮泣。遂攜兒至家，與之果。兒歸告母，母告其父。使訪其亡子姓名，且有遺物否。孫翁攜兒往，林翁延之，各言子之姓名、年貌，其時死於孫翁後門。孫問林子所遺物，林翁曰：「吾兒有書館，自歿至今不忍開。」因至館啟鎖，塵坌堆積。臥房一箱中，有白扇、汗巾及銀簪。孫念扇皆己家物，香囊又類其女手制。遂並求三物，歸以示女。女泣曰：「此皆前贈林者，此子果林子也。」孫翁走告林，林大喜，以為自天降。乃二姓合居，共教其子，登科甲，為顯宦。此林同榜進士傳其事。

　　阮華

　　淳熙中，有阮生名華，美姿容，賦性溫茂，尤善絲竹，時以三郎稱之。上元夜，因會其同游，擊筑飛觴，呼盧博勝，約為長夜之歡，既而相攜踏於燈市。時漏盡銅龍，遊人散矣。仰觀皓月滿輪，浮光耀彩。華欣然曰：「見此景而歸枕席，奈明月照人，孰若各事所能，共樂清光之下。」眾曰：「善。」一友能歌，華吹紫玉簫和之，聲入雲表。近居有女玉蘭，陳太常子也。燈筵方散，步月於庭，忽聞玉管嗚嗚，因命侍兒窺之。還曰：「阮三郎會友於彼。」蘭頷之數四，凝睇者久之。因低諷一絕曰：

　　「夜色沉沉月滿庭，是誰吹徹繞雲聲？嗚嗚只管翻新調，那顧愁人淚眼傾。」

遂怏怏而入。華等曲終各散去，明夜復會於此，如是數夕皆然。

　　一夕，眾友不至，華獨徘徊星月之下，自覺無聊，乃吹玉簫一曲自娛。未終，忽一雙鬟冉冉而至。華戲謂曰：「何氏子冒露而行？」鬟笑曰：「某陳宅侍兒也。因小姐玩月於庭，聞簫心醉，特遺妾奉逆一面。」華思曰：「彼朱門若海，閽寺守之。倘有不虞，何以自解。」因遜詞謝之。侍兒去，俄頃復至，出一物曰：「如郎見疑，請以斯物為質。」華視之，乃一金鑲指環也。遂約之於指，無暇疑思，心喜若狂，隨與俱往。至三門，月色如晝。見蘭獨倚小軒，衣絳綃衣，幽姿雅態，風韻翩然，雖驚鴻游龍，不足喻也。方欲把臂訴衷，忽聞傳呼聲，蘭即遁去。華狼狽而歸，寢不成寐。因吟一詞曰：

　　「玉簫一曲無心度，誰知引入桃源路。邂逅曲欄邊，匆忙欲並肩。一時風雨急，忽爾分雙翼。回首洛川人，翻疑化作云。」

　　逐日徬徨於陳氏之居，而香閣深沉，無媒可達。日為羸疾，寢食皆忘。父母及兄百方問之，皆隱而不露。

　　有友張遠，華之至交也。聞華病，往視之，因就榻究其病源。華沉吟不答，惟時時以目顧其手，嗚咽不勝。遠因逼視之，惟指約一環而已。遠會其意，因曰：「子有所遇乎？倘可致力，當力圖之。」華支吾不答。苦問不已，華度其可與謀，因長歎曰：「異香空染，賈院牆高；翠羽徒存，洛川雲散。更何言哉！」遠得其曲折，因曰：「彼重門深鎖，握手誠難。幸有此環，容僕試籌之可也。」透袖之而出，凝目於陳氏之門，以窺其罅。俄頃，一尼自其門出。跡其蹤視之，乃避塵庵之尼。遠喜曰：「吾計得矣。」遂尾尼至庵，出一白鏹於前曰：「有事相煩，倘師能成之，當圖重報。」尼叩其詳，遠曰：「吾友阮郎，鍾情於陳太常之女。彼此相慕，會面無期。聞師素游其門，願得良謀，以圖一晤。」尼始有難色，遠懇之數四，始曰：「俟有便可乘，當相報也。」遂收其環而別。次日，尼清晨至陳太常家。見蘭著杏黃衫子，雲髻半偏，從其母摘玫瑰於庭。見尼至，驚謂曰：「露草未乾，梁燕猶宿，師何來若此早？」尼笑曰：「不辭曉露而至，特有所請耳！」其母問之，曰：「敝庵新鑄大士寶像，翌日告成。願夫人與小姐隨喜一觀，為青蓮生色。」其母曰：「女子差長，身難獨行。」時蘭方抱鬱無聊，正思閒適。聞母不許，顏微咈然。尼再四慫慂，夫人因許共往。遂延早膳，兼致閒談。尼因耳目四集，終難達情。遂推更衣於小軒僻所，蘭躡其後，因與俱行。尼遂微露指環，蘭觸目心驚，即把玩不已，逡巡淚下，不能自持。因強作笑容，叩其所自。尼曰：「日有一郎，持此鑄佛，幽忱積恨，顧影傷心，默誦許時，遂施此環而去。」蘭復叩其姓名，遂欷歔泣下。尼故驚曰：「小姐對此而悲，共亦有說乎？」蘭羞怩久之，遂含淚言曰：「此情惟師可言，亦惟師可達，但搖搖不能出口耳！」尼強之，曰：「昔者，間窺青瑣，偶遇檀郎。欲尋巫峽之蹤，遂解漢江之佩，脫茲金指，聊作赤繩。蝶夢徒驚，鵲橋未駕。適逢故物，因動新愁耳！」尼曰：「小姐既此關情，何不一圖覿面？」蘭歎曰：「春臺鳳去，楚岫雲迷；一身靜鎖重幃，六翮難生弱體。自非魂夢，安得相逢？」尼見悽慘情真，遂告以所來之故。蘭喜極不能言，惟笑頷其首而已。因出所題《閨怨》，使作回音。

　　其一曰：

　　「日永憑欄寄恨多，懨懨香閣竟如何？愁腸已自如針刺，那得閒情繡綺羅！」

其二曰：

　　「清夜淒淒懶上牀，挑燈欲自寫愁腸。相思未訴魂先斷，一字書成淚萬行。」

其三曰：

　　「玉漏催殘到枕邊，孤幃此際轉淒然。不知寂寞嫌更永，卻恨更籌有萬千。」

其四曰：

　　「朝來獨倚綺窗前，試探何時了此緣。每日慇懃偷問卜，不知擲破幾多錢！」

　　因更出一環，並前環付尼。臨別曰：「師計固良，第恐老母俱臨，無其隙耳！」尼笑曰：「業已籌之，小姐至庵，但為倦極思睡，某當有計耳。」尼因出別夫人，往復遠信。未行數步，遠已迎前。遂同至阮所，以詩及環付之。華喜不自持，病立愈矣。遽起櫛沐，夜分以肩輿載至尼庵，閉於小軒邃室。次晨，夫人及蘭果聯翩而至。尼延茶畢，遂同游兩廊。卓午，蘭困倦不勝，時欲隱几。尼謂夫人曰：「小姐倦極思寢耳。某室清幽頗甚，能暫憩而歸乎？」夫人許諾。遂送一小室中，更外而加鑰。蘭入其內，果幽雅絕倫。旁設一門，隨手可啟。蘭正注目，華自牀後忽來。蘭驚喜交加，令其躡足。兩情俱洽，遂笑解羅襦。雖戲錦浪之游鱗，醉香叢之迷蝶，亦不足喻也。歡好正濃，而華忽寂然不動。蘭驚起諦視，聲息杳如。遂惶懼不勝，推之牀壁，蹷然而起，遽整雲鬟。母雖訝其神色異常，第以為疾作耳，遂命輿，別尼而歸。輿音未寂，張遠及華之兄至，謂尼曰：「事成否？」尼笑曰：「幸不辱命。」遠問三郎何在，尼指其室曰：「猶作陽臺夢未醒耳！」遂推門共入，喚之數四，近而推之，死矣。各相失色無言。因思久病之軀，故宜致是。遂歸報其父，託言養病於庵而殂。其事遂隱，而人無知者。惟蘭中心鬱結，感慨難伸。凡寤寐之間，無非愁恨。乃續前之四韻。

　　其一曰：

　　「行雲一夢斷巫陽，懶向臺前理舊妝。憔悴不勝羞對鏡，為誰梳洗整容光？」

其二曰：

　　「幾向花間想舊蹤，徘徊花下有誰同？可憐多少相思淚，染得花枝片片紅。」

其三曰：

　　「一自風波起楚臺，深閨冷落已堪哀。餘煙空自消金鴨，那得芳心化作灰。」

其四曰：

　　「雲和獨抱不成眠，移向庭前月滿天。別怨一聲雙淚落范，可憐點點濕朱弦。」

　　自此終日懨懨，遂已成娠。其母察其異，因潛叩。蘭度不可隱，盡露其情，且涕泣而言曰：「女負罪之身，死無足惜！所以厚顏苟存者，為斯娠在耳。倘母生之，為阮氏之未亡婦，足矣！」母乃密白於太常。始猶恕甚，終亦無奈。遂請阮老於密室，以斯情達之。阮亦欣然。因託言曾聘於華者，遂迎之以歸。數月而生一子，取名學龍。蘭遂蔬縞終身，目不窺戶。後龍年十六而登第，官至某州牧，蘭因受旌焉。

　　偽吳有國，中樂橋李賣線之女美，司徒李伯昇之子悅之，日倚其門。一尼為定計，誘致之室。李子喜極，一交接即死。尼瘞其屍榻下，而置其所帶大帽於牀頂。未幾屋漏，召匠治之。匠於穴中見帽，遂以告李。李執尼出，驗之，得屍。誅尼，廢其寺。

　　又《夷堅志》：臨安少年悅某氏婦，日倚其門。見一尼出入，隨之至西湖庵中，施錢千萬。尼訝之，以情告，遂為甘言誘婦至寺。醉臥登榻，則一男子伏焉。婦人倉皇索轎歸。尼入視，其人已卒，蓋喜極暴亡也。事露，尼受徒刑。尼之伎倆，亦可畏矣。避塵庵之尼，幸而免禍，亦陳阮之過於寬乎！

　　

　　以下私會


　　狄氏

　　狄氏者，家故貴，以色名動京師。所嫁亦貴家，明豔絕世。每燈夕，及西池春遊，都城士女讙集，自諸王邸第，及公侯戚里中貴人家，㡩幕車馬相屬。雖歌姝舞姬，皆飾璫翠，佩珠犀，覽鏡顧影，人人自謂傾國。及狄氏至，靚妝卻扇，亭亭獨出，雖平時妒悍自衒者，皆羞服。至相忿詆，輒曰：「若美如狄夫人耶，乃敢凌我！」其名動一時如此。然狄氏資性貞淑，遇族游群飲，澹如也。

　　有滕生者，因出游，見之駭慕喪魄，歸悒悒不聊，乃訪狄氏所厚善者。或曰：「尼慧澄與之習。」生過尼，厚遺之。日日往，尼愧謝問故，生曰：「極知不可，幸萬分一耳。不然且死。」尼曰：「試言之。」生以狄氏告。尼笑曰：「大難，大難，此豈可動耶！」具道其決不可狀。生曰：「然則有所好乎？」曰：「亦亡有。唯旬日前屬我求珠璣頗急。」生大喜曰：「可也。」即索馬馳去。俄懷大珠二囊，示尼曰：「值二萬緡，願以萬緡歸之。」尼曰：「其夫方使北，豈能遽辦如許償耶！」生亟曰：「四五千緡，不則千緡、數百緡皆可。」又曰：「但可動，不願一錢也。」尼乃持詣狄氏。果大喜，玩不已。問須值幾何，尼以萬緡告。狄氏驚曰：「是纔半值耳！然我未能辦，奈何？」尼因屏人曰：「不必錢，此一官欲祝事耳！」狄氏曰：「何事？」曰：「雪失官耳。夫人弟兄夫族，皆可為也。」狄曰：「持去，我徐思之。」尼曰：「彼事急，且投他人，可復得耶？姑留之，明旦來問報。」遂辭去。且以告生，生益厚餉之。尼明日復往，狄氏曰：「我為營之，良易。」尼曰：「事有難言者。二萬緡物付一禿媼，而客主不相問，使彼何以為信？」狄氏曰：「奈何？」尼曰：「夫人以設齋來院中，使彼若邂逅者，可乎？」狄氏賴面搖手曰：「不可。」尼曰：「非有它，但欲言雪官事，使彼無疑耳。果不可，亦不敢強也。」狄氏乃徐曰：「後二日，我亡兄忌日，可往。然立語亟遣之。」尼曰：「固也。」尼歸及門，生已先在，詰之，具道本末。拜之曰：「儀、秦之辯，不加於此矣。」

　　及期，尼為齋具，而生匿小室中，具酒肴俟之。晡時，狄氏嚴飾而至，屏從者，獨攜一小侍兒。見尼曰：「其人來乎？」曰：「未也。」咀祝畢，尼使童子主侍兒，引狄氏至小室，搴簾見生及飲具，大驚欲避去。生出拜，狄氏答拜。尼曰：「郎君欲以一卮為夫人壽，願勿辭。」生固頎秀，狄氏頗心動，睇而笑曰：「有事第言之。」尼固挽使坐，生持酒勸之。狄氏不能卻，為釂卮，即自持酒酬生。生因徙坐，擁狄氏曰：「為子且死，不意果得子。」擁之即幃中，狄氏亦歡然，恨相得之晚也。比夜散去，猶徘徊顧生，挈其手曰：「非今日，幾虛作一世人。夜當與子會。」自是夜輒開垣門，召生無闕夕。所以奉生者，靡不至，惟恐毫絲不當其意也。

　　數月，狄氏夫歸。生，小人也。陰計已得狄氏，不能棄重賄。伺其夫與客坐，遣僕入白曰：「某官嘗以珠值二萬緡賣第中，久未得值，且訟於官。」夫愕眙入詰，狄氏語塞，曰：「然。」夫督取還之。生得珠，復遣尼謝狄氏：「我安得此，貸於親戚以動子耳！」狄氏雖恚甚，終不能忘生，夫出，輒召與通。逾年，夫覺，閒之嚴。狄氏以念生病死。

　　盈盈

　　盈盈者，天寶中貴人之妾，姿豔一時。會貴者病，同官之子為千牛者，父遣往問，遂為盈盈所私，匿於其室甚久。千牛父索之甚急，明皇聞之，詔大索京師，無所不至，而不見其跡。因問：「近往何處？」其父言：「貴人病，嘗往問之。」詔且索貴人之室。盈盈謂千牛曰：「今勢不能自隱矣，出亦無甚害。」千牛懼得罪。盈盈因謂曰：「第不可言在此。若上問何住，但云：『所見人物如此，所見㡩幕屏幃如此，所食物如此，勢不由己。』決無患矣。」既出，明皇大怒，問之，對如盈盈言，上笑而不問。後數日，虢國夫人入內，明皇戲謂曰：「何久藏少年不出耶？」夫人亦大笑而已。

　　暗合奧竅，遂令虢國頂缸。盈盈可謂巧矣！


　　以下私婢


　　王僧彌

　　王僧彌（珉，字季琰，僧彌其小字。）與嫂婢謝芳姿通，情好甚篤。嫂棰撻芳姿過苦，東亭聞而止之（王瑜字元琳，封東亭侯，珉之兄。）。芳姿素善歌，而僧彌好持白團扇。嫂令芳姿歌一曲，當赦之。芳姿歌曰：「白團扇，辛苦且流離，是郎眼所見。」僧彌聞之問曰：「奈何遺卻？」芳姿應聲又歌曰：「團扇復團扇，許持自遮面。憔悴無復理，羞與郎相見。」

　　觀唐與正事，此嫂雖酷，猶勝於朱道學也。（唐事見「情厄類」。）

　　阮咸

　　阮仲容咸，失幸姑家鮮卑婢。及居母喪，姑當遠徙。初云去當留婢，既發，定將去。仲容借客驢，著重服自追之。累騎而返曰：「人之不可失也。」婢即遙集（孚。）之母。

　　情主人曰：「人性寂而情蔭。情者怒生，不可閟遏之物，如何其可私也！特以兩情自喻，不可聞，不可見，亦惟恐人聞，惟恐人見，故謂之私耳。私而終遂也，雷雨之動，滿盈。不遂，而為蟬哀，為蛩怨，為盍旦之求明，為杜宇之啼春。有能終閟人耳目者乎？崔鶯有言：「必也君亂之，君終之。」是乃所謂善補過者。微之薄倖，吾無取焉。我輩人亦自有我輩事，慎勿以須臾之歡，而誤人於沒世也。


　　補遺


　　李節度使姬（補先私後配）

　　京師宦子張生，因元宵游乾明寺，拾得紅綃帕，裹一香囊，有細書絕句二首云：

　　「囊裡真真香見竊？絞綃滴淚染成紅。慇懃遺下輕綃意，好與情郎懷袖中。」

　　「金珠富貴吾家事，常渴佳期乃寂寥。偶用志誠求雅合，良媒未必勝紅綃。」

　　詩尾書曰：「有情者若得此，欲與妾一面，請來年燈節夕，於相藍後門，車前有雙鴛鴦燈者是也。」生歎賞久之，乃和韻曰：

　　「自睹佳人遺贈物，書窗終日獨無聊。未能得會真仙面，時賞香囊與絳綃。」

　　如期，生往候，果見雕輪繡轂，掛鴛鴦燈一盞。但騶衛甚眾，無計可就。乃誦詩於車後。女至寺，令尼約生，次日與之歡合。生問之，女口占一詩云：

　　「門前畫戟尋常設，堂上犀簪取次看。最是惱人情緒處，鳳凰樓上月華寒。」

吟畢，告曰：「妾乃節度使李公寵姬也。李公老邁，誤妾芳年。」遂與侍婢彩雲隨生逃，隱居姑蘇，偕老焉。

　　劉道真（補私婢）

　　劉道真子婦始入門，遣婢虔劉。挑之甚苦，婢固不從。劉乃下地叩頭，婢懼而從之。明日語人曰：「手推故是神物，一下而婢服淫。」見《何氏語林》。




第四卷

　　情俠類

　　以下皆俠女子能自擇配者


　　太史敫女

　　齊湣王之遇殺，其子法章變姓名為莒太史敫家傭。太史女奇法章之狀貌，以為非常人，憐而常竊衣食與之，私焉。莒中及齊亡臣，相聚求湣王子，欲立之。法章乃自言於莒，共立法章為襄王。襄王立，以太史氏女為王后。生子建。太史敫曰：「女無媒而嫁者，非吾種也，污吾世矣。」終身不睹君王后。王后賢，亦不以不睹之故失人子之禮也。襄王卒，子建立為齊王。君王后事秦謹，與諸侯信。以故建立四十有餘年，不受兵。

　　卓文君

　　司馬相如，字長卿，成都人也，以貲為郎，事景帝。時梁孝王來朝，所從游鄒陽、枚乘輩，皆名流。相如見而慕之，因病免。客游梁，作《玉如意賦》。梁王悅之，賜以綠綺之琴，其銘曰：「桐梓合精」。

　　居數歲，王薨。相如歸，而家貧無以自業。素與臨邛令王吉善，往舍都亭。臨邛令謬為恭敬，日往朝相如。臨邛富人卓王孫，謂令有貴客，為具召之，並召令。令既至，相如謝病，臨邛令不敢嚐食，自往迎焉。相如不得已，擁琴而往。酒酣，臨邛令前奏琴，曰：「竊聞長卿好之，願以自娛。」相如辭謝，為鼓一再行。是時，卓王孫有女文君，年十七而寡，好音，故相如謬與令相重，而以琴心挑之。其詩曰：

　　「鳳兮鳳兮歸故鄉，遨遊四海求其凰。時未遇兮無所將，何悟今夕升斯堂。有豔淑女處蘭房，室邇人遐毒我腸。何緣交頸為鴛鴦，相頡頏兮共翱翔。」

　　又曰：

　　「鳳兮鳳兮從凰棲，得託孳尾永為妃。交情通體心和諧，中夜相從知者誰。雙翼俱起翻高飛，無感我思使予悲！」

　　相如之臨邛，侍從車騎，雍容閒雅甚都。及飲卓氏，弄琴，文君竊從戶窺之，心悅而好之，恐不得當也。既罷，相如乃使人重賜文君侍者通慇懃。文君夜亡奔相如，相如乃與馳歸。家居徒四壁立。卓王孫大怒曰：「女至不才，我不忍殺，不分一錢也！」人或謂王孫，王孫終不聽。相如貧居愁憊，以所著鷫鹴裘，就市人楊呂貰酒，與文君為歡。既而文君拘頸而泣曰：「我平生富足，今乃以衣裘貰酒。」遂相與俱如臨邛，盡賣其車騎，買一酒舍沽酒，而令文君當罏。相如身自著犢鼻褌，與保傭雜作，滌器於市中。卓王孫聞而恥之，為杜門不出。昆弟諸公更謂王孫曰：「有一男兩女，所不足者非財也。今文君已失身於司馬長卿，長卿故倦游，雖貧，其人才足依也。且又令客，獨奈何相辱如此！」卓王孫不得已，分予文君僮百人，錢百萬，及其嫁時衣被財物。文君乃復與相如歸成都，買田宅，為富人。

　　居久之，天子讀《子虛賦》，聞司馬相如所作，乃召為郎。數歲，天子欲通西南夷，拜相如為中郎將，建節往。至蜀，蜀太守以下郊迎，縣令負弩矢先驅，蜀人榮之。於是卓王孫喟然而歎，自以為使女尚長卿晚，而厚分其女財，與男等。後相如以病免，歸茂陵卒。文君為誄云：

　　「磋磋夫子兮，亶通儒，少好學兮綜群書。縱橫劍技兮，英敏有譽，尚慕往哲兮，更名相如。落魄遠遊兮，賦《子虛》，畢爾壯志兮，駟馬高車。憶初好兮，雍容孔都，憐才仰德兮，琴心兩娛。永托為妃兮，不恥當罏，平生淺促兮，命也難扶。長夜思君兮，形影孤，步中庭兮，霜草枯。雁鳴哀哀兮，吾將安如，仰天太息兮，抑鬱不舒。訴此淒惻兮，疇忍聽余，泉穴可從兮，願捐其軀。」

　　妻者，齊也。或德或才或貌，必相配而後為齊。相如不遇文君，則綠綺之弦可廢；文君不遇相如，兩頰芙蓉，後世亦誰復有傳者。是婦是夫，千秋佳偶。風流放誕，豈足病乎！今之蓬州，唐謂之相如縣，迄今有相如祠。相如之取重後代若此，彼風流放誕者得乎哉。

　　長卿氏曰：「文君之為人，放誕風流也。女不俠，不豪；俠不放誕風流，不豪；放誕風流不眉色姣好，不豪；姣好放誕，所奔非相如，亦不豪；奔相加不家徒四壁，亦不豪；家徒四壁，不親當罏，相如與傭保雜作，滌器於市，亦不豪；親當罏，相如滌器，不得僮百人，錢百萬，太守郊迎，縣令負弩，卓王孫、臨邛富人皆傴僂門下，亦不豪。此所以為放誕風流也。文君以身殉相如，相如亦以身殉文君，一琴一誄，已足千古。《美人賦》、《白頭吟》，蛇足矣。」

　　陸式齋（名容，字文量。）少年風儀。天順三年，應試南京。館人有女善吹簫，夜奔公寢。公紿以疾，與期後夜。女退，遂作詩云：

　　「風清月白夜窗虛，有女來窺笑讀書。欲把琴心通一語，十年前已薄相如。」

　　遲明，託故遷去。是秋領鄉薦，年二十四。此女不亦放誕風流乎！然司馬長卿則可，式齋則不可。何也？文君寡，相如未娶。侍者通慇懃時，固已定百年之期矣。若館人女不然，式齋將何以結其局？故曰不可。

　　紅拂妓

　　楊素守西京日，李靖以布衣獻策，素踞牀而見。靖長揖曰：「天下方亂，英雄競起。公為重臣，須以收羅豪傑為心，不宜踞見賓客。」素斂容謝之。時妓妾羅列，內有執紅拂者，有殊色，獨目靖。靖既去，而執拂者臨軒指吏曰：「問去者處士第幾？住何處？」靖具以對。妓誦而去。靖歸逆旅，其夜五更初，忽聞叩門而聲低者。靖啟視，則紫衣紗帽人，杖一囊。問之，曰：「楊家紅拂妓也。」延入，脫衣去帽，遽向靖拜。靖驚答之，再扣來意。曰：「妾侍楊司空久，閱天下之人多矣，無如公者。故來相就耳。」靖曰：「如司空何？」曰：「彼屍居餘氣，不足畏也。諸妓知其無成，去者甚眾矣。彼亦不甚逐也。計之詳矣，幸無疑焉。」問其姓，曰：「張。」問其伯仲之次，曰：「最長。」觀其肌膚，形狀，言詞，氣語，真天人也。靖不自意獲之，愈喜愈懼，萬慮不安，而窺戶者無停履。數日，亦聞追討之聲，意亦非峻，乃雄服乘馬排闥而去。

　　紅拂一見便識衛公，又算定越公無能為，然後相從，是大有斟酌人。或曰：「紅拂既有殊色，必膺特眷，萬一追討甚急，將如何？」余曰：「衛公，智人也，計之熟矣。布衣長揖，責以踞見賓客，越公遂斂容謝之。越公能受言者也。設追討相及，靖必挺身往見，不過費一席話耳。越公豈以婦人故而灰天下豪傑之心哉！」

　　梁夫人

　　韓蘄王之夫人，京口娼也。嘗五更入府伺候賀朔，忽於廟柱下見一虎蹲臥，鼻息齁齁然。驚駭，亟走出，不敢言。已而人至者眾，復往視之，乃一卒也。因蹴之起，問其姓名，為韓世忠。心異之，密告其母，謂此卒定非凡人。乃邀至家，具酒食，卜夜盡歡，深相結納，資以金帛，約為夫婦。蘄王后立殊功，為中興名將。梁封兩國夫人。

　　梁夫人不為娼，則不遇蘄王。不遇蘄王，則終身一娼而已。夫閨閣之幽姿，臨之以父母，誑之以媒妁，敵之以門戶，拘之以禮法，婿之賢不肖，盲以聽焉。不幸失身為娼，乃不能擇一佳婿自豪，而隨風為沾泥之絮，豈不惜哉！

　　

　　以下皆俠女子能成人之事者


　　瑞卿

　　歐陽彬，衡山人。世為縣吏。至彬特好學，工於詞賦。馬氏之有湖南也，彬將希其用。乃攜所著，詣府求見之。禮必先通名紙。有掌客吏眾謂樊知客，好賄，陰使人謂彬曰：「足下之來，非徒然也。實欲顯族致身，而不以一物為貺，其可乎！」彬恥以賄進，竟不與。既而樊氏怒，擲名紙於地曰：「吏人子，欲干謁王侯耶！」彬深恨之，因退而為詩曰：「無錢將乞樊知客，名紙生毛不為通。」因而落魄銜市，歌姬酒徒，無所不狎。有歌人瑞卿者，慕其才，遂延于家。瑞卿能歌。每歲武穆王生辰，必歌於筵上。時湖南自舊管七郡外，又加武陵、岳陽，共九州。彬作《九州歌》以授瑞卿，至時使歌之，實欲感動武穆。既而竟不問，彬歎曰：「天下分裂之際，廝徒負養，皆能自奮。我何負而至此耶！」計無所出，思欲竄入鄰道，但未有所向。居無何，聞西蜀圖綱將發，彬遂謀入蜀。私謂瑞卿曰：「吾以干謁不遂，居於汝家，未嘗有倦色，其忍輕棄乎？然士以功名為不朽，一失此時，恐貽後悔。今將他適，庶幾有成，勿以為念。」瑞卿曰：「君於妾不可謂之無情，一旦割愛而去，得非功名之將至耶？妾誠異之。家財雖不豐，願分其半，以資路途。」彬亦不讓。因以瑞卿所贈，盡賂綱吏，求為駕船僕夫，綱吏許之。既至蜀，遂獻《獨鯉朝天賦》，蜀王大悅，擢居清要。其後官至尚書左丞相，出為夔州節度使。既領夔州，穆王已薨，其子希範繼立。因致書於希範，敘疇昔入蜀之由，仍以衡宗族為托。希範得書大慚。彬之親友，悉免其賦役。遂與瑞卿偕老焉。

　　馮蝶翠

　　洞庭葉某，商於大梁，眷一妓馮蝶翠者，罄其貲，迨凍餒為磨傭。久之，馮騎驢過其處，葉適在街頭曬麥。馮下驢走小巷中，使驢夫召葉。葉辭以無顏相見，強而後至。馮對之流涕曰：「君為妾至此乎？」出白金二兩授葉，云：「以此具禮更衣，來訪吾母。」如言而往。馮私以五十金贈之曰：「行矣，勉為生計。」葉戀戀不捨。隨罄其金，仍傭於磨家。歲餘，邂逅如初。馮謂葉：「汝豈人耶？」要之抵家，重與十鎰，且云：「囊傾矣。倘更留，必縊死以絕君念。」葉遂將金去，買布入陝換褐，利倍。又販藥至揚州，數倍。貿易三載，貨盈數千。乃以其千取馮歸老焉。

　　不恥磨傭，使驢夫召之，視綈袍戀戀之情，固已高數倍矣。出金相贈，一且再焉。葉遂發憤為商，卒同白首。成人之美，還自成也。彼計目前榮悴，而不計久遠者，獨何心哉！龍子猶有《張潤傳》，事頗近此，而結局遠不相及，備錄於此。傳曰：

　　張潤，行三，瓜州人。少鬻為閶關潼子門妓，善歌，微有韻致。與賈人程生交善，許以必嫁。程惑然，為之破家。衣敝履穿，不敢復窺張室，而張念之不置也。一夕，遇諸門，亟呼入，相恃大慟。程具道所以不敢狀。張自出青蚨，具餐止宿。夜半語程曰：「儂向以身許君，不渭君無賴至此。然儂終不可以君無賴故而委身他姓。儂有私財五十金許，今以付君。君可貿易他方，一再往，有贏利，便圖取儂。儂與君之命畢此矣。」語達旦，空囊授之，珍重而別。程既心蕩，無復經營之志。且貧兒暴富，饞態不禁，乃別往紅樓市歡，罄其貲而歸，而張不知也。久之，復遇諸門，居然窶子容耳。聞張呼，驚欲定匿。張使婢闌之以入，叩其故。詭云：「中道遭寇，僅以身免，自憐命薄，無顏見若。」張悲憤甚，一慟幾絕。程亦悔且泣，徐曰：「業如此，當奈何？」張曰：「此吾兩人命絕之日也。生而暌，何如死而合！君如不忘初願，惟速具毒酒，與君相從地下耳！」言泣，淚如雨注。程不知所為。張迫之再，無已，潛取毒藥酒以進。張且泣且飲，便傾半壺。程覺其有異，大恐，遽盡吸之，已而兩人皆死。既死，鴇乃覺。從旁人教，剖生羊灌張，張活；次及程，則無療矣。差毒性下墜，張先飲，味薄，故可起。亦天意所以誅薄倖也。程父訟之長洲江令，令廉，得程負心始末，乃責其父而釋張。當此時，張之名震於一郡。郡之好事者，咸往問疾，求識面以為快。或呼為藥張三，從所殉也；或呼為癡張三，謂其所殉非人也。張疾愈，郡人士爭交歡之，聲價益隆。然性好迭宕，不譽縉紳意，以此浮沉數年，無一大遇，聊隨一賣絲者終焉。余嘗有詩云：

　　「同衾同穴兩情甘，鴆酒如何只損男。卻笑世人不怕死，青樓還想藥張三。

　　癡心漫結死生期，松柏西陵別有枝。自是薄情應橫死，交歡豈少賣絲兒。

　　黃金銷盡命如霜，紅粉依然映畫堂。一負生兮一負死，古丘空說兩鴛鴦。」

　　余謂張三贈金、伏毒二事都奇。所恨者，毒酒無靈，不肯成全張三一個好名，使死而復甦，碌碌晚節，誡贅疣也。然令張死而程甦，其為贅疣又何如，誰謂毒酒果無靈哉！語云：「癡心女子負心漢」，二人之謂乎！余又聞，一妓與所歡約俱死。歡信之，為具鴆酒二器。妓執板速歡飲，歡盡其一，固促妓速飲。妓曰：「吾量窄，留此與君賭拳。」嗚呼，自賭拳盛行，而張以情癡特聞。倘死者有知，張仰藥時，賣絲幾何在？恐張亦無解於獨生也。則雖謂「癡心漢子負心女」，亦未為不可。

　　東御史妓　吳進士妓

　　東御史郊，未第時，進京會試，途遭濡首之厄。僕人乘機罄取所有，逸去。東計無所出，悶立於一家房簷下，初不知其為妓館也。自晨至暮，往來旁皇。內一妓者窺見之，命侍女邀東入。東拒之。妓又以母來邀，東又拒之。妓乃躬自出戶，東復峻卻。妓曰：「妾無他意，但見君若有故，故問之耳。」東察其誠，勉入其室。技問故，東始以他享結之。妓拂首不然。東不得已，乃以實告。妓曰：「然則君將何往？」東謂：「計窮力極，終當還家，功名事姑置之耳。」妓笑曰：「因路費之小，誤功名之大，見亦左矣。」東又謂：「別無親識借貸。」妓曰：「妾有服飾，聊可應君之需。」東不欲，妓又曉以不必膠柱意。竟持所有，悉以付東。且又薦寢，留連勸解，方送東行。東至京，果得第。筮仕縣尹，大為淮陰漂母之報矣。後行取入道，監察蘇鬆。妓之母來蘇，潛住民間，詐冒東之姑，入告狀中。東見之，閱其詞而悟其意，以首肯示之。嫗由是大有所得。時郡侯徐潛廉知之，縶嫗達東。東大怒，反以徐為污蔑。先將嫗假以押回原籍根究，陰縱之於途，使泯其跡，然後摭拾徐他事欲危之。徐不得已，易服長跪庭下，幾不得解。幸諸鄉達力為申救，徐方得免。

　　真定吳生，有聲於庠。性不羈，悅某妓，而囊中實無餘錢。妓憐其才，因詢所長，曰：「善樗蒲。」妓乃館生他室中，所遇凡愛樗蒲者，輒令生變姓名與之角。生多勝，因以供生燈火費。妓暇則就生宿，生暇則讀書。後生成進士，欲娶妓，而妓適死。因為制服執喪，葬之以禮。每向人言，必流涕。

　　吳生從未出醜。此妓心術手段，俱勝汧國夫人十倍。惜乎其福之涼也。東御史蒙妓成我之恩，不為了其終身，而乃毀官箴以報之。此妓亦利其多金而已，其在淮陰漂母之下乎！

　　婁江妓

　　嘉靖間，婁江有孫太學者，與妓某善。誓相嫁取，為之傾貲。無何，孫喪婦，家益貧落。親友因唆使訟妓。妓聞之，以計致孫飲食之，與申前約，以身委焉。孫故不善治產，妓所攜簪珥，不久復費盡。妓日夜勤辟纑以奉之，饘粥而已。如此十餘年，孫益老成悔過。選期已及，自傷無貲，中夜泣。妓審其誠，於日坐辟績處，使孫穴地，得千金，皆妓所陰埋也。孫以此得選縣尉，遷按察司經歷。宦橐稍潤，妓遂勸孫乞休，歸享小康終其身。

　　子猶曰：「既成就孫，而身亦得所歸，可謂兩利。所難者，十餘年堅忍耳。」

　　沈小霞妾

　　錦衣衛經歷沈煉，以攻嚴相得罪，謫田保安。時總督楊順、巡按路楷，皆嵩客，受世蕃指：「若除吾瘍，大者侯，小者卿。」順因與楷合策，捕諸白蓮教通虜者，竄煉名籍中，論斬，籍其家。順以功蔭一子錦衣千戶；楷候選五品卿寺。順猶怏怏曰：「相君薄我賞，猶有不足乎？」取煉三子，杖殺之。而移檄越，逮公長子諸生襄，至則日掠治，困急且死。會順、楷被劾，卒奉旨逮治，而襄得末減問戌。襄之始來也，止一愛妾從行。及是與妾俱赴戌所。中道微聞嚴氏將使人邀而殺之。襄懼欲竄，而顧妾不能割。妾曰：「君一身沈氏宗祧所繫，第去，勿憂我。」襄遂紿押者：「城市有年家某，負吾家金錢，往索可得。」押者恃妾在，不疑，縱之去。久之不返，押者往某家詢之，云：「未嘗至。」還復叩妾。妾把其襟，大慟曰：「吾夫婦患難相守，無頃刻離。今去而不遠，必汝曹受嚴氏指，戕殺吾夫矣。」觀者如市，不能判。聞於監司。監司亦疑嚴氏真有此事，不得已，權使寄食尼菴，而立限責押者跡襄。押者物色不得，屢受笞。乃哀懇於妾，言襄實自竄，毋枉我。因以間亡命去。久之，嵩敗，襄始出訟冤，捕順、楷妖罪。妾復相從。襄號小霞，楚人江進之有《沈小霞妾傳》。

　　嚴氏將要襄殺之，事之有無不可知。然襄此去，實大便宜，大乾淨。得此妾一番撒賴，則上官亦疑真有是事，而襄始安然亡命無患矣。順、楷輩死，肉不足喂狗，而此妾與沈氏父子並傳，忠智萃於一門，盛矣。

　　邵金寶

　　邵金寶，故娼也，口西俠戴綸所與游。綸為京營參將，以善咸寧侯下獄，將坐重辟。念事非朝夕可竟，去家數千里，無可庇朝夕。罄囊金三千餘，屬邵曰：「余生死不可知，若其念我乎，持以贍余以待命。」邵含淚收之，為畫策。日費以結權貴公子歡，而買少妓博市井富兒金，展轉出綸。綸庭鞫赴市。邵歲罄貲於權貴，因得周旋。椎楚弗避，十餘年所如一，而需綸用不缺。綸卒籍其力以出，尋補建昌游擊。贏金尚四千有奇，悉付綸而從之任。綸妻自其家來省，請邵升高座，命侍女強持之，委身下拜，令勿答，報其救夫恩也。居旬而返。將行，語綸曰：「夫難，妾以疾不能為力，而邵能代之；妾當愧死矣。無以謝邵氏，惟君念之。」垂涕泣而去。

　　三千金非細事，罄以畀一妓而不疑，非知邵之深者能然耶！邵受託不辭，亦度己之可以出戴也。而戴果出矣。夫買妓博金，事之至醜者也。邵不潔其名，而能委曲以濟大用。卒也束身歸戴，克全終始。雖娼乎，亦何慚於節義哉！其妻自以不能救夫難而感能為救者，且以結髮嫡拜下風而避去，不亦晉趙氏夫人之遺哉！

　　董國度妾

　　董國度，字元卿，饒州人。宣和六年進士第，調萊州膠水郡。會北兵動，留家於鄉，獨處官所。中原陷，不得歸，棄官走村落，頗與逆旅主人相得。憐其羈窮，為買一妾，不知何許人也，性慧解，有姿色。見董貧，則以治生為己任。罄家所有，買磨驢七八頭，麥數十斛。每得面，自騎入市鬻之，至晚負錢以歸。如是三年，獲利益多，有田宅矣。董與母、妻隔別滋久，消息杳不通，居常戚戚，意緒無聊。妾叩其故，董嬖愛已深，不復隱，為言：「我故南官也。一家皆在鄉里。身獨漂泊，茫無歸期，每一想念，心亂欲死。」妾曰：「如是，何不早告我？我兄善為人謀事，旦夕且至，請為君籌之。」旬日，果有客，長身虯髯，騎大馬，驅車十餘乘過門。妾曰：「吾兄至矣。」出迎拜。使董相見，敘姻親之禮。留飲至夜，妾始言前事以屬客。

　　是時虜令：凡宋官亡命，許自陳；匿不言而被首者死。董業已泄漏，又疑兩人欲圖己，大悔懼，乃紿曰：「無之。」客忿然，怒且笑曰：「以女弟託質數年，相與如骨肉，故冒禁，欲致君南歸，而見疑如此。倘中道有變，且累我，當取君告身與我以為信。不然，天明執告官矣。」董益懼，自分必死，探囊中文書悉與之。終夕涕泣，一聽於客。客去，明日控一馬來，曰：「行矣。」董請妾與俱。妾曰：「適有故，須少留。明年當相尋。吾手制一衲袍贈君，君謹服之，惟吾兄馬首所向。若返國，兄或舉數十萬錢相贈，當勿取。如不可卻，則舉袍示之。彼嘗受我恩，今送君歸，未足以報德，當復護我去。萬一受其獻，則彼責已塞，無復顧我矣。善守此袍，無失也。」董愕然，怪其語不倫，且慮鄰里知覺，輒揮涕上馬，疾馳到海上，有大舟，臨解維，客揮使登，揖而別。舟遽南行，略無資糧道路之費，茫不知所為。舟中奉侍惟謹，具食不相問訊。才達南岸，客已先在水濱。邀諸旗亭相勞苦。出黃金二十兩，曰：「以是為太夫人壽。」董憶妾語，力辭之。客不可曰：「赤手還國，欲與妻子餓死耶！」強留金而出，董追還之，示以袍。客曰：「吾智果出彼下，吾事殊殊未了。」咄咄而去。董至家，母、妻、二子俱無恙。取袍示家人，縫綻處黃色隱然。拆視之，滿中皆箔金也。逾年，客果攜妾而至，偕老焉。


　　此俠女子能全人名節者


　　嚴蕊　薛希濤

　　天台營妓嚴蕊，字幼芳，善琴奕歌舞絲竹書畫。唐與正仲友守臺日，酒邊嘗命幼芳賦紅白桃花。即調《如夢令》云：

　　「道是梨花不是，道是杏花不是。白白與紅紅，別是東風情味。曾記，曾記，人在武陵微醉。」

　　仲友賞之雙縑。其後，朱晦菴以使節行部至臺，欲摭仲友罪，遂指其與蕊為濫，繫獄月餘。蕊雖備受捶楚，而一語不及唐。獄吏誘使早認，蕊答曰：「身為賤妓，縱與太守有濫，罪亦不至死。然是非真偽，豈可妄言以污士大夫！雖死，不可誣也。」於是再痛杖之，仍繫於獄。兩月間，一再受杖，委頓幾死。然聲價愈騰，至徹阜陵之聽。未幾，朱改除，而岳霖商卿為憲，憐之，命作詞自陳。蕊口占《卜算子》云：

　　「不是愛風塵，似被前緣誤。花落花開自有時，總賴東君主。去也終須去，住也如何住？若得山花插滿頭，莫問奴歸處。」

　　岳喜，即日判令從良。而宗室納為小婦，以終身焉。

　　嚴幼芳嘗七夕宴集，坐有謝元卿者，豪士也，固命之賦詞，以己姓為韻。酒方行，而已成《鵲橋仙》云：

　　「碧梧初出，桂花方吐，池上水花微謝。穿針人在合歡樓，正月露玉盤高瀉。

　　蛛忙鵲懶，耕慵織倦，空做古今佳話。人間剛道隔年期，想天上方才隔夜。」

　　元卿為之心醉，留其家半載，傾囊贈之而歸。雙縑之贈，薄乎云爾。況此纏頭常例，而文公必以為罪，何耶！

　　長卿氏曰：「嚴蕊云：『是非真偽，豈可妄言以污士大夫』，不意斯言出於風塵妓女之口，而入於聖賢大學之耳，猶不免於笞，何也？然聲價愈騰，至徹阜陵之聽，倘所稱『石壓筍料出』耶！」

　　熙寧中，祖無擇知杭州，坐與官妓薛希濤通，為王安石所執。希濤榜笞至死，不肯承伏。

　　幼芳之於仲友，乾也；希濤之於無擇，濕也。然晦翁與荊公，皆有所寄其怒。妓何與焉？卒也，幼芳生而希濤死。非晦翁之心慈於荊公，而道學之權終不敵宰相耳。

　　

　　以下皆俠丈夫能曲體人情者


　　楊素

　　陳太子舍人徐德言之妻，後主叔寶之妹，封樂昌公主，才色冠絕。時陳政方亂，德言知不相保，謂其妻曰：「以君之才容，國亡必入權豪之家，斯永絕矣。倘情縧未斷，猶冀相見，宜有以信之。」乃破一照，人執其半，約曰：「他日必以正月望日賣於都市，我當在，即以是日訪之。」及陳亡，其妻果入越公楊素之家，寵嬖殊厚。德言流離辛苦，僅能至京，遂以正月望日訪於都市。有蒼頭賣半照者，大高其價，人皆笑之。德言直引至其居，設食，具言其故。出半照以合之，仍題詩曰：

　　「照與人俱去，照歸人不歸。無復嫦娥影，空留明月輝。」

陳氏得詩，涕泣不食。素知之，愴然改容。即召德言，還其妻。仍厚遺之。聞者無不感歎，乃與德言陳氏偕飲，令陳氏為詩。口占一絕云：

　　「今日何遷次？新官對舊官。笑啼俱不敢，方驗做人難。」

遂與德言歸江南，竟以終老。

　　不追紅拂妓，放樂昌，俱越公大豪傑事。大將軍開門放妓，一般胸襟。彼石太尉，小家子耳！

　　寧王憲

　　寧王憲貴盛，寵妓數十人，皆絕藝上色。宅左有賣餅者妻，纖白明媚。王一見屬目，厚遺其夫，取之，寵惜途等。環歲，因問之：「汝復憶餅師否？」默然不對。因呼使見之，其妻注視，雙淚垂頰，若不勝情。時王座客十餘人，皆當時文士，無不淒異。王命賦詩，王右丞維詩先成：

　　「莫以今時寵，寧亡舊日恩。看花滿目淚，不共楚王言。」

坐客無敢繼者，王乃歸餅師，以終其老。

　　裴晉公

　　元和中，有新授湖州錄事參軍，未赴任，遇盜，攘剽殆盡。告敕歷任文簿，悉無孑遺。遂於近邑行。丐故衣迤，假貸卻返逆旅。族舍俯逼裴晉公第，時晉公在假，因微服出遊，偶至湖糾之店，相揖而坐，與語周旋。問及行日，糾曰：「某之苦事，人不忍聞。」言發涕零。晉公憫之，細詰其事。對曰：「某住京數載，授官江湖，遇寇蕩盡，唯餘微命，此亦細事耳。某將娶而未親迎，遭郡牧強而致之，獻於上相裴公矣。」裴曰：「子室何姓氏？」答曰：「姓某，字黃娥。」裴時衣紫袴衫，謂之曰：「某即晉公親校也，試為子偵。」遂問姓名而往。糾復悔之，此或中令之親近，入白當致禍也。寢不安席。遲明，姑往偵之，則裴已入內。至晚，忽有赭衣吏詣店，稱令公召。糾聞之惶懼，倉卒與吏俱往，延入小廳，拜伏流汗，不敢仰視。既延之坐，竊視之，則昨日紫衣押牙也。因首過再三。中令曰：「昨見所話，誠心惻然。今聊以慰爾憔悴。」即命箱中取官誥授之，已再除湖糾矣。喜躍未已。公又曰：「黃娥可于飛之任也。」特令送就其逆旅。行裝千貫，與偕赴所任。出《玉堂閒話》。

　　以裴晉公之人品，而郡牧猶有強奪人妻以奉之者，況他人乎！一分權勢，一分造業，非必自造也，代之者眾矣。當要路者，可不三思乎！

　　江陵刺史

　　江陵寓居士子，忘其姓名，有美姬，甚貧。求尺題於交廣間游，支持五年糧食，且戒其姬曰：「我若五年不歸，任爾改適。」士子去後，五年未歸，姬遂為前刺史所納，在高麗坡底。及明年，其夫歸，已失姬之所在。尋訪知處，遂為詩寄云：

　　「陰雲漠漠下陽臺，惹著襄王更不回。五度看花空有淚，一心如結不曾開。

　　織蘿自合依芳樹，覆水寧思返舊杯！惆悵高麗坡底宅，春光無復下山來。」

　　刺史見詩，遂給一百千及資妝，遣還士子。出《盧氏雜說》。

　　京邸兵官

　　國朝洪武初，吳人姜子奇，娶婦三載，值大軍過吳擾亂，子奇挾妻出避，倉皇間因失其妻，乃為兵官攜歸京邸。子奇流落四方者累年，後迤至京行乞。有高門一婦人見之而泣，貽以酒饌，又以布囊裏熟米一斗與之。子奇不敢仰視而去。翌日，此婦在門，又見子奇行乞，適主人不在，呼與相見共語，為主母所偵，即令人追之。檢其乞囊中，有金釵一對，書一封。候其夫還，以告。兵官啟封視之，乃題詩一律云：

　　「夫留吳越妾江東，三載恩情一旦空。葵藿有心終向日，楊花無力暫隨風。兩行珠淚孤燈下，千里家山一夢中。每恨當年罹此難，相逢難把姓名通。」

　　兵官見詩大悼，即時遣還，仍賜錢米以給其歸。子奇夫婦泣謝而去，伉儷復合。見《西樵野記》。

　　武弁有此高誼，勝孔將軍、沙叱利萬倍。

　　於頔　韓滉

　　崔郊秀才者，寓居於漢上，蘊藉文藝，而物產罄懸。無何，與姑婢通，每有阮咸之縱。其婢端麗，饒音伎之能，漢南之最姝也。姑貧，鬻婢於連帥於頔，連帥愛之，給錢四十萬，寵盼彌深。郊思慕無已，即強親府署，願一見焉。其婢因寒食，果出。值郊立於柳陰，馬上連泣，誓若山河。郊贈以詩曰：

　　「公子王孫逐後塵，綠珠垂淚滴羅巾。侯門一入深如海，從此蕭郎是路人。」

　　或有嫉郊者，寫詩於座。於公睹詩，令召崔生，左右莫之測也。郊甚憂悔，無處潛遁。及見，握郊手曰：「『候門一入深如海，從此蕭郎是路人』，便是公製作也？四百千小哉！何惜一書，不早相示。」遂命婢同歸。至幃幌奩匣，悉為增飾之。崔生因此小阜。又有客自零陵來，稱戎昱使君席上有善歌者，於公遽命召焉。戎使君不敢違命，逾月而至。及至，令唱歌，歌乃戎使君送妓之什也。公曰：「丈夫不能立功業，為異代之所稱，豈有奪人姬愛，為己嬉娛！」遂多以縑帛贈行，手書遜謝焉。戎使君詩曰：

　　「寶鈿香娥翡翠裙，妝成掩泣欲行云。慇懃好取襄王意，莫向陽臺夢使君。」

　　韓晉公滉鎮浙西，戎昱為部內刺史。郡中有酒妓，善歌，色亦閒妙，昱情屬甚厚。浙西樂將聞其能，白滉，召置籍中，昱不敢留。俄於湖上為歌詞以贈之，且曰：「至彼令歌，必首唱是詞。」既至，韓為開筵，自持杯，令歌送之，遂唱戎詞。曲既終，韓問：「戎使君於汝寄情耶？」妓悚然起立曰：「然。」淚隨語下。韓令更衣待命。席上為之憂危。韓召樂將責曰：「戎使君名士，留情郡妓，何故不知而召置之，成余之過！」乃笞之十。命與妓百縑，即時歸之。其詞曰：

　　「好去春風湖上亭，柳條藤蔓係人情。黃鶯久住渾相戀，欲別頻啼四五聲。」

　　戎使君所歡歌妓，是一是二？一奪於於帥，再奪於韓公，而俱以聞詩放還，何戎之多幸也！於、韓兩公，固一代豪俊，亦見唐時之重才矣。設當今世，雖日進萬言何益！

　　唐玄宗　僖宗

　　開元中，頒賜邊軍纊衣，制於宮中。有兵士於短袍中得詩曰：

　　「沙場征戍客，寒苦若為眠。戰袍經手作，知落阿誰邊。蓄意多添線，含情更著綿。今生已過也，　重結後生緣。」

　　兵士以詩白於帥，帥進之。玄宗命以詩遍示六宮曰：「有作者勿隱，吾不罪汝。」有一宮人自言萬死。玄宗深憫之，遂以嫁得詩人，仍謂曰：「我與汝結今生緣。」邊人皆感泣。

　　僖宗自內出袍千領，賜塞外吏士。神策軍馬真，於袍中得金鎖一枚，詩一首，云：

　　「玉燭制袍夜，金刀呵手裁。鎖寄千里客，鎖心終不開。」

　　真就市貨鎖，為人所告。主將得其詩，奏聞。僖宗令赴闕，訪出此宮人，遂以妻真。後僖宗幸蜀，真晝夜不解衣，前後捍禦。

　　去一女子事極小，而令兵士知天子念邊之情，其感發最大。所謂王道本乎人情，其則不遠。

　　唐文宗

　　唐文宗御宴，宮妓舞《河滿子》，是沈翹翹。其詞云「浮雲蔽白日」。文宗曰：「汝知書耶？此是《文選》第一首。」遂問其繇。翹翹泣曰：「妾本吳元濟女，自因國亡，沒入掖庭，易姓沈。因配樂籍，本藝方響，乃白玉也。」乃賜金玉環。以響玉為槌，紫檀為架，乃奏《梁州曲》，音韻清絕，制度精妙。上喜謂曰：「卿欲歸宮，欲適人？」翹翹不對。上知其意，乃選金吾判官秦誠聘之。出宮之夕，宮人伴送。花燭之盛，皆自天恩。

　　按：翹翹歸誠數年後，誠奉使日本，久而不返。翹翹執玉方響，登樓，自制一曲，名《憶秦郎》。聲音悽愴，聞者淒然。方響，應二十八調。

　　宋仁宗

　　宋子京祁與兄公序郊，人稱為大宋、小宋。子京過御街，逢內家車子中有褰簾者曰：「小宋也。」子京歸，遂作《鷓鴣天》云：「

　　寶轂雕輪狹路逢，一聲腸斷繡幃中。身無彩鳳雙飛翼，心有靈犀一點通。

　　金作屋，玉為籠，車如流水馬如龍。劉郎已恨蓬山遠，更隔蓬山幾萬重。」

　　其詞傳達禁中，仁宗知之，問內人第幾車子，何人呼小宋。有內人自陳：「頃侍御宴，見宣翰林學士，左右內臣曰：『小宋也。』時在車子中偶見之，呼一聲爾。」上召子京，從容語及，子京惶懼無地。上笑曰：「蓬山不遠。」因以內人賜之。

　　錢簡棲山人云：「『黃鸝久住渾相戀』，及『侯門一入深如海』，二詩皆自成篇詠，博得佳麗無忝。至『劉郎已恨篷山遠，又隔蓬山幾萬重』，則唐人李義山《無題》詩，非子京作也，子京偶記而入之詞中耳。傳達大內，致動天聽，以此宮人賜之。人主憐才，一至是乎！」子猶云：「子京改壞《舊唐書》，反博一脩史佳名。抄李義山詩，又博一深深宮佳麗。一生有造化人也。然唐之玄、僖，以宮人贈兵士，亦能致其感泣。而小宋受特達之知，一以奢侈盤樂為事，文人無行，其不逮兵士遠矣。」

　　袁盎　葛周

　　袁盎為吳相時，有從史私盎侍兒，盎知之，弗泄。有人以言恐從史，從史亡，盎親追返之，竟以侍兒賜，遇之如故。景帝時，盎既入為太常，復使吳。吳王時謀反，欲殺盎，以五百人圍之，盎未覺也。會從史適為守盎校尉司馬，乃置二百石醇醪，盡醉五百人。夜引盎起曰：「君可疾去，旦日王且斬君。」盎曰：「公何為者？」司馬曰：「故從史，盜君侍兒者也。」於是盎驚脫去。

　　梁葛侍中周，鎮兖之日，嘗游從此亭。公有廳頭甲者，年壯未婿，有神采，善騎射，膽力出人。偶因白事，葛公召入。時諸姬妾並侍左右。內一寵姬，國色也，嘗在公側，甲窺見，目之不已。葛公有所顧問，至於再三，甲方流盼殊色，竟忘對答。公但俯首而已。既罷，公微哂之。或有告甲者，甲方懼，但云：「神思迷惑，亦不記憶公所處分事。」數日之間，慮有不測。公知其憂甚，以溫顏接之。未幾，有詔命公出征，拒唐師於河上。時與敵決戰數日，敵軍堅陣不動。日暮，軍士饑渴，殆無人色。公召甲謂之曰：「汝能陷此陣否？」甲曰：「諾。」即攬轡超乘，與數十騎馳赴敵軍，斬首數十級。大軍繼之，唐師大敗。及葛公凱旋，乃謂愛姬曰：「甲立戰功，宜有酬賞，以汝妻之。」愛姬泣涕辭命。公勉之曰：「為人妻，不癒於為妾耶！」令具資妝值數千緡，召甲告之曰：「汝立功於河上，吾知汝未婚，今以某妻，兼署列職。此女即所目也。」甲固稱死罪，不敢奉命。公堅與之。葛公為梁名將，威名著於敵中。河北諺曰：「山東一條葛，無事莫撩撥。」

　　楚莊絕纓之會，但隱之而已，未聞直以妻之者。蓋賜之而後食其報。周必俟其功而後賜之，意非異也。從史已私矣，已逃矣，不賜之，不惟從史不安，即侍兒亦不安。若流盼忘答，事可以隱。甲方跼蹐不暇，思力戰以免罪，而孰知荷此奇賞乎！即捐軀所甘心焉。若張說之從門下生，種世衡之遺蘇慕恩，或感其言，或濟其事，方之二公，下一乘矣。

　　張說有門下生盜其寵婢，欲置之法，生呼曰：「相公豈無緩急用人時耶？何惜一婢？」說奇其語，遂以賜而遣之。後杳不聞。及遭姚崇之搆，禍且不測。此生夜至，請以夜明簾獻九公主，為言於玄宗，得解。

　　胡酋蘇慕恩部落最強，種世衡嘗夜與飲，出侍姬佐酒。既而世衡起入內，慕恩竊與姬戲。世衡遽出掩之，慕恩慚愧請罪。世衡笑曰：「君欲之耶？」即以遺之。由是諸部有二者，使慕恩往討，無有不克。

　　楊震

　　故宋附馬楊震，有十姬，皆絕色，名粉兒者猶勝。一日，招詹天游日宴，盡出諸姬佐觴。天游寓意粉兒，口占一詞云：

　　「淡淡青山兩點春，嬌羞一點口兒櫻，一梭兒玉一窩云。白藕香中見西子，玉梅花下遇昭君，不曾真個也銷魂。

　　楊遂以粉兒贈之，曰：「請天游真個銷魂也。」

　　李紳

　　李相紳鎮淮南。張郎中又新罷江南郡，素與李隙。時於荊溪遇風，漂沒二子。悲慼之中，復懼李之仇己，投長箋自首謝。李深憫之，復書曰：「端溪不讓之詞，愚罔懷怨；荊浦沉淪之禍，鄙實憫然。」既厚遇之，殊不屑意。張感涕致謝，釋然如舊交。與張宴飲，必極歡醉。張嘗為廣陵從事，有酒妓，嘗好致情，而終不果納。至是二十年猶在席，目張悒然，如將涕下。李起更衣，張以指染酒，題詞盤上，妓深曉之。李既至，先持杯不樂。李覺之，即命妓歌以送酒。遂喝是詞曰：

　　「雲雨紛飛二十年，當時求夢不曾眠。今年頭白重相見，還上襄王玳瑁筵。」

　　張醉歸，李令妓夕就之。

　　或云：眠則有夢。既不曾眠，何得有夢。說詩太泥矣。此句正敘其好致情，而終不果納之意。

　　劉禹錫

　　劉尚書禹錫罷和州，為主客郎中。集賢學士李紳罷鎮在京。慕劉名，嘗邀至第中，厚設飲饌。酒酣，命妙妓歌以送之。劉於座上賦詩曰：

　　「浮渲梳頭宮樣妝，春風一曲《杜韋娘》。司空見慣渾閒事，斷盡江南刺史腸。」

　　李因以妓贈之。

　　洛中節使

　　洛中舉子某，與樂妓茂英相識。英年甚少。及舉子到江外，偶於飲席遇之，因贈詩曰：

　　「憶昔當初過柳樓，茂英年少尚嬌羞。隔窗未省聞高語，對鏡曾窺學上頭。一別中原俱老大，重來南國見風流。彈弦酌酒話前事，零落碧雲生暮愁。」

　　舉子因謁節使，遂留連數月。帥遇之甚厚，宴賞既頻，與酒糾諧戲頗洽。一日告辭，帥厚以金帛贐行，復開筵送別。因暗留絕句與糾曰：

　　「少插花枝少下籌，須防女伴妒風流。坐中若打占相令，決卻尚書莫點頭。」

　　因設舞曲，遺詩，帥取覽之，當時即令人送付舉子。

　　開府

　　有士人訪一妓，在開府侍宴，候之稍久，遂賦一詞寄之云：

　　「春風捏就腰兒細，繫的粉裙不起。從來即向掌中看，怎忍在燭花影裡。酒紅應是鉛華褪，暗蹙損眉峰雙翠。夜深站老繡鞋兒，靠那個屏風立地。」

　　詞至，為閫中所見，喜其詞語清麗。明日，呼士人來，竟以此妓與之。

　　姜夔

　　小紅，順陽公青衣也，有色藝。順陽公請老，姜堯章夔詣之。一日，授簡征新聲。堯章制《暗香》、《疏影》兩曲。公使二妓肄習之，音節清婉。堯章歸吳興，公尋以小紅贈之。其夕大雪，過垂虹，賦詩曰：

　　「自喜新詞韻最嬌，小紅低唱我吹簫。曲終過盡鬆陵路，回首煙波十里橋。」

　　堯章每喜自度曲，吹洞簫，小紅輒從而和之。

　　嚴尚書

　　元稹聞西蜀薛濤有辭辯。及為監察使蜀，以御史推鞫，難得見焉。嚴司空潛知其意，每遣薛往。洎登翰林，以詩寄云：

　　「錦江滑膩娥眉秀，幻出文君與薛濤。言語巧倫鸚鵡舌，文章分得鳳凰毛。紛紛詞客多停筆，個個公侯欲夢刀。別後相思隔煙水，菖蒲花發五雲高。」


　　以下皆俠丈夫代人成事者


　　許俊

　　韓翊少負才名，天寶末舉進士。孤貞靜默，所與游皆當時名士。然而蓽門圭竇，室唯四壁。鄰有李將，佚名。妓柳氏，李每至，必邀韓同飲。韓以李豁落大丈夫，故常不逆。既久愈狎。柳每以暇日隙壁窺韓所居，即蕭然葭艾。聞客至，必召入。因乘間語李曰：「韓秀才窮甚矣，然所與游必聞名人，是必不久貧賤，宜假借之。」李深頷之。間一日，具饌邀韓，酒酣，謂韓曰：「秀才當今名士，柳氏當今名色，以名色配名士，不亦可乎？」遂命柳從坐接韓。韓殊不意，懇辭不敢當。李曰：「大丈夫相遇杯酒間，一言道合，尚相許以死。況一婦人，何足辭也。」卒授之，不可拒。又謂韓曰：「夫子居貧，無以自振，柳資數百萬，可以取濟。柳，淑人也，宜事夫子，能盡其操。」即長揖而去。韓追讓之，顧恍然自疑曰：「此豪達者，昨已備言之矣，勿復致訝。」俄就柳居，來歲成名。後數年，淄青節度侯希逸奏為從事。以世方憂，不敢以柳自隨，置於都下，期至而迓之。連三歲不果迓。因以良金置練囊中寄之，題詩曰：

　　「章臺柳，章臺柳，往日青青今在否？縱使長條似舊垂，也應攀折他人手。」

柳復書，答詩曰：

　　「楊柳枝，芳菲節，可恨年年贈離別。一葉隨風忽報秋，縱使君來豈堪折！」

　　柳以色顯，獨居恐不自免，乃欲落髮為尼，居佛寺。後翊隨侯希逸入朝，尋訪不得，已為立功番將沙吒利所劫，寵之專房。翊悵然不能割。會入中書，至於城東南角，逢犢車，緩隨之，車中問曰：「得非青州韓員外耶？」曰：「是。」遂披簾曰：「某柳氏也。失身沙吒利，無從自脫。明日當此路還，願更一來取別。」韓深感之。明日如期而往，犢車尋至，車中投一紅巾，包小合子，實以香膏，嗚咽言曰：「終身永訣。」車如電逝。韓不勝情，為之雪涕。

　　是日，臨淄大校，致酒於都市酒樓。邀韓，韓赴之，悵然不樂。座人曰：「韓員外風流談笑，未嘗不適。今日何慘然耶？」韓具話之。有虞侯將許俊，年少被酒，起曰：「俊嘗以義烈自許，願得員外手筆數字，當立致之。」座人皆激贊。韓不得已，與之。俊乃急裝，乘一馬，牽一馬而馳，迳趨沙吒利之第。會吒利已出，即以入曰：「將軍墜馬，且不救，遣取柳夫人！」柳驚出，即以韓札示之，挾上馬，絕馳而去。席未罷，即以柳氏授韓曰：「幸不辱命。」一座驚歎。時吒利初立功，代宗方優借，大懼禍作，闔坐同見希逸，白其故。希逸扼腕奮髯曰：「此我往日所為事，俊乃能爾乎！」立脩表上聞，深罪沙吒利。代宗稱歎良久，御批曰：「沙吒利宜賜絹二千匹，柳氏卻歸韓翊。」

　　柳非貞婦，然其識君平於貧賤時，可取也。李贈之，沙奪之，賢、不肖相去何啻千里哉！許虞侯義形於色，勃然而往，設遇沙將軍在家，可若何？幸投其間，以計取之，不然，未能折柳，何以報韓？侯帥之表，先沙上聞，遂能動代宗之嗟歎，亦爽剴丈夫哉。一柳氏，而先後三俠士成就之。何韓郎之多幸也。

　　古押衙

　　唐王仙客者，建中中尚書劉霞之甥也。仙客少孤，隨母歸外氏，與震女無雙幼相狎愛，震妻常戲呼仙客為王郎。一旦，劉氏疾且死，召震以仙客為託，無令無雙歸他族。仙客護喪歸葬襄鄧，服闋，飾裝抵京。時震為租庸使，聲勢赫奕，置仙客子學館，寂不聞選取之議。又於窗隙間窺見無雙，明豔若神。仙客發狂，惟恐姻事之不諧也。遂鬻橐得錢數百萬，舅家內外給使，達於廝養，皆厚遺之。又時設酒撰，中門之內，皆得入之矣。遇舅母生日，雕鏤犀玉以獻，舅母大喜。又旬日，遣老嫗達求親意，而震意必不允。仙客心氣俱喪，達旦不寐，然奉事不敢懈怠。

　　一日，震趨朝，至日初出，忽走馬入宅，汗流氣促，唯言：「鎖卻門！鎖卻門！」一家惶駭不測。良久乃言：「涇原兵士反，天子出苑北門，百官奔赴行在。我以妻女為念，略歸部署。疾召仙客與我勾當家事。我嫁爾無雙。」仙客聞命，驚喜拜謝。乃裝金銀羅錦二十馱，命仙客：「易服押領，出開遠門，覓一深隙店安下。我與汝舅母及無雙出啟夏門，繞城續至。」仙客依所教。至日落，待久不至。城門自午後扃鎖，南望目斷。遂乘驄秉燭，繞城至啟夏門，門亦鎖。守門者不一，持白棓，或立，或坐。仙客下馬，徐問曰：「城中何事如此？」又問：「今日有何人出此門者？」曰：「朱太尉已作天子。午後有一人領婦人四五輩，欲出此門，街中人皆識，云是租庸使劉尚書，門司不敢放出。近夜，追騎至，一時驅向北去矣。」仙客失聲慟哭，卻歸店。三更向盡，城門忽開，見火炬如晝，兵土皆持兵挺刃，傳呼斬斲使出城，搜城外朝官。仙客舍輜騎驚走。歸襄陽，村居三年。後知克復京師，乃入京訪舅氏消息。至新昌南街，立馬彷徨之際，忽一人馬前拜，熟視之，舊使蒼頭塞鴻也。乃聞尚書受偽命官，與夫人皆處極刑，無雙已入掖庭，唯所使婢彩蘋者，今在金吾將軍王遂中宅。仙客曰：「無雙固無見期，得見彩蘋，死亦足矣。」明日，乃刺謁，以從姪禮見遂中，具道本末，願納厚價以贖彩蘋，遂中許之。仙客稅屋，與鴻、蘋居。塞鴻每言：「郎君年漸長，合求官職，悒悒不樂，何以遺時？」仙客感其言，以情懇告遂中。遂中薦之於京兆尹李齊運，以為富平縣尹，知長樂驛。累月，忽報中使押領內家三十人往園陵，以備灑掃，氈車子十乘，下驛中訖。仙客謂鴻曰：「我聞掖庭多衣冠子女，恐無雙在焉，汝為我一窺之。人事固未可定。」因令鴻假為驛吏，烹茗於簾外，約曰：「堅守茗具，無暫捨去。如有所睹，即疾報來。」塞鴻唯唯而去。宮人悉在簾下，不可得見，但夜語喧嘩而已。至夜深，群動皆息，鴻滌器篝火，不敢輒寐。忽聞簾下語曰：「塞鴻，塞鴻！汝爭得知我在此耶？郎君健否？」言訖，嗚咽。鴻曰：「郎君現知此驛，今日疑娘子在此，令塞鴻問候。」又曰：「我不久語。明日我去後，汝於東北舍閣子中紫褥下，取書送郎君。」言訖便去。忽聞簾下極鬧云：「內家中惡。」中使索湯藥甚急，乃無雙也。鴻疾告仙客，仙客驚曰：「我何得一見？」塞鴻曰：「今方脩渭橋，郎君可假作理橋官，車過橋時，近車孑立。無雙若認得，必開簾，當得瞥見耳。」仙客如其言。至第三車，果開簾窺覷，真無雙也。仙客因悲慼怨慕，不勝其情。鴻於閣子中褥下得書，送仙客。花箋五幅，皆無雙真跡。詞理哀切，敘述周盡。仙客覽之，茹恨涕下。自此永訣矣。其書後云：「常見敕使說富平縣古押衙，人間有心人。今能求之否？」仙客遂申府，請解驛務，歸本官。遂尋訪古押衙，則居於村墅。仙客造詣，見古生。生所願，為力致之，繒采寶玉，不可勝紀。一年未開口。秩滿，閒居於縣。古生忽來，謂仙客曰：「洪一武夫，年且老，何所用？郎君於某竭分。察郎君之意，將有求於老夫。老夫乃一片有心人也。感郎君深恩，願粉身答效。」仙客泣拜，以實告。古生仰天，以手指腦數四，曰：「此事大不易。然與郎君試求，不可朝夕便望。」仙客拜曰：「但生前得見，豈敢以遲晚為限耶。」半歲無消息。一日，叩門，乃古生送書。書云：「茅山使者回，且來此。」仙客奔馬去見古生。生云：「且吃茶。」夜深，謂仙客曰：「宅中有女家人識無雙否？」仙客以彩蘋對。立取而至。古生端相，且笑且喜云：「借留三五日，郎君且歸。」後累日，忽傳說曰：「有高品過，處置園陵宮人。」仙客心甚異之。令塞鴻探所殺，乃無雙也。仙客號哭，乃歎曰：「本望古生。今死矣，為之奈何？」流涕歔欷，不能自已。是夕更深，聞叩門甚急。及開門，乃古生也。領一篼子入，謂仙客曰：「此無雙也。今死矣，心頭微暖，後日當活，微灌湯藥，切須靜密。」言訖，仙客抱入閣子中，獨守之。至明，遍體有暖氣。見仙客，哭一聲遂絕。救療至夜，方愈。古生又曰：「暫借塞鴻，於舍後掘一坑。」坑稍深，抽刀斷塞鴻頭於坑中。仙客驚怕，古生曰：「郎君莫怕，今日報郎君恩足矣。比聞茅山道士有藥術，其藥服之者立死，三日卻活。某使人專求，得一丸。昨令彩蘋假作中使，以無雙逆黨，賜此藥令自盡。至陵下，託以親故，百縑贖其屍。凡道路郵傳，皆厚賂矣，必免漏泄。茅山使者及舁篼人，在野外處置訖，老夫為郎君亦自刎。君不得更居此，門外有簷一十人，馬五匹，絹二百匹。五更挈無雙便發，變姓名浪跡以避禍。」言訖舉刀，仙客救之，頭已落矣。遂並屍蓋覆訖，潛奔蜀下峽，寓居於渚宮。悄不聞京兆之耗，乃挈家歸襄鄧別業。與無雙為夫婦五十年。唐薛調撰《無雙傳》。

　　無雙曰：「古押衙，人間有心人也。」古生亦曰：「老夫乃一片有心人也。」夫無雙在掖庭即不忘古生，見王郎，便使之求古生，意何為乎？亦人間有心人也。王郎謀無雙者十數年，念絕矣，終無一日忘無雙。在閨閣，必欲得之於閨閣；在園陵，必欲得之於園陵。是亦人間有心人也。塞鴻為王郎謀得彩蘋，謀得官，謀得無雙消息，復謀得古生。亦人間有心人也。天下未有如許有心人而不得成一事者也。雖然，母為無雙求婚，先死；舅母為保婚，舅氏為主婚，俱死；塞鴻為長樂驛媒，亦死；彩蘋為園陵媒亦死；茅山使者贈藥，舁輿人送親，亦死；古生了婚事，亦死。為無雙者，不祟甚乎！范蜀公云：「假使丁令威化鶴歸來，見城郭人民俱非，即獨存，亦何足樂？」吾不知王郎與無雙偕老時，亦復念此否也？

　　虯鬚叟

　　呂用之授維楊目，佐渤海王擅政害人。中和四年秋，有商人劉損，挾重貨來楚江夏，至揚州。用之凡遏公社來，悉令偵現行筐。妻裴氏有團色。用之以陰事下劉獄，納裴氏。劉獻黃金百兩免罪。雖脫非橫，而憤惋不堪。因感劉禹錫《擬四愁詩》，終日吟詠不輟。一日晚，憑水窗復吟前詩，聲音哀楚。見河街上一虯鬚老叟，骨貌昂藏，眸光射人，行步迅速，躍入船中，揖損曰：「子衷心有何不平，而苦吟如此？」損具對之。客曰：「只今便為取賢閣。回時即發，不可更停在此。」損意其必俠士也，再拜啟曰：「長者能報人間不平，何不去蔓除根，而更客奸黨！」叟曰：「呂用之屠割生民，神人共怒，只候冥靈聚錄，方令身首支離，不惟禍及一身，須殃連七祖。今且為君了事，未敢遽越神明也。」乃入呂用之家，化形於斗拱上，叱呂用之，曆數其罪，敕以退還劉氏之妻。倘更悅色貪財，必見頭隨刀落。言訖，鏗然不見所適。用之驚悸，遽起，焚香再拜。夜遣幹事送裴氏並黃金俱還劉損。損不待明，促舟子解維。虯鬚亦無跡矣。

　　用之平日，慣以神鬼事欺渤海，其中久已抱歉，今親見異人，哪得不懼？嗚呼，世間欺心薄德之徒，橫行無忌，吾安得此虯鬚叟，家至而戶說之也。

　　崑崙奴

　　唐大歷中，有崔生者，其父為顯僚，與蓋代之勳臣一品者熟。生時為千牛，其父使往省一品疾。一品召生入堂。生少年，容貌如玉，拜傳父命，一品忻然愛慕，命坐與語。時三妓人，豔皆絕代，居前以金甌貯含桃而擘之，沃以甘酪而進。一品遂命衣紅綃妓者，擎一甌與生食。生赧不食。一品命紅綃妓以匙進之，生不得已而食，妓哂之。遂辭去。一品曰：「郎君暇，必相訪，無間老夫也。」命紅綃送出院。時生回顧，妓立三指，又反掌者三，然後指胸前小鏡子云：「記取！」餘更無言。生歸，達一品意。返學院，神迷意奪，語減容沮，恍然凝思，日不暇食。但吟詩曰：

　　「誤到蓬萊頂上游，明璫玉女動星眸；朱扉半掩深宮月，應照璚芝雪豔愁。」

左右莫能究其意。

　　時家有崑崙奴磨勒，顧瞻郎君曰：「心中有恨，何不報老奴？」生曰：「汝輩何知，而問我襟懷間事？」磨勒曰：「但言，當為郎君釋解。」生駭異，且告之。磨勒曰：「小事耳，何自苦耶！」生又白其隱語。勒曰：「有何難會？立三指者，一品宅中有十院歌妓，此乃第三院耳。反掌三者，數十五指，以應十五之數。胸前小鏡子，十五夜月圓如鏡，令郎來耳。」生大喜，謂曰：「何計而能導我？」磨勒笑曰：「後夜乃十五夜，請深青絹兩疋，為郎君製束身之衣。一品宅有猛犬，守歌妓院門，非常人不得輒入，入必噬殺之。其警如神，其猛如虎，即曹州孟海之犬也。非老奴不能斃此犬，今夕當為郎君撾殺之！」遂攜鍊椎而往。食頃而回，曰：「犬已斃，固無礙耳。」夜三更，與生衣青衣，遂負而逾十重垣，乃十歌妓院內，至第三門，繡戶不扃，金釭微明，惟聞妓長歎而坐，若有所俟，但吟詩曰：

　　「深洞鶯啼恨阮郎，偷來花下解珠璫。碧雲飄斷音書絕，空倚玉簫愁鳳凰。」

侍衛皆寢，鄰近闃然，生遂緩緩搴簾而入。良久，驗是生，姬躍下榻，執手曰：「知郎君穎悟，必能默識，所以手語耳。又不知郎君有何神術而能至此？」生具告磨勒之謀，姬曰：「磨勒何在？」曰：「簾外。」遂召入，以金甌酌酒而飲之。姬白生曰：「某家本富，居在朔方。主人擁旄，逼為姬僕。不能自死，尚且偷生，雖綺羅珠翠，如在桎梏。賢爪牙既有神術，何妨為脫狴牢。所願既申，雖死不悔。」生愀然不語。磨勒曰：「娘子意既堅確，此亦小事耳。」姬甚喜。磨勒請先為姬負其囊橐妝奩，如此三復焉，然後曰：「恐遲明。」遂負生與姬飛出峻垣十餘重。一品家之守禦，無有警者。遂歸學院而匿之。

　　及旦，一品家方覺，又見犬已斃，一品大駭曰：「此必俠士挈之，無更聲聞，徒為禍患耳。」姬隱崔生家二載。因花時，駕小車游曲江，為一品家人潛誌認，遂白一品。一品異之，召崔生詰其事，懼不敢隱，遂言奴磨勒。一品曰：「他事不問，某須為天下人除害。」命甲士五十人，嚴持兵仗，圍崔生院，使擒磨勒。磨勒持匕首飛出高垣，瞥若翅翎，疾同鷹隼，攢矢如雨，莫能中之。頃刻之間，不知所向。後一品悔懼，每夕多以家童持劍戟自衛，如此周歲方止。後十餘年，崔家有人見磨勒賣藥於洛陽市，容顏如舊。出《傳奇》。

　　崔生文弱，紅綃所知，況使蹈不測之淵，行非常之事乎？啞謎相授，聊以為戲耳。而生賴賢爪牙力，卒成其事，如此大媒，豈金甌一酌所能酬哉！一品不能誰何崑崙，然於崔生夫婦何難焉？而能置之不較，從古豪傑丈夫。其縱酒漁色，止以遣懷消忌，不為淫樂，得失固非所計也。

　　

　　以下俠客能誅無情者


　　馮燕

　　唐馮燕者，魏人，少任俠，專為擊毬鬥雞戲。魏市有爭財毆者，燕聞之，搏殺不平，沈匿田間。官捕急，遂亡滑益，與滑軍中少年雞毬相得。時相國賈耽鎮滑，知燕材，留屬軍中。他日，出行里中，見戶旁婦人翳袖而望者，色甚冶，使人熟其意，遂通之。其夫滑將張嬰，從其類飲，燕因得間，復拒戶偃寢。嬰還，妻開戶納嬰，以裾蔽燕。燕卑蹐步就蔽，轉匿戶扇後，而巾墮枕下，與佩刀近。嬰醉目瞑。燕指巾，令其妻取。妻即以刀授燕。燕熟視，斷其頸，遂巾而去。明旦嬰起，見妻殺死，愕然，欲出自白。嬰鄰以為真嬰殺，留縛之。趨告妻黨。皆來曰：「常嫉毆吾女，誣以過失，今復賊殺之矣！」共持嬰，百餘笞，遂不能言。官收繫殺人罪，莫有辨者，強伏其辜。司法官與小吏持朾者數十人，將嬰就市。看者千餘人。有一人排眾而來，呼曰：「且無令不辜死。吾竊其妻，而又殺之，當繫我！」吏執自言人，乃燕也。與燕俱見耽，盡以狀對。耽乃狀聞，請歸其印，以贖其死。上誼之，下詔，凡滑城死罪者皆免。

　　子猶氏曰：「皆免，非法也。然世不皆馮燕，則凡死罪盡可疑矣。免之以勸義氣，不亦可乎？」

　　荊十三娘

　　唐進士趙中行，家溫州，以豪俠為事。至蘇州，旅舍支山禪院。有一女商荊十三娘，為亡夫設大祥齋，因慕趙，遂同載歸揚州。趙以義氣，耗荊之財殊不介意。其友人李正郎第三十九，有愛妓。妓之父母奪與諸葛殷，李悵悵不已。時諸葛殷與呂用之幻惑高太尉駢，恣行威福。李懼禍，飲泣而已。偶話於荊娘，荊亦憤惋。謂李三十九郎曰：「此小事，吾能為郎仇之。但請過江，於潤州北固山六月六日正午時待我。」李亦依之。至期，荊氏以囊盛妓及其父母之首歸於李，復與趙同入浙中，不知所止。出《北夢瑣言》。

　　為郎仇之，力所能辦也，刻期，不大奇乎！仇之示義，刻期示信，荊娘蓋大俠也。趙生能致其相慕，周旋不捨，趙亦豈常人也哉。

　　情史氏曰：「豪傑憔悴風塵之中，鬚眉男子不能識，而女子能識之。其或窘迫急難之時，富貴有力者不能急，而女子能急之。至於名節關係之際，平昔聖賢自命者不能周全，而女子能周全之。豈謝希孟所云『光嶽氣分，磊落英偉，不鍾於男子而鍾於婦人』者耶？此等女子不容易遇。遇此尋女子，豪傑丈夫應為心死。若夫妖花豔月，歌鶯舞柳，尋常之玩，詎足為珍。而王公貴戚或與匹夫爭一日之誤，何戔戔也。越公而下，能曲體人情，推甘致美，全不在意。而袁、葛諸公，且借以結豪傑之心，而收其用，彼豈無情者耶！己若無情，何以能體人之情。其不拂人情者，真其人情至深者耳。虞侯、押衙，為情犯難；虯鬚、崑崙，為情露巧；馮燕、荊娘，為情發憤。情不至，義不激，事不奇。吁，此乃向者婦人女子所笑也。




第五卷

　　情豪類

　　以下豪奢


　　夏履癸　商紂

　　履癸，即桀也，有力，能申鐵鉤索。伐有施氏，有施氏以妹喜女焉。喜有寵，所言皆從。為瓊宮瑤臺，殫百姓之財。肉山脯林，酒池可以運船，糟隄可以望十里。一鼓而牛飲者三千人，妹喜笑以為樂。鑿池為夜宮，男女雜處。

　　紂伐有蘇氏，有蘇氏以妲己女焉。妲己有寵，惟言莫違。使師延作《朝歌》、《北鄙》之舞，靡靡之樂。造鹿臺為瓊宮玉門，其大三里，高千尺，七年乃成。厚賦以實鹿臺之財，充鉅橋之粟，狗馬奇物充牣宮室，以人食獸，廣沙丘苑臺。《竹書紀年》云：「自盤庚徙都至此，二百七十三年未嘗遷動。紂廣大其邑，南距朝歌，北拒邯鄲及沙丘，皆離宮別館。以酒為池，懸肉為林，男女裸相逐於其間。宮中九市，為長夜之飲。

　　漢靈帝

　　靈帝初平三年，游於西周。起裸游館千間，采綠苔而被階，引渠水以繞砌，周流澄澈，乘船以游漾，使宮人乘之，選玉色輕體，以執篙楫，搖漾於渠中。其水清澈，以盛暑之時，使舟覆沒，視宮人玉色者。又奏《招商》之歌，以來涼氣。歌曰：

　　「涼風起兮日照渠，青荷晝偃葉夜舒，惟日不足樂有餘，清絲流管歌玉鳧，千年萬歲喜難逾。」

　　渠中植蓮大如蓋，長一丈，南國所獻。其葉夜舒晝卷，一莖有四蓮叢生，名曰「夜舒荷」，亦云月出則舒也，故曰「望舒荷」。帝盛夏避暑於裸游館，長夜飲宴。帝嗟曰：「使萬歲如此，則上仙也。」宮人年二七以上，三六以下，皆靚妝，解其上衣，惟著內服，或共裸浴。西域所獻茵罪香，煮以為湯，宮人以之浴浣，使以餘汁入渠，名曰「流香渠」。又作雞鳴堂，多畜雞。每醉，迷於天曉，內侍競作雞鳴，以亂真聲，及以炬燭投於殿前，帝乃驚悟。

　　酒池肉山，令人欲嘔，真乃酒池地獄，有何佳趣！而桀紂一轍相尋。當由上世人情猶樸，未開近日侈靡之竅，一味飲食奢費，遂謂至樂無加耳。裸游甚不佳，況男女相逐，而以為樂，桀紂倡之，漢靈因之，子業斬不裸者，劉鋹好觀人交，皆無賴所為，何豪之有！

　　秦始皇

　　初，秦惠文王作宮阿基，房未成而亡。始皇以咸陽宮庭小，益廣其基，規恢三百里，謂之阿房。阿，曲也。言殿之四阿皆為房。或云大陵為阿，言殿高，若於阿上為房也。其房東西五百步，南北五十丈，上可坐萬人，下可建五丈旗。周馳於閣道，自殿下直抵南山，表南山之顛以為闕。為復道，自阿房渡渭，屬之咸陽。凡所得六國後宮女子，咸實其中。故杜枚《阿房宮賦》曰：「明星熒熒，開妝鏡也；綠雲擾擾，梳曉鬟也；渭流漲膩，棄脂水也；煙斜霧橫，焚椒蘭也。雷霆乍驚，宮車過也；轆轆遠聽，杳不知其所之也。一肌一容，盡態極妍，縵立遠視，而望幸焉。有不得見者三十六年。燕趙之收藏，韓魏之經營，齊楚之精英，幾世幾年，取掠其人，倚疊如山。一旦不能有，輸來其間。鼎鐺玉石，金塊珠礫，棄擲邐迤。秦人觀之，亦不甚惜。」

　　唐朱揆《釵小志》云：「秦皇婦女連百，倡優累千。」

　　漢武帝

　　元朔中，上起明光宮，發燕趙美人二千人充之，率皆十五以上，二十以下，年滿三十者出嫁之。掖庭總籍，凡諸宮美女萬有八千。建章、未央、長安三宮，皆輦道相屬。幸使宦者、婦人分屬，或以為僕射，大者領四五百，小者領一二百人。常被幸御者，輒注其籍，增其俸，秩比六百石。宮人既多，亟被幸者數年一再遇。挾婦人媚術者甚眾。選三百人常從幸郡、囿，載之後車。與上同輦者十六人，充數恒使滿，皆自然美麗，不假粉白黛綠。侍尚衣軒者亦如之。嘗自言：「能三日不食，不能一日無婦人。」善行道養術，故體常壯悅。其應有子者，皆記其時日，賜金千斤。孕者拜爵為容華，充侍衣之屬。

　　漢成帝

　　漢成帝好微行。於太液池旁起宵游宮，以漆為柱，鋪黑綈之幕。器服乘輿，皆尚黑色。既悅於暗行，慴燈燭之照。宮中美御，皆服單衣。自班婕妤以下，咸帶玄綬，簪佩雖如錦繡，更以木蘭紗絹罩之。至宵游宮，乃秉燭。宴幸既罷，靜鼓自舞，而步不揚塵。好夕出遊。造飛行殿，方一丈，如今之輦。選羽林之士負之以趨。帝於輦上，覺其行快疾，聞其中若風雷之聲，名曰「雲雷宮」。所幸之宮，咸以氈綈籍地。惡車轍馬跡之喧。每乘輿返駕，以愛幸之姬，寶衣珍食，舍於道旁，國人之窮老者，皆歌萬歲。

　　《傳》稱：成帝雖惑於微行，而存心撫民，無勞無怨。及劉向、谷永切諫，遂焚宵游宮及飛行殿，罷宴逸之樂，庶幾從繩則正者矣。按《西京雜記》：成帝設雲帳、雲幄、雲幕於甘泉紫殿，世謂三雲殿。又掖庭有月影臺、雲光殿、九華殿、鳴鑾殿、開襟閣、臨池觀，不在簿籍。繁華窈窕之所棲宿焉，恐未必盡廢也。

　　吳王夫差

　　越謀滅吳，畜天下奇寶、美人、異味進於吳。殺三牲以祈天地，殺龍蛇以祀川岳。矯以江南億萬戶民，輸吳為傭保。越又有美女二人，一名夷光，二名脩明（即西施、鄭旦之別名。），以貢於吳。吳處以椒華之房，貫細珠為簾幌，朝下以蔽景，夕卷以待月。二人當軒並坐，理鏡靚妝於珠幌之內，竊窺者莫不動心驚魂，謂之神人。吳王妖惑忘政。及越兵入國，乃抱二女以逃吳苑。越軍亂入，見二女在樹下，皆言神女，望而不敢侵。今吳城蛇門內有朽株，尚為祠神女之處云。

　　魏文帝

　　魏文帝所愛美人薛靈芸，常山人也。父名業，為酇鄉亭長。母陳氏，隨業舍於亭旁居。生窮賤，至夜，每聚鄰婦績，以麻藁自照。靈芸年十七，容貌絕世。閭中少年多以夜來竊窺，終不得見。咸熙元年，谷習出守常山郡，聞亭長有美女，而家甚貧。時文帝選良家子女入宮，習以千金寶賂，聘之以獻。靈芸聞別父母，歔欷累日，淚下沾衣。至升車就路之時，以玉唾壺盛淚，壺中即如紅色。既發常山，乃至京師，壺中之淚，凝如血色矣。

　　帝以安車十乘迎之。牛皆鏤金為飾，粉丹畫其轂，軛前有雜寶為龍鳳，銜百子鈴，鏘鏘和鳴，響於林野。駕青色駢蹄之牛，日行三百里。此牛屍塗國所獻，足如馬蹄也。道側燒石葉之香，此石疊疊，狀如雲母，其光氣辟惡厲之疾，乃腹題國所獻也。靈芸未至京師數十里，膏燭之光相續不滅。車徒噎路，塵起蔽於星月，時人謂之塵霄。又築土為臺，基三十丈，列燭致於臺下，名曰「燭臺」，遠望如列星之墜地。又於大道之旁，一里量一銅表，高五尺，以志裡數。故行者歌：

　　「青槐夾道多塵埃，龍樓鳳闕望崔嵬。清風細雨雜香來，土上出金火照臺。」

　　此七字是妖辭。為銅表於道側，是土上出金之義；以燭致臺下，則火在土下之義。漢火德王，魏土德王，火伏而土興也。土上出金，是魏滅晉興也。

　　靈芸未至京師十里，帝乘雕玉之輦，以望車徒之盛，嗟曰：「昔者言『朝為行雲，暮為行雨』，今非雲非雨，非朝非暮。」因改靈芸之名曰「夜來」。入宮承寵愛。外國獻火珠龍鸞之釵，帝曰：「明珠翠羽尚不勝，況乎龍鸞之重。」乃止而不進。夜來妙於針功，雖處於深幃重幄之內，不用燈燭之光，裁製立以。非夜來所縫制，帝不服也。宮中號曰「針神」。

　　吳主亮

　　吳主亮，作琉璃屏風，甚薄而瑩澈，每於月下清夜舒之。常與愛姬四人，皆振古絕色：一名朝姝，二名麗居，三名洛珍，四名潔華。使四人坐屏風內，而外望之如無隔，惟香氣不通於外。為四人合四氣香，殊方異國所出。凡經踐躡宴息之處，香氣沾衣，歷年彌盛，百浣不歇，因名曰「百濯香」。或以人名香，故有朝姝香、麗居香、洛珍香、潔華香。亮每游，此四人皆同輿席。來侍皆以香名，前後為次，不得越亂。所居之室，名為「思香媚寢」。

　　《煙花記》云：「吳主亮命宮人潘芳作琉璃屏風，鏤祥物一百三十種，各有生氣，遠視若真。一日與夫人戲，觸屏，墜其一鳳，頓之飛去。」

　　東昏侯

　　帝為潘貴妃起神山、永壽二殿，皆飾以金壁，內作飛仙帳，四回繡綺。窗間盡畫神仙，椽桷之端悉垂鈴珮。江左舊物，有古玉律數枚，悉裁以鈿笛。莊嚴寺有玉九子鈴，外國寺佛面有光相，禪靈寺塔諸寶珥，皆剝取以施潘妃殿飾。又鑿為蓮花以貼地，令潘妃行其上，曰：「此步步生蓮花也。」塗壁皆以麝香，錦幔珠簾，窮極綺麗。執役工匠，自夜達曉，猶不速副，乃剔取諸佛寺剎殿藻，並仙人騎獸以充之。武帝興光樓上施青漆，世人謂之「青樓」。帝曰：「武帝不巧，何不純用琉璃！」潘氏服御，極選珍寶。主衣庫舊物不復用，用貴市人間金銀寶物，價皆數倍。琥珀釵一隻，值百七十萬。

　　陳後主叔寶

　　張貴妃名麗華，髮長七尺，鬢黑如漆，其光可鑒。聰慧有神采，每瞻視盼睞，光采溢目，映照左右。後主於光照殿前，起臨春、結綺、望仙三閣。其窗牖欄檻，皆以沉檀為之，飾以金玉，間以珠翠，外施珠簾，內有寶牀寶帳。其服玩瑰麗，近古未有。其下積石為山，引水為池，雜植奇花異草。臨春，自居；結綺，張貴妃居之；望仙，孔貴妃居之。貴妃常於閣上靚妝臨軒檻，宮中望之，飄飄若神仙焉。每飲酒，使諸妃嬪及女學士（宮人袁大捨等為女學士。）與狎客（江總、孔範等文士十餘人侍宴後庭，謂之狎客。）共賦詩，互相贈答。採其尤豔麗者，被以新聲，選宮女千餘人，習而歌之。其曲有《玉樹後庭花》、《臨春樂》等，大略皆美妃嬪之容色。君臣酣飲，自夕達旦，以此為常。後主自制《後庭花曲》云：

　　「麗宇芳林對高閣，新妝豔質本傾城。映戶凝嬌乍不進，出帷含態笑相迎。妖姬臉似花含露，玉樹流光照後庭。」

　　隋帝廣

　　大業元年，築西苑，周二百里，內為十六院。自制院名：一景明，二迎暉，三棲鸞，四晨光，五明霞，六翠華，七文安，八積珍，九影紋，十儀鳳，十一仁智，十二清脩，十三寶林，十四和明，十五綺陰，十六降陽。院有二十八人，皆擇宮中佳麗美人實之。每一院，選帝常幸御者為之首。有宦者主出入易市。十六院爭以肴羞精麗相高，求市恩寵。帝好以月夜從宮女數千騎游西苑，作《清夜遊曲》，於馬上奏之。帝多幸苑中，去來無時。侍御多夾道而宿，帝往往中夜即幸焉。又鑿五湖，每湖四十里，東曰翠光，南曰迎陽，西曰金光，北曰潔水，中曰廣明。湖中積土石為山，構亭殿，屈曲環繞澄碧，皆窮極華麗。又鑿北海，周環四十里，中有三山，效蓬萊、方丈、瀛洲。上皆臺榭迴廊，水深數丈。開溝通五湖，行龍鳳舸。自制《湖上曲》、《望江南》八闋，令宮中美人歌唱之。

　　晚年益深迷女色，謂近侍曰：「宮殿雖壯麗顯敞，苦無曲房小室，幽軒短檻。若得此，則我期老於其中也。」近侍高昌以項升薦。翌日召問，升請先進圖本。帝覽之大悅，即日詔有司供具材木。凡役夫數萬，經歲而成。樓閣高下，軒窗掩映，幽房曲室，玉欄朱楯，互相連屬，四合曲屋自通。千門萬牖，上下金碧，金虯伏於棟下，玉獸蹲於戶旁。壁砌生光，瑣窗射日，工巧之極，自古未有。費用金玉，帑庫為之一空。人誤入者，雖終日不能出。帝幸之，大喜，顧左右曰：「使其仙游其中，亦當自迷也，可目之曰『迷樓』。」詔以五品官賜升。於迷樓上張四寶帳，帳各異名：一名「散春愁」，二名「醉忘歸」，三名「夜酣香」，四名「延秋月」。選良家女數千居樓中。每一幸，或經月不出。是月，大夫何稠進御童女車。車之制度絕小，只容一人。有機處其中，以機礙女之手足，纖毫不能動。帝以試處女，極喜。乃以千金贈稠，旌其巧也。稠又進轉關車，車周挽之，可以升樓閣，如行平地。車中御女，則自搖動。帝尤喜悅，問此何名，稠曰：「臣任意造成，未有名也。」帝乃賜名「任意車」。車垂鮫綃網，雜綴片玉鳴鈴，行搖玲瓏，以混車中笑語，冀左右不聞也。帝令畫工繪士女會合之圖數十幅，懸於閣中。其年，上官時自江外得替回，鑄烏銅屏數十面，其高五尺，而闊三尺，磨以成鑒為屏，可環於寢所。詣闕投近。帝納之迷樓，而御女其中，纖毫皆入鑒中。帝笑曰：「繪得其象，此乃肖其真矣！」又以千金賜上官時。大業十二年，帝復幸江都。東都宮女，半不隨駕。攀車留宿，指血柒鞅，帝意不回。戲飛白題二十字賜守宮女云：

　　「我夢江都好，征遼亦偶然。但存顏色在，離別只今年。」

車駕遂發。

　　長安貢御車女袁寶兒，年十五，腰肢纖墮，騃憨多態，帝寵愛特厚。時洛陽進合蒂花，云得之嵩山塢中，人不知名，彩者異而貢之。會帝駕適至，因名曰「迎輦花」。花外殷紫，中素膩菲芬，粉蕊，心深紅，跗爭兩花，枝幹烘翠，類通草，無刺，葉圓長薄。其香濃鬱芬馥。或惹襟袖，移日不散，嗅之令人減睡。帝令寶兒持之，號曰「司花女」。時詔虞世南草《征遼指揮德音敕》於帝側，寶兒注視久之。帝渭世南曰：「昔傳飛燕可掌上舞，常謂儒生飾於文字。今觀寶兒信然，然多憨態。今注目於卿，卿可嘲之。」世南應詔為絕句云：

　　「學畫鵶黃半未成，垂肩嚲袖太憨生。緣憨卻得君王惜，長把花枝傍輦行。」

上大悅。

　　至汴，帝御龍舟，蕭妃乘鳳舸。錦帆綵纜，窮極侈靡。舟前為舞臺，臺上垂蔽日簾，簾即蒲澤國所獻，以負山蛟睫幼蓮根絲，貫小絲，間睫編成。雖曉日激射，而光不能透。每舟擇妙麗長白女子千人，執雕板鏤金楫，號為「殿腳女」。錦帆過處，香聞十里。

　　唐玄宗

　　明皇每冬幸華清宮，即與貴妃同輦。華清宮有端正樓，即妃梳妝之所；有蓮花湯池，即妃沐浴之所。用文瑤密砌，中有玉蓮，湯泉湧以成池。又縫錦繡為鳧雁，浮於水中。上與貴妃施鈒鏤，戲玩其間。宮中退水於金溝，其中珠纓寶絡，流出御渠，貧民日有所得。自奉御湯外，更有長湯十六所，嬪御之屬浴焉。

　　王衍

　　王衍字化原，建幼子，即位年十八。時梁貞明五年也。立妃周氏為皇后。十月，詔選良家女二十人備後宮。二年八月，衍北巡，以宰相王錯判六軍諸衛事，旌旗戈甲，百里不絕。衍戎裝，被金甲，珠帽錦袖，執弓挾矢。百姓望之，謂如「灌口神」。至漢州，駐西湖，與宮人泛舟奏樂，飲常彌日。九月，駐軍西縣，泛舟巡閬中，舟子皆衣錦繡。衍自制《水調銀漢曲》，命樂工歌之。三年三月，衍還成都。五月，宣華苑成，延袤十里，有重光、太清、延昌、會真之殿，清和、迎仙之宮，降真、蓬萊、丹霞之亭。土木之功，窮極奢巧。衍數於其中為長夜之飲，嬪御雜坐，舄履交錯。嘗召嘉王宗壽赴宴，宗壽因持杯諫衍，宜以社稷為念，少節宴飲。其言慷慨流涕，衍有愧色。佞臣潘在迎、顧在珣、韓昭等奏曰：「嘉王從來酒悲，不足怪也。」乃相與諧謔戲笑。衍命宮人李玉簫歌衍所撰宮詞，送宗壽酒。宗壽懼禍，乃盡飲之。在迎曰：「嘉王聞玉簫歌即飲，請以玉簫賜之。」衍曰：「王必不納。」衍宮詞曰：

　　「赫赫輝輝浮五雲，宣華池上月華新。月華如水浸宮殿，有酒不醉真癡人。」

　　五年三月上巳，宴昭神亭。婦女雜坐，夜分而罷。衍自執板，唱《霓裳羽衣》及《後庭花》、《思越人曲》。四月游浣花，龍舟彩舫，十里綿亙。自百花潭至萬里橋，遊人士女，珠翠夾岸。日正午，暴風起，須臾，雷電晦冥，有白魚自江心躍出，變為蛟形，騰空而起。是日，溺者數千人。

　　五雲車

　　元時，宮中制五雲車。車有五箱，以火樹為檻軾，烏稜為輪轅，頂懸明珠。左張翠羽蓋，曳金鈴，結青錦為重雲覆頂，旁建青龍旗，列磨鍔雕銀戟五。右張白鳩緝毳蓋，曳玉鈴，結素錦為層雲覆頂，旁建白虎旗，列豹絨連珠槍五。前張紅猴毛氈蓋，曳木鈴，結赤錦為重雲覆頂，前建朱雀旗，列金戈五。後張黑兔團毫蓋，曳竹鈴，結墨錦為層雲覆頂，後建玄武旗，列畫乾五。中張雕羽曲柄蓋，曳石鈴，結黃錦為層雲覆頂，建勾陳旗。中箱為帝座，外四箱為妃嬪座。每晦夜遊幸苑中，御此以行，不用燈燭。

　　元武宗

　　元武宗，仲秋之夜嘗與諸嬪妃泛月於禁苑太液池中。月色射波，池光映天，綠荷含香，芳藻吐秀，游魚浮鳥，競戲群集。於是畫鷁中流，蓮舟夾持。舟主各設女軍，居左者，冠赤羽冠，服斑文甲，建鳳尾旗，執泥金畫戟，號曰「鳳隊」。居右者，冠漆朱帽，衣雪氅裘，建鶴翼旗，執瀝粉雕戈，號曰「鶴團」。又綵帛結成採菱彩蓮之舟，輕快便捷，往來如飛。當其月麗中天，彩雲四合，帝乃開宴張樂，薦蜻翅之脯，進秋風之鱠，酌玄霜之酒，啖華月之糕。令宮女披羅曳縠，前為《八展》舞，歌《賀新涼》一曲。帝喜，謂妃嬪曰：「昔西王母宴穆天子於瑤池，人以此為樂，古今莫有。朕今與卿等共此佳會，液池之樂，不減瑤池也。惜無上元夫人在坐，不得聞步玄之聲耳！」有駱妃者，素號能歌。趨出為帝舞《月照臨》而歌曰：

　　「五華兮如織，照臨兮一色。麗正兮中域，同樂兮萬國。」

歌畢，帝悅，賜八寶盤玳瑁盞。諸妃各起賀酒。半酣，菱舟進鮮，蓮艇奉實。由是下令，兩軍水擊為戲，風族雲轉，戟刺戈橫，戰既畢，軍中樂作，唱《龍歸洞》之歌而還。

　　元順帝（凡三條）

　　顧帝乘龍船泛月池上。池起浮橋三處，每處分三洞，洞上結彩為飛樓，樓上置女樂。橋以木為質，飾以錦繡，九洞不相直達。每遇上巳日，令諸嬪妃祓於內園迎祥亭漾碧池。池用紋石為質，以寶石鏤成，奇花繁葉，雜砌其間。上置紫雲九龍華蓋，四面施幃，幃皆蜀錦為之。跨池三橋，橋上結錦為亭。中匾集鸞，左匾凝霞，右匾承霄。三亭雁行相望。又設一橫橋，接乎三亭之上，以通往來。祓畢，則宴飲於中，謂之「爽心宴」。池之旁有潭曰「香泉」，至此日，則積香水以注於池。池中又置溫玉狻猊、白晶鹿、紅石馬等物。嬪妃浴澡之餘，則騎以為戲，或執蘭蕙，或擊毬築，謂之水上迎祥之樂。唯淑姬戈小娥體白而紅，著水如桃花含露，愈爭妍美。帝曰：「此夭桃女也。」因呼為「蹇桃夫人」，寵愛有加焉。

　　麗嬪張阿玄，性號機敏。順帝或視朝退，即與諸嬪嬉游後宮。常曰：「百歲光陰，等於馳電。日夜為樂，猶不滿十萬。況其間疾病相侵，年壽難必。如白雲有期，富貴皆非我有矣！何必自苦，虛度一生！」於是長歌大舞，自暮達旦，號曰「遣光」。諸嬪貴妃，百媚其前，以求容悅。阿玄乃私制一崑崙巾，上起三層，中有樞轉，玉質金枝，紉綵為花，團綴於四面，又制蜂蝶雜處其中。行則三層摩運，百花自搖，蜂蝶欲飛，皆作鑽蕊之狀。又置飛瓊流翠之袍，趨步之際，縹渺若月宮仙子。帝見之，指謂眾嬪曰：「張嬪氣宇清越，服帝子雲霓之服。」玄為帝制繡絲絞布之裘、雪疊三山之履以進。帝服其裘，穿其履，冠春陽一線巾。巾乃方士所進，云是東海長生公所服。帝珍重之，作寶光樓以藏焉，至是，始出服之。顧渭宮人曰：「使朕服此，不食不饑，遨遊臺島間，得與金仙羽客為侶，視棄天下如土塊耳。」內豎梁行進曰：「陛下冠服，不異神仙。海地瓊宇，亦壺島之匹也。即令逍遙百歲，猶足為樂，何必遠有所慕哉！」帝於是自稱「玉宸館珮瓊花第一洞煙霞小仙」，以玄為太素仙妃，程一寧為太真仙妃。就於萬歲山築垣，狀如天台、赤城，亦號「紫霓城」。建玉宸館，疊石為瓊花洞以居焉。

　　宮人凝香兒者，本官妓也。以才藝選入宮，遂充才人。善鼓瑟，曉音律，能為翻冠飛履之舞。舞間冠履皆翻覆飛空，尋如故，少頃復飛。一舞中，屨飛履復，雖百試不差。帝嘗中秋夜泛舟禁池，香兒著瑣里緣蒙之衫。瑣里，夷名，產撒哈刺，蒙茸如氈，但輕薄耳，宜其秋時著之，有紅綠二色，至元間進貢。帝又命工，以金籠之妝，出鸞鳳之形，制為十大衫，香兒得一焉。又服玉荷花蕊之裳，於闐國烏玉河生花蕊草，採其蕊，織之為錦。香兒以小艇蕩漾波中，舞婆娑之隊，歌弄月之曲，其詞云：

　　「蒙衫兮蕊裳，瑤環兮瓊璫。泛予舟兮芳渚，擊予楫兮徜徉。明皎皎兮水如鏡，弄蟾光兮捉娥影。露團團兮氣清，風颼颼兮力勁。月一輪兮高且圓，華綵發兮鮮復妍。願萬古兮每如此，予同樂兮終年。」

帝復置酒於天香亭，為賞月飲。香兒復易服趨亭前，為昂鸞縮鶴之舞。帝大悅，以為昔人《霓裳羽衣》不是逮也。京城北三十里，有玉泉山，山半為呂公巖。夏月，帝嘗避暑於北山之下，曰西湖者，其中多荷蒲菱芡。帝以文梓為舟，伽南為楫，刻飛鸞翔鷁，飾於船首，隨風輕漾。又作採菱小船，縛綵為棚，木蘭為槳，命宮娥乘之，採菱為水戲。時香兒亦在焉。帝命制《採菱曲》，使篙人歌之。遂歌《水面剪青》之調曰：

　　「伽南楫兮文梓舟，泛波光兮遠夷猶。波搖搖兮舟不定，揚予袂兮金風競。棹歌起兮纖手揮，青角脫兮水縈洄。歸去來兮樂更誰。」

篙人歌之，聲滿湖上。天色微曛，山沉落日。帝乃週遊荷間，取荷之葉，或以為衣，或以為蓋。四顧自得，每至忘歸。

　　河間王

　　河間王夜飲，妓女謳歌，一曲下一金牌。席終，金牌盈座。

　　張憲

　　姑臧太守張憲，使娼妓戴拂壺，中錦仙裳，密粉淡妝，使侍閣下。奏書者號「傳芳妓」，酌酒者號「龍津女」，侍食者號「仙盤使」，代書札者號「墨蛾」，接香者號「麝姬」，總號「鳳窠群女」。

　　王武子　楊國忠

　　晉武帝嘗降王武子家。武子供饌，並用琉璃器。婢子百餘人，皆綾羅袴褶，以手擎飲食。

　　楊國忠凡有客設酒，令妓女各執其事，號「肉臺盤」。冬月，令妓女圍之，號「肉屏風」。又選妾肥大者於前遮風，謂之肉障、肉陣。

　　孫晟每食，不設几案，使眾姬各執一器環立，亦號「肉臺」。杭州別駕杜馴，亦有肉屏風事。

　　岐王

　　岐王少惑女色，每至冬寒，手冷不近火，惟納於妓懷中，揣其肌膚，稱為「暖手」。

　　封陟

　　封陟家宴，使群婢各執一燭，四面行立，呼為「燭圍」。

　　嚴世蕃

　　嚴世蕃吐唾，皆美婢以口承之。方發聲，婢口已巧就，謂之「香唾盂」。尚書王天華，取媚世蕃，用錦罽織成點位，曰「雙陸圖」，別飾美人三十二，衣裝緇素各半，曰「肉雙陸」，以進。每對打，美人聞聲，在其點依則自趨站之。及嚴氏籍沒時，郡司某奉臺使檄往，見榻下堆棄新白綾汗巾無數，不省其故，袖其一，出以咨眾。有識者掩口曰：「此穢巾，每與婦人合，輒棄其一，歲終數之。為淫籌焉。」

　　石崇

　　石太尉，常擇美豔者數十人，裝飾一等，常侍於側，使忽視之，不相分別。雕玉為倒龍之珮，鎔金為鳳冠之釵，結袖繞楹而舞，晝夜相接，謂之常舞。若有所召者，不呼姓名，悉聽珮聲、視釵色，玉聲輕者居前，金色豔者居後，以為行次而進也。侍女各含異香，笑語則口氣從風而颺。又篩沉水之香，如塵末，布致象牀上，使所愛踐之。無跡，則賜珍珠百粒；若有跡者，則節飲食，令體輕弱。閨中相戲：「爾非細骨輕軀，哪得百粒珍珠？」

　　元載

　　元載末年，納薛瑤英為姬。處以金絲帳、卻塵褥，衣以龍綃衣。載以瑤英體輕，不勝重衣，於異國求此服也。惟賈至、楊炎雅與載善，時得見其歌舞。至贈詩云：

　　「舞怯珠衣重，笑疑桃臉開。方知漢武帝，虛築避風臺。」

炎亦作長歌美之，略曰：

　　「雪面澹娥天上女，鳳簫鸞翅欲飛去。玉釵碧翠步無塵，楚腰如柳不勝春。」


　　以下豪華


　　宋祁

　　宋祁先奉詔脩《唐書》，既帥蜀，因以書局自隨。每宴罷盥漱，闢寢門，垂簾燃二椽燭，媵婢夾侍，和墨伸紙。望之者，知公脩《唐書》，若神仙焉。又，子京一日逢大雪，添簾幕，燃椽燭二，秉燭二，左右熾炭兩巨爐，諸姬環侍，方磨墨濡毫，以澄心堂紙，草某人傳。未成，顧諸姬曰：「汝輩俱曾在人家，曾見主人如此否？可謂清矣。」皆曰：「實無有。」其間一人，來自宗子家。宋顧謂曰：「汝太尉當此天氣，亦復何如？」姬對曰：「只是擁爐列酒撰，羅管弦，歌舞之餘，間以雜劇，引滿大醉而已。不能為尚書清事也。」宋為擱筆大笑曰：「此亦不惡。」亟徙去筆硯，呼酒命歌，酣飲達旦。又，子京好客，嘗於廣廈中外設重幕，內列寶炬，百味具備，歌舞俳優相繼。觀者忘疲，但覺更漏差長。席罷，已二宿矣！名曰：「不曉天。」大宋居政府，上元夜，在書院內讀《周易》，聞小宋點華燈，擁歌妓醉飲。翌日，諭所親令誚讓云：「相公寄語學士，聞昨夜燒燈夜宴，窮極奢侈。不知記得某年上元，同在某州州學內吃齏煮飯時否？」學士笑曰：「卻須寄語相公不知某年同在某處吃齏煮飯是為甚底？」

　　按《蜀廣記》故事：正月二日，太守出東郊，早宴大慈寺。清獻公記云：「宴罷，妓以新詞送茶，自宋公祁始。蓋臨邛周之純善為歌詞，嘗作茶詞，授妓首度之，以奉宋公。後遂為故事。」固見宋公風流，亦想當日太平全盛之景矣。

　　陳慥

　　陳慥，字季常，自號龍丘子。自洛之蜀，載二侍女。戎裝駿馬，至溪山佳處，輒留數日。見者以為異人。後制於內，放侍女習道。故坡公有「河東獅吼」之誚。然生平曾有此一番豪快，亦足消胸中壘塊矣。或謂晚年奉道，乃放侍女後無聊之思。余謂，政從豪華一番，嘗過滋味，回頭猛省。漢武輪臺之悔，亦政從求仙禱祠中悟來。

　　劉大刀

　　劉烶，神宗朝名將也。所用刀六十餘斤，軍中號為「劉大刀」。有姬妾二十餘，極燕、趙之選，皆善走馬彈械。烶每出巡，諸姬戎裝穿小皮靴，跨善馬，為前導。四力士共舉刀架繼之，烶在其後。旁觀者意氣亦為之豪。

　　王太常

　　太常卿王某，乃蘇郡王相國之子，額有疤痕，號「三隻眼」。相國廉介不染，而太常善於經營，久之富甲一郡。相國初不知，即言之亦不信也。晚年益豪奢自喜，寵姬數十人，人設一院，左右鱗次而居。院設一竿，夜則懸紗燈其上，照耀如晝。每姬擇潔秀婢二人侍之，姬行，則一婢隨，一婢居守。每夜必開宴，老夫婦居中，諸姬列坐，女樂獻技，諸姬以次上壽。爵三行，樂闋，夫人避席去，太常乃與諸姬縱飲為樂。最後出白玉卮進酒。此卮瑩潔無瑕，制極精巧，云是漢物，權貴所獻。太常寶惜，不輕及人，唯是夜所屬意者，則酌以賜焉。婢視卮到處，還報本院。院婢庀榼溫酒以待。房老掌燈來迎，諸姬擁入院，始散去。餘紗燈俱熄，惟本院存，各院望見竿燈未息，知尚私飲未寢，嘖嘖相羨歎。

　　寇萊公

　　寇萊公嘗高會，集諸妓，賞綾綺千數。其妾蒨桃者，淑靈能賦。乃獻詩云：

　　「一曲清歌一束綾，美人猶自意嫌輕。不知織女寒窗下，多少工夫織得成！」

　　萊公為之嘿然。

　　又，楊汝士尚書鎮東川，其子知溫及第，汝士開家宴相賀，營妓咸集。汝士命人與紅綾一匹。詩曰：

　　「郎君得意及青春，蜀國將軍又不貧。一曲高歌綾一匹，兩頭娘子謝夫人。」

　　按《釵小志》：「郭元振有婢數十人，曲終，則賞以糖、雞卵，明其聲也。」郭賞太薄，寇與楊太厚。

　　柳睦州

　　柳睦州俊邁，風格特異。自隋之後，家富於財。嘗因調集至京師。有娼名陳嬌如者，姿藝俱美，為士子之所奔走。睦州一見，因求納焉。嬌如曰：「第中設錦帳三十重，則奉侍終身矣。」本易其少年，乃戲之耳。翌日，遂如言，載錦而張之以行。嬌如大驚，且賞其奇特。竟如約及柳氏家。

　　嬌如豈真欲得錦帳三十重哉？特以試其誠耳！惟言莫違，所需必辦。嬌如不歸柳，何歸乎？唐玄宗在民間，聞嬌如之名。及即位，召入宮。嬌如見上涕泣，稱痼疾且老。上知其不欲背柳氏，乃許其歸。卓哉志節，亦青樓中之以品勝者乎！壽王妃當愧死矣。

　　史鳳

　　史鳳，宣城妓也，待客以等差。甚異者，有迷香洞、神雞枕、鎖蓮燈；次則鮫紅被、傳香枕、八分羹。各有題詠。題「迷香洞」云：

　　「洞口飛瓊珮羽霓，香風飄拂使人迷。自從邂逅芙蓉帳，不數桃花流水溪。」

「神雞枕」云：

　　「枕繪鴛鴦久與棲，新裁霧縠鬥神雞。與郎酣夢渾忘曉，雞亦留連不肯啼。」

「鎖蓮燈」云：

　　「燈瑣蓮花花照罍，翠鈿同醉楚臺巍。殘灰剔罷攜纖手，也勝金蓮送卻回。」

「鮫紅被」云：

　　「肱被當年僅禦寒，青樓慣染血猩紈。牙牀舒卷鵷鸞共，正值窗櫺月一團。」

「傳香枕」云：

　　「韓壽香從何處傳，枕邊芬馥戀嬋娟。休疑粉黛加鋌刃，玉女栴檀侍佛前。」

「八分羹」云：

　　「黨家風味足肥羊，綺閣留人謾較量。萬羊亦是男兒事，莫學狂夫取次嘗。」

下則不相見，以「閉門羹」待之，使人致語曰：「請公夢中來。」亦有詩云：

　　「一豆聊供遊冶郎，去時杯喚鎖倉瑯。入門獨慕相如侶，欲撥瑤笙彈鳳凰。」

馮垂，客於鳳，罄囊有銅錢三十萬，盡納之，得至迷香洞。題《九迷詩》於照春屏而歸。出《常新錄》。

　　小說有賣油郎，慕一名妓，乃日積數文。如是二年餘，得十金，鎔成一錠，以授嫗求一宿。是夜，妓自外醉歸，其人擁背而臥，達旦不敢轉側。妓酒醒時，已天明矣。問何不見喚。其人曰：「得近一宵，已為逾福，敢相犯耶！」後妓感其意，贈以私財，卒委身焉。夫十金幾何，然在賣油郎，亦一夕之豪也。

　　凌延年

　　凌延年，即尚書洋山公長子。世襲錦衣。丰神脩美，豪華擅場。初至白下，六院未有相識。故事，院中名姬定情之夕，例必五金，最下亦三金，謂之初會。凌訪六院，知名者凡三十餘人，概以五金、二幣通慇懃焉。且曰：「方欲渡江往揚州，未遑識面也。」諸姬家甚愧荷，共相傾慕，恨不一見，日遣人於寓中問耗。及凌再至，名姬爭往邀之，以先至者為榮。凌以次留連，百戲俱集，名震都門。嘗語人曰：「大老官甚易做，我所費才三四百金，而初會已周矣。」尤與楊美兒相厚，美之假母死，凌為治喪。凡來弔者，上客折帛白綾一端，次則細紗，從人皆贈布。七七作佛事，費數千金。

　　張敉

　　張敉（名獻翼，以字行。）生於富家，而才高不售，乃以聲妓自娛。凡有新姬，不謁敉，不能成名。晚歲家益貧落，猶不能減賓客之會。所居文起堂，弘敞壯麗。每上元試燈日，大開重門，自內達外，皆設燈彩，圍屏門對，皆以燈為之。鼓吹不絕。遊人或攜酒，挈美人而往，則擇便就坐，歌笑各適，不問主人。如曲江金明池，公所往來，無禁焉。

　　

　　以下豪狂


　　阮籍

　　鄰家少婦有美色，當罏沽酒。籍常詣飲，醉便臥其側。兵家女有才色，未嫁而死。籍不識其父兄，逕往哭之，盡哀而返。

　　《禮》云：「知死而不知生，哭而不弔。」步兵亦猶行古之道也。子猷看竹，不問主人，亦是此意。

　　謝鯤

　　謝鯤，鄰家有女，嘗往挑之。女方織，以梭投，折其兩齒。既歸，傲然長嘯曰：「猶不廢我嘯歌。」

　　杜牧

　　御史杜牧，分務洛陽。時李司徒願罷鎮閒居，聲甚豪華，為時第一。洛中名士咸謁見之。李乃大開宴席，朝客高流，無不臻赴。以牧持憲，不敢邀致。牧遣座客達意，願預斯會。李不得已馳書。方對酒獨斟，亦已酣暢，聞命遽來。時會中已飲酒，女妓百餘人，皆絕藝殊色。牧獨坐南行，瞪目注視，引滿三卮。問李云：「聞有紫雲者孰是？」李指示之。牧復凝睇良久，曰：「名不虛得，宜以見惠。」李俯而笑，諸妓皆亦回首破顏。牧又自飲三爵，朗吟而起曰：

　　「華堂今日綺筵開，誰喚分司御史來。忽發狂言驚四座，兩行紅粉一時回。」

意氣閒逸，旁若無人。

　　灑然行意，不減晉人風流。

　　李白

　　寧王宮有樂妓寵姐，美而工謳。每宴客，諸妓畢列，惟寵姐莫能見焉。李學士白持醉，戲請曰：「白聞王有寵姐，善歌。今酒肴醉飽，群公宴倦。王何惜此女，不一見示？」王笑，命左右設七寶花障，召寵姐於障後歌之。白起謝曰：「雖未覿面，得聞聲亦已幸矣。」

　　謝希孟

　　謝希孟者，陸象山門人也。少豪俊，與妓陸氏狎。象山責之，希孟但敬謝而已。他日復為妓造鴛鴦樓，象山又以為言。希孟謝曰：「非特建樓，且為作記。」象山喜其文，不覺曰：「樓記云何？」即占首句云：「自遜、抗、機、雲之死，而天地英靈之氣，不鍾於男子，而鍾於婦人。」象山嘿然，知其侮也。一日，希孟在妓所，恍然有悟，忽起歸興，不告而行。妓追送江滸，悲戀而啼。希孟毅然取領巾書一詞與之，云：

　　「雙槳浪花平，夾岸青山鎖。你自歸家我自歸，說著如何過。我斷不思量，你莫思量我，將你從前與我心，付與他人呵。」

　　造樓作文，固狂。忽然有悟，不告而行，更狂。瓜熟蒂落，水到渠成，全不勞象山棒喝。

　　俞大夫

　　俞華麓大夫，與一妓善。後有宴俞者，別召一妓侍飲。他日，遇所善妓於生公石，數呼之，不應。曰：「知罪矣！」妓曰：「汝知罪，即於此長揖數十，使舉山之人大笑，方宥汝。」遂如其言。見者大笑。旁客曰：「殊失觀瞻。」俞曰：「觀瞻吾不惜，但恐曩日侍飲人知之，必復以此法難我耳！」

　　俞後中考功法。聞參語云：「稍有晉人風度，全無漢官威儀。」乃慍曰：「全無漢官威儀，已似我矣！晉人風度，豈止稍有？是非真知我者。」大夫狂態，可想一斑。

　　韓汝玉

　　韓汝玉令錢塘，眷一妓，嘗宿其家。一日晏起，縣吏挾之，立門外候聲喏。汝玉即升妓家中堂，受喏。翌日，下吏杖一百，即解官。自劾云：「某無狀不簡，為吏所侮，無以蒞民，請解印歸。」時范文正公知杭州，大奇之，曰：「公，傑士也，願自愛。」即令還職。汝玉既滿，後攜此妓游西湖，戀戀一月不去。文正買酒餞之，召妓佐酒。候汝玉極醉時，令舟子解纜去。及醒，則舟已離錢塘數十里矣。

　　康海

　　康狀元海，字德涵，號對山，以詞曲擅名。里居時，最好聲色。常嬖一妓，名「狠架子」。妓適被罪，當罰米。康以事在劉憲副大謨，乃柬劉云：「狠架子是我表子，馬公順是他老子。拜上遠父先生，乞望饒些草子。」劉笑而從之。馬公順乃馬憲副應祥字，亦嘗狎此妓者。遠父，劉字也。

　　對山有四妓，自為隨身四帥，其名曰：金菊、小斗、芙蓉、采蓮。初，對山無子，適有妓鬻歌於市，公目之。未幾有招公飲者，是妓在焉。公善琴，妓亦善，試彈一曲，公大喜。招其母，授以二百金、幣四納焉。即生子，後舉孝廉。對山常與妓女同跨一蹇驢，令從人齎琵琶自隨，遊行道中，傲然不屑。

　　楊慎

　　楊狀元慎，以議禮戍永昌，僑寓安寧。遍遊臨安、大理諸郡，所至攜倡伶以從。皆大理董秀才為楊羅致，人呼為「董牽頭」。諸夷酋欲得其詩翰，不可。乃以精白綾作褯，遺諸妓服之，使酒間乞書。楊欣然命筆，醉墨淋漓裙袖。酋重賞妓女，構歸裝潢成卷。楊後知之，更以為快。

　　楊用脩（慎字。）在瀘州，嘗醉。胡粉傅面，作雙丫髻，插花。門生舁之，諸妓捧觴，遊行城市，了不為怍。

　　唐寅

　　唐伯虎（名寅，字子畏。），才高氣雄，藐視一世，而落拓不羈，弗脩邊幅。每遇花酒會心處，輒忘形骸。其詩畫特為時珍重。錫山華虹山學士，尤所推服，彼此神交有年，尚未覿面。唐往茅山進香，道出無錫。計返棹時，當往詣華傾倒。晚泊河下，登岸間行。偶見乘輿東來，女從如雲，有丫鬟貌尤豔麗。唐不覺心動，潛尾其後。至一高門，眾擁而入。唐凝盼悵然。因訪居民，知是華學士府。唐歸舟，神思迷惑，輾轉不寐。中夜忽生一計，若夢魘狀，被髮狂呼。眾驚起，問故。唐曰：「適夢中見一天神，朱髮獠牙，手持金杵，云：『進香不虔，聖帝見譴，令我擊汝。』持杵欲下，予叩頭哀乞再三，云：『姑且恕爾，可隻身持香，沿途禮拜，至山謝罪，或可倖免。不則禍立降矣！』予驚醒戰悚。今當遵神教，獨往還願。汝輩可操舟速回，勿圂乃公為也。」即微服，持包傘奮然登岸，疾行而去。有追隨者，大怒逐回。潛至華典中，見主櫃者，卑詞降氣曰：「小子吳縣人，頗善書，欲投府上寫帖，幸為引進。」即取筆書數行於一紙，授之。主者持進白華，呼之入。見儀表俊偉，字畫端楷，頗有喜色。問：「平日習何業？」曰：「幼讀儒書，頗善作文。屢試不得進學，流落至此，願備書記之末。」公曰：「若爾，可作吾大官伴讀。」賜名華安，送至書館。

　　安得進身，潛訪前所見丫鬟，云名桂華，乃公所素寵愛者。計無所出。居久之，偶見郎君文義有未妥處，私加改竄，或為代作。師喜其徒日進，持文誇華。華曰：「此非孺子所及，必倩人耳。」呼子詰之，弗敢隱。因出題試安，援筆立就。舉文呈華，手有枝指。華閱之，詞意兼美。益喜甚，留為親隨，俾掌文房。凡往來書劄，悉令裁復，咸當公意。未幾，主典者告殂，華命安暫攝，出納惟慎，毫忽無私。公欲令即真，而嫌其未婚，難以重托，呼媒為擇婦。安聞，潛乞於公素所知厚者，云：「安聞主公提拔，復謀為置室，恩同天地。第不欲重費經營，或以侍兒見配可耳！」所知因為轉達。華曰：「婢媵頗眾，可令自擇。」安遂微露欲得桂華。公初有難色，而重違其意，擇日成婚。另飾一室，供帳華侈。合巹之夕，相得甚歡。居數日，兩情益投，唐遂吐露情實，云：「吾唐解元也。慕爾姿容，屈身就役。今得諧所願，此天緣也。然此地豈宜久羈，可潛遁歸蘇。彼不吾測，當圖諧老耳！」女欣然願從。遂買小舟，乘夜遄發。天曉，家人見安房門封鎖，啟視室中，衣飾細軟，俱各登記，毫無所取。華沉思莫測其故。令人遍訪，杳無形跡。

　　年餘，華偶至閶門，見書坊中坐一人，形極類安。從者以告，華令物色之。唐尚在坊，持文翻閱，手亦有枝指。僕尤駭異，詢為何人，旁云：「此唐伯虎也。」歸以告華，遂持刺往謁。唐出迎，坐定。華審視再三，果克肖。茶至而指露，益信為安無疑。奈難以直言，躊躇未發。唐命酒對酌。半酣，華不能忍，因縷述安去來始末以探之。唐但唯唯。華又云：「渠貌與指頗似公，不識何故？」唐又唯唯，而不肯承。華愈狐疑，欲起別去。唐曰：「幸少從容，當為公剖之。」酒復數行，唐命童秉燭前導，入後堂，請新娘出拜。珠珞重遮，不露嬌面。拜畢，唐攜女近華，令熟視之。笑曰：「公言華安似不佞，不識桂華亦似此女否？」乃相與大笑而別。華歸，厚具裝奩贈女，遂締姻好云。事出《涇林雜記》。

　　又《耳譚》載陳玄超事，與此絕類。陳玄超，名玄句，吳人。父侍御，疏論嚴氏，謫死。玄少年，倜儻不羈。嘗與客登虎丘，見宦家從婢姣好姿媚，笑而顧己，悅之，令人跡至其家。微服作落魄，求傭書焉。留侍二子。自是二子文日奇。父、師大驚，不知出玄也。已而以娶求歸，二子不從，曰：「室中惟汝所擇。」曰：「必不得已，秋香可。」即前遇婢也。二子白父母以娶。玄既娶，婢曰：「君非虎丘遇者乎？」曰：「然。」曰：「君既貴公子，何自賤若此？」曰：「汝昔笑顧我，不能忘情耳！」曰：「妾昔見君服喪，表素而華其里。少年挑撻可笑，非有他也。」玄謂不然，益兩相歡。會有貴客過其主人，玄因假衣冠謁客。客與歡甚，從容言及白吏部。蓋玄之外父吏部，正柄國尊顯。主人聞，大駭，始悉玄始末。亟治百金裝，並婢贈之。二事若出一轍。然華學士憐才，而陳之主人未免勢利矣。他書亦有以秋香事混作唐子畏者。

　　鴛鴦寺　雙飛寺

　　李煜在國，微行娼家。遇一僧張席，煜遂為不速之客。酒令謳吟彈唱，莫不高絕。見煜明俊蘊藉，契合相愛重。煜乘醉大書右壁曰：「淺斟低唱，偎紅倚翠。大師鴛鴦寺主，持風流教法。」久之，僧擁妓入屏帷裡。煜徐步而出，僧、妓竟不知也。煜常密諭鉉云。

　　相國寺星辰院比丘澄暉，以豔娼為妻。每醉，點胸曰：「二四阿羅，煙彩釋迦。又沒頭髮娘子，有室如來。快活風流，光前絕後。」忽一少年，踵門謁暉，願置酒參會梵嫂。暉難之。凌晨，但見院牌用紙漫書曰：「敕賜雙飛之寺。」

　　

　　以下豪勇


　　餘杭廣

　　晉昇平末，故鄣縣老公有一女，居深山，餘杭廣求為婦，不許。公後病死，女上縣買棺，行半道，逢廣，女具道情事。因曰：「君若能往家守父屍，須吾還者，願為君妻。」廣許之。女曰：「我欄中有豬，可為殺以飴作兒。」廣至女家，但聞室中有撫掌欣舞之聲。廣披離，見眾鬼在堂，共捧弄公屍。廣持杖大呼入門，群鬼盡走。廣守屍，取豬殺。至夜，見屍邊有老鬼伸手乞肉。廣因捉其臂，鬼不復得去，持之愈堅。但聞戶外有諸鬼共呼云：「老奴貪食至此，甚快。」廣語老鬼：「殺公者，必是汝。可速還精神，我當放汝。汝若不還者，終不置也。」老鬼曰：「我兒等殺公耳！」即喚鬼子：「可還之。」公漸活，因放老鬼。女載棺至，相見驚悲，因娶女為婦。出《幽明錄》。

　　劉士子妻

　　劉氏子者，少任俠，有膽氣。嘗客游楚州淮陰縣，交遊多市井惡少。鄰人王氏有女，求聘之，王氏不許。後數歲，因饑，遂從戎。數年後役罷，再游楚鄉。與舊友相遇，甚歡。常恣游聘，晝事弋獵，夕會狹邪。因出郭十餘里，見一壞墓，棺柩暴露，歸而合飲酒。時將夏，夜暴雨初止。眾人戲曰：「誰能以物送至壞塚棺上者？」劉乘酒恃氣曰：「我能之。」眾曰：「若審能之，明日眾置一筵以賞其事。」乃取一磚，同會人列名於上，令生持去，餘人飲而待之。劉獨行，夜半至墓。月初上，如有物蹲踞棺上。諦視之，乃一死婦人也。生舍磚於棺背，負此屍而歸。眾方歡語，忽聞生推門，如負重之聲。門開，直入燈前，置屍於地，卓然而立。面施粉黛，髻發半披。一座驚駭，亦有奔走藏伏者。生曰：「此我妻也。」遂擁屍致牀同寢。至四更，忽覺口鼻微微有氣。診視之，則已蘇矣。問所以，乃王氏之女，因暴疾亡，亦不自知屍踞棺上何由也。天明，生取水與之洗面、濯手、整釵髻，疾已平復。乃聞鄰里相駭云：「王氏女將嫁，暴卒未殮。昨夜因雷，遂失其屍。」生乃以告王氏，王氏悲喜，乃嫁劉焉。眾咸歎其冥契，亦服生之不懼也。

　　張俊

　　張俊者，宣州溧水縣尉元澹莊客也。其妻為虎所取，俊誓欲報仇。乃挾矢入山，於近虎穴處，上樹伺之。乃見其妻已死，為虎所禁。屍自起，拜虎訖。自解其衣，裸而復僵。虎又於穴中引四子，皆大如狸，掉尾歡躍。以舌舐死人，虎子競來爭食。俊連射斃之。截虎頭，並殺四子。取其首，負妻而歸。

　　楊香情急於救父，故以孱女而厄虎。張俊情急於救妻，故以匹夫而斃虎。世上忠孝節義之事，皆情所激。故子猶氏有情膽之說。

　　情主人曰：「丞相布被，車夫重味。奢儉殆天性乎！然於婦人尤甚。匹夫稍有餘貲，無不市服治飾，以媚其內者。況以王公貴人，求發摅其情之所鍾，又何惜焉？然桀、紂而下，滅亡相踵。金谷沙場，木妖荊棘。石崇、元載，具為笑端。豪奢又安可為也？景文諸公，或以齏粥辛勤，償其不足；或以抑鬱未遂，發其無聊。至於五陵豪客，力膽氣盈。選伎徵歌，買歡鬻笑，固其常爾。杜牧天性疏狂，亦由情不能制耶。對山辱身救友，有古烈士之風。風流浪宕，未足為玷。用脩、子畏，皆用世才，而掛於法網，沉冤不滌。放達自廢，胸中磊塊借此散之。歌以當泣，君子傷焉。希孟熱鬧場中忽開冷眼，狂乎，狂乎！殆聖人之所想乎。寺僧無賴，復與為謔，近於縱矣。餘杭廣三人，意所奮決，鬼神避而猛獸伏。或曰：『彼以勇獲伸其情者。』雖然，無情者又能勇乎哉！」


　　補遺


　　王寶奴（補豪華）

　　王寶奴，號眉山。當武宗南征駐驆金陵，選教坊司樂妓十人備供奉，寶奴為首，姿容瑰麗出眾，數得侍巾櫛。近至尊，班中人爭求飾以媚上，或毀粧以自全。寶奴云：「吾儕婢子，非敢當御宿，但率意曲謹，幸無譴責，遑恤其他？飾固無異，毀亦太迂。寔命不猶，惟局脊以承恩，無悉福矣。」

　　武宗駕旋，各有賚賜，俾無從。寶奴既還舊籍，咸以貴人呼之。祠部亦寬其數，不以眾人畜也。識者稱眉山眉山云。

　　初眉山倜儻負丈夫氣，揮霍自如。每出，趨奉者載道。一日，承油壁車，經水西劉公廟，毬師王悅傳愉，皆負絕技，邀之廣塗，請王娘登場。眉山下車，風度灑然，舉趾蹁躚。眾皆辟易嘆賞，以為天人。縈而觀者如堵。眉山出金一錠，酬二師去。其豪爽類如此。

　　自供奉歸後，閉閣不出。乃嘆曰：「婢子獲執巾天子前，安得復為人役？」遂結道堂長橋邊，長齋誦經，為道人裝不復溷巾幗巾矣。

　　潘生曰：「教坊司，御樂也。國制宮綵奉直，未聞選召邪曲中人。雖三十四樓，歌舞喧填，朝抱樂器，暮或連袂而歸，不惟王公邸第呼之，無僭用與騎者，至武宗南巡出意外事，而供奉諸妓能曲謹不蒙呵讓，則王寶奴實主持之。夫卑賤之輩，以近幸為榮，若寶奴與杜秋，何有幸有不幸歟！」

　　杜秋，金陵女子，年十五，為李錡妾。後錡叛滅，籍之入宮，有寵於景陵。穆宗即位，命秋為皇子傳姆。皇子壯，封漳王，鄭注用事，王被罪廢削。秋因賜歸故里。杜牧過金陵，感其窮且老，為《賦杜秋詩》。




第六卷

　　情愛類

　　以下男愛女


　　麗娟　李夫人

　　漢武帝所幸宮人名麗娟。年十四，玉膚柔快，吹氣勝蘭。不欲衣纓，拂之恐體痕也。每歌，李延年和之。於芝生殿唱回風之曲，庭中花皆翻落。置麗娟於明離之帳，恐塵垢污其體也。帝常以衣帶縛麗娟之袂，閉於重幙之中，恐隨風而去也。麗娟以琥珀為珮，置衣裾裡，不使人知，乃言骨節自鳴，相與為神怪也。出《洞冥記》。

　　李夫人本以娼進。初，夫人兄延年善音，嘗於上前起舞。歌曰：

　　「北方有佳人，絕世而獨立。一顧傾人城，再顧傾人國。寧不知傾城與傾國，佳人難再得。」

上歎息曰：「世豈有此人乎！」平陽主因言延年有女弟，上召見之，妙麗善舞，由是得倖。生一男，是為昌邑哀王。及病篤，上自臨候之。夫人蒙被謝曰：「妾久寢病，形貌毀壞，不可以見帝。願以王及兄弟為托。」上曰：「夫人病甚，殆將不起。一見我，屬托王及兄弟，豈不快哉！」夫人曰：「女人貌不脩飾，不見君父。妾不敢以燕婧見帝。」上曰：「夫人第一見我，將加賜千金，而子兄弟尊官。」夫人曰：「尊官在帝，不在一見。」上復言，欲必見之，夫人遂轉向歔欷，而不復言。於是上不悅而起。夫人姊妹讓之曰：「貴人獨不可一見上，屬托兄弟耶？何為恨上如此？」夫人曰：「夫以色事人者，色衰而愛弛，愛弛則恩絕。上所以攣攣我者，以平生容貌故。今見我毀壞，顏色非故，必畏惡吐棄我，尚肯復追思閔錄其兄弟哉？所以不欲見帝者，乃欲以深托兄弟也。」

　　及夫人卒，上以后禮葬焉。圖其形於甘泉宮，諸兄皆益官。帝思懷往者，李夫人不可復得。時始穿昆靈之池，泛翔禽之舟，帝自造歌曲，使女伶歌之。時日已西傾，涼風激水，女伶歌聲甚遒。因賦《落葉哀蟬》之曲曰：

　　「羅袂兮無聲，玉墀兮塵生。虛房冷而寂寞，落葉依於重扃。望彼美之女兮，安得感餘心之未寧！」

帝聞唱動心，悶不自支。特命龍膏之燭，以照舟內，悲不自止。親侍者覺帝容色愁怨，乃進洪梁之酒，酌以文螺之卮。帝飲三爵，色悅心歡，乃詔女伶出侍。帝息於延涼室，臥夢李夫人授帝蘅蕪之香。帝驚起，而香氣猶著衣枕，歷月不歇。帝彌思求，終不復見，涕泣洽席，遂改延涼室為遺芳夢室。一說：鍾山有香草，東方朔獻帝，懷之即夢見李夫人，名「懷夢草」。帝思李夫人不輟，乃作靈夢臺，歲時祀焉。

　　飛燕合德

　　成帝以三秋閒日，與飛燕戲於太液池。以沙棠木為舟，貴其不沉沒也。以雲母飾於鷁首，一名「雲舟」。又刻大桐木為虯龍，雕飾如真，以夾雲舟而行。以紫桂為拖枻。及觀雲棹水，玩擷菱蕖。帝每憂輕蕩以驚飛燕，命佽飛之士，又金鎖纜雲舟於波上。每輕風時至，飛燕殆欲隨風入水，帝以翠纓結飛燕之裙。常怨曰：「妾微賤，何復得預裙纓之游？」今太液池尚有避風臺，即飛燕結裙之處。後驕逸，體微病，輒不自飲食，須帝持匕箸。藥有苦口者，非帝為含吐不下咽。昭儀夜入浴蘭室，膚體光發。古燒燭，帝從幅中竊望之。侍兒以白昭儀。昭儀攬巾，使撤燭。它日，帝約賜侍兒黃金，使無得言。私婢不豫約中，出幃值帝，即入白昭儀。昭儀遽隱避。自是帝從蘭室幃中窺昭儀，多袖金，逢侍兒私婢，輒牽止賜之。侍兒貪帝金，一出一入不絕，帝使夜從帑益至百餘金。帝嘗早獵，觸雪得疾，陰緩弱不能壯發。每持昭儀足，不勝至欲，輒暴起。昭儀常轉側，帝不能長持其足。樊嫕謂昭儀曰：「上餌方士大丹，求盛大不能得。得貴人足，一持暢動，此天與貴妃大福。寧展側，俾就帝耶！」昭儀曰：「幸轉側不就，尚能留帝欲。亦如姊教，帝持則厭去矣。安能復動乎？」

　　李夫人病篤，不肯見帝，慮減其愛也。成帝欲持昭儀足，昭儀轉側不就，慮盡其愛也。人主漁色，何所不至。而能使三千寵愛在一身，豈惟色哉！其智亦有過人者矣。

　　鄧夫人

　　吳孫和，悅鄧夫人，常置膝上。和於月下舞水精如意，誤傷夫人頰，血流污褲，嬌姹彌苦。自舐其瘡，命太醫合藥。醫曰：「得白獺髓，雜玉與琥珀屑，當滅此痕。」即懸百金購致之。有富春漁人云：「此物知人欲取，則逃入石穴。伺其祭魚之時，獺有鬥死者，穴中應有枯骨，雖無髓，其骨可合玉舂為粉，噴於瘡上，其痕則滅。」和乃命合此膏。琥珀太多，乃差面有赤點如朱。逼而視之，更益其妍。諸嬖人欲要寵，皆以丹脂點頰，而後進幸。妖惑相動，遂成淫俗。

　　蜀甘后

　　蜀先主甘后，沛人也。生於微賤。里中相者云：「此女後當極貴。」及長，體貌特異。年至十八，玉質柔肌，態媚容冶。先主召入，致白綃帳中，於戶外望者，如月下聚雪。河南獻玉人高三尺，乃取玉人置后側。晝則講說軍謀，夕則擁后而玩玉人。常稱：「玉之所貴，比德君子。況為人形，而可不玩乎？」甘后與玉人潔白齊潤，觀者殆相惑亂。嬖寵者非惟嫉於甘后，亦妒於玉人也。

　　楊太真

　　楊太真以天寶四載七月冊為貴妃，次年七月，以妒悍忤旨，令高力士以單車送還楊銛宅。初出，上無聊，中官趨過者，或笞撻之，至有驚怖而亡者。力士因請召還。既夜，遂開大興坊，從太華宅以入。及曉，上見之殿內，大悅。貴妃拜泣謝過。因召兩市雜劇以娛之，諸姊進食作樂，自此恩遇日深。九載二月，以竊吹寧王紫玉笛忤旨，復放出宮。吉溫奏曰：「妃，婦人，無知識，有忤聖顏，罪當死。既蒙恩寵，只合死於宮中。陛下何惜一席之地，使其就戮？而忍使其取辱於外乎？」上為之憮然。中使張韜光送妃至宅，妃泣曰：「衣服之外，皆聖恩所賜。惟髮膚是父母所生。今當就死，無以謝上。」引刀剪髮一，附韜光以獻。上見之驚惋，遽使力士召歸。益嬖焉。妃既生蜀，嗜荔枝。南海味勝於蜀，乃令每歲馳驛以進，毋過宿，恐味敗也。故杜牧詩云：

　　「一騎紅塵妃子笑，無人知是荔枝來。」

　　御苑新有桃花千葉，帝親折一枝插於妃子寶冠。帝曰：「此花尤能助嬌態。」因呼為「助嬌花」。五月五日，上避暑，遊興慶池，與妃子晝寢。於水殿中，宮嬪輩憑欄倚檻，爭看雌雄二鸂瀬戲於水中。上時擁妃子於綃帳內，謂宮嬪曰：「爾等愛水中鸂瀬，爭如我被底鴛鴦！」秋八月，太液池有千葉白蓮數枝盛開，帝與貴戚宴賞，左右皆歎羨而已。帝指妃子示左右曰：「爭如我解語花！」

　　宮妓中有念奴者，有姿色，善歌唱，帝所鍾愛，未嘗一日離左右。每執板，當席顧盼。帝謂妃子曰：「此女妖麗，眼色媚人。每囀聲歌喉，則聲出於朝霞之上，雖鐘鼓笙竽，嘈雜而莫能遏。」

　　吳絳仙

　　煬帝幸江都，至汴。帝御龍舟，蕭妃乘鳳舸。一日，帝將登鳳舸，憑殿腳女吳絳仙肩，喜其柔麗，不與群輩齒，愛之甚，久不移步。絳仙善畫長蛾眉。帝色不自禁，回輦召絳仙，將拜婕妤。適絳仙下嫁玉工萬群，故已之。擢為龍舟首楫，號曰「崆峒夫人」。由是殿腳女爭效為長蛾眉。司宮吏日給螺子黛五斛，號為「蛾綠」。螺子黛出波斯國，每顆值十金。後征賦不足，雜以銅黛給之，獨絳仙得賜真螺黛不絕。帝每倚簾視絳仙，移時不去。顧內謁者曰：「古人言：『秀色若可飱。』如絳仙，真可療饑矣。」因吟《持楫篇》賜之曰：

　　「舊曲歌桃葉，新妝豔落梅。將身倚輕楫，知是渡江來。」

　　詔殿腳女千輩唱之。

　　帝至廣陵，備月觀行宮。有郎將自瓜州進合歡果。帝令小黃門以一雙馳騎賜吳絳仙，遇馬急搖解。絳仙拜賜，私附紅箋進上曰：

　　「驛騎傳雙果，君王寵念深。爭知辭帝裡，無復合歡心。」

　　帝歎曰：「絳仙真女相如，不獨貌也。」時越溪進耀光綾，綾文突起，有光彩。越人乘樵風舟，泛於石帆山下，收野繭繰之，繰絲女夜夢神人告之：「禹穴三千年一開，汝所得野繭，即江淹文集中壁魚所化也。絲織為裳，必有奇文。」織成，果符所夢，故進之。帝獨賜司花女洎絳仙，他姬莫預。

　　卓文君

　　卓文君姣好，眉色如望遠山，臉際常若芙蓉，肌膚柔滑如脂。為人放誕風流，故悅長卿之才而越禮焉。

　　長卿素患消渴疾，及悅文君之色，遂成錮疾。作《美人賦》欲以自刺，而終不能改，卒以此疾至死。

　　《瑯環記》：王吉夜夢一蟛蜞在都亭作人語曰：「明朝捨此。」吉異之，明使人候於都亭，而長卿至。吉曰：「此人文章當橫行一世。」天下因呼蟛蜞為長卿，卓文君一生不食蟛蜞。

　　王龍溪一門人，自稱有好色之疾。龍溪笑曰：「窮秀才抱著家中黃臉婆子，輒云好色，不羞死耶！」噫！必如長卿之於文君，值得一死。

　　王元鼎

　　元時，歌妓郭氏順時秀，姿態閒雅，雜劇為《閨怨》最高，駕頭諸旦本亦得體。劉時中以「金簧玉管，鳳吟鸞鳴」擬其聲韻。平生與王元鼎密。偶有疾，思得馬版腸充饌。元鼎殺所乘千金五花馬，取腸以供。都下傳為佳話。時中書參政阿魯溫尤屬意焉，因戲語曰：「我比元鼎何如？」對曰：「參政，宰相也。元鼎，才人也。燮理陰陽，致君澤民，則學士不及參政。嘲風弄月，惜玉憐香，則參政不如學士。」參政付之一笑而罷。

　　殺馬，《繡襦記》借作鄭元和事。元鼎情癡之名，遂為所掩。

　　龍子猶曾有四絕句詠其事云：

　　「駑馬爭如駿骨良，烹調一樣版腸香。千金何事輕拋擲，只為趨承窈窕娘。

　　五花名馬價無倫，欲媚香閨枉殺身。解道貴人而賤畜，愛姬換馬是何人。

　　驅馳曉夜百艱辛，不及閨中效一顰。好似吳宮媚西子，鐲鏤偏自賜功臣。

　　一心無計博餘歡，名馬刳腸勸一餐。饞口儻然思異味，不知何策膾人肝。」

　　何恢　潘炕

　　宋阮佃夫有寵於明帝。廬江何恢有妓張耀華，美而有寵。為廣州刺史，將發，要佃夫飲，設樂。見張氏悅而求之。恢曰：「恢可得，此人不可得也。」佃夫拂衣出戶，曰：「惜指失掌耶？」遂諷有司以公事彈恢。

　　內樞密使潘炕，字凝夢，河南人。有器量，家人未嘗見其喜怒。然嬖於美妾解愁，遂成疾。妾姓趙氏，其母夢吞海棠花蕊而生。頗有國色，善為新聲，及工小詞。蜀王建嘗至炕第見之，謂曰：「朕宮無如此人。」意欲取之。炕曰：「此臣下賤人，不敢以薦於君。」其實靳之。弟謂曰：「綠珠之禍，可不戒耶？」炕曰：「人生貴適意，豈能愛死，而自不足於心哉！」人皆服其有守。

　　何恢之惜耀華，潘炕之惜解愁，與石崇之惜綠珠，一轍耳。幸而為炕，不幸則為恢，尤不幸則為崇。雖然，死生榮辱，命也，出妻獻妾於以求免，去死幾何？恢、炕之義為正矣。即崇之辭孫秀，吾猶取之。

　　程一寧

　　程一寧，元順帝寵妃也。未得倖時，嘗於春夜登翠鸞樓，倚欄弄玉龍之笛。吹一詞云：

　　「蘭逕香銷玉輦蹤，梨花不忍負春風。綠窗深鎖無人見，自碾硃砂養守宮。」

帝忽於月下聞之，問宮人曰：「此何人吹也？」有知者對曰：「程才人所吹。」帝雖知之，未召也。及後夜，帝復遊此，又聞歌一詞曰：

　　「牙牀錦被繡芙蓉，金鴨香消寶帳重。竹葉羊車來別院，何人空聽景陽鐘。」

又繼一詞曰：

　　「淡月輕寒透碧紗，窗屏睡夢聽啼鴉。春風不管愁深淺，日日開門掃落花。」

歌中音語咽塞，情極悲愴。帝因謂宮人曰：「聞之使人能不悽愴？深宮中有人愁恨如此，誰得知乎？」遂乘金根車至其所。寧見寶炬簇擁，遂趨出叩頭俯伏。帝親以手扶之曰：「卿非玉笛中自道其意，朕安得至此？」乃攜手至柏香堂。命寶光天祿廚設開顏宴，進兔絲之膳，翠濤之酒；雩仙樂部坊奏鴻韶樂，列朱戚之舞，鳴雎之曲。笑謂寧曰：「今夕之夕，情圓意聚。然玉笛，卿之三青也，可封為圓聚侯。」自是寵愛日隆，改樓為「奉御樓」，堂為「天怡堂」。

　　按：順帝宮嬪進御無紀，佩夫人、貴妃印者不下百數。淑妃則龍瑞嬌、程一寧、戈小娥。麗嬪則張阿玄、支祁氏。才人則英英、疑香兒，尤其寵愛。所好成之，所惡除之，位在皇后之下，而權則重於禁闈。宮中稱為七貴云。

　　

　　以下女愛男


　　溫都監女

　　坡公之謫惠州也，惠有溫都監女，頗有色，年十六，不肯嫁人。聞坡公至，甚喜，謂人曰：「此吾婿也。」每夜聞坡諷詠，則徘徊窗外。坡覺而推窗，則其女逾牆而去。坡從而物色之，溫具言其然。坡曰：「吾當呼王郎與子為姻。」未幾，坡過海，此議不諧。及坡回惠日，其女已死，葬沙灘之側矣。坡悵然賦《孤鴻》，調寄《卜算子》云：

　　「缺月掛疏桐，漏斷人初靜。時見幽人獨往來，縹渺孤鴻影。驚起卻回頭，有恨無人省。揀盡寒枝不肯棲，寂寞沙洲冷。」

　　借鴻為喻，非真言鴻也。「揀盡寒枝不肯棲」，謂少擇偶不嫁。「寂寞沙洲冷」，指葬所也。此詞蓋惠州白鶴觀所作，或云黃州作。屬意王氏女，非也。

　　長卿氏曰：「人知朝雲為坡公妾，而不知此女乃真坡公妾也。坡公遷謫嶺外，婆娑六十老人矣。十六之女何喜乎？而心許之，且死之也。然坡公非當時鬚眉如戟，諸人所欲極力而殺之者哉。而一女子獨見憐，悲夫！」李和尚曰：「余獨悲其能具隻眼，知坡公之為神仙，知坡公之為異人，知坡公之外，舉世更無與兩，是以不得親近，寧有死耳。然則即呼王郎為婣，彼雖死亦不嫁。何者？彼知有坡公不知有王郎也！」

　　長沙義妓

　　義妓者，長沙人，不知其姓氏。家世娼籍，善謳，尤喜秦少遊樂府。得一篇，輒手筆占哦不置。久之，少游坐鉤黨南遷，道長沙，訪潭土風俗、妓籍中可與言者。或舉妓，遂往。少游初以潭去京數千里，其俗山獠夷陋，雖聞妓名，意甚易之。及睹其姿容既美，而所居復瀟灑可人，即京洛間亦未易得，咄咄稱異。坐語間，顧見几上文一編，就視之，目曰《秦學士詞》。因取竟閱，皆己平日所作者。環視無他文。少游竊怪之，故問曰：「秦學士何人也？」妓不知其少游，具道才品。少游曰：「能歌乎？」曰：「素所習也。」少游益怪曰：「樂府名家，無慮數百。若何獨愛此？不惟愛之，而又習之歌之，似情有獨鐘者。彼秦學士亦嘗遇若乎？」曰：「妾僻陋在此，彼秦學士京師貴人，焉得至此？即至此，豈顧妾哉！」少游乃戲曰：「若愛秦學士，徒悅其辭耳。使親見其貌，未必然也。」妓歎曰：「嗟乎！使得見秦學士，雖為之妾御，死復何恨！」少游察其誠，因謂曰：「若果欲見之，即我是也。以朝命貶黜，道經於此。」妓大驚，色若不懌者。稍稍引退，入告母媼。媼出設位，坐少游於堂，妓冠帔立階下，北面拜。少游起且避。媼掖之坐，以受拜。已乃張筵，飲虛左席，示不敢抗。母子左右侍觴。酒一行，率歌少游詞一闋以侑之。卒飲甚歡，比夜乃罷。止少游宿。衾枕席褥，必躬設。夜分寢定，妓乃寢。平明先起，飾冠帔，奉沃匜，立帳外以俟。少游感其意，為留數日。妓不敢以燕情見，愈加敬禮。將別，囑曰：「妾不肖之身，幸侍左右。今學士以王命不可久留，妾恐貽累，又不敢從行，惟誓潔身以報。他日北歸，幸一過妾，妾願畢矣。」少游許之。

　　一別數年，少游竟死於藤。妓自與少游別，閉門謝客，獨與媼處。官府有召，辭不獲，然後往，誓不以此身負少游也。一日，晝寢寤，驚曰：「吾與秦學士別，未嘗見夢。今夢來別，非吉兆也。秦其死乎？」亟遣僕沿途覘之，數日得報。乃謂媼曰：「吾昔以此身許秦學士，今不可以死故背之。」遂衰服以赴，行數百里，遇於旅館。將入，門者禦焉。告之故，而後入臨其喪，拊棺繞之三週，舉聲一慟而絕。左右驚救之，已死矣。

　　千古女子中愛才者，溫都監女、長沙妓二人而已。而長沙妓以風塵浪宕之質，一見少游，遂執婦道終身，尤不易得。雖曰貞妓可也。柳耆卿不得志於時，乃傳食妓館。及死，諸為醵錢葬之樂游原上。每春日踏青，爭以酒酹之，謂之弔柳七。諸妓亦知憐才者，惟不若二女子之甚耳。鄭畋少女，好囉隱詩，常欲委身焉。一日隱謁畋，畋命其女隱簾窺之。見其寢陋，遂終身不讀江東篇什。畋女愛貌者也，非真愛才者也。子猶氏曰：「不然，昔白傅與李贊皇不協，每有所寄文章，李緘之一篋，未嘗啟視，曰：『見詞翰則回吾心矣。』鄭女終身不讀江東篇什，亦是恐回心故也。乃真正憐才者乎！」

　　王巧兒

　　王巧兒歌舞顏色稱於京師。陳雲嶠與之狎，王欲嫁之。其母密遣其流輩開喻曰：「陳公之妻，乃鐵太師女，妒悍不可言。爾若歸其家，必遭凌辱矣。」王曰：「巧兒一賤娼，蒙陳公厚眷，得侍巾櫛，雖死無憾。」母知其志不可奪，潛挈家僻所，陳不知也。

　　旬日後，王密遣人謂陳曰：「母氏設計置我某所。有富商約某日來，君當圖之。不然，恐無及矣。」至期，商果至。王辭以疾，悲啼宛轉。飲至夜分，商欲就寢，乃撫其肌膚皆損，遂不及亂。既五鼓，陳宿構忽剌罕赤撻搏商，欲赴刑部處置。商大懼，告陳公曰：「某初不知，幸寢其事，願獻錢二百緡，以助財禮之費。」陳笑曰：「不須也。」遂厚遺其母，攜王歸江南。陳卒，王與正室鐵，皆得守其家業，人多所稱述云。

　　真鳳歌

　　真鳳歌，山東名妓也，善小唱。彭應堅為沂州同知，確守不亂。真恃機辯圓轉，欲求好於彭。一日大雪，起會客，深夜方散。真托以天寒不回，直造彭室，彭竟不辭。由是情好甚密。見《青樓集》。

　　南都妓

　　太倉監生張某，嘉靖壬子應試南都，與院妓情好甚暱。張約，倘得中式，當為贖身。妓亦願從良，明誓頗堅。

　　妓復接一徽友，豪富擬於陶朱。先用重貲買得字眼，懸於汗巾角上。飲酒沉醉歸寢，將汗巾置枕席下，天明忘取而去。妓簡點牀褥得之，發其封，重疊印記甚密。妓素識字，知為關節也，謹藏於篋中。薄暮，徽友復來，覓汗巾不得，願出厚賞。妓堅諱不露，佯令女奴輩遍索室中，竟無形影，悒怏而回。

　　妓遣僕呼張至，舉字眼授之。張如式書卷中，遂得登科。因取妓為妾。後生一子，主家政，與張諧老焉。事出《涇林雜記》。

　　馬瓊瓊

　　朱端朝，字廷之。宋南渡後，肄業上庠，與妓馬瓊瓊者往來。久之，情愛稠密。馬屢以終身之托為言，朱雖口諾，而心不諾之。蓋以妻性嚴謹，不敢主盟，非薄倖也。

　　端朝文華富贍，瓊瓊知其非久於白屋者，遂傾心事之。凡百費用，皆為辦給。時秋試高中，捷報之來，瓊瓊大出犒賞。及春闈省試，復中優等。以策語過激，遂置下甲，注授南昌尉。瓊瓊懇曰：「妾風塵卑末，荷君不棄。今幸榮登仕版，行將雲泥隔絕。忍使妾之一身，終淪棄乎？倘獲脫此業緣，永執箕帚，受賜於君，誠不淺淺。君內政雖嚴，妾自能小心承順。且妾箱篋稍充，若與力圖去籍，亦未為難。」端朝曰：「去籍易耳。但內子非能容人者，設能相容，何待今日？既汝中心誠懇，沮之則近無情，從之則虞有辱。容先入數語探之。如其不從，亦無策矣。」因乘間謂其妻曰：「我久居學舍，急於干祿，豈得待數年之闕。近得一官，實出妓子馬瓊瓊所賜。其人柔順恭謹，今欲委身於我。若脫彼風塵，此亦仁人酬德之事也。」其妻曰：「君意已決，亦復何辭。」端朝喜出望外，即以報瓊。於是宛轉脫瓊瓊籍，挈之歸家。

　　既至門，與正室一見如故。端朝藉其所攜，家道稍豐。因整理一區，中闢東西二閣，東居正室，而瓊瓊處於西閣。如是三載，闕期已滿，迓吏前至。端朝以路遠俸薄，不肯攜累，乃單騎赴任。將行，置酒與東、西閣相宴。因屬曰：「此去或有家信來往，二閣止混同一緘，復書亦如之。」

　　既到南昌，參州交印。人事方畢，而巡警繼至。倏經半載，乃得家信，止東閣有書，而西閣無之。端朝亦不介意，復書中但諭東閣以寬容之意。瓊瓊聞書至，不及見，疑之，請於東閣。東閣言頗不順。西閣乃密遣一僕以往。端朝開緘，絕無一字，止見雪梅扇面而已。後寫一詞，名《減字木蘭花》云：

　　「雪梅妒色，雪把梅花相抑勒。梅性溫柔，雪壓梅花怎起頭。芳心欲訴，全仗東君來作主。傳語東君，早與梅花作主人。」

　　端朝詳味詞意，知為東閣所抑，自是坐臥不安，每思棄官歸隱。蓋以僥倖一官，皆西閣之力，不忘本也。後竟託疾解綬。

　　既抵家，而二閣相與出迎，深怪其未及書考，忽作歸計。叩之不答。旋命置酒，會二閣而言曰：「我羈身千里，所望二閣在家和順，使我居官少安。昨見西閣所寄梅扇，後詞云云，讀之使人不遑寢食，吾安得而不歸哉！」東閣乃曰：「君且與妾判斷此事，據詞中所說，梅雪是非安在？」端朝曰：「此非口舌所能剖判。」因索紙筆，作《浣溪沙》一闋云：

　　「梅正開時雪正狂，兩般幽韻孰優長？且宜持酒細端詳。梅比雪花多一出，雪如梅蕊少些香。花公非是不思量。」

　　自後二閣歡會如初，而端朝亦不復出仕矣。

　　李師師

　　道君幸李師師家，遇周邦彥先在焉。知道君至，匿於牀下。道君自攜新橙一顆，云江南初進來。遂與師師謔語。邦彥悉聞之，隱括成《少年游》云：

　　「並刀如水，吳鹽勝雪，纖手破新橙。錦幄初溫，獸香不斷，相對坐調笙。低聲問，向誰家宿？城上已三更。馬滑霜濃，不如休去，直是少人行。」

　　李師師因歌此詞。道君問誰作，師師奏曰：「周邦彥詞。」道君大怒，坐朝語蔡京云：「開封府監稅官周邦彥者，聞課稅不登，如何京尹不按發來？」蔡京罔知所以，奏云：「容臣退朝，呼京尹叩問，續得復奏。」京尹至，蔡以御前聖旨諭知。京尹云：「惟周邦彥課增羨。」蔡云：「上意如此，只得遷就。」

　　將上，得旨：「周邦彥職事廢弛，可日下押出國門。」

　　隔一二日，道君復幸李師師家。不見師師，問之，知送周監稅。道君方以邦彥出國門為喜。既至不遇，坐久，至更初始歸。愁眉淚睫，憔悴可掬。道君怒云：「汝從何往？」師師奏：「臣妾萬死，知周邦彥得罪，押出國門，略致一杯酒相別，不知得官家來。」道君問：「曾有詞否？」李奏云：「有《蘭陵王》詞。」道君云：「唱一遍看。」李奏云：「容臣妾獻一觴，歌此詞為官家壽。」乃歌云：

　　「柳陰直，煙裡絲絲弄碧。隋堤上，曾見幾番，拂水飄綿送行色。登臨望故國。誰惜京華倦客。長亭路，年去歲來，應折柔條過千尺。閒尋舊蹤跡，又酒趁哀弦，燈照離席。梨花榆火催寒食。愁一箭風快，半篙波暖，回頭迢遞便數驛。望人在天北。淒惻，恨堆積。漸別浦瀠洄，律堠岑寂。斜陽冉冉春無極。念月榭攜手，露橋吹笛。沉思前事，似夢裡，淚暗滴。」

　　曲終，道君大喜，復召為大晟樂正。後官至大晟樂府待制。

　　長卿氏曰：「道君以一詞而遂美成，復以一詞官之，好名耶，好才耶？曰，好色耳。天子與貧士爭風塵一席之歡而不敵，情固有別腸耶？嗚呼！若李師師者，可云有情，亦可云無賴者也。當時師師家有二邦彥：一周美成，一李士美，皆道君狎客。士美因而為宰相。吁！君臣遇合於倡優下賤之家，國之安危治亂，可想而知矣。」

　　《宣和遺事》載：宣和五年七夕，道君幸李師師家，留宿。臨別約再會。乃解龍鳳鮫直系為信。都巡官賈奕，師師結髮之婿也。深妒其事，題《南鄉子》詞云：

　　「閒步小樓前，見個佳人貌似仙。暗想聖情渾似夢，追歡，執手蘭房恣意眠。一夜說盟言，滿掬沉檀噴瑞煙。報道早朝歸去晚，回鑾，留下鮫當宿錢。」

　　次夜道君復至，得詞於妝盒，笑而袖之。後謫賈奕為廣南瓊州司戶。然則道君之醋，非止一呷矣。

　　鍾夫人

　　王渾妻鍾夫人，每嘗卿渾，渾曰：「詎可爾。」妻曰：「憐卿愛卿，是以卿卿；我不卿卿，誰當卿卿？」

　　

　　以下男女相愛


　　樊事真

　　樊事真者，京師名妓也，周仲宏參議嬖之。周歸江南，樊飲餞於齊化門外。周曰：「別後善自保持，毋貽他人之誚。」樊以酒酹地而言曰：「妾若相負者，當刳一目以謝君。」無何，有權豪子來。其母既迫於勢，又利其財。樊始毅然，終不獲已。後周至京師，樊語曰：「別後非不欲保持，卒為豪勢所逼。昔日之誓，豈徒設哉！」乃抽金篦刺左目，血流盈地。周為之駭然，因歡好如初。好事者編《金篦刺目》雜劇行於世。見《青樓集》。

　　使金篦之刺，移於權豪子相逼之時，則舊約可無負矣。然使周仲宏為李十郎者，不枉卻一刺乎！周來而刺，刺而周駭然，情昵益篤，樊蓋善用刺者也。羅夫人一刺，而房公終身不畜妾。樊殆襲其智乎？若世所傳汧國夫人剔目勸讀，則借用樊事耳。

　　般般醜

　　般般醜姓馬，字素卿。善詞翰，達音律，馳名江湘間。時有劉廷信者，南臺御史劉廷翰之族弟，俗呼曰「黑劉五」，落魄不羈，工於笑談，天性聰慧。至於詞章，信口成句，而街市俚近之語，變用新奇，能道人所不能道者。與馬氏各相聞而未識。一日相遇於道，偕行者曰：「二人請相見。」曰：「此劉五舍也。此即馬般般醜也。」見畢，劉熟視之，曰：「名不虛得。」馬氏亦含笑而去。自是往來甚密，所賦樂章極多。

　　丘長孺

　　丘長孺，名坦，楚麻城世家子。性喜豪華，尤工詩字。其姊丈劉金吾，亦崇、愷之亞也。先是吳中凌尚書云翼，以坑儒掛彈章。長子廷年，官錦衣都中，行金求免。劉以僚誼，貸之數千。已而，兩人者皆罷歸。時吳中女優數隊，白姓最著。其行六者善生，號為「六生」，聲色冠絕一時，凌與狎焉。聞劉有游吳之興，度必取償，乃先居六生為奇貨。劉既至，六生以家姬佐酒，清歌一發，四座無聲。劉驚喜欲狂，願須臾獲之，不復計明珠幾斛。凌俟其行有日，雜取玩器輔六生以往，劉為焚券而去。劉本粗豪，第欲誇示鄉人，無意為金屋置也。比歸日，索六生歌娛客。楚人不操吳音，惟長孺能。以故長孺以六生遂以知音成密契。每在夕，目授心許，恨開籠之無日也。久之，劉意益怠，長孺乃乘間請償金，如凌準數而納六生為側室。劉亦浮慕俠名，即日遣贈。長孺大喜過望，自謂快生平所未足。而六生亦曰：「吾得所天矣。」

　　居無何，客或言此兩人先有私者。劉怒氣勃發，疾呼六生來訊，不服，鴆之。長孺適在鄉，聞報馳馬亟歸，哀乞其屍。劉憤然曰：「人可贈，屍不可索得也。」長孺致五百金贖之以歸。面如生，惟右手握固。長孺親擘之乃開。掌中有小犀盒，盒內藏兩人生甲及發一縷。蓋向與長孺情誓之物也。長孺痛恨，如刳肝肺。乃抱屍臥，凡三宿，始就殮。殮殯俱極厚。事畢，哀思不已。曰：「吾見六生姊娣，猶見六生耳。」乃攜千金至吳下，迎白二，同棲於張氏之曲水堂下。復進其妹十郎。十學謳於二，故相善。兩姬感丘郎情重，願為峨皇之從。事未成，而十郎適以謔語取怒於居亭主人。主人漏言於白氏，白乃率其黨百人，伺長孺早出，突入其舍，於衾帷中赤體劫兩姬去。長孺恚甚，將訟之長洲江令。令楚產也。長孺謀之朱生。朱生曰：「徐之，且不必然。」乃以危言動白氏，俾以二歸長孺，而薄其聘。長孺乃罷。

　　又數年，劉金吾有姻家為雲間司李，乃復為吳下游。而白老適坐盜誣，丐劉為雪。事定，具觴樓船中，使十郎稱謝，因留宿。中夜，十郎訊及長孺。劉曰：「吾妹婿也。」十郎談及往昔，泣下不止。劉慰曰：「無傷，在我而已。」乃密戒舟人掛帆。覺而追之，則在京口矣。白夫婦叩頭固請，劉曰：「汝女與丘公，有語在前，吾當成之。今償汝百金，多則不可。」夫婦持金哭而返。劉竟攜十郎歸楚，送長孺家，曰：「吾以謝六生之過。」

　　子猶氏云：「余昔年游楚，與劉金吾、丘長孺俱有交。劉浮慕豪華，然中懷麟介，使人不測。長孺文試不偶，乃投筆為游擊將軍。然雅歌賦詩，實未能執殳前驅也。身軀偉岸，袁中郎呼為『丘胖』。而恂恂雅飾，如文弱書生。是宜為青樓所歸矣。白二墓在城外之五里墩，而十郎竟從開閤之命。蓋十郎性輕，遇人輒啼。少時，屬意洞庭劉生，強使娶己。及度湖，遂淒然長歎。年餘復歸於白。未三月，遂為金吾掠去，依二以居。二死而遂去之。楊花水性，視二固不侔矣。長孺夫人，即金吾娣，亦有文。所著有《集古詩》及《花園牌譜》行於世。

　　范笏林

　　范生牧之，名允謙，號笏林，華亭世家子也。年少舉於鄉。生而頎廣額，頤頰而下小削，目瞳清熒，骨爽氣俊，不甘處俗。華亭世冑，出必鮮怒，錦衣狐裘，舞於車上，童子駢肩而隨，簪玉膏沐，如婦女之麗。牧之見之，往往內愧肉動，毛孔蝟張，輒障面去。居恒單衫白袷，著平頭弁，與諸少年頡頏而游。游遇豪貴人，牧之欠抑唯諾，陽嗛不敢言。眾以為寒酸，意狎之，牧之乃快。或坐客小覺，則牧之飄風逝矣。性嗜書，無所不讀，能跳梁翰墨間。客非韻，斥門者不納。納必以名香、清酒為供。或宴語夜央，童子更燭割炙，復張具如客初至時。屋下雞鳴，猶聞鼓琴落子聲。由是四方之客日益集，而雜賓亦稍稍得進。未幾，杜生之事起。杜生者，妓女也。以風態擅名，慷慨言笑，自題女俠。與牧之一遇於閶門，目注久之，退而執手歎曰：「吾兩人得死所矣！君勝情拔俗，余亦俠氣籠霄。他日枕骨而葬太湖之濱，誓令墓中紫炁射為長虹，羞作腼腆女兒。」下指鴛鴦，上陳雙鵠。言罷，大泣。眾驚其不祥。嗣後淹繫旬月，無反顧意，毀頓精神，廢輟家政。客乃有為文告神以絕牧之者。牧之答曰：「僕聞虧名為辱，虧形次之。諸君子具當世賢者。僕雖不才，忝惠莊之遇舊矣。諸君子一旦攝齊束帶，矢之神前，擊鐘伐鼓，以絕鄙人。一時觀者莫不駭遽狂走，謂僕當得夷族之禍，以至於此。甚而造作端末，飛流短長，筆之隃糜，付之尸祝，無煩簡考，遽定爰書，不須左驗，遂成文案。是忠告之義，同於擿觖，捃摭之過，近於文致。使僕不能捨生於覆載，強息於人世，辱云甚矣！僕亦何人，其能甘之？惟有蹈東海而死耳！」牧之既深情，膠黏不解，而復為諸客所激，若圓石遇坂，轉觸轉下，勢不得不與俱盡。會太守窘杜生，出辱之庭。牧之忍愧，以身左右翼，多卑詞。太守徘徊，不令下鞭，然終不許牧之以一妓女燼，黜賣杜為賈婦。牧之佯諾，陰使人贗為山西賈，得之以藏於別第，俄載而與俱長安。居長安邸，不三月，牧之病肺死。牧之既死，杜生敕家人裝其喪歸，而以身從。杜入舟，忽忽微歎，間雜吟笑，如無意償范者。至江心，命具浴。浴罷更衣，左手提牧之宣和硯，右手提棋楸，一躍入水。左右驚視，不能救。初見髮二三尺許，浮沉旋瀾中。已復颺起紫衣裾半褶，復轉睫間，而生杳然沒矣。

　　杜不死，范之親黨能置之度外乎？與其死於濁手，不若死於清波也。河伯有知，當為生招笏林。笏林有知，喜無太守之窘、諸客之激，含笑相從，永以為好。而俗子猶笑笏林以情死。噫！不死於情者，將不死乎！

　　情史氏曰：「情生愛，愛復生情。情愛相生而不已，則必有死亡滅絕之事。其無事者，幸耳！雖然，此語其甚者，亦半由不善用愛，奇奇怪怪，令人有所籍口，以為情尤。情何罪焉？桀、紂以虐亡，夫差以好兵亡，而使妹喜、西施輩受其惡名，將無枉乎？夫使止於情愛，亦匹夫之日用飲食。令生命不逢夭折，何至遂如范笏林者？又況乎天下之大，幹以萬事，翼以萬夫，令規模不改，雖華清結綺，紅粉如雲，指為靈囿中之鹿鳥，亦何不可！




第七卷

　　情癡類

　　眇娼

　　娼有眇一目者，貧不能自贍。乃計謀與母西遊京師。或止之曰：「京師，天下之色府也，若目兩，猶恐往而不售，況眇一焉。其瘠於溝中矣！」娼曰：「諺有之：『心相憐，馬首圓。』以京師之大，豈知無我儷者？」遂行。抵梁，舍濱河逆旅。

　　居一月，有少年從數騎出河上，見而悅之，為留飲宴。明日復來，因大嬖，取置別第中。謝絕姻黨，身執爨以奉之。娼飯，少年亦飯。娼疾不食，少年亦不食。囁嚅伺候，曲得其意，唯恐或不當也。有書生嘲之，少年忿曰：「自余得若人，還視世之女子，無不餘一目者。夫佳目，得一足矣，又奚以多為！」見《淮海集》。

　　秦少游云：「夫播糠瞇目，則天地四方易位。」世之以惡為美者多矣，何特眇娼之事哉！

　　啞娼

　　楊維禎云：錢塘娼家女，有美而啞者。教以琶、箏、箜篌，及七盤舞蹈之技，靡不精審。即笄，貌益揚，藝益工。京師有大木賈過焉，求見，即大喜，倍價聘之。左右曰：「娼以聲取悅，啞而倍價以聘，何過愚？賈笑曰：「婦類以長舌敗人之家，內讒寢，而後家可長。予聘無長舌，不聘工歌。」遂挾之歸京師。

　　賈侍姬百十人，聞啞娼至，皆掩口胡盧之。未幾，啞娼寵顓門，賈一飲食，非啞娼不甘。啞娼亦心自語曰：「不聾啞，不家娜。」侈然自隆重，宴享非尊右不居，服飾非珍珠不御。諸姬雖心忌，又咸德其不能言皂白於主，故又心幸之。見《楊鐵崖集》。

　　楊維禎曰：「使啞娼才色，工之以語言文章，則所遇未必爾。借有之，求其終身榮者寡矣。」情主人曰：「此鐵崖寓言，以當三緘之銘。」

　　老妓

　　馬守真，字月嬌，小字玄兒。行四，故院中呼四娘。以善畫蘭，號湘蘭子。少負重名，為六院冠冕。晚年意氣益豪，日費不貲，家漸耗。

　　有烏陽少年某，游太學。慕姬甚切，見不自持，留姬家不去。俄聞門外索逋者聲如哮虎，立為償三百緡，聽使去。姬本俠也，見少年亦俠，甚德之。少年昵姬，欲諧伉儷，指江水為誓。大出裹蹄，治耀首之飾。買第秦淮上，用金錢無算。而姬擊鮮為供具，僕馬費亦略相當。是時姬年正五十，少年春秋未半也。錦衾角枕相嬿婉，久而不少覺姬老，娶姬念益堅。姬笑曰：「我門前車馬如此，嫁商人且不堪。外聞以我私卿，猶賣珠兒絕倒不已。寧有半百青樓人，才執箕帚作新婦耶？」少年戀戀無東意。祭酒聞之，施夏楚焉。始怏怏去。

　　王百穀云：「嘉靖間，海宇清謐，金陵最稱饒富，而平康亦極盛。諸姬著名者，前則劉、董、羅、葛、段、趙，後則何、蔣、王、楊、馬、褚，青樓所稱十二釵也。馬姬高情逸韻，濯濯如春柳聞鶯。吐辭流盼，巧伺人意。諸姬心害其名，然自顧皆弗若。以此聲華日盛，凡游閒子，沓拖少年，走馬章臺街者，以不識馬姬為辱。油壁障泥，雜沓戶外。池館清疏，花石幽潔。曲室深閨，迷不可出。教諸小鬟寧梨園子弟，日為供帳燕客，羯鼓、琵琶聲，與金縷紅牙相間，北斗闌干掛屋角猶未休。雖纏頭錦堆牀滿，而鳳釵榴裙之屬，嘗在子錢家。以贈施多，無所積也。祠郎有墨者，以微譴逮捕之。攫金半千，未厭，捕愈急。余適過其家，姬披髮徒跣，目哭皆腫。客計無所出，將以旦日白衣冠送之秦淮。會西臺御史索余八分書，謂為居間，獲免。姬歎：「王家郎，有心人哉！」欲委身於我，余謝。姬念我無人爬背，意良厚。然我乞一丸茅山道士藥，豈欲自得姝麗哉。脫人之厄，而因以為利，去厄之者幾何？古押衙而在，匕首不陷余胸乎！由是不復言歸我，而寸腸綢繆固結不解。亦惟余與姬同心相印，舉似他人，不笑即唾耳。姬與余有吳門煙月之期，幾三十載未償。歲甲辰秋日，值余七十初度。姬買樓船，載嬋娟，十十五五，客餘飛絮園，置酒為壽。絕纓投轄，履舄繽紛。四座填滿，歌舞達旦。殘脂剩粉，香溢錦帆，涇水彌，月姻熅，自夫差以來所未有。吳兒嘖嘖誇盛事，傾動一時。計余別姬，凡十六年，姬年五十七矣。容華雖小減於昔，而風情意氣如故。唇膏面藥，香澤不去手，髮如雲，猶然委地。余戲調：「卿雞皮三少若夏姬，惜余不能為申公巫臣耳。」

　　余曾見閶門一老嫗，年近六十矣，甲乙二少年爭嬖之。嫗夫死，甲為殯，頗有費。事畢，欲迎嫗歸。嫗沽酒與乙為別。乙涕泣不已，去，遂自縊。天下事盡有不可解者。

　　蜀王衍

　　衍好裹小巾，其尖如錐。宮妓多衣道服，簪蓮花冠，施脂粉夾臉。號「醉妝」。衍作《醉妝詞》云：

　　「這邊走，那邊走，只是尋花柳。那邊走，這邊走，莫厭金杯酒。」

　　衍好私行，往往宿娼家酒樓，索筆題曰：「王一來去。」恐人識之，乃禁百姓不得戴小帽。

　　人主何色不可致，而眷一婦。即眷之，亦豈不可召納，而宿於娼樓，癡甚矣。從來人主宿娼樓者，惟獨王衍、宋道君二人。衍是流水闝，道君是爭風闝。然兩人皆致喪國，可不戒哉！

　　宋子京

　　宋子京嘗宴於錦江，偶微寒，命索半臂，諸妓各送一枚。公慮有厚薄之嫌，訖不服，忍冷以歸。

　　使諸妓相愛，聞其負冷，反傷其心。萬一致疾，當如之何！

　　荀奉倩

　　荀奉倩與婦至篤。冬月，婦病熱，乃出中庭，自取冷還，以身熨之。

　　韋生

　　吳下韋生，貌劣而善媚。於冬月宿名妓金兒家。妓每欲用餘桶，韋輒先之，候桶暖，方使來坐。

　　陳體方

　　吳中陳體方，以詩名。有妓黃秀雲，性黠慧，喜詩。謬謂體方曰：「吾必嫁君。然君家貧，乞詩百首為聘。」體方信之，苦吟至六十餘章，神竭而歿。其詩情致清婉。方苦吟時，人多笑其老髦被紿，而欣然每誇於人，以為奇遇。

　　體方死而有知，猶必吟完百首。秀雲死亦必相從。不然，體方亦必以賴婚訟於地下主者。

　　洛陽王某

　　王某，洛陽人，寓祥符，以販木為業，與妓者唐玉簪交狎。唐善歌舞雜劇，事其曲盡慇懃，為之迷戀，歲遺白金百兩。周府郡王者，人稱鼓樓東殿下，以居址得名。雅好音樂。聞玉簪名，召見，試其技而悅之。以厚價畀其姥，遂留之。某悲思成疾，賂府中出入之嫗，傳語妓云：「倘得一面，便死無恨，盍亦求之。」妓乘間為言，殿下首肯。且戲云：「須淨了身進來。」嫗以告某，某即割勢，幾絕，越三月始痊。上謁殿下，命解衣視之，笑曰：「世間有此風漢。既淨身，就服事我。」某拜諾。遂使玉簪立門內見之，相向嗚咽而已。殿下與貲千金，歲收其息焉。事見《說聽》。

　　相愛，本以為歡也。既淨身矣，安用見為？噫！是乃所以為情也。夫情近於淫，而淫實非情。今縱欲之夫，獲新而置舊；妒色之婦，因婢而虐夫。情安在乎？惟淫心未除故耳。不留他人餘歡之地，而專以一見為快。此一見時，有無窮之情。此一見後，更無餘情。情之所極，乃至相死而不悔，況淨身乎！雖然，謂之情則可，謂之非癡則不可。

　　樂和

　　南宋時，臨安錢塘門外樂翁，衣冠之族。因家替，乃於錢塘門外開雜貨鋪。有子名和，幼年寄養於永清巷舅家。舅之鄰喜將士，有女名順娘，少和一歲。二人因同館就學。學中戲云：「喜樂和順，合是天緣。」二人聞之，遂私約為夫婦。

　　久之館散，和還父處，各不相聞。又三年，值清明節，舅家邀甥掃墓，因便游湖。杭俗湖船男女不避。適喜家宅眷亦出遊，會於一船。順娘年已十四，姿態發越，和見之魂消。然一揖之外，不能通語，惟彼此相視，微微送笑而已。和既歸，懷思不已，題絕句於桃花箋云：

　　「嫩蕊嬌香鬱未開，不因蜂蝶自生猜。他年若作扁舟侶，日日西湖一醉回。」

　　題畢，折為方勝，明日攜至永清巷，欲伺便投之順娘。徘徊數次，而未有路。聞潮王廟著靈，乃私市香燭禱焉。焚楮之際，袖中方勝偶墜火中。急簡之，已燼，惟餘一侶字。侶者雙口，和自以為吉征也。步入碑亭，方凝思間，忽見一老叟，衣冠甚古，手握團扇，上寫姻緣二字。和問曰：「翁能算姻緣之事乎？」叟云：「能之。」因詢年甲，於五指上輪算良久，乃曰：「佳眷是熟人，非生人也。」和云：「某正擬一熟人，未審緣法如何？」叟引至八角井邊，使和視井中有緣與否。和見井內水勢洶湧，如萬頃汪洋，其明如鏡。中有美女，年可十六七，紫羅杏黃裙，綽約可愛。細辨，乃順娘也。喜極往就，不覺墜井，驚覺乃夢耳。查碑文：其神石瑰，唐時捐財築塘捍水，沒為潮王。和意夢中所見叟即神也。還告諸父，欲往請婚。父謂盛衰勢殊，徒取其怒。再請舅，舅亦不許。和大失望，乃紙書牌位，供親妻喜順娘。晝則對食，夜置枕旁，三喚而後寢。每至勝節佳會，必整容出訪，絕無一遇。有議婚者，和堅謝之，誓必俟順娘嫁後乃可。而順娘亦竟蹉跎未字。

　　又三年，八月，因觀潮之會，和往江口，巡視良久。至團圍頭，遙見席棚中喜氏一門在焉。乃推身人叢，漸逼視之。順娘亦覺，交相注目。忽聞喧言潮至，眾俱散走。其年潮勢甚猛，如水城數丈，頃刻逾岸，順娘失足墜於潮中。和驟見哀痛，意不相捨，倉皇逐之，不覺並溺。喜家夫婦急於救女，不惜重賂。弄潮子弟，競往撈救。見紫羅衫杏黃裙浮沉浪中，眾掖而起，則二屍對面相抱，喚之不蘇，拆之亦不解。時樂翁聞兒變，亦蹌攘而至，哭曰：「兒生不得吹簫侶，死當成連理枝耳。」喜公怪問，備述其情。喜公恚曰：「何不早言，悔之何及。今若再活，當遂其願也。」於是高聲共喚，逾時始蘇，毫無困狀，若有神佑焉。喜公不敢負諾，擇日婚配。事見《小說》。

　　一對多情，若非得潮神撮合，且為情死矣。

　　尾生

　　尾生與女子期於梁，女子不來，水至不去，抱梁柱而死。

　　子猶曰：「此萬世情癡之祖。」

　　傅七郎

　　傅七郎者，蘄春人。其第二子曰傅九，年二十九歲，好狎游,常為倡家營辦生業，遂與散樂林小姐綢繆，約竊負而逃。林母防其女嚴緊，志不能遂。淳熙十六年九月，因夜宿，用幔帶兩條接連，共縊於室內。明日母告官，驗實收葬。

　　紹熙三年春，吉州蘇客逢兩人於秦州酒肆，為主家李氏當罏共役。蘇頃嘗識傅，問其去鄉之因，笑而不答。蘇買酒飲，散，明日再往尋之，主人言：傅九郎夫妻在此相伴兩載，甚是諧和。昨晚偶一客來，似說其宿過，羞愧不食，到夜同竄去，今不復可詢所在也。

　　相傳吳郡昔有一人，犯大辟，其人愚甚，臨刑求救於劊子。劊子紿之曰：「汝但安心，俟午刻流星起時，我喚汝急走，當解汝縛，汝便疾奔遠去。我取他人斬之以代汝。」其人信之。及期下刀，鄶子連喚急走，其人遂狂奔，晝夜不息，直至陝西，為人傭工。主家為之娶婦。凡數年，稍成家矣。忽念劊子釋放之恩，囊數金至吳下，夜叩其門，欲以報之。劊子叩其姓名。大駭曰：「汝已死，何得復來？」其人猶致謝再三。劊子為道其實，遂寂然無聲。乃呼伴啟門視之，囊金在焉，人已滅矣。方知叩門者乃魂也。向認為真已釋放，魂喜極而去，遂如真形，一點破則散矣。傅與林苦於防閒，認真謂死在一處，無異生時。則其魂之聚而不散，為人當罏共役，又何疑焉。夫果聚而不散，無異生時，則死賢於生矣。雖謂之不癡可也。

　　王生陶師兒

　　淳熙初，行都角妓陶師兒，與蕩子王生狎，甚相眷戀。為惡姥所間，不盡綢繆。一日，王生拉師兒游西湖，惟一婢一僕隨之。尋常游湖者，逼暮即歸。是日王生與師兒有密誓，特故盤桓，比夜達岸，則城門鎖不可入矣。王生謂僕曰：「月色甚佳，清泛不可再。」市酒肴復遊湖中。迤更闌，舉舟倦寢。舟泊淨慈寺藕花深處，王生、師兒相抱投入水中。舟人驚救不及而死。都人作「長橋月、短橋月」以歌之。其所乘舟，竟為棄物，經年無敢登者。

　　居無何，值禁煙節序。士女闐沓，舟發如蟻。有妙年者，外方人也。登豐樂樓，目擊畫舫紛紜，起夷猶之興，欲買舟一遊。會日已亭午，雖蓮舫漁艇，亦無泊崖者，止前棄舟在焉。人有以王、陶事告者，妙年笑曰：「大佳，大佳，正欲得此！」即具杯饌入舟，遍遊西湖，曲盡歡而歸。自是人皆喜談，爭求售之，殆無虛日，其價反倍於他舟。事載《名姬傳》。

　　死後值錢者，惟楊太真襪、陶師兒舟。然襪以色貴，舟以情貴。

　　漢成帝（再見）

　　成帝既立趙後，其弟昭儀尤嬖，帝誓無他幸。昭儀聞許美人生子，大恚曰：「陛下常自言約不負汝，今美人有子，負約謂何？」乃以手自搗，以頭擊壁戶柱。帝曰：「約以趙氏，故不立許氏，使天下無出趙氏上者。毋憂也。」後從牀上自投地，啼泣不食，帝亦不食。使中黃門靳嚴持綠囊書，予許美人，戒曰：「美人當有以授汝，受來置飾室中簾南。」美人以篋一盒，盛所生兒，緘封，及綠囊報書予嚴，嚴置飾室中簾南去。帝與昭儀坐，使客子解篋緘，未竟，遣出。帝自閉戶，獨與昭儀在。須臾開戶，呼客子將緘封篋推置屏風東。告掖庭獄丞籍武陵：「中有死兒，埋之，勿令人知。」有中宮史曹宮，御幸有娠，生子，並子母殺之。凡掖庭中御幸生子者，輒死。又飲藥傷墮者無數。帝崩，竟無子。

　　事孰大於繼祠承祧者，而斬艾血胤以媚二淫，其心死矣。是時，飛燕已正位中宮，合德亦稱昭儀。且姊娣具不宜子，已見八九。假令收宮中美人子，卵而翼之，如劉皇后之於李宸妃，異日其子為君，猶未必仇趙氏也。自絕其根，身名俱喪，不惟成帝癡，二淫者亦大癡矣。

　　周幽王

　　王寵褒姒，廢申後及太子宜臼，而立褒姒為后，以其子伯服為太子。褒姒好聞裂繒聲，王發繒日裂之，以適其意。褒姒不好笑，幽王欲其笑，誘之萬方，故不笑。王與諸侯約：有寇至，舉烽火為信，則舉兵來援。王欲褒姒笑，乃無故舉火，諸侯悉至。至而無寇，褒姒乃大笑。王悅之，為數舉烽火。其後不信，諸侯益亦不至。申後之父申侯，怒與鄫人召西夷犬戎攻幽王。幽王舉烽火徵兵，兵莫至，遂殺幽王驪山下，虜褒姒，盡取周賂而去。

　　賓媚人一笑，幾亡其國。褒姒一笑，幾亡天下。從來笑禍無大於此。然齊頃以媚其母，而周幽以媚其寵人，故幽竟見殺，而頃卒吊死問疾，以興其國。所由笑者殊也。

　　北齊後主緯

　　馮小憐，大穆后從婢也。穆后愛衰，以五月五進之，號曰「續命」。慧黠，能彈琵琶，工歌舞，後主惑之，立為左皇后。坐則同席，出則並馬，願得生死一處。

　　周師之取平陽，帝獵於三堆。晉州亟告急。帝將還，淑妃請更殺一圍，帝從其言。識者以為後主名緯，殺圍言非吉征。及帝至晉州，城已欲沒矣。作地道攻之，城陷十餘步。將士乘勢欲入，帝敕且止，召淑妃共觀之。淑妃妝點，不獲時至。周人以木拒塞城，遂不下。將立為左皇后，即令使馳取皇后服御，仍與之並騎觀戰。東偏少卻，淑妃怖曰：「軍敗矣！」帝遂以淑妃奔還。至洪洞戍，淑妃方以粉鏡自玩。後聲亂唱賊至，於是復走。內參自晉陽以皇后衣至，帝為按轡，命淑妃著之，然後去。後主至長安，向周武帝乞淑妃。帝曰：「朕視天下如脫屣，一老嫗豈與公惜也。」仍以賜之。

　　及帝遇害，以淑妃賜代王達，甚嬖之。淑妃彈琵琶，因弦斷，作詩曰：

　　「雖蒙今日寵，猶憶昔時憐。欲知心斷絕，應看膝上弦。」

　　後燕主熙

　　後燕慕容熙，寵愛苻後。從伐高句驪，至遼東，為衝車地道以攻之。城且陷，欲與後乘輦而入，不聽將士先登，由是城守復完，攻之不克。

　　未幾，苻後死，熙悲號氣絕，久而復甦。大殮已訖，復啟其棺，與之交接。服斬衰，食粥，制百僚於閣內，設位哭臨。使有司案驗，有淚者以為忠孝，無則罪之。君臣悚懼，無不含辛致淚焉。

　　陳後主（再見）

　　韓擒虎兵入臺城，後主將走。群臣勸依梁武見侯景故事，後主不從。曰：「吾自有井。」乃挾宮人十餘，出景陽殿投井。軍人窺井，呼不應，欲下石，乃聞叫聲。以繩引之，怪其太重，乃與張貴妃、孔貴嬪同束而上。所謂胭脂井是也，又名辱井。楊脩詩云：

　　「擒虎戈矛滿六宮，春花無樹不秋風。倉皇益見多情處，同穴甘心赴井中。」

　　按：金陵法寶寺，即景陽宮故地也，辱井在焉。石欄紅痕若胭脂，相傳後主與張、孔淚痕所染。嗟乎，後主若知下淚，不謂之「全無心肝」矣！子猶氏曰：「吳翁有好酒者，與客渡江，中流，風大作，船且覆。眾五色無主，翁獨堅抱酒甕。既免，眾問翁曰：『生之不圖，酒於何有？』翁笑曰：『死生命也。夫死則死耳，幸而生，若此甕一覆，安所得飲乎。』後主亦猶吳翁之智耶！」

　　齊景公

　　景公嬖妾名曰嬰子，死，公守之三日不食，膚著於席而不去。晏子曰：「外有良醫，將作鬼神之事。」公信之，屏潔沐浴。晏子令棺入殮死者，公大怒。晏子曰：「已死不復生。」公乃止。仲尼聞之，曰：「星之昭昭，不如月之叆叆。小事之成，不若大事之廢。君子之非，賢於小人之是也。其晏子之謂歟！」

　　楊政

　　楊政在紹興間，為秦中名將。威聲與二吳埒，官至太尉。然資性慘忍，嗜殺人。元日招幕僚宴，會李叔永中席起更衣，虞兵持燭導往圂所。經歷曲折，殆如永巷。望兩壁間，隱隱若人形影，謂為繪畫。近視之，不見筆跡，又無面目相貌，凡二三十軀。疑不曉，叩虞兵。兵旁睨前後無人，始低語曰：「相公姬妾數十人，皆有樂藝。但小不稱意，必杖殺之，而剝其皮。自首至足，釘於此壁上。直俟乾硬，方舉而擲諸水。此其皮跡也。」叔永悚然而出。

　　楊最寵一姬，蒙專房之愛。晚年抱病，困臥不能興。於人事一切弗問，獨拳拳此姬，常使侍側。忽語之曰：「病勢洴漉如此，萬不望生。我心膽只傾吐汝身，今將奈何。」是時，氣息僅屬，語言大半不可曉。姬泣曰：「相公且強進藥餌，脫若不起，願相從泉下。」楊大喜，索酒與姬各飲一杯。姬反室沉吟，自悔失言，陰謀伏竄。楊奄奄且絕，久不瞑目。所親大將誚之曰：「相公平生殺人如掐蟻蝨，真大丈夫漢。今日運命將終，乃留連顧戀，一何無剛腸膽決也！」楊稱姬名曰：「只候他先死，我便去。」大將解其意，使紿語姬云：「相公喚。」預呼一壯士持骨索伏於榻後，姬至，立套其頸，少時而殂。陳屍於地，楊即氣絕。

　　姬一日不死，楊亦一日不去。此延生丹、續命膏也，何以殺之。魏顆不從亂命而嫁妾，乃有結草之報，吾知大將之不令終矣。

　　情主人曰：「人生煩惱思慮種種，因有情而起。浮漚、石火，能有幾何，而以情自累乎？自達者觀之，凡情皆癡也，男女抑末矣。或者流盼銷魂，新歌奪耳，佳人難得，同病相憐，亦千古風流之勝事，眇與啞何擇焉。斯好不已辟乎？然猶曰匹夫自喻適志，遑及其他。乃堂堂國主，粉黛如雲，按圖而幸，日亦不給，彼雨花霜柳，皆眇啞之屬耳，而乃與匹夫爭一夕之歡，諺所謂「舍黃金而抱六磚」者也。至若娶婦蓄妾，本為自奉；尋芳選俊，只以求歡。而或苦其體以市一憐，殘其軀以希一面，此豈特童心而已哉！雖然，未及死也。尾生甚矣。女子無信，我焉得有信。必也兩心如結，計無復之，與其生離，猶冀死合，幸則為喜、樂，不幸則為傅、林、王、陶。死而有知，倡隨無愧；即令無知，亦省卻終身萬種淒涼抑鬱之苦。彼癡人者，不自以為得算耶。雖然，害止此耳。成帝以之斬嗣，幽王以之欺諸侯，齊、燕二主，以之墮萬人之功，弱宗招亂，樹敵速亡，以彼易此，如以千金易一髮，又何愚哉！雖然玩好在耳目之前，而患在一國之後，中智以上始能料之。景陽宮之事，岌岌乎兵在其頸，生趣已盡，井中非樂所也，而必以兩貴妃同下上，頑鈍無恥，其至矣乎。雖然，彼猶有同生之望焉。夫襚猶先襏，而景公以臭腐為神妙；死欲速朽，而楊政以刀索為衽席。死者生之，而生者死之，情之能顛倒人一至於此。往以戕人，來以賊己；小則捐命，大而傾國。癡人有癡福，惟情不然，何哉？


　　補遺


　　古田倡

　　陳筑，字夢和，莆田人。崇寧初登第，為福州古田尉，惑邑倡周氏。周能詩，贈絕句云：

　　「夢和殘月過樓西，月過樓西夢已迷。喚起一聲腸斷處，落花枝上鷓鴣啼。

首句蓋寓筑字也。」又《春晴》詩云：

　　「瞥然飛過誰家燕，驀地香來甚處花？深院日長無個事，一瓶春水自煎茶。」

　　後與筑作合歡紅綬帶，自縊於南山極樂院，後有知之共排闥救解，二人皆活。已而事敗，既失官去。周至紹興間猶存，既老且醜，門戶遂零落云。




第八卷

　　情感類

　　以下感人


　　長門賦

　　漢武帝初封膠東王。數歲時，長公主抱置膝上，問曰：「兒欲得婦否？」曰：「欲得。」乃指左右長御百餘人，皆云不用。指其女：「阿嬌好否？」答曰：「好。若得阿嬌作婦，當以金屋貯之。」長公主大悅。乃苦要上，遂成婚焉。

　　既即位，遂立為后。時帝年十四。又六年，長主挾功怨望，皇后寵遂衰，然驕妒滋甚。女巫楚服，自言有術能令上意回。晝夜祭祀，合藥服之。巫著男子衣冠幘帶，與皇后居寢，相愛若夫婦。帝聞，窮治侍御。巫與后諸妖蠱咒咀，女而男淫，皆伏辜。廢皇后，處長門宮。

　　后雖廢，供養猶如法。聞蜀人司馬相如有文辭，乃遣人齎千金，求為作《長門賦》，敘其哀怨。上讀之歎息，復迎入宮如初。

　　以武帝之雄猜，而長門迴車，文章信有靈矣。未幾，子夫之立，后安在哉！於唐之玄宗亦然。何皇后始以色進，及玄宗即位，不數年恩寵日衰。后憂畏之狀，愈不自安。然撫下有恩，倖免讒語共危之禍。忽一日泣訴於上曰：「三郎（明皇行三，故云。）獨不記何忠（后父名。）脫新紫半臂，更得一斗麵，為三郎生日湯餅耶？何忍不追念於前時？」上惻然改容，由是得延其恩者三年，終以武惠妃故。無罪被黜，六宮共憐之。

　　白頭吟

　　司馬相如嘗悅茂陵女子，欲聘為妾。文君作《白頭吟》四解以自絕。其一曰：

　　「皚如山上雪，皎如雲間月。聞君有兩意，故來兩決絕。」

其二曰：

　　「今日斗酒會，明旦溝水頭。躞蹀御溝上，溝水東西流。」

其三曰：

　　「淒淒重淒淒，嫁娶不須啼。願得一心人，白首不相離。」

其四曰：

　　「竹竿何嫋嫋，魚尾何簁簁。男兒重意氣，何用錢刀為。」

又與相如書曰：

　　「春華競芳，五色凌素。琴尚在御，而新聲代故。錦水有鴛，漢宮有水，彼物而親，嗟世之人兮，瞀於淫而不悟。」再與書曰：「朱弦斷，明鏡缺。朝露晞，芳顏歇。白頭吟，傷離別。努力加餐毋念妾。錦水湯湯，與君長訣。」相如乃止。

　　唐張跂欲娶妾，其妻謂曰：「子試誦《白頭吟》，妾當聽子。」跂慚而止。夫情至之語，後世誦之，猶能堅人歡好，況當時乎？相如能為人賦《長門》，而復使人吟《白頭》，又何也！

　　趙松雪欲置妾，以小詞調管夫人云：「我為學士，爾做夫人。豈不聞陶學士有桃葉、桃根，蘇學士有朝雲、暮云。我便多娶幾個吳姬越女何過分？你年紀已過四旬，只管占住玉堂春。」管答云：「你儂我儂，忒煞情多。情多處熱如火。把一塊泥，捻一個你，塑一個我。將咱兩個，一齊打破，用水調和。再捻一個你，再塑一個我。我泥中有你，你泥中有我。與你生同一個衾，死同一個槨。」松雪得詞，大笑而止。

　　圖形詩

　　濠梁人南楚材者，旅遊陳穎。歲久，穎守慕其儀範，欲以子妻之。楚材家有妻，而重違知己之眷，遂遣家僕婦取琴書，似無返舊之心。或謂求道青城，訪僧衡岳，不復留心於名宦也。其妻薛媛，善書畫，好屬文，亦微知其意。乃對鏡圖其形，並詩四韻寄之。楚材得妻真及詩，甚慚，遽辭穎牧之命，歸而偕老。詩曰：

　　「欲下丹青筆，先拈寶鏡端。已經顏索莫，漸覺鬢凋殘。淚眼描將易，愁腸寫出難。

　　恐君渾忘卻，時展畫圖看。」

　　時人為之語曰：

　　「當時婦棄夫，今日夫棄婦。若不逞丹青，空房應獨宿。」

　　慎三史

　　唐毗陵女子慎三史，嫁嚴瓘夫為妻。十年無嗣，欲出之。慎留詩為別云：

　　「當時心事已相關，雨散雲飛一餉間。便掛征帆從此去，不堪重上望夫山。」

　　瓘夫有感，復好如初。

　　織錦迴文

　　前秦苻堅時，秦州刺史扶風竇滔妻蘇氏，陳留令武功道質第三女也。名蕙，字若蘭。識知精明，儀容秀麗，謙默自守，不求顯揚。行年十六，歸於竇氏，滔甚敬之。然蘇性近於急，頗傷妒嫉。滔，字連波，右將軍真之孫，朗之第二子也。風神秀偉，苻堅委以心膂之任，備歷顯職，皆有政聞。遷秦州刺史，以忤旨謫戍敦煌。會堅寇晉襄陽，慮有危逼，藉滔才異，乃拜安南將軍，留鎮襄陽焉。

　　初，滔有寵姬趙陽臺，歌舞之妙，無出其右。滔置之別所。蘇氏知之，求而獲焉，苦加捶辱，滔深以為憾。陽臺又專伺蘇氏之短，讒毀交至，滔深忿焉。蘇氏時年二十一。及滔將鎮襄陽，邀其同往，蘇氏忿之不與偕行。滔遂攜陽臺之任，斷其音問。蘇氏悔恨自傷，因織錦迴文，五采相宣，瑩心耀目。其錦縱橫八寸，題詩三十餘首，計八百餘言。縱橫反覆，皆成文章。其文點畫無缺。才情之妙，超古邁今，名曰《璇機圖》。然讀者不能盡通。蘇氏笑而謂人曰：「徘徊宛轉，自成文章。非我佳人，莫之能解。」遂髮蒼頭齎至襄陽。滔省覽錦字，感其妙絕，因送陽臺之關中，而具車徒如禮，邀迎蘇氏歸於漢南，恩好逾重。

　　蘇氏著文詞五千餘言。屬隋季喪亂，文字散落，追求不獲，而錦字迴文，盛見傳寫。事出《武后御制》。

　　龜形詩

　　會昌中，有邊將張揆，防邊近十年。其妻侯氏，繡迴文，作龜形詩，詣闕進之。詩云：

　　「睽離已是十年強，對鏡那堪更理妝。聞雁幾回脩尺素，見霜先為制衣裳。開箱疊練先垂淚，拂杵調砧更斷腸。繡作龜形獻天子，願教征客早還鄉。」

　　天子感之，放揆還鄉，賜絹三百匹，以彰才美。

　　寄內詩

　　朱滔括兵，不擇士族，悉令赴軍，自閱於球場。有士子容止可觀，進趨淹雅。滔召問之曰：「所業者何？」曰：「學為詩。」問：「有妻否？」曰：「有。」即令作寄內詩，援筆立成，詞曰：

　　「握筆題詩易，荷戈征戍難。慣從鴛被暖，怯向雁門寒。瘦盡寬衣帶，啼多漬枕檀。試留青黛著，回日畫眉看。」

　　又令代妻作詩。答曰：

　　「蓬鬢荊釵世所稀，布裙猶是嫁時衣。胡麻好種無人種，合是歸時底不歸？」

　　滔遺以束帛放歸。

　　王孟端詩

　　永樂中，有客京師而別娶婦者。王孟端（名紱，無錫人。）寄詩云：

　　「新花枝勝舊花枝，從此無心念別離。可信秦淮今夜月，有人相對數歸期。」

　　其人得詩，感泣而歸。

　　寒梅

　　女郎朱氏，嘉興人。能詩，多佳句，自號靜庵。父教官，夫亦士人。其父友某使君，所歡青衣曰寒梅。使君因妻亡，欲圖再娶，遂萌開閣之意。寒梅過靜庵泣訴，靜庵曰：「吾能止之。」因題一絕於扇，令持視使君，云：

　　「一夜西風滿地霜，粗粗麻布勝無裳。春來若睹桃花面，莫負寒梅舊日香。」

　　使君感其意，終身不言再娶。

　　楚娘

　　三山林茂叔，官建昌。聞名妓楚娘，以資學自負，遂與之厚，攜回家。其妻李氏，稍不能容。楚娘題詩於壁以寓意，詩云：

　　「去年梅雪天，千里人歸遠。今歲梅雪天，千里人追怨。鐵石作心腸，鐵石剛獨軟。江海比君恩，江海深猶淺。」

　　李氏見曰：「人非木石，胡不能容。」遂長枕大被，三人共寢。


　　以下感鬼神


　　鄭德璘

　　貞元中，湘潭尉鄭德璘，家居長沙。有親表居江夏，每歲一往省焉。中間涉洞庭，歷湘潭，常遇老叟棹舟而鬻菱芡，雖白髮，而有少容。德璘與語，多及玄解。詰曰：「舟無糗糧，何以為食？」叟曰：「菱芡耳。」德璘好酒，每挈松醪春，過江夏，遇叟，無不飲之，叟飲，亦不甚愧荷。

　　德璘抵江夏，將返長沙，駐舟於黃鶴樓下。旁有鹺賈韋生者，乘巨舟，亦抵於湘潭。其夜，與鄰舟告別飲酒。韋生有女，居於舟之舵艣，鄰舟女亦來訪別，二女同處笑語。夜將半，聞江中有秀才吟詩曰：

　　「物觸輕舟心自知，風恬浪靜月光微。夜深江上解愁思，拾得紅蕖香惹衣。」

鄰舟女善筆札，因睹韋氏妝奩中有紅箋一幅，取而題所聞之句，亦吟哦良久，然莫曉誰人所製也。

　　及旦，東西而去。德璘舟與韋氏舟同離鄂渚，信宿。及暮，又同宿。至洞庭之畔，與韋氏舟楫頗相近。韋氏美而豔，瓊英膩雲，蓮蕊瑩波，露濯舜姿，月鮮珠彩，於水窗中垂釣。德璘因窺見之，甚悅。遂以紅綃一尺，上題詩曰：

　　「纖手垂鉤對水窗，紅蕖秋色豔長江。既能解珮投交甫，更有明珠乞一雙。」

強以紅綃惹其鉤，女因收得，吟翫久之。然雖諷讀，卻不能曉其義。女不工刀札，又恥無所報，遂以釣絲而投夜來鄰舟女所題紅箋者。德璘謂女所製，甚喜，然莫曉詩義，亦無計遂其款曲。由是女以所得紅綃繫臂，甚愛惜之。明月清風，韋舟遽張帆而去。風勢將緊，波濤恐人。德璘小舟不敢同越，然意殊恨恨。

　　將暮，有漁人語德曰：「向者賈客巨舟，已全家沒於洞庭矣。」德璘大駭，神思恍惚，悲惋久之，不能排抑。將夜，為《弔江姝》詩二首曰：

　　「湖面征風且莫吹，浪花初綻月光微。沉潛暗想橫波淚，得共鮫人相對垂。」

又曰：

　　「洞庭風軟荻花秋，新沒青娥細浪愁。淚滴白蘋君不見，月明江上有輕鷗。」

詩成，酹而投之。精貫神衹，遂感水神，持詣水府。府君覽之，召溺者數輩曰：「誰是鄭生所愛？」而韋氏亦不能曉其來由。有主者搜臂見紅綃，府君語韋曰：「德璘異日是吾邑之明宰。況曩日有義相及，不可不曲活爾命。」因召主者攜韋氏送鄭生。韋氏視府君，乃一老叟也。逐主者疾趨而無所礙。道將盡，睹一大池，碧水汪然，遂為主者推墮其中。或沉或浮，亦甚困苦。時已三更，德璘未寢，但吟紅箋之詩，悲而益苦。忽有物觸舟，然舟人已寢，德璘遂秉燭照之。見衣服綵繡，似是人形。驚而拯之，乃韋氏也，繫臂紅綃尚在。德璘喜驟。良久，女蘇息。及曉，方能言，乃說府君感君而活我命。德璘曰：「府君何人也？」終不省悟。遂納為室，感其異也，將歸長沙。

　　後三年，德璘當調選，欲謀醴陵令。韋氏曰：「不過作巴陵耳。」德璘曰：「子何以知？」韋氏曰：「向者水府君言是吾邑之明宰。洞庭乃屬巴陵，此可驗矣。」德璘志之。選果得巴陵令。及至巴陵縣，使人迎韋氏。舟楫至洞庭側，值逆風不進。德璘使傭篙工者五人而迎之，內一老叟，挽舟若不為意。韋氏怒而唾之，叟回顧曰：「我昔水府活汝性命，不以為德，今反生怒？」韋氏乃悟，恐悸，召叟登舟，拜而進酒果，叩頭曰：「吾之父母，當在水府，可省覲否？」曰：「可。」須臾，舟楫似沒於波，然無所苦。俄到往時之水府，大小倚舟號慟。訪其父母，父母居止儼然，第舍與人世無異。韋氏詢其所須，父母曰：「所溺之物，皆能至此，但無火化，所食為菱芡耳。」持白金器數事而遺女曰：「吾此無用處，可以贈汝，不得久停。」促其相別。韋氏遂哀慟，別其父母。叟以筆大書韋氏巾曰：

　　「昔日江頭菱芡人，蒙君數飲松醪春。活君家室以為報，珍重長沙鄭德璘。」

　　書訖，叟遂為僕侍數百輩，自舟迎歸府舍。俄頃，舟卻出於湖畔，一舟之人，咸有所睹。德璘詳詩意，方悟水府老叟，乃昔日鬻菱芡者。

　　歲餘，有秀才崔希周投詩卷於德璘，內有江上夜拾得芙蓉詩，即韋氏所投德璘紅箋詩也。德璘疑詩，乃詰希周。對曰：「數年前，泊輕舟於鄂渚，江上月明，時當未寢，有微物觸舟，芳香襲鼻，取而視之，乃一束芙蓉也。因而制詩。既成，諷詠良久。敢以實對。」德璘歎曰：「命也！」然後更不敢越洞庭。德璘官至刺史。出《本傳》。

　　唐晅

　　唐晅，晉昌人也。妻張氏，滑州隱士張恭之幼女，即晅姑所出，甚有令德。開元十八年，晅以故入洛，累月不得歸。夜宿主人，夢其妻隔花泣，俄而窺井笑。及覺，心惡之，以問日者。曰：「隔花泣者，顏隨風謝。窺井笑者，喜於泉路也。」居數日，果有凶信，晅悲慟倍常。

　　後數歲，方得歸渭南，追其陳跡，感而賦詩曰：

　　「幽室悲長簟，妝樓泣鏡臺。獨悲桃李節，不共一時開。魂兮若有感，彷彿夢中來。」

　　是夕風露清虛，晅耿耿不寐，更悲吟前悼亡詩。忽聞暗中若泣聲，初遠漸近。晅驚惻覺有異，乃祝之曰：「倘是十娘子之靈，何惜一見相敘也，勿以幽冥隔礙宿昔之愛。」須臾聞言曰：「兒即張氏也。聞君悲吟，雖處陰冥，實所惻愴。是以此夕與君相聞。」

　　晅驚泣曰：「在心之事，卒難申敘。然得一見顏色，死不恨矣。」答曰：「隱顯道別，相見殊難。亦慮君有疑心，妾非不欲盡也。」

　　晅詞益懇，誓無疑貳。俄而聞喚羅敷取鏡，又聞暗中颯颯然人行聲。羅敷先出前拜，言：「娘子欲敘夙昔，正期與七郎相見。」

　　晅問羅敷曰：「我開元八年，典汝與仙州康家，聞汝已死矣，今何得在此？」答曰：「被娘子贖來，會看阿美。」阿美，即晅之亡女也。晅又惻然。須臾，命燈燭立於阼階之北。晅趨前泣而拜，妻答拜。晅乃執手敘平生，妻流涕謂晅曰：「陰陽道隔，與君久別。雖冥寞無據，至於相思，嘗不去心。今六合之日，冥官感君誠懇，放兒暫來。千年一遇，悲喜兼集。況美娘幼小，囑付無人。今夕何夕，再遂申款。」

　　晅乃命家人列拜起居，徙燈入室。施布帷帳，不肯先坐。乃曰：「陰陽尊卑，以生人為貴，君可先坐。」晅即如言。笑謂晅曰：「君情既不易平生，然聞君已再婚，君新人在淮南。吾亦知甚平善。」

　　晅因問：「欲何膳？」答曰：「冥中珍羞亦備，唯無漿水粥耳。」

　　晅即命備之。既至，索別器攤之而食，向口如盡。及撤之，粥宛然在。晅悉飯其從者。有老姥不肯同坐。妻曰：「伊是舊人，不同群小。」謂晅曰：「此是紫菊姥，豈不識耶？」

　　晅乃記念，別席飯之。其餘侍者，晅多不識。聞呼名字，乃晅從京回日，多剪紙人奴婢所題之名。問妻，妻曰：「皆君所與者。」乃知錢財奴婢，無不得也。妻曰：「往日嘗弄一金鏤合子，藏於堂屋西北斗拱中，無人知處。」取果得。又曰：「豈不欲見美娘乎？今已長成。」

　　晅曰：「美娘亡時襁褓，地下豈受歲乎？」答曰：「無異也。」須臾，美娘至，可五六歲。晅撫之而泣。妻曰：「莫驚兒。」羅敷卻抱，忽不見。晅令下牀帷，申繾綣，宛如平生，但覺手足呼吸冷耳。又問：「冥中居何處？」答曰：「在舅姑左右。」

　　晅曰：「娘子神靈如此，何不還返？」答曰：「人死之後，魂魄異處。皆有所錄，杳不關形骸也。君何不驗夢中，安能記其身也。兒亡之後都不記，死時，亦不知殯葬之處。錢財奴婢，君與之則得。至如形骸，實總不管。」既而綢繆夜深，晅曰：「婦人沒地下，亦有再適乎？」答曰：「死生同流，貞邪各異。且兒亡，堂上欲奪兒志，嫁與北庭都護鄭乾觀姪明遠。兒誓志確然，上下矜憫，得免。」晅聞，憮然感懷，而贈詩曰：

　　「嶧陽桐半死，延津劍一沉。如何宿昔內，空負百年心。」

　　妻曰：「方見君情，輒欲留答，可乎？」晅曰：「曩日不屬文，何以為詞？」妻曰：「文詞素慕，慮君嫌猜，故不為耳。」遂裂帶題詩曰：

　　「不分殊幽顯，那堪異古今。陰陽途自隔，聚散兩難心。」

　　晅含涕言敘，悲喜之間，不覺天明。須臾，聞叩門聲，言：「翁婆傳說，令催新婦，恐天明冥司督責。」妻泣而起，與晅決別。晅脩啟狀以附之，執手曰：「何時再見？」答曰：「四十年耳。」留一羅帛子與晅為念。晅答一金鈿合子。即曰：「前途日限，不可久留。自非四十年外，無相見期。若墓間祭祀，都無益。必有相饗，但月盡日黃昏，於野田中，或於河畔，呼名字，兒盡得也。匆匆不果久語，願自愛。」言訖，登車而去。舉家皆見。

　　事見唐晅《手記》。

　　據云：「地下亦受歲。」則西施、洛妃輩，至唐時皆當數百歲老人，猶侈談幽遇，不足嘔耶！又云：「形骸總不管，亦不知葬處。」堪輿家猶謂枯骨能福子孫，何也？

　　齊饒州女

　　饒州刺史齊推女，適湖州參軍韋會。長慶三年，韋將赴調，以妻方娠，送歸鄱陽，遂登上國。

　　十一月，妻方誕之夕，忽見一人長丈餘，金甲仗鉞，怒曰：「我梁朝陳將軍也，久居此室。汝是何人，敢此穢觸。」舉鉞將殺之，齊氏叫乞曰：「俗眼有限，不知將軍在此。比來承教，乞容移去。」將軍曰：「不移當死。」左右悉聞齊氏哀訴之聲，驚起來視，齊氏汗流浹背，精神恍然。繞而問之，徐言所見。及明，侍婢白使君，請移他室。使君素正直，執無鬼之論，不聽。

　　至其夜三更，將軍又到。大怒曰：「前者不知，理當相恕。知而不去，豈可復容！」遂將用鉞。齊氏乞哀曰：「使君性強，不從所請。我一女子，敢拒神明？容至天明，不待命而移去。此更不移，甘於萬死。」將軍者拗怒而去。未曙，令侍婢灑掃他室，移榻其中。方將輦運，使君公退。問其故，侍者以告。使君大怒，杖之數十。曰：「產蓐虛羸，正氣不足，妖由之興，豈足遽信。」女泣以請，終亦不許。入夜，自寢其前，以身為援。堂中添人加燭以安之。

　　夜分，聞齊氏驚痛聲。開門入視，則頭破死矣。使君哀恨之極，百倍常情。以為引刀自殘不足以謝其女。乃殯於異室，遣健步報韋會。

　　韋以文籍小差，為天官所黜。異道來復，凶訃不逢。去饒州百餘里，忽見一室，有女人映門，儀容行步，酷似齊氏。乃援其僕而指之曰：「汝見彼人乎？何以似吾妻也？」僕曰：「夫人刺史愛女，何以行此？乃人有相類耳。」韋審觀之，愈是。躍馬而近焉，其人乃入門，斜掩其扇。又意其他人也，乃不下馬，過，迴而視之，齊氏自門出，呼曰：「韋君，忽不相顧耶？」韋遽下馬，視之，真其妻也。驚問其故，具云陳將軍之事。因泣曰：「妾誠愚陋，幸奉巾櫛，言詞情理，未嘗獲罪於君子。方欲竭節閨門，終於白首，而枉為狂鬼所殺。自檢命籍，當有二十八年。今有一事，可以自救，君能相哀乎？」悲恨之深，言不盡意。韋曰：「夫婦之情，事均一體。鶼鶼翼墜，比目半無，單然此身，更將何往？苟有歧路，湯火能入。但生死異路，幽晦難知。如可竭誠，願聞其計。」齊氏曰：「此村東數里，有草堂中田先生者，領村童教授。此人奇怪，不可遽言。君能去馬步行，及門趨謁，若拜上官，然後垂泣訴冤，彼必大怒，乃至詬罵，屈辱捶擊，拖拽穢唾，必盡數受之。事窮然後見哀，則妾必還矣。先生之貌，固不稱焉，晦冥之事，幸無忽也。」

　　於是同行，韋牽馬授之，齊氏哭曰：「今妾此身固非舊日，君雖乘馬，亦難相及。事甚迫切，君無推辭。」韋鞭馬隨之，往往不及。行數里，遙見道北草堂。齊氏指曰：「先生居也。救心誠堅，萬苦莫退。渠有凌辱，妾必得還。無忽忿容，遂令永隔。勉之，從此辭矣！」揮涕而去。數步間，忽不見。

　　韋收淚詣草堂。未到數百步，去馬、公服，使僕人執謁前引。到堂前，學徒曰：「先生轉食未歸。」韋端笏以候。良久，一人戴破帽，曳木屐而來，形狀醜穢之極。問其門人，曰：「先生也。」命僕呈謁，韋趨走迎拜。先生答拜，曰：「某村翁，求食於牧豎。官人何忽如此，甚令人驚。」韋拱訴曰：「某妻齊氏，享年未半，枉為梁朝陳將軍所殺，伏乞放歸，終其殘祿。」因叩地哭拜。先生曰：「某乃村野鄙愚，門人相競，尚不能斷，況冥晦間事乎！官人莫風狂否？火急須去，勿恣妖言。」不顧而入。韋隨入，拜於牀前曰：「實訴深冤，幸垂哀宥。」先生顧其徒曰：「此人風疾，來此相喧，眾可拽出。若復入，汝共唾之。」村童數十，競來唾面，其穢可知。韋亦不敢拭，唾歇復拜，言誠懇切。先生曰：「吾聞風狂之人，打亦不痛。諸生為我擊之，無折肢敗面耳。」村童復來群擊，痛不可堪。韋執笏拱立，任其揮擊。擊罷，又前哀乞。又敕其徒推倒，把腳拽出。放而復入者三。先生謂其徒曰：「此人乃實知吾有術，故此相訪。汝等歸，吾當救之耳。」

　　眾童既散，謂韋曰：「官人真有心丈夫也！為妻之冤，甘心屈辱，感君誠懇。然茲事吾亦久知，但不早申訴，屋宅已敗，理之不及。吾向拒公，蓋未有計耳。試為足下作一處置。」因命入房。房中鋪一淨席，席上有案，置香一爐，爐前又鋪席。坐定，令韋跪於案前。俄見黃衫人，引向北行數百里。入城郭，廛里鬧喧，一如會府。又如北，有小城，城中樓殿，峨若皇居。衛士執兵立坐者各數百人。及門，門吏通曰：「前湖州參軍韋某。」乘通而入。直北正殿九間，堂中一間，捲簾設牀案。有紫衣人南面坐者。韋入，向坐而拜。起視之，乃田先生也。韋復訴冤。左右曰：「近西通狀。」韋趨近西廊，又有授筆硯者，乃為訴詞。韋問：「當衙者何官？」曰：「王也。」吏收狀上殿，王判曰：「追陳將軍。」仍檢狀過。

　　判狀出，瞬息間，通曰：「提陳將軍。」仍檢狀過，有如齊氏言。王責曰：「何故枉殺平人？」將軍曰：「自居此室已數百載。而齊氏擅穢，再宥不移，忿而殺之。罪當萬死。」王判曰：「明晦異路，理不相干。久幽之鬼，橫占人室，不知自省，仍殺無辜。可決一百，配流東海之南。」案吏過狀曰：「齊氏祿命，實有二十八年。」王命呼阿齊問：「陽祿未盡，理合卻回。今將放歸，意欲願否？」齊氏曰：「誠願卻回。」王判曰：「付案勒回。」案吏咨曰：「齊氏宅舍破壞，回無所歸。」王曰：「差人脩補。」吏曰：「事事皆隳，脩補不及。」王曰：「齊氏壽算頗長，若不再生，義無厭伏。公等所見如何？」有一老吏前啟曰：「東晉鄴下有一人橫死，正與此事相當。前使葛真君斷以具魂作本身，卻歸生路，飲食言語，嗜慾追游，一切無異。但至壽終不見形質耳。」王曰：「何謂具魂？」吏曰：「生人三魂七魄，死則散草木，故無所依。今收合為一體，以續弦膠塗之。大王當衙發遣放回，則與本身同矣。」王曰：「善。」召韋曰：「生魂只有此異，作此處置，可乎？」韋曰：「幸甚。」俄見一吏，別領七八女人來，與齊氏一類，即推而合之。又有一人持一器藥，狀似稀餳，即於齊氏身塗之。畢，遂令韋與齊氏同歸，各拜而出，黃衫人復引南行。既出其城，若行崖谷，足跌而墜。開目，即復跪在案前，先生者亦據案而坐。

　　先生曰：「此事甚秘，非君誠懇，不可致也。然賢夫人未葬，尚瘞舊房，宜飛書葬之，到即無苦也。慎勿言於郡下，微露於人，將不利於使君耳。賢閫只在門前，便可同去。」韋拜謝而出，其妻已在馬前矣。此時卻為生人，不復輕健。韋擲其衣馱，令妻乘馬，自跨衛從之。且飛書於郡，請葬其柩。

　　使君始聞韋之將到也，設館，施繐帳以待之。及得書，驚駭殊不信，然強葬之，而命其子以肩輿迓焉。見之，益閟，多方以問，不言其實。其夜醉韋以酒，迫問之，不覺具述。使君聞而惡焉。俄得疾，數月而卒。韋潛使人覘田先生，亦不知所在矣。齊氏飲食生育，無異於常。但肩輿之夫，不覺其有人也。

　　余聞之已久，或未深信。太和二年秋，富平尉宋堅塵，因坐中言及奇事，客有鄜王府參軍張奇者，即韋之外弟，具言斯事，無差舊聞，且曰：「齊嫂見在，自歸後已往拜之，精神容飾，殊勝舊日。」冥吏之理於幽晦也，豈虛語哉！

　　情之至極，能動鬼神。使韋生無情者，齊女雖冤，不復求見，田先生亦必不肯為之出手。天下冤苦之事，為無情人所誤者多矣。悲夫！

　　按《中朝故事》云：「唐鄭畋之父亞，未達時，旅遊諸處，留妻與婢在一觀中。將產，忽聞空中語曰：「汝出觀外，毋污吾清境。不然殺汝。」妻竟不遷。及五鼓，娩娠而殞。道眾乃殯於牆外。亞夜夢妻曰：「余命未盡，為神殺也。北去十里，有寺僧可五十，能活之。當再三哀祈。」亞趨寺，果見此僧。亞告之，初不顧。亞懇再三，僧乃許，曰：「從吾入定尋訪。」夜半，起謂亞曰：「事諧矣。天曉先歸，吾當送來。」歸。三鼓，聞戶外人語，即引妻來。曰：「身已壞，此即魂耳。善相保。」囑之而去。其妻婉如生平，但惡明處。數年，妻乃別去，曰：「數盡矣！」故世傳畋為鬼生，事與此相類。

　　李章武

　　李章武，字飛卿，其先中山人。生而敏博工文，容貌閒美。少與清河崔信友善。信亦雅士，多聚古物。以章武精敏，每諮訪辯論，皆洞達玄微，研究原本，時人比之張華。

　　貞元三年，崔信任華州別駕，章武自長安詣之。數日，出行於市北街，見一婦人甚美。因紿信云：「須州外與親故知聞。」遂賃舍於美人之家。主人姓王，此則其子婦也，乃悅而私焉。

　　居月餘，日所計用，直三萬餘，子婦所供費倍之。既而兩心克諧，情好彌切。無何，章武以事告歸長安，慇懃敘別。章武留交頸鴛鴦綺一端，仍贈詩曰：

　　「鴛鴦綺，知結幾千絲。別後尋交頸，應傷未別時。」

子婦答白玉指環一雙，贈詩曰：

　　「玉指環，見環重相憶。願君永持玩，循環無終極。」

章有僕楊果者，子婦齎錢一千，以獎其敬事之勤。

　　既別，積八九年，章武家長安，亦無從與之相聞。至貞元十一年，因友人張元宗寓居下邽縣，章武又自京師與元會。忽思曩好，乃迴車涉渭而訪之。日暝達華州，將舍於王氏之室。至其門，則闃無行跡，但外有賓榻而已。正猜疑間，見東鄰之婦，就而訪之。乃云：「王氏之長老，皆舍業而出遊，其子婦歿已再周矣。」又詳與之談，即云：「某姓楊，第六，為東鄰妻。復訪郎何姓？」章武具語之。又云：「曩曾有僕姓楊名果乎？」曰：「有之。」因泣告曰：「某為里中婦五年，與王氏相善，嘗曰：『我夫室猶如傳舍，閱人多矣。其於往來見調者，皆殫財窮產，甘辭厚誓，未嘗動心。頃歲有李十八郎曾舍於我家。我初見之，不覺自失，後遂私侍枕席，實蒙歡愛。今與之別累年矣，思慕之心，或竟日不食，終夜不寢。我家人故不可托。脫有至者，願以物色名氏求之，但有僕夫楊果即是。』不二三年，子婦寢疾，臨死復見托曰：『我本寒微，曾辱君子厚顧，心常感念，久以成疾，自料不治。曩所奉托，萬一至此，願申九泉銜恨、千古睽離之歡，仍乞留止此舍，冀神會於彷彿之中。』」章武力求鄰婦為開門，命從者市薪蒭食物。方將具裀席，忽有一婦人掃帚出房掃地，鄰婦亦不之識。章武訪所從來，云是舍中人。又逼而詰之，即徐曰：「王家亡婦感郎恩情，將見會，恐生怪怖，故使相聞。」章武云：「某所來者，誠為此也。顯晦雖殊，誓無疑貳。」執帚人欣然而去。乃具飲饌，呼祭自食，飲畢安寢。

　　至三更許，燈在牀之東南，忽爾稍暗，如此再三。章武心知有變，因命移燭背牆置室東南隅。旋聞西北角悉窣有聲，如有人形，冉冉而至。五六步即可辨其狀貌衣服，乃主人子婦也。與昔見不異，但舉止浮急，音調輕清耳。章武下牀迎擁攜手，款若平生之歡。自云：「在冥錄以來，都忘親戚，但思君子之心，如平昔耳。」章武倍與狎暱，亦無他異。但數請令人視明星，若出，當須還，不可久住。每交歡之暇，即懇托鄰婦楊氏云：「非此人，誰達幽恨。」至五更，子婦泣下牀，與章武連臂出門，仰望天漢，遂嗚咽悲怨，卻入室，自於裙帶上解錦囊，囊中取一物以贈之，其色紺碧，質又堅密，似玉而冷，狀如小葉。章武不之識也。子婦曰：「此所謂靺鞨寶，出崑崙玄圃中，彼亦不易得。妾近與西嶽玉京夫人戲，見此物在眾寶鐺上，愛而訪之。夫人遂假以相授，云：『洞天群仙，每得此一寶，皆為光榮。』以郎奉玄道，有精識，故以投獻，常願寶之，此非人間所有。」遂贈詩曰：

　　「河漢已傾斜，神魂欲超越。願郎更回抱，終天從此訣。」

章武取白玉寶簪酬之，並答詩曰：

　　「分從幽顯隔，豈謂有佳期。寧辭重重別，所歎去何之。」

因相持泣。良久，子婦又贈詩曰：

　　「昔辭懷後會，今別更終天。新悲與舊恨，千古閉窮泉。」

章武答曰：

　　「後期杳無約，前恨已相尋。別路無行信，何因得寄心。」

款曲敘別訖，遂卻赴西北隅。行數步，猶回顧拭淚，云：「李郎珍重，無念此泉下人。」復哽咽佇立，視天欲明，急趨至角，即不復見。但空室窅然，寒燈明滅而已。

　　章武乃促裝。卻自下邽歸長安武定堡，下邽郡官與張元宗攜酒宴飲。既酣，章武懷念，因即事賦詩曰：

　　「水不西歸月暫圓，今人恨望古城邊。蕭條明早分歧路，知更相逢何歲年。」

吟畢，與郡官別。獨行數里，又自諷誦。忽聞空中有歎賞，音調淒惻。更審聽之，乃王氏子婦也。自云：「冥中各有地分，今於此別，無日交會。知郎思眷，故冒陰司之責，遠來奉送，千萬自愛。」章武愈感之。及至長安，與道友隴西李昉話，亦感其誠而賦詩曰：

　　「石沉遼海淵，劍別楚天長。會合知無日，離心滿夕陽。」

　　章武既事東平丞相府，因間召玉工視所得靺鞨寶，工亦不知，不敢雕刻。後奉使大梁，又召玉工，粗能辨。乃因其形，雕作槲葉象。奉使上京，每以此物貯懷中。至市東街，偶見一胡僧，忽近馬叩頭云：「君有寶玉在懷，乞一見。」乃引於靜處開視，僧捧玩移時，云：「此天上之物，非人間有也。」章武後往來華州，訪遺楊六娘，至今不絕。

　　王暹女

　　元和十二年，壽州小將張弘讓娶兵馬使王暹女。淮西用兵方急，令狐通為刺史。弘讓妻重疾累月，每思食，弘讓與具，自夏及秋，心終不怠。冬十月，其妻忽思湯餅，弘讓與具之。工未竟，遇軍中給冬衣，弘讓遂請同志王士征妻為饌，弘讓乃去。

　　士征妻饌熟，就牀欲進，忽見弘讓妻自額鼻中分半，一手一股在牀，流血殷席。士征妻驚呼，告營中軍人妻。諸人來共觀之，競問，莫知其由。共曰：「又非昏暝，二婦素無嫌怨。」遂為吏所錄。

　　弘讓奔歸，及喪所，忽聞空中婦悲泣云：「某被大家嗔，將看兒去。君終不見棄，當懇求耳。」先是，弘讓營居後小圃中，有一李樹，婦云：「君今速為某造四分食，置李樹下。君則向樹下哀祈，某必得再履人世也。」弘讓依言陳饌，懇祈拜之。忽聞空中云：「還汝新婦。」便聞王氏云：「接我以力。」弘讓如言，接之。俄覺赫然半屍薄下，弘讓抱之。遽聞王氏云：「速合牀上半屍。」弘讓持半屍到牀，盡力合之，無少參差。王氏云：「覆之以衾，無我問，三日。」弘讓如其教，三日後聞呻吟。乃云：「思少饘粥。」弘讓以飲灌其喉，盡一杯。又云：「且無相問。」七日則泯如舊。但如項及脊徹尻有痕，如刀傷，前額及鼻貫胸腹亦然。一年平復如故。生數子。龐子肅親見其事。

　　羅愛愛

　　羅愛愛，嘉興名娼也。色藝冠絕一時，而性復通敏，工於詩詞。風流之士，趨之若狂，呼為愛卿。嘗以季夏望日，與郡中諸名士會於鴛湖之凌虛閣，玩月賦詩。愛卿先成四絕，坐皆擱筆。其詩云：

　　「畫閣東頭納晚涼，紅蓮不及白蓮香。一輪明月天如水，何處吹簫引鳳凰。

　　月出天邊水在湖，微瀾倒浸玉浮圖。掀簾欲共嫦娥語，肯教霓裳一曲無？

　　曲曲欄杆正正屏，六銖衣薄懶來憑。夜深風露涼如許，身在瑤臺第一層。

　　手弄雙頭茉莉枝，曲終不覺鬢雲欹。珮環響處飛仙過，願借青鸞一隻騎。」

愛卿自此才名日盛。

　　同郡趙氏子者，行六。父亡母存，家世貴富，慕而聘焉。愛卿克脩婦道，趙甚重之。未久，趙子有父執官太宰，以書自大都召之，許授以江南一官。趙子躊躇未決，愛卿勸之使行。既卜期，置酒中堂，請趙子捧觴為太夫人壽，自制《齊天樂》一闋，歌以侑之。辭曰：

　　「恩情不把功名誤，離筵又歌金縷。白髮慈親，紅顏幼婦，君去有誰為主？流年幾許，況悶悶愁愁，風風雨雨。鳳拆鸞分，未知何日更相聚。蒙君再三吩咐：向堂前侍奉，休辭辛苦。官誥蟠花，宮袍制錦，要待封妻拜母。君須聽取，怕日落西山，易生愁阻。早促歸程，綵衣相對舞。」

歌罷，堂中皆淚下。

　　趙子乘醉解纜去。至都，而太宰殂矣。無所投托，遷延旅邸，久不能歸。太夫人以憶子故感病。愛卿竭力調護，半載竟不起。愛卿哀毀如禮，親為營葬於白苧村。甫三月，而張士誠陷平江。江浙參政楊完者，率苗兵拒之於嘉興。不戢，軍士大掠居民。趙子之居，為劉萬戶者所據。見愛卿姿色，欲逼納之。愛卿紿以甘言，沐浴入房，以囉巾自縊而死。萬戶奔救無及，乃以繡褥裹屍，瘞於後園銀杏樹下。

　　未幾，張氏通款，楊參政為所害，麾下星散。趙子始間關海道，由太倉登岸，逕回嘉興。則城郭人民，皆非故矣。所居已成廢宅，但見鼠竄於梁，鴞鳴於樹，蒼苔碧草，淹沒階逕。求其母妻，杳不知處。惟中堂巋然獨存，乃灑掃而息焉。明日，行出東門外，至紅橋，則遇舊使蒼頭於道，呼而問之，備述其詳。遂引至白苧村葬母處，指鬆楸而告之曰：「此六娘子之所植也。」指塋壠而之告曰：「此六娘子之所經理也。」趙子大傷感，隨往銀杏樹下，發視之，貌如生焉。趙子撫屍大慟。乃沐以香湯，披以華服，買棺附葬於母塋之側。哭之曰：「娘子平日聰明才慧，流輩莫及。今雖死，豈可混同凡人，便絕音響。九泉有知，願賜一見。雖顯晦殊途，人皆忌憚，而恩情切至，實所不疑。」於是，出則禱於墓下，入則哭於圃中。

　　將及一旬，其夕月晦，趙子獨坐中堂，寢不成寐。忽聞暗中哭聲，初遠漸近。覺其有異，急起祝之曰：「倘是六娘子之靈，何吝一見而敘舊也？」即聞言曰：「妾即羅氏也。感君相念，雖在幽冥，實所惻愴。是以今夕與君知聞耳。」言訖，如有人行，冉冉而至。六五步許，即可辨其狀貌，果愛卿也。淡妝素服，一如其舊，惟以囉巾擁頸。見趙子禮畢，泣而歌《沁園春》一闋，其所自制也。詞曰：

　　「一別三年，一日三秋，君何不歸？記尊姑老病，親供藥餌；高堂埋葬，親曳麻衣。夜卜燈花，晨占鵲喜，雨打梨花晝掩扉。誰知道，恩情永隔，書信全稀。干戈滿目交揮，奈命薄時乖履禍機。向銷金帳裡，猿驚鶴怨；香羅巾下，玉碎花飛。要學三貞，須拼一死，免被旁人話是非。君相念，算除非畫裡見崔徽。」

　　每歌一句，則悲啼數聲。悽愴怨咽，殆不成腔。趙子延之入室，謝其奉母之孝，營墓之勞，殺身之烈，感愧不已。因問：「太夫人安在？」曰：「尊姑在世無罪，聞已受生人間矣。」趙子曰：「然則，子何以尚滯鬼錄？」曰：「妾之死也，冥司以妾貞烈，即令往無錫宋氏託生為男子。妾與君情緣之重，必欲俟君一見，以敘懷抱，故延歲月。今既相見，明日即往託生也。君如不棄舊情，可往彼家見訪，當以一笑為驗。」遂與趙子入室歡會，款若平生。雞鳴敘別，下階數步，復回頭拭淚云：「趙郎珍重，從此永別矣！」因哽咽佇立。天色漸明，瞥然而逝，不復有睹。但空室悄然，寒燈半滅而已。

　　生起促裝，逕往無錫。則宋氏果生男子，懷妊二十月矣。然自降生後，哭不絕聲。趙子請見之，一笑而哭止。因述其事，遂名之曰羅生。趙子自此往來不絕，若親戚云。

　　胡馥之婦

　　上郡胡馥之，娶婦李氏。十餘年無子而婦卒。哭之慟。婦忽起坐，曰：「感君慟悼，我不即朽，可於燈後見就。依平生時，當為君生一男。」語畢還臥。

　　馥之如言，不取燈燭，暗而就之。復曰：「亡人亦無生理，可作側屋見置。伺滿十月，然後殯爾。」後覺婦身微暖，如未亡。既十月後生一男，男名靈產。

　　《異苑》載：晉穎州荀澤，以太元中亡。恒形見還，與婦魯國孔氏嬿婉綢繆。遂有妊焉，十月而產，產悉是水。又蘄水李婆墩何生，娶黃岡熊斌女。生聰俊嗜學。暴死，然常與婦共枕席。曰：「汝無畏，吾與汝緣分未絕。」歡如常時，但身冷如水，久之始罷。此事常有之，乃是精魄強盛，不易消散耳。《漢書》謂武帝崩，畢葬，常所幸御者，悉出茂陵園。自婕妤以下，上幸之如平生，旁人弗見也。大將軍光聞之，乃更出宮人，增為五百人，因是遂絕。而曹孟德亦有銅臺繐帷之命以待。或然，實不盡然也。賈生宣室之談，未知曾及此否。

　　王文獻妻

　　陝西王文獻貢士，其妻美而夭，哭之數月不止。一夕奠，妻至曰：「感君悼念，來了宿緣。」文獻逡巡引避。妻曰：「無害也。」登榻求宿，文獻甚懼。妻強之，並衾而去，宵則復來。荏苒旬日，殊忘其死。而妻每至則簡較奴婢，紉飾衣衾，亦不異生時。親戚交勸其弗納，文獻以舊愛故不忍捨。往復歲餘，乃持夫嗚咽曰：「已託生某地。」遂去。而文獻益追思之。乃悟曰：「吾生人，與鬼交，殆非佳兆乎！」明年舉進士，授給事中，迄無他患。

　　王敬伯

　　晉王敬伯，字子升，會稽人。美姿容，年十八仕為東宮扶侍。休假還鄉，行至吳通波亭，維舟中流，月夜理琴。有一美女子，從三少女披幃而入，施錦被於東牀，設雜果，酌酒相獻酬。令小婢取箜篌作《宛轉歌》。婢甚羞澀，低回殊久，云：「昨宵在霧氣中彈，今夕聲不能暢。」女迫之，乃解裙巾出金帶長二尺許，以掛箜篌，彈弦作歌。女脫頭上金釵，扣琴而和之。其歌曰：

　　「月既明，西軒琴復清。良宵美醴且同醉，朱弦撥響新愁生。歌婉轉，婉以哀，願為星與漢，光景共徘徊。」

又曰：

　　「悲且傷，參差共成行。低紅掩翠渾無色，金徽玉軫為誰鏘。歌婉轉，清復悲，願為煙與霧，氤氳共容姿。」

　　天明，女留錦四端，臥具、繡枕、囊並珮各一雙為贈。敬伯以象板牙火籠、玉琴軫答之。來日，聞吳令劉惠明亡女船中，失錦四端，及女郎臥具、繡囊、珮等。簡括諸同行，至敬伯船而獲之。敬伯具言夜來之事，及女儀狀，從者容質，並所答贈物。令使簡之於帳後，得牙火籠箱內，篋中得玉琴軫。令乃以婿禮敬伯，厚加贈遺而別。敬伯問其部下之人，云：「女郎年十六，名妙容，字稚華。去冬遇疾而逝。未死之前，有婢名春條，年十六；一名桃枝，年十五。皆能彈箜篌，又善《婉轉歌》，相繼而死，並有姿容。昨從者，是此婢也。」敬伯因號其琴曰「感靈」。

　　僧安淨

　　鄱陽柴步龍安寺，舊有高氏婦影堂，不記何時所立。寺輪撥行童，分司香火。紹熙三年，有安淨者主之。慕悅畫像，因起淫佚之想。每夕禱之曰：「娘子有靈，不惜垂訪。」如是累旬。

　　一日黃昏後，遇夫人身披素衣，立於殿角。顧之曰：「亦識我乎？」淨曰：「不識也，敢問為誰氏？」婦曰：「無用見語。我今宵錯到此，尚無投跡之地。」淨曰：「茲不難辦，正恐不如意耳。」婦曰：「但得粗容一身，更何所擇。」淨即邀諸其室，請暫寓止。婦曰：「既占汝牀，汝卻宿何處？」曰：「不敢言。」婦乃解衣先寢。時房內無燈，淨遂從之。婦略不拒，極盡繾綣。聞五更鐘聲，遽起，約今晚再會。

　　往反半月，淨頗疑其所從來，且未嘗分明睹厥狀。一夕，至差晚，適明燈在傍。婦問：「何故有燈？」曰：「方書寫看經文疏了。」婦使去之。淨便得熟視，全與高氏像同。燈既滅，乃扣鄉里姓氏，不肯答。淨曰：「豈非高孺人乎？」婦曰：「何必苦苦相問。我平生本端潔之人，緣汝祈祝不已，故爾犯戒。今既相認得，誼難復來。料因緣只合如此，郎亦情分太淺薄矣。」隨語不見，自是遂絕。

　　婦人影堂供僧寺，亦是不韻事。

　　胡氏子

　　舒州胡未孚，言其叔父頃為蜀中倅。至官數日，其子適後圃，見牆隅小屋，垂箔若神祠。有老兵出拜曰：「前通判之女，年十八歲，未嫁而死，葬於此。今其父去，官於某處矣。」問容貌如何，老兵曰：「無所識。嘗聞諸倡言，前後太守，閱婦人多矣，未有如此女之美者。」鬍子方弱冠，未受室，聞之心動。指几上香爐曰：「此香火亦大冷落。」明日，取熏爐花壺往為供，私酌酒奠之，心搖搖然冀幸一見。自是日日俱往焉。精誠之極，發於夢寢，凡兩月餘。

　　一日又往，見屋簾微動，若有人呼笑聲。俄一女子袪服出，光麗動人。鬍子心知所謂，逕前就之。女曰：「毋用懼我，我乃室中人也。感子眷眷，是以一來。」胡驚喜欲狂，即與偕入室，夜分乃去。旦復至，以為常，課業盡廢。家人少見其面，亦不復窺園。惟精爽憔悴，飲食減損。父母深憂之，密叩宿直小兵，云：「夜聞與人切切笑語。」呼問其子，子不敢諱，以實告。父母曰：「此鬼也，當為汝治之乎？」子曰：「不然。相接以來，初頗為疑。今有日矣，察其起居言語動息，與人無分毫異，安得為鬼！」父母曰：「然則有何異？」曰：「但每設食時，未嘗下箸，只飲酒啖果實而已。」父母曰：「候其復至，強之食，吾當觀之。」

　　子返室，而女至。命其食，強之至於再三，不可。曰：「常時往來，不可礙。今食此則身有所著，欲歸不得矣。」子又強之，不得已一舉箸。父母自外入，女矍然起，將蔽匿而形不能隱，踧踖慚窘，泣拜謝罪。胡氏盡室環視，問其情狀。曰：「亦自不覺。向者意欲來則來，欲去則去。不謂今若此。」又問曰：「既不能去，今為人耶鬼耶？」曰：「身在此，留則為人矣。有如不信，請發瘞驗之。」如其言破塚，見柩有隙可容指，中空空然。胡氏乃大喜曰：「冥數如此，是吾家婦矣。」為改館於外，擇謹厚婢僕事之。走介告其家，且納幣焉。女父遣長子及家人來視，真女也。遂成禮而去。後生男女數人，今尚存。女姓趙氏。出《夷堅志》。

　　陸次孫，家閶門下塘。有琴川吳氏，僦其旁室居焉。其女美而知書，解詞曲，雅好樓居，倚欄吟眺，甚適也。既而徙上塘。過期不偶，憂思成疾死。死後五年，次孫延豈山虞秀才廷臯教子，館於此樓。一旦戲謂虞曰：「此吳家小娘子所居，餘香猶在也。今君孤眠長夜，得無憐而至乎。」虞年少子，聞之恍然。迨夜入房，則此女在燈下。遂神迷心蕩，相與綢繆。自是無夕不至。後雖白晝，嘗見其在旁。久而病瘵日甚。其父亦授徒他處，亟來，叩之不言。固問，始吐實云：「陸次孫害我。」父驚惋，具舟遣歸，女已在舟中矣。歸而坐臥相隨，妻雖同牀弗能間。未幾竟死。此事與胡氏子同。何胡之多幸，而虞之不幸也。

　　曾季衡

　　太和四年春，監州防禦使曾孝安，有孫曰季衡，居使宅西偏院。屋宇壯麗，而季衡獨處之。有僕夫告曰：「昔王使君女暴終於此，乃國色也。晝日其魂或時出現，郎君慎之。」季衡少年好色，願睹其靈異，終不以人鬼為間。頻炷名香，頗疏凡俗。步游閒處，恍然凝思。

　　一日晡時，有雙鬟前揖曰：「王家小娘子遣某傳達厚意，欲面拜郎君。」言訖，瞥然而沒。俄頃，有異香襲衣，季衡乃束帶伺之。見向者雙鬟引一女而至，乃神仙中人也。季衡揖之，問其姓氏，曰：「某姓王氏，字麗貞，父今為重鎮。昔侍從大人牧此城，據此室，亡何物故。感君思深窈冥，情激幽壤。所以不間存沒，頗思相會。其來久矣，但非吉日良時。今方契願，幸垂留意。」

　　季衡留之，款昵移時乃去。握季衡手曰：「翌日此時再會，慎勿泄於人。」遂與侍婢俱不見。

　　自此每及晦一至，近六十餘日。季衡不疑。因與大父麾下將校說及豔麗，誤言之。將校驚，欲實其事，曰：「郎君將及此時，願一叩壁，某當與一二輩潛窺焉。」季衡亦終不肯叩壁。是日女郎一見季衡，容色慘沮，語聲嘶咽。握季衡手曰：「何為負約而泄於人，自此更不可接歡笑矣。」季衡追悔，無詞以應。女曰：「殆非君之過。亦冥數盡耳。」乃留詩曰：

　　「五原分袂真胡越，燕拆鶯離芳草竭。年少煙花處處春，北邙空恨清秋月。」

　　季衡不能詩，恥無以酬。乃強為一篇曰：

　　「莎草青青雁欲歸，玉腮珠淚灑臨岐。雲鬟飄去香風盡，愁見鶯啼紅樹枝。」

　　女遂於襦帶解蹙金結花合子，又抽翠玉雙鳳翹一隻贈季衡，曰：「望異日睹物思人，無以幽冥為隔。」季衡搜書笈中，得小金鏤花如意酬之。季衡曰：「此物雖非珍異，但貴其名如意，願長在玉手操持耳。」又曰：「此別何時更會？」女曰：「非一甲子，無相見期。」言訖嗚咽而沒。

　　季衡自此寢寐思念，形體羸瘵。故舊丈人王回推其方術，療以藥石，數月方愈。乃詢王原紉婦人，曰：「王使君之愛女，無疾而終於此院。今已歸葬北邙山，或陰晦而魂常游於此，人多見之。」則知女詩「北邙空恨清秋月」也。

　　

　　以下感物


　　杞梁妻

　　齊莊公襲莒，莒將杞殖戰死。其妻歎曰：「上則無父，中則無夫，下則無子。生人之難至矣！」乃抗聲號哭。七日，杞都城感之而頹，遂投水而死。其妹悲其姊之貞操，乃為作歌名曰《杞梁妻》焉。梁，殖字也。歌曰：

　　「樂莫樂兮新相知，悲莫悲兮生別離。」

　　孟姜

　　秦孟姜，富人女也，贅范杞良。三日，夫赴長城之役，久而不歸，為制寒衣送之。至長城，聞知夫已故，乃號天頓足，哭聲震地。城崩，尋夫骸骨，多難認。齧指血滴之，入骨不可拭者，知其為夫骨，負之而歸。至潼關，筋骨已竭，知不能還家，乃置骸巖下，坐於旁而死。潼關人重其節義，立像祀之。

　　湘妃

　　《湘川記》云：「舜南巡狩，崩於蒼梧之野。娥皇、女英二妃哭之不從，思憶舜，以淚灑竹，竹盡成斑。至今號湘妃竹。」女子李淑作《斑竹怨》云：

　　「二妃昔追帝，南奔湘山間。有淚寄湘竹，至今湘竹斑。雲深九嶷廟，日落蒼梧山。餘恨在江水，滔滔去不還。」

　　汰王灘詩

　　永福創自唐代宗時，割福、泉、建三州之地，因年號曰永泰。後避哲宗陵寢，改名永福，在唐新創縣後。有邑宰潘君滿任，遺愛在民，攀臥祖餞，留連累日。其夫人王氏，先已解舟，泊五里汰王灘下。俟久不至，月夜登岸，書一絕於石壁云：

　　「何事潘郎戀別筵，歡情不斷妾心懸。汰王灘下相思處，猿叫山山月滿船。」

　　末云：「太原王氏書」。詩跡已漫滅，獨「太原」二字入石，至今尚存。字方五六寸許。邑人因以名其灘。政和陳武祐慮歲久詩亡，大書係以記文，鎸之字右方。自唐及今，流潦巨浸之所漂齧，震風凌雨之所滌蕩，不知其幾，而墨色爛然如新。一婦人望夫之切，精神入石，終古不變如此。

　　情史氏曰：「古云：『思之思之，鬼神通之。』蓋思生於情，而鬼神亦情所結也。使鬼神而無情，則亦魂升而魄降已矣，安所戀戀而猶留鬼神之名耶！鬼有人情，神有鬼情。幽明相入，如水融水。城之頹也，字之留也，亦鬼神所以效情之靈也。噫！鬼神可以情感，而況於人乎！」




第九卷

　　情幻類

　　以下夢幻


　　司馬才仲

　　司馬才仲（名楢，陝州人。）初在洛下，晝寐，夢一美姝牽帷而歌曰：

　　「妾本錢塘江上住，花落花開，不管流年度。燕子銜將春色去，紗窗幾陣黃梅雨。」

才仲愛其詞，因詢曲名，云是《黃金縷》。且曰：「後日相見於錢塘江上。」

　　及才仲以東坡先生薦應制，舉中等，遂為錢塘幕官。為秦尉少章道其事，少章續其詞後云：

　　「斜插犀梳雲半吐，檀板輕敲，唱徹《黃金縷》。夢斷彩雲無覓處，夜涼明月生南浦。」

　　頃之，復夢美姝笑迎曰：「夙願諧矣。」遂與同寢。自是每夕必來。才仲為同寮談之，咸曰：「公廨後有蘇小小墓，得非妖乎？」不逾年，而才仲得疾。所乘游舫，艤泊河塘。柁工遽見才仲攜一麗人登舟，即前聲喏。聲斷，火起舟尾，倉忙走報其衙，則才仲死而家人已慟哭矣。

　　蘇小小，錢塘名娼也，南齊時人。其墓或云湖曲，或云江干。古詞云：

　　「妾乘油壁車，郎跨青驄馬。何處結同心，西陵松柏下。」

　　今西陵在錢塘，非楚之西陵也。李長吉《蘇小小墓》歌云：

　　「幽蘭露，如啼眼。無物結同心，煙花不堪剪。草如茵，松如蓋。風為裳，水為珮。油壁車，久相待。冷翠燭，勞光采。西陵下，風吹雨。」

　　國朝弘治初，於景瞻自都歸杭，邀馬浩瀾同游西湖，泊舟第三橋。景瞻曰：「不到西湖二十年矣。山川如故，風景不殊。子當賦之。」浩瀾乃作詩。翌日，召箕仙曰：「『捧瑤觴，南國佳人，一雙玉手。』此句久未有對。」即書曰：「趺寶座，西方大佛，丈六金身。」箕運如飛，復成一律。後書云：「錢塘蘇小小和馬先生昨日湖橋首倡。」二公相顧若失，莫測所以。

　　情史氏曰：「然則古今有才情者，勿問男女，皆不死也。」

　　王生

　　至順中，有王生者，本仕族子，居於金陵。貌瑩寒玉，神凝秋水，姿狀甚美。眾以「奇俊王家郎」稱之。年二十未娶。有田在松江，因往收秋租，回船過渭塘，見一新肆，青旗出於簾外，朱欄曲檻，縹緲如畫。高柳古槐，黃葉交墜。芙蓉十數株，顏色或深或淺。紅葩綠水，相映上下，白鵝一群，游泳其間。生泊舟岸側，登肆沽酒而飲。斲巨螯之蟹，膾細鱗之鱸。果則綠橘黃橙，蓮池之藕，鬆坡之栗。以花磁盞酌真珠紅酒而飲之。肆主亦富家，其女年一十八，而知音識字，態度不凡。見生在座，頻於幕間窺之。或出半面，或露全體。去而復來，終莫能捨。生亦留神注意，彼此目視久之。已而酒盡出肆，怏怏登舟，如有所失。

　　是夜，遂夢至肆中，入門數重，直抵舍後，始至女室，乃一小軒也。軒之前有葡萄架，架下鑿池，方圓盈丈，以石甃之，養金魚於中。池左右植垂絲檜一株，綠陰婆娑。靠牆結一翠柏屏，屏下設石假山三峰，岌然競秀。草則金線繡墩之屬，霜露不變色。窗間掛一雕花籠，籠內畜一綠鸚鵡，見人能言。軒下垂小木鶴二隻，銜線香焚之。案上立二古銅瓶，插孔雀尾數莖。其旁設筆硯之類，皆極濟楚。架上橫一碧玉簫，女所吹也。壁上貼金花箋四幅，題詩於其上。詩體皆效東坡四時詞，字畫則似趙松雪，不知何人所作也。其一云：

　　「春風吹花落紅雪，楊柳陰濃啼百舌。東家蝴蝶西家飛，前歲櫻桃今歲結。鞦韆蹴罷鬢鬖髿，粉汗凝香沁綠紗。侍女亦知心內事，銀瓶汲水煮新茶。」

　　其二云：

　　「芭蕉葉展青鸞尾，萱草花含金鳳嘴。一雙乳燕出雕樑，數點新荷浮綠水。困人天氣日長時，針線慵拈午漏遲。起向石榴陰畔立，戲將梅子打鶯兒。」

　　其三云：

　　「鐵馬聲喧風力緊，雲窗夢破鴛鴦冷。玉爐燒麝有餘香，羅扇撲螢無定影。洞簫一曲是誰家，河漢西流月半斜。要染纖纖紅指甲，金盆夜搗鳳仙花。」

　　其四云：

　　「山茶未開梅半吐，風動簾旌雪花舞。金盤冒冷塑狻猊，繡幕圍春護鸚鵡。倩人呵筆畫雙眉，脂水凝寒上臉遲。妝罷扶頭重照鏡，鳳釵斜壓瑞香枝。」

　　女見生至，與之承迎。執手入室，極其歡謔。會宿於寢，雞鳴始覺，乃困臥蓬窗底爾。

　　是後歸家，無夕而不夢焉。一夕，見架上玉簫，索女吹之。女為吹《落梅風》數闋，音調瀏亮，響徹雲際。一夕，女於燈下繡紅羅鞋。生剔燈，誤落燈花於上，遂成油暈。一夕，女以紫金碧甸指環贈生，生解水晶雙魚扇墜酬之。既覺，則指環宛然在手，視扇墜則無有矣。生大以為奇，遂效元稹體賦《會真詩》三十韻，以記其事。詩曰：

　　「有美閨房秀，天人謫降來。風流元有種，慧黠更多才。碾玉成仙骨，調脂作豔腮。腰肢風外柳，標格雪中梅。合置千金屋，宜登七寶臺。嬌姿應自許，妙質孰能陪。小小乘油壁，真真醉彩灰。輕塵生洛浦，遠道接天台。放燕簾高卷，迎人戶半開。菖蒲難見面，荳蔻易含胎。不待金屏射，何勞玉手栽。偷香渾似賈，待月又如崔。簫許秦宮奪，琴從卓氏猜。鶯聲傳縹緲，燭影照徘徊。窗薄涵魚魫，爐深噴麝煤。眉橫青岫遠，鬢軃綠雲堆。釵玉輕輕制，衫羅窄窄裁。文鴛游浩蕩，瑞鳳舞毰毸。恨積鮫綃帕，歡傳琥珀杯。孤眠憐月姊，多忌笑河魁。化蝶能通夢，游蜂浪作媒。雕闌行共倚，繡褥坐相偎。啖蔗逢佳境，留環得異財。綠陰鶯並宿，紫氣劍雙埋。良夜難虛度，芳心未肯摧。殘妝猶在臂，別淚已凝腮。漏滴何須促，鐘音且莫催。峽山行雨過，嶺上看花回。才子能知爾，愚夫可語哉。多生曾種福，親得到天台。」

　　詩訖，好事者多傳誦之。

　　明歲，復往收租，再過其處，則肆翁甚喜。延之入內，生不知其意，逡巡辭避。坐定，翁以誠告之曰：「老拙惟一女，未曾適人。去歲，君子於此飲酒，偶有所睹，不能定情，因遂染疾。長眠獨語，如醉如癡，餌藥無效。昨夕忽語曰：『明日郎君至矣，宜往候之。』初以為妄，固未之信。今君子果涉吾地，是天假其靈，而賜之便也。」因問生婚娶未曾，又問其閥閱氏族。大喜，肆翁即握生手，入於內室，至女子所居軒下。門窗戶闥，則皆夢中所歷也。草木臺沼，器用什物，又皆夢中所見也。女聞生至，盛妝而出。衣服之麗，簪珥之華，又皆夢中所識也。女言：「去歲自君去後，想念切至。每夜夢中與君相會，不知何故。」生曰：「吾夢亦如之耳。」女歷敘吹簫之曲，繡鞋之事，無不吻合者。又出水晶雙魚扇墜示生，生亦舉紫金碧甸指環，兩相表訂以證之。彼此大驚，以為神契。遂與生為夫婦，同居偕老。《剪燈新話》名《渭塘奇遇傳》。

　　無緣者真亦成夢，有緣者夢亦成真。

　　娟娟

　　木生字元經，少有俊才。成化中以鄉薦入太學。常登泰山觀日出，夜宿秦觀峰。夢有老婦攜一女子，相見甚歡，知有平生之分。既又遺一詩扇，展誦未終，忽鐘鳴驚寤而起。其所夢道路第宅，歷歷皆能記憶。

　　明年，將入都，道出武清。散步柳蔭中，過一溪橋。道旁有遺扇在草中，收視之，上有詩云：

　　「煙中芍藥朦朧睡，雨底梨花淺淡妝。小院黃昏人定後，隔牆遙辨麝蘭香。」

　　彷彿是夢中所見者，珍襲藏之。行未幾，遙見一女郎，從二女侍游樹下。迤邐將近，生趨避之。時為三月既望，新雨初霽，微風扇暖。女郎徐邀二侍，穿別逕結伴而去。生佇立轉盼，但見帶袂飄舉，環珮鏘然。百步之外，異香襲道，綽約若神仙中人。遂以所佩錯刀削樹為白，題一絕句曰：

　　「隔江遙望綠楊斜，聯袂女郎歌落花。風定細聲聽不見，茜紅裙入那人家。」

　　徙倚彌望乃行。前至野店中，問諸村民，或曰：「此去里許有田將軍園林，豈即其家眷屬乎？」

　　生明日又往樹下，竟日無所遇。惟見溪水中落花流出，復題一絕句，續書於樹曰：

　　「異鳥嬌花不奈愁，湘簾初卷月沉鉤。人間三月無紅葉，卻放桃花逐水流。」

　　自後不復相聞。然前所得遺扇，每遇良辰勝會，未嘗不出入懷袖，把玩諷詠，愛如珙璧。

　　壬午，生謁選天官，隸名營繕。當春牡丹盛放，生擬閒遊，因勒馬道旁。值馬渴奔水，左右皆前逐馬，生下立井畔民家。其家以貴客在門，召一鄰翁延入。初經重屋，僅庇風日。再過曲逕，越小院，其中樓臺闌楯，金碧輝耀，恍非人世。生稍憩，便欲辭出。翁曰：「內人乃老夫寡妹，年亦逾五旬矣。幸暫留，伺馬至行無傷也。」生起揮扇逍遙，歷覽畫壁。翁從旁見其扇，進曰：「此扇何從得之？」生曰：「吾數年前過武清所得，道旁遺棄也。」翁借觀，遽持入內。頃之出，告生曰：「天下事萍梗遭遇，固有出於偶然者。適見扇頭詩，疑為吾甥女手筆。入示告妹，果非誤也。」生初入其室廬，皆若夢中所經行者，心已異之。及聞翁言，愈駭異。再引入一曲室，幃帳妍麗，金玉煥然，几榻整潔，琴瑟靜好，莫能名狀。須臾，一老婦出拜，自言：「姓錢氏，先父田忠義，官至上輕車都尉。往歲扈從西征，為流矢所中，輿疾歸武清。小女娟娟，時年十四。隨侍湯藥，偶遺此扇，不意乃入君子之手。今夫亡三載矣，睹物興懷，不覺遂生傷感。然當時溪樹上有二絕句，不知何人所書。小女因尋扇再至其地，經覽而歸，至今吟哦不絕於口。」生請誦之，即其舊題也。老婦因請命娟娟出見，傳呼良久不至。母自入謂女曰：「客即樹上題詩人也。」娟娟強起，嚴服靚妝，與母相攜而出。至則玉姿芳潤，內美難征，儼然秦觀峰夢中所見也。生又以夢告母，共相歎異。久之馬至，珍重辭謝而去。

　　明日，鄰翁以娟母命來，請以弱女為君子姬侍。生喜出望外，遂以其年四月成禮。娟娟妙解音律，通貫經史，凡諸戲博雜藝，靡不精曉。情好甚篤。未閱月，生以督運南行，乃鎖院而去。母先亦暫至武清，遣人問訊。娟娟從門隙中附詩於母寄生曰：

　　「聞郎夜上木蘭舟，不數歸期只數愁。半幅御羅題錦字，隔牆裹贈玉搔頭。」

　　是夕，生適自潞還，娟出迎。生曰：「方從馬上得詩，未有以復。」即口占贈娟娟曰：

　　「碧窗無主月纖纖，桂影撫疏玉漏嚴。秋浦芙蓉偏獻笑，半窗斜映水晶簾。」

　　其冬十月，生以太夫人憂去職。河冰既合，娟適病，不能偕行。生存亡抱恨，計無所出。邀母與娟同居，約以冰解來迎，相與悲咽而別。

　　明年春，娟病轉劇。遣翁子錢郎以詩寄生曰：

　　「楚天風雨繞陽臺，百種名花次第開。誰遣一番寒食信，合歡廊下長莓苔。」

　　生遣使往迎，比至，則不起匝月矣。

　　辛卯冬，生再入都，過母家，見娟娟畫像，題詩其上曰：

　　「人生補過羨張郎，已恨花殘月減光。枕上遊仙何迅速，洞中烏兔太匆忙。秦娘似比當時瘦，李衛慚多舊日狂。梅影橫斜啼鳥散，繞天黃葉倚繩牀。」

　　時人多傳誦焉。

　　南唐內史舍人張泌，字子澄。初與鄰女浣衣相善，經年不復睹。精神凝一，夜必夢之。嘗有詩寄云：

　　「別夢依依到謝家，小廊回合曲欄斜。多情只有春庭月，猶為離人照落花。」

　　此夢之積於情者也。渭塘奇夢，曾留連酒肆，偷窺半面，猶有因焉。秦觀峰之夢，胡為乎來哉！無夢則得扇不奇，得扇不奇，則生必不出入懷袖，肆翁必不問，而數月之姻緣，何以銷之。夢豈偶然而已。

　　吳女盈盈

　　魏人王山，能為詩，標韻清卓。因省試下第，薄游東海。值吳女盈盈者來，年才十六，善歌舞，尤工彈箏，容色甚冶。詞翰情思，翹翹出群。少年子爭登其門，不惜金帛。盈遴簡佳偶，乃許一笑。府守田龍圖召使侍宴，山預賓列，相得於樽俎之間，從之歡處累月。山辭歸，盈垂泣悲啼，不能自止。明年，寄《傷春曲》示山，其詞云：

　　「芳菲時節，花壓枝折。蜂蝶撩亂，闌檻光發。一旦碎花魂，葬花骨，蜂兮蝶兮何不來？空使雕闌對寒月。」

山作長歌答之云：

　　「東風豔豔桃李鬆，花園春入酴酥濃。龍腦透縷鮫綃紅，鴛鴦十二羅芙蓉。盈盈初見十五六，眉試青膏鬢垂綠。道字不正嬌滿懷，學得襄陽大堤曲。阿母偏憐掌上看，自此風流難管束。鶯啄含桃未咽時，便會吟詩風動竹。日高一丈羅窗䁧，啼鳥壓花新睡短。膩雲纖指攏還偏，半被可憐留翠暖。淡黃衫袖仙衣輕，紅玉欄杆妝粉淺。酒痕落腮梅忍寒，春羞入眼橫波豔。一縷未消山枕紅，斜睇整衣移步懶。才如韓壽潘安亞，擲果竊香心暗嫁。小花靜院酒闌珊，別有私言銀燭下。簾聲浪皺金泥額，六尺牙牀羅帳窄。釵橫啼笑兩不分，歷盡風波腰一捻。若教飛上九天歌，一聲自可傾人國。嬌多必是春工與，有能動人情幾許。前年按舞使君筵，眸蹙忍羞頭不舉。鳳凰簫冷曲成遲，凝醉挑花過風雨。阿盈阿盈聽我語，勸君休向陽臺住。一生縱得楚王憐，宋玉才多誰解賦。洛陽無限青樓女，袖攏紅牙金鳳縷。春衫粉面誰家郎，只把黃金買歌舞。就中薄倖五陵兒，一日心冷玉如土。雲零雨散那堪悲，空入他人夢來去。浣花溪上海棠灣，薛濤朱戶皆金環。韋臯筆逸玳瑁落，張祜盞滑琉璃乾。壓倒念奴價百倍，興來奇怪生毫端。醉眸覷紙聊一掃，落花飛雪聲漫漫。夢得見之為改觀，樂天更敢尋常看。花開不肯下翠幕，竟日暄赫羅雕鞍。掃眉塗粉迨七十，老大始頂菖蒲冠（濤七十始頂菖蒲冠，學謝自然上升之術。）。至今愁人錦江口，秋蛩露草孤墳寒。盈盈大雅真可惜，爾生此後不可得。滿天風月獨倚闌，醉岸深雲呼佚墨。久之不見子心憶，高璣去天無幾尺。斜陽銜山雲半紅，遠水無風天一碧。望眼空遙沉翠翼，銀河易闊天南北。瘦盡休文帶眼移，忍向小樓清淚滴。」

　　又明年，山適淄川，遇王通判於邸舍，出盈盈簡，欲偕游東山。時方初夏，山以病不克赴其約。秋中再如東山，盈已死。王通判謂山曰：「子去後，盈若平居醉寢，夢紅裳美人手執一紙書，告曰：『玉女命汝掌文牘。』及覺，泣以白母云：『兒不復久居人間矣。異日當訪我於東山。』遂嗚咽流涕，其夕竟卒。」山作詩弔之云：

　　「燭花紅死睡初醒，一枕孤懷病客情。海上有仙應入夢，人間無路可藏生。乾坤眼闊成新恨，風月人歸似舊情。漢殿香消春寂寂，夕陽無雨下西城。」

　　後五年，山游奉符，與同志登岱岳，至絕頂玉女池。追思疇昔日盈盈之夢，徘徊池側，心憶神會。因題於石曰：

　　「浮世繁華一夢休，登臨因憶昔年游。人歸依舊野花笑，玉冷幾經墳樹秋。風月遇清須感慨，江山多恨即遲留。如今縱擬誇才思，事往情多特地愁。」

　　又曰：

　　「柳條黃盡杏梢新，山翠無非昔日春。花色笑風春似醉，寂寥惟少賞花人。憶昔閒妝淡佇衣，一枝紅拂牡丹徽。無端不入襄王夢，為雨為雲到處飛。」

　　山歸，就次遂夢游日觀峰，北見石上大字，筆跡類盈，書一詩曰：

　　「絳闕珠宮鎖亂霞，長生未曉棄奢華。斷無方朔人間信，遠沮麻姑洞裡家。歷劫易翻滄海水，濃春難謝碧桃花。紫臺樹隱瑤池闊，鳳懶龍嬌日又斜。」

　　讀畢忽悟。是夕昏醉悶悶，有女奴來召，至一溪洞門，碧衣短鬟出迎。入宮殿，一女子玉冠黃帔，衣絳綃，長眸皓容。山趨拜，女遽起止之。揖升階。少選，盈與一女偕至，微笑曰：「『為雨為雲到處飛』，何乃尤人如此也！」遂命進酒，各有賦詠。夜既深，二女曰：「盈盈雅故，便可就寢。」聞雞聲起，復置酒珍重語別。山辭訣，恍然出洞，但蒼崖古木，非向所歷，感愴而返。

　　山有《筆奩錄》，詳記所遇。

　　安西張氏女

　　安西布帛肆，有販鬻求利而為之平者，姓張。家富於財，居光德裡。其女國色。女嘗晝寢，夢至一處，朱門大戶，棨戟森然。由之而入，望其中堂，若設宴張樂。左右廊皆施帷幄。有紫衣吏引張氏於西廊幕次，見少女如張等輩十許人，皆花容綽約，釵鈿照耀。既至，吏促張妝飾，諸女迭助之理澤傅粉。

　　有頃，自外傳呼：「侍郎來！」競隙間窺之。見一紫綬大官，張氏之兄嘗為其小吏，識之，乃吏部沈公也。俄又呼曰：「尚書來！」又有識者，並帥王公也。逡巡復連呼曰：「某來！」皆郎官以上六七人。坐畢，前紫衣吏曰：「可出矣。」群女旋進金石絲竹，鏗鍧震響，中宵酒酌。並帥見張氏而視之，尤屬意焉。謂曰：「汝習何技能？」對曰：「未嘗學聲音。」使與之琴，辭不能。曰：「第操之。」乃撫之而成曲。予之箏亦然，琵琶亦然，皆平生所不習也。王公曰：「恐汝或遺。」乃令口授，吟曰：

　　「鐶梳鬧掃學宮妝，獨立閒庭納夜涼。手把玉簪敲砌竹，清歌一曲月如霜。」

　　謂張曰：「其歸辭父母，異日復來。」忽驚啼而寤，手捫衣帶曰：「尚書命我矣。」索筆錄之。問其故，泣對所夢，且曰：「吾將死乎？」母怒曰：「汝夢魘爾，何乃出不祥言如是！」因臥病累日。外親有持酒肴者，又有將食來者，女曰：「且須膏沐澡瀹。」母聽之。良久，豔妝盛飾而至。食畢，乃遍拜父母及坐客曰：「時不可留，某今往矣。」因援衾而寢。父母環伺之，俄遂卒。會昌二年六月十五日也。

　　死得所生，雖死何恨。張女國色未聘，以懷春感夢，而王尚書遂能據生人之所不易遇，惜哉！

　　沈亞之

　　太和初，沈亞之將之郜。出長安城，客橐泉邸舍。春時，晝夢入秦內史廖家。內史廖舉亞之，秦公召至殿前，促前席曰：「寡人欲強國，願知其方，先生何以教寡人？」亞之以齊桓對。公悅，遂試補中涓，使佐西乞術伐河西。亞之帥將卒前攻，下五城。還報，公大悅，起勞曰：「大夫良苦，休矣！」

　　居久之，公幼女弄玉婿簫史先死，公謂亞之曰：「微大夫，晉五城非寡人有，甚德大夫。寡人有愛女，欲與大夫備灑掃可乎？」亞之少自立，雅不欲遇倖臣蓄之。固辭不得，遂拜左庶長，尚公主，賜金二百斤。民間猶謂簫家公主。其日有黃衣中貴，騎疾馬來，延亞之入。宮闕甚嚴。呼公主出，鬢髮著偏袖衣，妝不多飾。其芳姝明媚，筆不可摹畫。侍女祗承，分立左右者數百人。召見亞之便館，居亞之於宮。題其門曰翠微宮，宮人呼為沈郎院。雖備位下大夫，由公主故，出入禁衛。公主喜鳳簫，每吹簫必翠微宮高樓上，聲調遠逸，能悲人，聞者莫不自廢。公主七月七日生，亞之嘗無貺壽。內史廖先曾為秦以女樂遺西戎，戎王與之水犀小合，亞之從廖得，以獻公主。主悅，嘗愛重，結裙帶上。穆公遇亞之禮兼同列，恩賜相望於道。

　　復一年，春，公主無疾忽卒。公追傷不已，將葬咸陽原。公命亞之作輓歌，應教而作曰：

　　「泣葬一枝紅，生同死不同。金鈿墜芳草，香繡滿春風。舊日聞簫處，高樓當月中，梨花寒食夜，深閉翠微宮。」

　　進公。公讀詞善之。時宮中有出聲若不忍者，公隨泣下。又使亞之作墓誌銘，獨憶其銘曰：

　　「白楊風哭兮，石甃髯莎。雜英滿地兮，春色煙和。朱愁粉瘦兮，不生綺羅。深深埋玉兮，其恨如何！」

　　亞之亦送葬咸陽，宮中十四人殉。亞之以悼悵過戚被病，猶在翠微宮，然處外殿特室，不居宮中矣。

　　居月餘，病良已。公謂亞之曰：「本以小女將托久要，不謂不得周奉君子，而先物故。敝秦區區小國，不足辱大夫。然寡人每見子，即不能不悲悼。大夫盍適大國乎？」亞之對曰：「臣無狀，肺腑公室，待罪左庶長，不能從死公主，倖免罪戾。使得歸骨父母國，臣不忘君恩。」如日將去，公置酒高會。聲秦聲，舞秦舞。舞者擊髆拊髀嗚嗚，而音有不快，聲甚怨。公執酒亞之前曰：「予顧此聲少善，願沈郎賡歌以塞別。」命趨進筆硯。亞之受命，立為歌詞曰：

　　「擊體舞，恨滿煙光無處所。淚如雨，欲擬著詞不成語。金鳳銜紅舊繡衣，幾度宮中同看舞。人間春日正歡樂，日暮春風何處去。」

　　歌卒，授舞者，雜其聲而和之，四座皆泣。既再拜辭去，公復命至翠微宮與公主侍人別。重入殿內時，見珠翠遺碎青階下，窗紗檀點依然。宮人泣對亞之，亞之感咽良久。因題宮門詩曰：

　　「君王多感放東歸，從此秦宮不復期。春景自傷秦喪主，落花如雨淚胭脂。」

　　竟別去。公命車駕送出函谷關。出關已，送吏曰：「公命盡此，且去。」亞之與別，語未卒，忽驚覺臥邸舍。

　　明日，亞之為友人崔九萬具道之。九萬博陵人，諳古，謂余曰：「《皇覽》云：秦穆公葬雍橐泉祈年宮下，非其神靈憑乎？」亞之更求得秦時地志，說如九萬言。嗚呼，弄玉既仙矣，惡又死乎！

　　亞之必多情者，不然，能感弄玉於夢中乎？閱稗官小說，冥中嫁娶，仍如人間。弄玉擇婿或有之，不知何以復死也。豈人不一死，如所云雞鳴國之說乎！果爾，則弄玉非仙矣。弄玉不仙，何以靈乎？弄玉而靈，將簫史獨無靈乎？又聞上界以歲為日，冥中以日為歲，然亦不應晝晌一夢，備悲歡離合之致也。吁，亦幻矣！

　　又《博異志》載：吳興姚合謂沈亞之曰：「吾友太原王炎云：元和初，夕夢游吳，侍吳王久之。聞宮中出輦，鳴簫擊鼓，言葬西施。王悲悼不止，立詔詞客作輓歌。炎遂應教作之，其詞曰：

　　『西望吳王闕，雲書鳳字碑。連工起珠帳，擇土葬金釵。滿地紅心草，三層碧玉階。春風無處所，淒恨不勝懷。』

既進詞，王甚嘉之。及寤，能記其實。」此與沈亞之事相近，必有仿而為之者。


　　以下離魂


　　張倩女

　　天授三年，清河張鎰，因官家於衡州。性簡靜，寡知友。無子，有女二人，其長早亡。幼女倩娘，端妍絕倫。鎰外甥太原王宙，幼聰悟，美容範，鎰常器重。每曰：「他時當以倩娘妻之。」後各長成，與倩娘嘗思感想於夢寐，家人莫知其狀。

　　後有賓僚之選者求之，鎰許焉。女聞而鬱抑，宙亦深恚恨。託以當調請赴京，止之，不可，遂厚遣之。宙陰恨悲慟，決別上船。日暮至山郭數里，夜方半，宙不寐。忽聞岸上有一人行，聲甚速，須臾至船。問之，乃倩娘，步行跣足而至。宙驚喜發狂，執手問其從來。泣曰：「君厚意如此，寢食相感。今將奪我此志，又知君深情不易，思將殺身奉報，是以亡命來奔。」宙非意所望，欣躍特甚。遂匿倩娘於船，連夜遁去。倍道兼行，數月至蜀。凡五年，生兩子。與鎰絕信。其妻常思父母，涕泣言曰：「吾曩日不能相負，棄大義而來奔君。今向五年，恩慈間阻。覆載之下，胡顏獨存也！」宙哀之，曰：「將歸，無苦。」遂俱歸衡州。

　　既至，宙獨身先至鎰家，首謝其事。鎰大驚曰：「倩娘疾在閨中數年，何其詭說也？」宙曰：「見在舟中。」鎰大驚，遂促使人驗之，果見倩娘在船中，顏色怡暢，訊使者曰：「大人安否？」家人異之，疾走報鎰。室中女聞，喜而起，飾妝更衣，笑而不語。出與相迎，翕然而合為一體，其衣裳皆重。

　　其家以事不常，秘之，唯親戚間有潛知之者。後四十年間，夫妻皆喪。二男並孝廉擢第，至丞尉。唐人作《離魂記》。

　　柳氏女

　　鄭生者，天寶末應舉之京。至西郊，日暮投宿主人。主人問其姓，鄭以實對。內忽使婢出云：「娘子合是從姑。」須臾，見一老母自堂而下，鄭拜見，坐語久之。問其婚姻，乃曰：「姑有一外孫女在此，姓柳氏，其父見任淮陰縣令。與兒門第相埒。今欲配君子，以為何如？」鄭不敢辭。其夕成禮，極人世之樂，遂居之。

　　數月，姑謂鄭生：「可將婦歸柳家。」鄭如其言，挈其妻至淮陰，先報柳氏。柳舉家驚愕。柳妻意疑令有外婦生女，怨望形言。俄頃，女家人往視之，乃與家女無異。既入門，下車，冉冉行庭中。內女聞之笑出視，相值於庭中。兩女忽合，遂為一體。令即窮其事，乃是妻之母先亡，而嫁外孫女之魂焉。生復尋舊跡，都無所有。

　　石氏女

　　鉅鹿有龐阿者，美容儀。同郡石氏有女，曾內睹阿，心悅之。未幾，阿見此女來詣。阿妻妾極妒，聞之，使婢縛之送還石家，中路遂化為煙氣而滅。婢乃直詣石家，說此事。石氏之父大驚曰：「我女都不出門，豈可毀謗如此？」阿婦自是常加意伺察之。

　　居一夜，方值女在齋中，乃自拘執以詣石氏。石氏父見之愕然曰：「我適從內來，見女與母共作，何得在此？」即令婢僕於內喚女出，而所縛者奄然滅焉。父疑有異，遣其母詰之。女曰：「昔年龐阿來廳中，曾竊視之。自爾彷彿即夢詣阿，及入戶，即為妻所縛。」石曰：「天下遂有如此奇事！」夫精情所感，靈神為之。冥然滅者，蓋其魂神也。既而女誓心不嫁。經年，阿妻忽得邪病，醫藥無征。阿乃授幣石氏女為妻。事見《幽明記》。

　　《廣記》：漢時，有老日者開簾鬻術，忽見一老人持八字來問。日者推算良久，曰：「壽不永矣！」此老愀然而去。日者徐玩其命，乃已之生辰。因思：「此老面貌衣服與己無二，豈身魂乎！」未幾，日者果死。又《續搜神記》：宋時，有一人，忘其姓名。與婦同寢，天曉，婦起出後，夫尋出外。婦還，見其夫猶在被中眠。須臾，奴子外來云：「郎求鏡。」婦以奴詐，乃指牀上以示奴。奴云：「適在郎處來。」於是馳白其夫，其夫大愕。便入，夫婦共視被中人，高枕安寢，的是其形，了無一異。慮是魂神，不敢驚動。乃共以手徐徐撫牀，遂冉冉入席，漸漸消滅。夫婦惋怖。如此少時，夫得病，性理乖錯，於是終卒。離魂之事，往往有之。況神情所注，忽然而翔，自然之理，又何怪也。

　　董子馬姬

　　紹興董元瑞之子，聘同邑馬氏女為室。以馬之女未二十，不為之婚。男女各懷怨懟，同日得瘵疾。

　　既二年，並患在亟。一日，董氏村人見大官艦泊河下，一皂隸上，問：「何處董宅？」人指示之，忽不見。數日又至，村人怪而窺之，見舟中端坐一女子，盛飾美容，光采奪目，左右媵侍十餘人。或問：「誰家女？」曰：「此馬氏姊也，來迎女婿。」或報董氏，使老媼往覘其容，儼與馬姬無二。又明日，董生死，馬姬亦亡。其官艦中坐者，疑是魂魄先赴云。

　　觀燈美婦

　　宣和中，京師士人元夕出遊，至二美樓下，觀者填塞不可前。少駐步，見美婦人舉措倉皇，若有所失。問之，曰：「我逐時觀燈，適被人挨阻，迷失伴侶，今無所歸。」士以言誘之，欣然曰：「我不能歸，必被他人捉賣，幸君子憐之。」士人喜，即攜手與還舍。如是半月，寵嬖殊甚，亦無有人蹤跡之者。

　　一日，召所善友與飲，命婦人侍酒甚款。後數日，友復來曰：「前日所見之婦，安從得之？」曰：「吾以金買之也。」友曰：「恐不然，子當實告我。我前日酒間，見每過燭後，色必變。意非人類，不可不察。」士人曰：「相處累月，烏有是？」友曰：「葆真宮王文卿法師，善符籙，試謁之。若是祟，渠必能言。不然無傷也。」遂同往謁。王一見驚曰：「妖氣其濃，勢將難治。此祟絕異，非常鬼也。」厲指座間他客曰：「異日皆當為佐證。」坐者盡恐。士人已先聞友言，不敢復隱，具告之。師曰：「此物平時有何嗜好？」曰：「一錢篋極巧，常佩於身，不以示人。」王即硃書二符授之，曰：「公歸，俟其寢，以一符置其首，一置篋中。」士人歸，其婦大罵曰：「托身於君久矣，乃不見信。令道士書符，以鬼待我！」士初猶設詞以對，婦人曰：「某僕為我言，一符欲置吾首，一置篋中，何諱也？」士人不能隱，密訪之，僕初不言，益疑之。迨夜俟其睡。婦張燈制衣，達旦不息。士窘亟，走謁王師。師喜曰：「渠不過忍一夕，今夕必寐，第從吾戒。」是夜果熟睡，乃如戒施符。天明無所見，意謂已去。越二日，開封府遣獄吏逮王師下獄，曰：「某家婦人瘵疾三年，臨病革，忽大叫曰：『葆真宮王法師殺我！』遂死。家人方與沐浴，見首及下腰間皆有符，乃詣府投牒，云王以妖術殺其女。」王具言所以，即追士人，並向日座上諸客證之，皆同得免。王師建昌人。出《夷堅志》。

　　劉道濟

　　光化中，有文士劉道濟，止於天台山國清寺。嘗夢見一女子，引生於窗下，有側柏樹，葵花，遂為伉儷。後頻於夢中相遇，自不曉其故。無何，以明州奉化縣古寺內，見有一窗，側柏、葵花，宛是夢所游。有一客官寄寓於此，室中女有美才，貧而未聘，近中心疾。生所遇，乃女之魂也。

　　女一遇生，心疾自愈，不著究竟，令人悶絕。又有彭城劉生，夢入一倡樓，與諸輩狎飲。爾後但夢，便及彼處，自疑非夢。所遇之姬，芳香常襲衣。亦心邪所致耳。

　　

　　以下附魂


　　吳興娘

　　大德中，揚州富人吳防禦，居春風樓側，與宦族崔君為鄰，交契甚厚。崔有子曰興哥，防禦有女曰興娘，俱在襁褓。崔君因求女為興哥婦，防禦許之，以金鳳釵一隻為約。

　　既而崔君遠宦，凡一十五載，音耗竟絕。女年十九矣。其母謂防禦曰：「崔家郎君，一去杳然。興娘長成矣，不可執守前言，令其失時也。」防禦曰：「吾已許吾故人矣。誠約已定，可食言耶？」女亦望生不至，因而感疾，沉綿枕席，半歲而終。父母哭之慟，臨殮，母持金鳳釵撫屍而泣曰：「此汝夫家之物也。今汝逝矣，吾留此安用？」遂簪於其髻而殯焉。

　　殯兩月，而崔生至。防禦迎之，訪問其故，則曰：「父為宣德府理官而卒，母亦先逝數年矣。今已服除，故不遠千里而來。」防禦下淚曰：「興娘薄命，為念君故得疾，於兩月前飲恨而死。今殯之矣。」引生入室，至其靈席前，焚楮錢以告之，舉家號慟。防禦謂生曰：「郎君父母既沒，道途又遠，今既來此，可便於吾家住宿。故人之子即吾子也。勿以興娘沒故，自同外人。」即令搬挈行李於門側小齋安泊。

　　將及半月，時值清明。防禦以女新歿，舉家上塚。興娘妹慶娘，年甫十七，是日與家眾同赴新墳，惟留崔生在家。至暮回歸，天色已黑。崔生於門迎。有轎二乘，前轎已入，後轎至生前，忽有物墮地鏗然。生急往拾之，乃金鳳釵一隻。欲納還防禦，則中門已閉。生還小齋，明燭兀坐。思念姻緣挫失，而孑身寄跡於人，亦非久計。長歎數聲，方欲就枕，忽聞剝啄叩門。問之，則不答。不問，則又叩。如是者三，乃強起開門。視之，一女殊麗，立於門外，遽褰裙而入。生大驚，女子低容斂氣，向生細語曰：「崔郎不識妾耶？妾乃興娘之妹慶娘也。適來墜釵轎下，君拾得否？」欲止生室。生以其父持之厚，拒之甚確，至於再三。女忽赧怒曰：「吾父以子姪之禮待汝，置留小齋。汝乃敢於深夜誘我至此，欲將何如？我訴之於父，訟汝於官，必不捨汝矣！」生懼，不得已而從焉。至曉乃去。

　　自是暮隱而入，朝隱而出。往來於小齋，可一月半。忽一夕謂生曰：「妾處深閨，君居外館，今日之事，幸無人覺。誠恐好事多磨，佳期易阻。一旦聲跡彰露，親庭罪責。閉籠而鎖鸚鵡，打鴨而驚鴛鴦。在妾固所甘心，於君誠恐累德。莫若先事而發，懷璧而逃。或晦跡深村，或潛跡別郡，庶優游偕老，不致分離也。」生頗然其計，曰：「卿言亦自有理，吾方思之。因自念零丁孤苦，素乏親知，雖欲逃亡，竟將焉往。嘗聞父言有舊僕金榮者，信義人也。居鎮江呂城，以耕種為業。今往投之，庶不我拒。」

　　至明日五更，與女輕裝而出。買船過瓜州，奔丹陽，訪於村氓，則金榮在焉。其家殷富，為本村保正。生乃大喜，造其門。至則初不相識也，生言其父姓名爵裡及己乳名，方始記認，則思而哭其主。挽生在堂而拜認曰：「此吾家郎君也！」生具告以故，乃虛正堂而處之，事之如事舊主。衣食之需，供給甚至。

　　生住金榮家將及一年，女告生曰：「始懼父母見責，故與君為卓氏之逃，大非獲已。今已及期矣。愛子之心，人皆有之。倘其自歸，喜於再見，必不我罪。況親恩莫大，豈有終絕之理乎？」生從其言，即與之別金榮，渡江入城。將近其家，謂生曰：「妾逃竄一年，今遽與君往，或恐觸彼之怒。君可先之，妾艤舟於此以候。」臨行復呼生回，以金鳳釵與之曰：「如或疑拒，當出此示之可也。」生至門，防禦欣然迎之，反致謝曰：「昨顧待不週，致君他適。老夫之罪也，幸勿見責！」生拜伏不敢仰視，但稱死罪。防禦駭然曰：「何故乃爾？願得開陳，釋我疑慮。」生惶愧言曰：「曩者房帷事密，兒女情多。負不義之名，犯私通之律。不告而娶，竊負而逃。竄伏村墟，曠絕音問。今攜令愛同此歸寧，伏望恕其罪譴，使得終遂于飛。大人有溺愛之恩，小子有室家之樂，是所幸也。」防禦曰：「吾女臥病在牀，今乃一載。饘粥不進，轉側須人。豈有是事也？」生謂其恐為門戶之辱，故飾詞以拒之。乃曰：「目今慶娘在於舟中，可令人舁取之來。」防禦雖不信，姑令家童馳往視之。至江，並無所見。防禦大怒，責生妖妄。生乃袖中取出金鳳釵以進。防禦見之，大驚曰：「此物吾亡女興娘殉葬之物，胡為至此？」疑惑之際，慶娘忽於牀上欣然而起，出至堂前，拜其父曰：「興娘不幸，早辭嚴侍，遠棄荒郊。然與崔生緣分未斷，今來此，意亦無他，請以愛妹慶娘續其婚爾。如從所請，妹病即痊。不然，命盡此矣。」舉家驚駭，視其身則慶娘，而言動舉止則興娘也。父詰之云：「汝既死矣，安得復於人世為此亂惑乎？」對曰：「女之死也，冥司以女無罪，不復拘禁。得隸玉皇娘娘帳下，掌傳箋奏。切以世緣未盡，故特給假一年，來與崔郎了此一段姻緣爾。」防禦聞其言，乃許之。即斂容拜謝其父，又與崔生執手歔欷為別。且曰：「父母許我矣，汝好做嬌客，慎毋以新人而忘故人也。」言訖，慟哭仆地，視之已死矣。急以湯藥灌之，移時乃蘇。其病即瘥，行動如常。叩以前事，並云罔知。防禦遂涓吉續崔生之婚。生感興娘之情，以金鳳釵賣於市，得鈔二十錠，盡買香燭楮幣，齎諸瓊花觀，命道士建醮三晝夜，以報興娘。興娘復托夢於崔生曰：「薦拔尚有餘情，雖隔幽冥，實深感佩。小妹慶娘，直性柔和，宜善待之。」生聞之，驚悼而覺。此後遂絕。

　　賈雲華

　　至正間，有魏鵬者，字寓言，襄陽人。父巫臣，延祐初參政浙江行省卒。母郢國蕭夫人。二兄鸑鶩惟生獨秀美，善屬文，鄉里稱焉。

　　先是參政時，蕭夫人善於賈平章之夫人曰邢國。平章幽州人，卒於杭，遂留居焉。至是生母遣生詣之，授以書曰：「以此呈邢國，勿妄開也。」生私啟之，知有指腹之約，欣喜而已。

　　逾月抵杭，旅邊嫗之舍。邊故達睦寵姬，後嫁民間。今雖已老，然善刺繡，喜談謔，多往來達官家。生問賈平章家事，嫗備道之。生亦為語郢國遣己故，嫗為之先於邢國。邢國驚喜，使亟召之。生至再拜，呈母書。頃間，一童子出，娟娟如瓊瑤。邢國曰：「小兒子麟也。」令拜生已，復命侍兒喚娉娉。須臾，雙鬟擁一女子穿繡幕而來。曰：「小女子也。」亦拜生已，乃退立邢國左右。生竊視，真國色矣。邢國與生各為寒溫。少焉治具，親酌飲生，生跪而受。顧謂娉曰：「郎君長汝，汝兄事之。」更令娉與麟酌以飲生。既乃令家僮引生就堂外東廂止宿。生至，則嫗家行李已先在焉。

　　居月餘，生念邢國雖甚款愛，而語不及姻事，且疑兄事之命。乃密祈夢於伍相祠，得神報云：「酒雪堂中人再世，月中方得見嫦娥。」莫曉所謂，但私識之。

　　一日平旦，生入問邢國，出至重堂，轉堂後曲巷，以造娉室。娉方低鬟束雙彎著羅襪。生屏身戶外，窺於隙間。福福見之以報，娉娉怒，將白邢國。生惶恐謝，娉亦解。更以閣前瑞香贈生，令福福送生出。生即重賂福福，使之挑娉。福福出吳綾令生書，有「海棠枝上拭新紅」之句。謂生曰：「我持此去，君徐來。」及見娉，乃佯墮。娉見詩色變，生趨謝，繼之以跪。娉乃令生就坐，生從容曰：「千里至此，本為姻盟。今夫人了無一語，其意可知。而子復漠然相視，當即促裝與子訣矣。」娉歎曰：「人非木石，誰獨無情。君之此言，豈知我者。」生即求合，娉拒之曰：「晚當遣福福詣君，有語相告。」已而夫人歸，生乃趨出。

　　至暮，福福至。約以明夜達生處，生喜不可制。明日，生之友招生過平康，生辭，固曳以去，勸飲至醉，歸則臥石欄側地上。時娉乘間赴生，而生適大醉。呼之不覺，乃悵然書一絕於生練裙上，有曰：

　　「襄王自是無情緒，醉臥月明花影中。」

　　生覺，悵然追恨。

　　逾數日，邢國往作佛事，娉與生送之。娉密語生，是夜竟達娉處。少焉就枕，生曰：「今夕可謂『海棠枝上拭新紅』也。」自是更數夕，而生得母、兄書，令歸就試。更有書及邢國，使促生還。生不得已，夜入別娉，相視悲泣。明日，生入拜邢國，遂竟別去。

　　抵家就試，得首選。赴燕，復登第。及廷試，名在前列。生思念娉，乃以翰苑自求外補，得浙江提舉。乃赴錢塘，先詣賈宅謁邢國。娉娉見生，悲喜交集。已而命酌，既暮就館。

　　居月餘，生與娉情好愈篤，多不自簡。侍女有春鴻者，以宿恨怨娉，欲報之。一日，生與娉對弈池畔小亭上。鴻趨夫人曰：「圃中池蓮並蒂二色，請觀之。」時娉與生方談笑爭局，適風撼花枝墜局中。娉起視之，見夫人且至，生乃遁去。明日，夫人召生為瑞蓮之宴，娉及麟皆在，各為吟詠，相稱賞而退。自是娉屈意事鴻，得其心，且樂為用。而生母訃音已至，生乃倉卒告歸。

　　先是，生以姻事屬邊嫗，使探邢國意。會邢國屬邊嫗覓婿，嫗曰：「頗、牧自在禁中，何遠求耶？」夫人曰：「非魏提舉乎？佳則佳矣，但終歷仕途，勢且攜去。若嫁他鄉，寧死不忍。」嫗還以復生。生曰：「余固知之。況重罹荼毒，行色匆匆，殞越之餘，寧暇及此？雖然，此先堂意也。天地鬼神，昭布森列。息壤在彼，豈以吾母既亡而背盟棄好。嫗若責以大義，或庶幾焉。」嫗如言以進。夫人曰：「縱有蘇、張，如不聽何！」嫗退。生歎曰：「死生之期，自此至矣！」乃促裝以歸。

　　娉伺夫人既寢，召生入與訣。至則相持而泣，魂斷心摧。福福等亦哽咽悽愴，不能仰視。酒半，娉舉杯前曰：「兄不來矣！不偕伉儷，從此途人。妾命薄春冰，身輕秋葉。雲泥異路，濁水清塵。然既委身，豈能再適？死以為期，言猶在耳。行當寄魂空木，畢命窮泉。長恨悠悠，曷其有極！平時兄命我歌，我每赧愧。今當永訣，為君一曲，君其聽之。正唐人所謂『一聲河滿子，雙淚落君前』也。」歌曰：

　　「隨水落花，離弦飛箭。今生無處能相見。長江縱使向西流，也應不盡千年怨。盟誓無憑，情緣無便。願魂化作銜泥燕。一年一度一歸來，孤雌獨入郎庭院。」

　　明日，娉乃破盒中鏡及琴上冰弦，遣福福付生。生入別邢國。邢國召娉別生，娉不肯出，生亦不強，遂行。

　　是歲，麟舉鄉試，明年登進士，授咸寧尹。乃舉家之陝，娉亦隨行。娉自別生，食寢俱廢。兼之道途困頓，抵縣浹旬，而勢且垂絕矣。邢國憂之，莫曉其故，研問侍婢，始得其概，懊恨無及。一日，沐浴梳飾，衣服如常，拜於母前曰：「兒不幸，死在旦夕。母恩未報，飲恨黃泉。賴有靈昭（麟字。），可為終養。願夫人割不忍之愛。」又語麟曰：「弟早掇巍科，前程遠大。但願早尋佳偶，以奉夫人。我命薄年促，徒以死相累耳。若我歿後，托一坏之土，權殯於此。俟弟改官北歸，攜骨還葬，志願畢矣。」語畢，返室，以手書囑福福曰：「以是寄魏生，俾知我為泉下客矣。」言訖，淚如雨下。至晚竟逝。

　　麟漆棺斂之，寄開元寺中。無何，縣有劇盜遁於襄陽，官遣胥吏康鏵往捕之。福福乃出娉緘於麟，俾因鏵寄去。麟覽之，乃集唐絕句十首，與生為訣之詞也。麟以白母，母曰：「人已逝矣，勿違其意。」遂命寄去。詩曰：

　　「兩行清淚語前流，千里佳期一夕休。倚柱尋思倍惆悵，寂寥燈下不勝愁。

　　倚欄無語倍傷情，鄉思撩人撥不平。寂寞閒庭春又晚，煙花零落過清明。

　　相見時難別亦難，寒潮惟帶夕陽還。鈿蟬金雁皆零落，離別煙波傷玉顏。

　　自從消瘦減容光，雲雨巫山枉斷腸。獨宿孤房淚如雨，秋宵只為一人長。

　　紗窗日落漸黃昏，春夢無心只似云。萬里寂寥音信斷，將身何處更逢君。

　　一身憔悴對花眠，零落殘魂倍黯然。人面不知何處去，悠悠生死別經年。

　　真成薄命久尋思，宛轉娥眉能幾時。漢水楚雲千萬里，留君不住益淒其。

　　魂歸冥漠魄歸泉，卻恨青娥誤少年。三尺孤墳何處是，每逢寒食一潸然。

　　物換星移幾度秋，鳥啼花落水空流。人間何事甚惆悵，貴賤同歸土一丘。

　　一封書寄數行啼，莫動哀吟易慘淒。古往今來只如此，幾多紅粉委黃泥。」

　　生家居苫塊，度日如年。追念舊歡，遽成陳跡。忽康鏵者自陝至，得娉凶問，並所集古句，讀之，悶而復甦，誓不再娶。乃於峴山墮淚碑側，為位以哭。

　　未久，生服滿赴都，除陝西儒學正提舉。復得與麟相見，拜謁夫人已，乃詢娉殯棺，即往痛哭。以手叩墓曰：「寓言在此。想子生平，精靈未散，豈不能為華山畿乎？」是夕宿公署，彷彿見娉來曰：「天果從人願乎？」生忘其死也，遽擁抱之。娉曰：「君勿見持，當有奉告。妾死後，冥司以妾無罪過，命入金華宮，得掌箋奏。今當感君不娶之言，將命我返魂。而屋舍已敝，當假他屍，尚未有便。數在冬末，方可遂耳。」語畢不見。生驚覺，但見淡月侵簷，冷風拂面，四顧淒然，泣數行下。

　　是年冬，有長安城宋子璧者，一女暴卒。三日忽蘇，不認其父母。曰：「我賈平章女，今咸寧縣尹之姊也。死已二載，數當返魂。」竟奔賈宅，見夫人及麟，呼福福、春鴻名字，索存日遺物，毫髮不爽。夫人曰：「此天作之合也。」乃報魏生。生亦以夢中語告。於是再締前盟，夫人暨福福等俱往送焉。花燭之夕，真處子也。枕上話舊，一事不遺。是日宴於提舉後堂，宋丞一門亦與焉。詢丞女名曰月娥，堂有匾額曰「酒雪」，因悟伍相夢中語，至是皆驗。

　　月娥後生三子，皆得官。生仕至兵部尚書，月娥封鄯國夫人。輯其吟詠，題曰《唱隨集》，貫雲石為之序云。

　　

　　以下招魂


　　李夫人（再見）

　　武帝追念李夫人不已，齊人李少翁自云能致其神。乃夜張帳，明燭，陳酒食。令帝居他帳中遙望，見好女如李夫人之貌，帝欲就視，少翁止之。帝為詩曰：

　　「是耶？非耶？立而望之，偏何姍姍其來遲！」

　　復作賦曰：

　　「美聯娟以脩娉兮，命天絕而弗長。飾莊容以延佇兮，泯不歸乎故鄉。慘鬱鬱其悶感兮，處幽隱而懷傷。稅餘馬於上椒兮，掩脩夜之不陽。」

　　一說：暗海有潛英之石，其色青，輕如毛羽。寒盛則石溫，暑盛則石冷。刻為人像，神悟不異真人。李少君致此石，刻作李夫人形，置於輕紗幙內，望之宛若生時。帝大悅。問少君曰：「可得近乎？」少君曰：「譬如中宵忽夢，而晝可得近觀乎？此石毒，宜遠望，不可邇也。」帝乃從其諫。少君令舂此石人為丸。帝服之，不復思夢。

　　楊太真

　　馬嵬變後，明皇朝夕思惟，形神憔悴。有道士王舟者，以少君術求見。上極其寵待，冀得復見，雖死不恨。道士出袖中筆墨，索細黃絹，誦咒呵筆，畫一女人像。若天師所畫將符，僅類人形而已。使上齋戒懷之，凝神定慮，想其平日，三日三夜不懈。道士曰：「得之矣。」上出像觀之，乃真貴妃面貌也。上喜甚。道士笑曰：「未也，請具五色帳，結壇供之。」索十五六聰慧端正之女二十四人，齊聲歌子建《步虛詞》。道士復焚符誦咒，吸煙呵像上。次命諸女一一如方呵之。至定昏時，請上自秉燭入帳中。

　　先是，道士以五色石示上，謂之衡遙。以少許研極細，和以諸藥，令作燭。外畫五色花，謂之還形燭。上既入，道士命侍者出，反閉金扉，以葳蕤鎖鎖之。於是太真在帳中見上泣曰：「以天下之主，不能庇一弱女，何面顏復見妾乎！沉香亭下，月中之誓何在也！」上亦淚下，言馬嵬之變，出於不意。其言甚多，太真意少釋。與上曲盡綢繆，勝於平日，脫臂上玉環內上臂。

　　天未明，道士啟扉曰：「宜別矣！」上出帳回視，不復更見，惟玉環宛然在臂耳。道士具言太真所以屍解，今見為某洞仙甚悉。多所秘。

　　白樂天《長恨歌敘》云：上皇追念貴妃不已，有道士楊通幽自蜀來，云有李少君之術。上皇大喜，命致其神。方士竭其術以索之，不能至。又游神馭氣，出天界、入地府求之，竟不見。又旁求四虛之上下，東極絕大海，跨蓬萊。忽見最高山，山上多樓閣。洎至西廂下，有洞戶東向，闔其門，額署曰：「玉妃太真院」。方士抽簪叩門，有碧衣侍女至，詰其所從來。方士因稱天子使者，且致其命。碧衣云：「玉妃方寢，請少待。」逾時碧衣延入，玉妃出。冠金鳳冠，披紫綃霞帔，佩紅玉，曳鳳舄。左右侍女七八人。揖方士問曰：「皇帝安否？」次問天寶十四載以還事，言訖憫然。指碧衣侍女，取金鈿合折其半授使者，曰：「為我謝太上皇，謹獻是物，尋舊好也。」方士將行，復前跪致詞：「請當時一事不聞於他人者，驗於太上皇。不然，恐負新垣平之詐也。」玉妃徐言曰：「昔天寶十四載，侍輦避暑驪山宮。秋七月，牽牛織女相見之夕，上憑肩而望，密相誓心，願世世為夫婦，此獨君王知之耳。」因言：「太上皇亦不久居人間，幸自珍愛。」使者還，具奏太上皇，皇心震悼。其說與此不同。

　　許至雍妻

　　許至雍妻早沒，至雍懷思頗切。每風景閒夜，笙歌盡席，未嘗不歎泣悲嗟。至雍八月十五日夜，於庭前撫琴玩月已久，忽覺簾屏間有人行，嗟吁數聲。至雍問曰：「誰人至此，必有異也。」良久，聞有人語，乃是亡妻。云：「若欲得相見，遇趙十四，莫惜三貫六百錢。」至雍驚起問之，乃無所見。自此常記其言，則不知趙十四何人也。

　　後數年，至雍閒遊蘇州。時方春，見少年十餘輩，皆婦人裝，乘畫船，將謁吳太伯廟。許生因問人曰：「彼何為者？」答曰：「此州有男巫趙十四，言事多中，為土人所敬服。此皆趙生之下輩也。」許生問：「趙生何術？」曰：「善致人魂耳。」許生喜符其妻之說。明早詣趙，具陳懇切之意。趙生曰：「某所致者生魂耳。今召死魂，又令生人見之，某久不為，不知召得否。知郎君重念，又神理已有所白，某安得辭。」乃計其所費之值，果三貫六百。遂擇良日，灑掃焚香，施牀几於西壁下。於簷外結壇場，致酒脯，呼嘯舞拜，彈胡琴。至夕，令許君處於堂內東隅，趙生乃於簷下垂簾臥，不語。至三更，忽聞庭際有人行聲。趙生乃問曰：「莫是許秀才夫人否」聞吁嗟數四，應云：「是。」趙生曰：「以秀才誠意懇切，故敢相迎，夫人無怪也。請夫人入堂中。」逡巡似有人揭簾，見許生之妻，淡服薄妝，拜趙生。徐入堂內，西向而坐。許生涕泗嗚咽曰：「君得無枉橫否？」妻曰：「命耳，安有枉橫！」因問兒女與家人及親舊閭裡等事，往復數十句。許生又問：「人間尚佛經，呼為功德，此誠有否？」妻曰：「皆有也。」又曰：「要功德否？」妻云：「某生平無惡，豈有罪乎！」良久，趙生曰：「夫人可去矣，恐多時即有譴謫。」妻乃出。許生相隨泣涕曰：「願惠一物為記！」妻泣曰：「幽冥唯有淚，可以傳於人代。君有衣服，可投一事於地。」許生脫一汗衫置地，妻取之，懸於庭前樹枝間，以衫蔽面，大哭良久。揮手卻許生，若乘空而去。許生取衫視之，淚痕皆血也。許生痛悼，數日不食。趙生名何。

　　韋氏妓

　　京兆韋氏子，舉進士，門閱甚盛。嘗納妓於洛，顏色明秀，尤善音律。韋曾令寫杜工部詩，得本甚舛，妓隨筆改正，文理曉然。年二十一而卒。韋悼痛之，甚為羸瘠。棄事而寐，意其夢見。

　　一日，家僮有言：「嵩山任處士有返魂術。」韋召而求之。任命擇日齋戒，除一室，舒幃焚香，仍須一經身衣以導其魂。韋搜衣笥，盡施僧矣，惟餘一金縷裙。任曰：「事濟矣。」

　　是夕，絕人屏事，且以昵近悲泣為戒。燃蠟炬於香前，曰：「睹燭燃寸，即復去矣。」韋潔服斂息，一秉其誨。

　　是夜，萬籟俱止，河漢澄明。任忽長歎，持裙面幃而招。如是者三，忽聞吁歎之聲。俄頃映幃微出，斜睇而立。幽芳怨態，若不自勝。韋驚起泣，任曰：「無庸恐迫，以致倏回。」生忍淚揖之，無異平生。或與之言，頷首而已。逾刻，燭盡及期，歘欲逼之，紛然而滅。韋乃捧幃長慟，既絕而蘇。任生曰：「某非獵金者，哀君情切，故來奉救。漚沫槿豔，不必置懷。」韋欲酬之，不顧而別。

　　韋嘗賦詩曰：

　　「惆悵金泥簇蝶裙，春來猶見伴行云。不教佈施剛留得，渾似初逢李少君。」

　　韋自此鬱鬱不懌，逾年而歿。

　　北海道人

　　北海營陵有道人，能令人與已死人相見。其同郡人婦死已數年，聞而往見之曰：「願令我一見亡婦，死不恨矣。」道人曰：「卿可往見之。若聞鼓聲，即出勿留。」乃語其相見之術。於是與婦言語，悲喜恩情如生。良久，聞鼓聲瑯瑯，不能得往。當出戶時，奄忽執其衣裾，戶開，掣絕而去。至後歲餘，此人身亡。室家葬之，開塚，見婦棺蓋下有衣裾。出《搜神記》。

　　

　　以下畫幻


　　真真

　　唐進士趙顏，於畫工處得一軟障，圖一婦人甚麗。顏謂畫工曰：「世無其人也。如何令生，某願納為妻。」畫工曰：「余神畫也。此亦有名，曰真真。呼其名百日，晝夜不息，必應。應則以百家彩灰酒灌之，必活。」

　　顏如其言，遂呼之百日，晝夜不止，乃應曰「諾」。急以百家彩灰酒灌，遂活，下步，言笑飲食如常。曰：「謝君召妾，妾願事箕帚。」終歲生一兒。

　　兒年兩歲，友人曰：「此妖也，必與君為患。余有神劍可斬之。」其夕乃遺顏劍，劍才及顏室，真真乃泣曰：「妾南嶽地仙也。無何，為人畫妾之形，君又呼妾名。既不奪君願，君今疑妾，妾不可住。」言訖，攜其子卻上軟障，嘔出先所飲百家彩灰酒。睹其障，唯添一孩子，皆是畫焉。出《聞奇錄》。

　　吳四娘

　　臨川貢士張櫸赴省試，行次玉道山中。暮宿旅店，揭薦治榻，得絹畫一幅。展視之，乃一美人寫真，其旁題「四娘」二字。以問主者，答曰：「非吾家物。比來士子應詔東下，每夕有寓客，殆好事少年所攜而遺之者。」櫸旅懷淫蕩，注目不釋。援筆書曰：「捏土為香，禱告四娘。四娘有靈，今夕同牀。」因掛之於壁，酤酒獨酌。持杯接其吻曰：「能為我飲否？」燈下恍惚覺軸上應聲，莞爾微笑。醉而就枕。俄有女子臥其側，撼之使醒，曰：「我是卷中人，感爾多情，故來相伴。」於是撫接盡歡，將曉告去。曰：「先詣前途侍候。」自是夜夜必來，洎到臨安亦然。但不肯說鄉里姓氏。櫸嘗謂之曰：「汝既通靈，能入貢院探題目乎？」曰：「不可。彼處神人守衛，巡察周備，無路可入。」試罷西歸，追隨如初。將至玉山，慘然曰：「明當抵向來邂逅之地，正使未晚，盍弛擔，吾當與子決別。」及期，櫸執其手曰：「我未曾娶，願與汝同歸白母，以禮婚聘。」女曰：「我宿緣合伉儷，今則未也。君今舉失利，明年授室。為別不久，他時當自知。」瞥然而去。

　　櫸果下第，尋納婚於崇仁吳氏，來春好合。妻之容貌，絕類卷中人，而排行亦第四。一日，戲語妻曰：「方媒妁許議卿，吾私遣畫工圖爾貌。」妻未之信。開笥出示，吳門長幼見之，合詞贊歎，以為無分毫不似，可謂異矣。出《夷堅志》。

　　薛雍妻

　　金陵士子薛雍妻亡，感念不置。一夕，妻現形曰：「冥官以子精誠，遣來相伴。」雍喜留宿，婉孌如生。朝往夕來，家人皆不避。雍自謂奇遇，詫於其友。友皆嘖嘖曰：「薛郎多情，能感冥契。」為賦《夢鸞詩》志之。

　　已而，雍日困瘁，其父詰之，以實告。父曰：「妖也。」請道士治之。道士奉王靈官，甚神，至是無驗。語雍曰：「吾術盡矣，而妖不服，何也？」授以五色線曰：「來則絍其裾。」雍如戒。明旦物色，遍諸寺院不得。偶舉首，見壁間畫女一紙，其色線在焉。乃悟妻喪後，日夕視畫而歎，精神感通，遂爾成孽。取焚之，微有血出。雍少時而卒。

　　紹興上舍葛棠，狂而有文。每下筆千餘言，未嘗就稿。恒慕陶潛、李白之為人，事輒效之。天順間，築一亭於圃，匾其亭曰「風月平分」，旦夕浩歌縱酒以自適焉。壁間張一古畫，乃桃花仕女。棠對之戲曰：「誠得女捧觴，豈吝千金！」迨夜，一美姬進曰：「久識上舍詞章之士，日間又垂深念，特至此歌以侑觴。」棠飲半酣，略不計真偽，曰：「吾欲一杯一曲。」姬連歌百曲，棠沉醉而臥。翌曉，視畫上，不見仕女，少焉復在。棠怪之，慮其致禍，乃投諸火。又《稗史》載：鄉人程景陽夜臥，燈未滅，見二美女綰烏雲髻，薄妝朱粉坐於旁。戲調備至，加以狎媟。程老年已高，略不答。二女各批一頰，拏撼之，乃去。明日視之，傷痕存焉。兒曹不知何怪。久之，乃碎所臥枕屏，方於古畫絹中得二女，蓋為妖者。亟焚之。傳云：「物久則為妖。」若畫出名手，乃精神所瀉。如僧繇、道子，筆筆通靈。況復以精神近之，安得不出現如生也？

　　勝兒

　　吳泰伯廟，在蘇閶門之內。每春秋季，市肆皆率其黨，合牢禮，祈福於三讓王，多圖善馬、彩輿、子女以獻之。非其月亦無虛日。

　　乙丑春，有金銀行首，糾合其徒，以輕綃畫美人侍女，捧胡琴以從，名美人為勝兒。蓋前後所繪者，無以匹也。女巫方舞，有進士劉景復送客之金陵，置酒於廟之東通波館。而欠伸思寢，乃就榻。方寐，見紫衣冠者言曰：「讓王奉屈。」劉生隨而至廟，周旋揖讓而坐。王語劉曰：「適納一胡，琴藝精而色麗。知吾子善歌，故奉邀作胡琴一章，以寵其藝。」因命酌人間酒以飲生，並獻酒物。視之，乃適館中祖筵者也。生始頗不甘，既飲數杯，微醉而作歌曰：

　　「繁弦已停雜吹歇，勝兒調弄邏沙發。四弦攏捻三四聲，喚起邊風駐寒月。大聲漕漕奔泥泥，浪蹙波翻倒溟渤。小弦切切怨颸颸，鬼泣神悲低悉窣。側腕斜挑掣流電，當秋直戛騰秋鶻。漢妃徒得端正名，秦女虛誇有仙骨。我聞天寶年前事，涼州水西作城窟。麻衣左衽皆漢民，不幸胡塵暫蓬勃。太平之末狂胡亂，犬豕奔騰恣唐突。玄宗未到萬里橋，東洛西京一時沒。一朝漢民沒為虜，飲恨吞聲空嗚咽。時看漢月望漢天，怨氣衝星成彗孛。國門之西八九鎮，高城深壘閉門卒。河湟咫尺不能收，挽索推車徒矻矻。今朝聞奏《涼州》曲，使我心魂暗超忽。勝兒若向邊塞彈，征人血淚應闌干。」

　　歌成，劉生乘醉落筆，草札而獻。王尋繹數四，召勝兒以授之。王之侍兒有不樂者，怒形於面。生恃酒以金如意擊勝兒，破血淋襟袖，生乃驚起。明日視繪素，果有損痕。歌今傳吳中。

　　

　　以下事幻


　　金山婦人

　　有士人自浙西赴官湖外。妻絕美。舟過揚子江，大風作於金山寺下。舟覆，妻孥盡溺，唯士人賴小艇得脫。就寺哀慟累日，然後去。

　　三年後，滿秩東還，復經故處，就寺設水陸供薦，禱於佛，乞使妻早受生。罷時已四更。少焉，童奴掃地，逢一婦人，滿身流液饞涎，裸跣抱柱，如醉如癡，喚之不應。黎明，僧眾聚觀，士人亦至。細認之，乃其妻也。駭怖無以喻，命加薰燎，具湯藥守之。至食時，稍稍知人。自引手接湯，俄而復活。夫婦相持而泣，遂言其故曰：「我初沒時，如被人拖腳引下，吃水數口。入水底，為綠衣一官人攜入穴。穴高且深，置我土室中。以我為妻，每夜袖糕餅之屬飼我，未嘗茹葷。問其安得此物，初猶笑不言。及既昵熟，方云是水陸會中得來。因告之曰：『我囚悶已久，試帶我出瞻仰佛事，少歡心意如何？』彼堅拒不可。求之屢矣，一夕許之。我因攀險梯危上寺中，望燈燭熒煌，華幡間列。及詣香案邊聽疏，乃是君官位姓名追薦我者。我料君在此，盤旋繞寺不肯返。綠衣苦見促，我故延留。會罷燭滅，強拽我行。我聞君咳聲，願見不得，緊抱廊柱不放，遭他毆打困極。他怕天曉，始捨去。此身墮九泉下，不知歲月。賴君復生，皆佛力廣大所致。」喜甚而哭，夫亦哭，遂為夫婦如初。滿寺之人，莫不驚異。綠衣者，蓋水府判官也。出《夷堅志》。

　　鬼國母

　　建康巨商楊二郎，本以牙儈起家。數販南海，往來十餘年，累貲千萬。淳熙中遇盜，同舟盡死，楊墜水得免。逢木抱之，浮沉兩日，漂至一島。登岸，信腳所之，入一洞中。男女多裸形，雜沓聚觀。一最尊者稱為鬼國母，令引前問曰：「汝願住此否？」楊無計逃生，應曰：「願住。」母即命鬟治室，合為夫婦。飲食起居，與世間不異。或旬日，或半月，常有駛卒持書。一日，真仙邀迎國母請赴瓊室。母往，其眾悉從，楊獨處洞中。它日，楊亦請行，母曰：「汝凡人，不可。」楊累懇，母許之。飄然履虛，如躡煙云。至一館宇，優樂盤肴，極為豐潔。母正位而坐，引楊伏於車幃，戒之屏息勿動。移時，庭中焚楮，哭聲齊發。審聽之，即楊之家人聲也。乃從車下出。家人皆以為鬼，惟妻泣曰：「汝沒於海中二年餘，我為汝發喪行服，招魂卜葬。今夕除靈，故設水陸做道場，何由在此？人耶鬼耶？」楊曰：「我原不曾死。」具道所遇曲折，妻方信之。鬼母在外招呼，繼以怒罵，然終不能相近。少頃寂然。楊乃調藥補治，數年始復本形。

　　黃損

　　秀士黃損者，丰姿韶秀，早有雋譽。家世閥閱，至生旁落。生有玉馬墜，色澤溫栗，鏤刻精工，生自幼佩帶。一日遊市中，遇老叟鶴髮朱標，大類有道者。生與談竟日，語多玄解。向生乞取玉墜，生亦無所吝惜，解授。老人不謝而去。

　　荊襄守帥慕生才名，聘為記室。生應其聘，行至江渚，見一舟泊岸，篷窗雅潔，朱欄油幕。訊之，乃賈於蜀者，道出荊襄。生求附舟，主人欣然諾焉。抵暮，生方解衣假寐，忽聞箏聲淒惋，大似薛瓊瓊。瓊瓊狹邪女，箏得郝善素遺法，為當時第一手，此生素所狎暱者也，入宮供奉矣。生急披衣起，從窗中窺伺，見幼女年未及笄，衣杏紅輕綃，雲鬟半軃，燃蘭膏，焚鳳腦，纖手撫箏。而嬌豔之容，婉媚之態，非目所睹。少選，箏聲闃寂，蘭銷篆滅。生視之，神魂俱蕩，情不自持。挑燈成一詞云：

　　「生平無所願，願作樂中箏。得近佳人纖手指，呀羅裙上放嬌聲。便死也為榮。」

　　遂展轉不寐。早起伺之。女理妝甫畢，容更鮮妍。以金盆潔手，玉腕蘭芽，香氣芬馥，撲出窗櫺。生恐舟人知之，不敢久視。乘間以前詞書名字，從門隙中投入。女拾詞閱之，歎賞良久，曰：「豈意庾子山復見今日耶！」遂啟半窗窺生，見生丰姿皎然，乃曰：「生平恥為販夫婦，若與此生偕伉儷，願畢矣！」自是啟朱戶，露半體，頻以目挑。畏父在舟，倏啟倏閉，終不通一語。

　　停午，主人出舟理楫。女隔窗招生密語曰：「夜無先寢，妾有一言。」生喜不自勝，惟恨陽烏不速墜也。至夜，新月微明，輕風徐拂，女開半戶，謂生曰：「君室中有婦乎？」生曰：「未也。」女曰：「妾賈人女，小字玉娥，幼喜弄柔翰。承示佳詞，逸思新美。君一片有心人也。願得從伯鸞，齊眉德曜足矣。倘不如願，有相從地下耳。慕君才華，不羞自獻。君異日富貴，萬勿相忘。」生曰：「卿家雅意，陽侯、河伯實聞此言，所不如盟者，無能濟河。」女曰：「舟子在前，嚴父在側，難以盡言。某月某日，舟至涪州，父偕舟人往賽水神，日晡方返。君來當為決策。勿以紆道失期，使妾望眼空穿也。」生曰：「敬如約。」生欲執其手，女謹避不可犯。其父呼女，女急掩門就寢。生恍惚如在柯蟻夢中，五夜目不交睫。

　　次日，舟泊荊江，群從促行。生徘徊不忍去，促之再三，始簡裝登岸。復佇立顧望。女亦從窗中以目送生。粉黛淫淫，有淚痕矣。生欷歔哽咽。頃之，輕舟持帆，迅速如飛，生益不勝情。入謁守帥，心搖搖如懸旌。帥屢叩之，不能舉詞。惟辭帥欲往謁故友，數日復來。帥曰：「軍務倥傯，急需借箸，且無他往。」命使潔幸舍，治供具，館生。生逡巡就旅舍，陴守甚嚴。生度不得出，恐失前期，逾垣逸走。沿途問訊，間關險阻，如期抵涪州。客舟雲集，見一水崖，綠陰拂岸，女舟孤泊其下。女獨倚篷窗，如有所待。見生至，喜動顏色。招之曰：「郎君可謂信士矣。」囑生水急，紲纜登舟，生以手解維欲登，水勢洶湧，力不能持。舟逐水漂漾，瞬息順流，去若飛電。生自岸叫呼，女從舟哭泣。生沿河渚狂走十餘里，望舟若滅若沒，不復見矣。

　　晚，女父至，覓舟不得。或謂纜斷，舟隨水去多時矣。女父急覓舟，追尋無跡，涕泗而回故里。

　　適瓊瓊之假母薛媼者，以瓊瓊供奉內庭，隨之長安。行抵漢水，見舟覆中流，急命長年紲起。舟中一幼女，有殊色，氣息奄奄。媼覆以紵絮，調以蘇合，逾日方醒。詰其姓氏，曰：「妾裴姓，玉娥小字也。隨父入蜀，至涪州，父偕舟人賽神，妾獨居舟中，纜解漂沒至此。」媼曰：「字人無也？」女言與生訂盟矣，出其詞為信。媼素契重生。乃善視女，攜入長安。謂之曰：「黃生，吾素所向慕也，歲當試士，生必入長安。為汝偵訪，宿盟可諧也。」女銜謝不已。自此女脩容不整，扃戶深藏，刺繡自給。思生之面，寢食俱廢。或夢呼生名而不覺也。

　　一日，有胡僧直抵其室募化，女見僧有異狀。女跪膜拜曰：「弟子墮落火坑，有宿緣未了，望師指迷津。」僧曰：「汝誠念皈依，但汝有塵劫，我授汝玉墜，佩之可解，勿輕離衣裾。」授女而出。女心竊異之，未敢泄於媼也。然生遍訪女，杳然無蹤，若醉若狂，功名無復置念。窮途資盡，每望門投止。適至荒林，見古剎，生入投宿。有老僧趺坐入定，生以五體投地。僧曰：「先生欲了生死耶？」生曰：「否否。舊與一女子有約涪州，為天吳漂沒。師，聖僧也，敢以叩問。」僧曰：「老僧心若死灰，豈知兒女子事。速去，毋圂我！」生固求，僧以杖驅之使出。生禮拜益堅。僧曰：「姑俟君試後，徐為訪求，當有報命。」生曰：「富貴吾所自有也，佳人難再得。願慈悲憐憫，速為指示。」僧曰：「大丈夫致身青雲，亢宗顯親，乃其事也。迷念欲海，非夫矣。」迫之再三，復出數金，以助行裝。生不得已，一宿戒行，終戀不能捨。勉強應制，得通籍，授金部郎。

　　時呂用之柄政，斂怨中外。生疏其不法，呂免官就第。生少年高第，長安議婚者踵至，悉為謝卻，蓋不忍背女初盟也。呂閒居，遍覓姬妾，聞薛媼有女佳麗，以五百緡為聘，隨遣婢僕數十人劫之歸第。呂見女姿容，喜曰：「我得此女，不數石家綠珠矣。」女布素縞衣，雲鬢不理。呂出綦組紈綺，命易妝飾。女啼泣不已，擲之於地。呂令諸婢擁女入曲房。諸客賀呂得尤物，置酒高會。有牧夫狂呼曰：「一白馬突至廄爭櫪，齧傷群馬，白馬從堂奔入內室。」呂命索之，則寂無所見。眾咸駭異，因而罷酒。呂入女寢室，叱去諸婢，好言慰之曰：「汝從我，何患不生富貴乎！」女曰：「妾本闤闠女子，裙布椎作，固所甘之，無願富貴也。相公後房玉立，豈少一女子耶？羅敷自有夫，如若相迫，願以頸血濺相公衣，此志不可奪也。」呂自為解衣，女力拒不得脫。忽有白馬長丈餘，從牀笫騰躍，向呂蹄齧。呂釋女環室而走，急呼女侍入。馬齧女侍，傷數人倒地。呂驚惶趨出寢所，馬遂不見。呂曰：「此妖孽也。」然貪戀女姿，不忍驅去，亦不敢復入女室矣。惟遍求禳遣。

　　有胡僧自言能禳妖，呂延僧入。僧曰：「此上帝玉馬，為祟汝家，非人力所能遣也。兆不利於主人。」呂曰：「將奈之何？」僧曰：「移之他人可代也。」呂曰：「誰為我代耶？」僧良久曰：「長安貴人，相公有素所仇恨者，贈以此女，彼當之矣。」呂恨生刺己，思得甘心，乃曰：「得其人矣。」以金帛酬僧，僧不受，拂衣而出。

　　呂呼薛媼至曰：「我欲以爾女贈故人，爾當偕往。」媼曰：「故人為誰？」呂曰：「金部郎黃損也。」媼聞之私喜，入謂女曰：「相公欲以汝贈故人，汝願酬矣。」女曰：「所不即死者，意黃郎入長安，了此宿盟耳。蕭郎從此自路人矣。我九原死骨，奈何驅之若東西水也。」媼曰：「黃郎為金部郎，相公以汝不利於主，故欲以贈之。此胡僧之力也，汝當即去。」呂乃以後房奩飾，悉以贈女。先令長鬚持刺投生，生力拒不允。適薛媼至，生曰：「此薛家媼也，何因至此？」媼曰：「相公欲以我女充下陳，故與偕來。」生曰：「媼女已供奉內庭矣。」媼曰：「昔在漢水中，復得一女。」遂出其詞示生。生曰：「是贈裴玉娥者，媼女豈玉娥耶？」媼曰：「香車及於門矣。」生趨迎入，相抱嗚咽。生曰：「今日之會，夢耶？真耶？」女出玉馬謂生曰：「非此物，妾為泉下人矣！」生曰：「此吾幼時所贈老叟者，何從得之？」女言是胡僧所贈。方知離而復合，皆胡僧之力。胡僧真神人，玉馬真神物也。乃設香燭供玉馬而拜之，馬忽在案上躍起，長丈餘，直入雲際。前時老叟於空中跨去，不知所適。事見《北窗志異》。

　　

　　以下術幻


　　豬咀道人

　　洛陽李巘，少年豪邁，以財雄一鄉。常薄游阡陌間，遇心愜目適，雖買一笑，擲錢百萬不靳。

　　宣和間，某太守自南郡解印還洛，家富聲樂。別室一寵姬，明秀夭麗。西都人家伎妾，雖百數莫出其右。嘗以暮春遊牡丹園，偕侶穿花逕而出。巘一見如癡，目不暫瞬。姬亦窺其容狀，口雖笑叱，而心頗慕之。明日，又邂逅於別圃，方寸益亂，思得暫促膝通一語而不可得。

　　時有豬嘴道人者，售異術於塵中，能顛倒四時生物。人莫能識，巘獨厚遇，忽造門求醉，欣然接納，深思叩以其事，或能副所欲。乃設盛饌延款，具以誠告。客初難之，請至再四，乃笑曰：「姑試為之。」巘即拜謝。

　　明日，招往城外社壇。四顧無人，拈一片瓦，呵祝移時，以付巘曰：「吾去矣。爾持此於庭壁間上下劃之，當如願矣。善藏此瓦，每念至，則懷以來。」

　　巘謹受教，劃壁未幾，剨然中開，竦身而入，逕移曲室內。斗帳畫屏，極為華美。婦臥其中，宿醉未醒。見人驚起，赧顏微怒曰：「誰家兒郎，強暴至此，輒入房院，誰引汝來？」

　　巘卻立凝笑，不敢言。熟視良久，蓋真所願慕者。婦人亦悟而笑，略道曩事。即登榻共臥，相與極歡。既而曰：「太守且至，即宜引避疾回，後會可期也。」遂循故道而出，壁合如初。瓦故在手，攜還家，珍秘於櫝。過三日率一遊。每見愈歡昵，經累月，杳無人知。

　　會其密友賈生者，訝巘久不相過，意其有奇遇。潛伺所向，跡至社壇側。巘覺而捨去。賈隨詰問，不能隱，具以始末告之。賈不信曰：「果爾，吾豈不可往耶？如不吾同，當發其妖幻，首於官，且白某太守。」

　　巘甚懼，曰：「今暮矣，俟明日，同詣道人謀之。」拂旦往，道人不悅曰：「機已泄，恐不能神，當作別計。城西某家，有園池之勝，能從吾飲乎？」皆曰：「幸甚。」即具酒肴偕往小飲。亭前有大假山，道人酒酣，振衣起，舉手指劃山石，一峰中分。兩人就視，見樓臺山水，花木靚麗。漁舟從溪上來，碧桃紅杏繽紛。方注目間，道人登舟，其去如飛。賈引袖力挽，石縫遽合，傷其指。道人杳無蹤矣。

　　他日，兩人復至社壇，用前法施之，已無所效，惘然怨悔而歸。後訪乳醫嘗出入太守家者，使密扣姬，云：「夢中恍惚與一男子燕私，今久不復然矣。」

　　李月華

　　萬曆庚辰，北直隸順德府理刑署中書記王沼，家居鄉墅，落魄花柳之間。有角妓李月華者，京師教坊，色藝雙絕。因避仇潛居墅上，與沼往來情濃。

　　沼常服役府城，多歇道觀。遇雲髯道士，姿狀高古，姓名不定，亦在觀中旅泊。一日天暮，月光皎然，沼貰酒與道士歡飲，迨夜分矣。忽思月華，欲詣其家，暫與道士取別。道士曰：「夜已央，君不能去也。且李娘此時赴側近貴人家陪宴，某為君邀致可乎？但不得妄與酒飲，飲則敗君事矣。」約束慇懃，沼亦許諾。道士乃以手按沼頭著壁，閉其兩目，口喃喃讀咒文。咒已，方使開目。趣炳炬照屏風外，見月華冉冉自樹影中來，形貌妝束，宛如平生。手攜琵琶而至，便命促席並坐。弄弦成曲，彈出《湘妃怨》，淒然竹枝裊裊之聲。道士起而長嘯，引以相和，其音清越，如黃鶴唳空，漸遠而沒。月華於座上數目王郎不已，沼亦凝睇久之。私視其懷中琵琶，乃紫檀槽邏，背刻「潯陽秋」三字，宛是李家故物也，訝不敢言。彈竟，已是四鼓，月華告歸。既行，至步廊下，沼強持一卮往灌之。道士怒曰：「若病狂耶？頓忘前誡乎！」連催月華下階，推僕於地，化為煙氣而滅。沼怏怏益怪其事。目睫未交際曉，還訪月華，不辭道士而去。及門，月華尚未起也，視琵琶歷然在壁。問其晏眠之故，曰：「夜來夢中，見天使追去玉虛宮，仙官命錄奏樂，驚不自持。卿何為亦在座？得無以人命戲乎？」方知所攝者，李姬之魂也。沼惋怛移時。重訪道士，杳不知所跡矣。海寧陳太常與郊時為順德理，語於座人。

　　情史氏曰：「夢者，魂之游也。魄不靈而魂靈，故形不靈而夢靈。事所未有，夢能造之；意所未設，夢能開之。其不驗，夢也；其驗，則非夢也。夢而夢，幻乃真矣；夢而非夢，真乃愈幻矣。人不能知我之夢，而我自知之；我不能自見其魂，而人或見之。我自覺其夢，而自不能解，魂不可問也。人見我之魂，而魂不自覺，亦猶之乎夢而已矣。生或可離，死或可招，他人之體或可附，魂之於身，猶客寓乎。至人無夢，其情忘，其魂寂。下愚亦無夢，其情蠢，其魂枯。常人多夢，其情雜，其魂蕩。畸人異夢，其情專，其魂清。精於畫者，魂與之俱。精於術者，魂為之使。嗚呼，茫茫宇宙，亦孰非魂所為哉！」


　　補遺


　　桂花仙子（補畫幻）

　　錢塘一士人，少年狂蕩。其妻早亡，獨居廓處。偶於市中購得唐解元絹畫《桂花仙子圖》一軸，懸之書齋。日夕倚案瞪目注視，念欲得嘉偶如圖中人。凡園囿花果，必採擷以薦。

　　一夕，有女郎年可十六七，容顏嬌麗，裳衣輕妍，從月色中來。士人詢其居止，笑而應曰：「家在牆東。」士人心意東鄰無是子也，但貪慕豔色，狂不自制，擁之入幃。妖態橫生，曲盡歡昵。凌曉趣辭去，定昏之後復來，自是夕夕無間。每至則室中起靈香，枕席皆芬，時說蓬萊、閬苑之事，士人頗訝異之。

　　經數旬，而內外親表及臧獲輩，竊竊倚聽，穴壁而窺，乃絕代姿首，世所無也，驚為狐魅之屬。乘士人他出，陰引南昌道士來治之。道士吐匣中青蛇遍索，因指此圖謂曰：「非爾為祟耶？可嘗吾劍。」忽應曰：「身是崑崙山女，與此郎有累世姻緣，是以暫諧繾綣耳。卿有何禁術而欲制我乎？」復語其臧獲輩曰：「君今如此行徑，不可留矣！」其聲若出畫中也。語未畢，道士裂睛上視，持劍自抵其胸，反走出門。家人忙怖號叫，急謀焚毀此畫。俄頃晝晦，忽有狂風暴起，雲埃四合，瀰漫一室。移時朗然，閱其像，神如洗矣，隱隱漸失所在。久之，空軸而已。里中數歲小兒，並見綃衣神女，羅襪行空而去。

　　士人歸，驚訊其事，方悟神仙之游。臂妝衣香，氤氳不散者經月。淒戀宛轉，凝望無聊。乃延畫師好手數十家，重寫其真，莫能彷彿，於是乃止。終身不復琴瑟焉。好事者賦《無題》數章紀之。其一曰：

　　「玉京仙路杳冥冥，鳳拆鸞飛去不停。泣盡雲軿何日返，教人遺恨失丹青。」

　　《耳譚》云：張文卿秀才親見其事。


　　以下補事幻


　　赤丁子

　　洛陽人牟穎，少年時，因醉誤出郊野，夜半方醒，息於路旁。見一發露骸骨，穎甚傷之。達曙，躬自掩埋。其夕，夢一少年，可二十許，衣白練衣，仗一劍，拜穎曰：「我強寇耳，平生恣意殺害，作不平事。近與同輩爭，遂為所害。埋於路旁，久經風雨，所以發露。蒙君復藏，我故來謝君。我生為凶勇人，死亦為凶勇鬼。若能容我棲託，但每夜微奠祭我，我當應君指使，足令君所求徇意。」穎夢中許之。及覺，乃試設祭饗，暗自禱祈。夜又夢鬼曰：「我已託君矣。君每欲使我，即呼赤丁子一聲。輕言其事，我必應聲而至也。」穎潛令盜人財物，無不應聲遂意，後遂致富。

　　一日，穎見鄰家婦有美色，愛之，乃呼赤丁子令竊焉。鄰婦至夜半，忽自外逾垣而至。穎驚起款曲，問其所由來。婦曰：「我本無心，忽夜被一人擒我至君室，宛如夢覺，我亦不知何怪也。」因思家悲泣不已。穎甚憫之。潛留數日，而其婦家人求訪極切，至於告官。穎知之，乃與婦人詐謀：令婦人出別墅，卻自歸。言不知被何妖精取去，今卻得回。

　　婦人至家後，每三夜或五夜，依前被一人取至穎家，不至曉卻送歸。經一年，家人皆不覺。婦人深怪穎有此妖術。後因至切，問於穎曰：「若不白我，我必自發此事。」穎遂具述其實。鄰婦遂告于家人，共圖此患。家人乃密請一道流潔淨作禁法以伺之。赤丁子夜至其門，見符籙甚多，卻返白於穎曰：「彼以正法拒我，但力微耳。與君力爭，當惡取此婦人，此來必不放回也。」言訖復去。須臾，鄰家飄風驟起，一宅俱黑色。但是符籙禁法之物，一時如掃，復失婦人。至曙，其夫遂告官，同來穎宅擒捉，穎遂攜此婦而逃，不知所之。

　　孕異

　　某縣尉女，未嫁，隨父在任。見一少年胥吏，白皙可愛，悅之而不得近，思慕不已。使侍婢竊其淨手之水，咽之數口，遂感而孕。父母窮詰其故，女不能諱，為述其故，莫肯信，及產，惟清水耳。

　　又有伯仲同居，仲商於外，久不歸。其婦思之成病，且死。家人共議，乃詐言仲歸，欲以慰之。使伯偽為仲，以手略撫其體，病遂稍愈。自此遂孕。未幾仲歸，怪而詰之，家人語故。仲不信，訟於官，遂置諸獄。及產，惟一手焉。其事始解。


　　張和（補術幻）

　　唐貞元初，蜀郡豪家富擬卓、鄭，蜀之名姝無不畢致。每按圖求之，媒盈其門，常恨不可意者。或言：坊正張和，大俠也，幽房閨穉，無不知之，盍以誠投乎。豪家子乃以金帛夜詣其居，告之，張和欣然許之。異日，與豪家子偕出西郭一舍，入廢蘭若，有大像巍然。與豪家子升像之座，和引手捫佛乳，揭之，乳壞成穴如椀。即挺身入穴，引豪家子臂，不覺同在穴中。道行數十步，忽睹高門崇墉，狀如州縣。和扣門五六，有丸髻婉童迎拜曰：「主人望翁來久矣。」有頃，主人出，紫衣貝帶，侍者十餘，見和甚謹。和指豪家子曰：「此少年君子也，汝可善待。予有切事須返。」不坐而去。言訖，已失和所在。豪家子心異之，不敢問。主人延於中堂，珠璣緹繡，羅列滿目。具陸海珍膳命酌。進妓支鬟撩髻，凜然神仙。豪家子不識，問之。主人笑曰：「此次血也，本擬伯雅。」豪家子竟不解。至三更，主人忽顧妓曰：「無廢歡笑，予暫有所適。」揖客而起，騎從如州牧，列炬而出。豪家子因私於牆隅。妓中年差暮者，遽就謂曰：「嗟乎！君何以至是？我輩已為所掠，醉其幻術，歸路永絕。君若要歸，但取我教。」授以七尺白練，戒曰：「可執此候主人歸，詐祈事設拜，主人必答拜，因以練蒙其頭。」將曙，主人還，豪家子如其教，主人投地乞命。曰：「死嫗負心，終敗吾事，今不復居此。」乃馳騎他去。所教妓即與豪家子居。二年，忽思歸，妓亦不留，大設酒樂餞之。飲闌，妓自持鍤開東牆一穴，亦如佛乳，推豪家子於牆外，乃長安東牆下。遂乞食。方達蜀，其家失已多年，意其異物。道其初，始信。出《酉陽雜俎》。




第十卷

　　情靈類

　　愈病


　　陳壽

　　陳壽，分宜人。聘某氏，未成婚而壽得癩疾。其父令媒辭絕，女泣不從，竟歸。壽以己惡疾，不敢近，女事之三年不懈。

　　壽念惡疾不可瘳，而苟延旦夕以負其婦，不如死。乃私市砒，欲自盡。婦覘知之，竊飲其半，冀與俱殞。壽服砒大吐，而癩頓愈；婦亦吐，不死。

　　夫婦偕老，生二子，家道日隆。人皆以為婦貞烈之報。


　　以下再生


　　崔護

　　博陵崔護，姿質甚美，少而孤潔寡合。舉進士第。清明日，獨游都城南，得居人莊。一畝之宮，而花木叢萃，寂若無人。扣門久之，有女子自門隙窺之。問曰：「誰耶？」崔以姓氏對，曰：「尋春獨行，酒渴求飲。」女入，以杯水至。開門設牀命坐，獨倚小桃斜柯佇立，而意屬殊厚。妖姿媚態，綽有餘妍。以言挑之，不對，目注者久之。崔辭去，送至門，如不勝情而入。崔亦眷盼而歸，爾後絕不復至。

　　及來歲清明日，忽思之，情不可抑，逕往尋之。門院如故，而已扃鎖矣。崔因題詩於左扉曰：

　　「去年今日此門中，人面桃花相映紅。人面祇今何處去？桃花依舊笑春風。」

　　後數日，偶至都城南，復往尋之，聞其中有哭聲。叩門問之，有老父出曰：「君非崔護耶？」曰：「是也。」又哭曰：「君殺吾女。」護驚怛莫知所答。父曰：「吾女笄年知書，未適人。自去年以來，常恍惚若有所失。比日與之出，及歸，見左扉有字，讀之，入門而病。遂絕食，數日而死。吾老矣，唯此一女，所以不嫁者，將求君子以託吾身。今不幸而殞，得非君殺之耶！」又持崔大哭，崔亦感慟，請入哭之，尚儼然在牀。崔舉其首，枕其股，哭而祝曰：「某在斯。」須臾開目，半日復活。父喜，遂以女歸之。

　　買粉兒

　　近有一富家，止生一男，姿容過常。游市，見一女子美麗，賣胡粉。愛之，無由自達。乃託買粉，日往市，得粉便去，初無所言。積漸久，女深疑之。明日復來，問曰：「君買此粉，將欲何施？」答曰：「意相愛樂，不敢自達。然恒欲相見，故假此以觀姿耳。」女悵然，微應之曰：「見愛如斯，敢辭奔赴。」遂竊訂約。薄暮，果到。男不勝其悅，把臂曰：「宿願始申於此。」歡躍，遂死。女惶懼不知所以，因遁還粉店。

　　至食時，父母怪男不起，往視已死。遂就殯殮。發篋笥中，見百餘裹胡粉，大小一積。其母曰：「殺吾兒者，此粉也。」入市遍買胡粉，以此女比之，手跡如先。遂執問女曰：「何殺吾兒？」女聞嗚咽，具以實陳。父母不信，遂以訴官。女曰：「妾豈復吝死！乞一臨屍盡哀。」縣令許焉。逕往，撫之慟哭曰：「不幸致此，若死魂而靈，復何恨哉！」男豁然更生，具說情狀，遂為夫婦，子孫繁茂焉。出《幽明錄》。

　　元人傳奇有《留鞋記》，與此事大似。男為郭華，女為王月英，買粉作買胭脂。月英約華元夜相會於殿堂。其夜女至，華醉臥。呼之不起，女留繡鞋一隻而去。華既醒，得鞋，知女至，悔恨之極，咽鞋而死。獨此段稍異。

　　吳淞孫生

　　吳淞孫生者，年十七，美姿容。與鄰女相挑而無便。一夕，其母出溺器如廁，孫誤以為女也，急趨就之，見母驚逸。母甚詫異，疑與女私，嚴鞫其女。女慚迫，遂投繯而死。母驚救無及，因欲斃孫以雪其恨。出紿孫曰：「某與若門第相等，苟愛吾女，即縑絲可締，何作此越禮事？」固要至家，縛之屍旁，趨縣投牒。孫自分必死，私謂從無一夕之歡，而乃罹於法，豈宿孽所致耶！惆悵間，見女貌如生，因解屍淫之。謂一染而死，夫復何恨！甫一交，女氣息微動。生異之，急扶而起，女已蘇矣。俄母偕捕者至，啟戶，則兩人方並坐私語。母惘然自失，強逮至官。孫畏責，備述其事。邑令以為冥數當合，遂配為夫婦。

　　相悅也，幾至相殺，為母者太狠矣。屍旁一縛，竟成赤繩之繫。情在一染，歡結百年。先忤後合，反成佳話。雖然，使一染而死，孫郎豈真無恨乎？苟且幾幸之事，又安可為也！

　　唐文喻

　　秦始皇時，有王道平，長安人也。少時，與同村人唐叔偕女小名文喻，誓為夫婦。尋王道平從征南國，九年不歸。父母見女長成，即聘與劉祥為妻。女與道平言誓甚重，不肯改事。為父母逼迫，出嫁劉祥。

　　三年，常思道平，悒悒而死。又二年，平還，乃詰鄰人：「此女安在？」鄰人云：「此女意在於君，被父母逼事劉祥。今已死矣。」平問：「墓在何處？」鄰人引往墓所。平悲號哽咽，不能自止。乃祝曰：「我與汝立誓天地，保其終身。豈料官有牽纏，各不從心，生死永訣。然汝有靈聖，使我見汝平生之面。君無神靈，從茲而別。」言訖，又復哀泣。逡巡，其女魂自墓出，問平：「何處而來？良久契闊。妾身未損，可以再生，還為夫婦。且速開塚棺破，出我即活。」平審言，乃啟墓門捫看，其女果活，乃結束，隨平還家。

　　劉祥聞之，申訴於州縣，錄狀奏王。王斷歸道平為妻。出《搜神記》。

　　速哥失里

　　元大德二年戊戌，孛羅以故相齊國公子，拜宣徽院使。奢都剌為僉判，東平王榮甫為經歷，三家聯住海子橋西。宣徽生自相門，窮極富貴，第宅宏麗，莫與為比。然讀書能文，敬禮賢士，故時譽翕然稱之。私居後有杏園一所，花卉庭榭，冠於諸貴。每年春，宣徽諸妹諸女，邀縣判、經歷宅眷，於園中設鞦韆之戲。盛陳飲宴，歡笑竟日。各家亦隔一日設饌，自二月末至清明後方罷，謂之鞦韆會。適樞密同僉帖木耳不花子拜住過園外，聞笑聲，於馬上欠身望之。正見鞦韆競就，歡哄方濃。潛於柳陰中窺之，睹諸女皆絕色，遂久不去。為閽者所覺，走報宣徽，索之亡矣。

　　拜住歸，具白於母。母解意，乃遣媒於宣徽家求親。宣徽曰：「得非窺牆兒乎？吾正擇婿，當遣來一觀。若果佳，則當許也。」媒歸報，同僉飾拜住以往。宣徽見其美少年，心稍喜，但未知其才學。試之曰：「爾喜觀鞦韆，以此為題，賦《菩薩蠻》南詞一闋，能乎？」拜住揮筆，以國字寫之，曰：

　　「紅繩畫板柔荑指，東風燕子雙雙起。誇俊要爭高，更將裙繫牢。牙牀和困睡，一任金釵墜。推枕起來遲，紗窗月上時。」

　　宣徽雖愛其敏捷，恐其預構，或假手於人，因盛席待之，席間再命作《滿江紅》詠鶯。拜住拂拭剡藤，用漢字書呈宣徽。其詞云：

　　「嫩日舒晴，韶光豔、碧天新霽。正桃腮半吐，鶯聲初試。孤枕乍聞簫管悄，曲屏時聽笙簧細。愛綿蠻柔舌韻東風，愈嬌媚。幽夢醒，閒愁泥。殘香褪，重門閉。巧音芳韻，十分流麗。入柳穿花來又去，欲求好友真無計。望上林，何日得雙棲，心迢遞。」

　　宣徽喜曰：「得婚矣。」遂面許第三夫人女速哥失里為姻。且召夫人，並呼女出，與拜住相見。他女亦於窗隙中窺之，私賀速哥失里為得婿。擇日遣聘，禮物之多，詞翰之雅，喧傳都下，以為盛事。

　　既而，同僉豪宕，簠簋不飭，竟以墨敗，繫御史臺獄。得疾囹圄間，以大臣例蒙釋放回家醫治。未逾旬，竟弗起。闔家染疾盡亡，獨拜住在。然冰消瓦解，財散人亡。宣徽將呼拜住回家教而養之，三夫人堅然不肯。蓋宣徽內嬖雖多，而三夫人秉權專寵。見他姬女皆歸豪門，恐貽譏笑，決意悔親。速哥失里諫曰：「結親即結義，一與訂盟，終不可改。兒非不慕諸姊妹家榮盛，但寸絲為定，鬼神難欺，豈可以其貧賤而棄之乎？」父母不聽，別議平章闊闊出之子僧家奴。儀文之盛，視昔有加。暨成婚，速哥失里行至中道，潛解腳紗縊於轎中，比至而死矣。夫人以其愛女，輿回，悉傾家奩及夫家聘物殮之，暫寄清安僧寺。拜住聞變，是夜私往哭之，且叩棺曰：「拜住在此。」忽棺中應曰：「可開棺，我活矣！」周視四隅，漆釘牢固，無由可啟。乃謀於僧曰：「勞用力。開棺之罪，我一力承之，不以相累。當共分所有也。」僧素知其厚殮，亦萌利物之意，遂斧其蓋。女果活。彼此喜極，乃脫金釧及首飾之半謝僧。計其餘，尚值數萬緡。因託僧買漆整棺，不令事露。拜住遂挈速哥失里走上都。

　　住一年，人無知者。所攜豐厚，兼拜住又教蒙古生數人，復有月俸，家道從容。不期宣徽出尹開平，下車之始，即求館客。而上都儒者絕少。或曰：「近有士自大都挈家寓此，亦色目人，設帳民間，誠有學術。府君欲覓西賓，惟此人為稱。」亟召之，則拜住也。宣徽意其必流落死矣，而人物整然。怪之，問：「何以至此，且娶誰氏？」拜住實告。宣徽不信，命舁至，則真速哥失里。一家驚動，且喜且悲。然猶恐其鬼假人形，幻惑年少，陰使人詣清安詢僧，其言一同。及發殯，空櫬而已。歸以告宣徽，夫婦愧歎，待之愈厚，收為贅婿，終老其家。拜住三子俱貴顯。

　　馬子

　　晉時東平馮孝將，廣州太守。兒名馬子，年二十餘。獨宿廄中，夜夢一女子，年十八九，言：「我是太守北海徐玄方女，不幸早亡，亡來出入四年，為鬼所枉殺。案生錄，當年八十餘，聽我更生，要當有依憑，方後活。又應為君妻。能從所委，見救活否？」馬子曰：「可。」因與馬子剋期當出。

　　至期，牀前有頭髮，正與地平。令人掃去，愈分明，始悟所夢。遂屏左右發視，漸見頭面，已而形體皆出。馬子便令坐對榻上，陳說語言，奇妙非常，遂與馬子寢息。每戒曰：「我尚虛。」借問：「何時得出？」答曰：「出當待本生日，尚未至。」遂住廄中。言語聲音，人皆聞之。女計生日至，具教馬子出巳養之方法，語畢，拜去。馬子從其言，至日，以丹雄雞一隻，黍飯一盤，清酒一斤，醊其喪前。去廄十餘步，祭訖，掘棺出，開視女身，完全如故。徐徐抱出，著氈帳中，惟心下微暖，口有氣。令婢四人養護之，常以青羊乳汁瀝其兩眼。始開口能咽粥，積漸能語。二月持杖起行。一期之後，顏色、肌膚、氣力悉復常。乃遣報徐氏，上下盡來。選吉日下禮，聘為夫婦。生二男，長男字元慶，永嘉初為秘書郎。小男敬度，作太傅掾。女適濟南劉子彥徵。

　　干寶

　　晉乾瑩為丹陽丞，有寵婢，妻甚妒之。及瑩亡，葬之，遂生埋婢於墓。瑩子寶，兄弟尚幼，不知也。後十餘年，瑩妻死，開墓，而婢伏棺上如生。載還，經日乃蘇。言「乾郎飲食我，一如生前。地中亦不覺為惡。」既而嫁之，生子，更活數年。

　　子猶氏曰：「生埋婢，本舒其生前之妒也，豈知反為彼結地下之緣耶！雖然，嫗葬而婢出，則嫗之妒終遂矣。異哉！」

　　張果女

　　開元中，易州司馬張果女，年十五病死，不忍遠棄，權瘞於東院閣下。後轉鄭州長史，以路遠，須復送喪，遂留。俄有劉乙代之，其子嘗上閣中，日墓徜徉門外。見一女子容色豐麗，自外而至。劉疑其相奔者，即前迓之，欣然諧遇，同留共宿。情態纏綿，舉止閒婉，劉愛懌甚至。後暮輒來，達曙方去。

　　經數月，忽謂劉曰：「我前張司馬女，不幸夭歿，近殯此閣。合當重活，與君好合。後三日，君可見發，徐候氣息，慎無橫見驚傷也。」指所瘞處而去。

　　劉甚喜，至期獨與左右一奴夜發。深四五尺，得一漆棺，徐開視之，女顏色鮮發，肢體溫然，衣服妝梳，無沾壞者。舉置牀上，細細有鼻氣。少頃，口中有氣。飲以薄粥，少少能咽。至明乃活，漸能言語坐起，數日如舊。父母不知也。因辭以習書，不便出閣，常使齎飲食詣閣中。乙疑有異，乃伺出外送客，竊視其房，見女存焉。問其所由，泣自白，棺木尚在牀下。乙與妻歔欷曰：「此既冥期至感，何不早相聞？」因匿於堂中。兒不見女甚驚。乃謂曰：「此既申契殊會，千載所無。白我何傷乎？而過為隱蔽。」因遣使往鄭州，具以報，因謁結婚。父母哀感驚喜，剋日赴婚，遂成佳偶。後產數子。

　　劉長史女

　　吉州劉長史，無子，獨養三女，皆殊色，甚念之。其長女年十六，病死官舍中。劉素與司丘掾高廣相善，秩滿與同歸，載女喪還。高廣有子，年二十餘，甚聰慧，有姿儀。行次豫章，守冰不得行。兩船相去百餘步，日夕相往來。一夜，高氏子獨在船中披書。二更後，有一婢年可十四、五，容色甚麗，直詣高云：「長史船中燭滅，來乞火耳。」高子甚愛之，因與調戲，婢亦忻然。敕言曰：「某不足顧，家中小娘子豔絕無雙，為郎通意，必可致也。」高甚驚喜，意謂是其存者，因與為期而去。

　　至明夜，婢又來曰：「事諧矣，即可便待。」高甚踴躍，立候於船外。時碧天無翳，明月滿江。有頃，遙見一女自船後出，從此婢來。未至十步，光采映發，馨香襲人。高不勝其急，便前持之。女縱體入懷，姿態橫發。乃與俱就船中，倍加款密。此後夜夜輒來，情念彌重。如此月餘日，忽謂高曰：「欲商一事，得無嫌難乎？」高曰：「固請說之。」乃曰：「兒本長史亡女，命當更生。業得承眷君子，若垂意相採，當得白家令知之。」高大驚喜曰：「幽明契合，千載未有。方當永同枕席，何樂如之。」女又曰：「後三日必生，求為開棺。夜中以面承霜露，飲以薄粥，當遂活也。」高許諾。明旦，遂白廣。廣未之甚信，亦以其絕異，乃使詣劉長史具陳其事。夫人甚怒曰：「吾女今已消爛，寧有玷辱亡靈乃至此耶！」深拒之。高求之轉苦。至夜，劉及夫人俱夢女曰：「某命當更生，天使配合，必謂喜而見許。今乃靳固如此，是不欲某再生耶？」及覺，遂大感悟。亦以其姿色衣服皆如所白，乃許焉。

　　至期，乃共開棺。見女姿色鮮明，漸有暖氣。家中大驚喜。乃設幃幕於岸側，舉置其中。夜以面承露，晝哺飲。父母皆守視之。一日，轉有氣息，稍開目，至暮能言。數日如故。高問其婢，云：「先女死，柩亦在舟中。」女既蘇，遂臨悲泣，與訣。乃擇吉日，遂於此地成婚。後生數子。因名其地為禮會村。

　　麗春

　　麗春者，唐韋諷祖母之美婢也。祖母妒之，乘夫他出，生埋麗春於園中。至韋諷時，已九十年矣。諷好園事，鋤地見發，掘之乃麗春也。眉目漸開，已而前來拜諷曰：「麗春初蒙冤死，即被一黑人引至一王府。春亦不敢自訴，而陰府已經知悉。減主母十一年祿以與春，乃付判官處分。適判官去職，此事遂寢九十年矣。蓋陰司亦以下人故不急也。昨天官來搜幽司，積滯者皆決遣，春是以得生。」諷問曰：「天官何狀？」曰：「絳衣赤冠，如今道士一也。」又問曰：「汝屍何得不毀？」曰：「冥事未結，屍不毀也。蓋地界主以藥敷之耳。」諷遂以為室。相道幽冥事，勸諷脩德。曰：「天報之以福，信也。」勸諷脩煉。曰：「入仙之路，福之福也。」嗣後數年，忽失諷、春所在。

　　李彊名妻

　　隴西李彊名妻，清河崔氏，甚美。其一子生七年矣。開元二十二年，彊名為南海丞。方暑月，妻因暴疾卒。廣州囂熱，死後埋棺於土，其外以墼圍而封之。彊名痛其妻夭年，而且遠官，哭之甚慟，日夜不絕聲。數日，妻見夢曰：「吾命未合絕，今帝許我活矣。然吾形已敗，帝命天鼠為吾生肌膚。更十日後，當有大鼠出入墼棺中，即吾當生也。然當封閉門戶，待七七日，當開吾門，出吾身，吾即生矣。」及旦，彊名言之，而其家僕妾夢皆協。

　　十餘日，忽有白鼠數頭，出入殯所，其大如㹠。彊名異之，試發柩，見妻骨有肉生焉，遍體皆爾。彊名復閉之。積四十八日，其妻又見夢曰：「吾明晨當活，盍出吾身。」既曉，彊名發之，妻則蘇矣。扶出浴之。妻素美麗人也，及乎再生，則美倍於舊。膚體玉色，倩盼多姿，祛服靚妝，人間殊色矣。彊名喜形於色。時廣州都督唐昭聞之，令其夫人觀焉。於是別駕以下夫人皆從。彊名妻盛服見都督夫人，與抗禮，頗受諸夫人拜。薄而觀之，神仙中人也。言語飲食如常人而少言，眾人訪之，久而一對。若問冥間事，即杜口，雖夫子亦不答。明日，都督夫人置饌請至家，諸官夫人皆同往觀。悅其柔姿豔美，皆曰目所未睹。既而別駕長史夫人等次日各列筵請之至宅，而都督夫人亦往。如是已二十日矣。出入如人，惟沉靜異於疇昔。彊名使於桂府，七旬乃還。去後其妻為諸家所迎，往來無恙。彊名至，數日，妻復言病，一日遂亡。計其再生，才百日耳。或曰：「有物憑焉。」


　　以下同死


　　祝英臺

　　梁山伯、祝英臺，皆東晉人。梁家會稽，祝家上虞。嘗同學，祝先歸。梁後過上虞，尋訪之，始知為女。歸乃告父母，欲娶之，而祝已許馬氏子矣。梁悵然若有所失。

　　後三年，梁為鄞令，病且死。遺言葬清道山下。

　　又明年，祝適馬氏，過其處，風濤大作，舟不能進。祝乃造梁塚，失聲哀慟。地忽裂，祝投而死。

　　馬氏聞其事於朝，丞相謝安請封為義婦。和帝時，梁復顯靈異效勞，封為義忠，有事立廟於鄞云。見《寧波志》。

　　吳中有花蝴蝶，橘蠹所化。婦孺呼黃色者為梁山伯，黑色者為祝英臺。俗傳祝死後，其家就梁塚焚衣，衣於火中化成二蝶。蓋好事者為之也。

　　季攸甥女

　　天寶初，會稽主簿季攸，有女二人，及攜外甥孤女之官。有求之者，則嫁己女。己女盡而不及甥。甥恨之，因結怨而死，殯之東郊莊。

　　數月，所給主簿市胥吏姓楊，大族子也，家甚富，貌且美。其家忽失胥，推尋不得，意其魅所惑也，則於墟墓訪之。時大雪，而女殯室有衣裾出。胥家人引之，則聞屋內胥叫聲。而殯棺中甚完，不知從何入。遽告主簿。主簿使發其棺。女在棺中與胥同寢，女貌如生。其家乃出胥，復脩殯屋。胥既出如愚，數日方愈。女則不直於主簿曰：「吾恨舅不嫁，惟憐己女，不知有吾，故氣結死。今神道使吾嫁與市吏，故輒引與同衾。既此邑通知，理須見嫁。後月一日，可合婚姻。惟舅不以胥吏見期，而違神道。請即知聞，受其所聘，仍待以女婿禮。至月一日，當具飲食，吾迎楊郎。」主簿驚歎，乃召胥吏，問為楊胥。於是納錢數萬，其父母皆會焉。攸乃為外甥女造作衣裳帷帳，至月一日又造饌，大會楊氏。鬼又言曰：「蒙恩許嫁，不勝其喜。今日故此親迎楊郎。」言畢，胥暴卒。乃設冥婚禮，厚加棺斂，合葬於東郊。

　　

　　以下死後償願


　　吳王女玉

　　吳王夫差小女曰玉，年十八。童子韓重，年十九。玉悅之，私交信問，許之為妻。重學於齊魯之間，屬其父母使求婚。王怒不與，玉結氣死，葬閶門外。

　　三年，重詰問其父母，知玉死已葬。重哭泣哀慟，具牲幣往弔。玉從墓側形見，謂重曰：「昔爾行後，令二親從王相求，謂必克從大願。不圖別後，遭命奈何。」乃歌曰：

　　「南山有鳥，北山張羅。志欲從君，讒言孔多。悲結生疾，沒命黃罏。命之不造，

　　冤如之何！羽族之長，名為鳳凰。一日失雄，三年感傷。雖有眾鳥，不為匹雙。故見鄙

　　姿，逢君輝光。身遠心近，何嘗暫忘。」

　　歌畢，欷歔涕流，不能自勝。要重還塚，重曰：「死生異道，懼有尤愆。」玉曰：「一別永無後期，子將畏我為鬼而禍子乎！」重感其言，送之還塚。玉與之飲宴三日三夜，盡夫婦之禮。臨出，取逕寸明珠以送，重遂詣王自說其事。王大怒曰：「吾女既死，此不過發塚取物，託以鬼神。」趨收重，重走至墓所訴玉。玉曰：「無憂，今歸白王。」玉妝梳忽見王。王驚喜，問曰：「爾何緣生？」玉跪而言曰：「昔諸生韓重來求玉，大王不許。今名毀義絕，自致身亡。重從遠還，詣塚弔唁。玉感其篤衷，輒與相見，因以珠遺之。不為發塚，願勿推治。」夫人聞之，出而抱之，正如煙然。

　　長安崔女

　　華州柳參軍，名族之子，寡慾，早孤，無兄弟。罷官，於長安閒遊。上巳日，於曲江見一車子，飾以金碧，從一青衣，殊亦俊雅。已而翠簾徐搴，見摻手如玉，指畫青衣，令摘芙蓉。女容色絕代，斜睨柳生良久。生鞭馬從之，即見車入永從里。柳生知其大姓崔氏。

　　女亦有母。青衣字輕紅。柳生不甚貧，多方賂輕紅，竟不之受。他日，崔氏女病，其舅執金吾王，因候其妹，且告曰：「請為子納焉。」崔氏不樂。其母重違兄命，諾之。女曰：「願得曲江所見柳生足矣。必不允，以某與外兄，終恐不生全。」其母念女深，乃命輕紅於薦福寺僧道省院，達意柳生。生悅輕紅而挑之，輕紅大怒曰：「君性正粗，奈何小娘子屬意如此！某一微賤，便忘前好。欲得歲寒，其可得乎！某且還白小娘子。」柳生再拜，謝不敏。始曰：「夫人惜小娘子情切。今小娘子不樂適王家，夫人是以偷成婚約。君可兩三日就禮事。」柳生極喜，備數千百財禮，期日結婚。

　　後五日，柳挈妻與輕紅於金城里居。及旬月，金吾始至。王氏泣云：「吾夫亡，子女孤露。被姪不得禮會，強竊女去矣。兄豈無教訓之道！」金吾大怒，歸笞其子數十。密令捕訪，彌年無獲。亡何，王氏殂。柳生挈妻與輕紅自金城裡赴喪。金吾之子既見，遂告父。父擒柳生。生云：「某於外姑王氏處納采娶妻，非越禮私誘也，家人大小皆熟知之。」王氏既歿，無所明，遂訟於官。公斷王家先下定，合歸於王。金吾子常悅表妹，亦不怨前事。

　　經數年，輕紅竟潔己處焉。金吾又亡，移其宅於崇義裡。崔氏不樂事外兄，乃使輕紅訪柳生所在。時柳生尚居金城裡，崔氏又使輕紅與柳生為期。兼賚看圃豎，令積糞堆與宅垣齊。崔氏女遂與輕紅躡之，同詣柳生。柳生驚喜。又不出城，只遷群賢裡。後本夫終尋崔氏女，知群賢裡住，復興訟奪之。王生情深崔氏，萬途求免，託以體孕，又不責而納焉。柳生長流江陵二年，崔氏與輕紅相繼殂。王生送喪，哀慟之禮至矣。輕紅亦葬於崔氏墳側。

　　柳生江陵閒居，春二月，繁花滿庭，追念崔氏，凝想形影，且不知存亡。忽聞叩門甚急，俄見輕紅抱妝奩而進，乃曰：「小娘子且至。」聞似車馬之聲。比崔氏入門，更無他見。柳生與崔氏敘契闊，悲歡之甚。問其由，則曰：「某已與王生訣，自此可以同穴矣。人生意專，必果夙願。」因言曰：「某少習箜篌，頗有功。」柳生即時置箜篌，調弄絕妙。亡何，王生舊使蒼頭過柳生門，忽見輕紅，不知所以。又疑人有相似者，未敢遽言。問閭裡，曰流人柳參軍。彌怪，更伺之。輕紅知是王生家人，亦具言於柳生，匿之。蒼頭卻還城，具言於王生。生聞之，命駕千里而來。既至柳生門，於隙窺之。正見柳生坦腹於臨軒之上，崔氏女新妝，輕紅捧鏡於側。崔氏勻鉛黃未竟，王生門外極叫，輕紅鏡墜地，有聲如磬。崔氏與王先無憾，遂入。柳生驚，亦待之賓禮。俄又失崔氏所在。柳生與王生具言其事，二人相看不喻，大異之。相與造長安發崔氏所葬，驗之，即江陵所施鉛黃如新，衣服肌肉且無損敗。輕紅亦然。柳生與王生相誓，卻葬之。二人入終南訪道，遂不返。

　　周瑞娘

　　撫州霞山民周十四郎，女瑞娘，號千一娘，年二十一未嫁。慶元二年中夏，抱疾伏枕五六旬，至七月二日遂亡。已殯，至十三日正午，忽從門外入，遇家人皆含笑相呼。父母見而唾之曰：「爾不幸夭歿，天之命也。乃敢白晝為怪。盍明以告我！」對曰：「不須怕，千一娘之死，盡是爺媽做得。」問其故，曰：「去歲九月，林百七哥過門，見我而喜。歸白百五郎，欲求婚聘。及媒人求議，父母不從。林郎因此悒怏成病，五月十九日身亡。憑訴陰司，取我為妻。今相隨在門首。記我生時，自織小紗六十三匹，絹七十匹，綢一百五十六匹，速取還我。」父母惻然，如其言，搬置堂上，貯以兩大籠。女出，招林郎搬運去。林洋洋自如，無所畏怯。然後拜別二親曰：「便與林郎入西川作商，莫要尋憶。」隨語而沒。周父邀林百五郎語其事，林云：「理屬幽冥，何由窮究。」至初冬，各舉柩一處火化，啟木之次，二柩俱空。

　　樓上童女

　　一御史巡按某處，每封門，例住轎，見對門樓上一童女，彼此顧盼。女成疾數月而死，御史初不知也。偶一夕，其女忽來求合，天未明去。夜深復來，不知所自。如此數月，遂成病，延醫罔效。有司訓精於醫，診其脈云：「大人尊恙，非由寒暑，似為陰邪所侵。」御史不能諱。司訓云：「伺其再來，可堅留其隨身一物為驗。」已而復來，堅留其鞋一隻。司訓持此鞋遍訪，有一老嫗而見墮淚云：「此亡女隨身鞋也。何以入公手？」司訓令開棺視之，其足少一鞋。即白之御史。御史託彼厚葬之，因為設醮薦度，其怪遂絕。御史深德司訓。及司訓升教諭時，又與前御史相值。乃力引應試，於提場時薦之入彀，御史因此罷官。

　　事載王元禎《說圃識餘》。云劉端簡公屢言其事，惜日久忘其姓名。

　　鄒曾九妻

　　岳州民鄒曾九，以紹熙五年春首，往舒州太湖作商，留其妻甘氏於兄甘百九家，約之曰：「此行不過三兩月，幸耐靜待我。」已而至秋未歸，甘氏逢人自淮南來，必詢夫消息，皆云已客死。甘不以為信，又守之逾年，弗聞的耗，曉夕不自安。不告其兄，潛竄而東，欲尋訪存亡。既抵江夏縣，不能前，為市娼譚瑞誘留，遂流落失節。其心緒悒怏，僅及半歲而死。

　　慶元四年正月，鄒方自太湖回程，過鄂州城下，泊船於柳林頭。登岸憩旅店，一婦人邀之啜茶。鄒疑全似其妻，直造彼室，問其姓氏，答曰：「姓甘，行第百十。本非風塵中人，緣父喪母亡，流落於此。」鄒曰：「故夫為誰？」曰：「巴陵鄒曾九也。初去舒州時，期一季即返，後更無一音，傳云已死。於今恰四週年。孤單無倚，不免靠枕席度日。」鄒大怒曰：「汝渾不識得我！」婦曰：「我亦覺十分相似，只是面色黛黑耳。」鄒益怒曰：「我身便是汝夫，原不曾死。遭病患磨折，以故久不得歸。汝亦何至入此般行戶，貽辱於我。叵耐百九舅，更無兄弟之情，縱汝如此。目今與誰同活？」婦曰：「孑然。」鄒即令算還店家房錢，攜之回岳。是日，就見甘百九，作色責問。百九曰：「爾去之後，妹子一向私走，近日卻在江夏譚瑞家。正欲經官，且得爾到，明日即同詣州陳狀。」郡守追逐人赴司，未質究問，甘氏於眾中出，倒退數步，化為黑氣而散，訟事遂止。

　　解七五姐

　　房州人解三師，所居與寧秀才書館為鄰。一女七五姐，自小好書。每日竊聽諸生所讀，皆能暗誦。其父素嗜道教，行持法書。女遇父不在家時，輒亦私習。年二十三，當淳熙十三年九月，招歸州民施華為贅婿。年留未久，即出外作商。至十五年四月通三師書，因寓密信告妻曰：「我在汝家日，為丈人丈母凌辱百端。況於經紀不遂，今浪跡汝寧府。汝獨處耐靜，勿萌改適之心。容我稱意時，自歸取汝。」女視畢掩泣，即日不食。奄奄如癆瘵，以八月死，華不知也。

　　後兩月，正在遂寧旅舍，忽見女來。驚起叩之曰：「自房陵抵此，千里尚遙。汝單弱婦人，何以能至？」答曰：「緣接得汝書後，愁思成疾。父母不相憐，反行責罵。已寫一帖子置室中，託言投水，切莫相尋。由是脫身行乞，受盡苦辛，經行霜雪，兩腳皆穿，僅得見爾。」華視其衣履破碎，拊之而哭。攜手入房，飼以肉食，及買衣與之，遂同處。

　　華資囊頗贍。至紹熙七年冬，欲與妻還三師家，堅不可，乃還歸州。明年冬，解三師鄰人田乙作客抵歸州，遇施華。華延至其居，女出相見。田乙驚言：「七五姐亡去三載，何由得生身卻在此？」女曰：「我詐父母云赴水，而潛來訪施郎，非真死也。」田大疑訝，仍不欲盡言。及房陵，為三師道所見。三師不信，但舉女樞火化，屍朽腐矣。

　　四年，華遷居荊南。明年，解三師聞之，遣男持書信驗。見華與妹情好甚洽。住數月，相率來房州。解氏喜，置酒召會諸親。諸親共云：「七五姐不幸夭逝，於今七年，且又焚化了。此殆精魅假託，將必為施郎不利。宜思其策。」三師心為動。明日，招法師來考治，女怡然自若。法師書符未成，女別書一符破之。法師再書靈官捉鬼符，女作九天玄女符破之。法師不復施他技，撫劍顧之曰：「汝的是何精靈耶？」女曰：「我在生時，盡讀父法書。又於夢中蒙九天玄女傳教我反生還魂之法，遂得再為人，永住浮世。吾常有濟物之心，亦不曾犯天地禁忌。爾過愆甚多，有何威神而能治我？」法師不能答而退。女見父母親戚如初。

　　慶元元年，解氏盡室遊玩郊野。到女葬處，漫指示之。女大笑，走入山，怪遂絕。

　　金明池當罏女

　　趙應之，南宋宗室也。偕弟茂之入京師，與富人吳小員外日日縱游。一日，至金明池上。行小徑，得酒肆。花竹扶疏，器用整潔可愛。寂然無人，止一當罏少艾。三人駐留飲酒，應之招女侑觴。吳大喜，坐間以言挑之，欣然相允，共坐舉杯。其父母自外歸，女亟起。三人興既敗，輒捨去。時春已盡，不復再游。但思慕之心，屢形寤寐。

　　明年，相率尋舊游。至其處，則門戶蕭然，當罏人已不見。乃少坐索酒，詢其家曰：「去年過此，見一女子。今何在？」翁媼顰蹙曰：「正吾女也。去歲舉家上塚，是女獨留。吾未歸時，有輕薄三少年來飲共坐。吾薄責之，女悒怏數日而死。屋側小丘，正其塚也。」三人不復問。促飲言旋，沿路傷歎而已。

　　將及門，見一女冪首搖搖而來，呼曰：「我去歲池上相見人也。員外得非往我家訪我乎？我父母欲君絕念，詐言我死，設虛塚相疑。我一春望君，幸而相值。今徙居城中委巷，一樓極寬潔，可同往否？」三人喜甚，下馬偕行。既至，則共飲，吳生留宿。往來逾三月，顏色漸憔悴。其父責二趙曰：「汝向誘吾子何往？今病如是，萬一不起，當訴於官。」兄弟相顧悚汗，心亦疑之。聞皇甫法師善治鬼，往謁之，邀請同視吳生。皇甫望見大驚曰：「鬼氣甚盛，祟深矣！宜亟避之西方三百里外。倘滿百二十日，必為所害，不可治矣。」三人即命駕往西路，每當食處，女先在房，夜則據榻。到洛未幾，適滿二十旬。會談酒樓，且憂且懼。會皇甫跨驢過其下，拜揖祈請。皇甫為結壇行法，以劍授吳曰：「子當死。歸試緊閉門，黃昏時有擊者，無問何人即斲之。幸而中鬼，庶幾可活。不幸殺人，即當償命。均為一死，或有脫理。」吳如其言，及昏，果有擊門者。斲之以劍，應手仆地。命燭照之，乃女也，流血滂沱。為街卒所錄，並二趙皇甫師皆繫獄。獄不能決，府遣吏審池上之塚。父母告云已死。發瘞視驗，但衣服如蛻，無復形體。遂得脫。

　　李會娘

　　金彥與何俞出城西遊春，見一座院華麗，乃王太尉錦莊。貰酒坐閣子上，彥取二弦軋之，俞取簫管合奏。忽見亭上有一女子出曰：「妾亦好此樂。」令僕子取蜜煎勸酒。俞問姓氏，答曰：「姓李，名會娘。」二人次日復往，其女又出。二人請同坐飲酒，笑語諧謔。女屬意於彥，情緒正濃，忽報太翁至，女驚忙而去。自此兩情無緣會合。

　　次年，清明又到，彥思錦莊之事，仍尋舊約。信步出城，行入小路，忽聽粉牆間有人呼聲。熟視之，乃會娘也。引彥人花陰間敘衷情。雲雨才罷，會娘請隨彥歸去。彥遂借一空宅居之，朝夕同歡。月餘，俞拉訪錦莊，忽遇老嫗哭云：「會娘因二客同飲，得疾而死久矣。」彥歸詰會娘，答曰：「妾實非人也。為郎君當時一顧之厚，遂有今日。郎君不以生死為間，妾之願也。」

　　西湖女子

　　乾道中，江西某官人赴調都下。因游西湖，獨行疲倦，小憩道旁民家。望雙鬟女子在內，明豔動人，寓目不少置。女亦流盼寄情。士眷眷若失。自是時一往，女必出相接，笑語綢繆。挑以微詞，殊無羞拒意，然冀頃刻之歡不可得。既注官言歸，往告別。女乘間私語曰：「自與君相識，彼此傾心。將從君西，度父母必不許。奔而騁志，又我不忍為。使人曉夕勞於寤寐，如之何則可！」士求之於父母，啖以重幣，果峻卻焉。到家之後，不復相聞。

　　又五年，再赴調。亟尋舊游，茫無所睹矣。悵然空還，忽遇之於半途。雖年貌加長，而容態益媚秀。即呼揖問訊，女曰：「隔闊滋久，君已忘之耶？」士喜甚，叩其徙舍之由。女曰：「我久適人，所居在城中某巷。吾夫坐庫務事，暫係府獄，故出而祈援，不自意值故人。能過我啜茶否？」士欣然並行。二里許，過士旅館，指示之，女約就彼，遂從容與之狎。士館僻在一處，無他客同邸，女曰：「此自可棲泊，無庸至吾家也。」留半歲，女不復顧家。亦間出外，略無分毫求索。士亦不憶其有夫，未嘗問。將還，議挾以偕游，始斂衽顰蹙曰：「自向來君去後，不能勝憶念之苦，厭厭成疾，甫期年而亡。今之此身，蓋非人也。以宿生緣契，幽魂相從。歡期有盡，終天無再合之歡。慮見疑訝，故詳言之。但陰氣侵君已深，勢當暴瀉，惟宜服平胃散以補安精血。」士聞語，驚惋良久。乃云：「我曾看《夷堅志》，見孫九鼎遇鬼，亦服此藥。吾思之，藥味皆平，何得功效如是？」女曰：「其中有蒼朮，去邪氣上品也，第如吾言。」既而泣下。是夜同寢如常，將旦，慟哭而別。暴瀉下，服藥，一切用其戒。後每為人說，尚悽慘不已。

　　

　　死後踐盟


　　易萬戶

　　隆慶年間，西安易萬戶以衛兵屯京師，與同鄉某工部君交最歡。二家各有孕。偶會他席，酒酣，隨俗割襟，為指腹之盟。已，工部君以言忤旨，謫遠州去。萬戶亦移鎮邊地，茫然星散。於時萬戶生男，工部生女，第隔越無由踐盟耳。

　　久之，工部染厲謫鄉，舉家皆殞，以喪歸，葬郊坰之野。萬戶亦相繼卒。萬戶男易生既壯，與其偶日夜較藝。有兔起草間，生彎弓逐之。至一墅，見長者衣冠偉然，曰：「此非易郎乎？」生下馬趨拜。長者攜至堂上，酒數行，曰：「吾與君葭莩不薄。」命童子持一裹至，發之，羅衫一角，合縫押字尚半，曰：「二人情既斷金，家皆種玉。得雄者為婿，必偕百年，背盟者天厭之。某年月日。某書。」坐客名皆列焉。生締視之，識其父字，涕下交頤。忽孺人珠冠緋袍，擁一女至，貞色淡容，蘊秀苞麗，目所未睹。生又趨拜。孺人謂長者曰：「極知良緣，先人戒命。第媒妁未通，筐篚未效，如禮何？」長者曰：「交盟無執伐，且儀文末耳。君倘不棄，今夕便可就甥室。」女已避去，孺人再擁之出，交拜花燭，巹飲皆如故事，兩情極歡。及明，女又戒旦，生已忘歸。展轉累月，生忽念家曰：「路當不遙，歸可即至。」其家極留款，生知其意，謂馬久失調，須騎出盤旋。已加鞭去矣。回視棲處，何有人家，惟群塚叢墓耳。

　　歸言其事，有知者曰：「盟果有之。第工部舉家絕矣，此其幽宮也。郎君不可再往。」生遂捨之。適長安，襲父職，歸，即奉檄理衛事。夜出巡堡，至一處。前女抱一子迎謂生曰：「君即忘妾，襁中兒誰之子？此子有貴徵，必大君門戶。今以相授，妾亦藉手稱不負君矣。」生受子顧之，貌酷肖己。大悅，迫而與言，忽失女所在。生屢有娶，皆求佳者，然莫能如女，而亦絕無生息。奄忽十有八載，生倦於戎武。此兒果健有略，竟以自代。

　　

　　死後尋歡


　　草市吳女

　　鄂州南草市茶店僕彭先者，雖廛肆細民，而姿相白皙若美男子。對門富人吳市女，每於簾內窺覘而慕之，無由可通繾綣，積思成瘵。母憐之，私叩曰：「兒得非心中有所不愜乎？」對曰：「實然。懼為父母羞，不敢言。」強之再三，乃以情告。母語其父，父以門第太不等，將貽笑鄉曲，不聽。至於病篤。所親或知其事，勸吳翁勉使從之。吳呼彭僕諭意，謂必歡喜過望。彭時已議婚，且鄙女所為，出辭峻卻。女遂死。即葬於百里外本家山中，凶儀豐盛，觀者歎詫。

　　山下樵夫少年，料其瘞藏豐備，遂謀發塚。既啟棺，扶女屍起坐剝衣，女忽開目相視，肌體溫軟。謂曰：「我賴爾力，幸得活。切忽害我。候黃昏抱歸爾家安息，若能安好，便為爾妻。」樵如其言，仍為補治塋穴而去。及病癒，據以為妻。布裳草履，無復昔日容態。然思彭生之念，未嘗暫忘。

　　乾道五年春，紿樵云：「我去南山久，汝辦船載我一遊。假使我家見時，喜我死而復生，必不窮問。」樵與俱行。才入市，逕訪茶肆，登樓。適彭攜瓶上。女使樵下買酒，亟邀彭並膝，道再生緣由，欲與之合。彭既素鄙之，仍知其已死，批其頰曰：「死鬼，爭敢白晝見形！」女泣而走，逐之，墜於樓下，視之死矣。樵以酒至，執彭赴裡保。吳氏聞而悉來，守屍悲哭，殊不曉所以生之故，並捕樵送府。遣縣尉詣墓審驗，空無一物。獄成，樵坐破棺見屍論死，彭得輕比。雲居寺僧了清，是時抄化到鄂，正睹其異。

　　

　　以下再世償願


　　韋臯

　　唐兩川節度使韋臯，少游江夏，止於姜使君之館。姜氏孺子曰荊寶，已習二經。雖兄呼韋，而恭事之禮如父也。荊寶有小青衣曰玉簫，才十歲，常令祗事韋兄，玉簫亦勤於應奉。

　　後二載，姜使君入關求官，而家累不行。韋乃居止頭陀寺，荊寶亦時遣玉簫往役給奉。玉簫年稍長大，因而有情。時陳廉使得韋季父書云：「姪臯久客貴州，切望發遣歸覲」。廉使啟緘，遺以舟楫服用，仍恐淹留，請不相見，泊舟江瀨，俾篙工促行。韋昏暝拭淚，乃裁書以別荊寶。寶頃刻與玉簫俱來，既悲且喜。寶命青衣從往，韋以違覲日久，不敢俱行，乃固辭之。遂與言約：「少則五載，多則七年，取玉簫。」因留玉指環一枚，並詩一首遺之。

　　暨五年，既不至，玉簫乃靜禱於鸚鵡洲。又逾年，至八年春，玉簫歎曰：「韋家郎君，一別七年，是不來耳。」遂絕食而殞。姜氏愍其節操，以玉環著於中指而殯焉。

　　後韋鎮蜀，到府三日，詢獄囚，其輕重之繫，近三百餘人，其中一輩，五器所拘，偷視廳事，私語云：「僕射是當時韋兄也。」乃厲聲曰：「僕射，僕射，憶姜家荊寶否？」韋曰：「深憶之。」曰：「即某是也。」公曰：「犯何罪而重繫？」答曰：「某辭別之後，尋以明經及第，再選青城縣令。家人誤爇廨舍庫牌印等。」韋曰：「家人之犯，固非己尤。」即與雪冤，仍歸墨綬，乃奏眉州牧。敕下，未令赴任，遣人監守，且留賓幕。時屬大軍之後，草創事繁，凡經數月，方問玉簫何在。姜曰：「僕射維舟之夕，與伊留約，七載是期。既逾時不至，乃絕食而終。」因吟留贈玉環詩曰：

　　「黃雀銜來已數春，別時留解贈佳人。長江不見魚書至，為遣相思夢入秦。」

　　韋聞之，益增淒歎，廣脩經像，以報夙心。且相念之懷，無由再會。

　　時有祖山人者，有少翁之術，能令逝者相親。但令府公齋戒七日。清夜，玉簫乃至。謝曰：「承僕射寫經造像之力，旬日便當託生。卻後十三年，再為侍妾，以謝鴻恩。」臨去微笑曰：「丈夫薄情，令人死生隔矣。」

　　後韋以隴右之功，終德宗之代，理蜀不替。是故年深，累遷中書令。天下響附，瀘僰歸心。因作生日，節鎮所賀，皆貢珍奇。獨東川盧八座送一歌姬，未當破瓜之年，亦以玉簫為號。觀之，乃真姜氏之玉簫也。而中指有肉環隱出，不異留別之玉環也。韋歎曰：「吾乃知存歿之分，一往一來。玉簫之言，斯可驗矣。」

　　絕好一本《玉環記》現成情節。

　　李元平

　　唐李元平，大歷五年，客於東陽寺中讀書。歲餘，薄暮見一女子，紅裙繡繻，容色美麗，領數青衣來入僧院。元平悅而窺之，問以所適及姓氏。青衣怒曰：「誰家兒郎，遽此相逼。俱為士類，不合形跡也。」元平拜求請見，不許。須臾，女在院出，四顧，忽見元平，有如舊識。元平非意所望，延入問其行裡。女曰：「亦欲見君論夙昔之事。我已非人，得無懼乎？」元平心既相悅，略無疑阻。女曰：「吾父昔任江州刺史，君前身為門夫，恒在使君家長直，雖生於貧賤，而容色可悅。我因緣之，故私與君通。才過十旬，君患霍亂歿。我不敢哭，哀倍常情。便潛以硃筆塗君左股，將以為志。常持千眼千手咒，每旦焚香發願：各生富貴之家，相慕願為夫婦。請君驗之。」元平乃自視，實如其言，因留宿，歡甚。及曉，將別，謂元平曰：「託生時至，不可久留。後身之父，現任刺史。我年十六，君即為縣令，此時正當與君為夫婦，倖存思戀，慎勿婚也。然天命已定，君雖別娶，亦不可得。」悲泣而去。他年，果為夫婦。出《異物志》。

　　楊三娘子

　　青州人韋高，避靖康亂南徙，居明州。紹興初，詣臨安赴銓。時因事出崇新門，逢青衣前揖問曰：「君得非韋五官人字尚臣者乎？」高曰：「是也。何以知吾字？」曰：「楊三娘子欲相見，憑達家書。適在簾內望見君，亟使我相邀，願移玉一往。」高之舅氏楊僉判，時寓新安。知其女三娘嫁李縣尉，而彼此流落，久不相聞。乃先叩其故。曰：「李尉死已二年，楊家原未知也。娘子用是欲寄聲甚切。」高惻然愍之，遂同往。至一小宅，三娘出拜，具訴孀居孤苦之狀。且言：「所以獨處自守，不為骨肉羞者，東鄰桑大夫與西鄰王老娘之力也。二人皆山東人，俯我如父母，今當邀致之。」俄頃俱來，遂具酒共坐。桑翁兗州人，王娘單父人，皆年七十餘。日暮，高辭退曰：「吾今出江下，訪新安客旅，報舅家。」後日又過此，王媼詢高妻族，曰：「吾妻鄭氏，亡已久，家惟二老婢。見謀婚配，以貧未辦耳。」媼喜曰：「姑舅兄弟，通婚甚多。三娘於勢須適人，與其倩行媒，淹歲月，孰若就此成夫婦哉。今日之會，殆非偶然者。」高曰：「雖然，吾當白舅氏以俟命。」三娘曰：「五哥以妹為醜惡，則在所不言。不然，則吾父母經年無音信，吾朝夕不能活。正使歸他人，亦無可奈，況於邂逅相遇得外兄乎？」桑翁亦贊襄，以為不可失。高遂許諾。三娘自取縑帛之屬，付王媼備禮納采。是夕成嘉好。

　　留六七夕，高入市，遇有荷先牌過者，曰楊僉判宅二承務。視之乃舅子也。相攜入酒肆，具以事告，且謝不告而娶之罪。楊大駭曰：「三妹同李尉赴官，到此暴卒。李恐違任限，姑藁葬崇新之野。以書報吾家，吾父使我來挈其柩，安得有此？」高猶疑未判，率詣其處，不見居室，但叢塚間傑然一木，標曰：「李縣尉妻楊三娘子墓。」左曰「兗州桑大夫」，右曰「單州王七娘」。二子泣歎良久。高曰：「諺云：『一日共事，十日相思。』吾七日之好，義均伉儷，豈以人鬼為間哉！」為之素服哭奠，與楊生同護其喪。行過嚴州，夢三娘立岸上相呼，招使登舟，不肯，曰：「生平無過惡，便得託生。感君恩義之勤，今懇祈陰官，乞復女身，與君為來生妻，以答大貺。」泣而別。

　　高調定海尉，衡陽丞，容州普寧令，歷十七八年，謀娶婦，輒不偶。即至普寧二年，每見縣治側一民家女，及笄矣，貌絕妍越俗。比數數窺之，女亦出入無所避。遂遣人求婚，女家力拒之，曰：「我細民，以賣酒為活，女又野陋，不堪備妾侍，豈敢望此。」高意不自愜，宛轉開諭，且以語脅之，竟諧其約。洎解印，乃聘之以歸。女步趨容止，絕似三娘，初不以為異也。後詢其年命，蓋嚴州得夢之次日。其為楊氏後身無疑矣。

　　綠衣人

　　天水趙源，早喪父母，未有妻室。延祐間，遊學至於杭州錢塘。後居西湖葛嶺之上，其側即宋賈秋壑舊宅也。源獨居無聊，嘗日遇晚徙倚門外。忽有一女子從東而來，綠衣雙鬟，年可十五六，雖不盛妝濃飾，而姿色過人。源注目久之。明日出門又見。如此凡數度，日晚輒來。源戲而問之曰：「娘子家居何處，暮暮來此？」女笑而拜曰：「兒家與君為鄰，君自不識耳。」源試挑之，女子欣然而應。因遂留宿，甚相親昵。明日辭去，夜則復來。如此凡有月餘，情愛甚至。源問其姓氏，居址何處，女子曰：「君但得美婦則已，何用強問我也。」叩之不已，則曰：「兒嘗衣綠，但呼我為綠衣人可矣。」終不告以居止所在。源意其為巨室妾媵，夜出私奔，或恐事跡彰聞，故不肯言耳。信之不疑，寵念轉密。

　　一夕，源被酒，戲謂綠衣曰：「此真所謂『綠兮衣兮，綠衣黃裳』者也。」女子有慚色，數夕不至。及再來，源叩之，乃曰：「本欲相與郎君偕老，奈何以婢妾待之，令人忸怩不安，故數日不敢侍君之側。然君已知乎，今不復隱，請得備言之：兒與君，舊相識也。今非至情相感，莫能及此。」源問其故，女慘然曰：「得無相難乎。兒實非今世人，亦非有禍於君者。蓋其數當然，夙緣未盡爾。」源大驚曰：「願聞其詳。」女子曰：「兒故宋平章秋壑之侍女也。本臨安良家子女，少善弈棋。年十五，以棋童入侍。每秋壑回朝，宴坐半閒堂，必召兒侍弈，備見寵愛。是時君為其家蒼頭，職主煎茶。吾因供進茶甌，得至後堂。君時少年，美姿容，兒見而慕之。嘗以繡羅錢篋，乘暗投君，君亦以玳瑁指盒為贈。彼此雖各有意，而內外嚴密，莫能得其便。後為同輩所覺，讒於秋壑，遂與君同賜死於西湖斷橋之下。君今已再世為人，而兒猶在鬼錄，得非命歟！」言訖，嗚咽泣下，源亦為之動容。久之，乃曰：「審如此，則吾與汝乃再世因緣也。當更加親愛，以償疇昔之願。」自是遂留宿源舍，不復更去。

　　源素不善棋，教之弈，盡得其妙。凡平日以棋稱者，皆莫能敵也。每說秋壑舊事，其所目擊者，歷歷甚詳。嘗言秋壑一日倚樓閒望，諸姬皆侍。適有二人，烏巾素服，乘小舟由湖登岸。一姬曰：「美哉二少年！」秋壑曰：「願事之耶？當令納聘。」姬笑而無言。逾時令人捧一盒，呼諸姬至前曰：「適為某姬納聘，可啟視之。」則姬之首也。諸姬皆戰慄而退。

　　又嘗販鹽數百艘，至鄭市賣之。太學有詩曰：

　　「昨夜江頭湧碧波，滿船都載相公鹺。雖然要作調羹用，未必調羹用許多。」

秋壑聞之，遂以士人付獄，論以誹謗罪。

　　又嘗於浙西行公田法，民受其苦。或題詩於路左云：

　　「襄陽累歲困孤城，豢養湖山不出征。不識咽喉形勢去，公田枉自害蒼生。」

秋壑見之，捕得，遭顯戮。

　　又嘗齋雲水千人，其數已足，又一道士衣裾襤褸，至門求齋。主者以數足，不肯引入。道士堅求不去，不得已於門側齋焉。齋罷，覆其缽於案而去。眾將缽力舉之，不動，啟於秋壑，自往舉之，乃有詩二句云：

　　「得好休時便好休，收花結子在綿州。」

始知真仙降臨而不識也，然終不喻綿州之意。嗟乎！孰知有漳州水綿庵之厄也？

　　又嘗有艄人泊舟蘇堤，時方盛暑，臥於舟尾，終夜不寐。見三人長不盈尺，集於沙際。一曰：「張公至矣，如之奈何？」一曰：「賈平章非仁者，決不相恕。」一曰：「我則已矣，公等及見其敗也。」相與哭入水中。次日，漁者張公獲一鱉，逕三尺餘，納之府第。不三年而禍作。蓋物亦以先知數而不可逃也。

　　源曰：「吾今日與汝相遇，抑豈非數乎？」女曰：「是誠不妄矣。」源曰：「汝之精氣，能久存於世耶？」女曰：「數至則散矣。」源曰：「然則何時？」女曰：「二年爾。」源固未之信。及其臥病不起，源為之延醫，女不欲，曰：「曩固已與君言矣。姻緣之契，夫婦之情，盡於此矣。」即以手握源臂而與之訣曰：「兒以幽陰之質，得事君子。荷蒙不棄，周旋許時。往者一念之私，俱蹈不則之禍。然而海枯石爛，此恨難消；地老天荒，此情不泯。今幸得續前生之好，踐往世之盟，三載於茲，志願足矣。請從此辭，毋更以為念也。」言訖，面壁而臥，呼之不應矣。源大傷慟，為治棺櫬而斂之。將葬，怪其柩甚輕，啟而視之，惟衣衾釵珥在耳。虛葬於北山之麓。源感其情，不復再娶，棲靈隱寺出家為僧，終其身云。

　　

　　以下再世傳信


　　張越吾

　　三輔張越吾孝廉，計偕在京，中煤毒死。有親契李大學經紀其喪，而扶送之歸。及抵家，孝廉婦迎泣致謝，言在京在途，篤情如此。李詫曰：「嫂何以知之？」曰：「夫已先訃歸家語妾矣。又謂『今為上帝所憐，命作江都城隍神。但聽壁上車馬鼓吹聲，則我已至也。』」居帷中，伉儷如舊。

　　後數年，李忽夢孝廉謂曰：「上帝以我數歸，塵緣不斷，謫我投生於高唐州林接武秀才家為子。其地去城十五里某村中。越六年，君謁選當為某邑丞，可攜喜姐過高唐，俾我一觀。」孝廉止一女名喜姐，往已許聘李子。在京殮時，李簡裝得珠一封，上題曰：「珠購得為喜姐妝資。」時女適李子矣。李因得選，果授某邑丞。攜家過高唐，令孝廉家僕來童覓村中林秀才，忽一家小兒在門呼曰：「來童，來童，我是汝故主人張越吾。李親家來乎？喜姐來乎？」曰：「皆在此。」遂延至家，勞問如平生。問女：「珠安在？」曰：「在。」則又喜。

　　時曹侯鐸守高唐，耳其事，為郡侯羅公道之，羅公檄召之來。是日，方講業學宮，而林生抱兒至。兒稱公祖，儀禮皆如孝廉。問其科名及同榜士，皆臚列甚悉。問文記否，曰：「墨卷七作尚能成誦，餘亦不記。」揖遜而退。姑蘇張伯起為作傳。

　　《幽明錄》云：晉桓帝時，隴西秦嘉為曹掾，赴洛。婦曰徐淑，歸寧于家。晝臥，流涕覆面。嫂怪問之，曰：「適見喜自說往津鄉亭病亡，一客守喪，一客齎書還，日中當至。」舉家大驚。書至，事如夢。此與張越吾事相類。

　　李庶

　　北魏李庶妻，元羅女也。庶亡後五年，元氏更適趙起。嘗夢庶謂己曰：「我薄福，托劉氏為女，明旦當出。彼家甚貧，恐不能見養。夫妻舊恩，故來相見告君，宜乞取我。劉家在七帝坊十字街東南八窮巷是也。」元氏不應。庶曰：「君似懼趙公意，我自說之。」於是起亦夢焉。起寤問妻，言之符合。遂持錢帛躬往求劉氏，如所夢得之。養女長而嫁焉。見《北史》。

　　

　　以下死後見形


　　塗脩國二女

　　周昭王二十四年，塗脩國獻青鳳丹鵲各一雌一雄。孟夏之時，鳳鵲皆脫易毛羽，聚鵲翅以為扇，緝鳳羽以飾車蓋也。扇一名游飄，二名翛翮，三名虧光，四名仄影。時東甌獻二女，一名延娟，二名延娛。使二人更搖此扇，侍於王側，輕風四散，泠然自涼。此二人辨口麗辭，巧善歌笑。步塵上無跡，行日中無影。及昭王淪於漢水，二女與王乘舟，夾擁王身同溺於水。故江漢之人到今思之，立祀於江湄。數十年間，人於江漢之上，猶見王與二女，乘舟戲於水際。至暮春上巳之日，禊集祠間，或以時鮮甘味，採蘭杜，包裹以沉水中；或結五色紗囊盛食，或用金鐵之器並沉水中，以驚蛟龍水蟲，使畏之，不侵此食也。其水傍號曰「招祗之祠」。

　　李行脩

　　李十一郎行脩，初娶江西廉史王仲舒女。貞懿賢淑，行脩敬之如賓。王女有幼妹，嘗挈以自隨，行脩亦深所鞠愛。

　　元和中，洛下有名公，與淮南節使李公鄘論親。李家吉期有日，同請行脩為儐。是夜禮竟，行脩昏然而寐。夢己之再娶，其婦即王氏之幼妹。驚覺，甚惡之。遽命駕歸，見王氏晨興，擁膝而泣。行脩家有舊使蒼頭，性頗凶橫，往往忤王氏意。其時行脩意王氏為蒼頭所忤，欲杖之。尋究其由，家人皆曰：「老奴於廚中自說五更作夢，夢阿郎再娶王家小娘子。」行脩以符己夢，尤惡其事。乃強喻王氏曰：「此老奴安足信。」無何，王氏果以疾終。

　　時仲舒出牧吳興，凶問至，悲慟且極。遂有書疏意托行脩續親。行脩傷悼未忘，固阻王公之請。有秘書衛隨者，有知人之鑒。忽謂行脩曰：「侍御何懷亡夫人之深乎！奚不問稠桑王老。」

　　後二三年，王公屢諷行脩，託以小女，行脩堅不納。及行脩除東臺御史，是歲汴人李介逐其帥，召征徐泗兵討之，道路使者星馳，又大掠焉。行脩絡轡出關，程次稠桑驛。已聞敕使數人先至，遂取稠桑店宿。日迨瞑，有老人自東而過。店之南北，爭牽衣請駐。行脩訊其由，店人曰：「王老善錄命書，為鄉里所敬。」行脩忽悟衛秘書之言，密令召之，遂說所懷之事。老人曰：「十一郎欲見亡夫人，今似可也。」乃引行脩使去，由一逕入土山中，又陟一坡，高數仞，坡側隱隱若見叢林。老人止於路隅，謂行脩曰：「十一郎但於林下呼『妙子』，必有人應。應即答云：『傳語九娘子，今夜暫將妙子同看亡妻。』」行脩如王老教，呼於林間，果有人應。仍以老人語傳入。有頃，一女子出云：「九娘子遣隨十一郎去。」其女子言訖，便折竹一枝跨焉，亦與行脩折一竹枝令跨之，迅疾如馬，與女子並馳，依依如抵西南。行約數十里，忽到一處，城闕壯麗，前經一大宮，宮有門，仍云：「但循西廊直北，從南第二院，則賢夫人所居。」行脩一如女子之言，趨至北廊及院，果見十數年前亡者一青衣出焉，迎行脩前拜。乃齎一榻云：「十一郎且坐，娘子續出。」行脩比苦肺疾，王氏嘗與行脩備治疾皂莢子湯，自王氏之亡也，此湯少得。至是，青衣持湯，令行脩啜焉，即宛是王氏手煎之味。飲未竟，夫人遽出，涕泣相見。行脩方欲申情，王氏固止之曰：「與君幽顯異途，不當如此。苟不忘平生，但納小妹，即於某之道盡矣。」言訖，已聞門外女子叫：「李十一郎速出」。聲甚切。行脩出，其女子且怒且責：「措大不別頭腦，宜速返！」依前跨竹枝同行。有頃，卻至舊所。老人枕塊而寐，聞行脩至，遽起云：「豈不如意乎？」行脩拜謝，因問九娘子何人。曰：「此原上有靈應九子母祠耳。」老人引行脩卻至逆旅，壁釭熒熒，櫪馬啖芻如故，僕夫等昏憊熟寐。老人因辭去。行脩心憒然一嘔，所飲皂莢子湯出焉。

　　從是，行脩續王氏之婚，後官至諫議。出《續定命錄》。

　　楊玉香

　　林景清，閩縣人。成化己亥冬，以鄉貢北上，歸過金陵。院妓楊玉香，年十五，色藝絕群，性喜讀書，不與俗偶，獨居一室。貴游慕之，即千金不肯破顏。姊曰邵三，雖乏風貌，然亦一時之秀。景清與之狎，飲於瑤華之館。因題詩曰：

　　「門巷深沉隔市喧，湘簾影裡篆浮姻。人間自有瑤華館，何必還尋弱水船。」

　　又曰：

　　「珠翠行行間碧簪，羅裙淺澹映春衫。空傳大令歌桃葉，爭似花前倚邵三。」

　　明日玉香偶過其館，見之，擊節歎賞，援筆而續曰：

　　「一曲霓裳奏不成，強來別院聽瑤笙。開簾覺道春風暖，滿壁淋漓白雪聲。」

　　題甫畢，適景清外至，投筆而去。景清一見魂銷，堅持邵三而問。三曰：「吾妹也。彼且簡對不偶，詩書自娛，未易動也。」景清強之，乃與同至其居。穴壁潛窺，玉香方倚牀佇立，若有所思。頃之，命侍兒取琵琶作數曲。景清情不自禁，歸館，以詩寄之曰：

　　「倚牀何事斂雙蛾，一曲琵琶帶恨歌。我是江州舊司馬，青衫染得淚痕多。」

玉香答之曰：

　　「銷盡爐香獨掩門，琵琶聲斷月黃昏。愁心正恐花相笑，不敢花前拭淚痕。」

　　明日，景清以邵三為介，盛飾訪之。途中詩曰：

　　「洞房終日醉流霞，閒卻東風一樹花。問得細君心內允，雙雙攜手過鄰家。」

既至，一見交歡，恨相知之晚也。景清詩曰：

　　「高髻盤雲壓翠翹，春風並立海棠嬌。銀箏象板花前醉，疑是東吳大小喬。」

玉香詩曰：

　　「前身儂是許飛瓊，女伴相攜下玉京。解佩江干贈交甫，畫屏涼夜共吹笙。」

夜既闌，邵三避酒先歸，景清留宿軒中，則玉香真處女也。景清詩曰：

　　「十五盈盈窈窕娘，背人燈下卸紅妝。春風吹入芙蓉帳，一朵花枝壓眾芳。」

玉香詩曰：

　　「行雨行雲待楚王，從前錯怪野鴛鴦。守宮落盡鮮紅色，明日低頭出洞房。」

　　居數月，景清將歸，玉香流涕曰：「妾雖娼家，身常不染。顧以陋質，幸侍清光。今君當歸，勢不得從。但誓潔身以待，令此軒無他人之跡。君異日幸一過妾也。」景清感其意，與之引臂盟約，期不相負。遂以「一清」名其軒。乃調《鷓鴣天》一闋留別曰：

　　「八字嬌娥恨不開，陽臺今作望夫臺。月方好處人相別，潮未平時僕已催。聽囑咐，莫疑猜。蓬壺有路去還來。穇穇一樹垂絲柳，休傍他人門戶栽。」

　　玉香亦以《鷓鴣天》答之曰：

　　「郎似閩南第一流，胸蟠星斗氣橫秋。新詞宛轉歌才華，又逐征鴻下碧樓。開錦纜，上蘭舟。見郎歡喜別郎憂。妾心正似長江水，晝夜隨郎到福州。」

　　景清遂訣別歸閩，音信不通者六年。

　　到乙巳冬，景清復攜書北上。舟泊白沙，忽於月中見一女子甚美，獨行沙上，迫視之，乃玉香也。且驚且喜，問所從來。玉香曰：「自君別後，天各一方。魚水懸情，想思日切。是以買舟南下，期續舊好，不意於此邂逅耳。」景清喜出望外，遂與聯臂登舟，細敘疇昔。景清詩曰：

　　「無意尋春恰遇春，一回見面一回新。枕邊細說分離後，夜夜相思入夢頻。」

玉香詩曰：

　　「雁杳魚沉各一天，為君終日淚潸然。孤蓬今夜煙波外，重訴琵琶了宿緣。」

　　吟畢，垂泣悲啼，不能自止。天將曙，遂不復見，景清疑懼累日。

　　及至金陵，首訪一清軒。門館寂然，惟邵三縞素出迎，泣謂景清曰：「自君去後，妹閉門謝客，持齋誦經。或有強之，萬死自誓。竟以思君之故，遂成沉疾，一月之前死矣。」景清聞之大駭，入臨其喪，拊棺號慟。是夜，獨宿軒中，吟詩曰：

　　「往事淒涼似夢中，香奩人去玉臺空。傷心最是秦淮月，還對深閨燭影紅。」

因徘徊不寐，惘惘間見玉香從帳中出，欷歔良久，亦吟曰：

　　「天上人間路不通，花鈿無主畫樓空。從前為雨為雲處，總是襄王曉夢中。」

景清不覺失聲呼之，遂隱隱而沒云。

　　王幼玉

　　王氏名真姬，字仙才，小字幼玉。本京師人，隨父流落於衡州。姊娣三人，皆為名娼，而幼玉又出姊娣之上。所與往還，皆衣冠士大夫。巨商富賈，不能動其意也。夏公酉游衡陽，郡侯張郎中紀開宴召之。公酉曰：「聞衡陽有王幼玉者，妙歌舞，美顏色，孰是也？」張乃命幼玉出拜，公酉見之，吁嗟曰：「使汝居東、西二京，當名聞天下矣。」因命取箋為詩贈之曰：

　　「真宰無私心，萬物逞殊形。嗟爾蘭蕙質，遠離幽谷清。風雲暗助秀，雨露濡其泠。一朝居上苑，桃李讓芳馨。」

　　由是益有光。但幼玉暇日，常幽豔愁寂，含花未吐。人或詢之，則曰：「此道非吾志也。」

　　會東都人柳富字潤卿，豪傑之人，幼玉一見曰：「茲我夫也。」富亦有意室之，而時方倦游，未能為計。風前月下，語輒移時，執手戀戀，兩不相捨。其家竊知之，嘖有煩言，富自此不復往。一日，遇幼玉江上。幼玉泣曰：「過非我造也，君宜諒之。異時幸有終身之約，無為今日之恨。」相與沽飲。復謂富曰：「我發委地，寶之若玉。然於子無所惜。」乃自解鬟，剪一縷以遺富。富感憤兼至，鬱而成疾。幼玉日夜懷思，私遣人饋問不絕。病既愈，富為長歌贈之云：

　　「紫府樓閣高相倚，金碧戶牖紅暉起。其間宴息皆仙子，絕世嬌姿妙難比。偶然思念起塵心，幾年謫向衡陽市。嬌嬈飛下九天來，長在倡家偶然耳。天姿才色擬絕倫，壓倒花衢眾羅綺。紺髮濃堆巫峽雲，翠眸橫剪秋江水。素手纖長細細圓，春筍脫向青煙裡。緩步蓮花窄窄弓，鳳頭翹起紅裙底。有時笑倚小闌干，桃花無顏亂紅委。王孫送目以勞魂，東鄰一見還羞死。自此城中豪富兒，呼童控馬相追隨。千金買得歌一曲，暮雨朝雲常相續。皇都年少是柳君，體段風流萬事足。幼玉一見苦留心，慇懃厚遣行人囑。青羽飛來洞戶前，柳郎苦恨多拘束。偷身不使父母知，江亭暗共才郎宿。猶恐恩情未甚堅，解開鬟髻對郎前。一縷雲隨金剪斷，兩心濃更密如綿。自古美事多磨隔，別時兩意空懸懸。清宵長歎明月下，花時灑淚東風前。怨入朱弦危更斷，淚如珠顆自相連。危樓獨倚無人會，新書寫恨託誰傳。奈倚幼玉家有母，知此端倪蓄嗔怒。千金買醉屬傭人，密約幽歡鎮相誤。將刃欲加連理枝，引弓欲彈鶼鶼羽。仙山只在海中心，風逆波緊無船渡。桃源去路隔煙霞，咫尺塵埃無覓處。郎心玉意共慇懃，同指松筠情愈固。願郎誓死莫改移，人事有時自相遇。他日得郎歸來時，攜手同上煙霞路。」

　　富因久游，親促其歸。幼玉潛往話別，共飲野店中。玉曰：「我心子意，卜諸神明久矣。子必異日有瀟湘之游，我亦待君之來。」於是二人共盟，焚香致其灰於酒中共飲之，是夕同宿江上。翌日，富作詞別幼玉，名《醉高春》，詞曰：

　　「人間最苦，最苦是分離。伊愛我，我憐伊。青草岸頭人獨立，畫船歸去艣聲遲。楚天低，回望處，兩依依。後會也知俱有願，未知何日是佳期。心下事，亂如絲。好天良夜還虛過，辜負我，兩心知。願伊家，衷腸在，一雙飛。」

富自唱勸酒，悲惋不能終曲，乃相與大慟而別。

　　富既親老，家又多故，不得如約，但對鏡灑淚。會有客自衡陽來，出幼玉書，但言多臥病。富開緘疾讀，書尾有「蠶死燭灰」之語，富大傷感。一日，殘陽沉西，疏簾不捲。富獨立庭幃，見有半面出於屏間，富視之，乃幼玉也。玉曰：「吾以思君昨疾，今已化去。欲得一見，故有是行。我以平生無惡，不犯幽獄，後日當生兗州西門張遂家，復為女子。彼家賣餅。君子不忘昔日之舊，因有事相過，幸見我焉。我雖不省前世事，然君之情當如是。我有遺物在侍兒處，君求之以為驗，千萬珍重。」忽不見。富驚愕不已。

　　異日，有過客自衡陽來，言幼玉已死。聞未死前囑其侍兒曰：「我不得見郎，死亦不瞑。郎平日愛我。手足眉眼皆不可寄附，今剪頭髮一縷，手指甲數個，郎來訪我，可以與之。」富終日傷悼，語及輒流淚。

　　王諿

　　王諿，瑯玡人也，仕梁為南康王記室。亡後數年，妻子困於衣食。歲暮，諿見形，謂婦曰：「我若得財物，當以相寄。」後月，小女探得金指環一雙。見《集靈記》。

　　嚴猛婦

　　嚴猛婦出採薪，為虎所害。亡後，猛行至蒿中，忽見婦云：「君今日行，必遭不善，我當相免也。」既而俱前，忽逢一虎，跳梁向猛。婦舉手指麾，狀如遮護。須臾，有一胡人荷戟而過，婦因指之，胡即擊虎，猛得免。猛晉時會稽人。見《辟寒部》。

　　

　　以下死後行歡


　　漢武帝

　　武帝崩後，凡宮人常被幸者，悉出居寢園。每夜，帝來幸如生時。霍光聞之，乃增益至百人，遂絕。

　　常被幸者，魂氣相接，益以生人且滿百，則生氣盛而鬼氣息矣。霍子孟不學無術，吾以為勝於學也。

　　曹孟德臨終，囑諸御妓銅雀侍燕寢如故。此賊癡心欲效漢武帝做靈鬼耳。然廬州《箏笛浦志》云：「曹操妓舟溺此，常夜聞箏笛聲。」天下事盡有不可解者。

　　武帝時又有神君之事。神君者，長陵女。嫁為人妻，生一男，數歲死。女悼痛之，歲中亦死，死而有靈。其姒宛若祠之，遂聞名。宛若為主，人民多往請福，說人家小事頗有驗。平原君亦事之。其後子孫尊顯，以為神君。武帝即位，太后迎於宮中祭之，聞其言，不見其形。至是，神君求出，乃營柏梁臺舍之。初，霍去病微時，數自禱神君。神君乃見形，自脩飾，欲與去病交接，去病怒曰：「吾以神君清潔，故齋戒祈福。今欲為淫，此非神明也。」自是絕不復往。神君亦慚。及去病疾篤，上令禱神君。神君曰：「霍將軍精氣少，命不常，吾欲以太乙精補之，可得延年。霍將軍不曉此意，乃見斷絕，今不可救也。」去病竟卒。衛太子未敗一年，神君乃去。東方朔取宛若為小妾，生子三人。與朔俱死。

　　王將軍

　　東都思恭坊朱七娘者，娼嫗也。有王將軍素與交通。

　　開元中，王遇疾卒，已半歲，朱不知也。其年七月，王忽來朱處。久之，日暮，問：「能隨至溫柔坊宅否？」朱許之，以後騎載去，入院歡洽如故。

　　明日，王氏使婢收靈牀被，見一婦人在被中。遽走還，白王氏子。諸子驚而來視，問其故，知亡父所引。哀慟久之，遂送還家。

　　以下靈柩


　　孟才人

　　孟才人以笙歌有寵於武宗皇帝，嬪御之中，莫與為比。

　　武宗疾篤，孟才人密侍左右。上目之曰：「吾當不諱，爾何為哉！」指笙囊泣曰：「請以此就縊。」上憫然。復曰：「妾嘗藝歌，願對上歌一曲以泄憤。」許之。乃歌一聲《何滿子》，氣亟立殞。上令醫候之，曰：「脈尚溫而腸已絕。」

　　上崩，將徙棺，舉之愈重。議者曰：「非俟才人乎？」命其櫬至，乃舉。

　　張祜宮詞云：

　　「故國三千里，深宮二十年。一聲何滿子，雙淚落君前。自倚能歌曲，先皇掌上憐。新聲何處唱，腸斷李延年。」

　　祜又有詩云：

　　「偶因歌罷得嬌嚬，傳唱宮中十二春。卻為一聲何滿子，下泉須弔孟才人。」

　　白女

　　白女者，娼也。與吳人袁節情好甚篤，誓不以身他近。其姥阻截百端，而白志益堅。有富商求偶於白，不從。姥棰之，成疾。以書招節一見，節憚姥不敢往。白憂念且死，囑其母曰：「葬吾須吾袁郎來。」言終而絕。及舉葬，柩堅重，十餘人不能勝。姥曰：「嘻，其是袁郎未至也？」即促節至，撫棺曰：「郎至矣。」應聲而起。人以為異。節為延僧誦經薦之，如悲伉儷焉。

　　情史氏曰：「人，生死於情者也；情，不生死於人者也。人生，而情能死之；人死，而情又能生之。即令形不復生，而情終不死，乃舉生前欲遂之願，畢之死後；前生未了之緣，償之來生。情之為靈，亦甚著乎！夫男女一念之情，而猶耿耿不磨若此，況凝精翕神，經營宇之瑰瑋者乎！」




第十一卷

　　情化類

　　化女

　　洛中二行賈，最友善。忽一年少者腹痛不可忍，其友極為醫治，幸不死。旬餘而化為女。事聞撫按，具奏於朝。適二賈皆未婚，奉旨配為夫婦。此等奇事，亙古不一二見者。萬曆丙戌年事，見《邸報》。

　　既相友善，即夫婦矣。雖不化女可也。

　　石尤風

　　石尤風者：傳聞為石氏女，嫁為尤郎婦，情好甚篤。尤郎為商遠行，妻阻之不從。尤出不歸，妻憶之病亡。臨亡，長歎曰：「吾恨不能阻其行，以至於此。今凡有商旅遠行，吾當作大風，為天下婦人阻之。」自後商旅發船，值打頭逆風，則曰：「此石尤風也。」遂止不行。婦人以夫姓為名，故曰石尤。

　　近有一人，自言有奇術，恒曰：「人能與我百錢，吾能返此風。」人有與之，風果止。後有人云：乃密書「我為石娘喚尤郎歸也，須放我舟行」十四字，沉水中。出《江湖紀聞》。

　　死能化風，為天下婦女作方便，其靈甚矣，其力大矣，豈不能自致尤郎，而須人喚耶！夫惡男子之遠行，而誓為風以阻之，情蔽而愚矣。其靈也可化，其愚也亦可欺。

　　晉劉伯玉妻段明光，性極妒。伯玉嘗於妻前誦《洛神賦》，贊歎其美。明光曰：「君美水神而輕我耶？我死何患不為神。」乃自沉而死。死後七日見夢曰：「吾今得為神矣。」伯玉遂終身不敢渡此水。因名曰妒婦津。有好婦人渡者，必毀妝而濟，否則風波暴發。若醜婦，雖盛妝，神亦不妒也。婦人無外事，其性專一，故立志往往著奇。

　　化火

　　蜀帝生公主，詔乳母陳氏乳養。陳氏攜幼子與公主居禁中。各年長，陳子出宮。其後，此子以思公主故，疾亟。一日，陳氏入宮，有憂色。公主詢其故，陳氏陰以實對。公主許允，遂託幸祆廟，期與子會。及期，子先在廟候之，忽睡去。既公主入廟，子沉睡不醒。公主待久將歸，乃解幼時所弄玉環，附於子之懷中而去。及子醒寤，見之，怨氣成火，廟宇亦焚。祆廟，胡神也。

　　化鐵

　　昔有一商，美姿容，泊舟於西河下。而岸上高樓中，一美女相視月餘，兩情已契，為十目十手所隔，弗得遂願。迨後其商貨盡而去，女思成疾而死。父焚之，獨心中一物，不毀如鐵。出而磨之，照見其中有舟樓相對，隱隱如有人形。其父以為奇，藏之。

　　後商復來訪，其女已死，痛甚。咨諏博詢，備得其由。乃獻金於父，求鐵觀之，不覺淚下成血，血滴於心上，其心即灰矣。

　　心堅金石

　　至元年間，松江府庠生李彥直，小字玉郎，弱冠有文譽。其學之後圃，有高樓焉，眺望頗遠。彥直凡遇三夏，則讀書其中。圃外則妓館環之，絲竹之音，日至於耳，彥直亦習聞不怪。

　　一日，與同儕飲於樓上。一友聞之笑曰：「所謂『但聞其聲，不見其形』也。」彥直亦笑曰：「若見其形，並不賞其聲也。」眾請共賦其事，彥直賦先成。眾方傳玩，忽報學師在門，彥直急取詩懷之，迎學師登樓，因而共飲。彥直復恐諸友饒舌，託以更衣，團其詩投於牆外。所投處，乃張姥姥之居。姥止一女，名麗容，又名翠眉娘。衒其才色，不可一世。旦夕坐一小樓，與李氏樓相錯。麗容拾紙展視，知為玉郎手筆，心竊慕焉。遂賡其韻，書於白綾帕上。他日，候彥直在樓，亦投牆外。彥直讀詩，知其意有屬也。踐太湖石望之，彼此相見，款語莫逆。麗容因問：「彥卿何以不婚？」彥直曰：「欲得才貌如卿者乃可。」麗容曰：「恐君相棄，妾敢自愛乎！」因私誓而別。彥直歸，告諸父母，父以其非類，叱之。復託親知再三，終不許。將一年，而彥直學業頓廢，幾成瘵疾；麗容亦閉門自守。父不得已，遣媒具六禮而聘焉。

　　婚有期矣。會本路參政阿魯臺任滿赴京。時伯顏為右丞相，獨秉大權，凡滿任者，必獻白金盈萬，否則立黜罷。阿魯臺宦九載，罄橐未及其半。謀於佐吏，吏曰：「左丞所少者，非財也，若能於各府選才色官妓三二人，加以妝飾獻之，費不過千金，而其喜必倍。」阿魯臺以為然，遂令佐吏假右相之命，諮於各府，得二人，而麗容為首。彥直父子奔走上下，謀之萬端，終莫能脫。麗容臨發，寄緘謝彥真，以死許之。遂絕飲食。張嫗泣曰：「爾死必累我。」麗容復稍稍食。舟既行，彥直徒步追隨，哀動行人。凡遇停舟之所，終夜號泣，伏寢水次。如是將兩月，而舟抵臨清。彥直跋涉三千餘里，足膚俱裂，無復人形。麗容於板隙窺見，一痛而絕。張嫗救之，良久方蘇。苦浼舟夫往謝彥直曰：「妾所以不即死者，母未脫耳。母去，妾即死。郎可歸家，無勞自苦。」彥直聞語，仰天大慟，投身於地，氣遂絕。舟夫憐之，共為坎土埋屍岸側。是夕，麗容縊於舟中。阿魯臺大怒曰：「我以珍衣玉食，致汝於極貴之地。而乃戀戀寒儒，誠賤骨也。」乃命舟夫裸其屍而焚之。屍盡，惟心不灰。舟夫以足踐之，忽出一小物如人形，大如手指。淨以水，其色如金，其堅如玉。衣冠眉髮，纖悉皆具，宛然一李彥直也，但不能言動耳。舟夫持報阿魯臺，臺驚曰：「異哉，精誠所結，一至此乎！」歎玩不已。眾請並驗彥直若何，亦發彥直屍焚之，而心中小物與前物相等，其像則張麗容也。阿魯臺大喜曰：「吾雖不能生致麗容，然此二物，實希世之寶。」遂囊以異錦，函以香木，題曰「心堅金石至寶」。於是厚給張嫗，聽為治喪以歸。

　　阿魯臺至京，捧函呈於右相，備述其由，右相喜甚。啟視無復前形，惟敗血二聚，臭穢不可近。右相大怒，下阿魯臺於法吏，治其奪人妻之罪。獄成，報曰：「男女之私，情堅志確。而始終不諧，所以一念不化，感形如此。既得合於一處，情遂氣伸，復還其故，理或有之矣。」右相怒不解，阿魯臺竟坐死。

　　昔有婦人性好山水，日日臨窗玩視，遂成心疾。死而焚之，惟心不化，其堅如石。有波斯胡一見驚賞，重價購去。問其所用，約明日至肆中驗之。及至肆，已鋸成片，每片皆光潤如玉，中有山水樹木，如細畫然。波斯云：「以為寶帶，價當無等。」夫山水無情之物，精神所注，形為之留，況兩情之相感乎！

　　望夫石

　　新野白河上，有石如人，名望夫石。相傳一婦送夫從戎，別於此，婦悵望久之，遂化為石。天台陳克（字子高。）題望夫石云：

　　「望夫處，江悠悠。化為石，不回頭。山頭日日風和雨，行人歸來石應語。」

　　婆餅焦

　　人有遠戍者，其婦從山頭望之，化為鳥。時烹餅將以為餉，使其子偵之，恐其焦不可食也。往已見其母化此物，但呼婆餅焦也。今江淮所在有之。

　　雙雉

　　《雉朝飛》操者，衛女傅母所作也。衛侯女嫁於齊太子，中道聞太子死，問傅母曰：「何如？」傅母曰：「且往當喪。」喪畢，不肯歸，終之以死。傅母悔之，取女所自操琴，於塚上鼓之。忽有二雉俱出墓中。傅母撫雌雉曰：「女果為雉耶？」言未卒，俱飛而起，忽然不見。傅母悲痛，援琴作操，故曰《雉朝飛》。出揚雄《琴清》。

　　連枝梓雙鴛鴦

　　韓憑，戰國時為宋康王舍人。妻何氏，有美色。康王乃築臺望之，竟奪何而囚憑。何氏乃作《烏鵲歌》以見志曰：

　　「南山有烏，北山張羅。烏自高飛，羅當奈何？」

又曰：

　　「烏鵲雙飛，不樂鳳凰。妾自庶人，不樂君王。」

　　後聞憑自殺，乃陰腐其衣，與王登臺，自投臺下。左右引衣，衣絕，得遺書於帶中曰：「願以屍還韓氏而合葬。」王怒，命分埋之。兩塚相望，經宿，忽有梓木生於兩塚，根交於下，枝連於上。又有鳥如鴛鴦，雙棲於樹，朝暮悲鳴。人皆異之曰：「此韓憑夫婦精魂也。」故詩云：

　　「君不見，昔時同心人，化作鴛鴦鳥。和鳴一夕不暫離，交頸千年尚為少。」

何氏又有寄憑歌曰：

　　「其雨淫淫，河大水深，日出當心。」

　　康王以問蘇賀，賀曰：「雨淫淫，愁且思也。河水深，不得往來也。日當心，日過午則殂，明有死志也。」韓憑家，今在開封府。

　　雙梓雙鴻

　　吳黃龍年中，吳都海鹽有陸東美妻朱氏，有容止。夫妻相重，時人號為「比肩夫婦」。後妻死，東美不食而死。家人哀之，乃合葬。未一歲，塚上生梓樹同根，兩身相抱而合成一樹，每有雙鴻常宿於上。孫權聞之，封其里曰「比肩」，墓曰「雙梓」。後子弘與妻張亦相愛慕，吳人呼為「小比肩」。出《述異記》。

　　雙鶴

　　滎陽縣南百餘里有蘭巖山，峭拔千丈。常有雙鶴，素羽皦然，日夕偶影翔集。相傳云：昔有夫婦隱此山數百年，化為雙鶴，不絕往來。忽一旦一鶴為人所害，其一鶴歲常哀鳴，至今響動巖谷，莫知其年歲也。出《搜神記》。

　　連理樹

　　上官守愚者，揚州江都人，為奎章閣授經郎。時居順天館東，與國史檢討賈虛中為鄰。賈，柯敬仲友也，工詩善畫，家藏古琴三張，曰瓊瑤音、環珮音、蓬萊音，皆敬仲所鑒定。守愚亦雅好吟詠，兼嗜綠綺，與賈交遊特厚。每休暇過從，詩酒琴棋，從容竟日。賈無嗣，止三女。嘗曰：「吾三女可比三琴。」遂取琴名名女焉。守愚子粹，甚清俊聰敏。生時，人送《唐文粹》一部，故小字粹奴。年十歲，因遣就賈學。賈夫婦愛之如子，三女亦兄弟視之，呼為粹舍。嘗與其幼女蓬萊，同讀書學畫，深相愛重。賈妻戲之曰：「使蓬萊他日得婿如粹舍足矣。」歸以告，守愚曰：「吾意亦然。」遣媒往議，各已許諾。粹二人亦私喜不勝。不期賈忽罷歸，姻事竟弗諧。

　　後三年，守愚出為福州治中。始至，僦居民舍，得樓三楹。而對街一樓尤清雅，問之，乃賈氏宅也。守愚即日往訪，則瓊瑤、環珮已適人，惟蓬萊在室，亦許婚林氏矣。粹聞之，悒怏殊甚。蓬萊雖為父母許他姓，然亦非其意也。知粹至，欲一會而無由。彼此時時凝立樓欄相視，不能發語。蓬萊一日以白練帕裹象棋子擲粹，粹接視，上畫緋桃，題一詩曰：

　　「硃砂顏色瓣重臺，曾是劉晨舊看來。只好天台雲裡種，莫教移近俗人栽。」

粹雖美其意，然莫如之何。亦畫梅花一枝，寫詩以復。詩曰：

　　「蕊玉含春捏素羅，歲寒心事諒無他。縱令肯作仙郎伴，其奈孤山處士何！」

用綵繩繫琴軫三枚墜之，投還蓬萊。蓬萊展看，悶悶而已。

　　未逾時，值上元節。閩俗放燈甚盛，男女縱觀。粹察賈氏宅眷必往，乃潛伺於其門。更深後，果有女夫舁轎數乘而前，蓬萊與母三四輩上轎，婢妾追隨，相續不絕。粹尾其後，過十餘街，度不得見，乃行吟轎旁曰：

　　「天遣香街靜處逢，銀燈影裡見驚鴻。彩輿亦似蓬山隔，鸞自西飛鶴自東。」

蓬萊知為粹也，欲呼與語，訴其所懷，而礙於從者，亦於轎中微吟曰：

　　「莫向梅花怨薄情，梅花肯負歲寒盟！調羹欲問真消息，已許風流宋廣平。」

粹聽之，知其答己梅花之作，不勝感歎。歸坐樓中，念蓬萊之意雖堅，而林氏之聘終不可改，乃賦《鳳分飛》曲以寄之曰：

　　「梧桐凝露鮮飈起，五色琅玕花新洗。嬌翮翩躚擬並棲，九苞文采如霞綺。驚飛忽作丹山別，弄玉簫聲怨嗚咽。咫尺秦臺隔弱流，瑣窗繡戶空明月。颸颸掃尾儀朝陽，可憐相望不相將。下謫塵寰伴凡鳥，不如交頸兩鴛鴦。」

詩成，無便寄去。

　　忽賈遣婢送荔枝一盤來，粹詭曰：「往在都下，與蓬萊同學，有書數冊未取，乞以此帖呈之，俾早送還。」婢不疑有他，持送蓬萊。讀之垂泣曰：「嗟乎，郎尚不余諒也。」乃作《龍劍合》曲答之，示終身相從之意。寫以魚箋，密置古文中。付婢綠荷曰：「粹舍取舊所讀書，此是也。汝持去還之。」其曲曰：

　　「龍劍埋沒獄間久，巨靈晝衛鬼夜守。蛟螭藏，魍魎走，精光橫天氣射斗。沖玄雲，發金鑰，至寶稀世有。奇姿爍人聲撼牖，鵜膏澤鍔鳳刻首。龍劍煌，新離房，靜垂流電舞飛霜。影含秋水刃拂鋩，轆團金寶珠裝。司空觀之識其良，懸諸玉帶間金章。紫燄煌煌明瑀璫，星折中臺事豈常。逡巡莫敢住，一去墮渺茫。龍劍靈，是龍精，瑩如鷴尾拂水清。雄作萬里別，雌傷千古情。暫留塵埃匣，何日可合併？會當逐風雷，相尋入延平。純鉤在瑧珌，縱然貴重非我匹。我匹久臥覃水雲，一雙遙憐兩地分。度山仍越壑，辛苦不可言。天遣雷煥兒，佩之大澤濆。鏗然一躍同駿奔，駭浪驚濤白晝昏。始知神物自有偶，千秋萬歲肯離群。」

粹讀之，服其才，而感其意。

　　俄而閩中大疫，蓬萊所議林生竟死。賈夫婦知粹未婚，乃遣人報守愚求終好，守愚欣躍從之。六禮既備，親迎有期。花燭之夕，粹與蓬萊相見，不啻若仙降也。因各賦詩以志喜。時至正十九年己亥二月八日也。粹詩曰：

　　「海棠開處燕來時，折得東風第一枝。鴛枕且酬交頸願，魚箋莫賦斷腸詩。桃花染帕春先透，柳葉蛾黃畫未遲。不用同心雙結帶，新人原是舊相知。」

蓬萊詩曰：

　　「與君相見即相憐，有分終須到底圓。舊女婿為新女婿，惡姻緣化好姻緣。秋波淺淺銀燈下，春筍纖纖玉鏡前。天遣赤繩先繫足，從今喚作並頭蓮。」

蓬萊有詩集，粹序之，名曰《絮雪》。

　　粹時才名藉甚，當道有欲薦之者。蓬萊苦口止之曰：「今風塵道梗，望都下如在天上。君豈可捨父母之養，而遠赴功名之途乎！」粹乃以親老辭。

　　次年，治中物故。又明年，為至正壬寅，閩城為盜所據，城中大姓多避匿山谷，粹亦攜家遁。盜蹤跡得之，盡戕其一門，留蓬萊一人不殺，將以為妻。蓬萊知不免，紿盜曰：「我無歸矣，願事將軍。雖然，俟埋其故夫未晚也。」盜喜從之，同至屍所，拔佩刀為掘一坑。掘訖，擲刀於地，坐於旁曰：「吾倦矣！」目蓬萊，使取刀抄土掩之。蓬萊即舉刀自刎曰：「死作一處無恨！」盜遽起奪刀，已絕咽矣。盜怒曰：「汝望同穴乎？」遂埋蓬萊二十步外，使兩塚相望。

　　其年，燕則普化為福建行省平章，乃集諸縣民兵克城，民方復業。又數年，有同避寇者，始備說蓬萊事。平章遣人視之，將以禮改葬。至則兩墓之上各生一樹，相向枝連柯抱，糾結不可解。使者歸報，平章親往視之，果不謬。乃不敢發，但加脩葺，仍設奠祭焉。人呼為「連理塚樹」，閩人至今稱之不絕。見《剪燈餘話》。

　　並蒂蓮（凡二條）

　　揚州張姓者，富冠郡邑。有女字麗春，年十七，美姿容，善詩賦。遠近爭來締姻，張翁志在擇婿，不許。

　　同里曹姓者，家雖貧，有子名璧，聰俊工文詞，年十六未室，張頗垂意焉。曹以貧富自量，不敢啟齒。張一日開塾于家，令人招生過塾讀書。生負笈而至，麗春於花下窺之，竊念曰：「得歸此郎，平生足矣。」張亦暗喜。尋命生宿於西軒靜室，以便肄業。

　　時值菊節，張拉師出外登高。生兀坐書齋，不勝岑寂。日將晡，窗外閒步，偶與麗春相遇。生整容前揖，麗春亦不避，彼此交會，其禮甚恭。麗春笑曰：「子知家君館穀之意乎？東牀之選，其在茲矣。子宜鄭重！」正敘話間，侍婢報曰：「主人回矣。」遂各散去。翌日，麗春命侍兒蘭香持彩箋作詞寄生，中有「赤繩繫足」之句。生得詞甚喜，以詩一律答之，末聯云：

　　「昨夜嫦娥降消息，廣寒已許折高枝。」

　　一夕，生明燭獨坐，忽聞叩門聲。啟視乃麗春也。延入遜坐。麗春從袖中出花箋一幅，上書四絕句。笑曰：「妾效唐人作迴文四時詞，請君改政。」

其一：

　　「花枝幾朵紅垂檻，柳樹千絲綠繞堤。鴉鬢兩蟠烏裊裊，逕苔行步即香泥。」

其二：

　　「高梁畫棟棲雙燕，葉展荷錢小疊青。腰細褪裙羅帶緩，銷魂暗淚滴圍屏。」

其三：

　　「明月晚天清皎皎，凜霜晴霧冷悠悠。情傷暗想閒長夜，淚血垂胸鎖恨愁。」

其四：

　　「天冷雪花香墮指，日寒霜粉凍凝腮。懸懸意想空吁氣，夜月閒庭一樹梅。」

　　生誦畢，深贊其妙。將欲賡詠，麗遽曰：「不必和也。家君新構別墅，已狀四景。士夫題詠甚富，但無作迴文者。請君為之！」生按題揮筆，亦成四絕云。

其一：

　　「東西岸草迷煙淡，近遠汀花逐水流。虹跨短橋橫曲逕，石粼粼砌路悠悠。」

其二：

　　「牆矮築軒當綠野，樹高連屋近青山。香清散處殘紅落，酒興詩懷遣日閒。」

其三：

　　「溪曲繞村流水碧，小橋斜傍竹居清。啼烏月落霜天曉，岸泊閒舟兩葉輕。」

其四：

　　「歧路曲盤蛇裊裊，亂山群舞鳳層層。枝封雪蕊梅依屋，獨坐閒窗夜伴燈。」

　　麗春誦之，歎其敏妙。時漏下二鼓，生欲求歡。麗春正色曰：「所謂歸妹愆期，遲歸有待。君姑俟之。」遂各歸寢。

　　張公倩媒擇日下聘，贅生入門。花燭之夕，極盡綢繆。麗春謂生曰：「曩政所以逆君情者，為今夕耳。」生益歎服。

　　咸淳末，海寇犯揚州，官軍敗績，城遂陷。賊眾大掠，市肆一空。殆至張宅，家人奔竄。生女臥榻，適臨大池。倉卒無避，恐致辱身，乃相摟共溺池中而死。

　　逾年，池中忽生並蒂蓮，花紅香可愛。人爭以為異，觀者如市。士大夫題詠甚多，錄其尤者於左：

　　「佳人才子是前緣，不作天仙作水仙。白骨不埋黃壤土，清魂長浸碧波天。生前曾結同心帶，死後仍開並蒂蓮。千古風流千古恨，恩情不斷藕絲牽。」

　　詩詞成帙，名之曰《並蒂蓮集》，至今傳誦不絕。

　　又：民家有男女以私情不遂，赴水死。三日，二尺相攜出水濱。是歲，此陂荷花無不並蒂者。李仁卿《摸魚兒》紀其事云：

　　「為多情，和天地老，不應情遽如許。請君試聽雙渠怨，方見此情真處。誰點注，香瀲灩銀塘對抹胭脂露。藕絲幾縷，絆玉骨春心，金河曉淚，漠漠瑞紅吐。連理樹，一樣驪山懷古。古今朝暮雲雨。六郎夫婦，三生夢斷，幽恨徒前沮。須會取，共鴛鴦、翡翠照影長相聚。風不住。悵寂寞芳魂，輕煙北渚，涼月又南浦。」

　　情史氏曰：「情主動而無形，忽焉感人而不自知。有風之象，故其化為風。風者，周旋不捨之物，情之屬也。浸假而為石，頑矣。浸假而為鳥、為草、為木，蠢矣。然意東而東，意西而西。風之飄疾，惟鳥分其靈焉，雙翔雙集，可以人而不如鳥乎！梓能連枝，花啟並蒂，草木無知，象人情而有知也。人而無情，草木羞之矣！白香山云：

　　「在天願作比翼鳥，在地願為連理枝。天長地久有時盡，此恨此情無盡期。」

　　謂此也。噫！自非情堅金石，疇能有此。則其偶然凝而為金為石也，固宜。


　　補遺


　　化蛇（補雙雉後）

　　華陰縣令王真妻趙氏，與少年有私。少年化蛇，趙氏亦化蛇，俱入華山石見。

　　化怪草

　　舌埵山帝女死，化為怪草，恒媚於人。

　　宮人草

　　楚中有宮人草，狀如金䔲，而其氣氛氳，花色紅翠。俗說楚靈王時，宮人數千，皆多愁曠。有囚死於宮中者，葬之後，墓上悉生此花。

　　鴛鴦樹

　　蜀王孟昶，悅宮婢李氏，行則同輿，坐則同席。末年遭殺，並命合葬。墓上有樹生異花，上似鴛鴦交頸，人不知名，但呼鴛鴦樹。有歌曰：

　　「願為墳上鴛鴦鳥，作雙飛去作雙歸。」

　　門化鴛鴦

　　漢時，鄢縣南門兩扇，忽一聲稱鴛，一聲稱鴦。晨夕開閉，聲聞京師。漢末惡之，令毀其門。兩扇化為鴛鴦，相隨飛去。遂改鄢為晏城縣。




第十二卷

　　情媒類

　　以下仙媒


　　盧二舅

　　昔有盧、李二生，隱居太白山讀書，兼習吐納導引之術。一旦，李生告歸，曰：「某不能甘此寒苦，且浪跡江湖。」訣別而去。

　　後李生知橘子園，人吏隱欺，欠折官錢數萬貫，羈縻不得東歸，貧甚。偶過揚州阿使橋，逢一人草屩布衫，視之乃盧生。生昔號「二舅」。李生與語，哀其襤褸。盧生大罵曰：「我貧賤何畏？公不作好，棄身凡弊之所，又有欠負，身被囚拘，尚有面目相見乎！」李生厚謝。二舅笑曰：「居處不遠，明日即將奉迎。」至旦，果有一僕者馳駿足來，云：「二舅遣迎郎君。」既去，馬疾如風。過城南數十里，路側朱門斜開，二舅出迎。星冠霞帔，容貌光澤，侍婢數十人，與橋下儀狀全別。邀李生中堂宴饌，名花異木，若在雲霄。既夜，引李生入北亭命酌，曰：「兼與公求得佐酒者，頗善箜篌。」須臾，紅燭引一女子至，容色極豔，新聲甚嘉。李生視箜篌上有朱字一行云：「天際識歸舟，雲間辨江樹。」酒罷，二舅曰：「願作婚姻否？」李生曰：「某安敢！」二舅許為成之。又曰：「公所欠官錢多少？」曰：「二萬貫。」乃與一拄杖曰：「將此於波斯店取錢。可從此學道，無自穢也。」

　　才曉，前馬至。二舅令李生去，送出門。波斯見拄杖，驚曰：「此盧二舅拄杖，何以得之？」依言付錢，遂得無事。其年往汴州，行軍陸長源以女嫁之。既婚，頗類盧二舅北亭子所睹者。復解箜篌，果有朱書字。視之，「天際」之詩兩句也。李生具說揚州城南盧二舅亭中筵宴之事，妻曰：「少年兄弟戲書此。昨夢使者雲仙官追，一如公所言也。」李生歎訝。卻尋二舅之居，惟見荒草，不復睹亭臺矣。

　　二舅曾未顯然作伐，然陰以紅絲繫足矣。神仙從無誑語。

　　氤氳大使

　　朱起，家居陽翟，年逾弱冠，姿韻爽逸。伯氏虞部有妓女寵之，豔秀明媚，起甚留意。緣館院各別，種種礙隔，起一志不移，精神恍忽。

　　有密友詣都輦，起送至郊外。獨回之次，路逢青巾短袍、提笻杖藥籃者，熟視起曰：「郎君幸值貧道，否則危矣。」起駭異，下馬揖之。青巾曰：「君有急，直言，吾能濟之。」起再拜，以寵事訴。青巾歎曰：「世人陰陽之契，有繾綣司總統，其長官號『氤氳大使』。諸夙緣冥數當合者，須鴛鴦牒下乃成。雖伉儷之正，婢妾之微，買笑之略，偷期之秘，凡仙交會，華戎配接，率由一道焉。我即為子囑之。」臨去，籃中取一扇授起曰：「是坤靈扇子，凡訪寵，以扇自蔽，人皆不見。自此，七日外可合，十五年而絕。」

　　起歸如戒，往來無阻。後果十五年，寵疫病而殂。出《清異錄》。

　　有緣自合，何須坤靈扇子幫襯。青巾亦多事矣。


　　以下友媒


　　潘法成

　　陳妙常，宋女貞觀尼姑也。年二十餘，姿色出群，能詩，尤善琴。張於湖授臨江令，途宿女貞觀，見妙常驚訝。以詞挑之，妙常拒之甚峻。後與於湖故人潘法成私通情洽。潘密告於湖，令投詞託言舊所聘定，遂斷為夫婦。

　　陳詵

　　湘人陳詵登第，授岳陽教官。夜逾牆與妓江柳狎，頗為人所知。時孟之經守岳，聞其故。一日公宴，江柳不侍，呼至杖之，文其眉鬢間以「陳詵」二字，乃押隸辰州。妓之父母詣學宮咎詵，云自岳去辰八百里，且求資糧。陳且泣且悔，罄其所有及質衣物，得千緡。以六百贈柳，餘付監押吏卒，令善視。且以詞餞別云：

　　「鬢邊一點似飛鴉，休把翠鈿遮。二年三載，千闌百就，今日天涯。楊花又逐東風去，隨分入人家。要不思量，除非酒醒，休照菱花。」

　　柳將行，會陸雲西以荊、湖制司幹官，霑檄至岳。與陳有故。將至，陳先出迎，以情告陸。陸即取空名制乾札填陳姓名，檄入制幕。既而並迎陸入，即開筵。陸曰：「聞籍中有江柳者，善謳，誰是也？」孟即呼至。柳花鈿隱眉間所文。飲間，陸越語孟曰：「能以柳見與否？」孟曰：「唯命。」陸笑曰：「君尚不能容一陳教，豈能與我！」孟因敘楊之過，陸歎慨。

　　既而終席，陸呼柳問其事，柳出詵送別詞，陸大嗟賞，而再登席。陸舉詞示孟，且誚之曰：「君試目此作，可謂不知人矣。今制司檄詵入幕，將若之何！」孟求解於陸，並召詵同宴。明日，列薦詵，且除柳名。陸遂將詵如江陵，見之閫公秋壑，俾充幕寮。詵不特洗一時之辱，且有幸進之喜。至今巴陵傳為佳話焉。

　　

　　以下官媒


　　趙汝舟

　　樊城趙生汝舟，字君牧，年少負才，未獲佳偶。有謝嫗攜女自洛陽來，寓居南曲。女名素秋，才色無雙。誓非才士，必不失身。時人為之語曰：「男中趙汝舟，女中謝素秋。」生聞之，因往訪焉。不遇。睹庭間紅梨花盛開，因題詩於壁云：

　　「換卻冰肌玉骨胎，丹心吐出異香來。武陵溪畔人休說，只恐夭桃不敢開。」

　　女歸，讀其詩，甚悔。因和云：

　　「本分天然白雪香，誰知今日卻濃妝。鞦韆院落溶溶月，羞睹紅脂睡海棠。」

以詩寄生，且訂晤期。

　　會有無賴子挾勢求歡，女不從，逐之使行，遂還洛陽。生悵怏不已。適故人劉輔為洛陽太守，遣使招生。生喜，即日束裝赴之。及相見，首以謝素秋為問。劉本意慮生花柳蕩志，欲令習靜理業，得問茫然。乃偽令人征素秋侑觴，而以病死還報，冀絕其念。生歎惋不已，館於王參軍廢園，因而成病。輔為求醫，生卻之曰：「吾病非藥餌可療，除是素秋重生耳。」輔方授計於素秋，使偽為王參軍女，月夜彷徨園亭。生望之心動，遽前挑之，宛轉成好，鬱抱頓開。

　　久之，試期漸逼，生戀女未有行色。輔復囑賣花嫗攜筐詣園，偽為奠其亡兒者。生問之，對曰：「昔王參軍有女甚美，亡瘞園中紅梨樹下。每月明之夜，往往出現魅人，吾子以是妖死。今忌日，故奠之耳。」生詢女狀貌服色相類，大懼，即夕攜寓他室。及明，遂辭輔詣臨安。輔厚贈資斧。生是歲登第，得選還鄉，道從洛陽謝輔。輔觴之，命素秋見，生大駭。輔笑述始末，生喜極。輔為治婚禮，竟為夫婦。

　　今傳奇有《梨花記》，或作《謝金蓮》。

　　姚牧庵

　　姚牧庵為翰林學士承旨日，玉堂設宴。歌妓羅列中，一人秀麗閒雅，微操閩音。公使來前，問其履歷，初不以實對。叩之再，泣而訴曰：「妾乃建寧人氏，真西山後也。父官朔方，祿薄不足以給，侵貸公帑無償，遂賣入娼家，流落至此。」公命之坐。仍遣使詣丞相三賣奴，請為落籍。丞相素敬公，意公欲以侍巾櫛，即令教坊簡籍除之。

　　公得報，語一小史黃埭曰：「我以此女為汝妻，女即以我為父也。」史忻然從命。史後至顯官。京師相傳以為盛事。

　　按：牧庵名燧，樞之姪也。致政家居，年八十時，夏月沐浴，有侍妾在側，公因私焉。妾前拜曰：「主公年老，賤妾倘有娠，家人必見疑，願賜識驗。」公因捉其肚圍，題詩於上云：

　　「八十年來遇此春，此春遇後更無春，縱然不得扶持力，也作墳前拜掃人。」

　　未幾，公薨。後此妾果有子，家人疑其外通，妾出此詩，遂解。

　　馬光祖

　　有士人逾牆偷人室女，事覺到官，府尹馬光祖（號裕齋。）面試《逾牆摟處子》詩，士人秉筆云：

　　「花柳平生債，風流一段愁。逾牆乘興下，處子有心摟。謝玉應潛越，韓香許暗偷。有情還愛欲，無語強嬌羞。不負秦樓約，安知漢獄囚。玉顏麗如此，何用讀書求。」

　　光祖判云：

　　「多情多愛，還了生平花柳債。好個檀郎，室女為妻也合當。傑才高作，聊贈青蚨三百索。燭影搖紅，記取媒人是馬公。」

　　文士既倖免罪，反因以此得佳偶。

　　此事不可為訓。風流太守，偶示一奇，亦何不可。


　　以下妻媒


　　西畢氏

　　西畢氏中歲無子，甚憂。然與妻恩愛，不忍置妾。醉後，其妻陰以侍婢與睡，即有娠，畢疑之。既產子，欲斃之，其妻以實告。乃納其婢試之，明年復產一子，遂釋然。乃感其妻。後二子濟川、濟時，相繼登進士，濟川為翰林編脩。

　　聶勝瓊

　　聶勝瓊，宋時名妓也，資性慧黠。李之問詣京師，見而悅之，遂與結好。及將行，勝瓊餞別於蓮花樓。別旬日，復作《鷓鴣天》詞寄之云：

　　「玉慘花愁出鳳城，蓮花樓下柳青青。清樽一曲陽關後，別個人人第五程。尋好夢，夢難成，況誰知我此時情。枕前淚共簷前雨，隔個窗兒滴到明。」

　　李藏篋間，抵家，為其妻所得。問之，具以實告。妻愛其語句清俊，遂出妝奩，資夫娶歸。瓊至，損其妝飾，委曲奉事主母。終身和好，無間隙焉。

　　

　　字媒


　　穠芳亭

　　巨野有穠芳亭，邑人秋成報祭所也。一日，鄉耆謀立石其中，延士人王維翰書「穠芳亭」字，久之未至。有妓謝天香者，問云：「祀事既畢，何為遲留不飲？」眾曰：「伺維翰書石耳。」謝遂以身衣當筆，書「穠芳」二字。會維翰至，書「亭」字以完之。父老遂刻之石，王、謝遂成夫婦。後王戲謝詩云：

　　「昔日章臺會舞腰，行人無不折枝條。」

天香曰：

　　「從今已付丹青手，一任狂風不動搖。」


　　以下詩媒


　　陳孚

　　陳孚，字剛中，臺州人。至元年，曾以布衣獻《大一統賦》。初嘗為僧，以避世變。忽一日，大書所作於其父執某之粉牆上，云：

　　「我不學寇丞相，地黃變髮髮如漆。又不學張長史，醉後揮毫掃狂墨。平生紺髮三十丈，幾度和雲眠石上。不合感時怒衝冠，天公罰作圓頂相。肺肝本無兒女情，亦豈惜此雙鬢青？只憶山間秋月冷，搔首不見鬔影。」

父執見之。笑曰：「此子欲歸俗矣！」即命養髮。經半年餘，以女妻之。剛中雖獲佳偶，自妻母以至妻之兄姊弟妹皆薄之，遂挈家入京。館閣諸老交章薦舉，竟入翰林。嘗攝禮部郎中，副梁尚書曾使交趾。至交州，賦詩曰：

　　「老母越南垂白髮，病妻塞北倚黃昏。蠻煙瘴雨交州客，三處相思一夢魂。」

　　高季迪

　　高季迪（啟。），年十八，未娶。婦翁周仲建有疾，季迪往唁之。周出《蘆雁圖》命題，季迪走筆賦曰：

　　「西風吹折荻花枝，好鳥飛來羽翮垂。沙闊水寒魚不見，滿身風露立多時。」

仲建笑曰：「是子求室也！」即擇吉，以女妻焉。

　　楊越漁

　　越漁者，楊翁女也，容貌美麗。為詩不過兩句，或問：「何不終篇？」答曰：「無奈情思纏繞，至兩句，即思亂不勝。」有謝生求娶。父曰：「吾女宜配公卿。」謝曰：「諺曰：『少女少郎，相樂不忘。少女老翁，苦樂不同。』安有少年公卿耶？」翁曰：「吾女詞多兩句，子能續之而稱其意，則妻矣。」遂以女詩示謝。女詩云：

　　「珠簾半牀月，青竹滿林風。」

謝續云：

　　「何事今宵景，無人解與同。」

又詩云：

　　「春盡花隨盡，其如自是花。」

謝續云：

　　「從來說花意，不過此容華。」

女覽詩，歎曰：「天生吾夫也！」遂為夫婦。

多引泛江湖，唱和為樂。

　　後七年春日，楊忽題詩二句云：

　　「明月易虧輪，好花難戀春。」

謝訝曰：「何故作此不祥語？」女曰：「君且續之。」謝應聲云：

　　「常將花月恨，並作可憐人。」

女曰：「逝水難駐，千萬自保！」即以首枕生膝而逝。

　　郭曖

　　郭曖宴客，有婢鏡兒，善彈箏，姿色絕代。李端在坐，時竊寓目，屬意甚深。曖覺之曰：「李生能以彈箏為題，賦詩娛客，吾當不惜此女。」李即席口號曰：

　　「鳴箏金粟柱，素手玉房前。欲得周郎顧，時時誤拂弦。」

曖大稱喜，徹席上金玉酒器，並以鏡兒贈李。

　　郭曖粗豪公子，終是大家門風手段。

　　武昌妓

　　韋蟾廉問鄂州，及罷任，賓僚盛陳祖席。蟾遂書《文選》句云：「悲莫悲兮生別離，登山臨水送將歸。」以箋毫授賓從，請續其句。座中悵望，皆思不屬。逡巡，女妓泫然起曰：「某不才，不敢染，欲口占兩句。」韋大驚異，令隨口寫云：「武昌無限新栽柳，不見楊花撲面飛。」座客莫不嘉歎。韋令唱作「楊柳枝」詞，極歡而散。贈數十千納之。翌日，共載而發。出《抒情詩》。

　　趙令畤

　　趙令畤（字德麟，號聊復翁。襲封安宅郡王。）善詞。劉弇（字偉明。）既喪愛妾，而不能忘。趙為《清平樂》詞云：

　　「東風依舊，著意隋堤柳。搓得鵝兒黃欲就，天氣清明時候。去年紫陌青門，今宵雨魄雲魂。斷送一生憔悴，能消幾個黃昏。」

有王氏女聰慧，父母為擇配未偶，壯年不嫁。作《詠懷》詩曰：

　　「白藕作花風已秋，不堪殘睡更回頭。晚雲帶雨歸飛急，去作西窗一夜愁。」

趙鰥居，見詩，遂求媒焉。人以為二十八字媒云。


　　以下詞媒


　　清江引

　　劉婆惜，樂人李四之妻也，江右人，與楊春秀同時。頗通文墨，滑稽、歌舞迥出其流，時貴多重之。先與撫州常推官之子三舍者交好，苦其夫間阻，一日偕宵遁。事覺，決杖。劉負愧，將之廣海居焉，道經贑州。時有全音庵撥裡，字子仁，由禮部尚書值天下多故，選用除贑州監郡。平昔文章政事揚歷臺省，但未免花酒之癖。每日公餘，即與士夫酣歌賦詩。帽上常喜簪花，否則或果或葉亦簪一枝。一日，劉之廣海過贑，謁全公。全曰：「刑餘之婦，無足與也。」劉謂閽者曰：「妾欲之廣海，誓不復還。久聞尚書清譽，獲一見而逝，死無恨也。」全哀其志而與進焉。時賓朋滿座，全帽上簪青梅一枝，行酒，全口占《清江引》曲云：「青青子兒枝上結」，令賓朋續之，眾亡有對者。劉斂袵進前曰：「能容妾入詞乎？」全曰：「可。」劉應聲曰：

　　「青青子兒枝上結，引惹人攀折。其中全子仁，就裡滋味別。只為你酸溜溜，意兒難棄舍。」

　　全大稱賞。由是顧寵無間，納為側室。後兵興，全死節。劉克守婦道，善終其家。

　　回回偈

　　至正間，明州女子柳含春，年十六患病，禱於延慶寺關王神而愈，因繡幡往酬之。一少年僧頗聰慧，窺柳氏姿而悅之。因以其姓戲作咒語，誦於佛前，名曰《回回偈》。其詞云：

　　「江南柳，嫩綠未成陰。枝軟不堪輕折取，黃鸝飛上力難禁。留取待春深。」

　　女亦甚慧，聞而恨之，歸告於父。時方國珍據明州，父因訟之。國珍捕諸僧至，訊作詞之姓名，對曰：「姓竺，名月華。」國珍乃召匠氏作大竹筒，將納僧以沉諸江。謂曰：「我亦取汝姓作一偈，送汝歸東流。」因吟曰：

　　「江南竹，巧匠作為筒。付與法師藏法體，碧波深處伴蛟龍。方知色是空。」

　　僧惶恐伏氣，叩頭告哀云：「死吾分也，更乞容一言。」國珍許之。僧復吟曰：

　　「江南月，如鏡亦如鉤。如鏡不臨紅粉面，如鉤不上畫簾頭。空自照東流。」

　　國珍知其以名為答，笑而釋之。且令蓄髮，以柳氏配為夫婦。

　　吟詞不差，還是錯做了和尚。


　　鬼媒


　　馬仲叔

　　遼東馬仲叔、王志都相知至厚。仲叔先亡，忽見形謂志都曰：「吾不幸先亡，心恒相念。念卿無婦，當為卿得婦。」遂與之期。

　　至日，大風晝昏。向暮，果有女子在寢室中。志都問其由，曰：「我河南人，父為清河太守。臨當見嫁，不知何得至此。」志都告之故，遂成夫婦。往詣其家，大喜，以為天授也。後生一男，為南郡太守。

　　身死矣，猶念友之無婦乎！其情乃勝於父母。


　　風媒


　　梁公肅

　　廣寧閭山公廟，靈應甚著。又其像設獰惡，林木蔽映，人白晝入其中，皆恐怖毛豎。旁近言靜夜時聞訊掠聲，故過者或迂路避之。

　　參知政事梁公肅，家此鄉之牽馬嶺。作舉子時，與諸生談及鬼神事，因有言：「我能以昏暮或陰晦之際，入閭山廟，巡廊廡一周。」諸生從臾之。明日晚偕往，約諸生待於廟門外，奮袖逕入。至廟之東隅，摸索有一人倚壁而立，梁公意其為鬼，負之出。諸生迎問何所見，梁公笑曰：「我負一鬼至矣，可取火照之。」及火至，見是一美婦。衣裝絕與鄉俗不同，氣息奄奄，狀若昏醉。環立守之，良久開目，問：「此為何地？」諸生為言其處，及廟中得之者，且詰其為人為鬼，何所從來。婦言：「我揚州大族某氏女。以吉日迎往婿家，肩輿中忽為大風所飄。神思亂散，不知何以至此。」諸生喜曰：「梁生未受室，神物乃從揚州送一妻，可因而成之。」梁公乃挈婦歸。

　　尋擢第，不數十年，致位通顯。婦舉數子。故時人有「天賜夫人」之目，至於傳達宮禁。梁公以大定二十年節度彰德，都下耆舊，仍有及見之者。兵亂後，梁氏尚多，問其家世，多「天賜」諸孫行云。

　　

　　紅葉媒


　　於祐

　　唐僖宗時，於祐於御溝中拾得一紅葉，上有詩云：

　　「流水何太急，深宮盡日閒。慇懃謝紅葉，好去到人間。」

祐亦題一葉，置溝上流，宮中韓夫人拾之。後祐託韓泳門館，置帝放宮女三千人，泳以韓氏嫁祐。成禮之後，偶開笥見葉，異之，各出所得相質。歎曰：「事豈偶然。」泳開宴慶之，曰：「二人可謝媒矣！」韓氏作詩曰：

　　「一聯佳句隨流水，十載幽思滿素懷。今日卻成鸞鳳侶，方知紅葉是良媒。」

王伯良作《題紅》傳奇。

　　唐小說記紅葉事有四：《本事詩》云：顧況在洛，乘間與一二詩友游苑中，於流水上得大梧葉，有詩云：

　　「一入深宮裡，年年不見春。聊題一片葉，寄與有情人。」

況明日於上流亦題云：

　　「愁見鶯啼柳絮飛，上陽宮女斷腸時。君恩不禁東流水，葉上題詩寄與誰？」

後十餘曰，有客來苑中，又於葉上得詩，以示況，曰：

　　「一葉題詩出禁城，誰人酬和獨含情。自嗟不及波中葉，蕩漾乘春取次行。」

　　一說明皇時，貴妃寵盛，宮娥皆衰悴，不願備掖庭。嘗書落葉，隨御溝流出，云：

　　「舊寵悲秋扇，新恩寄早春。聊題一片葉，寄與接流人。」

況從而和之（和詩同前。）。既達聖聰，遣出禁內人不少。

　　又《雲溪友議》載：宣宗朝，盧偓舍人應舉之歲，偶臨御溝，見紅葉上有詩「流水何太急」云云。

　　又《北夢瑣言》所載，與《雲溪友議》同，以為進士李茵事。惟劉釜《青瑣》中有《流紅記》，易其人為於祐，妄也。

　　又，別書載：進士李茵，襄陽人。嘗游苑中，見紅葉自御溝流出，上題詩云，「流水何太急」云云，茵收貯書囊。後僖宗幸蜀，茵奔竄南山民家。見一宮娥，自云宮中侍書，名雲芳子，有才思。茵與之款接，因見紅葉，歎曰：「此妾所題也。」同行往蜀，具述官中之事。及綿州，逢內官田大人識之曰：「書家何得在此？」逼令上馬，與之前去。李甚怏悵。其夕宿逆旅，雲芳復至曰：「妾已重賂中官，求得從君矣。」乃與俱歸襄陽。數年，李茵疾瘠，有道士言其面有邪氣。雲芳子自陳：「往年綿州相遇，實已自經而死。感君之意，故相從耳。人鬼殊途，何敢貽患於君！」置酒賦詩，告辭而去。此說更異。

　　

　　以下虎媒


　　勤自勵

　　漳浦人勤自勵者，以天寶末充健兒，隨軍安南及擊吐蕃，十年不還。自勵妻林氏，為父母奪志，將改嫁同縣陳氏。其婚夕而自勵還，父母具言其婦重嫁始末。自勵聞之，不勝忿怒，輒欲拼生往劫。常破吐蕃得利劍，會日暮，因仗劍而行，以詣林氏。自勵去家八九里，屬暮雨天晦，進退不可。忽而電明，見道左大樹有旁孔，自勵避雨孔中。有三虎子，自勵並殺之。久之，大虎將一物納孔中，須臾復去。自勵聞其人呻吟，逕前捫之，即婦人也。自勵問其為誰，婦人云：「己是林家女，先嫁勤自勵為妻。自勵從軍未還，父母無狀，見逼改嫁，以今夕成親。我心念舊，不能再見，適持手巾宅後桑林自縊，為虎所取。幸而遇君，今猶未損。倘能相救，當有後報。」自勵謂曰：「我即自勵也。曉還至舍，父母言君適人，故仗劍而來相訪，何期於此相遇。」乃相持而泣。

　　頃之虎至，初大吼叫，然後倒入孔。自勵以劍揮之，虎腰中斷。意尚有一虎，故未敢出。尋而月明，後虎亦至。睹其偶斃，吼叫愈甚。自爾復倒入，又為自勵所殺。乃負妻還家，今尚無恙。

　　此樹孔乃虎穴也。託其穴以避雨，借其力以得妻。大德不報，反以殺身，哀哉！然自勵不殺虎，能相信無害乎？猛惡稔著，為德而人猶疑之。世有施而不報者，可自反其平日矣。

　　鄭元方

　　汝州葉縣令盧造者，有幼女。大歷中，許邑客鄭楚，曰：「及長，以嫁君之子元方。」楚拜之。俄而楚錄潭州軍事，造亦辭而寓葉。後楚卒，元方護喪居江陵，數年間音問兩絕，縣令韋計為子娶焉。其吉辰，元方適到。會武昌戍邊亦止其縣。縣隘，天雨甚，元方無所容，逕往縣東十餘里佛舍。舍西北隅，有若小獸號鳴者，出火視之，乃見三虎雛，目尚未開。以其小，未能害人，且不忍殺，閉門堅拒而已。

　　約三更初，虎來觸其門，不得入。其西有窗，亦甚堅。虎怒搏之，陷頭於楹中，進退不得。元方取佛塔磚擊之，虎吼怒拿攫，終莫能去。連擊之，俄頃而死。既而聞門外若女子呻吟，氣甚困。元方徐問曰：「門外呻吟者，人耶鬼耶？」曰：「人也。」「何以到此？」曰：「女前盧令女也。夕將適韋氏，方登車，為虎負荷至此。今即無損，雨甚，畏其復來，能相救乎？」元方奇之，執燭出視，乃好女子，年十八，禮服儼然，泥水皆徹。既扶入，復固其門，拾佛塔毀像，以繼其明。女問：「此何處？」曰：「縣東佛舍耳。」元方言姓名，且話舊諾。女亦前記之曰：「妾父曾許妻君，一旦以君之絕耗也，將嫁韋氏。天命難改，虎送歸君。莊去此甚近，君能送歸，請絕韋氏而奉巾櫛。」

　　及明，送歸。其家以虎攫而去，方謀制服，忽見其來，喜若天降。元方致虎於縣，具言其事。縣宰異之，以盧氏歸於鄭焉。

　　周商女

　　義興山陳氏，薄暮，有虎咆哮其門，置一物而去，乃肥羜也。取而烹之。懼其復來，縶瘠羊於外以塞口。及夕，虎復銜一物至，大嗥者再去。陳趨視，則一年少女子，雖衣履沾敗，而體貌絕妍。扶入室，久而息定。乃言：「兒是江陰周商女，隨母上塚，為虎所捕。自分死虎口矣，不意得至此。」主人易衣，飲以粥湯。俾之縫紉，殊有條理。主婦諷之曰：「汝既無歸，肯為吾子婦乎？」謝曰：「兒得主君援救，出死入生，敢不唯命是聽。」陳以配其季子。

　　女甚勤儉，舉家愛重之。浹辰，其父母覓得之，大喜。言：「女未許人，今願與君結婚好。」因張宴，徵召親友。相與往來如骨肉云。時人謂之虎媒。

　　越客

　　唐乾元初，吏部尚書張鎬貶辰州司戶。先是鎬在京，以次女德容與僕射裴冠第三子，前藍田尉越客結婚焉。已克迎日，而鎬左遷，遂改期來歲之春季。其年越客束裝南邁，以畢嘉禮。鎬知其將至，深喜，因命家族宴於花園，而德容亦隨姑姨妹游焉。山郡蕭條，竹樹交密。日暮，眾將歸，或後或先，紛紛笑語。忽有猛虎出自竹間，背負德容，跳入翳薈。眾皆驚駭，奔於張。夜色已昏，舉家號哭，莫知所為。及曉，則大發人徒，求骸骨於山野間。周回遠近，曾無蹤跡。

　　是夕之前夜，越客行舟去郡二三十里，尚未知其妻之為虎暴。乃與僕夫十數輩，登岸徐行，其船亦隨焉。不二三里，過水次，板屋之內有榻，因掃拂，即之憩焉。僕從羅列於前後。俄聞有物來自林木之間，眾乃靜伺。微月之下，忽見猛虎負一物至。眾皆惶懼，共鬫喝之，仍大擊板屋。其虎徐行，尋俯於板屋側，留下所負物，竟入山間。僕從窺看，云「是人也，尚有餘喘。」越客即令舁之登舟，因促使解纜。燃燭熟視，乃是十六七美女也。容貌衣服，固非村間所有。越客深異，遣群婢看撫之。雖髻雲披散，衣服破裂，而身膚無少損。群婢漸灌以湯飲，即能微微入口。久之，神氣安集，俄復開目。與之言語，莫肯應。夜久，即有自郡至者，皆云今尚書次女，昨夜遊園，為暴虎所食，至今求其殘骸未獲。聞者遂以告於越客，即遣群婢以此詢，德容號泣不止。越客既登岸，遂以其事列於鎬。鎬凌晨躍馬而至，既悲且喜，遂與同歸。而婚媾果諧其期。自是黔峽往往建立虎媒祠，今尚有存者。出《雜異記》。

　　元方所遇，義虎也。自勵所遇，忠虎也。義興陳氏所遇，媚虎也。總之無愧於虎媒也。夫撮合為媒，越客婚有日矣。虎一番驚擾，大為嘉禮之累。板屋聲高，饞口未厭，天下有此惡媒乎？何以祠為！忠者見殺，惡者居功，此為媒者之所以競為惡，而莫肯盡忠也。


　　孤媒


　　別狐

　　天順甲申年間，浙中蔣生賈於江湖，後客漢陽馬口某店。而齒尚少，美丰儀。相距數家，馬氏有女，臨窗纖姣，光采射人。生偶入竊見之，歎羨魂銷。是夜女自來曰：「承公垂盼，妾亦關情，故來呈其醜陋。然家嚴剛厲，必慎口脩持，始永其好。」生喜逾遇僊，遂共枕席。而口必三緘，足不外趾，惟恐負女，然生漸憊瘁。其儕若夜聞人聲，疑之，語生曰：「君得無中妖乎？」生始諱匿，及疾力，始曰：「與馬公女有前緣，常自來歡會，非有他也。」其儕曰：「君誤矣，馬家崇墉稠人，女從何來！聞此地夙有狐鬼，必是物也。」因以粗布盛芝麻數升，曰：「若來，可以此相贈，自能辨之。」果相授受。生如其言，因跡芝麻撒止處窺之，乃大別山下，有狐鼾寢洞穴中。生懼大喊，狐醒曰：「今為汝看破我行藏，亦是緣盡。然我不為子厲，今且報子。汝欲得馬家真女亦不難。」自擷洞中草，作三束，曰：「以一束煎水自濯，則子病癒。以一束撒馬家屋上，則馬家女病癩。以一束煎水濯女，則癩除而女歸汝矣。」生復大喜。歸不以告人而自如其言為之。女癩遍體，皮癢膿腥，痛不可忍，日夜求死，諸醫不效。其家因書門曰：「能起女者，以為室。」生遂揭門曰：「我能治。」以草濯之，一月愈。遂贅其家，得美婦。

　　生始窺女而極慕思，女不知也，狐實陰見，故假女來。生以色自惑而狐惑之也，然竟以此得真女矣。燕昭市駿骨，而千里之馬果至。以偽始，以真終，狐雖異類，可以情感，況於築臺禮士者乎。


　　蟻媒


　　玄駒

　　昔有一士人與鄰女有情。一日飲於女家，惟隔一壁，而無由得近。其人醉隱几臥，夢乘一玄駒入壁隙中。隙不加廣，身與駒亦不減小，遂至女前，下駒與女歡。久之，女送至隙，復乘駒而出。覺甚異之，視壁孔中，有一大蟻在焉，故名蟻曰「玄駒」。見《賈子說林》。

　　情史氏曰：「媒者，尋常婚媾之事也。常事不書，有異焉則書之。媒而得，雖戾如虎，妖如狐，亦足以傳。媒而失，即氤氳大使使盡神通，適以導淫遺議。嗚呼！『伐柯伐柯』，媒其可苟乎哉！審於媒之得失，而情亦可自量也。」




第十三卷

　　情憾類

　　以下無緣


　　昭君

　　昭君字嬙，南郡人。元帝時，以良家子選入掖庭。或云昭君者，齊國王穰女。年十七，儀容絕麗，以節聞。國中長者求之，王皆不許，乃獻元帝。時宮人既多，帝造次不能別房帷。乃令畫工圖之，披圖召幸。他人往往行賂，多得進。昭君自恃其貌，志不苟求，工遂毀為其狀。會匈奴單于來朝，求美人為閼氏，帝敕以宮女賜焉。

　　昭君入宮數載，未得見御，積悲怨，乃請掖庭令求行。單于臨辭，大會，帝召女以示之。昭君丰容靚飾，光明漢宮，顧影徘徊，竦動左右。帝見大驚，意欲留之，而重失信於異域，遂與匈奴。昭君戎服乘馬，提一琵琶，出塞而去。為書報帝云：

　　「臣妾幸得備禁臠，謂身依日月，死有餘芳。而失意丹青，遠竄異域，誠得捐軀報主，何敢自憐。

　　獨惜國家黜陟，移於賤工。南望漢關，徒增愴結耳。有父有弟，惟陛下幸少憐之。」

　　帝回思昭君不置，為誅畫工毛延壽等。昭君又有怨詩云：

　　「秋木萋萋，其葉萎黃。有鳥處山，集於苞桑。養育毛羽，形容生光。既得升雲，上游曲房。離宮絕曠，身體摧藏。志念抑沉，不得頡頏。雖得委食，心有徊徨。我獨伊何，來往變常。翩翩之燕，遠集西羌。高山峨峨，河水泱泱。父兮母兮，道悠且長。嗚呼哀哉，憂心惻傷。」

　　昭君請掖庭令求行，非輕去其鄉也。惜其名之不傳，與面目之不經見於天下也。王荊公曰：「自是如花畫不成，當時枉殺毛延壽。」長卿氏曰：「方昭君之行，『丰容靚飾，光動左右』，此即昭君圖也。『戎服乘馬，提一琵琶出塞而去』，此又即昭君圖也。延壽豈能圖昭君哉！」余謂延壽即能圖昭君，使得進御，不過玉簟筐牀，一番恩寵而已。豈若青塚黃昏，令騷客情人憑弔於無窮也！昭君有子曰世違。單于死，世違繼立。胡法，父死則妻其母。昭君問世違曰：「汝為漢為胡？」世違願為胡。昭君乃吞藥自殺。胡地草皆黃，惟昭君墓草獨青。然則昭君又單于之貞婦矣。貞於漢不得，而貞於胡，究終心未嘗忘漢。既死，而以青塚自旌。乃謗者曰：「漢恩自淺胡自深。」豈不冤哉！

　　漢武帝幸平陽公主家，置酒作樂。衛子夫為謳者，善歌，能造曲。每歌挑上，上喜動，起更衣，子夫因侍尚女軒中，遂得倖。帝見其美髮，悅之，納於宮中。時宮女數千，皆以次幸。子夫新入，在籍末，歲餘不得見。上擇宮人不中用者出之，子夫因涕泣請出。上曰：「吾夜夢子夫中庭生梓樹數株，豈非天意乎。」是夕幸之，竟立為后。生戾太子。子夫之請出，與昭君之求行一也。而徒以美髮，遂得正位中宮，昭君於是乎命薄矣。

　　侯夫人

　　煬帝建迷樓，宮女無數，多不得進御。有侯夫人者，忽自縊於棟下。臂懸錦囊，左右取進，得自感詩三首。其一曰：

　　「庭絕玉輦跡，芳草漸成窠。隱隱聞簫鼓，君恩何處多。」

其二曰：

　　「欲泣不成淚，悲來翻強歌。庭花方爛熳，無計奈春何。」

其三曰：

　　「春陰正無際，獨步意如何。不及閒花草，翻承雨露多。」

　　又妝成詩云：

　　「妝成多自恨，夢好卻成悲。不及楊花意，春來到處飛。」

又遣意云：

　　「秘洞遍仙卉，雕房鎖玉人。毛君真可戮，不肯寫昭君。」

又自傷云：

　　「初入承明日，深深報未央。長門七八載，無復見君王。寒春入骨清，獨臥愁空房。跚履步庭下，

　　幽懷空感傷。平日所愛惜，自待卻非常。色美反成棄，命薄何可量。君恩實疏遠，妾意徒彷徨。家豈無骨肉，偏親老北堂。此身無羽翼，何計出高牆。性命誠所重，棄割亦可傷。懸帛朱棟上，肚腸如沸湯。引頸又自惜，有若絲牽腸。毅然就死地，從此歸冥鄉。」

　　帝見其詩，反覆感傷。往視其屍，曰：「此已死，顏色猶美如桃花。」乃急召中使許廷輔曰：「朕面遣汝擇後宮女入迷樓，汝何故獨棄此人也！」乃令廷輔下獄，賜自盡。

　　世廟宮人

　　世廟宮人張氏，恃貌不肯阿順。匿閉無寵，早卒，殮於宮後。宮制，凡殮者，必索其身畔。得羅巾有詩，以聞上，上傷之。以宮監不早聞，杖殺數人。詩曰：

　　「悶倚雕欄強笑歌，嬌姿無力怯宮羅。欲將舊恨題紅葉，只恐新愁上翠蛾。雨過玉階天色淨，風

　　吹金鎖夜涼多；從來不識君王面，棄置無情奈若何。」

　　南寧伯毛舜臣在南京留守時，被命灑掃舊內。見別院牆壁，多舊時宮人題詠，年久剝落，不可盡識。其一署云：「媚蘭仙子書」，末二句猶存，云：

　　「寒氣逼人眠不得，鐘聲催月下斜廊。」

　　字畫婉麗，當時風神月思，亦足想見。

　　杜牧

　　太和末，杜牧復自侍御史出佐江西宣州幕。雖所至輒游，而終無屬意。及聞湖州名郡，風物妍好，且多奇色，因甘心游之。

　　湖州刺史某乙，牧素所厚者，頗喻其意。及牧至，每為之曲宴週遊，凡優姬娼女，力所能致者，悉為出之。牧注目凝視曰：「美矣，未盡善也。」乙復候其意。牧曰：「願得張水嬉，使州人畢觀。候四面雲合，某當閒行寓目。冀於此際，或有閱焉。」乙如其言。至旦，兩岸觀者如堵。迨暮，竟無所得。將罷，舟艤岸。於叢人中，有里姥引鵶頭女，年十餘歲，牧熟視曰：「此真國色！向誠虛設耳。」因使語其母，將接致舟中。姥女皆懼。牧曰：「且不即納，當為後期。」姥曰：「他年失信，復當如何？」牧曰：「吾不十年，必守此郡。十年不來，乃從爾所適可也。」母許諾。因以重幣結之，為盟而別。故牧歸朝，頗以湖州為念。然以官秩尚卑，殊未敢發。尋拜黃州、池州，又移睦州，皆非意也。牧素與周墀善。會墀為相，乃並以三箋於墀，乞守湖州。

　　大中三年，始授湖州刺史。比至郡，則已十四年矣。所約者已從人三載，而生三子。牧既即政，亟使召之。其母懼其見奪，攜幼以同往。牧詰其母曰：「曩既許我矣，何為反之？」母曰：「向約十年，十年不來而後嫁，嫁已三年矣。」牧因取其載詞視之，俯首移晷，曰：「其詞也直，強之不詳。」乃厚為禮而遣之。因賦詩以自傷，曰：

　　「自是尋春去較遲。不須惆悵怨芳時。狂風落盡深紅色，綠葉成蔭子滿枝。」

　　吳氏女

　　城之西有吳氏女，生長儒家，才色俱麗，琴棋詩書靡不究通，大夫士類稱之。其父早世。治命宜以為儒家室，女自負不凡。

　　永嘉鄭僖，字天趣，客於洪氏。一日媒嫗來，言女家久擇婿，難其人。洪仲明公子戲欲與鄭求之，鄭辭已娶。媒嫗欲求鄭詩詞達於女氏，鄭戲賦《木蘭花慢》云：

　　「倚平生豪氣，切星斗，渺雲煙。記楚水湘山，吳雲越月，頻入詩篇。菱花劍光零落，幾番沉醉樂風前。閒種仙人瑤艸，故家五色雲邊。芙蓉金闕正需賢，詔下九重天。念滿腹琅玕，盈襟書傳，人正韶年。蟾宮近傳芳信，姮娥嬌豔待詩仙。領取天香第一，縱橫禮樂三千。」

　　翌日媒來云：「吳族見詞，莫不稱美。但母嫌官人已娶有子，女意不然。」因出其和詞云：

　　「愛風流儒雅，看筆下，掃雲煙。正困倚書窗，慵拈針線，懶詠詩篇。紅葉未知誰繫，漫躊躇無語小闌前。燕子知人有意，雙雙飛向花邊。慇懃一笑問英賢，夫乃婦之天。恐薛媛圖形，楚材興念，喚醒當年。疊疊滿枝梅子，料今生無分共披仙。贏得鮫綃帕上，啼痕萬萬千千。」

　　過數日，女密令吳嫗來觀。嫗致女命，雖居二室，亦所不辭。且囑鄭託相知之深者，開導母意，玉成其事。鄭託吳槐坡者往說，其母終不從。

　　有周姓者，妒鄭之成，挾財以媚母。母惑之。鄭聞其事，復賦前腔寄云：

　　「望垂楊裊翠，簾試捲，小紅樓。想瓊珮敲霜，鸞妝沁粉，越樣風流。吟懷自憐豪健，灑雲箋，醉裡度春愁。有唱還應有和，纖纖玉映銀鉤。犀心一點暗相投，好事莫悠悠。便有約尋芳，蜂媒才到，蝶使重遊。梅花故園憔悴，揖東風讓與古梢頭。況是梅花無語，杏花好好相留。」

女氏再和云：

　　「看紅箋寫恨，人醉倚，夕陽樓。故里梅花，才傳春信，先認儒流。此生料應緣淺，綺窗下雨怨雲愁。如今杏花嬌豔，珠簾懶上銀鉤。絲蘿喬樹欲依投，此景兩悠悠。恐鶯老花殘，翠嫣紅減，辜負春遊。蜂媒問人情思，總無言應只低頭。夢斷東風路遠，柔情猶為遲留。」

鄭觀所和兩詞，才情標緻，益不能忘。再賦詩云：

　　「銀箋寫恨奈情何，料得情深斂翠蛾。須信梅花貪結子，東風著意杏花多。翠袖籠香倚畫樓，柔情猶為我遲留。何時共箇鴛鴦字，吟到春風淚欲流。」

吳氏和云：

　　「慈親未識意如何，不肯令君畫翠蛾。自是杏花開較晚，梅花占得舊情多。殘紅片片入妝樓，獨倚危闌覺久留。可惜才高招不得，紅絲雙繫別風流。」

書詞尚多，不能悉載。

　　及母氏納周之幣，女號泣曰：「父臨終，命歸儒士。周子不學無術，但能琵琶耳。我誓不從之！」因佯狂，擲冠於地。母怒，毆之至再。發憤成疾，病且篤。母始大悔，懼逆其意，即以定禮付媒氏還周，而女病已無起色矣。因以書遺鄭曰：「妾之病實為郎也。若此生不救，抱恨於地下，料郎之情，豈能忘乎！」末復綴一絕云：

　　「青衣扶起髻雲偏，病裡情懷最可憐。已自懨懨無氣力，強擡纖手寫雲箋。」

臨終，泣謂青衣梅蕊曰：「我生為鄭，死亦為鄭。我死後，可以鄭郎詩詞書翰密藏棺中，以成我意。」及卒，鄭為文祭之，復作悼亡詩云：

　　「相見愁無奈，相思自有緣。死生俱夢幻，來往只詩篇。玉珮驚沉水，瑤琴愴斷弦。傷心數行淚，盡日落花前。」

又一絕云：

　　「詩寫新箋幾往來，佳人何自苦憐才？傷心春與花俱盡，啼殺流鶯喚不回。」

後鄭召箕仙，得一詞云：

　　「綠慘雙鸞，香魂猶自多迷戀。芳心密語在身邊，如見詩人面。又是柔腸未斷，奈天不從人願。瓊銷玉減，夢魂空有幾多愁怨。」

鄭感之，再調《木蘭花慢》云：

　　「任東風老去，吹不斷，淚盈盈。記春淺春深，春寒春暖，春雨春晴，都來殺詩人興。更落花無定挽春情，芳草猶迷舞蝶，綠楊空晤流鶯。玄霜著意擣初成，回首失雲英。但如病如癡，如狂如舞，如夢如酲，香魂至今迷戀，問真仙消息最分明。後夜相逢何處，清風明月蓬瀛。」

　　吳氏之母，痛憶之甚，亦死。

　　建康龍生

　　洪武中，有龍生者，本建康人。遠祖仕宋，為京官，從隆祐孟太后南遷，留家江右。子孫蕃衍，世守詩書。生行第八，早慧，六歲能誦詩，九歲曉屬對，作五七言絕句，詩皆可觀。生有姑適祖氏者，特愛生，生往來姑家甚熟。祖有異母兄弟，同居各爨。兄歿，惟嫂陳氏，及二子三女存。長女次女皆適人，惟幼女在室，絕有姿容，長生三歲。生雖少年，穎敏而馴謹，不好弄，且善伺人意。故祖氏一家，聞生來，莫不歡喜。女亦視生如弟兄，不復迴避。女母聞生姑稱生聰敏好學，深欲婿生。女亦眷眷屬目。

　　祖中庭植鳳尾一株，已百年。生吟嘯其側，女窺無人，出就生鳳尾下，謂生曰：「老母聞令姑說子聰明，欲以我結好，我亦願為子妻，第未審子父母之意然否？」生應曰：「得子為配，足慰平生。」因指鳳尾誓之曰：「若余事成，開花結子；事若不成，根枯葉死。」誓畢散去。生盤桓祖氏，大小悅之，女尤敬慕，嘗親捧茶與生。生取茶戲曰：「茶已吃矣，不患不成。」家人聞之，亦不問也。

　　女家貧，未嘗有繒纊之飾，粉黛之施，而荊釵裙布無垢污，下至足纏亦潔白如雪。兼之賦性和柔，女紅尤為一族冠。二嫂酷妒之，女不較也。生重其為人，伉儷之念益切，會生姑與陳妯娌參商，陽為從臾，陰實阻之。故生父母猶豫，而女與生俱不知也。遷延歲月，生既冠，去事舉子業，女家蹤跡稀矣。然女念生未嘗去懷，惟母知其情。喻之曰：「我又遣人往彼談汝姻事，早晚當有定議，汝勿憂煎，自損容貌。」逾時生至，雖主姑家，而意在於女。留數日，二嫂俱歸寧，女獨紡小樓上。樓下一深巷通後園，巷半磚砌磴道以登。生從園中還，聞女紡聲，逕奔女所。女見生來，喜氣溢面，輟紡敘禮，與生對坐，且紡且談。因以己年庚告生，使生推算，卜其諧否。又與生活家事甚悉。生感其意，口占一詩贈之。詩曰：

　　「曲欄深處一枝花，穠豔何曾識露華。素質白攢千瓣玉，香肌紅映六銖紗。金鈴有意頻相護，繡幄無情苦見遮。憑仗東皇須著力，向人開處莫教差。」

　　女不甚讀書，識字而已，語生曰：「子宜解說，俾我聞之。」生一一敷繹其義。女笑曰：「他日得侍房幃，子必教我，我雖愚暗，久當能之。」生曰：「以子慧心，學之易易。」因代為答詩曰：

　　「深謝韶光染色濃，吹開准擬倩東風。生愁夕露凝珠淚，最怕春寒損玉容。嫩蕊折時飄蝶粉，芳心破處點猩紅。金盤華屋如堪薦，早入雕欄十二重。」

　　生復縷縷為詳詩意。女曰：「嘗聞子才調敏捷，今觀信然，使我傾仰彌切。」因目生久之曰：「子決非庸人，後當貴顯，我欲以蒲柳之質為託者，非有他也。以父早亡，母年漸老，長兄書寫公門，次兄陷身吏役，二嫂悍惡，子所深知。但得遠離凶獷，獲託絲蘿，子縱無官，不為命婦，亦不失為士君子妻。萬一流落俗子手中，有死而已。惟子念之圖之。」生自初悅其貌，不料其志識若此。自是拳拳婚議，惟恐蹉跎。

　　俄而女兄果以吏敗，家事亦落，生父母遂無意締盟。生私作長歌一篇寄焉，歌曰：

　　「我昔正髫年，笑騎竹馬君牀邊，手持青梅共君戲，君身似玉顏如綿。愛我聰明耽筆硯，鸑鷲文章紫騮健。風鬟霧鬢緋染唇，鳳尾叢邊幾回見。層樓窈窕洞房深，春纖縷縷抽冰線。蹇脩不來奈若何，羅帶同心竟乖願。繡襦甲帳隔天涯，未解離魂學張倩。君知許嫁誰人家，我行射策黃金殿。回首清湖夢寐中，目斷巫山淚如霰。」

　　一日，女母留姻戚家，二嫂尋釁與女大鬧。女深處閨閣，性復良善，莫敢出言，然心不勝憤；兼之良姻斷絕，憔悴無聊，是夕竟縊於樓上。母歸，哭之慟。手自洗殮，於胸前得一繡囊，密貯杏箋一幅，視之，乃生所寄詩也。母不違其意，仍置棺中。生聞女死，託以省姑走弔焉，至則玉殞花飛，將入木矣。生涕淚如雨，悲不能堪，送歸葬所，掩壙成墳而歸。

　　後數年，生果高科要職，烜赫於時。雖別取妻妾，意不忘女。常與天師無為張真人論鬼神，偶及女事，真人見生切切，為飛章拔之。留數日，生夢女曰：「妾從辭世二十餘年，陰府查籍，以妾當生三子，壽至六十。數未克終，卒於非命。俾再為女人，了其夙緣。而昨蒙真人道力，天符忽下，今往河南府洛陽縣，在城胡氏家為男子矣。感君深愛，生死不忘，但恨無以奉報耳。然君方當富貴，位極人臣，福壽豐隆，子昌孫盛。」言訖，拜謝而去。行數步，復回顧云：「郎善自珍，妾永逝矣。」倏然而滅。生既覺，殆無以為懷，遣人往女家，視鳳尾枯死已數年矣。生遂作哀鳳尾歌，傳於世云：

　　「有草有草名鳳尾，仙人種在丹山裡。世間百卉避芳菲，珊瑚寶樹差堪比，鬖髿絕似鳳凰翎，號似佳名同鳳稱。海上行遲珠露濕。洞簫品徹彩雲停，娟娟旎旎猶貞靜，琉璃刻葉琅玕柄。九苞健翮時下來，五色奇文爛相映。日影照耀晴篩金，盛夏翛翛風滿林。豔陽不作桃李態，晚歲實堅松柏心。華堂清處搖新翠，曾與飛瓊翠陰會。倚叢未許暫偷香，指樹惟期終作配。那知萬事總非真，幽芳素質俱成塵。綺檻靈根凋百歲，繡房麗色殞三春。鳳兮偶昨來過此，弄玉臺傾鳳尾死。鴛鴦瓦落野棠青，孔雀屏欹土花紫。感時撫舊恨悠悠，碧羽瓊蕤萬古休。敗砌頹垣蛩弔月，荒煙老樹鳥啼秋。花草重栽春又綻，鏡破釵離永分散。因歌鳳尾寓深哀，留與多情後人歎。」

　　太曼生

　　太曼生者，東海人。風流爾雅，從父宦游四方。年十九，自吉州還閩，僦寓城東。惡其囂雜妨功，因稅居於委巷。屋雖數椽，而主人之園圃近焉。草樹扶疏，花柳間植，有濠濮間想。生常散步園中，吟詠自適。一日，偶值雙鬟導一女郎，年可十六七，後園採花，不知生之先在也。生逡巡避之。女見生風神俊爽，且素聞其詩名，情不自禁，回眸轉盼，百倍撩人。生自是神爽飛越，讀書之念頓反。

　　越旬餘，復於園內遇向者雙鬟，因慇懃詢之曰：「君家女郎識字乎？」鬟曰：「女郎時手一編，日夕不輟，字豈不識乎！」生曰：「吾有一詩，求為轉達。」鬟許焉。生遂賦一絕，云：

　　「春園花事鬥芳菲，萬綠叢中見茜衣。自愧含毫非子建，水邊能賦洛川妃。」

女得詩，見其詞翰雙絕，吟不置口。遂次其韻以答之，云：

　　「小園芳草綠菲菲，粉蝶聯翩展畫衣。自愧一雙蓮步闊，隔花人莫笑潘妃。」

　　自此槐黃期迫，生以省試促歸，不敢通問。及秋不第，復攜書於別業。女時時遣雙鬟慰勞之。由此荏苒，遂結同心。定情之後，倍相狎暱。因贈生玉玦半規，紫羅囊一枚。生賦詩云：

　　「數聲殘漏滿簾霜，青鳥銜箋事渺茫。剖贈半規蒼玉玦，分將百合紫羅囊。空傳垂手尊前舞，新結愁眉鏡裡妝。一枕遊仙終是夢，桃花春色誤劉郎。」

　　時生已約婚，而女亦受采。女常居花樓之下，所著有《花樓吟》一卷。其寄生詩甚多，有云：

　　「重門深鎖斷人行，花影參差月影清。獨坐小樓長倚恨，隔牆空聽讀書聲。」

　　逾年，生當就婚，女亦適人，蹤跡遂永絕焉。然詩札往來，歲猶一二至。越數載，生舉賓薦，戒行有日。女寄書以通慇懃，生賦《柳梢青》一闋別之：

　　「鶯語聲吞，蛾眉黛蹙，總是銷魂。銀燭光沉，蘭閨夜永，月滿離樽。羅衣空濕啼痕。腸斷處，秋風暮猿，潞水寒冰，燕山殘雪，誰與溫存？」

　　後隔數歲，女因念生得瘵疾，臥牀日久，思一見生，實出無名。生乃託為醫以診脈進。女見生，揮涕如永訣狀，遂不交一言而出。是夕，女一慟而卒。生哭之以詩，曰：

　　「玉殞珠沉思悄然，明中流淚暗相憐。常圖蛺蝶花樓下，記刺鴛鴦繡幕前。只有夢魂能結雨，更無心膽似非煙。朱顏皓齒歸黃土，脈脈空尋再世緣。」

不數日而生亦卒。

　　楊悶兒

　　林省郎男仲子在京邸，潛與妓楊悶兒狎游，有娶歸之盟。及仲子歸，內憚其尊人，不決，而病沉淹。夢悶兒謂曰：「緣知不就，奴病且死，冀君一面，勝澆奴墳上土也。」驚覺悲慟，果自浙來，而悶兒死三日，但目不瞑，一縷氣惟微微呼二郎。及仲子臥抱呼悶兒，悶兒遂瞑。蓋自仲子歸，悶兒即謝倚門，迷罔牽思，而又不得意其艾豭，故益病劇耳。仲子自負土成墳，雜桃花、棘茨種之，曰：「花貌棘心，千古薄命。」

　　譚意歌

　　譚意歌年八歲喪親，流落長沙，寄養竹莊張文家。有妓丁婉卿見之，乃厚遺娶女。女未及笄，容貌俊美，工於文翰。車馬如市，未嘗妄見一人，獨與汝州張生善。會張調官，意歌餞別云：「子乃名家，我乃娼類。今之分袂，決無後期。腹懷君之息數月矣，君宜垂念。」相泣而別。別後作詩寄張云：

　　「瀟湘江上探春回，消盡寒冰落盡梅。願得兒夫似春色，一年一度一歸來。」

　　張內逼慈親，外格物議，竟納孫殿丞之女為姻。譚聞之，鬱鬱成病，三年而死。有客自長沙來云：「意歌掩戶不出，買田百畝自給，親教其子。」張乃如長沙，攜歸京師。其子後以進士登第。

　　譚可棄也，腹中之息忍不念乎？死而收之，以是慰譚，晚矣！

　　王福娘

　　王團兒，前曲自西第一家也。有假女數人，長曰小潤，字子美，少時頗籍籍。次曰福娘，字宜之，甚明白，豐約合度，談論風雅，且有體裁。故天官崔知之侍郎嘗於筵上與詩曰：

　　「怪得清風送異香，娉婷仙子曳霓裳。惟應錯認偷桃客，曼倩曾為漢侍郎。」

　　次曰小福，字能之，雖乏丰姿，亦甚慧黠。孫棨在京師，與群從少年習業。或倦悶時，回詣此處，與二福清談雅飲。孫嘗贈宜之詩曰：

　　「彩翠仙衣紅玉膚，輕盈年在破瓜初。霞杯醉勸劉郎飲，雲髻慵邀阿母梳。不怕寒侵綠帶寶，每憂風舉倩持裾。謾圖西子晨妝樣，西子元來未得如。」

　　得詩甚多，頗以此詩稱愜，持於窗左紅牆，謂孫題之。及題畢，以未滿壁，請更作一兩篇，且見戒無豔。孫因題三絕句，如其自述。其一曰：

　　「移壁回窗費幾朝，指環偷解薄蘭椒。無端鬥草輸鄰女，更被拈將玉步搖。」

其二曰：

　　「寒繡紅衣餉阿嬌，新團香獸不禁燒。更憐起樣裙腰闊，刺蹙黃金線幾條。」

其三曰：

　　「試共卿卿戲語粗，畫堂連遣侍兒呼。寒肌不奈金如意，白獺為膏郎有無。」

　　尚餘數行未滿。翌日詣之，忽見自札後宜之題詩曰：

　　「苦把文章邀勸人，吟看好個語言新。雖然不及相如賦，也值黃金一二斤。」

　　宜之每宴洽之際，常慘然悲鬱，如不勝任，合坐為之改容，久而不已。孫詢之，答曰：「此蹤跡安可迷而不返邪，又邪何計以返。每思之不能不悲也。」遂嗚咽久之。他日，忽以紅箋授孫，泣且拜。視之詩，曰：

　　「日日悲傷未有圖，懶將心事話凡夫。非同覆水應收得，只問仙郎有意無？」

　　孫因謝之曰：「甚知幽旨，但非舉子所宜，如何？」又泣曰：「某幸未係教坊籍，君子倘有意，一二百金之費爾。」未及答，因授孫筆，請和其詩。孫題其箋後曰：

　　「韶妙如何有遠圖，未能相為信非夫。泥中蓮子雖無染，移入家園未得無。」

　　覽之，因泣不復言。自是情意頓薄。其夏，孫東之洛，或醵飲于家。酒酣，數相囑曰：「此歡不知可繼否？」因泣下。洎冬初還京，果為豪者主之，不復可見。至春上巳日，因與親知禊於曲水，聞鄰棚絲竹，因而視之，其南座二妓，乃宜之與母也。因於棚後候其女傭以詢之。曰：「宜陽綵纈鋪張言，為街使郎官置宴。張即宜之所主也。」及下棚，復見女傭曰：「來日可到曲中否？」詰旦詣其里，見能之在門，因邀下馬。孫辭以他事，立乘與語。能之乃團紅巾擲孫，曰：「宜之詩也。」舒而題詩曰：

　　「久賦恩情慾託身，已將心事再三陳。泥蓮既沒移栽分，今日分離莫恨人。」

　　孫覽之，悵然馳回，且不復及其門。


　　以下所從非偶


　　朱淑真

　　朱淑真，錢塘人。幼警慧，善讀書。早失父母，嫁市井民家。其夫村惡可厭，淑真抑抑不得志，作詩多憂怨之思。題《圓子》云：

　　「輕圓絕勝雞頭肉，滑膩偏宜蟹眼湯。縱有風流無處說，已輸湯餅試何郎。」

蓋自傷其非偶也。宛陵魏端禮輯其詩詞，名曰《斷腸集》。淑真有《元夕．生查子》云：

　　「去年元夜時，花市燈如晝。月上柳梢頭，人約黃昏後。今年元夜時，月與燈依舊。不見去年人，淚濕春衫袖。」

又詩云：

　　「火樹銀花觸目紅，極天歌吹暖春風。新歡入手愁忙裡，舊事經心憶夢中。但願暫成人繾綣，不妨長任月朦朧。賞燈那得工夫醉，未必明年此會同。」

　　味此詩詞，淑真殆不貞矣。

　　宇文女

　　唐進士宇文翃，有女，國色，不輕許人。時竇璠年逾耳順，方謀繼室。翃以其兄諫議，正有氣燄，遂以女妻璠。

　　紅顏薄命，遭此諂父。

　　朱靜庵

　　朱靜庵，海寧人，尚寶卿朱祚女。幼穎悟，工詩。嫁教諭周濟為妻。自傷非偶，情見乎詞。其《雙鶴賦》略云：

　　「惟仙禽之高潔，秉玉雪之貞姿。翔崑崙之琪樹，啄玄圃之靈芝。共邀游於碧落，同沐浴乎天池。與鸞鳳而為侶，矧燕雀之敢窺。何虞人之見獲，遂羈絡於軒墀。蒙主人之至愛，聊隱跡而棲遲。故其呼之即應，撫之即馴，山雞雜處，野鶩為倫。志昂藏而獨立，情偃蹇而弗伸。若夫春雨初晴，光陰滿庭，臨風振羽，向日梳翎。或蹁躚而對舞，或夭矯而同行。望故巢之脩阻，徒奮迅而長鳴。既而白露初降，金風始高，丹頂皎潔，玄裳飄蕭。發清唳於永夜，徹遺響於九臯。感游子之躑躅，使遷客之無聊。」

　　近有陸文巒者，攜李陸五馬女也。幼聰敏，讀書。適周氏，抑鬱不得志，時人為之歎惜。傳有《閨怨》一詩，云：

　　「睡起無言倚繡牀，不薰蘭麝不施妝。數聲長歎流清淚，萬種離愁惱寸腸。脈脈有懷傳侍女，懨懨無病爇心香。最憐憔悴黃昏後，月轉花梢玉漏長。」

　　非煙

　　臨淮武公業，咸通中任河南府功曹參軍。愛妾曰非煙，姓步氏。容止纖麗，若不任綺羅。善秦聲，好文墨，尤工擊甌，其韻與絲竹合。公業甚嬖之。其比鄰天水趙氏子曰象，才弱冠，端秀有文。於南垣隙中窺見非煙，神氣懼喪，廢食息焉。乃厚賂公業之閽，以情告之。閽有難色，復為厚利所動，乃令其妻伺非煙閒處，婉述象意。非煙聞之，但含笑凝睇而不答。門媼盡以語象，象發狂心蕩，不知所如。乃取薛濤箋題絕句曰：

　　「一睹傾城貌，塵心只自猜。不隨蕭史去，擬學阿蘭來。」

　　以所題密緘之，祈門媼達非煙。煙讀畢，吁嗟良久，謂媼曰：「我亦曾窺見趙郎，大好才貌。此生福薄，不得當之。」蓋鄙武生粗悍，非良配耳。乃復酬篇，寫於金鳳箋，曰：

　　「綠慘雙蛾不自持，只緣幽恨在新詩。郎心應似琴心怨，脈脈春情更泥誰。」

　　封付門媼，令遺象。象啟緘吟諷數四，拊掌喜曰：「吾事諧矣。」又以剡溪玉葉紙，賦詩以謝曰：

　　「珍重佳人贈好音，彩箋方翰兩情深。薄於蟬翼難供恨，密似蠅頭未寫心。疑見落花迷碧洞，只思輕雨灑幽襟。百回消息千回夢，裁作長謠寄綠琴。」

　　詩去旬日，門媼不復來。象憂懑，恐事泄，或非煙追悔。春夕於前庭獨坐賦詩曰：

　　「綠暗紅藏起暝煙，獨將幽恨小庭前。重重良夜與誰語，星隔銀河月半天。」

　　明月晨起吟際，而門媼來傳非煙語曰：「勿訝旬日無信，蓋以微有不安。」因授象以連蟬錦香囊，並巖苔箋，詩曰：

　　「無力嚴妝倚繡櫳，暗題蟬錦思難窮。近來贏得傷春病，柳弱花欹怯曉風。」

　　象結錦囊於懷，細讀小簡，又恐煙幽思增疾，乃剪烏絲簡為回緘曰：「春日遲遲，人心悄悄。自因窺覯，長役夢魂。雖羽駕塵襟，難於會合；而丹誠皎日，誓以周旋。況又聞乘春多感，芳履違和，耗冰雪之研姿，鬱蕙蘭之佳氣。憂抑之極，恨不翻飛。企望寬情，無至憔悴。莫孤短韻，寧爽後期。倘怳寸心，書豈能盡。兼持菲什，仰繼華篇。」詩曰：

　　「見說傷情為見春，想封蟬錦綠蛾顰。叩頭報與煙卿道，第一風流最損人。」

　　門媼既得回報，逕齎詣煙閣中。

　　武生為府掾屬，公務繁伙，或數夜一直，或竟日不歸。是時適值生入府曹，煙拆書得以款曲尋繹。既而長太息曰：「丈夫之志，女子之心，情契魂交，視遠如近也。」於是闔戶垂幌為書曰：「下妾不幸，垂髫而孤。中間為媒妁所欺，遂匹合於瑣類。每至清風朗月，移玉桂以增懷；秋帳冬釭，泛金徽而寄恨。豈期公子忽貽好音。發華緘而思飛，諷麗句而目斷。所恨洛川波隔，賈午牆高。聯雲不及於秦臺，薦夢尚遙於楚岫。猶望天從素懇，神假微機，一拜清光，九殞無恨。兼題短什，用寄幽懷。」詩曰：

　　「畫簷春燕須同宿，蘭浦雙鴛肯獨飛。長恨桃源諸女伴，等閒花裡送郎歸。」

　　封訖，召門媼令達於象。象覽書及詩，以煙意稍切，喜不自持。但靜室焚香，虔禱以俟。

　　忽一日將夕，門媼步而至，笑且拜曰：「趙郎願見神仙否？」趙驚，連問之。傳煙語曰：「今夜功曹府直，可謂良時。妾家後庭，郎君之前垣也。不逾惠好，專望來儀，方寸萬種，悉俟晤語。」既曛黑，象乃躋梯而登。煙已令重榻而下。既下，見煙靚妝盛服，立於花下。拜訖，俱以喜極不能言。乃相攜自後門入房中。背釭解幌，盡繾綣之意焉。及曉鐘初動，復送象於垣下。煙執象泣曰：「今日相遇，乃前生姻緣耳。勿謂妾無玉潔鬆貞之志，放蕩如斯。直以郎之風調，不能自顧，願深鑒之。」象曰：「揖希世之貌，見出人之心，已誓幽衷，永奉歡狎。」言訖，象逾垣而歸。明日，託門媼贈煙詩曰：

　　「十洞三清雖路阻，有心還得傍瑤臺。瑞香風引思深夜，知足蕊宮仙馭來。」

　　煙覽詩微笑，復贈象詩曰：

　　「相思只怕不相識，相見還愁卻別君。願得化為鬆上鶴，一雙飛去入雲行。」

　　封付門媼，仍令語象曰：「賴妾有小小篇詠，不然，君作幾許大才面目？」茲不盈旬，常得一期於後庭矣。展微密之思，罄宿昔之心。以為魚鳥不知，神人相助。或景物寓目，歌詩寄情，來往更繁，不能悉載。如是者周歲。

　　無何，煙數以細過撻其女奴。奴陰銜之，乘間盡以告公業。公業曰：「汝慎言，我當伺察之。」後至直日，乃偽陳狀請假。殆如常入直，遂潛於里門。街鼓既作，匍伏而歸。循牆至後庭，見煙方倚戶微吟，象則據垣斜睇。公業不勝其憤，挺前欲擒。象覺跳去，搏之，得其半襦。乃入室，呼煙詰之。煙色動聲戰，而不以實告。公業愈怒，縛之大柱，鞭楚流血。但云：「生得相親，死亦何恨。」深夜，公業怠而假寐。煙呼其所愛女僕曰：「與我一杯水。」水至，次盡而絕。公業起，將復笞之，已死矣。乃解縛，舉至閣中，連呼之，聲言煙暴疾至殞。後數日，葬於北邙。而里巷間皆知其強死矣。象因變服易名，遠竄江浙間。

　　洛陽才士有崔、李二生，常與武掾游處。崔賦詩末句云：

　　「恰似傳花人飲散，空牀拋下最繁枝。」

　　其夕，夢煙謝曰：「妾貌雖不逮桃李，而零落過之。捧君佳計，愧仰無已。」李生詩末句云：

　　「豔魄香魂如有在，還應羞見墜樓人。」

　　其夕，夢煙戟手而言曰：「士有百行，君得全乎？何至矜片言，苦相詆斥！當屈君於地下面證之。」數日，李生卒。時人異焉。皇甫枚為之作傳。

　　非煙自傷非偶，逾節被殺，傳者傷之。雖然，公業粗悍矣，未甚也。有杜大中者，自行伍為相，與物無情，西人呼為「杜大蟲」。雖妻有過，以公杖杖之。有愛妾，才色俱絕，大中箋表皆出其手。嘗作《臨江仙》詞，有「彩鳳隨鴉」之句。一日，大中見之，怒曰：「鴉且打鳳！」掌其面，折項而斃。以一語之忤，遂至殺身，較之非煙，不十倍冤乎！雖然，猶有忤也。齊文宣寵幸薛嬪，忽疑其與清河王岳通，無故斬首，藏之於懷，山東山宴。勸酬始合，忽探出頭投於柈上，支解其屍，弄其髀為琵琶。一座莫不喪膽。為之寵者，不亦難乎。雖然，猶有疑也。晉石祟每使美人勸飲，不能勸，則殺之。丞相導量不宏，每每過醉。大將軍敦獨不肯飲，已殺二人矣。導勸使速盡，敦曰：「彼自殺人，與我何與！」王愷嘗置酒，女妓吹笛，小失聲韻，便令黃門敲殺之。一座改容。爾朱文略豪縱不遜。平秦王有七百里馬，文略敵以好婢，賭取之。明日，平秦王致請，文略殺馬及婢，以二銀器盛婢頭馬肉遺之。夫村市小民求一妻女，千難萬難，幸不致無鹽、嫫母，鄉黨爭慶，以為五百年脩德所致。而此數人者，視朱顏綠鬢，曾草菅之不若，其真無人心者哉。

　　

　　以下傷逝


　　南唐昭惠后

　　南唐後主昭惠后周氏，小字娥皇。生三子，皆秀嶷。其季仲宣，標宇清峻，后尤鐘愛，自鞠視之。后既病，仲宣甫四歲，育於別院。恕遘暴疾卒。后聞之哀慟，遂至大漸。後主朝夕視食，藥非親嘗不進，衣不解帶者累夕。薨時年二十有九。明年，遷柩於園寢。後主哀苦骨立，杖而後起；自為誅辭，甚淒婉。每於花朝月夕，無不傷懷。如：

　　「又見桐花發舊枝，一樓煙雨暮淒淒。憑欄惆悵人誰會，不覺潸然淚眼低。層城亡

　　復見嬌姿，佳節纏哀不自持。空有當年舊煙月，芙蓉池上哭蛾眉。」

　　皆因后作。又嘗與后移植梅花於瑤光殿之西，及花時而後已殂，因成詩云：

　　「失卻煙花主，東君不自知。清香更何用，猶發去年枝。」

　　楊太真（再見）

　　祿山之亂，以誅國忠為名。上欲使皇太子監國，而自親征。國忠懼，泣訴妃。妃銜土請命，乃止。十五載，六月潼關失守，上幸蜀。至馬嵬驛，兵亂，殺國忠，圍未解。上出問其故，高力士以貴妃為言。驛有小巷，上不忍回行宮，於巷中倚杖欹首而立。京兆司韋鍔諫曰：「願陛下割恩，以寧國家。」上逡巡入行宮，使力士賜妃死。妃泣涕嗚咽，語不勝情。乃曰：「大家好住，妾誠負國，死不恨矣。乞容禮佛。」帝曰：「願妃子善地受生。」力士遂縊之於佛堂前之梨樹下。才絕，而南海進荔枝至。上觀之，長號數四，使力士祭之。祭罷，以繡衾覆體，置於驛亭中。六軍乃解圍。瘞於西郭之外一里許道北坎下。妃時年三十八。上持荔枝於馬上謂張野狐曰：「此去劍門，鳥啼花落，水綠山青，無非助朕悲悼妃子之情耳。」上至斜谷口，屬霖雨涉旬。於棧道雨中，聞鈴聲隔山相應，因採其聲為《雨霖鈴》曲，以寄恨焉。

　　按：馬嵬坡在咸陽西。店媼於梨樹下得錦襪一隻，過客傳玩，每出百錢，由是致富。妃墳上有土似粉，洗面能去垢。明皇作所遺羅襪銘曰：

　　「羅襪羅襪，香塵生不絕。細細圓圓，地下得瓊鉤；窄窄弓弓，手中弄初月。猶如脫履弄纖圓，恰似同衾見時節。方知清夢事非虛，暗引相思幾時歇！」

　　至德二年，既收復西京，十一月，上自成都還，使祭之。後欲改葬，禮部侍郎李揆奏曰：「今改葬故妃，恐龍武將士疑懼。」肅宗遂止。上皇密令中官潛移葬於它所。妃之初瘞，以紫褥裹之。及移葬，肌膚已消釋矣，胸前尤有錦香囊在焉，中官葬畢以獻，上皇置之懷袖。又令畫工寫妃形於別殿，朝夕視之而欷歔焉。上皇在南內，常夢中見妃子於蓬山太真院。作詩詠之，使焚於馬嵬坡下。詩云：

　　「風急雲驚雨不成，覺來仙夢甚分明。當時苦恨銀屏影，遮隔仙姬祗聽聲。」

　　忽一夕，登勤政樓，憑闌南望，煙月滿目。上因自歌曰：「庭前琪樹已堪攀，塞外征人殊未還。」歌歇，聞里中隱隱有歌聲者。顧力士曰：「得非梨園舊人乎？」翌日，力士潛求於里中，因召與同去，果梨園弟子也。其後，上復與妃侍者紅桃歌《梁州》之調，貴妃所製也。上御玉笛為之倚曲。曲罷，相視無不掩泣。至德中，復幸華清宮。從官嬪御，多非舊人。上於望京樓下，命張野狐奏《雨霖鈴》曲。上四顧淒涼，不覺流涕。新豐女伶謝阿蠻，善舞《凌波曲》，是日詔令舞。舞罷，阿蠻因進金粟裝臂環，曰：「此貴妃所賜。」上持之，淒然垂涕曰：「我祖大帝破高麗，獲此二寶，一紫金帶，一紅玉支。朕以岐王進《龍池篇》，賜之紫金帶。紅玉支賜妃子。後高麗上言：『本國因失此寶，風雨愆時，民離兵弱。』朕以得此不足為貴，乃命還其紫金帶，惟此不還。朕今再睹之，益興悲念矣。」但吟：

　　「刻木牽絲作老翁，雞皮鶴髮與真同。須臾舞罷寂無事，還似人生一夢中。」

　　孫楚

　　孫楚妻亡，為文悼之。武子見其文曰：「未知文生於情，情生於文，見此使人增伉儷之重。」

　　元微之

　　元微之元配韋氏，字蕙聚，有才思，官未達而苦貧早逝。元不勝其悲，為詩悼之云：

　　「謝家最小偏憐女，嫁與黔婁百事乖。顧我無衣搜藎篋，泥他沽酒拔金釵。野蔬充膳甘長藿，落葉添薪仰古槐。今日俸錢過百萬，為君營奠復營齋。」

　　又云：

　　「曾經滄海難為水，除卻巫山不是云。」

　　繼娶河東裴氏，字柔之，亦能詩。

　　微之負崔鶯，宜得此報！

　　傅若金

　　元時新喻傅若金（字與礪。），娶孫蕙蘭為婦。蕙蘭時年二十三，高朗秀慧，精近體五、七言。嫁五月而卒，寓殯湘中。傅念之不置，作詩云：

　　「湘臯煙草碧紛紛，淚灑東風憶細君。浪說嫦娥能入月，虛疑神女解為云。花陰晝坐閒金剪，竹裡春遊冷翠裙。留得丹青殘錦在，傷心不忍讀迴文。」

　　蕙蘭亡後，若金搜其稿，編集成帙，題曰《綠窗遺稿》。有《窗前柳》一律云：

　　「窗裡人初起，窗前柳正嬌。捲簾衝落絮，開鏡見垂條。坐對分金線，行防拂翠翹。流鶯空巧語，倦聽不須調。」

　　徐文長

　　山陰徐渭，字文長，高才不售。胡少保宗憲總督浙西，聘為記室，寵異特甚。渭常出遊，杭州某寺僧徒不禮焉，銜之。夜宿妓家，竊其睡鞋一隻，袖之入幕，詭言於少保，得之某寺僧房。少保怒不復詳，執其寺僧二三輩，斬之轅門。

　　渭為人猜而妒。妻死後再娶，輒以嫌棄。續又娶小婦，有殊色。一日，渭方自外歸，忽戶內歡笑作聲，隔窗斜視，見一俊僧，年可二十餘，擁其婦於膝，相抱而坐。渭怒，往取刀杖，趨至欲擊之，已不見矣。問婦，婦不知也。後旬日，復自外歸，見前少年僧與婦並枕晝臥於牀。渭不勝憤怒，聲如吼虎，便取燈檠刺之，中婦頂門而死，遂坐法係獄。後有援者獲免。一日閒居，忽悟僧報。傷其婦死非罪，賦《述夢詩》二章云：

　　「伯勞打始開，燕子留不住。今夕夢中來，何似當初不飛去。憐羈雌，嗤惡侶。兩意茫茫墜晚煙，門外鳥啼淚如雨。跣而濯，宛如昨，羅鞋四鉤閒不著。棠梨花下踏黃泥，行蹤不到棲鴛閣。」

　　自是絕不復娶。

　　歐陽詹

　　歐陽詹，字行周，泉州晉江人。弱冠能屬文，天縱浩汗。貞元元年登進士第。薄游太原，於樂籍中因有所悅，情甚相得。及歸，乃與之盟曰：「至都當相迎耳。」即灑泣而別，仍贈之詩曰：

　　「驅馬漸覺遠，回頭長路塵。高城已不見，況復城中人。去意既未甘，居情諒多辛。五原東北晉，千里西南秦。一屨不出門，一車無停輪。流萍與係瓠，早晚期相親。」

　　除國子四門助教，住京。籍中者思之不已，經年得疾，且甚，乃危妝引髻，刃而匣之。顧謂女弟曰：「吾其死矣。苟歐陽生使至，可以是為信。」又遺之詩曰：

　　「自從別後減容光，半是思郎半恨郎。欲識舊時雲髻樣，為奴開取縷金籍。」

　　絕筆而逝。及詹使至，女弟如言。逕持歸京，具白其事。詹啟函閱之，為之慟怨，涉旬，生亦歿。

　　朝雲

　　王朝雲，錢塘名妓也。坡公絕愛幸之，納為長侍。及貶惠州，家妓都散去，獨朝雲依依嶺外。坡公甚憐之。作詩云：

　　「不似楊枝別樂天，卻如通德伴伶玄。阿奴絡秀方同老，天女維摩忽解禪。經卷藥爐新活計，舞裙歌扇舊因緣。丹成隨我三山去，不作巫陽雲雨仙。」

　　已而朝雲卒，臨終誦《金剛經》四句而絕。葬於定惠苑竹林中。復和前韻以悼之云：

　　「苗而不秀亦其天，不使童鳥與我玄。駐景恨無千歲藥，贈行惟有小乘禪。傷心一念償前債，彈指三生斷後緣。歸臥竹根無近遠，夜燈勤禮塔中仙。」

公又有《西江月》詞《詠梅花》云：

　　「玉骨那愁瘴霧，冰肌自有仙風。海仙時遣探芳叢，倒掛綠毛么鳳。素面翻嫌粉涴，洗妝不褪唇紅。高情已逐曉雲空，不與梨花同夢。」

亦為朝雲也。

　　適子瞻在惠州，與朝雲閒坐，時青女初至，落水蕭蕭，淒然有悲秋之意。命朝雲把大白，唱「花褪殘紅」，朝雲歌喉將轉，淚滿衣襟。子瞻詰其故，答曰：「奴所不能歌，是『枝上柳綿吹又少，天涯何處無芳草』也。」子瞻大笑曰：「吾方悲秋，汝又傷春矣。」遂罷。朝雲不久病死，子瞻終身不復聽此詞。

　　坡公又有婢名春娘。公謫黃州，臨行，有蔣運使者餞公。公命春娘勸酒。蔣問：「春娘去否？」公曰：「欲還母家。」蔣曰：「我以白馬易春娘可乎？」公諾之。蔣為詩曰：

　　「不惜霜毛雨雪蹄，等閒吩咐贖蛾眉。雖無金勒嘶明月，卻有佳人捧玉卮。」

公答詩曰：

　　「春娘此去太匆匆，不敢啼歎懊恨中。只為山行多險阻，故將紅粉換追風。」

春娘斂衽而前曰：「妾聞景公斬廄吏，而晏子諫之；夫子廄焚而不問馬，皆貴人賤畜也。學士以人換馬，則貴畜賤人矣！」遂口占一絕辭謝，曰：

　　「為人莫作婦人身，百般苦樂由他人。今日始知人賤畜，此生苟活怨誰嗔。」

下階觸槐而死。公甚惜之。

　　蔡確

　　蔡持正確謫新州，侍兒琵琶偕行。常養一鸚鵡，甚慧，丞相呼琵琶，即扣一響板，鸚鵡傳呼之。琵琶逝後，誤扣響板，鸚鵡猶傳呼不已，丞相大慟，因作詩曰：

　　「鸚鵡言猶在，琵琶事已非。傷心瘴江水，同渡不同歸。」

　　悒悒不樂，不久遂終。

　　竇鞏

　　竇鞏（拾遺叔向子，與兄常、牟、群、庠，號「竇氏五龍」。）與妓東東善。東東早亡，鞏作詩悼之云：

　　「芳菲美豔不禁風，未到春殘已墜紅。惟有側輪車上驛，耳邊長似叫東東。」

　　周子文

　　宋有陳襲善者，游錢塘，與營妓周子文甚狎，挾之遍歷湖山。後襲善去為河朔掾，宿奉高驛，夢子文搴幃顰蹙，挽之不可，冉冉悲啼而歿。久之，得故人書，云：「子文死矣。」按其期，則宿奉高驛時也。既歸，游鷲嶺，作《漁家傲》以寄情焉，詞曰：

　　「鷲嶺峰前欄獨倚，愁眉促損愁腸碎。紅粉佳人傷別袂。情何已，登山臨水年年是。

　　常記同來今獨至，孤舟晚颺湖光裡。衰草斜陽無限意，誰與寄，西湖水是相思淚。」

　　張紅橋

　　張紅橋，閩縣良家女也。居於紅橋之西，因以自號。聰敏博學，雅善屬文。豪右爭欲聘之，悉不從。父母問其故，張曰：「欲得才如李青蓮者事之耳。」於是操觚之士聞之，咸託五字為媒。張俱第其優劣，終無所答。邑人王恭寄以詩曰：

　　「重簾空見日昏黃，絡緯啼來也斷腸。幾度繫書君不答，雁飛應不到衡陽。」

　　永泰王偁尤所鍾念，乃稅其鄰舍以居。一日，張方睡起，偁竊見之。遂寄以詩曰：

　　「象牙筠簞碧紗籠，綽約佳人睡正濃。半抹曉煙籠芍藥，一泓秋水浸芙蓉。神遊蓬島三千界，夢繞巫山十二峰。誰把棋聲驚覺後，起來香汗濕酥胸。」

　　張得之，怒其輕薄，遂深居不出。久之，偁悒悒而歸。最後偁之友福清林鴻道過其居，留宿東鄰。適見張焚香庭前，因託鄰嫗投之詩曰：

　　「桂殿焚香酒半醒，露華如水點銀屏。含情慾訴心中事，羞見牽牛織女星。」

張捧詩為之啟齒，援筆而答曰：

　　「梨花寂寂鬥嬋娟，銀漢斜臨繡戶前。自愛焚香消永夜，從來無事訴青天。」

　　嫗持詩賀鴻曰：「張娘子自束髮以來，持詩求通者無慮數十，曾未揮答，僅見此耳。」鴻亦大喜過望，因使嫗通慇懃。越月餘，始獲命。鴻遂舍於其家，以外室處之。定情之夕，鴻作詩曰：

　　「雲娥酷似董嬌嬈，每到春來恨未消。誰道蓬山天樣遠，畫闌咫尺是紅橋。」

張詩曰：

　　「芙蓉作帳錦重重，比翼和鳴玉漏中。共道瑤池春似海，月明飛下一雙鴻。」

自是唱和推敲，情好日篤。

　　王偁聞其事，即盛飾訪鴻，求張一見。張愈自匿。鴻謂張曰：「卿獨不聞龐公之妻，拜司馬德操乎？」張曰：「以吾之不可，學柳下惠之可。」於是鴻不能強。偁乃密賂侍者，潛窺室內。見鴻適與張狎，因作《酥乳》、《雲鬢》二詩以戲之。《酥乳》詩曰：

　　「一雙明月貼胸前，紫禁葡萄碧玉圓。夫婿調疏綺窗下，金莖幾點露珠懸。」

《雲鬢》詩曰：

　　「香鬟三尺綰芙蓉，翠聳巫山雨後峰。斜倚玉牀春色去，鴉翎蟬翼半蓬鬆。」

　　張愈恚怒。偁知其意，乃挽鴻游三山。越數日，鴻絕裾逃歸。夜至所居，張方倚橋而望。鴻作詩曰：

　　「溶溶春水漾璚瑤，兩岸菰蒲長綠苗。幾度踏青歸去晚，卻從燈火認紅橋。」

其二曰：

　　「素馨花發暗香飄，一朵斜簪近翠翹。寶馬來歸新月上，綠楊影裡倚紅橋。」

其三曰：

　　「玉階涼露滴芭蕉，獨倚屏山望斗杓。為惜碧波明月色，鳳頭鞋子步紅橋。」

　　張屬而和曰：

　　「桂輪斜落粉樓空，漏水丁丁燭影紅。露濕暗香珠翠冷，赤闌橋上待歸鴻。」

其二曰：

　　「橋畔千花照碧空，美人遙隔水雲東。一聲寶馬嘶明月，驚起沙汀幾點鴻。」

其三曰：

　　「草香花暖醉春風，郎去西湖水向東。斜倚石闌頻悵望，月明孤影笑飛鴻。」

　　後一年，鴻有金陵之游，乃作《大江東》一闋留別，曰：

　　「鍾情太甚，人笑我，到老也無休歇。月露煙雲多是恨，況與玉人離別。軟語叮嚀，柔情婉戀，鎔盡肝腸鐵。歧亭把酒，水流花謝時節。應念翠袖籠香，玉壺溫酒，夜夜銀屏月。蓄喜含嗔多少態，海岳誓盟都設。此去何之，碧雲春樹，合晚翠千疊。圖將羈思，歸來細與伊說。」

張亦依韻賦別，曰：

　　「鳳凰山下，玉漏聲，恨今宵容易歇。一曲陽關歌未畢，棲鳥啞啞催人別。含怨吞聲，兩行珠淚，漬透千里鐵。柔腸幾寸，斷盡臨歧時節。還憶浴罷畫眉，夢回攜手，踏碎花間月。漫道胸前懷荳蔻，今日總成虛設。桃葉渡頭，河冰千里，合凍雲疊疊。寒燈旅邸，熒熒與誰閒說。」

　　又明年，鴻寄《摸魚兒》一闋，絕句七首。其詞曰：

　　「記得紅橋，少年遊冶，多少雨情雲緒。金鞍幾度歸來晚，笑靨相迎朱戶。斷腸處，半醉微醒，燈暗夜深語。問情幾許？情應似吳蠶吐繭，撩亂千萬縷。別離處，淡月乳鴉啼曙。淚痕深，紅袖污，深懷遐想何年了，空寄錦囊佳句。春欲去，恨不得，長纓繫日留春住。相思最苦。莫道不消魂，衷腸鐵石，涕淚也如雨。」

其詩曰：

　　「女螺江上送蘭橈，長憶春纖折柳條。歸夢不知江路遠，夜深和月到紅橋。」

其二曰：

　　「驪歌聲斷玉人遙，孤館寒燈伴寂寥。我有相思千點淚，夜深和雨滴紅橋。」

其三曰：

　　「殘燈暗影別魂消，淚濕鮫人玉線綃。記得雲娥相送處，淡煙斜月過紅橋。」

其四曰：

　　「春衫初試淡紅綃，寶鳳搔頭玉步搖。長記看燈三五夜，七香車子度紅橋。」

其五曰：

　　「一襟擁恨怨魂消，閒卻鳴鸞白玉簫。燕子不來春事晚，數株楊柳暗紅橋。」

其六曰：

　　「傷春雨淚濕鮫綃，別雁離鴻去影遙。流水落花多少恨，日斜無語立紅橋。」

其七曰：

　　「綺窗別後玉人遙，濃睡才醒酒未消。日午捲簾風力軟，落花飛絮滿紅橋。」

　　先是，張自鴻去後，獨坐小樓，居常鬱鬱無聊。及鴻詩詞至，遂感念成疾，不數月而卒。無何，鴻歸，遽往訪之。道中作詩曰：

　　「三千客路動行鑣，遠別歸來興欲飄。只恐鳳樓人待久，玉鞭催馬上紅橋。」

　　及至紅橋，聞張已卒，失聲號絕。徬徨之際，忽見牀頭玉佩玦懸一緘，拆之，有《蝶戀花》一闋及七絕句。其詞曰：

　　「記得紅橋西畔路，郎馬來時，繫在垂楊樹。漠漠梨雲和夢度，錦屏翠幙留春住。」

　　其詩曰：

　　「牀頭絡緯泣秋風，一點殘燈照藥叢。夢吉夢凶都不定，朝朝望斷北來鴻。」

其二曰：

　　「井落金瓶信不通，雲山渺渺暗丹楓。輕羅暗濕鴛鴦冷，閒聽長宵嘹唳鴻。」

其三曰：

　　「寂寂香閨枕簟空，滿階秋雨落梧桐。內家不遣園陵去，音信何緣寄塞鴻。」

其四曰：

　　「玉箸雙垂滿頰紅，關山何處寄書筒。綠窗寂寞無人到，海闊天高怨落鴻。」

其五曰：

　　「衾寒翡翠怯秋風，郎在天南妾在東。相見千回都是夢，樓頭長日妒雙鴻。」

其六曰：

　　「半簾明月影瞳瞳，照見鴛鴦錦帳中。夢裡玉人方下馬，恨他天外一聲鴻。」

其七曰：

　　「一南一北似飄蓬，妾意君心恨不同。他日歸來也無益，夜臺應少係書鴻。」

　　鴻得詩詞，悲感哀恨，殆不勝情。因賦物詩曰：

　　「柔腸百結淚懸河，瘞玉埋香可奈何！明月也知留佩玦，曉來長想畫青蛾。仙魂已逐梨雲夢，人世空傳薤露歌。自是忘情惟上智，此生長抱怨情多。」

　　王偁亦以詩哭之，曰：

　　「濕雲如醉護輕塵，黃蝶東風滿四鄰。新綠只疑銷曉黛，落紅猶記掩歌唇。舞樓春去空殘日，月榭香飄不見人。欲覓梨雲仙夢遠，坐臨芳沼獨傷神。」

　　自後鴻每再過紅橋，輒為之歎悒累日。

　　張璧娘

　　林生子真，讀書烏石山房，往返里巷間。有一姝，素服淡妝，倚門露半面曰：「徐徐行，誰氏郎君耶？」林愕然大驚，且口噤，猝無可語，行道之人復沓至，目招而過之。陽顧侍兒言他事，侍兒心知微指，志其居。歸，令復往通慇懃。因訪鄰嫗，知為張璧娘。

　　張璧娘者，良家女也，於歸半歲夫亡。璧娘光麗豔美，妖冶動人。里中少年聞其新寡，競委幣焉，張皆不受。獨竊從戶窺林，心悅而好，恐不得當也。張所居後即山，山後折而數十步即林讀書處。張即期以旦日踏青來會。當是時，載酒游者，趾相錯也。張出，適與諸游者會。諸游者薄而觀之，林亦混其中，各自引嫌，不交一語而歸。林鬱鬱不自得，乃賦詩云：

　　「秋波頻轉瞥檀郎，脈脈低回暗斷腸。只為旁人羞不語，縞衣飄渺但聞香。」

　　張所居妝臺之上，又有復閣枕山麓，甚秘。先是，林遣侍兒至張所，張陰教置之。是夕，張使侍婢引林匿復閣中。夜靜，張篝燈至，遂為長夜之歡。平明，林從山麓而出。如是者累月。而張亦時詣林讀書山房，謔浪綢繆，無所不至。

　　無何，林移家臨汀，就父公署。臨別之夕，不復與言，但與張極歡痛飲而已。明日，登車逕去。久之，張始知林去遠，忽忽若有亡。又以林去不為一言，輕負其德，感想懊恨，遂成沉痾。因為詩一章以寄林，云：

　　「黃消鵝子翠消鴉，簟拂層波帳九華。裙帛褪來腰束素，釧金鬆盡臂纏紗。牀前弱態眠新柳，枕上回鬟壓落花。不信登牆人似玉，斷腸空盼宋東家。」

　　林得詩，始知張病，惟日飲泣而已。因覓入會城者，附書問起居，且與為約。而張於數日前死矣。使者歸，言其狀，林失聲投地，幾不自勝。因作悼亡二絕云：

　　「有客何來自越城，聞君去伴董雙成。相期總在瑤池會，不向人間哭一聲。

　　潘岳何須賦悼亡，人間無驗返魂香。更憐三載窮途淚，猶灑秋風一萬行。」

　　明年，林自臨汀歸閩，逡巡過張所居，塵網妝樓，燕鳴故壘，而張已埋玉西郊矣。林自是不復讀書舊館，復賦感舊詩二章，曰：

　　「落梅到地夜無聲，㡘掛空階碎月明。徒倚朱闌人不見，雙懸清淚聽寒更。

　　梅花歷落奈愁何，夢裡朱樓掩淚過。記得去年今夜月，美人吹入笛聲多。」

　　璧娘素善音，而尤善吹簫。往詣林書房，曾倚梅三弄，故林詩及之。

　　楊幽妍

　　幽妍，小字勝兒。生母劉行一，在南院負豔聲，早歲落籍，去嗣陳氏。陳之姨董四娘，挈往金閶，習吳語，遂善吳歈。董笑曰：「是兒甫八歲，如小燕新鶯，不知誰家郎有福，死此雛手。」陳歿，撫於楊媼。媼奇嚴，課書，課繡，課彈棋，妙有夙解，不督而能。女兄弟多方狡獪，嘲弄哈侮，終不能勾其一粲也。庚申，楊媼避難吳越，載幽妍與俱，年已破瓜矣。薄倖難嫁，有心未逢，俯首叩膺，形於詠歎。

　　一日，遇張聖清於秀林山之屯雲館，郡妓滿前，席糾無主。獨幽妍兀坐匡牀，旁無轉矚，掠鬟舐袖，笑而不言。私禱曰：「儂得偶此生，死可矣！」聖清才高筆雋，骨采神恬，造次將迎，綢繆熨帖，人莫覺其為廉察使子也。舟中載圖史弘索，悉付小青衣排當。小青衣能射主人意中事，兼工竹肉。聖清曰：「此西方迦陵鳥」，以迦陵呼之。每攜入竹嶼花溪，遞作新弄。而最不喜平康狹邪之游，謂此輩正堪與須頭奴、大腹長鬣賈相徵逐，豈容邪魔入我心腑。至是幽妍目成者久之，明日遂合鏡於舟次焉。於時溽暑，晝則布席長林，暮則移橈別渚。疏簾清簟，縈繞茶煙；翠管朱弦，淋漓酒氣。幽妍自謂十五歲以前，未嘗經此韻人韻事。即聖清亦曰：「世豈有閨中秀、林下風，具足如勝兒者乎！」昵熟漸久，絕不角勁語媟詞，兩人交相憐，亦復交相重。曰：「吾曩過秀州，草庵外聞老尼經聲，躍然抱出世之想。自慚絆縛，不能掣鞴奮飛。今睨君串珠纏臂，持戒精嚴，同心如蘭，願言倚玉。十年不死，請事空王。宿羽流螢，實聞此語。」聖清飲涕而謝之。

　　七月，應試白下，幽妍送別青溪。注盼捷音，屈指歸信，並爾杳然。及重九言旋，而幽妍先驅渡江去矣。自此低迷憔悴，瘵疾轉深，腰減帶圍，骨見衣表。王脩微謂友人曰：「吾生平不解相思病何許狀，亦不識張郎何許人。今見楊家兒大可憐，始知張郎能使人病，病者又能願為張郎死，更不顧立枯為人臘矣。」聖清聞之，遣急足往視。幽妍開緘捧藥，涕泗泛濫。媼凶忍，閉絕魚雁，消息不通。幽妍典簪珥賂侍兒，屬桃葉渡閔老作字，以達意焉。扃鐍斗室，不見一人，即王孫貴游剝啄者，指刀繩自矢而已。媼卞怒益甚，撾詈無人理，取死數四，救而復甦，不得已復載之東來。聖清偵狀，義不負心。有俠客徐內史，就中為調人，彈壓悍媼，無得故懸高價，殺此鐵石兒。媼唯唯。聖清乃納聘，迎為少婦。稽首廉察公，逡巡如女士，且覬宜男，弗詰責也。比入室，病甚，猶強起薰香浣衣，劈箋滌硯。聖清手書唐人百絕句授之，讀皆上口，又雅能領略大義，每環回離腸斷魂之句，掩抑不自勝，真解語花也。病中解脫，了無怖容，佛號喃喃，手口頗相續。忽索鏡自照，不覺拍幾慟哭曰：「勝兒薄命，遂止於斯。」又好言謂聖清曰：「君自愛，切勿過為情癡，旁招訶笑。妾如有知，當轉男子身以報君耳！」又曰：「妾命在呼吸，偃大人新宅不祥，盍移就郡醫療之？」歲逼除夕，聖清歸侍椒觴，別去。幽妍惙惙喘益促。侍兒問有何語傳寄郎君，但瞪目捶胸不復成聲矣。蓋壬戌臘月二十七日也。聖清奔入城，且號且含斂，延僧脩懺，撤葷血者兼旬。選地於龍華裡葬焉。結茅庵，祀文佛如來，償其始願。雕刻紫檀主，置座隅，或懷之出入衣袖衾裯間。食寢必祝，祝必啼，未幾亦病死。

　　居士曰：「瑯玡王伯輿終當為情死。乃知生而不死，死而復生者，俱非情之至也。」

　　顏令賓

　　顏令賓居南曲中，舉止風流，好尚甚雅，亦頗為時賢所厚。事筆硯，有詞句。見舉人盡禮祗奉，多乞歌詩，以為留贈，五彩箋常滿箱篋。後疾病且甚。值春暮，景色晴和，命侍女扶坐於砌前，顧落花而長歎數四。因索筆題詩云：

　　「氣餘三五喘，花剩兩三枝。話別一樽酒，相邀無後期。」

　　因教小童曰：「為我持此出宣陽親仁已來，逢見親第郎君及舉人，即呈之云：『曲中顏家娘子將來，扶病奉候郎君。』」因令其家設酒果以待。逡巡至者數人，遂張樂歡飲。至暮，涕泗交下曰：「我不久矣，幸各制哀輓以送我。」初，其家必謂求賻，送於諸客，甚喜。及聞其言，頗慊之。及卒，將瘞之日，得書數篇。其母拆視之，皆哀輓詞也。母怒，擲之於街中，曰：「此豈救我朝夕也！」

　　其鄰有劉駞駞，聰爽能為曲子詞。或云嘗私於令賓。因取哀詞數篇，教挽柩前同唱之，聲甚悲愴。是日瘞於青門外。或有措大逢之，他日召駞駞使唱，駞駞尚記其四章。一曰：

　　「昨日尋仙子，轜車忽在門。人生須到此，天道竟難論。客至皆連袂，誰來為鼓盆。不堪襟袖上，猶印舊眉痕。」

二曰：

　　「殘春扶病飲，此夕最堪傷。夢幻一朝畢，風花幾日狂。孤鸞徒照鏡，獨燕懶歸梁。厚意那能展，含酸奠一觴。」

三曰：

　　「浪意何堪念，多情亦可悲。駿奔皆露膽，麏至盡齊眉。花墜有開日，月沉無出期。寧言掩丘後，宿草便離離。」

　　四曰：

　　「奄忽那如此，夭桃色正春。捧心還動我，掩面復何人。岱岳誰為道，逝川寧問津。臨喪應有主，宋玉在西鄰。」

　　自是盛傳於長安，挽者多唱之。或詢駞駞曰：「宋玉在西，莫是你否？」駞駞哂曰：「大有宋玉在。」

　　于季女

　　元于秀女，臨海儒家女也。有容德，善屬文，贅水宗道。月餘，宗道愧己不若，輒辭歸，閉門讀書，久不之。余裁詩五章招之。一章云：

　　「妾誰怨兮薄命，一氣孔神兮化生若甑。春山娟兮秋水淨，秉貞潔兮妾之性，聊復歌兮違遣興。」

二章云：

　　「夜夢兮食梨，命靈氛兮與余占之。曰『行道兮遲遲』，斂角枕兮粲如，風動帷兮心悲。」

三章云：

　　「雲黯黯兮雪飛刺，夫子介兮如石。苦復留兮不得，望平原兮太息，涕泗橫兮沾臆。」

四章云：

　　「送子去兮春樹青，望子來兮秋樹零。樹有枝兮枝有英，我胡為兮煢煢，子在此兮山城。」

五章云：

　　「織女兮牛郎，豈為化兮為參商，欲經渡兮河無梁。霜露侵襲兮病偃在牀。嗟嗟夫子兮誰與縫裳？」

　　宗道卒不聽。忽夢于來訣曰：「妾委蛻矣，子盍送我。」既而訃至。宗道未幾悲死。

　　馮愛生

　　龍子猶《愛生傳》云：愛生非吳產，亦不審誰姓，年十四，或鬻於金閶之馮嫗家。馮累世為青樓冠。而吳語一時呼某姬曰某生，故曰馮愛生也。嫗產四女，皆名姬，而季名喜者尤著。四姬以次適人，嫗意亦怠。而其婦八娘子主家，新寡，得愛生女之。

　　生美而慧，居半歲，能操吳音，逾年名大噪。洪飲善謔，間侑酒者，僉謂不迎生不歡。同輩多忌其談鋒，然竟無以中。而生亦志厭風塵，日求得有心人而事之。第有心矣，力或不逮；其力饒者，又或無當生意。以故對客，每悒悒失態，輒呼巨白自澆，取醉而已。

　　邑子丁仲，與生善，謀破產納生，事久不就。而生益內窘，時時病。八娘子亦厭之。乃匆匆適茸城公子，非其志也。公子得生不甚憐重，生愈不堪，病日甚，乃復還馮。未幾死。死之日，年才十九。嗚呼，紅顏薄命，曾有如愛生者乎！十四未知名，十九病死，中間衣錦食甘，選勝而游，剪紅浮白，謔浪笑傲於王孫公子之場者，才三四年耳。以生之風調，更得從容旬載，庶幾一遇，可畢此生無憾。即不然，而效彼蚩蚩者流，安意風塵，而無遠志，則此三四年者，亦可稍占人生萬一之娛。而不幸早慧，洞識青樓風波之惡，故汲汲求事有心人，不得，以致銜鬱以死。悲夫！雖然，男兒薄倖，有力者甚焉。即假生數年，猶未必遂生之志，徒多苦生耳。然則天之縱生以慧者，適以禍生；而其嗇生以壽者，安知非憐生而脫之也。於生又何悲哉！生既殯厝於郊外，久不葬。丁仲謀醵錢市穴，而洞庭計無功年少樂義，與生亦有舊，余偶為言，無功毅然倡之，因得金若干。仍付其家，使易容棺地於某所，以某月日入土。知其事者，咸白衣冠送之。嗚呼！宋詞人柳七不得志於時，落魄以死，賴諸名妓醵錢而葬。今愛生不葬於妓家，而葬於吾黨，所以報也。則吾又安知今之所謂愛生者，非即宋之諸名妓中人乎？而封此一坏土，以俟後之好事者，憐之弔之，志之銘之，亦庶幾與樂游原柳七墓並傳不朽矣。

　　永康公主

　　唐主李昪受吳主禪，奉為讓皇。璉，讓皇長子也。先主封璉中書令、池州刺史。將赴上京，卒於池口舟中，年十九歲。初，先主第四女，璉納之為妃。賢明溫淑，容範絕世。及禪代，封永康公主。聞有人呼公主，則嗚咽流涕，辭不願稱。宮中為之慘戚。璉卒，永康公主身穿縞素，斥去容飾，不茹葷血，惟誦佛書，但自稱未亡人，朝夕焚香對佛。自誓曰：「願兒生生世世莫為有情之物。」居延和宮，年二十四歲，無疾坐亡。凡五夕，光如剪練長丈餘，自口而出。至殮，溫軟如生。先主悼痛，詔李建勳刻碑宮中，紀其異焉。

　　劉令嫺

　　劉令嫺，孝綽之第三妹也。孝綽三妹並有才學，而令嫺文尤清拔。適東海徐悱。悱為晉安郡，喪還建業，令嫺為文以祭，云：「惟君德爰禮智，才兼文雅，學比山成，辯同河瀉。明經擢秀，光朝振野。調逸許中，聲高洛下。舍潘度陸，超終邁賈。二儀既肇，判合始分，簡賢依德，乃隸夫君。外治徒奉，內佐無聞，幸移蓬性，頗習蘭薰，式侍琴瑟，相酬典墳。輔仁難驗，神情易促，雹碎春紅，霜雕夏綠，躬奉正衾，親觀啟足，一見無期，百身何贖。嗚呼哀哉！生死雖殊，情親猶一，敢遵先好，手調姜橘。素俎空乾，奠觴徒溢。昔奉齊眉，異於今日。從軍暫別，正思樓中，薄游失返，尚比飛蓬，如當此訣，永痛無窮，百年何幾，泉穴方同。」父勉本欲為哀詞，及見此文，乃擱筆。

　　李易安

　　宋李易安，名清照，濟南李格非之女。適趙挺之子明誠為妻。明誠字德甫。在太學時，每朔望告謁，出質衣，取半千錢，步入相國寺，市碑文果實歸，相對咀嚼展玩。有持徐熙《牡丹圖》求錢二十萬，留信宿，計無所得，卷還之，夫婦相向惋悵者數日。及連守兩郡，竭俸入以事鉛槧。每獲一書，即日勘校裝輯。得名畫、彝器，亦摩玩舒卷，指摘疵病，盡一燭為率。故紙札精緻，字畫全整，冠於諸家。每飯罷，坐「歸來堂」烹茶，指堆積書史，言某事在某書某卷第幾葉第幾行，以中否勝負為飲茶先後。中則舉杯大笑，或至茶覆懷中，不得飲而起。靖康中，遭虜亂奔徙，所蓄漸散盡。未幾，明誠病死。易安為文以祭曰：「白日正中，歎龐翁之機捷。堅城既墮，憐杞婦之悲深。」後再適張汝舟，未幾反目。有啟與綦處厚云：「猥以桑榆之晚景，配茲駔儈之下材。」侍者無不笑之。有《漱玉集》三卷行於世。其《聲聲慢》一詞尤婉妙。詞云：

　　「尋尋覓覓，冷冷清清，淒悽慘慘戚戚。乍暖還寒時候，最難將息。三杯兩盞淡酒，怎敵他晚來風急！雁過也，正傷心，卻是舊時相識。滿地黃花堆積，憔悴損，如今有誰堪摘？守著窗兒，獨自怎生得黑！梧桐更兼細雨，到黃昏，點點滴滴。這次第，怎一個愁字了得！」

　　江道行曰：「自古夫婦擅朋友之勝，無如易安、德甫者。佳人才子，千古絕唱。汝舟之適，不蛇足耶！文君忍恥，猶云具眼相憐。易安乃逐水桃花之不若矣！」

　　李弄玉

　　唐李弄玉，會稽人，家住若耶溪。從夫入函關，每以山水花木為娛。夫卒於旅，弄玉扶櫬東歸，過三鄉，題《哀憤》詩於壁云：

　　「昔逐良人西入關，良人身歿妾空還。謝娘衛女不相見，為雨為雲歸舊山。」

後書「二九子，為父後，玉無瑕，弁無首，荊山石，往往有。」按：二九十八，木字也。子為父後，木下子，李字也。玉無瑕，去其點也。弁無首，存其廾也。王下廾，弄字也。荊石多韞玉。合之是「李弄玉」三字也。以筆墨非婦女事，故隱之。

　　薛宜僚

　　薛宜僚，會昌中為士庶子，充新羅冊贈使。由青州泛海，船頻阻惡風雨，至登舟，卻漂回，泊青州，郵傳一年。節度烏漢貞加禮焉。有籍中飲妓段東美者，薛頗屬情。連帥置於驛中。是春，薛發日，祖筵，嗚咽流涕。東美亦然。乃於席上留詩曰：

　　「阿母桃花方似錦，王孫草色正如煙。不須更向滄溟望，惆悵歡娛恰一年。」

　　薛到外國，未行冊禮，旌節曉夕有聲，旋染疾。謂判官苗田曰：「東美何故頻見夢中乎？」數日而卒。苗攝大使行禮。薛旅櫬回及青州，東美乃請告至驛，素服拜奠，撫柩哀號，一慟而絕。

　　薄少君

　　薄少君，婁東秀士沈承妻也。承字君烈，有雋才而夭。薄為詩百首悼之。及期，少君亦逝。今錄其六云：

　　「濁世何爭頃刻光，人間真壽有文章。君文自可垂天壤，翻笑起翁是夭亡。

　　一片冰心白日寒，由他獰鬼狀千般。相傳地府威儀肅，莫作新詩謔冥官。

　　惜福持齋器不盈，清脩何反促前程。冥途業鏡如相照，照出枯腸菜幾莖。

　　痛飲高談讀異文，回頭往事已如雲。他生縱有浮萍遇，政恐相逢不識君。

　　他人哭我我無知，我哭他人我則悲。今日我悲君不哭，先離煩惱是便宜。

　　饑腸寒骨儒非易，飾面違心在更難。地上有身無放處，不知地下可相安？」


　　以下再生不果


　　李仲文女

　　晉時武都太守李仲文，在郡喪女，年十八，權假葬郡城北。有張世之代為郡。世之男字子長，年二十，侍從在廨中。夢一女，年可十七八，顏色不常，自言「前府尹子，不幸早亡，會今當更生。心相愛樂，故來相就」

　　。如此五六夕，忽然晝見，衣服薰香殊絕。遂為夫婦，寢息。衣皆有袴，如處女。後仲文遣婢視女墓，因過世之婦相問，入廨中，見此女一隻履在子長牀下。取之，啼泣呼言發塚。歸以示，仲文驚愕。遣問世之：「君兒何由得亡女履耶？」世之呼問兒，具陳本末。李、張並謂可怪。發棺視之，女體已生肉，顏姿如故，惟右腳有履。子長夢女曰：「我本得生。今為所發，自爾之後遂死，肉爛不得生矣。萬恨之心，當復何言。」泣涕而別。出《法苑珠林》。

　　女之精誠，且能示形於所歡，而不能通夢於父母，自取發掘何耶！

　　談生

　　談生者，年四十無婦，常感奮讀書經。夜半，有女子，年可十五六，姿顏服飾天下無雙，來就生為夫婦。自言：「我與人不同，勿以火照我也。三年之後方可照。」為夫妻，生一兒，已二歲。不能忍，夜伺其寢後，盜照視之。其腰以上，生肉如人，腰下但有枯骨。婦覺。遂言曰：「君負我！我垂生矣，何不能忍一歲，而竟相照也。」生辭謝，涕泣不可復止。云：「與君雖大義永離，然顧念我兒。若貧不自偕活者，暫隨我去，當遺君物。」生隨之去，入華堂室宇，器物不凡。以一殊袍與之曰：「可以自給。」裂取生衣裾留之而去。後生持袍詣市，睢陽王家買之，得錢千萬。王識之曰：「是我女袍，此必發墓。」乃取拷之，生具以實對。王猶不信，乃視女塚，塚完如故。發視之，果棺蓋下得衣裾。呼其兒，正類王女。王乃信之，即禮談生以為王婿，表其兒為侍中。

　　情史氏曰：「缺陷世界，可憾實繁，況男女私願，彼亦有不可告語者矣。即令古押衙、許虞候精靈不泯，化為氤氳大使，亦安能嘿嘿而陰洽之乎！賦情彌深，蓄憾彌廣，固其宜也。從來佳人才子，難於湊合。朱淑寫恨於斷腸，非煙溢情於錦袋。有心者憐之，幸而遇矣，而或東舍徒窺，西廂未踐，交眉送恨，賡句聯愁，一刻關心，九泉銜怨，與其不諧，不如不遇耳！又，幸而諧矣，而或牆蔓偶牽，原非連理，清風明月，悵然各天，絮語嬌歡，終身五內，則又不如不諧者，鏡花水月，猶屬幻想之依稀也。又，幸而花植幽房，劍歸烈士，兩情相喻，永好勿諼，而或芝草先枯，彩雲易散，紅顏頓萎，白首何堪，剩粉遺琴，徒增浩歎，則又似不若飛鳥天邊，任爾去來無定處；春風別院，不知搖落幾枝花。痛癢縱非隔膚，猶不至摧肝觸肺耳！嗟，嗟！無情者既比於土木，有情者又多其傷感，空門謂人生為苦趣，誠然乎，誠然乎！」




第十四卷

　　情仇類

　　以下阻婚


　　王嬌

　　申純，字厚卿，祖汴人也。隨父寓成都。天姿卓越，傑出世表。宣和間，薦而不第，歸，鬱鬱不自勝。家居月餘，因適鄰郡，謁母舅王通判。舅引生至中堂拜妗。因呼其子善父出拜，年七歲矣。再命侍女飛紅呼嬌娘來，良久，飛紅附耳語妗，以嬌未經妝為言。妗怒曰：「三哥家人也（生第三。），出見何害！」生聞之，因曰：「百一姐（嬌第百一。）無他故，姑俟何如？」妗因笑曰：「適方出浴，未理妝耳。」又令他侍女促之。頃刻，嬌自左掖出拜。雙鬟綰綠，色奪圖畫中人，硃粉未施，而天然殊瑩。生見之，不覺自失。敘禮竟，嬌因立妗右。生熟視，目搖心蕩，不自禁制。妗笑曰：「三哥遠來勞苦，宜就舍少息。」因室之於室之東，去堂二十餘步。生歸館後，功名之心頓釋，日夕惟慕嬌娘而已。舅、妗皆以生久不相見，款留備至。生亦幸其相留，冀得乘間致款曲於嬌也。平常出入舅家，周旋堂廡，雖時與嬌晤，未敢妄語相及。久之，察其動靜，言笑舉止如有疑猜不定之狀，知其賦性特甚也。求所以導情，而未能得便。

　　一夕，嬌晚繡紅窗下，倚牀視荼花，久不移目。生輕步踵其後，嬌不知也，因浩然長歎。生低聲問曰：「爾何歎也，將有思乎？」嬌不答，良久乃曰：「兄何自來此？日晚矣，春寒逼人，兄覺之乎？」生知嬌以他辭相拒，因應曰：「春寒固也。」嬌正視，逡巡引去，生亦歸舍。自後時同歌笑，生言稍移邪，嬌則凝袂正色，若不可犯。生以為嬌年幼不諳情事，因不介意。

　　一日，舅有他甥至，開宴，申生預坐。酒半，妗起酌酒勸他甥，因及生，生辭。妗曰：「子量素洪，獨不能一開懷乎？」生言：「失志功名，且病久，不復能飲。」妗未答，嬌參語曰：「三兄似不任酒力矣！姑止此。」妗乃輟觴退步，酌酒勸舅。申生之前，燭燼長而暗。嬌促步至燭前，以手彈燭，因流視語生曰：「非妾，則君醉甚矣！」生謝曰：「此恩當銘肺腑。」嬌微笑曰：「此乃恩乎？」語未畢，妗因索水滌觴，嬌乃引去。自此生復留意。

　　一夕，嬌獨坐於堂側惜花軒內，生偶至，見嬌憑闌無語。時花檻中有牡丹數本，欲開未開。生還取筆，揮二絕以戲之曰：

　　「亂惹祥煙倚粉牆，絳羅輕卷映朝陽。芳心一點千重束，肯念憑闌人斷腸。嬌姿質豔不勝春，何意無言恨轉深。惆悵東君不相顧，空留一片惜花心。」

　　嬌得詩，巡簷展誦未畢，忽聞妗語，嬌乃藏之袖間趨歸堂中。生悵恨，殆無以為懷，因作一絕，題於堂西之綠窗上。詩曰：

　　「日影縈階睡正醒，篆煙如縷午風平。玉簫吹盡霓裳調，誰識鶯聲與風聲。」

　　後二日，舅他出。嬌窺生不在，直入臥室，見西窗題句，躊躇玩味，知生之屬意有在，乃濡筆和韻以寄意焉。詩曰：

　　「春愁壓夢苦難醒，日迥風微漏正平。魂斷不堪初起處，落花枝上曉鶯聲。」

　　生歸，見嬌所和詩，願得之心逾於平常。然言語相挑，或對或否，乍昵乍違，莫測其意。

　　一日，舅、妗開宴，自午至暮。酒散，舅、妗起歸舍，生獨危坐堂中，欲即外舍。俄而嬌至筵所，抽左髻鈿釵，勻博山，理餘香。生因曰：「夜分人寢矣，安用此？」嬌曰：「香貴長存，安可以夜深棄之。」生曰：「篆灰有心足矣！」嬌不答，乃行近堂階，開簾仰視，月色如晝。因呼侍女小慧，畫月以記。乃顧生曰：「月至此，夜幾許？」生亦起下階，瞻望星漢，曰：「織女將斜，夜深矣。」因曰：「月白風清，如此良夜何！」嬌曰：「東坡鍾情何厚也！」生曰：「情有甚於此焉，可以此誚東坡也！」嬌曰：「於我何獨無之？」生曰：「誠然，則佳句所謂『壓夢』者，果何物而『苦難醒』乎？」言情頗狎，嬌因促步下階，逼生曰：「凡謂織女銀河何在也？」生見嬌之驟近，恍然自失，未及即對，俄聞戶內妗問嬌寢未，嬌乃遁去。

　　次日，生追憶昨夕之事，自疑有獲。然每思遇事多參商，愈不自足。乃作《減字木蘭花》詞以記之。曰：

　　「春宵陪宴，歌罷酒闌人正倦。危坐中堂，倏見仙娥出洞房。博山香燼，素手重添銀漏永。織女斜河，月白風清良夜何。」

　　次日晨起，生入揖妗。既出，遇嬌於堂西小閣中。嬌時對鏡畫眉未終，生近前謂之曰：「蘭煤燈燼耶，燭花也。」嬌曰：「燈花耳，妾用意積之。」生曰：「願以一半丐我書家信。」嬌令生分半，生舉手油污其指，因請嬌曰：「子宜分贈，何重勞客耶？」嬌曰：「既許君矣，寧惜此。」遂以指抉煤之半以贈生，因牽生衣拭指污處，曰：「緣兄得此，可作無事人邪？」生笑曰：「敢不留以為質。」嬌因變色曰：「妾無他意，君何戲我！」生見嬌色變，恐妗知之，因趨出，珍藏所分之煤於枕中，因作《西江月》詞以記之，曰：

　　「試問蘭煤燈燼，佳人積久方成。慇懃一半付多情，油污不堪自整。妾手分來的的，郎衣拭處輕輕。為言留取表深誠，此約又還未定。」

　　自後生心搖蕩特甚，不能頃刻少置。伏枕對燭，夜腸九回，思欲履危道以實嬌心而未獲。

　　一日，暮春小寒，嬌方擁爐獨坐。生自外折梨花一枝入來，嬌不起顧生。生乃擲花於地，嬌驚視，徐起以手拾花，詢生曰：「兄何棄擲此花也？」生曰：「花淚盈暈，知其意何在，故棄之。」嬌曰：「東皇故自有主，夜屏一枝以供玩好足矣，兄何索之深也？」生曰：「已荷重諾，無悔。」嬌笑曰：「將何諾？」生曰：「試思之。」嬌不答，因謂生曰：「風差勁，可坐此共火。」生欣然即席，與嬌偶坐，相去僅尺餘。嬌因撫生背曰：「兄衣厚否？恐寒威相逼也。」生恍然曰：「能念我寒，不念我斷腸耶！」嬌笑曰：「何事斷腸？妾當為兄謀之。」生曰：「無戲言。我自遇子之後，魂飛魄揚，竟夕不寐，汝方以為戲，足見子之心也。予每見子言語態度，非無情者。及予言深情味，則子變色以拒我，諒孱繆之跡，不足以當雅意。一言之後，余將西騎矣！子無苦戲我。」嬌因慨然良久，曰：「君疑妾矣，妾敢無言。妾知兄心舊矣，豈敢固自鄭重以要君也。第恐不能終始，其如後患何？妾亦數月來諸事不復措意，寢夢不安，飲食俱廢，君所不得知也。」因長吁曰：「君疑甚矣。異日之事，君任之。果不濟，當以死謝君。」生曰：「子果有志，則以策我。」嬌未及答，俄然舅自外至，生因起出迎舅。嬌乃返室，不可再語。

　　又越兩日，生凌晨起，攬衣向堂西綠窗內而立，背面視井簷。不知此時嬌亦起，在隔窗內理妝矣。生誦東坡詩曰：

　　「為報鄰雞莫驚覺，更容殘夢到江南。」

嬌聞之，自窗內呼生曰：「君有鄉間之念乎？」生因窺窗語嬌曰：「衷腸斷盡，惟有歸耳！」嬌曰：「君果誕妾邪。既無意於妾，何前委罪之深也？」生因笑曰：「予豈無意，第被子苦久矣。然則若何謀之？」嬌曰：「日間人眾，無可容計。東軒抵妾寢室，軒西便門達『熙春堂』，堂透荼䕷架，君寢室外有小窗，今日若晴霽，君自寢所逾外窗，度荼䕷架，至『熙春堂』下，此地人罕花密，當與君會也。」生聞之，欣然自得，惟俟日暮，得諧所願。至晚不覺暴雨大作，花陰浸潤，不復可期，生悵恨不已。因作《玉樓春》詞，以寫怏怏之懷。詞曰：

　　「曉窗寂寂驚相遇，欲把芳心深意訴。低眉斂翠不勝春，嬌轉櫻唇紅半吐。匆匆已約歡娛處，可恨無情連夜雨。枕孤衾冷不成眠，挑盡殘燈天未曙。」

　　生晨起，會嬌於妗所，因共至中堂，以夜所綴詞示之。嬌低聲笑曰：「好事多磨，理固然也。然妾既許君矣，當別圖之。」

　　是日，生侍舅從鄰家飲，至暮醉歸。且思嬌早間別圖之言，疑嬌之不復至也，又沉醉睡熟。嬌潛步至窗外，低聲呼生者數次，生不之覺，嬌悵恨而回。又疑生之誕己也，直欲要以盟誓。生剪縷發，書盟言於片紙付嬌。嬌亦剪髮設盟以復於生。雖極意慕戀，然終無便可乘。

　　一日，生收家書，以從父晉納粟，補閬州武職，以生便弓馬，取生歸侍行。嬌顧戀之極，作詩送行，詩曰：

　　「綠葉陰濃花正稀，聲聲杜宇勸春歸。相如千里悠悠去，不道文君淚濕衣。」

生得詩，和韻以復，詩曰：

　　「密幄重幃舞蝶稀，相如只恐燕先歸。文君為我堅心守，且莫輕拚金縷衣。」

生終以嬌「綠葉陰濃」之語為疑，又成一詞，寓《小梁州》以示嬌。詞云：

　　「惜花長是替花愁，每日到西樓。如今何況拋離去也，關山千里，目斷三秋。漫回頭。慇懃吩咐東園柳，好為管枝柔。又恐重來綠成陰也，青梅如豆，辜負梁州，恨悠悠。」

嬌知生之疑己，亦以《卜算子》詞復之，詞云：

　　「君去有歸期，千里須回首。休道三年綠葉陰，五載花依舊。莫怨好音遲，兩下堅心守。三只骰兒十九窩，沒個須教有。」

　　自後生從父以他故不果行，生居家，行住坐臥，飲食起居，無非為嬌興念，以致沉思成病。因託求醫，至舅家。數日，無便可乘與嬌一語，至於飲食俱廢。舅、妗為之皇皇，醫卜踵至，但云生功名失意，勞思所致，終不能知生之心。數日，病小愈。一日，舅出報謁，生因強步至外廡。方佇立，俄而嬌至生後。生駭然。嬌曰：「偶左右皆他往，妾得便，故來問兄之病。」生回顧無人，因前牽嬌衣，欲與語。嬌曰：「此廣庭也，十目所視，宜即兄室。」生與之俱，及門，忽雙燕爭泥墜前，嬌因捨生趨視。俄舅之侍女湘娥突至嬌前，嬌大駭，生乃引去。至暮，復會中堂，嬌謂生曰：「非燕墜則湘娥見妾在君室矣，豈非天乎！」

　　一日晚，嬌尋便至生室，謂生曰：「向日『熙春堂』之約，妾嘗思之，夜深院靜，非安寢之地。自前日之路觀之，足以達妾寢所。每夕侍妾寢者二人，今夕當以計遣去。小慧不足畏也。君至夜分時來，妾開窗以待。」生曰：「固善也，不亦危乎！」嬌變色曰：「事至若此，君何畏？人生如白駒過隙，復有鍾情如吾二人者乎！事敗當以死繼之。」生曰：「若然，予何恨乎！」是夜將半，生乃逾外窗，繞堂後數百步，至荼䕷架側，久求門不得。生頗恐，久之得路至『熙春堂』，堂廣夜深，寂無人聲。生大恐，因疾趨入，見嬌方開窗倚几而坐，衣紅綃衣，下白絲裳，舉首向月，若重有憂者，不知生之已至也。生因抉窗而入，嬌忽見生，且驚且喜，曰：「君何不告，駭我甚矣！」生乃與嬌並坐須臾，即攜手入幃，解衣並枕，兩情既合，嬌啼百態，不覺血漬生衣袖。嬌剪其袖而收之，曰：「留此為他日驗。」有頃，雞聲催曉，虯漏將闌，嬌令生歸室，因囑曰：「此後日間相遇，幸無以前言為戲。」因口占《菩薩蠻》詞以贈生：

　　「夜深偷展窗紗綠，小桃枝上留鶯宿。花嫩不禁抽，春風卒未休。千金身已破，脈脈愁無那。特地祝檀郎，人前口謹防。」

生亦口占答之：

　　「綠窗深佇傾城色，燈花送喜秋波溢。一笑入羅幃，春心不自持。雨雲情散亂，弱體羞還顫。從此問雲英，何須上玉京。」

　　自後，生夜必潛至嬌室，凡月餘無有知者。豈期慾火所迷，俱無避忌。舅之侍女曰飛紅，曰湘娥，皆有所覺，所不知者嬌之父母而已。嬌亦厚禮紅等，欲使緘口，紅輩亦未之敢發。

　　俄而生以父書促歸。既歸，則寢食俱廢，乃託人微言於父母，遣女媒求娶嬌為婦。而私囑媒致書於嬌。略云：「前日佳偶，倏爾旬餘。松竹深盟，常存記憶。自抵侍下，無一息不夢想洛浦之風煙也。家事、經史，非惟不復措念，縱一勉強，不知所以為懷。天啟其衷，冰人遄往，未審舅妗雅意若何？倘不棄庸陋，則張生之於鶯鶯，烏足道哉！好事在茲，喜不自制，幸相與謀之。新霜在候，善加保衛。」媒得書即往，慇懃致命。舅曰：「三哥才俊灑落，加以歷練老成，老夫得此佳婿，深所願也。但朝廷立法，內兄弟不許成婚，似不可違。前辱三哥惠訪，留住數月，甚能為老夫分憂，老夫亦有願婚之意。而於條有礙，以此不敢形言。」媒氏再三宛轉，終不能得。次日，妗再置酒款媒，嬌侍立於側，知親議之不諧也，心懷悒怏，但不敢形之言語耳。酒散，適嬌至媒前剔燈，媒因私語嬌曰：「子非厚卿之私人耶？厚卿有手書，令我致子。」嬌竦然微言應曰：「然。」淚墜言下，媒為之改顏，遂探書授嬌。嬌收置袖間，未敢展視。妗起，嬌亦隨妗入室。次早，媒再請於舅，且以言迫之。舅怒曰：「此無不可，第以法禁甚嚴，欲置老夫罪戾也！」媒知其不就，因告歸。舅又命妗酌酒與媒為別。嬌因侍立，私語媒曰：「離合緣契，乃天為之也。三兄無事宜來。妾年且長，歲月有限，無以姻事不諧為念。」因出手書，令媒持歸，以復於生。媒既歸，道舅不允之由，遂以嬌書與生。生展視，乃新詞《滿庭芳》一闋也：

　　「簾影篩金，簟紋織水，綠陰庭院清幽。夜長人靜，消得許多愁！長記當時月色，小窗外情話綢繆。因緣淺，行雲去後，杳不見蹤由。慇懃紅一葉，傳來密意，佳好新求。奈百端間阻，恩愛成休。應是朱顏薄命，難陪伴俊雅風流。須相念，重尋舊約，休忘杜家秋！」

生覽誦數遍，殊不勝情。每對花玩月，不覺淚下。

　　初，生與成都府角妓丁憐憐最善。憐敏惠殊俊，常得帥府顧盼。生方妙年秀麗，憐憐尤見傾慕。生自秋還裡，憐憐屢遣人招生，生託故不往。至是，生之友人陳仲游，亦豪家子也，見生每置恨於臨風對月之間，因拉生往成都，遂同至憐憐家。憐喜甚，杯酒話款曲，生但面壁略不致意。憐怪之，委曲詢生，終不言。憐意其礙於仲游也，乃留之竟夕。令其女弟侍仲游寢，而自薦於生。枕邊切切詰生所以不見答之故，生乃具道與嬌相遇之情。憐問曰：「嬌娘誰家女也？」生曰：「新任眉州王通判之女也。」憐又問：「其質若何？」生曰：「美麗清絕，西施妃子殆相千百，而風韻過之。」憐因沉思良久，曰：「既名嬌娘，又且美麗若此，豈非小字瑩卿者乎？」生燥然曰：「爾何由知之？」憐曰：「向者帥府幼子將求婚，酷好美麗，不以門第高下為念，但欲殊色。常捐數千緡，命畫工於近地十郡求問，伺隙繪人家美女以獻。凡得九人，此其一也。色瑩肌白，眼長而媚，愛作合蟬鬢，時有憂怨不足之狀。常至帥府內室見之，因記其姓字，果是否？」生曰：「子所言，如親見其人矣。」憐曰：「宜子之視我若土壤，子之所遇，真天上人也！妾每見其圖，佇目不能去，第恨不睹其人。今後至彼，願以舊鞋丐我。」生諾之。次日抵家，因追念憐憐「天上人」之語，再期杳杳，傷感成疾，困臥累日。父母驚異，詢生得病之由。生乃託以夢寐絕怪將不能免，必須求善能驅役鬼神者作法禳之。父乃命良巫祈祝。生密使人厚賂巫者，令向父母言，此為鬼物所憑，必當遠避，方可向安。如其不然，生死未判。父母聞巫言，大驚懼，以為誠然。於是議令生往舅家避厄，擇日起行。先期之二日，令人取覆舅家，舅妗許之。嬌時在父母旁，聞生有來期，喜慰特甚。生亦隨覺病差，父母以為得計。

　　生至舅居，遇嬌於秀溪亭，兩情四目，不能自止。暫叩寒暄畢，生欲入謁舅。嬌止之曰：「今日鄰家王寺丞宅邀往天寧玩賞牡丹，至晚方歸，姑止此少息，徐徐而入可也。」乃與嬌並坐亭上。嬌因謂生曰：「君養懾不如平時，何故？今復來此，何干也？」生疑其言，乃曰：「日月未久，何故忘予？自相離之後，坐不安席，寢不著枕。中間請命嚴君，冀諧媒妁，而天不從人，竟辜宿望。春花秋月，風臺雪榭，無一而非牽情惹恨之處。百計重來，以踐舊約。今子乃有『復來何干』之辭，予失計甚矣！」嬌愧謝曰：「君心果金石不渝，妾何以謝君？」因相與歡，移時，同步入室。生至其舊館，向時所書詩詞，濡染如新，悵然自失，復作《鷓鴣天》詞以記之，云：

　　「甥館睽違已隔年，重來窗幾尚依然。仙房長擁雲煙瑞，浮世空驚日月遷。濃淡筆，長短篇，舊吟新誦萬愁牽。春風與我渾相識，時遣流鶯奏管弦。」

　　至晚，舅妗歸，生拜謁甚恭。舅問生曰：「聞三哥微恙，想二豎子遁矣。」生謝曰：「惟舅舅憐其微恙，庶得逃免。再造之賜，沒齒不忘。」舅妗勞勉之。生就室。自後與嬌情意周洽，逾於平昔。住數月，情意益厚，生因憶丁憐憐之言，求舊鞋於嬌。嬌力詢生曰：「安用敝履為哉？」生不以實告。嬌不許。

　　舅之侍女飛紅者，顏色雖美，而遠出嬌下，惟雙彎與嬌無大小之別，常互鞋而行。其寫染詩詞與嬌相埒。嬌不在側，亦佳麗也。以妗性妒，未嘗獲寵於舅。常時出入左右，生間與之語。嬌則清麗瘦怯，持重少言，佇視動輒移目。每相遇，生不問，嬌則不答。戲狎一笑，則使人魂魄俱飛揚。紅尤喜謔浪，善應對，快談論。生雖不與語，亦必求事以與生言。嬌每見之，則有不足之意。及生再至，紅亦與之親狎，嬌疑焉。生久求嬌鞋不獲，一日，嬌晝寢，生偶至其側，因竊鞋趨出。方及寓室，以他事去，未曾收拾。飛紅適尾生後，見生遺鞋，紅乃疑嬌所與者，因收之。生罔知所以。及歸室索鞋，毋有也，因怏怏於懷，遂作《青玉案》詞以自記。詞云：

　　「尖尖曲曲，緊把紅綃蹙。朵朵金蓮奪目，襯出雙鉤紅玉。華堂春睡深沉，拈來綰動春心。早被六丁收拾，蘆花明月難尋。」

　　及暮，嬌問生索鞋，生曰：「此誠我盜去，然隨已失之，諒子得之矣，何苦索我耶？」嬌乃止。蓋飛紅拾歸，以付嬌也。然嬌以此愈疑生私通於紅矣。一日，見紅與生戲於窗外捉蝴蝶，因大怒詬紅。紅頗憾之，欲以拾鞋事聞妗，未有間也。後遇望日，眾出賀舅妗，嬌在焉。飛紅因語嬌所履之鞋，揚言謂生曰：「此即子前日所遺之鞋也。」嬌變色，亟以他事語舅妗。會舅妗應接他語不聞。嬌因大疑生使紅髮其私，乃大怨望。自後非中堂相遇，不復求便以見生。女工諸事，略不措意，怨隙之心，行住坐臥皆是也。生亦無以自明。一日，生不意中漫於後園縱步，適於花下見鸞箋一幅，生取而視之，乃《青玉案》詞也：

　　「花低鶯踏紅英亂，春心重，頓成愁懶。楊花夢斷楚雲平，空惹起，情無限。傷心漸覺成牽絆，奈愁緒，寸心難管。深誠無計寄天涯，幾欲問，梁間燕。」

　　生披味良久，意謂嬌詞，而疑其字畫頗不類嬌所書，因攜歸置於室中書案之上，欲詢嬌而未果。抵暮，西窗前有金籠養能言鸚鵡一隻，甚馴。嬌過其側，戲以紅豆擲之，鸚鵡忽言曰：「嬌娘子何打我也。」生聞之，亟出室招嬌。嬌不至，生懇之方來。嬌入生室，正凝思不言，忽見案上花箋，因取視之。良久，目申生不語。移時，生曰：「子何時所作也？」嬌不答。生又曰：「何故不言？」嬌亦不應。生力究之，嬌曰：「此飛紅詞也，君自彼得之，何必詐妾！」生力辨，嬌並無一言。徘徊良久，長吁竟拂衣起去，生留之不可。自爾相會愈疏。嬌終日熟寢，間一二日才與生一見，見亦不交一言。凡月餘，生不能直其事。生一夕迳造嬌室，左右寂然，惟見窗上有絕句一章，云：

　　「灰篆香難炷，風花影易移。徘徊無限意，空作斷腸詩。」

　　生察詩，知嬌之為己也。乘間語嬌曰：「再會以來，荷子厚愛，視前時有加焉。邇日形似之間，不能不為子所棄，何今昔異志乎？」嬌初不言，生再詰之，嬌潸然涕曰：「妾自遇君後，常恐力日不足。今者君棄妾耳，妾何敢棄君。抑君意既自有主，何必妾望矣！」生曰：「苟有二心，有如此日？」因指天自誓，以明無他事。且曰：「子何疑之甚也？」嬌曰：「君偶遺鞋，飛紅得之；飛紅偶遺詞，君且得之，天下偶然之事何多耶！妾不敢怨君，幸愛新人，無以妾為念。」生仰天太息曰：「有是哉。吾怪邇日見子若有憂者，人之情態豈難識哉！子若不信前誓，當剪髮大誓於神明之前。」嬌乃回笑曰：「君果然否？」生曰：「何害！」嬌曰：「若然，後園中池正望明靈大王之祠，此神聰明正直，叩之無不響應。君能同妾企祠大誓，則甚幸也。」生曰：「如命。想明靈大王亦知予心之無他也。」嬌乃約以次早與生俱游後園，臨東池畔，遙望大王之祠，兩人異口同聲，拜祈設誓。其辭累千百，不能備載。誓畢，攜手而歸，恩情有加焉。生自此亦不復與飛紅一語。紅察之，因大憾。

　　一日，生因縱步至後園牡丹叢畔，忽遇嬌先已在彼，遽擁抱求歡，嬌正言卻之，乃解。遂相與攜手而過別圃，不覺飛紅亦自後潛至，見生嬌並行，因促步返舍，語妗曰：「天氣晴暄，可入後園，牡丹盛開，能一觀否？」妗可其請，遽命紅侍行。至園中，瞥見生與嬌並行亭畔，左右俱無人。妗因大疑，因呵嬌。生乃狼狽返室，惆悵不已，知為飛紅所賣。無以自釋，強作一詞《漁家傲》寫其悒怏，云：

　　「情若連環終不解，無端招引旁人怪。好事多磨成又敗。應難捱，相看冷眼誰瞅睬。鎮日愁眉如斂黛，闌桿倚遍無聊賴。但願五湖明月在。權寧耐，終須還了鴛鴦債。」

　　越二日，生自覺無顏，乃告歸，舅妗亦不留之。嬌夜出，潛與生別，曰：「天乎，得非命歟！相會未期，而有是事。妾獨奈何哉！兄歸，善自消遣，求便再來。無以疑間，遂成永棄，使他人得計也。」因泣下沾襟，生亦掩泣而別。

　　父母以生久在外，妨廢書史，間歲功名之會，又復在眼，遂令生於書齋溫習舊業。生與其兄綸雖朝夕共學，而思嬌之念，無時不然。夜則與兄異榻而寢，悵恨之辭或形於夢寐，恨不能御風縮地，一與嬌會。至七月中旬，舅以眉州倅滿，道經申生之門，因留宿於生家者累日。此時舅挈家以行，妗、嬌寓生家，相隨不離跬步，兼飛紅、湘娥諸侍女雜然左右，生與嬌欲一言不可得。居三日，舅命戒行，車馬喧闐，送者絡繹於道。妗與嬌各登車，諸侍女相隨先後。申生亦乘馬相送。闖其便曳簾挽車，與嬌語舊。嬌淚下如雨，不能答，徐曰：「遇君之後，一日為別，不能堪處。況今動是三年，遠及千里。一旦思君之切，安保其再能見君乎！但恐妾垂首瞑目，骨化形銷，君將眠花臥柳，棄舊憐新，妾枕邊思愛，他人有之矣。」生曰：「明靈大王在彼，吾誓不為也。」嬌曰：「若然，妾荷君之恩，死且不朽。」乃於袖中出香珮一枚，上有金銷團鳳，以真珠百粒約為同心結，贈生曰：「睹物思人可也。得暇可求便一來，毋以地遠為辭。」言未竟，軒車催動。霧隱前山，曉月半沉，目送不及。生別舅妗辭回，淒然歸於書室。晨窗夕燈，學業幾廢，間為詞章，無非寄恨。一日，賦一曲示兄綸。云：

　　「春風情性，奈少年辜負竊香名譽。記得當初，繡窗私語，便傾心素。雨濕花陰，月篩簾影，幾許良宵遇。亂紅飛盡，桃源從此迷路。因念好景難留，光陰易失，算行云何處。三峽詞源，誰為我寫出斷腸詩句？目極歸鴻，秋娘聲價，應念司空否？甚時覓個彩鸞，同跨歸去。」

兄見之，撫生背曰：「厚卿，以弟之才，當取青紫以顯二親。此詞固佳，察弟之心，必有所主。秋期在近，且移此筆，鏖戰文場可也。」生但無言。蓋生詞微寓嬌相會之始末，至「亂紅飛盡」之句，則直指飛紅謀孽之事，其兄不知也。

　　及八月，與兄俱就秋試畢，即欲言歸。兄再四挽留，生不得已從之。逾數日，生與綸俱在高選，捧捷而歸。次年，又與兄綸同及第。兄綸授綿州緜山縣主簿，生以弓箭授洋州司戶，兄弟歸家待次。時有賣登科記於眉州者，舅因閱之。見生兄弟皆及第，因大喜，歸謂妗曰：「二哥、三哥兄弟皆及第，吾家宅相得人矣。但恨相去千里，不能親賀。」遂遣人致書，且詢問「二甥榮授何官，如瓜期未及，能一來款我，以慰老夫忻喜之心否？」生得書，與兄謀曰：「舅有命召，兄宜一行。」綸曰：「父母在，焉可遠遊？然舅命難違，弟固當往。」於是生欣然治行，詣舅住所。既至，舅見之，且賀且謝。須臾，妗、嬌畢見。妗問：「二哥何以不來？」生答兄弟不可俱出之意。舅、妗問勞盡禮。妗終以生前疑似之故，館生於廳事之東邊，去堂甚遠。生亦遠嫌，尋常非呼召不入。縱或一至堂廡，未嘗與嬌款狎。或與嬌偶然相遇，左右森立，但彼此佇視，不能出一言。生殊無聊，住十餘日，欲告歸。然終念遠來未曾與嬌一語，悶悶不適，徘徊久之。一日晨起謁妗，妗未起，因忽遇嬌於堂側。時且早，左右俱未起。嬌亟出步，前語生曰：「別兄久矣，思念未嘗少息。喜君近取高第。但薄命之人，不能執箕帚以觀富貴，為大恨耳！兄不棄遠來，何以得此。妾與飛紅有隙，君所知也。今妗以年尊多病，不暇他顧。而飛紅方用事，跬步動容，無所求便。兄至此已十日矣，妾不能與兄一敘疇昔者，坐此故也。妾每見兄必晨昏入謁，凡七日晨起以俟兄至，而兄每入必晚。今非兄早至，妾安能與兄一語也。」生曰：「我見事變如此，終日兀坐，孤苦之態，不能備言。方欲於一二日間圖為歸計，緣未及與子一語，故未忍去。今既若此，我雖在此何益？」嬌曰：「妾以子故，屈事飛紅，尚未得其歡心。自今以往，當愈屈意事之。萬一得其回意，則可與兄復如前日。兄果能少留月餘否？」因出袖中黃金二十兩，與生曰：「恐兄到此或有用度。衣服有不堪者，宜令左右以工直持來，當與兄脩治也。」生乃曰：「若果有可謀，雖僻處鬼室，千日亦何害！」頃之，人漸眾，生遂出。愈無聊賴，時繞戶吟詠，以寫懷抱。有二詩云：

　　「庭院深深寂不嘩，午風吹夢到天涯。出牆新竹呈霜節，匝地垂楊滾雪花。覓句閒來消永日，遣愁聊復酌流霞。狂風全不知人意，早向窗前報晚衙。」

　　「簟展湘紋浪欲生，幽人自感夢難成。倚牀剩覺添風味，開戶何妨待月明。擬倩蛙聲傳密意，難將螢火照離情。遙憐織女佳期近，時看銀河幾曲橫。」

　　生在舅家，自秋及冬，歲將暮矣，慕戀之心，終無以自遣。每夜，明燭獨坐，夜半言就枕。所居室東邊，有脩竹數竿，竹外有亭。前任州官有子婦，美而少，因得暴疾，遂至不起，殯於亭中。經歲後，移歸鄉里，然精誠常在亭中，每為妖祟以迷少年。生不知其詳。一夕，方掩關而坐，將及二更許，忽聞窗外步履聲。生意其兵吏夜起，不以為怪。頃之，叩窗甚急，生出視，則見嬌娘獨立窗下，曰：「君何不啟？候君久矣！」生不知妖，欣然與之入室，曰：「子何以得此來？」答曰：「舅、妗熟寢，無有知者，故來相就。」將旦告去，囑生曰：「此後妾必夜至，兄無事不必至中堂，或入偶相遇，不必以言相問，恐人有所覺也。妾或與君語，君宜引去不對，則人將謂君無心於妾，庶可釋疑也。」生曰：「子必夜至，吾入何為？」言迄，遂去。自後妖夜必至，凡月餘，人莫知之。

　　嬌自生再至，益屈己以事飛紅。平日玩好珍奇之物，紅一開口，則舉贈之，錦繡珠玉，惟紅所欲。呼之為紅娘子。紅見嬌之待己厚也，漸釋舊憾，與嬌稔密，嬌結之愈至。時小慧年已長，見嬌屈意事紅，語嬌曰：「娘子貴人，飛紅賤者，奈何以貴事賤？」嬌因歎曰：「我之遇申生，爾所知也。紅與我有隙，屢窘撓我。所以不自愛而屈事之者，為生設也。」因吟詩一絕云：

　　「雨勒春寒花信遲，癡雲礙月夜光微。披雲閣雨憑誰力，花月開園且待時。」

　　吟畢，因泣下。慧曰：「娘子芳年秀麗，稟性聰明，立身鄭重。向時遊玩花園，與湘娥並行，娥不相讓，先登樓梯，娘子怒以告夫人，夫人不治，凡不食者兩日，其負氣有如此者。前年罷官西歸，驛舍牀帳不備，重以繡茵，周以囉幃，猶思其不潔，焚沉爇麝，夜半方寢，其愛身有如此者。娘子善歌，眾所共知，親族聚會，申請再四，終不肯出一聲，其重言有如此者。今既委千金之身於申生，若棄敝屣，而又下事飛紅，喪盡名節，此妾所大不曉者。況娘子才色，名聞於時久矣。苟求婚姻，豈不能得一申生乎？又兼申生一第之後，視娘子頗似無情，今雖在此，呼之不來，問之不對，諒必有他意。娘子何自苦執如此！」嬌曰：「爾勿言。天下豈復有鍾情如申生者乎！必不負我。」慧知嬌心如鐵石，乃亦諂事飛紅。紅感嬌之情，盡釋前憾。喟然謂嬌曰：「娘子近日以來，憔悴特甚，若重有所思者，何不與紅一言。紅受娘子之恩厚矣。苟有效力，當以死報。」嬌但流涕不言。紅固叩之。乃曰：「我之遇申生，爾所知也，他何言。」紅曰：「此易事。妗年尊，終日於小樓看經。堂室之事，娘子主之。果有所圖，敢不唯命。」嬌鄭重謝之。

　　自此紅常與嬌為地，求以見生。然生每夜遇妖之後，以為真嬌之來，累十餘日，不入中堂。間或遇嬌，則遠自引避。其精神昏倦，終日思睡，嬌亦疑之。至晚，遂令小慧及紅房下小侍女蘭蘭，夜出伺生起處。慧與蘭蘭同至生室，慧因窗內燈明，穴而窺之，見生與一女子對坐，顏色態度與嬌無異，因私相歎駭。歸室，則見嬌與紅並坐於室。慧曰：「娘子適至生室乎？」嬌曰：「我自遣爾去，我二人坐此未嘗動，爾安得妄言。」慧、蘭同聲曰：「適來申生與女子對坐，絕似娘子。若此，則彼為何人也？」嬌、紅大駭。良久，紅曰：「舊聞此地多鬼魅，得無是乎，宜其待娘子恝然也。」因欲與慧、蘭等再出窮之，以夜深而止。明晨，嬌詐以妗命召生入室，再四方來。小慧前導，至後室，見嬌獨坐，生彷徨欲去，嬌即前挽生袖曰：「君且勿去，將有事語君。」生不得已乃坐。嬌曰：「君近日何相棄？妾之待兄亦至矣，一旦若是，豈平昔所望於兄者！」生不答。嬌又曰：「兄每夕所遇者何人？」生曰：「無之。」嬌曰：「不必隱諱。」生謂詐己，乃左右顧盼，切切曰：「子令我勿言，何窘我也。」嬌曰：「妾有何事，令君勿言？」生大駭，因曰：「左右有人乎？」嬌曰：「無之。」嬌又曰：「妾自別君之後，迄今將兩歲矣。兄此來，妾亦何便得與君款密，何嘗囑君勿言。」生曰：「子何反覆也？子自前月以來，每夜必至我室，囑我勿言，懼飛紅之輩生釁也。子今乃有是說，何故？」嬌曰：「妾室未嘗一出。君之室所居窮僻，久聞其中多怪，諒必鬼物化妾之形以惑君。妾自屈事飛紅之後，已得其歡心。日夕使人招兄，兄不至。縱一來，與兄談話，兄又不答。日夕不知所謂，將謂兄有異心。夜來使小慧、蘭蘭伺兄起處，乃見一女子，形狀如妾，與兄對坐，此非鬼祟而何！故今日召兄實之耳。君不信，則召紅證之。」乃潛使人呼紅。紅至，謂生曰：「郎君何棄娘子也？」因具道昨夕之事。生駭然汗下浹背，罔知所出。乃謝曰：「非子眷眷不忘，則我將死於鬼祟手矣！第恨兩月以來，負子恩愛之情，其何以為報。」因大恐，不敢出息其室，至暮猶在中堂。紅乃為嬌謀，止以生為鬼所惑告妗。妗疑之曰：「安有是理！」紅欲實其言，至一更許，令生且出室，生懼不敢往。紅曰：「第往彼，妾將有為也。」因戒生曰：「今夜二鼓，妾與妗來觀，如彼來，妾與妗遠望，恐見其類嬌，則生疑矣。如索君，君亦勿言似娘子也。」生勉強許之。

　　至二鼓初，鬼果來。生雖與對坐，心驚膽栗。未定間，紅、妗已至窗前，果見一婦人。妗欲細視，紅懼其事發露，因大撫窗趨入，鬼果不見。生初聞嬌之言，且信且疑，及是，生方大悟。妗因詢生曰：「適為何人？」生愧謝曰：「不知其鬼也，願妗救我。」於是妗與紅謀，移生入中堂。舅知之，廣求明師符水，以與生飲。生後臥病累日，尋亦向安。自爾，生起居皆在宅內。嬌亦不以向日相棄介意，歡愛如平日。或至生室連夕，妗亦不知也。生追思鬼惑之事，深得嬌、紅之救己，乃作《望江南》詞以謝之。詞云：

　　「從前事，今日始知空。冷落巫山十二峰，朝雲暮雨意無蹤。一覺大槐宮。」

　　「花月地，天意巧為容。不比尋常三五夜，清輝香影隔簾櫳。春在畫堂中。」

　　又兩月餘，妗以病死，嬌哀毀殊甚，幾不堪處。生見舅家事紛紜，乘間告歸。嬌因謂生曰：「昔日之別，不謂復有今日，幸欣再會。奈何罹此禍變，哀毀之中，不暇與兄款曲。暫歸。宜再來也。」因長吁曰：「數年之間，送兄者屢矣。知此別後，當復如何？」生無言，但掩淚為別。明日，辭舅歸。至家中，父母聞妗之亡，皆驚慟嗟泣。

　　明年六月，舅滿任回，再過生門，留宿數日。自妗之死，飛紅專寵於舅，因宛轉為嬌媒，因與舅曰：「夫人不幸先逝，善父年少，家事無人主持，何不拉三哥同歸經理。且其瓜期未及也。」舅欣然之。欲拉生去，生父不欲。生聞之，心切意喜，因乘間囑紅俾舅再三拉之。舅如言，力與生父言之。父不得已，乃令生行。遂同到舅家。住兩月，舅即為再調任計，謂生曰：「家中事緒繁多，小兒幼失所恃，三哥不妨在此相與維持，俟有美赴之期，當竭力助行。」生諾之，舅遂行。生厚賂舅之左右，莫不歡悅。生因與嬌絕無間隔。院宇深沉，簾幕掩映，玉枕相挨，朱闌共倚，舉盞飛觴，嬉笑謳吟，曲盡人間之樂。逾半載，舅以舉員未足，再調利州倅以歸。左右得生之賂，加以事大體重，無敢言及之者，惟於舅前為生延譽。舅歸之後，見生經理其家，事事有倫。知生才幹有餘，又妙年高第，前程未可量，切悔向日背親之謀。間使紅委曲問生。一夕，生方與嬌間坐，紅趨至曰：「郎君、娘子平昔之願諧矣，敢不拜賀！」嬌詢之，紅曰：「舅又有結好之意，使妾審訂郎君，懼郎君之不從也。」嬌曰：「天果不違人耶！」因大喜忘寐。是夕，紅反命於舅。遂遣媒之生家。生父母亦允，行聘有日矣。

　　丁憐憐者，自生別後，久之，偶入帥府，至西書院，所畫美人猶在壁上，帥子坐其旁。憐憐仰視久之。帥子問曰：「天下果有如此婦人乎？」憐曰：「有之。」因指嬌像曰：「此畫尚未盡其一二。足極小，眉極脩，詞草翰墨無出其右。以此女實之，想其他皆然。」帥子喜曰：「我將求婚此女。」憐曰：「無用也。聞此女久有外遇，恐非全身。」帥子曰：「得婦如此，幸已甚矣，此不足問。」憐悔失言，力解不獲。帥子遂令親信，懇告其父，求婚於王。王時倅眉州未回，故無言及此者。逮王再調歸家，待次之日，帥遂遣媒求婚。王初拒之再四，帥逼以威勢，賂以貨財，不得已遂許之。嬌夜掛帥書，至生室告曰：「前日姻約復敗矣，帥子求婚，家君迫於權要，許之矣。兄何以為計？」生曰：「事在他日，當徐圖之。」嬌自是見生愈密，然一相遇，則慘慘不樂。平生善歌，每作哀怨之音，則聞者動容，或至流涕。雖與生至相得，未嘗對生一歌。生或潛聽，嬌覺之，則又中輟，生每以為嫌，至是，生不請。自歌詞《一叢花》云：

　　「世間萬事轉頭空，何物似情濃？新歡共把愁眉展，怎知道新恨重逢。媒妁無憑，佳期又誤，何處問流紅？欲歌先咽意衝衝，從此各西東。愁怕到黃昏，窗兒外疏雨泣梧桐。仔細思量，不如桃李，猶解嫁東風。」

　　歌未終，黯黯然淚下如雨。生平生嗜好有不能致者，嬌廣用金玉售以遺生。一夕，家宴罷，至就寢，生被酒未能臥。嬌秉燭侍側。生從容問曰：「爾來眷我何益厚也？」嬌曰：「始者，妾謂可託終身於君，今既不如所願，事兄蓋有日矣。雖盡此身，何足以謝。」生大感慟。居數日，嬌忽臥病，不得與生會者僅二月。一日，舅出謁，生厚賂左右，欲一見嬌。左右扶嬌至生室之側，生迎與相見，嗚咽不已。良久，嬌乃曰：「樂極生悲，俗語不誣。妾病，不能扶持，生願不諧，死亦從兄，在所不恤也。」語竟，倚生之懷，似無所主。左右驚扶而入，久之方醒。生亦自此悶悶，作事顛倒，語言無實，目前所為，旋踵而忘。舅甚怪之。

　　秋八月，帥子納幣促親期，舅許之。嬌病少瘳，因他事怒小鬟綠英。綠英懷恨，乘間以嬌平日所為之事，從實告舅。舅怒，審實於紅，將治之。紅紿曰：「小娘子讀書知禮，豈不知失身之為大辱。且重厚少言，愛身若珠玉，擇地而行，相公所知也。況申生功名到手，舉動不妄，堂廡之間不命之入不敢入，未嘗與嬌一語戲狎。倘有是事，妾豈不知。細人之言，未宜深信。且親期在近，不宜自為此不美也。」舅方寵任飛紅，信其言，不復再問，止加防閒。申生度勢不可留，乃告嬌曰：「今日之事，舅知之矣，行計不可緩也。子親期去此止兩月，勉事新君，吾與子從此訣矣！」嬌怒曰：「兄，丈夫也，堂堂六尺之軀，乃不能謀一婦人。事已至此，更委之他人，君其心乎！妾身不可再辱，既以與君，則君之身也。」因掩面大慟。生方悟，去留未決。俄得家書，報父有疾，遣僕馬促生回。不得已，入謁舅告別。舅時坐中堂，嬌聞之，出立舅後，回目佇視，不能出半語。舅曰：「子歸後，府君無恙，宜再來。嬌娘親禮在即，家事紛紜，無執乾者。」生辭曰：「令愛親期已近，甥歸侍亦須累月，又瓜期將及，動是數年，重會未可知也。舅宜善自愛。」生因再拜。舅曰：「嬌娘在近出室，子來期未定，未必相會。」因呼出別生。嬌聞語，灑淚不能止，懼舅見之不敢前，背面遁去，再四呼之不至。生遂別舅而歸。

　　嬌自生去，日夜悲泣，未嘗覽鏡，芳容頓改。近半月，病癒甚，將不能起。紅乃潛書促生來，便與為決。生得書，以無故不敢告父母，乃夜遁，潛至嬌之門，住兩日，舅亦不知也。生時艤舟岸下，冀一見嬌後即歸。蓋慮父母知之，必獲重責。明日，舅送舊守以出郊外時，紅乃與嬌私出，即上生舟。嬌執生手大慟曰：「郎不來矣。不幸迫於父母之命，不能相從。兄今青雲萬里，厚擇佳配，共享榮貴，妾不敢望也。向時與兄擁爐，謂事不濟，當以死謝。妾敢背此言耶！兄氣質孱薄，常多病，善攝養，毋以妾為念。」因出斷袖還生曰：「謝兄厚恩，復思此景，其可再得乎！」哭愈慟，紅亦淚下。久之，紅懼有他變，詐語嬌曰：「舅將至矣，宜速登岸。」嬌含淚口占一絕為別，云：

　　「合歡帶上真珠結，個個團圓又無缺。當時把向掌中看，豈意今朝千古別。」

生悲不能和，一揖而別。

　　嬌佳期已逼，乃託感疾佯狂，蓬頭垢面，以求退親。父迫之，嬌引刀自戮，左右救之，得不殞，因絕食數日，不能起。紅委曲開諭之，曰：「娘子平生俊快，豈不諳曉世事。帥家富貴極矣，子弟端方俊拔，殆過申生，娘子何苦如是耶？且聞媒者之言，彼之欲得娘子，甚如饑渴，其他皆所不問，娘子何自棄也？況申生歸後，亦已議親貴族，彼蓋亦絕念於此矣！」因圖帥子之貌以獻嬌：「得婿如是，亦無負矣。」嬌曰：「美則美耳，非我所及。事止此矣，吾志不易也。」紅又詐為嬌舊遺生香珮，下結以破環只釵，謂生遣遺嬌，因言已結他姻之意以相絕。嬌見之泣下，曰：「相從數年，申生之心事我豈不知者。彼聞我有他故，特為此以開釋我耳。」因取香珮細認，覺其虛，因曰：「我故知申生不如是也。我始以不正遇申生，終又背而之他，則我之淫蕩甚矣。既不克其始，又不有其終，人謂我何？紅娘子愛我厚矣，幸勿多言。我固不愛一身以謝申生也。」遂不復言。舅聞而亦憐之，業已成矣，無可奈何。遣紅輩百端為之開釋，終莫能悟。嬌遂吟詩二首，寄與申生別云：

　　「如此鍾情古所稀，吁嗟好事到頭非。汪汪兩眼西風淚，猶向陽臺作雨飛。」

　　「月有陰晴與圓缺，人有悲歡與會別。擁爐細語鬼神知，拚把紅顏為君絕。」

間隔數日，嬌竟以憂卒。

　　生方接來詩，而訃音隨至，茫然自失，對景傷懷，獨坐則以手書空咄咄，若與人語。因賦《憶瑤姬》詞以弔嬌娘，詞曰：

　　「蜀下相逢、千金麗質，憐才便肯吩咐。自念潘安容貌，無此奇遇。梨花擲處，還驚起，因共我擁爐低語。今生拚兩兩同心，不怕旁人間阻。此事憑誰處？對神明為誓，死也相許。徒思行雲信斷，聽簫歸去，月明誰伴孤鸞舞？細思之，淚流如雨。便因喪命，甘從地下，和伊一處！」

生兄綸見此詞尾句，知其語不祥，因再三慰解，終不能堪。又於壁上題詩一絕，以別父母。詩曰：

　　「竇翁德邵如椿古，蔡母年高與鶴齊。生育恩深俱未報，此身先死奈虞兮！」

題畢，簡嬌所贈香羅帕，自縊於書窗間，為家人所覺，救免。兄綸與生之素識，皆來勸解之。且曰：「大丈夫志在四方，弟少年高科，青雲足下，而甘死兒女子手中耶！況天下多美婦人，何必是。」生色變氣逆，不能即對，徐曰：「佳人難再得！」因回顧二親，叮嚀曰：「二哥才學俱優，妙年取功名，且及瓜期，前程萬里，顯親揚名，大吾門戶，承繼宗祧，一夔足矣，惟大人割不忍之恩。」又顧兄綸曰：「雙親年高侍養，純不孝，不能酬罔極之恩，惟兄念之！」自是神思昏迷，不思飲食，日漸羸，竟奄奄不起。父母大慟，即日馳書告舅。

　　舅得書，飛紅輩知之，舉家號泣。舅因呼紅痛責之曰：「往時問汝，汝何不實告我！稔成事變，以至於此，皆汝之咎。」紅不能對，因伏地請罪。久之，舅意稍解，乃曰：「事已如此，不可及矣。兩違親議，亦老夫之罪也。」因痛自悔。又謂紅曰：「生前之願，既已違之矣，與死後之姻緣可也。我今復書，舉嬌柩以歸於申家，得合葬焉。歿而有知，其不怏怏於泉下也必矣。」於是復書，以此言告於生之父母。許焉。越月，得吉日，戒嚴，遂舁嬌柩以歸生家。舅書自悔責，且謝兩背姻盟之非。乃遣紅來弔慰，營辦喪事。又月餘，詢謀僉同，乃合葬於濯錦江邊。葬畢，紅告歸。抵舍之明日，因與小慧過嬌寢所，恍惚見嬌與生在室，相對笑語。紅倉皇告舅，舅復與往寢所物色之，則無有矣。惟見壁間之詞一闋，云：

　　「蓬閨愛絕，長向碧瑤深處歇。華表來歸，風物依然人事非。月光如水，偏照鴛鴦新塚裡。黃鶴催班，此去何時得再還？」

舅見此詞，不覺哀悼。所留字跡，半濃半淡，尋亦滅去。舅與紅輩皆驚異嗟歎而已。

　　劉蘇哥

　　穎妓劉蘇哥，往歲與悅已者密約相從，而其母禁之至苦，不勝鬱抑。以盛春美景，邀同韻者聯騎出城，登高塚相對慟哭，遂卒。晏元獻戲題絕句弔之云：

　　「蘇哥風味逼天真，恐是文君向士人。何日九原芳草綠，一杯絮酒哭青春。」


　　以下生離


　　崔涯

　　崔涯妻雍氏，揚州總校女也。儀質閒雅，夫婦甚睦。雍族以崔郎甚有詩名，資贍每厚。涯略不加敬於妻父，但呼雍老而已。雍漸不能堪，勃然仗劍呼女而出，曰：「某河朔之人，惟襲弓馬，養女合嫁軍士。從慕士流之德，是以相就，今甚悔之。小女既錯嫁，不可別醮，便可出家。如若不從，吾當揮劍。」立命其女剃髮為尼。涯方悲泣謝過，雍不聽，女亦號慟而別。涯贈詩云：

　　「隴上流泉隴下分，斷腸嗚咽不堪聞。姮娥一入宮中去，巫峽千秋空白云。」

　　微妻之父，所以微妻也。崔郎何不為妻地？妻既相睦，何不聞進一言？

　　陸務觀

　　陸務觀（游。）初娶唐氏，於其母夫人為姑姪。伉儷相得，而弗獲於姑，因出之。唐改適同郡宗子。嘗春日出遊，相遇於禹跡寺南之沈氏園。唐以語宗子，遣致酒肴，陸悵然久之。為賦《釵頭鳳》題園壁，云：

　　「紅酥手，黃藤酒，滿城春色宮牆柳。東風惡，歡情薄。一懷愁緒，幾年離索。錯！錯！錯！春如舊，人空瘦，淚痕紅浥鮫綃透。桃花落，閒池閣。山盟雖在，錦書難託。莫！莫！莫！」

　　唐見而和之，有「世情薄，人情惡」之句。未幾，怏怏而卒。聞者為之悵然。放翁自與唐邂逅，絕不能忘情。每過沈園，必登寺眺望，有絕句云：

　　「落日城南鼓角催，沈園非復舊池臺。傷心橋下春波綠，曾見驚鴻照影來。」

　　及唐死，沈園亦三易主矣。放翁悵然有懷，復有詩云：

　　「楓葉初丹槲葉黃，河陽愁鬢怯新霜。林亭感舊空回首，泉路憑誰說斷腸。壞壁醉題塵漠漠，斷雲幽夢事茫茫。年來俗念消除盡，回向蒲龕一炷香。」

　　嗣後夢游沈氏園，又作二絕云：

　　「路近城南已怕行，沈家園裡更傷情。香穿客袖梅花在，綠蘸寺橋春水生。」

　　「城南小陌又逢春，只見梅花不見人。玉骨久成泉下土，墨痕猶鎖壁間塵。」

　　又，陸放翁之蜀，宿一驛中，見題壁云：

　　「玉階蟋蟀鬧清夜，金井梧桐辭故枝。一枕淒涼眠不得，呼燈起作感秋詩。」

　　放翁詢之，則驛卒女也，遂納為妾。方餘半載，夫人逐之，妾賦《卜算子》云：

　　「只知眉上愁，不識愁來路。窗外有芭蕉，陣陣黃昏雨。曉起理殘妝，整頓教愁去。不合畫春山，依舊留愁住。」

　　夫出一愛妻得一妒妻，母夫人之為放翁計者誤矣！然愛妻見逐於母，愛妾復又逐於妻，何放翁之多不幸也！

　　舒氏女

　　王齊叟字彥齡，任俠有聲，愛唱《望江南》詞。娶舒氏女，亦工篇章。常以使酒忤翁，逐之，竟致離絕。而夫婦之好元無乖張。女在父家，一日行池上，懷其夫，作《點絳唇》曲云：

　　「獨自臨流，興來時把欄杆憑。舊愁新恨，耗卻來時興。鷺散魚潛，煙斂風初定。波心靜，照人如鏡，少個年時影。」


　　以下薄倖


　　秋胡

　　魯人秋胡，娶妻五日而游宦。三年休，還家，遇一婦採桑於郊，胡見而悅之，乃遺黃金一鎰。婦曰：「妾有夫游宦不返，幽閨獨處，三年於茲，未有被辱於今日也！」採不顧。胡慚而行。歸家，問家人：「妻何在？」曰：「行採於郊，未返。」既還，乃向所挑之婦也。胡大慚。婦責之曰：「見色棄金而忘其母，大不孝也！任君別娶。」遂賦詩一絕，赴沂水而死。其詩云：

　　「郎恩葉薄妾冰清，郎與黃金妾不應。若使偶然通一語，半生誰信守孤燈。」

　　竇玄妻

　　漢竇玄，字叔高，平陵人。形貌絕異，天子以公主妻之。舊妻為夫所棄，既寄書以別，並賦以歌，詞旨哀怨，時人憐而傳之。歌曰：

　　「煢煢白兔，東走西顧。衣不如新，人不如故。」

　　謝氏女

　　王肅在江南，娶謝氏女。及至魏，尚陳留長公主。其後謝氏為尼來奔，作詩贈肅曰：

　　「本為薄上蠶，今作機上絲。得絡逐勝去，願憶纏綿時。」

　　公主代肅答贈曰：

　　「針是貫絲物，目中常任絲。得帛縫新去，何能納故時。」

　　肅聞之甚惆悵，遂造正覺寺憩焉。

　　鶯鶯

　　唐貞元中，有張生者，性溫茂，美風容，內秉堅孤，非禮不可入。或朋從游宴，擾雜其間，他人皆洶洶拳拳，若將不及，張生容順而已，終不能亂。以是年二十三，未嘗近女色。知者詰之，謝而言曰：「登徒子非好色者，是有淫行。余真好色者，而適不我值。何以言之？大凡物之尤者，未嘗不留連於心，是知其非忘情者也。」亡幾何，張生游於蒲。蒲之東十餘里，有僧舍曰「普救寺」，張生寓焉。

　　適有崔氏孀婦，將歸長安，路出於蒲，亦止茲寺。崔氏婦，鄭女也。張出於鄭，緒其親，乃異派之從母。是歲，渾瑊薨於蒲。有中人丁文雅，不善於軍，軍人因喪而擾，大掠蒲人。崔氏家財甚厚，多奴僕。旅寓惶駭，不知所託。先是，張與蒲將之黨有善，請吏護之，遂不及於難。十餘日，廉使杜確奉命總戎，軍由是戢。鄭德張甚，因飾饌宴張於中堂，俾子女以兄禮見。子曰歡郎，可十餘歲，容甚溫美。次命女：「出拜爾兄，爾兄活爾。」久之，辭疾。鄭怒曰：「張兄保爾之命。不然爾且虜矣。能復遠嫌乎？」久之，乃至。常服悴容，不加新飾，垂鬟接黛，雙臉斷紅而己。顏色豔異，光輝動人。張驚，為之禮。因坐鄭傍，以鄭之抑而見也，凝睇怨絕，若不勝其體者。問其年，鄭曰：「十七年矣。」張生稍以詞導之，不對。終席而罷。張自是惑之，願致其情，無由得也。

　　崔之婢曰紅娘。生私為之禮者數四，乘間遂道其衷。婢果驚沮，潰然而奔。張生悔之。翌日，婢復至。張生乃羞而謝之，不復云所求矣。婢因謂張曰：「郎之言，所不敢言，亦不敢泄。然而崔之族姻，君所詳也。何不因其德而求娶焉？」張曰：「予始自孩提，性不苟合。或時紈綺間居，曾莫流盼。不謂當年，終為所蔽。昨日一席間，幾不自持。數日來，行忘止，食忘飽，恐不能逾旦暮。若因媒氏而娶，納采、問名，則三數月間，索我於枯魚之肆矣。爾其謂我何？」婢曰：「崔之貞順自保，雖所尊不可以非語犯之。下人之謀，固難入矣。然而善屬文，往往沉吟怨慕。君試為喻情詩以亂之。不然，則無由也。」張大喜，立綴《春詞》二首以投之。詞云：

　　「春來頻到宋家東，垂袖開懷待好風。鶯藏柳暗無人語，惟有牆花滿樹紅。」

　　「深院無人草樹光，嬌鶯不語趁陰藏。等閒弄水浮花片，流出門前賺阮郎。」

　　是夕，紅娘復至，持彩箋以授張，曰：「崔所命也。」題其篇曰《明月三五夜》。其詞曰：

　　「待月西廂下，迎風戶半開。拂牆花影動，疑是玉人來。」

張亦微喻其旨。時二月旬有四日矣。

　　崔之東有杏花一樹，扳援可逾。既望之夕，張因梯其樹而逾焉。達於西廂，則戶半開矣。紅娘寢於牀，生因驚之。紅娘駭曰：「郎何以至？」張因紿之曰：「崔氏之箋召我矣，爾為我告之。」亡幾，紅娘復來。連曰：「至矣，至矣！」張生且喜且駭，心謂獲濟。及崔至，則端服嚴容，大數張曰：「兄之恩，活我之家厚矣。是以慈母以弱子幼女見託。奈何因不令之婢，致淫逸之詞。始以護人之亂為義，而終掠亂以求之。是以亂易亂，其去幾何？誠欲寢其詞，則保人之奸，不義。明之於母，則背人之惠，不祥。將寄於婢僕，又懼不得發其真誠。是用託短章，願自陳啟。猶懼兄之見難，是用鄙靡之詞，以求其必至。非禮之動，能不愧心。特願以禮自持，無及於亂。」言畢，翻然而逝。張自失者久之。復逾而出，於是絕望。

　　數夕，張君臨軒獨寢，忽有人覺之，驚歘而起，則紅娘斂衾攜枕而至，撫張曰：「至矣，至矣！睡何為哉！」並枕同衾而去。張生拭目危坐久之，猶疑夢寐。俄而紅娘捧崔氏而至。至則嬌羞融冶，力不能運支體，曩時端莊，不復同矣。是夕，旬有八日也。斜月晶熒，幽輝半牀。張生飄飄然，且疑神仙之徒，不謂從人間至矣。有頃，寺鐘鳴，天將曉，紅娘促去。崔氏嬌啼宛轉，紅娘又捧之而去，終夕無一言。張生辨色而興，自疑曰：「豈其夢邪？」及明，睹妝在臂，香在衣，淚光熒熒然，猶在席也。

　　是後十餘日，杳不復至。張生賦《會真詩》三十韻，未畢，而紅娘適至，因授之，以貽崔氏。自是復來，朝隱而出，暮隱而入，同會於曩所謂西廂者幾一月。

　　張生將之長安，先以詩諭之。崔氏宛無難詞，然而愁怨之容動人矣。將行之夕，再不復可見。而張生遂西。不數月，復遊於蒲，舍於崔氏者又累月。崔氏甚工刀札，善屬文。求索再三，終不可見。往往張生自以文挑之，亦不甚觀覽。大略崔之出人者，藝必窮極，而貌若不知；言則敏辨，而寡於酬對；待張之意甚厚，然未嘗以詞繼之。時愁豔幽邃，恒若不識，喜慍之容，亦罕形見。異時獨夜操琴，愁弄淒惻。張竊聽之。求之，則終不復鼓矣。以是愈惑之。張生俄以文調及期，又當西去。當去之夕，不復自言其情，愁歎於崔氏之側。崔以陰知將訣矣，恭貌怡聲，徐謂張曰：「始亂之，終棄之，固其宜矣。愚不敢恨。必也君亂之，君終之，君之惠也。則沒身之誓，其有終矣。又何必深憾於此行？然而君既不懌，無以奉寧。君嘗謂我善鼓琴，向時羞顏，所不能及。今且往矣，既君此誠。」因命拂琴，鼓《霓裳羽衣．序》，不數聲，哀音怨亂，不復知其是曲也。左右皆歔欷。崔亦遽止之，投琴，泣下流漣，趨歸鄭所，遂不復至。明旦而張行。

　　明年，文戰不勝，遂止於京。因貽書於崔，以廣其意。崔氏緘報之詞，粗載於此，云：

　　「捧覽來問，探愛過深。兒女之情，悲喜交集。兼惠花勝一合，口脂五寸，致耀首膏唇之飾。雖荷殊恩，誰復為容。睹物增懷，但積悲歎耳。伏承示於京中就業，進脩之道，固在便安。但恨僻陋之人，永以遐棄。命也如此，知復何言！自去秋以來，嘗忽忽如有所失。於喧嘩之下，或勉為語笑，閒宵自處，無不淚零。乃至夢寐之間，亦多敘感咽離憂之思，綢繆繾綣，暫若尋常。幽會未終，驚魂已斷。雖半衾如煖，而思之甚遙。憶昨拜辭，倏逾舊歲。長安行樂之地，觸緒縈情，何幸不忘幽微，眷念亡斁。鄙薄之志，無以奉酬。至於終始之盟，則固不在鄙。昔中表相因，或同宴處，婢僕見誘，遂致私誠。兒女之心，不能自固。君子有援琴之挑，鄙人無投梭之拒。及薦寢席，義盛意深。愚陋之情，永謂終託。豈期既見君子，而不能定情，致有自獻之羞，不復明侍巾幘。沒身永恨，含歎何言！倘仁人用心，俯遂幽劣，雖死之日，猶生之年。如或達士略情，捨小從大，以先配為醜行，謂要盟之可欺，則當骨化形銷，丹誠不沒，因風委露，猶託清塵。存沒之誠，言盡於此。臨紙嗚咽，情不能申。千萬珍重，珍重千萬！玉環一枚，是兒嬰年所弄，寄充君子下體所佩。玉其堅潤不渝，環取其終始不絕。兼亂絲一絇，文竹茶碾子一枚。此數物不足見珍，意者欲君子如玉之貞，矢志如環不解。淚痕在竹，愁緒縈絲。因物達誠，永以為好耳。心邇身遐，拜會無期。幽憤所鍾，千里神合。千萬珍重！春風多厲，強飯為佳。慎言自保，無以鄙為深念。」

　　張生發其書於所知，由是時人多聞之。所善揚巨源好屬詞，因為賦《崔娘詩》一絕云：

　　「清潤潘郎玉不如，中庭蕙草雪銷初。風流才子多春思，腸斷蕭娘一紙書。」

　　河南元稹亦續生《會真詩》三十韻，曰：

　　「微月透簾櫳，螢光度碧空。遙天初縹緲，低樹漸蔥蘢。龍吹過庭竹，鸞歌拂井桐。羅綃垂薄露，環佩響輕風。絳節隨金母，雲心捧玉童。更深人悄悄，晨會雨濛濛。珠潤光文履，花明隱繡籠。瑤釵行彩鳳，羅帔掩丹虹。言自瑤華浦，將朝碧玉宮。因游洛城北，偶向宋家東。戲調初微拒，柔情已暗通。低環蟬影動，回步玉塵蒙。轉面流花雪，登牀抱綺叢。鴛鴦交頸舞，翡翠合歡籠。眉黛羞偏聚，唇朱暖更融。氣清蘭蕊馥，膚潤玉肌豐。無力慵移腕，多嬌愛斂躬。汗光珠點點，髮亂綠蔥蔥。方喜千年會，俄聞五夜窮。流連時有限，繾綣意難終。慢臉含愁態，芳詞誓素衷。贈環明運合，留結表心同。啼粉流清鏡，殘燈繞闇蟲。華光猶冉冉，旭日漸瞳瞳。乘鶩還歸洛，吹簫亦止嵩。衣香猶染麝，枕膩尚殘紅。冪冪臨塘草，飄飄思渚蓬。素琴鳴鶴怨，清漢望歸鴻。海闊誠難度，天高不易衝。行雲無處所，簫史在樓中。」

　　張之友聞之者，莫不聳異之，而張亦志絕矣。稹特與張厚，因徵其詞。張曰：「大凡天之所命尤物也，不妖其身，必妖於人。使崔氏子遇合富貴，乘寵嬌，不為云為雨，則為蛟為螭，吾不知其所變化矣。昔殷之辛，周之幽，據百萬之國，其勢甚厚。然而一女子敗之。潰其眾，屠其身，至今為天下僇笑。余之德不足以勝妖孽，是用忍情。」於時坐者皆為深歎。

　　後歲餘，崔已委身於人，張亦有所娶。後乃因其夫言於崔，求以外兄見。夫語之，而崔終不為出。張怨念之誠，動於顏色。崔知之，潛賦一章，詞曰：

　　「自從別後減容光，萬轉千回懶下牀。不為傍人羞不起，為郎憔悴卻羞郎。」

　　竟不之見。後數日，張生將行，又賦一章以謝絕之：

　　「棄置今何道，當時且自親。還將舊來意，憐取眼前人。」

　　自是，絕不復知矣。時人多許張為善補過者。

　　崔氏小名鶯鶯，李紳相公作《鶯鶯歌》云：

　　「伯勞飛遲燕飛疾，垂楊綻金花笑日。綠窗嬌女字鶯鶯，金雀婭鬟年十七。黃姑天上阿母在，寂寞霜姿素蓮質。門掩重關蕭寺中，芳草萃時不曾出。」

　　右《會真記》出於元微之（稹。）手。楊阜公嘗見微之所作姨母墓志，云其「既喪夫，遭軍亂，微之為保護其家備至。」白樂天作微之母鄭氏志，云是鄭濟女。而唐《崔氏譜》：「永寧尉鵬，娶鄭濟女。」則鶯鶯乃崔鵬女，於微之為中表。再考微之墓志，其年甲相合，其為微之無疑。因元與張姓同所出，而借言之耳。傳云：時人以「張為善補過者」，夫此何過也，而如是補乎？如是而為善補過，則天下負心薄倖、食言背盟之徒，皆可云善補過矣！女子鍾情之深，無如崔者。亂而終之，猶可救過之半。妖不自我，何畏乎尤物？微之與李十郎一也，特崔不能為小玉耳。

　　班婕妤

　　班婕妤，左曹越騎校尉況之女，少有才學。成帝選入宮，以為婕妤，有寵。上嘗游後庭，欲與婕妤同輦。辭曰：「觀古圖畫，聖賢之君，名賢在側；三代昏主，乃有嬖妾。今欲同輦，得無似乎？」上善其言而止。及飛燕姊弟用事，譖其咒詛，考問之，對曰：「脩正尚未蒙福，為邪欲以何望。使鬼神有知，不受小臣之愬。如其無知，愬之何益？」上善其對，赦之。婕妤恐久見危，乃求供養太后於長信宮。作《紈扇》詩以自況，云：

　　「新裂齊紈素，皎潔如霜雪。裁為合歡扇，團圓似明月。出入君懷袖，動搖微風發。常恐秋節至，涼飈奪炎熱。棄捐篋笥中，恩情中道絕。」

　　劉令嫺作《婕妤怨》云：

　　「日落應門閉，愁思百端生。況復昭陽近，風傳歌吹聲。寵移終不恨，讒枉太無情。只言爭分理，非妒舞腰輕。」

　　潘夫人

　　吳主潘夫人，父坐法，夫人輸入織室。容態少儔，為江東絕色。同幽者百餘人，謂夫人為神女，敬而遠之。有聞於吳主，使圖其容貌。夫人憂慼不食，減瘦改形，工人寫其真狀以進。吳主見而喜，曰：「此女神也！愁貌尚能惑人，況在歡樂。」乃命雕輪就織室，納於後宮。果以姿色見寵。每以夫人游昭宣之臺，志意幸愜。既盡酣醉，唾於玉壺中，使侍婢瀉於臺下。得火齊指環，即掛石榴枝上。因其處起臺，名曰「環榴臺」。時有諫者云：「今吳、蜀爭雄，『還劉』之名，將為妖矣。」權乃翻其名曰「榴環臺」。又與夫人游釣臺，得大魚，主大喜。夫人曰：「昔聞泣魚，今乃為喜。有喜必憂，以為深戒。」至於末年，漸相譖毀，果見離退。時人謂夫人知幾其神。

　　翾風

　　石季倫所愛婢，名翾風。以姿態見美，妙別玉聲，能觀金色。石氏珍寶瑰奇，皆殊方異國所得，莫有辨識其處者。使翾風別其聲色，並知其所出之地。石氏侍人美豔者數千人，翾風最以文辭擅愛。石崇嘗語之曰：「吾百年後，當以汝為殉。」答曰：「生愛死離，不如無愛，妾得為殉，身其何朽。」於是彌見寵愛。及翾風年至三十，妙年者爭嫉之，競相誹毀，即退翾風為房老，使主群少。乃懷怨懟而作五言詩曰：

　　「春華誰不羨，卒傷秋落時。契煙還自低，鄙退豈所期。桂芬徒自蠹，失愛在娥眉。坐見芳時歇，憔悴空自嗤。」

石氏房中並歌此為樂曲，晉末乃止。

　　杜十娘

　　萬曆間，浙東李生，係某潘臬子。入貲游北雍，與教坊女郎杜十娘情好最殷。往來經年，李貲告匱。女郎母頗以生頻來為厭，然而兩人交益歡。女姿態為平康絕代，兼以管弦歌舞妙出一時，長安少年所藉以代花月者也。母苦留連，始以言辭挑怒，李恭謹如初。已而聲色競嚴，女益不堪，誓以身歸李生。母自揣女非己出，而故事教坊落籍，非數百金不可，且熟知李囊無一錢，思有以困之。乃戟掌詬女曰：「汝能聳郎君措三百金畀我，東西南北唯汝所之。」女郎慨然曰：「李郎雖落魄旅邸，三百金或可辦。顧金不易聚。倘金具而母負約，奈何？」母策李郎窮途，侮之，指燭中花笑曰：「金朝以入，汝夕以出，燭之生花，讖郎之得女也。」

　　女至夜半，悲啼謂李生曰：「郎君游貲，固不足謀妾身，然亦有意於交親中得緩急乎？」李驚喜曰：「唯唯。向非無心，第未敢言耳。」明日故為束裝狀，遍辭親知，多方乞貸。親知咸以生沉湎狹邪，積有日月，忽欲南轅，半疑涉妄。且李生之父，怒生飄零，作書絕其歸路。今若貸之，非惟無所征德，且索負無從，皆援引支吾。生因循經月，空手來見。女中夜歎曰：「郎君果不能辦一錢邪？妾褥中有碎金百五十兩，向緣線裹絮中，明日令平頭密持去，以次付媽。外此非妾所辦，奈何？」生驚喜，珍重持褥而去。因出褥中金語親知，親知憫杜之有心，毅然各斂金付生，僅得百兩。生泣謂女：「吾道窮矣！顧安所措五十金乎？」女雀躍曰：「無憂，明旦妾從鄰家姊妹中謀之。」至期，果得五十金，合金而進。媽欲負約，女悲啼向媽曰：「母曩責郎君三百金，金具而母食言，郎持金去，女從此死矣！」母懼人金俱亡，乃曰：「如約。第自頂至踵，寸珥尺素，非汝有也。」女欣然從命。明日，禿髻布衣，從生出門。過院中諸姊妹作別，諸姊妹咸感激泣下，曰：「十娘為一時風流領袖，今從郎君，襤褸出院門，豈非姊妹羞乎。」於是人各贈以所攜，須臾之間，簪彄衣履，煥然一新矣。諸姊妹復相謂曰：「郎君與姊千里間關，而行李曾無約束。」復合贈一箱。箱中之盈虛，生不能知，女亦若為不知也者。日暮，諸姊妹各相與揮淚而別。

　　女郎就生逆旅，四壁蕭然。生但兩目瞪視几案而已。女脫左膊生絹，擲朱提二十兩，曰：「持此為舟車貲。」明日，生辦輿馬，出崇文門，至潞河，附奉使船。抵船而金已盡，女復露右臂生綃，出三十金，曰：「此可以謀食矣。」生頻承不測，快幸遭逢。於時自秋涉冬，嗤來鴻之寡儔，詘游魚之乏比。誓白頭，則皎露為霜；指赤心，則丹楓交炙，喜可知也。行及瓜州，舍使者艅艎，別賃小舟，明日欲渡。是夜，璧月盈江，練飛鏡瀉。生謂女曰：「自出都門，便埋頭項，今夕專舟，復何顧忌。且江南水月，何如塞北風煙，顧作此寂寂乎？」女亦以久掩形跡，悲關山之迢遞，感江月之交流，乃與生攜手月中，趺坐船首。生興發，執卮倩女清歌，少酬江月。女宛轉微吟，忽焉入調，鳥啼猿咽，不足以喻其悲也。

　　有鄰舟少年者，積鹽維揚，歲暮將歸新安。年僅二十左右，青樓中推為輕薄祭酒。酒酣聞曲，神情慾飛，而音響已寂。遂通宵不寐。黎明而風雪阻渡。新安人物色生舟，知中有尤物。乃貂帽復綯，弄形顧影，微有所窺，因叩舷而歌。生推蓬四顧，雪色森然。新安人呼出綢繆，即邀上岸，至酒肆論心。酒酣，微叩公子昨夜清歌謂誰，生具以實對。復問公子渡江即歸故鄉乎？生慘然，告以難歸之故，麗人將邀我於吳越山水之間。杯酒纏綿，無端盡吐情實。新安人愀然謂公子：「旅薇蕪而挾桃李，不聞明珠委路，有力交爭乎？且江南之人，最工輕薄，情之所鍾，不敢愛死，即鄙心時時萌之。況麗人之才，素行不測，焉知不借君以為梯航，而密踐他約於前途。則震澤之煙波，錢塘之風浪，魚腹鯨齒，乃公子之一壞三尺也。抑愚聞之，父與色孰親？歡與害孰切？願公子之熟思也！」生始愁眉曰：「然則奈何？」曰：「愚有至計，甚便於公子，顧公子不能行耳！」公子曰：「為計奈何？」客曰：「公子誠能割厭余之愛，僕雖不敏，願上千金為公子壽。得千金則可以歸報尊君，舍麗人則可以道路無恐。願公子熟思之！」生既飄零有年，攜形挈影，雖鴛樹之誼，生死靡他；而燕幕之棲，進退維谷。羝藩狐濟，既猜月而疑雲；燕啄龍漦，更悲魂而啼夢。乃低首沉思，辭以歸而謀諸婦。遂與新安人攜手下船，各歸舟次。

　　女挑燈俟生小飲，生目動齒濕，終不出辭。相與擁被而寢。至夜半，生悲啼不已。女急起坐，抱持之，曰：「妾與郎君處情境幾三年，行數千里，未嘗哀痛。今日渡江，正當為百年歡笑，忽作此面向人，妾所不解。抑聲有離音，何也？」生言隨涕興，悲因情重，既吐顛末，涕泣如前。女始解抱，謂李生曰：「誰為足下畫此策者，乃大英雄也！郎得千金，可覲二親，妾得從人，無累行李。發乎情，止乎禮義，賢哉，其兩得之矣！顧金安在？」生對以「未審卿意云何，金尚在是人篋內」。女曰：「明早亟往諾之。然千金重事也，須金入足下篋中，妾乃可往。」時夜已過半，即請起為豔妝，曰：「今日之妝，迎新送舊者也，不可不工。」妝畢，天亦曙。

　　新安人已刺船李生舟前。得女郎信，大喜曰：「請麗人妝臺為信。」女欣然顧李生畀之。即索新安人聘貲過船，衡之無爽。於是女郎起自舟中，據舷謂新安人曰：「頃所攜妝臺中，有李郎路引，可速簡還。」新安人急如命。女郎使李生抽某一箱來，皆集鳳翠霓，悉投水中，約值數百金。李生與輕薄子及兩船人始競大詫。又指生抽一箱，悉翠羽明璫、玉簫金管也，值幾千金，又投之江。復令生抽出其革囊，盡古玉紫金之玩，世所罕有，其價蓋不貲雲，亦投之。最後惎生抽一匣出，則夜明之珠盈把。舟中人一一大駭，喧聲驚集市人。女郎又欲投之江，李生不覺大悔，抱女郎慟哭止之。雖新安人亦來勸解。女郎推生於側，而啐罵新安人曰：「汝聞歌蕩情，遂代鶯弄舌，不顧神天，翦綆落瓶，使妾將骨殷血碧。自恨弱質，不能抽刀向傖。乃復貪財，強來縈抱，何異狂犬！方事趨風，更欲爭骨。妾死有靈，當訴之明神，不日奪汝人面。且妾藏辰貽影，託諸姊妹蘊藏奇貨，將資李郎歸見父母也。今畜我不卒，而故暴揚之者，欲人知李郎眶中無瞳耳。妾為李郎澀眼幾枯，翕魂屢散。事幸粗成，不念攜手，而倏溺笙簧，畏行多露，一朝棄捐，輕於殘汁。顧乃婪此殘膏，欲收覆水，妾更何顏而聽其挽鼻。今生已矣。東海沙明，西華黍壘，此恨糾纏，寧有盡邪！」於是舟中、岸上觀者，無不流涕，詈李生為負心人。而女郎已持明珠赴江水不起矣。當是時，目擊之人，皆欲爭毆新安人及李生，李生及新安人各鼓船分道遁去。浙人作《負情儂傳》。

　　居士曰：「新安人，天下有情人也！其說李郎也，口如河，其識十娘也，目如電。惜十娘之早遇李生而不遇新安人也。使其遇之，雖文君之與相如，歡如是耳。雖然，女不死不俠，不癡不情，於十娘又何憾焉！」

　　韓玉父

　　韓玉父，宋南渡時女子也。其題《漠口鋪》詩云：

　　「南行逾萬山，復入武陽路。黎明與雞興，理髮漠口鋪。旴江在何所，極目煙水暮。生平良自珍，羞為浪子婦。知君非秋胡，強顏且西去。」

　　其序云：「妾本秦人，先大父嘗仕於朝，因亂，遂家錢塘。幼時，易安處士教以學詩。及笄，父母以妻上舍林子建。去年，林得官歸閩，妾傾囊以助其行。林許秋冬間遣騎迎妾，久之杳然。何其食言邪？不免攜女奴自錢塘而之三山。比至，林已官旴江矣。因而復回延平，經由順昌，假道昭武而去。歎客旅之可厭，笑人事之多乖，因理髮漠口鋪，漫題數語於壁云。」

　　未明究竟如何，就此已是薄倖矣。


　　以下妒厄


　　戚夫人

　　戚夫人，善鼓瑟擊筑。帝常擁戚夫人倚瑟而歌。歌畢，每泣下流連。夫人善為翹袖折腰雲舞，歌出塞入塞望歸之曲。侍婢數百人，皆為之後宮齊首高唱，響入雲霄。夫人侍高帝，嘗以趙王如意為言。帝思之，幾半日不言，歎息悽愴而未知其術，輒使夫人擊筑，歌《大風》詩以和之。及留侯招四皓輔太子，帝指示戚姬曰：「我欲易之，彼羽翼已成，難動搖矣。」姬涕泣。帝曰：「汝為我楚舞，吾為若楚歌。」歌曰：

　　「鴻鵠高飛兮，一舉千里，羽翼已成兮，橫絕四海。橫絕四海兮，當可奈何？雖有矰繳兮，尚安所施！」

　　及帝崩，高後乃令永巷囚戚夫人，髡鉗，衣赭衣，令舂。戚夫人舂已，歌曰：

　　「子為王，母為虜。終日舂薄暮，常與死為伍。相離三千里，當使誰告汝。」

　　太后聞之，大怒曰：「乃欲倚汝子邪！」召趙王如意，鴆之。戚夫人遂有人彘之禍。戚夫人臨死曰：「願呂為鼠我為貓，生生世世食其肉。」

　　戚夫人之不見容於高後也，帝料之熟矣。欲全戚氏，非立如意不可。立如意則並立戚氏，廢太子則並廢高後。高後有罪，可廢也。而周旋患難，瀕死者數矣，尤可念也。況諸悍將大臣，非高後不能制之，此帝所以歎息悽愴而不能自決也。四皓來而人彘兆，帝亦付之身後不知而已。高後能制諸悍將大臣，而舉朝遂無能制後者。立少帝，王諸呂，劉宗蓋岌岌焉。帝料殆不及此也。夫高後雖強，天下豈有恃婦人以為安者哉！惠帝與如意，魯、衛之政耳，必也兩置之而立文帝，斯盡善乎。噫！是又豈尋常之事邪？

　　唐王后

　　高宗初立妃王氏為后，有寵。已而寵蕭淑妃。及武氏入宮為昭儀，後與淑妃寵皆衰。會昭儀生女，後憐而弄之。後出，昭儀潛扼殺之。上至，昭儀佯歡笑。發被視女已死矣，即驚啼，問左右。左右曰：「皇后適來此。」上怒曰：「後殺吾女。」昭儀因譖之。後遂與淑妃並廢為庶人，囚於別苑，而立武氏為后。上一日念后，間行至囚所，見門禁錮嚴，進飲食竇中，惻然傷之。呼曰：「皇后、良姊無恙？」二人同辭曰：「妾等非罪棄為婢，安得尊稱邪？」因流涕嗚咽。又曰：「至尊若念疇昔，使得見日月，乞署此為回心院。」上曰：「朕即有處置。」武氏聞之，大怒，遣人斷去手足，投酒甕中，曰：「令二嫗骨醉。」

　　後數見二人為祟，故多居洛陽，不敢歸長安。

　　高宗與漢高帝不同。高帝是英雄心事，一步百計，欲割小愛以就大事。高宗本是雜情奴才，後來則一味怕婆而已。

　　梅妃

　　梅妃，姓江氏，莆田人。父仲遜，世為醫。妃年九歲，能誦《二南》。語父曰：「我雖女子，期以此為志。」父奇之，名曰彩蘋。開元中，高力士使閩越，妃笄矣。見其少麗，選歸侍明皇，大見寵幸。長安大內、大明、興慶三宮，東都大內、上陽兩宮，幾四萬人，自得妃視如塵土。宮中亦自以為不及。性喜梅，所居闌檻，悉植數株，上榜曰「梅亭」。梅開，賦賞至夜分，尚顧戀花下不能去。上以其所好，戲名曰「梅妃」。妃有《蕭蘭》、《梨園》、《梅花》、《鳳笛》、《玻杯》、《剪刀》、《綺窗》七賦。

　　是時承平歲久，海內無事。上於兄弟間極友愛，日從燕間，必妃侍側。上命破橙往賜諸王。至漢邸，潛以足躡妃履，登時退閣。上命連趣，報言「適履珠脫綴，綴竟當來」。久之，上親往命妃。妃拽衣迓上，言「胸腹疾作，不果前也」，卒不至。其恃寵如此。後上與妃鬥茶，顧諸王戲曰：「此『梅精』也，吹白玉笛，作驚鴻舞，一座光輝。鬥茶今又勝我矣。」妃應聲曰：「草木之戲，誤勝陛下。設使調和四海，烹飪鼎鼐，萬乘自有心法，賤妾何能較勝負也。」上大悅。

　　會太真楊氏入侍，寵愛日奪，上無疏意。而二人相疾，避路而行。上嘗方之英、皇，議者謂廣狹不類，竊笑之。太真忌而智，妃性柔緩，亡以勝，後竟為楊氏遷於上陽東宮。後，上憶妃，夜遣小黃門滅燭，密以戲馬召妃至翠華西閣，敘舊愛，悲不自勝。繼而上失寤，侍御驚報曰：「妃子已屆閣前，將奈何？」上披衣，抱妃藏夾幙間。太真既至，問：「『梅精』安在？」上曰：「在東宮。」太真曰：「乞宣至，今日同浴溫泉。」上曰：「此女已放屏，無並往也。」太真語益堅，上顧左右不答。太真大怒，曰：「肴核狼藉，御榻下有婦人遺舄，夜來何人侍陛下寢，歡醉至於日出不視朝？陛下可出見群臣，妾止此閣以俟駕回。」上愧甚，拽衾向屏復寢，曰：「今日有疾，不可臨朝。」太真怒甚，逕歸私第。上頃覓妃所在，已為小黃門送令步歸東宮。上怒斬之。遺舄並翠鈿命封賜妃。妃謂使者曰：「上棄我之深乎？」使者曰：「上非棄妃，誠恐太真無情耳！」妃笑曰：「恐憐我則動肥婢情，豈非棄也？」妃以千金壽高力士，求詞人擬司馬相如為《長門賦》，欲邀上意。力士方奉太真，且畏其勢，報曰：「無人解賦。」妃乃自作《樓東賦》，其略曰：

　　「玉鑒塵生，鳳奩香殄。懶蟬之巧梳，閒縷衣之輕練。苦寂寞於蕙宮，但凝思乎蘭殿。信摽落之梅花，隔長門而不見。」

　　太真聞之，訴明皇曰：「江妃庸賤，以諛詞宣言怨望，願賜死。」上默然。會嶺表使歸，妃問左右：「何處驛使來，非梅使邪？」對曰：「庶邦貢楊妃果荔使來。」妃悲咽泣下。上在花萼樓，會夷使至，命封珍珠一斛密賜妃。妃不受，以詩付使者曰：「為我進御前也。」曰：

　　「柳葉雙眉久不描，殘妝和淚污紅綃。長門自是無梳洗，何必珍珠慰寂寥。」

　　上覽詩，悵然不樂。令樂府以新聲度之，號《一斛珠》，曲名是此始。後祿山犯闕，上西幸，太真死。及東歸，尋妃所在，不可得。上悲，謂兵火之後，流落他處。詔：「有得之，官三秩，錢百萬。」訪搜不知所在。上又命方士飛神御氣，潛經天地，亦不可得。有宦者進其畫真，上言「甚似，但不活耳」。詩題於上，曰：

　　「憶昔嬌妃在紫宸，鉛華不御得天真。霜綃雖似當時態，爭奈嬌波不顧人。」

　　讀之泣下，命模像刊石。後上暑月晝寢，彷彿見妃隔竹間泣，含涕障袂，如花朦霧露狀。妃曰：「昔陛下蒙塵，妾死亂兵之手。哀妾者埋骨池東梅株傍。」上駭然流汗而寤。登時令往太液池發視之，無獲。上益不樂。忽悟溫泉湯池側有梅十餘株，豈在是乎！上自命駕，令發視。才數株，得屍，裹以錦褥，盛以酒槽，附土三尺許。上大慟，左右莫能仰視。視其所傷，肋下有刀痕。上自制文誄之，以妃禮易葬焉。

　　贊曰：明皇自為潞州別駕，以豪偉聞，馳騁犬馬，鄠杜之間，與俠少游。用此起支庶，踐尊位，五十餘年，享天下之奉，窮奢極侈，子孫百數，其閱萬方美色眾矣。晚得楊氏，變易三綱，濁亂四海，身廢國辱，思之不少悔，是固有以中其心，滿其欲矣。江妃者，後先其間，以色為所深嫉，則其當人主者，又可知矣。議者謂：或覆宗，或非命，均其媚忌自取。殊不知明皇耄而忮忍，至一日殺三子，如輕斷螻蟻之命。奔竄而歸，受制昏逆，四顧嬪嬙，斬亡懼盡，窮獨苟活，天下哀之。《傳》曰：「以其所不愛及其所愛。」蓋天所以酬之也。報復之理，毫髮不差，是豈特兩女子之罪哉！

　　小青

　　大青者，虎林某生姬也，家廣陵。與生同姓，故諱之，僅以小青字云。姬夙根穎異，十歲遇一老尼，授《心經》，一再過了了，覆之，不失一字。尼曰：「是兒早慧福薄，願乞作弟子。即不爾，無令識字，可三十年活耳。」家人以為妄，嗤之。母本女塾師，隨就學。所游多名閨，遂得精涉諸技，妙解聲律。江都固佳麗地，或諸閨彥雲集，茗戰手語，眾偶紛然。姬隨變酬答，悉出意表，人人惟恐失姬。雖素閒儀則，而風期逸豔，綽約自好，其天性也。

　　年十六，歸生。生，豪公子也，性嘈唼憨跳不韻。婦更奇妒，姬曲意下之，終不解。一日，隨游天竺。婦問曰：「吾聞西方佛無量，而世多尊禮大士者何？」姬曰：「以其慈悲耳。」婦知諷己，笑曰：「吾當慈悲汝。」乃徙之孤山別業，誡曰：「非吾命而郎至，不得入！非吾命而郎手札至，亦不得入！」姬自念彼置我閒地，必密伺短長，借莫須有事魚肉我，以故深自斂戢。婦或出遊，呼與同舟，遇兩堤間馳騎挾彈遊冶少年，諸女伴指點謔躍，倏東倏西，姬淡然凝坐而已。

　　婦之戚屬某夫人者，才而賢，嘗就姬學奕，絕愛憐之。因數取巨觴觴婦，瞷婦已醉，徐語姬曰：「船有樓，汝伴我一登。」比登樓，遠眺久之，撫姬背曰：「好光景，可惜！無自苦。章臺柳亦倚紅樓盼韓郎走馬，而子作蒲團空觀邪？」姬曰：「賈平章劍鋒可畏也。」夫人笑曰：「子誤矣！平章劍鈍，女平章乃利害耳！」居頃之，顧左右寂無人，從容諷曰：「子才韻色藝無雙，豈當墮羅剎國中？吾雖非女俠，力能脫子火坑。頃言章臺事，子非會心人邪？天下豈少韓君平。且彼視子去，拔一眼中釘耳。縱能容子，子遂向黨將軍帳下作羔酒侍兒乎？」姬謝曰：「夫人休矣。吾幼夢手折一花，隨風片片著水，命止此矣！夙孽未了，又生他想，彼冥曹姻緣簿，非吾如意珠，徒供群口畫描耳！」夫人歎曰：「子言亦是，吾不子強。雖然，好自愛。彼或好言飲食汝，乃更可慮。即旦夕所須，第告我。」相顧泣不沾衣。恐他婢竊聽，徐拭淚還坐。尋別去。夫人每向宗戚語之，聞者酸鼻云。

　　姬自是幽憤淒怨，俱託之詩或小詞。而夫人後亦從宦遠方，無與同調者。遂鬱鬱感疾，歲餘益深。婦命醫來，仍遣婢以藥至。姬佯感謝，婢出，擲藥牀頭，笑曰：「吾固不願生，亦當以淨體皈依，作劉安雞犬，豈汝一杯鴆能斷送乎！」然病益不支，水粒俱絕，日飲梨汁一小盞許。益明妝冶服，擁襟欹坐。或呼琵琶婦唱盲詞自遣。雖數暈數醒，終不蓬首偃臥也。忽一日，語老嫗曰：「可傳語冤孽郎，覓一良畫師來。」師至，命寫照。寫畢，攬鏡熟視，曰：「得吾形似矣，未盡吾神也。」姑置之。又易一圖，曰：「神是矣，而風態未流動也。若見我而目端手莊，太矜持故也。」姑置之。命捉筆於傍，而自與嫗指顧語笑，或扇茶鐺，或簡書，或自整衣褶，或代調丹璧諸色，縱其想會。須臾圖成，果極妖纖之致。笑曰：「可矣！」師去，取圖供榻前，焚香設梨酒奠之，曰：「小青，小青，此中豈有汝緣兮乎？」撫几，淚潸潸如雨，一慟而絕。時年十八耳。

　　日向暮，生始踉蹌來。披帷見容光藻逸，衣態鮮好，如生前無病時，忽長號頓足，嘔血升餘。徐檢得詩一卷，遺像一幅。又一緘寄某夫人，啟視之，敘致惋痛。後書一絕句。生痛呼曰：「吾負汝！吾負汝！」婦聞恚甚，趨索圖。乃匿第三圖，偽以第一圖進。立焚之。又索詩，詩至，亦焚之。及再簡草稿，業散失盡。而姬臨卒時，取花鈿數事，贈嫗之小女，襯以二紙，正其詩稿。得九絕句，一古詩，一詞。並所寄某夫人者，共十二篇。古詩云：

　　「雪意閣雲雲不流，舊雲正壓新雲頭。米顛顛筆落窗外，鬆嵐秀處當我樓。垂簾只愁好景少，卷簾又怕風繚繞。簾捲簾垂底事難，不情不緒誰能曉。爐煙漸瘐剪聲小，又是孤鴻唳悄悄。」

絕句云：

　　「稽首慈雲大士前，莫生西土莫生天。願為一滴楊枝水，灑作人間並蒂蓮。」

　　「春衫血淚點輕紗，吹入林逋處士家。嶺上梅花三百樹，一時應變杜鵑花。」

　　「新妝竟與畫圖爭，知在昭陽第幾名。瘦影自臨春水照，卿須憐我我憐卿。」

　　「西陵芳草騎轔轔，內信傳來喚踏春。杯酒自澆蘇小墓，可知妾是意中人。」

　　「冷雨幽窗不可聽，挑燈間看《牡丹亭》。人間亦有癡於我，豈獨傷心是小青。」

　　「何處雙禽集畫闌，朱朱翠翠似青鸞。如今幾個憐文采，也向秋風鬥羽翰。」

　　「脈脈溶溶豔豔波，芙蓉睡醒欲如何。妾映鏡中花映水，不知秋思落誰多。」

　　「盈盈金谷女班頭，一曲驪珠眾伎收。直得樓前身一死，季倫原是解風流。」

　　「鄉心不畏兩峰高，昨夜慈親入夢遙。說是浙江潮有信，浙潮爭似廣陵潮。」

其《天仙子》詞云：

　　「文姬遠嫁昭君塞，小青又續風流債。也虧一陣黑罡風，火輪下，抽身快，單單別別清涼界。原不是鴛鴦一派，休算做相思一槩。自思自解自商量，心可在，魂可在，著衫又捻雙裙帶。」

　　與某夫人書云：「玄玄叩首瀝血，致啟夫人臺座下。關頭祖帳，迥隔人天。官舍良辰，當非寂度。馳情感往，瞻睇慈雲，分燠噓寒，如依膝下。糜身百體，未足云酬。娣娣姨姨無恙。猶憶南樓元夜，看燈諧謔，姨指畫屏中一憑欄女曰：『是嬈嬈兒倚風獨盼，恍惚有思，當是阿青。』妾亦笑指一姬曰：『此執拂姣鬟，偷近郎側，將無似娣。』於時角彩尋歡，纏綿徹曙，寧復知風流雲散，遂有今日乎！往者仙槎北渡，斷梗南樓，狺語哮聲，日焉三至。漸乃微辭舍吐，亦如尊旨云云。切揆鄙衷，未見其可。夫屠肆菩心，餓狸悲鼠，此直供其換馬，不即辱以當爐。去則弱絮風中，住則幽蘭霜裡，蘭因絮果，現孽誰深？若便祝髮空門，洗妝浣慮，而豔思綺語，觸緒紛來。正恐蓮性雖胎，荷絲難殺，又未易言此也。乃至遠笛哀秋，孤燈聽雨，雨殘笛歇，謖謖鬆聲。羅衣壓肌，鏡無干影，晨淚鏡潮，夕淚鏡汐。今茲雞骨，殆復難支，痰灼肺然，見粒而嘔，錯情易意，悅憎不馴。老母娣弟，天涯問絕。嗟乎！未知生樂，焉知死悲！憾促歡淹，無乃非達。妾少受天穎，機警靈速，豐茲吝彼，理詎能雙。然而神爽有期，故未應寂寂也。至其淪忽，亦匪自今，結縭以來，有宵靡旦，夜臺滋味，諒不殊斯，何必紫玉成煙，白花飛蝶，乃謂之死哉！或軒車南返，駐節維揚，老母惠存，如妾之受，阿秦可念，幸終垂憫。疇昔珍贈，悉令見殉，寶鈿繡衣，福星所賜，可以超輪消劫耳。然小六娘竟先期相俟，不憂無伴。附呈一絕，亦是鳥死鳴哀！其詩集、小像，託陳媼好藏，覓便馳寄。身不自保，何有於零膏冷翠乎！他時放船堤下，探梅山中，開我西閣門，坐我綠陰牀，髣生平於響像，見空幃之寂颺。是邪非邪，其人斯在。嗟乎夫人！冥明異路，永從此辭。玉腕珠顏，行就塵土，興思及此，慟也何如！玄玄叩首叩首上。」後附絕句云：

　　「百結迴腸寫淚痕，重來唯有舊朱門。夕陽一片桃花影，知是亭亭倩女魂。」

　　生之戚某集而刻之，名曰《焚餘》。

　　戔戔居士曰：「讀小青諸詠，雖淒惋，不失氣骨。憾全稿不傳。要之逕寸珊瑚，更自可憐惜耳。聞第二圖藏嫗家，余竭力購得之。娟娟楚楚，如秋海棠花。其衣裡珠外翠，秀豔有文士韻。然尚是副本，即姬所謂『神已是，而風態未流動』者。未知第三圖更夫何如。嫗嘗言：『姬喜看書。書少，就郎取不得，悉從某夫人借觀。間作小畫。畫一扇，甚自愛，郎聞之，苦索不與。』又言：『姬好與影語，或斜陽花際，煙空水清，輒臨池自照，對影絮絮如問答。婢輩窺之，則不復爾。但微見眉痕慘然，似有泣意。』余覽集中第三絕，知此語非妄也。嗟乎！世之負才零落，躑躅泥梨中，顧影自憐，若忽若失，如小青者，可勝道哉！」

　　驛亭女子

　　女子不知何許人，其詩與敘，見於心甲驛壁。文敘云：「予生長會稽，幼工書史；年方及笄，嫁於燕客。具林下之風致，事腹負之將軍。加以河東獅子，日吼數聲。今早『薄言往訴，逢彼之怒』，鞭撻亂下，辱等奴婢，氣填胸臆，幾不能起。嗟乎！予籠中人耳，死何足惜。但恐委身草莽，湮沒無聞，故忍死須臾，俟同類睡熟，竊至後庭，以淚和墨，題三詩於壁。庶知音者讀之，悲予生之不辰，則予死且不朽。」詩云：

　　「銀紅衫子半蒙塵，一盞殘燈伴此身。恰似梨花經雨後，可憐零落不成春。」

　　「終日如同虎豹游，含情默坐憾悠悠。老天生妾非無意，留與風流作話頭。」

　　「萬種憂愁訴與誰，對人強笑背人悲。此詩莫作尋常看，一句詩成千淚垂。」

此詩一傳，文人爭和之。

　　龍子猶各和三首，今附此。首韻云：

　　「遙憶新詩覆壁塵，閨中誰贖可憐身。郵亭亦有含顰女，都只傷秋與惜春。」

　　「顏如紅粉命如塵，難笑難啼一女身。何似驛亭操帚婦，風光獨佔一宵春。」

　　「千秋紅粉盡成塵，詩句猶留夢裡身。恰似太真香襪在，行人指點馬嵬春。」

次韻云：

　　「不共歡娛卻共游，傷心一片路悠悠。老天若解題詩意，應有風雷起筆頭。」

　　「已拚閒身逐浪遊，可堪自苦正悠悠。紅顏埋沒渾閒事，多少才人不出頭。」

　　「古驛無情恣客游，悲悲喜喜任悠悠。粉牆難比生公石，訴盡衷腸不點頭。」

三韻云：

　　「已嫁從夫怨阿誰，換花換馬亦何悲。忍將無限閨中苦，換取詩名壁上垂。」

　　「一樣夫妻我是誰，忍教同室隔歡悲。題成絕句低頭去，羞見三星當戶垂。」

　　「鴉鳳相欺今恨誰，來生貓鼠轉歡悲，我脩妒史書卿句，翻喜才名為妒垂。」


　　以下遭讒


　　脩孊夫人

　　廣川王去嘗有疾，陽城昭信侍疾甚謹，去愛之，立為后。又有幸姬望卿，為脩孊夫人，主繒帛。昭信譖望卿曰：「與我無禮，衣服常鮮我，又傅粉數窺郎吏，疑有奸。」去曰：「伺之。」益不愛望卿。昭信知去怒，誣言望卿歷指郎吏臥處，具知其名。去即與昭信從諸姬至望卿室，裸形繫之，令各姬各持鐵共灼之，望卿自投井而死。昭信出之，椓陰中，割其口唇，斷舌，遂解置大鑊中，取桃灰毒藥並煮之，令諸姬觀，糜盡乃止。

　　遼懿德皇后蕭氏

　　遼懿德皇后蕭氏，為北面官南院樞密使惠之少女。母耶律氏，夢月墜懷，已復東升，光耀照爛，不可仰視，漸升中天，忽為天狗所食。驚寤，而后生。時重熙九年五月己未也。母以語惠，惠曰：「此女必大貴，而不得令終。且五日生女，古人所忌。命已定矣，將復奈何！」后幼能誦詩，旁及經、子。及長，姿容端麗，為蕭氏稱首，皆以觀音目之，因小字觀音。二十二年，今上在青宮，進封燕趙國王，慕后賢淑，聘納為妃。後婉順，善承上意，復能歌詩，而彈箏、琵琶，尤為當時第一。由是愛幸，遂傾後宮。及上即位，以清寧元年十二月戊子，冊為皇后。後方出閣升坐，扇開簾捲，忽有白練一段，自空吹至后褥位前，上有「三十六」三字。后問：「此何也？」左右曰：「此天書，命可敦領三十六宮也。」后大喜。宮中為語曰：「孤穩壓帕女古鞾，菩薩喚作耨幹麼。」蓋言以玉飾首，以金飾足，以觀音作皇后也。

　　二年八月，上獵秋山，後率妃嬪從行在所。至伏虎林，上命后賦詩。后應聲曰：

　　「威風萬里壓南邦，東去能翻鴨綠江。靈怪大千都破膽，那教猛虎不投降。」

上大喜，出示群臣曰：「皇后可謂女中才子！」次日，上親御弓矢射獵。有虎突林而出，上曰：「朕射得此虎，可謂不愧后詩。」一發而殪。群臣皆呼萬歲。是歲十一月，群臣上皇帝尊號曰「天佑皇帝」，后曰「懿德皇后」。三年秋，上作《君臣同志、華夷同風》詩，后應制屬和，曰：

　　「虞庭開盛軌，王會合奇琛。到處承天意，皆同捧日心。文章通鹿蠡，聲教薄雞林。大宇看交泰，應知無古今。」

　　明年，后生皇子濬，皇太叔重元妃入賀，每顧影自矜，流目送媚。后語之曰：「貴家婦宜以莊臨下，何必如此。」妃銜之，歸罵重元曰：「汝是聖宗兒，豈虎斯不若，使教坊奴得以可敦加吾。汝若有志，當除此悵，笞撻此婢。」於是，重元父子合謀，於九年七月，駕幸灤水，聚兵作逆。須臾兵潰，父子伏誅。而討平此亂，則知北樞密院事趙王耶律乙辛與有功焉，尋進南院樞密使，威權震灼，傾動一時。惟后家不肯相下，乙辛每為怏怏。及咸雍初，皇子濬冊為皇太子。益復蓄奸為圖後計矣。

　　后常慕唐徐賢妃行事，每於當御之夕，進諫得失。國俗君臣尚獵，故有四時捺缽。上既擅聖藻，而尤長弓馬，往往以國服先驅。所乘馬號飛電，瞬息百里，常馳入深林邃谷，扈從求之不得。后患之，乃上疏諫曰：「妾聞穆王遠駕，周德用衰；太康佚豫，夏社幾危。此游畋之往戒，帝王之龜鑒也。頃見駕幸秋山，不閒六御，特以單騎從禽，深入不測。此雖威福所屈，萬靈自為擁護。倘有絕群之獸，果如東方所言，則溝中之豕，必敗簡子之駕矣。妾雖愚暗，竊為社稷憂之。惟陛下尊老氏馳騁之戒，用漢文吉行之旨。」上雖嘉納，心頗厭遠。故咸雍之末，遂稀幸御。后因作詞曰《回心院》，被之管弦，以寓望幸之意也：

　　「掃深殿，閉久金鋪暗。游絲絡綱塵作堆，積歲青苔厚階面。掃深殿，待君宴。」

　　「拂象牀，憑夢借高唐。敲壞牛邊知妾臥，恰當天處少輝光，拂象牀，待君王。」

　　「換香枕，一半無雲錦。為是秋來輾轉多，更有雙雙淚痕滲。換香枕，待君寢。」

　　「鋪翠被，羞殺鴛鴦對。猶憶當時叫合歡，而今獨覆相思塊。鋪翠被，待君睡。」

　　「裝繡帳，金鉤未敢上。解卻四角夜光珠，不教照見愁模樣。裝繡帳，待君貺。」

　　「疊錦茵，重重空自陳。只願身當白玉體，不願伊當薄命人。疊錦茵，待君臨。」

　　「展瑤席，花笑三韓碧。笑妾新鋪玉一牀，從來婦歡不終夕。展瑤席，待君息。」

　　「剔銀燈，須知一樣明。偏是君來生彩暈，對妾故作青熒熒。剔銀燈，待君行。」

　　「爇熏爐，能將孤悶蘇。若道妾口多穢賤，自沾御香香徹膚。爇熏爐，待君娛。」

　　「張鳴箏，恰恰語嬌鶯。一從彈作房中曲，常和窗前風雨聲。張鳴箏，待君聽。」

　　時諸伶無能奏演此曲者，獨伶官趙惟一能之。而宮婢單登，故重元家婢，亦善箏及琵琶，每與惟一爭能，怨后不知己。后乃召登與對彈四百二十八調，皆不及后彈，愧恥拜服。於時上常召登彈箏，后諫曰：「此叛家婢。女中獨無豫讓乎？安得輕近御前！」因遣直外別院。登深嫉之。而登妹清子，嫁為教坊朱頂鶴妻，方為耶律乙辛所昵。登每向清子誣后與惟一淫通。乙辛具知之，欲乘此害后。以為不足證實，更命他人作《十香》淫詞，用為誣案。云：

　　「青絲七尺長，挽出內家裝。不知眠枕上，倍覺綠雲香。」

　　「紅綃一幅強，輕闌白玉光。試開胸探取，尤比顫酥香。」

　　「芙蓉新失豔，蓮花落故牀。兩般總堪比，可似粉腮香。」

　　「蝤蠐那足並，長鬚學鳳凰。昨宵歡臂上，應惹領邊香。」

　　「和羹和滋味，送語出宮商。定知郎口內，含有煖甘香。」

　　「非關兼酒氣，不是口脂芳，卻疑花解語，風過送來香。」

　　「既摘上林蕊，還親御苑桑，歸來便攜手，纖纖春筍香。」

　　「鳳靴拋合縫，羅襪卸輕霜。誰將煖白玉，雕出軟鉤香。」

　　「解帶色已戰，觸手心愈忙。那識羅裙內，消魂別有香。」

　　「咳唾千花釀，肌膚百和裝。元非噉沉水，生得滿身香。」

　　乙辛陰屬清子，使登乞后手書。登時雖外直，常得見后。后後善書，登紿后曰：「宋國忒裡蹇所作，更得御書，便稱二絕。」后讀而喜之，即為手書一紙。紙尾復書己所作《懷古》詩一絕云：

　　「宮中只數趙家妝，敗雨殘雲誤漢王。惟有知情一片月，曾窺飛鳥入昭陽。」

登得后手書，持出與清子，云：「老婢淫案已得。況可汗性忌，早晚見其白練掛粉頭也。」

　　乙辛已得書，遂構詞。命登與朱頂鶴赴北院陳首：「伶官趙惟一，私侍懿德皇后，有《十香》淫詞為證。」乙辛乃密奏曰：「太康元年十月二十三日，據外直別院宮婢單登及教坊朱頂鶴陳首，本坊伶官趙惟一，向要結本坊入內承直高長命，以彈箏、琵琶得召入內，沐上恩寵。乃輒干冒禁典，謀侍懿德皇后御前。忽於咸雍六年九月，駕幸木葉山，惟一公稱有懿德皇后旨，召入彈箏。於時皇后以御制《回心院》曲十首，付惟一入調。自辰至酉，調成，皇后向簾下目之，遂隔簾與惟一對彈。及昏命燭，傳命惟一去官服，著綠巾，金抹額，窄袖，紫羅衫，珠帶，烏靴。皇后亦著紫金百鳳衫，杏黃金縷裙，上戴百寶花髻，下穿紅鳳花靴。召惟一更入內帳，對彈琵琶。命酒對飲，或飲或彈。至院鼓三下，敕內侍出帳。登時當直帳，不復聞帳內彈飲，但聞笑聲。登亦心動，密從帳外聽之。聞后言曰：『可封有用郎君。』惟一低聲言曰：『奴具雖健，小蛇耳，自不敵可汗真龍。』后曰：『小猛蛇卻賽真懶龍。』此後但聞惺惺若小兒夢中啼而已。院鼓四下，后喚登，揭帳，曰：『惟一醉不起，可為我喚醒。』登叫惟一百遍，始為醒狀。乃起拜辭。后賜金帛一篋，謝恩而出。其後駕還，雖時召見，不敢入帳。后深懷思，因作《十香》詞賜惟一。惟一持出誇示同官，朱頂鶴手奪其詞，使婦清子問登。登懼事發連坐，乘暇泣諫。后怒痛笞，遂斥外直。但朱頂鶴與登共悉其事，使含忍不言，一朝敗壞，安免株坐，故敢首陳，乞為轉奏，以正刑誅。臣惟皇帝以至德統天，化及無外，寡妻匹婦，莫不形於。於今宮帳深密，忽有異言，其有關治化，良非渺小。故不忍隱諱，輒據詞，並手書《十香詞》一紙，密奏以聞。」

　　上覽奏，大怒，即召后對詰。后痛哭轉辯曰：「妾託體國家，已造婦人之極。況誕育儲貳，近且生孫，兒女滿前，何忍更作淫奔失行之人乎？」上出《十香詞》曰：「此非汝作手書，更復何辭？」后曰：「此宋國忒裡蹇所作，妾即從單登得而書賜之耳。且國家無親蠶事，妾作那得有親桑語！」上曰：「詩正不妨以無為有，如詞中合縫靴，亦非汝所著，為宋國服邪？」上怒甚，因以鐵骨朵擊后，后幾至殞。即下其事，使參知政事張孝傑與乙辛窮治之。

　　乙辛乃繫械惟一、長命等訊鞫，加以釘灼蕩錯等刑，皆為誣服。獄成，將奏。樞密副使蕭惟信馳語乙辛、孝傑曰：「懿德賢明端重，化行宮帳。且誕育儲君，為國大本，此天下母也。而可以叛家仇婢一語動搖之乎？公等身為大臣，方當燭照姦宄，洗雪冤誣，烹滅此輩，以報國家，以正國體。奈何欣然以為得其情也？公等幸更為思之。」不聽，遂具獄上之。上猶未決，指后《懷古》一詩曰：「此是皇后罵飛燕也，如何更作《十詞》？」孝傑進曰：「此正皇后懷趙惟一耳！」上曰：「何以見之？」孝傑曰：「『宮中只數趙家妝，惟有知情一片月。』是以二句中包含『趙惟一』三字也。」上意遂決，即日族誅惟一，並斬長命，敕后自盡。

　　時皇太子及齊國諸宮主，咸被髮流涕，乞代母死。上曰：「朕親臨天下，臣妾億兆，而不能防閒一婦，更何施眉目腼然南面乎！」后乞更面可汗一言而死，不許。后乃望帝所而拜，作絕命詞曰：

　　「嗟薄祐兮多幸，羌作麗兮皇家。承昊穹兮下覆，近日月兮分華。託後鈞兮凝位，忽前星兮啟耀。雖釁累兮黃牀，庶無罪兮宗廟。欲貫魚兮上進，乘陽德兮天飛。豈禍生兮無朕，蒙穢惡兮宮闈。將剖心兮自陳，冀回照兮白日。寧庶女兮多慚，遏飛霜兮下擊。顧子女兮哀頓，對左右兮衰傷。共西曜兮將墜，忽吾去兮椒房。呼天地兮慘悴，恨今古兮安極。知吾生兮必死，又焉愛兮旦夕！」

　　遂閉宮以白練自經。上怒猶未解，命裸后屍，以葦席裹還其家。春秋三十有六，正符白練之語。聞者莫不冤之。皇太子投地大呼曰：「殺吾母者，耶律乙辛也。他日不門誅此賊，不為人子！」乙辛遂謀害太子，無虛日矣。（見王鼎《焚椒錄》。）

　　王鼎曰：「嗟嗟！自古國家之禍，未嘗不起於纖纖也。鼎觀懿德之變，固皆成於乙辛，然其始也，由於伶官得入宮帳，其次則叛家之婢使得近左右，此禍所由生也。第乙辛凶慘無匹，固無論。而孝傑以儒業起家，必明於大義者，使如維信直言，毅然諍之，后必不死。后不死，則太子可保無恙，而上亦何慚於少恩骨肉哉！乃亦昧聲同心，自保祿位，卒使母后、儲君與諸老成，一旦皆死於非辜。此史冊所書未有之禍也。二人者，可謂罪通天者乎！然懿德所以取禍者有三，曰好音樂與能詩、善書耳。假令不作《回心院》，則《十香》詞安得誣出后手乎？至於《懷古》一詩，則天實為之，而月食飛練，先命之矣！」

　　姚叔祥曰：「鼎作此錄，在謫居鎮州時。時乙辛已囚萊州，孝傑亦死，故敢實錄其事。但天祚時鼎尚在。如懿德皇后第二女趙國公主以匡救天祚，竟誅乙辛，孝傑剖棺戮屍，以家屬分賜群臣事，並不補錄一快觀者，亦一不了公案。」

　　

　　以下欺誤


　　戴復古

　　戴復古，字式之，號石屏。薄游江西，有富家翁愛其才，以女妻之。居二三年，忽欲作歸計。妻問其故，告以曾妻。妻白之父，父怒。妻宛曲解釋，盡以奩具贈行。仍餞以詞云：

　　「惜多才，憐薄命，無計可留汝。揉碎花箋，忍寫斷腸句。道傍楊柳依依，千絲萬縷，抵不住一分愁緒。捉月盟言，不是夢中語。後回君若重來，不相忘處，把杯酒澆奴墳土。」

石屏既別，遂赴水死。

　　戴之無行，不待言矣。此婦性氣，亦自可畏。昔鄧敞以孤寒不第，牛奇章之子蔚謂敞曰：「吾有女弟未出門，子能婚，當為展力。」時敞已為李評事之婿矣，利其言，許之。既登第，就牛氏親。不日，挈牛氏而歸。將及家，敞紿牛氏，先回家灑掃。及至家，又不敢泄其事。明日，牛氏僕驅其輜橐，直入內鋪設。李氏驚問，答以夫人將到。李知別娶，撫膺大慟頓地。牛至，知其賣己，請見李氏曰：「吾父為宰相，兄弟皆在郎省，縱不得富貴，豈無一嫁處邪！其不幸豈惟夫人哉！今願一與夫人同之。」自是相歡如姊妹焉。牛氏大賢德，絕無一毫丞相女在胸中。此婦未免有「富家女」三字在。

　　張麗貞

　　張麗貞，吳江女子。鍾情所至，誤奔匪人，遂至陷獄。其獄中自序云：「悔此宵一念之差，嘔心有血；致今日終身之誤，剝面無皮。還顧影以自憐，更書空而獨語。妾本吳江望族，曾解披章；閨閣幽姿，未閒窺戶。北堂恩重，瑯函深貯堂中珠；南浦春明，金屋周遮機上錦。況值髫年二八，忍忘律戒三千。夫何隨父疁城，寄居椽舍。溺女奴之長舌，來奸套之籠頭。漫誇國士之才，計諧占鳳；妄數家嚴之慝，悔擬乘龍。伊既曲敘其悲思，儂亦頓深其怨慕。自謂知書識理，不妨反經為權。逐張倩之離魂，重門夜出；持樂昌之破鏡，永巷宵奔。天明而至荒郊，日暮而棲別館。一朝消息漏，道旁笑破朱唇；三尺典章嚴，堂上嗔生鐵面。雷霆劈開鬼膽，水鑒照出妖形。為訪婚姻，並非媒妁；所圖嬿婉，竟是人奴。方知假假真真，神呆半晌；已悟生生世世，罪大迷天。延息之入囹圄。撫心而傷塵土。淒涼夜柝，坐永牆角鬼磷寒；憔悴春華，睡起夢中鄉路杳。青草黃泥，畢冤魂於今日；白雲紅日，見慈母以何年？嗚呼！碩鼠拖腸，蟑螂化羽。倘青蘋之得薦，尚白圭之可磨。已決策於外黃，世無張耳；誰錄瑕於上蔡，人是季心。已矣蛾眉，淹然蟻命。圖再新而不得，伏九死以何辭。謾訴衷腸，十首怨題留客邸；可憐骨肉，一緘清淚寄吾家！」

　　有如此異才，而為奸人所欺。聰明太過，故有好高之累。


　　以下遇暴


　　窈娘

　　武周時，喬知之郎中有婢曰竊娘，美而善歌舞。知之教讀書，善屬文，深所愛幸，為之不婚。時武承嗣驕貴，借教歌舞，遂不還。知之痛憤成疾，作《綠珠怨》，寫以縑索，厚賂閽奴，密寄之。其詞曰：

　　「石家金谷重新聲，明珠十斛買娉婷。此日可憐無復比，此時可愛得人情。君家閨閣未曾難，嘗持歌舞使人看。意氣雄豪非分裡，驕矜勢力橫相干。辭君去君終難忍，徒勞掩面傷紅粉。百年離別在高樓，一旦紅顏為君盡。」

　　窈娘得詩，悲泣投井而死。承嗣令汲出，於裙帶上得詩，鞭殺閽奴，諷吏羅織知之，以至殺焉。

　　《綠珠怨》之寄，明知無益，知之此際，已自辦一死，故以此詩激窈娘，使速相見於地下耳！然則承嗣之殺知之，乃所以成就之也。忠臣死忠，孝子死孝，情人死情，求而得之，均如飴耳！

　　知之有妹，能詩。嘗詠破簾云：

　　「已漏風聲擺，繩持也不禁。一從經落節，無復有貞心。」

　　此女風情，當亦不淺。

　　劉禹錫

　　李逢吉，性強愎而沉猜多忌，好危人，略無怍色。劉禹錫有妓甚麗，李陰以計奪之。約某日皇城中置宴，朝賢寵嬖，並請早赴境會。敕閽吏先放劉家妓從門入。傾都驚異，無敢言者。劉惶惑吞聲。又翌日，與相差數人謁之，但相見如常。從容久之，並不言境會之所以然。座中默然相目而已。既罷，一揖而退。劉歎咤而歸，無可奈何，遂憤懑而作四章，以擬《四愁》。其一云：

　　「玉釵重合兩無緣，魚在深潭鶴在天。得意紫鸞休舞鏡，傳言青鳥罷銜箋。金盆已覆難收水，玉軫長龍不續弦。若向蘼蕪山下過，遙將紅淚灑窮泉。」

其二云：

　　「鸞飛遠樹棲何處，鳳得新巢想稱心。紅璧尚留香漠漠，碧雲初斷信沉沉。情知污點投泥玉，猶自經營買笑金。從此山頭似人石，丈夫形狀淚痕深。」

其三云：

　　「人曾何處更尋看，雖是生離死一般。買笑樹邊花已老，畫眉窗下月猶殘。雲藏巫峽音容斷，路隔星橋過往難。莫怪詩成無淚滴，盡傾東海也須乾。」

其四云：

　　「三山不見海沉沉，豈有仙蹤更可尋。青鳥去時雲路斷，嫦娥歸處月宮深。紗窗遙想春相憶，書幌誰憐夜獨吟。料得夜來天上鏡，只因偏照兩人心。」

　　出《本事詩》。

　　一說：李逢吉聞劉有美姬，請攜來一見。不敢辭，盛妝而往。李見之，命與眾姬相面。李妓四十餘人，皆處其下。既入，不復出。頃之，李以疾辭，遂罷坐，信宿絕不復知。劉怨歎不已，為詩投獻，李但含笑曰：「大好詩！」遂絕。

　　韋莊　何康女

　　韋莊以才名，寓蜀，蜀王建遂羈留之。莊有寵人，資質豔麗，兼善詞翰。建聞之，託以教內人為詞，強莊奪去。莊追念悒怏，作《謁金門》，詞云：

　　「空相憶，無計得傳消息。天上姮娥人不識，寄書何處覓？新睡覺來無力，不忍把伊書跡。滿院落花春寂寂，斷腸芳草碧。」

姬後聞得此詞，遂不食而卒。

　　非留莊也，留其寵也。非愛才也，愛其色也。建之不情甚矣！莊亦失見機之智焉！

　　蜀主建北巡，至閬州。州人何康，女色美，將嫁。蜀主取之，賜其夫家帛百匹，其夫一慟而卒。

　　欲結人心，割所愛以贈之，猶恐其不受也，況奪之乎。宜建之不終也。姬得詞而死，夫見帛而亡。假令是姬是夫湊成一對，交相愛，交相死，必致雙鴛、連理之異矣！

　　王承綱女

　　蜀王衍好微行，嘗私至軍使王承綱家，覘其女有美色，欲私之。承綱言已許嫁，將適人。衍不聽，遂取入宮。潘昭與承綱有隙，奏其出怨言，流之茂州。女聞父得罪，剪髮求贖，不許，乃自縊死。

　　建羈人之妻，奪人之女，作法於淫，衍安得不效之。

　　花蕊夫人

　　徐匡璋納女於蜀主孟昶，拜貴妃，別號花蕊夫人，意花不足擬其色，似花蕊翻輕也。又升號慧妃。

　　一日大熱，昶與妃夜起，避暑摩訶池上。作詞云：

　　「冰肌玉骨清無汗，水殿風來暗香滿。簾開明月獨窺人，欹枕釵橫雲鬢亂。起來瓊戶啟無聲，時見疏星渡河漢。屈指西風幾時來，只恐流年暗中換。」

　　乾德三年，王師平蜀。太祖聞花蕊名，命別將護送入京，納之。昶美丰儀，喜獵，善彈。夫人心嘗憶昶，悒悒不敢言。因自畫昶以祀，復佯言於眾曰：「祀此神者多子。」一日，宋祖見而問之。夫人亦託前言，諱其姓，遂假張仙。自是求子者多祀之，迄今不改。

　　夫人徐姓，見吳曾《能改齋漫錄》。陳無已以為青城費氏，誤也。《丹鉛錄》云：「花蕊夫人，宮詞之外，尤工樂府。蜀亡，入汴。道經葭萌，題驛壁云：

　　『初離蜀道心將碎，離恨綿綿。春日如年，馬上時時聞杜鵑。』

書未畢，為軍將催行。後人續之云：

　　『三千宮女皆花貌，妾最嬋娟。此去朝天，只恐君王寵愛偏。』」

按：花蕊見宋祖時，使陳所作。因誦其亡國詩云：

　　「君王城上樹降旗，妾在深宮那得知。四十萬人盡解甲，並無一個是男兒。」

據此詩，則途中必不作敗節語。續者真可云狗尾矣。

　　按：花蕊夫人，蜀王建妾，號小徐妃。在王衍時，坐游燕污亂亡國。莊宗平蜀後，隨王衍歸中國，半途遭害。及孟氏再有蜀，傳至昶，亦有花蕊夫人，亦姓徐。何前後之相符也。又按：張仙名遠霄，五代時人，游青城山成道。老泉有贊。人知花蕊夫人假託，不知真有張仙。

　　《續豔異編》載：雲間舒大才，於麟德二年春，因訪友，路遇美人，賡詩成契。及明，得古祠，塑美人像，木主題曰「花蕊夫人。」果有之，亦必王蜀花蕊耳。

　　盧孝

　　尤仁卿，業堪輿。言嘗游平昌，為宦家某卜牛眠地以葬母。開壙，已有紫漆棺，而丹漆書其前方，漆凸起木上炯炯。蓋亦婦墓，而其夫為文志之。仁卿尚能記其略。云：「某里人盧孝妻，祝氏月英。父某，母某。孝始娉其姊，姊為權力者奪去，父母以英續盟。英貌莊性慧，事舅頗極禮敬。女工、經、史、音樂，皆能精曉。日不廢書，夜必刺緝。夫婦唱隨，未嘗離舍。偶患脾瀉。而前勢力者復欲謀奪英，鷹犬之客，平起風波，英憤恚火鬱暴死。歸孝三年，年二十一歲。驚魂兩飛，不知離合。死不知生，生何以知死？盡力營葬，恨無再遇之期，血淚如麻，不能止息。散衣十九件，皆英手刺花鳥，人謂畫工不如。並其生平玩好，悉以歸冥。至正二年某月日，夫盧孝撰。」宦家知地吉，因以母棺累其上。

　　熙寧末，洛中有人耕於鳳凰山下，獲石碣，方廣一尺餘，乃婦人撰夫志銘：「君姓曹氏，名禋，字禮夫，世為洛陽人。三十歲，兩舉不第，卒於長安道中。朝廷卿大夫、鄉里故老聞之，莫不哀其『孝友睦姻，篤行能文，何其夭之如是邪！』唯兒聞之獨不然，乃慰其母曰：『家有南畝，足以養其親；室有遺文，足以教其子。凡累乎陰陽之間者，至死數不可逃，夫何悲喜之有哉！』丙子年三月十八日卒，以其年十月十五日葬於鳳凰山之原。余姓周氏，君妻也，歸曹已八載矣。生子一人，尚幼。以其恩義之不可忘，故作銘。銘曰：『其生也天，其死也天，苟達此理，哀哉何言！其生也浮，其死也休，終何為哉，慰母之憂。』」

　　情史氏曰：「盧孝志其妻，語甚慘；周氏志其夫，語甚達。周蓋婦中之莊生也。讀盧孝文，所遭厄甚矣，雖欲達其將能乎？」

　　周美成

　　周美成（名邦彥，官至待制。）在姑蘇，與營妓岳楚雲相戀。後從京師過吳，則岳已從人久矣。因飲於太守蔡巒坐上，見其妹，為作《點絳唇》寄之，云：

　　「遼鶴西歸，故人多少傷心事。短書不寄，魚浪空千里。憑杖桃根，說與相思意。愁何際，舊時衣袂，猶有東風淚。」

　　楚雲得詞，感泣累日。

　　王晉卿

　　王晉卿（詵。）得罪外謫，後房善歌者，名囀春鶯，乃東坡所見也，遂為密縣馬氏所得。後晉卿還朝，尋訪微知，恨不可復得，因賦一聯云：

　　「佳人已屬沙吒利；義士今無古押衙。」

客有為足之成章云：

　　「幾年流落在天涯，萬里歸來兩鬢華。翠袖香殘空挹淚，青樓雲渺是誰家？佳人已屬沙吒利，義士今無古押衙。回首音塵兩沉絕，春鶯休囀沁園花。」

　　蔡元長

　　蔡元長南遷，中路有旨，取所寵姬慕容、邢、武者三人，以金人指名來索也。元長作詩別云：

　　「為愛桃花三樹紅，年年歲歲惹春風。如今去逐他人手，誰復尊前念老翁？」

　　元長蠹國招寇，六宮皆入虜幕，何有於寵姬乎？使寵姬有識，當唾罵老賊誤人，而猶望其尊前相念，愚甚矣！

　　趙嘏

　　趙嘏字承祐，嘗家於浙西。有美姬，惑之。洎計偕，欲攜行，母命不許。會中元，為鶴林游。浙帥窺姬色，遂奪而據之。明年，嘏及第。因以一絕遺帥，云：

　　「寂寞堂前日又曛，陽臺去作不歸云。當時聞說沙吒利，今日青城屬使君。」

　　浙帥不自安，遣一介歸之於嘏。嘏時方出關，途次橫水驛，見兜舁人馬甚盛，偶訊其左右，對曰：「浙西尚書差送新及第趙先輩娘子入京。」姬在兜中亦認嘏。嘏下馬，揭簾視之。姬抱嘏，嘏慟哭而卒。遂葬於橫水之傍。

　　劉翠翠

　　翠翠姓劉氏，淮安民家女也。生而穎悟，能通詩書。父母不奪其志，就令入學。同學有金氏子，名定，與同歲，亦聰明俊雅。諸生戲之曰：「同歲者當為夫婦。」二人亦私自許。金生贈翠翠詩曰：

　　「十二闌干七寶臺，春風到處豔陽開。東園桃樹西園柳，何不移來一處栽？」

翠翠和之曰：

　　「平生每恨祝英臺，懷抱何為不早開？我願東君勤用意，早移花樹向陽栽。」

　　已而，翠翠年長，不復至學。父母為其議親，輒悲泣不食。以情問之，初不肯言。久乃曰：「西家金定，妾已許之矣。若不相從，有死而已，誓不登他門也！」父母不得已而聽焉。遂卜日結婚。凡幣帛之類，羔雁之屬，皆女家自備。迎婿入門，二人相見，喜可知矣。是夕，翠翠於枕畔作《臨江仙》一闋贈生，曰：

　　「曾向書窗同筆硯，故人今作新人。洞房花燭十分春。汗沾蝴蝶粉，身惹麝香塵。殢雨尤雲渾未慣，枕邊眉黛羞顰。輕憐痛惜莫辭頻。願郎從此始，日近日相親。」

　　生遂次韻曰：

　　「記得書齋同筆硯，親人不是他人。扁舟來訪武陵春。仙居鄰紫府，人世隔紅塵。海誓山盟心已許，幾翻淺笑深顰。向人猶自語頻頻。意中無別意，親外有誰親。」

　　二人相得之樂，雖翡翠之在赤霄，鴛鴦之游綠水，未足喻也。

　　未及一載，張士誠兄弟起兵高郵，盡陷淮東諸郡。翠為其部下將李將軍者所掠。至正末，士誠納款元朝，願奉正朔。道途始通，行李無阻。生於是辭別內外父母，願求其妻。星霜屢移，囊橐又竭，然而此心終不少阻。草行露宿，丐乞於人，僅而得達湖州。則李將軍方貴重用事，威燄隆赫。生佇立門牆，躊躇窺伺，將進而未能，欲言而不敢。閽者怪而問焉，生曰：「僕淮安人也。喪亂以來，聞有一妹在於貴府。今不遠千里至此，欲求一見，非有他也。」閽者曰：「然則汝何名姓？妹年貌若干？吾得一聞，以審虛實。」生曰：「僕姓劉，名金定。妹名翠翠，識字能文。當失去時，年始十七，以歲月計之，今則二十有四矣。」閽者聞之曰：「府中果有劉氏者，淮安人也。年二十餘，識字，善為詩，性又慧巧。本使寵之專房。汝言信不虛，吾將告之於內，汝且止此以待。」遂奔走入告。須臾，令生入見。將軍坐於廳上，生再拜而起，具述其由。將軍武人也，信而不疑。即命內豎告於翠翠，曰：「汝兄自鄉中來此，當出見之。」翠翠承命而出，以兄妹之禮見於廳前。不能措一詞，悲咽而已。將軍曰：「汝既遠來，道途疲倦，且於吾門下休息。吾當徐為之所。」即贈新衣一襲，設帷帳於門西小館，令生處焉。翌日，謂生曰：「汝妹既能識字，汝亦通書否？」生告以業儒。將軍大喜，委以記室。生性既溫和，益自簡束。應上接下，咸得其歡。代書回簡，曲盡其意。將軍大以為得人，待之甚厚。

　　然而生之來此，本為求訪其妻。自廳前一見之後，不可再得，閨閣深遠，內外頗嚴，欲達一意，終無間可乘。荏苒數月，時及授衣，西風夕起，白露為霜。生獨處空齋，終夜不寐，乃成一詩曰：

　　「好花移入玉闌干，春色無緣得再看。樂處豈知愁處苦，別時雖易見時難。何年塞上重歸馬，此夜庭中獨舞鸞。霧閣雲煙深幾許，可憐辜負月團圓。」

　　詩成，題於片紙，拆布衣之領而縫之。以百錢納於小豎，屬其：「持入付於吾妹，令其縫紉將以禦寒。」小豎如言。翠翠解其意，拆衣而詩見，大加傷感，吞聲而泣。別為一詩，亦縫於衣領之內，付出還生。詩曰：

　　「一自鄉關動戰鋒，舊愁新恨幾重重。腸雖已斷情難斷，生不相從死亦從。長使德言藏破鏡，終教子建賦游龍。綠珠碧玉心中事，今日誰知也到儂。」

　　生得詩，知其以死許之，無復致望。但愈加抑鬱，遂感成疾。翠翠聞之，請於將軍，始得一至，牀前問候。而生病已亟矣。翠翠以臂扶生而起，生引首側視，凝淚滿眶，長吁一聲，奄然死於其手。將軍憐之，葬於道場山麓。翠翠送殯而歸，是夜得疾，不復飲藥，展轉衾席，將及一月。一旦，告將軍曰：「妾棄家相從，已得八載，流離外郡，舉眼無親，止有一兄，今又死矣！病必不能起，乞埋骨兄側，使黃泉之下，庶有依託，不至作他鄉孤鬼也！」言盡而卒。將軍不違其志，竟附葬於生墳左，宛然東西二丘焉。

　　事載瞿宗吉《剪燈新話》。

　　後尚有翠翠家舊僕，以商販過道場山，遇翠翠夫婦，寄書於父母。父買舟來訪，徒見二墳，夜復夢翠翠云云。似涉小說家套數，今刪之。

　　王瓊奴

　　瓊奴，姓王氏，字潤貞，常山人，二歲而父歿。母童氏，攜瓊奴適富人沈必貴。沈無子，愛有之過己生。年十四，雅善歌詞，兼通音律，言、德、工、容四者咸備，近遠爭求納聘焉。時同里有徐從道、劉均玉者，請婚尤切。徐子苕郎，劉子漢老，皆儀容秀整，且與瓊奴同年。徐華冑而清貧，劉暴富而白屋。猶豫遲疑，莫之能定。

　　一日，謀於族人之有識者，曰：「擇婿為重。」教之治具，召二生而面試之。乃於二月花晨，張筵會客，里中名勝，咸集於庭。均玉、從道亦各攜子而至。漢老雖人物整然，而登降揖讓，未免矜持。苕郎則衣冠樸素，舉止自如。沈之族長有耕雲者，號知人，一見二生，已默識其優劣矣。乃指壁間所掛《惜花春起早》、《愛月夜眠遲》、《掬水月在手》、《弄花香滿衣》四畫，使二生詠之。漢老恃富，懶事詩書，聞命睢盱，久而不就。苕郎從容染翰，頃刻而成。耕雲嘖嘖稱賞。其詠《惜花春起早》云：

　　「胭脂曉破湘桃萼，露重荼䕷香雪落。媚紫濃遮刺繡窗，嬌紅斜映鞦韆索。」

　　「轆轤驚夢急起來，梳雲未暇臨妝臺。笑呼侍女秉明燭，先照海棠開未開。」

《愛月夜眠遲》云：

　　「香肩半軃金釵卸，寂寂重門深鎖夜。素魄初離碧海堧，青光已透朱簾罅。」

　　「徘徊不語倚闌干，參橫斗落風露寒。小娃低語喚歸寢，猶過薔薇架後看。」

《掬水月在手》云：

　　「銀塘水滿蟾光吐，嫦娥夜夜馮夷府。蕩漾明珠若可捫，分明兔穎如堪數。」

　　「美人自挹濯春蔥，忽訝冰輪在掌中。女伴臨流笑相語，指尖擎出廣寒宮。」

《弄花香滿衣》云：

　　「鈴聲響處東風急，紅紫叢邊久凝立。素手攀條恐刺傷，金蓮移步嫌苔濕。」

　　「幽芳擷罷掩蘭堂，馥鬱餘馨滿繡房。蜂蝶紛紛入窗戶，飛來飛去繞羅裳。」

　　均玉見漢老一辭莫措，大以為恥。父子竟不終席而逸矣。於是四座合詞稱美，而苕郎之婚議遂成。不出月，擇日過聘。必貴以愛婿故，欲其數相往還，遂招置館中，讀書游泮。偶童氏小恙，瓊奴方侍湯藥，而苕郎入問疾，避弗及，乃相見於母榻前。苕見瓊姿容絕世，出而私喜。封紅箋一幅，使婢送與瓊。瓊拆之，空紙也。因笑成一絕，以答苕曰：

　　「茜色霞箋照面頻，玉郎何事太多情。風流不是無佳句，兩字相思寫不成。」

　　苕郎持歸，以誇於漢老。漢老方恨其奪己配也，以白均玉。均玉不咎子之無學，反切齒於徐、沈。誣以陰重事，俱不得白。徐戍遼陽，沈戍嶺表，全家俱往。訣別之際，黯然銷魂，觀者悉為下淚。自此南北各不相聞。

　　已而必貴謝世，家事零落。唯童氏母女在，蕭然茅店，賣酒路旁。雖患難之中，瓊奴無從昔時容態，而青年粉質，終異常人。有吳指揮者悅之，欲娶為妾。童氏以既聘辭。吳知其故，遣媒謂曰：「徐郎遼海從戍，死生未卜。縱幸無恙，安能至此成姻乎？」瓊不聽，吳遂以勢凌之。童氏懼，與瓊謀曰：「苕去五載，音問杳然。汝之身事，終恐荒唐矣！矧他鄉孤寡，其何策以拒彼彪悍乎？」瓊泣曰：「徐本為兒遭禍，背之不仁。兒有死耳！」因賦《滿庭芳》詞以自誓云：

　　「彩鳳分群，文鵷失侶，紅雲路隔天台。舊時院落，畫棟積塵埃。漫有玉京離燕，向東風，似訴悲哀。主人去，捲簾恩重，空屋亦歸來。涇陽憔悴女，不逢柳毅，書信難裁。歎金釵脫股，寶鏡離臺。萬里遼陽，郎去也，甚日重回？丁香樹，含花到死，肯傍別人開。」

　　是夜，自縊於房中，母覺而救解，良久方蘇。吳指揮者聞之怒，使麾下碎其釀器，逐去他居，欲折困之。時有老驛使杜君，亦常山人。必貴存日，相與善。憐童氏孤苦，假以驛廊一間而安焉。

　　一日，客有戎服者三四人投驛中。杜君問所從來，其人曰：「吾儕遼東某衛總小旗，差往海南取軍，此假宿耳。」值童氏偶出簾下，中一少年，特淳謹，不類武卒。數往還相視，而悽慘之色可掬。童氏心動，因出問之，對曰：「苕姓徐，浙江常山人。幼時，父嘗聘同里沈必貴女。未婚，而兩家坐事謫戍，不相聞者數年矣。適因入室，見媽媽狀貌，酷與苕外母相類，故不覺感愴，非有他也。」童氏復問：「沈家今在何處？厥女何名？」曰：「女名瓊奴，字潤貞。聯親時年方十四，以今計之，當十九矣。第知戍海南，忘其所寓州郡，難已尋覓。」童氏入語瓊奴，瓊奴曰：「若然，天也！」明日，召至室中細問之，果苕郎也，今改名子闌矣，尚未娶。童氏大哭曰：「吾即汝丈母。汝丈人已死，吾母女流落於此，出萬死已得再生。不圖今日再得相見。」遂白於杜及苕之同伴。眾口嗟歎，以為前緣。杜君乃率錢備禮，與苕畢姻。合巹之夕，喜不塞悲，瓊奴訴其衷懷，因誦杜少陵「夜闌更秉燭，相對如夢寐」之句。苕撫之曰：「毋傷，姑候來年，摯爾同歸遼東耳。」既而苕同伴有丁總旗者，忠厚人也，謂苕曰：「君方燕爾，莫便拋離。勾軍之行，我輩分任之。君善撫室於此相待。」苕置酒餞別。

　　諸人既去，吳指揮者緝知，愈怒。以逃軍為名，捕苕於獄，杖殺之。藏屍於窯內，亟令媒恐童氏曰：「彼已死，可絕念矣。吾將擇日，舁轎相迎。如復拒違，定加毒手。」瓊奴使母諾之。媒去，謂母曰：「兒不死，必為狂暴所辱。將俟夜引決矣。」母亦無如之何。

　　是晚，忽監察御史傅公到驛。瓊奴仰天呼曰：「吾夫之冤雪矣！」乃具狀以告。傅公即抗章上聞，得旨鞫問，而求屍未得。政讞訊間，羊角風自廳前而起。公祝之曰：「逝魄有知，導吾以往。」言訖，風即旋轉，前引馬首，逕奔窯前。吹炭灰而屍見。委官驗視，傷痕宛然。吳遂伏辜。公命州官葬苕於郭外。瓊奴哭送，自沉於塚側池中。因命葬焉。公言諸於朝，下禮部旌其塚曰：「賢義婦之墓。」童氏亦官給有廩，優養終身焉。

　　吟成得婦，佳遇也。千里續親，奇緣也。獨留撫室，高情也。而好處往往反為禍端，苕之遇，窮矣哉！吳指揮淫殺自戕，孽由己作。羊角鳴冤，苕靈不泯。第禍之始生，實自漢老父子。未知天所以報之者，又何如也？

　　樂陵王妃

　　百年，孝昭第二子也。孝昭臨崩，遺詔傳位於武成。並有手書，其末曰：「百年無罪，汝可樂處置之，勿學前人。」清河三年五月，赤星見，帝以盆水承星影而蓋之，一夜盆自破。欲以百年厭之。會博陵人賈德冑教百年書，百年嘗作數「敕」字，德冑封以奏。帝又發怒，使召百年。百年被召，自知不免。割帶玦，留與妃斛律氏。見帝於玄都苑涼風堂。使百年書「敕」字，驗與德冑所奏相似。遣左右亂捶擊之。又令人曳百年繞堂，且走且打。所過處，血皆遍地。氣息將盡，曰：「乞命，願與阿叔作奴。」遂斬之。棄諸池，池水盡赤。於後園親看埋之。妃把玦哀號，不肯食，月餘亦死。玦猶在手，拳不可開。時年十四。其父光自擘之，乃開。後主時，改九院為二十七院。掘得小屍，緋袍金帶，髻解，一足有靴。諸內參竊言：「百年太子也。」

　　阿

　　至正癸卯，明玉珍僭號於蜀。自將紅巾三萬攻雲南。梁王及憲司官皆奔，威楚諸部悉亂。徵兵救援。大理總管段功，謀於員外楊淵海。卦之吉，乃進兵。紅巾屯古田寺。功遣人夕火其寺，紅巾軍亂，死者什七八。功追至七星關，又勝之而還。紅巾既退，梁王深德段功，以女阿主妻之，奏授雲南平章。功戀之不肯歸國。其大理夫人高氏，寄樂府促之歸，曰：

　　「風捲殘雲，九霄冉冉逐。龍池無偶，水雲一印綠。寂寞倚屏幃，春雨紛紛促。蜀錦半牀閒，鴛鴦獨自宿。好語我將軍，只恐樂極生悲冤鬼哭。」

　　功得書，乃歸。既而復往。其臣楊智、張希喬留之，不聽。既至善闡，梁人私語梁王曰：「段平章復來，有吞金馬、咽碧雞之心矣。盍早圖之。」梁王乃密召阿主，付以孔雀膽一具，命乘便毒殪之。主潸然不受命。夜寂人定，私語平章曰：「我父忌阿奴，願與阿奴西歸。」因出毒具示之。平章曰：「我有功爾家。我趾自蹷傷，爾父尚嘗為我裹之。爾何造言至此！」三諫之，終不聽。明日，邀功東寺演梵，至通濟橋，馬逸，因令番將格殺之。阿主聞變，失聲哭曰：「昨暝燭下，才講與阿奴，雲南施宗、施秀煙花殞身，今日果然。阿奴雖死，奴不負信黃泉也。」欲自盡，梁王防衛萬方。主愁憤，作詩曰：

　　「吾家住在雁門深，一片閒雲到滇海。心懸明月照青天，青天不語今三載。欲隨明月到蒼山，誤我一生踏裡彩。吐嚕吐嚕段阿奴，施宗施秀同奴歹。雲片波潾不見人，押不蘆花顏色改。肉屏獨坐細思量，西山鐵立霜瀟灑。」

　　時員外楊淵海為從官，亦題詩粉壁，飲藥而卒。

　　詩曰：

　　「半紙功名百戰身，不堪今日總紅塵。死生自古皆由命，禍福於今豈怨人。蝴蝶夢殘滇月海，杜鵑啼破點蒼春。哀憐永訣雲南土。錦酒休教灑淚頻。」

　　梁王哀淵海之才，綣意欲為己用。見詩痛悼，乃厚恤之。令隨平章槥葬大理。

　　父不可仇也。然婦人以夫為天，父為外家。殺夫而非罪，則父亦仇矣。人之尊者莫如天。使天無故而厄一善人，雖聖賢亦不能無憾。此子胥所以鞭平王，而孝子或諒之也。

　　唐姬

　　唐姬者，漢廢帝弘農王妃也。靈帝崩，子辯立，董卓廢之，置於閣上，使郎中令李儒進鴆。王曰：「是欲殺我耳。」不肯飲。強之，乃與姬及宮人飲宴別。酒行，王悲歌曰：

　　「天道易兮我何艱，棄萬乘兮退守藩。逆臣見迫兮命不延，逝將去汝兮適幽玄。」

　　因令姬起舞，姬抗袖而歌曰：

　　「皇天崩兮后土頹，身為帝兮命夭摧。死生異路兮從此乖，奈何煢獨兮心中哀。」

　　歌竟，泣下嗚咽，坐者皆欷歔。王謂姬曰：「卿王者妃，勢不復為吏民妻，幸自愛！從此長辭。」遂飲鴆死，時年十八。姬歸潁川。父會稽太守瑁欲嫁之，姬誓不許。及李傕破長安，鈔關東，得姬，欲妻之，固不聽，而終不自明。尚書賈詡知之，白獻帝。帝感愴，迎姬置園中。使侍中持節，拜為弘農王妃。

　　周迪妻

　　有豫章民周迪，貨利於廣陵，其妻偕焉。遇師鐸之亂，不能去，城中人相食。迪饑將絕，妻曰：「兵荒若是，必不相全。君親老家遠，不可與妾俱死。願見鬻於屠氏，則君歸裝濟矣！」迪勉從之。以所得之半，賂守者求去。守者詰之，迪以實對。群輩不信，遂與迪往其處驗焉。至則見其首已在肉案。聚觀者莫不歎異，爭以金帛遺之。迪收其餘骸，負之而歸。

　　販利而妻必與偕，蓋不忍相離也。而孰知竟作長離乎！妻非忍於身之殺，而貴於遂夫之行。迪亦非忍於妻之死，而貴於成妻之義。

　　柳鸞英

　　萊州閻瀾與柳某善，有腹婚之約。及誕，閻得男子，曰自珍；柳得女，曰鸞英，遂結夙契。柳登進士，仕至布政。而瀾止由貢得教職以死。家貧，不能娶，柳欲背盟。鸞英泣告其母曰：「身雖未往，心已相諾。他圖之事，有死而已。」母白於父，父佯應之而未許。鸞英度父終渝此盟，乃密懇鄰媼，往告自珍，曰：「有私蓄，請君以某日至後圃挾歸，姻事可成。遲則為他人先矣。」自珍聞之，喜不自抑。遂與其師之子劉江、劉海具言故。江、海密計，設酒賀珍，醉之於學舍。兄弟如期詣柳氏。鸞英倚圃門而望，時天將暮，便以付之。而小婢識非閻生，曰：「此劉氏子也！」鸞英亦覺其異，罵之曰：「狗奴何以詐取我財？速還則已，不然，當告官治汝！」江、海恐事泄，遂殺鸞英及婢而去。自珍夜半醉醒，自悔失約。急起走詣柳氏圃門。時月色黑，直入圃中，踐血屍而躓，嗅之腥氣，懼而歸。衣皆沾血。不敢以告家人也。達曙，柳氏覺女被殺，而不知主名。官為遍訊，及鄰媼，遂首女結約事。逮自珍至，血衣尚在。一詞不容辯，論死。會御史許公進巡至，夜夢一無首女子泣曰：「妾柳鸞英也。身為賊劉江、劉海所殺，反坐吾夫，幸公哀辨此獄，妾死不朽矣。」因忽驚覺。明達召自珍密問之，自珍具述江、海留飲事。公偽為見鬼自訴之狀，即捕二凶訊之，叩頭款服，誅於市。遂釋自珍。為女建坊曰「貞節」以表之。珍後登鄉薦，時人為作傳奇。見許公《異政錄》。

　　金山僧惠明

　　洪武中，南京揚子江邊，稅家妻周氏，有姿色。金山寺僧惠明，密使一婆子常送花粉等物，往來甚熟。夫出外，周氏喚婆子同眠。婆子潛將僧鞋一雙安凳下。夫歸見鞋，謂周氏有私於僧。婦不能辯，竟出之。周時年已二十二，生子歲餘矣。臨去作歌曰：

　　「去燕有歸期，去婦長別離。妾有堂堂夫，妾有呱呱兒。撇此夫與子，出門欲何之？有聲空嗚咽，有淚空漣洏。百病皆有藥，此病諒難醫。丈夫心翻覆，曾不記當時。山盟與海誓，瞬息且推移。吁嗟一婦女，方寸有天知。」

　　惠明畜髮，託媒娶之。生一女。異日，惠明抱女戲曰：「我無良計，安得汝母。」周氏笑問何謂，惠明以夫妻情厚，吐之不疑。周氏遂擊登聞鼓升冤情。上親鞫得實。惠明凌遲，同房十僧絞，餘僧六十名，俱邊遠充軍。

　　王武功妻

　　京師人王武功，居韈㑃巷。妻有美色。化緣僧過門，見而悅之。陰設挑致之策，而未得便。會王生將赴官淮上，與妻坐簾內，一外僕頂盒至前，云：「聰大師傳信縣君，相別有日，無以表意，漫奉此送路。」語訖即去。王夫婦亟啟盒，乃肉繭百枚。剖其中，藏小金牌餅，重一錢，以為誤也，復剖其他盡然。王作聲叱妻曰：「我疑此禿朝夕往來於門，必有故，今果爾。」即訴於縣府。僧已竄，不知名字、居止，無從緝捕。王棄妻單車赴任。妻亦無以自明。囚係累月，府尹以為疑獄，命錄付外舍。窮無取食。僧聞而潛歸，密賂針婦，說之曰：「汝今日餓死矣，我引爾至某寺，為大眾僧縫紉度日，以俟武功回心何如？」王妻勉從其言。既往，正入前僧之室，藏於地穽，奸侮自如。久而稍聽其出入，遂伺隙告邏卒。執僧到官，伏罪。王妻亦懷恨以死。

　　鉛山婦

　　鉛山有人悅一美婦，挑之不從。乘其夫病時，天大雨，晝晦，乃著花衣為兩翼，如雷神狀，至其家，奮鐵椎椎殺之，即飛出。其家以為真遭雷誅也。又經若干時，乃使人說其婦，求為妻。婦許焉。伉儷甚篤。出一子，已周歲矣。一日，雷雨如初。因燕語，漫及前事，曰：「吾當時不為此，焉得妻汝？」婦佯笑，因問：「衣與兩翼安在？」曰：「在某箱中。」婦俟其人出，啟得之。赴訴張令。擒其人至，伏罪，論死。

　　情史氏曰：「語云『歡喜冤家』，冤家由歡喜得也。夫『靡不有初，鮮克有終』。譬如蠹然，以木為命，還以賊木，忍乎哉！彼夫售讒行誑，手自操戈，斯無所蔽罪者矣！乃若垂成而敗之，本合而離之，同歡而獨據之，他好而代有之，天乎？人乎？是其有冤家在焉！然仇不自我，兩人之歡喜固在也。以冤家故，愈覺歡喜；以歡喜故，愈覺冤家。況乎情之所鍾，萬物皆贅。及其失意，四大生憎。仇又不獨在冤家矣！不情不仇，不仇不情。嗟夫，非酌水自飲，亦烏知其冷暖乎哉！」




第十五卷

　　情芽類

　　以下大聖


　　禹

　　禹年三十未娶，行塗山，有白狐九尾造禹。塗山人歌曰：

　　「綏綏白狐，九尾龐龐。成子家室，乃者攸昌。」

　　禹遂娶之，謂之女嶠。

　　文王

　　文王得聖女姒氏為配，宮人作《關睢》之詩云：

　　「關關睢鳩，在河之洲。窈窕淑女，君子好逑。參差荇菜，左右流之。窈窕淑女，寤寐求之。求之不得，寤寐思服。悠哉悠哉，輾轉反側。參差荇菜，左右芼之。窈窕淑女，琴瑟友之。參差荇菜，左右芼之。窈窕淑女，鐘鼓樂之。」

　　孔子

　　或問：「孔子有妾乎？」觀《孔叢子》載：宰予對楚昭王曰：「夫子妻不服綵，妾不衣帛。車器不雕，馬不食粟。」據此，則孔子亦有妾矣。

　　人知惟聖賢不溺情，不知惟真聖賢不遠於情。

　　太公

　　太公克商，獲妲己，光華耀目。太公乃掩面而斬之。

　　極是殺風景事，卻是不能忘情處。

　　智胥

　　洪武中，駙馬都尉歐陽某，偶挾四妓飲酒。事發，逮妓急。妓分必死，欲毀其貌，以覬萬一之免。一老胥聞之，往謂曰：「若予我千金，吾能免爾死。」妓立與五百金。胥曰：「上位神聖，豈不知若輩平昔之侈乎？慎不可欺，當如常貌哀鳴，或蒙天宥耳。」妓曰：「何如？」胥曰：「若須沐浴極潔，仍以脂粉香澤治面與身，令香遠徹，而肌理妍豔之極。首飾衣服，須以金寶錦繡，雖私服衣裙，勿以寸素間之，務盡天下之麗，能奪目蕩志則可。」問其詞，曰：「一味哀呼而已。」妓從之。比見上，上叱令自陳，其無一言。上顧左右曰：「綁起殺了！」群妓解衣就縛，自外及內，備極華爛，繒綵珍具，堆積滿地，照耀左右，膚潤如玉，香聞遠近。上曰：「這小妮子，使我見也當惑了！那廝可知。」遂叱放之。

　　王道本乎人情。不通人情，不能為帝王。


　　以下名賢


　　蘇子卿

　　蘇武初使匈奴時，作詩別妻云：

　　「結髮為夫妻，恩愛兩不疑。歡娛在今夕，燕婉及良時。征夫懷往路，起視夜何其。參辰皆已沒，去去從此辭。行役在戰場，相見未有期。握手一長歎，淚為生別滋。努力愛春華，莫忘歡樂時。生當復來歸，死當長相思。」

　　妻答詩云：

　　「與君結新婚，宿昔當別離。涼風動秋草，蟋蟀鳴相隨。冽冽寒蟬吟，蟬吟抱枯枝。枯枝時飛揚，身體忽遷移。不悲身體移，當惜歲月馳。歲月無窮極，會合安可知。願為雙黃鴣，悲鳴戲清池。」

　　武居匈奴十九年，及歸，鬚髮盡白。在虜中，曾與胡婦生子。故李陵答書云：「足下胤子無恙。」後武男元從燕王旦謀反，伏誅。上命於匈奴中求胡婦子為武後。

　　不有胡婦子，武嗣斬矣。天或者啟其情，以延忠臣之世乎。

　　胡澹庵

　　胡澹庵十年貶海外，北歸之日，飲於湘潭胡氏園。愛妓黎倩，留題壁間，有云：

　　「君恩許歸此一醉，旁有梨頰生微渦。」

厥後，朱元晦見之，題絕句云：

　　「十年浮海一身輕，歸對梨渦卻有情。世上無如人欲險，幾人到此誤平生。」

　　嘗觀東坡《志林》，載張元忠之說，曰：「蘇子卿齧雪啖氈，可謂了死生之際矣，然不免與胡婦生子，而況洞房綺繡之下乎？乃知此事未易消除。文公之論澹庵，亦猶張元忠之論蘇子卿也。鄭叔友論劉、項曰：「項王有吞岳瀆意氣，咸陽三月火，骸骨亂入如麻，哭聲慘怛天日，而眉容不斂，是必鐵作心肝者。然當垓下訣別之際，寶區血廟，了不經意，惟眷眷一婦人，悲歌悵飲，情不自禁。高帝非天人歟！能決意於太公、呂后，而不能決意於戚夫人。杯羹可分，則笑嫚自若；羽翼已成，則欷歔不止。乃知尤物移人，雖大智大勇不能勉。由是言之，世上無如人欲險，信哉！

　　林和靖

　　林君復（名逋，賜號和靖處士。），有惜別《長相思》辭云：

　　「吳山青，越山青，兩岸青山相送迎。誰知離別情。君淚盈，妾淚盈，羅帶同心結未成。江頭潮已平。」

　　宋史謂其不娶，似無情者。特著其一詞，見其非不近人情者耳。按林洪著《家山清話》，其中言「先人和靖先生」云云，即先生之子也。或喪偶後未嘗更娶乎？

　　李衛公

　　衛公李靖，為亡妓謝秋娘撰《望江南》曲，亦云《夢江南》，每首五句。見《樂府雜錄》。

　　白樂天作《憶江南》三首，第一「江南好」，第二、第三「江南憶」。自注云：「此曲亦名『謝秋娘』。」蓋本於衛公也。

　　范文正

　　范文正守鄱陽，喜樂籍一小鬟。未幾召還，作詩寄後政云：

　　「慶朔堂前花自栽，便移官去未曾開。年年憶著成離恨，為託東風管領回。」

到京後，以胭脂寄其人。題詩云：

　　「江南有美人，別後嘗相憶。何以慰相思，贈汝好顏色。」

　　事載《西溪叢語》。文子悱謂范公決無此事，當時小人妒冒者為之。余謂便有此事，何傷范公盛德？

　　文正公有《御街行》詞云：

　　「紛紛墜葉飄香砌。夜寂靜，寒聲碎。珍珠簾捲玉樓空，天澹銀河垂地。年年今夜，月華如練，長是人千里。愁腸已斷無由醉。酒未到，先成淚。殘燈明滅枕頭欹，諳盡孤眠滋味。都來此事，眉間心上，無計相迴避。」

范公一時勳德重望，而詞亦情致如此。朱良矩嘗語楊用脩云：「天之風月，地之花柳，與人之歌舞，無此不成『三才』。」

　　司馬溫公

　　司馬溫公為定武從事，同幕以妓會飲僧房。王荊公往迫之，使妓逾垣而去。公度不可隱，乃具道其實。荊公集句戲之云：

　　「年去年來來去忙，暫偷閒臥老僧牀。驚回一覺遊仙夢，又逐流鶯過短牆。」

溫公嘗即席賦《西江月》詞云：

　　「寶髻鬆鬆綰就，鉛華淡淡妝成。紅煙紫霧罩輕塵。飛絮游絲無定。相見爭如不見，有情還似無情。笙歌散後酒微醒。深院月明人靜。」

楊元素學士見之曰：「此公風情亦不薄。」（元素名繪。）

　　趙清獻

　　趙清獻公帥蜀，有妓戴杏花，清獻戲語之曰：「髻上杏花真有幸。」妓應聲曰：「枝頭梅子豈無媒！」逼晚，使值宿老兵呼之。幾二鼓，不復至，復令人速之。趙周行室中，忽高聲自呼曰：「趙抃不得無禮！」遂令止之。老兵忽自幕後出曰：「某度相公不過一個時辰，此念息矣。雖承命，實未嘗往也。」

　　此老兵乃真道學，清獻公不如也。

　　張忠定

　　張公詠帥蜀日，選一小女浣滌紉縫。張悅其人，中夜心動，厲聲自呼曰：「張詠小人！不可，不可。」

　　趙閱道、張乖崖，皆能制其情者。政以能制，見其不能忘。

　　張乖崖於席上贈官妓小英歌曰：

　　「天教摶百媚，相映明如花。往近桃花坊北面，門庭掩映如仙家。美人宜稱言不得，龍腦薰衣香入骨。維揚軟縠如雲英，亳郡輕紗似蟬翼。我疑天上婺女星之精，偷入筵中名小英。又疑王母侍兒初失意，謫向人間為歌妓。不然何得膚如紅玉初碾成，眼似秋波雙臉橫。舞態因風欲飛去，歌聲遏雲長且清。有時歌罷下香砌，幾人魂魄遙相驚。人看小英心已足，我見小英心未足。為我高歌送一杯，我今贈你新翻曲。」

　　按，公鐵石心人，在蜀娶婢，三年後歸其父，猶然完璧。此詩亦靖節《閒情》、廣平《梅花》之意也。然《歲華紀麗》稱浣花小游江起於公，蓋亦不厭遊戲云。

　　歐陽文忠

　　歐陽文忠任河南推官，染一妓。時錢文僖公（名惟演。）罷政為西京留守，梅聖俞、謝希深、尹師魯同在幕下，惜歐有才無行，共白於公，屢微諷而不知恤。一日，宴於後圃，客集，而歐與妓俱不至。移時方來，在坐相視以目。公責妓云：「來何遲也！」妓云：「中暑往涼堂睡著，覺而失金釵，猶未見。」公曰：「若得歐陽推官一詞，當為償汝。」歐即度云：

　　「柳外輕雷池上雨，雨聲滴碎荷聲。小樓西角斷虹明。闌桿倚遍，佇待月華生。燕子飛來棲畫棟，玉鉤垂下簾旌。涼波不動簟紋平。水晶雙枕，旁有墮釵橫。」

　　坐客皆善。遂命妓滿酌賞歐，而令公庫償其失釵。

　　公嘗有小詞云：

　　「江南柳，葉小未成陰。人為絲輕那忍折，鶯憐枝嫩不勝吟。留取待春深。」

　　「十四五，閒抱琵琶尋。堂上簸錢堂下走，恁時相見已留心。何況到如今。」

　　意贈婢之詞也，而忌者誣公為盜甥。噫！詞之不可輕作也如此。

　　蘇子瞻倅杭日，府僚湖中高會，官妓秀蘭以沐浴倦臥，營將督之再三乃來。時府僚有屬意蘭者，恚恨不已，子瞻從旁陰為之解，終不釋然。時榴花盛開，蘭以一枝藉手獻座中，府僚愈怒。蘭但低首垂淚而已。子瞻乃作一曲，名《賀新涼》，命蘭歌以侑觴。府僚大悅，劇飲而罷。事頗類此。蘇詞云：

　　「乳燕飛華屋，悄無人，桐陰轉午，晚涼新浴。手弄生綃白團扇，扇手一時似玉。漸困倚、孤眠清熟。簾外誰來推繡戶？枉教人夢斷瑤臺曲。又卻是，風敲竹。石榴半吐紅巾蹙。待浮花浪蕊都盡，伴君幽獨。穠豔一枝細看取，芳心千重似束。又恐被西風驚綠。若待得君來向此，花前對酒不忍觸。共粉淚，雨簌簌。」

　　米元章

　　米元章有潔癖，或言其矯。宗室華源郡王仲御，家多聲伎，嘗欲驗之。大會賓客，獨設一榻待之。使數卒解衣袒臂，奉其酒饌。姬侍環於他客，杯盤狼藉。久之，亦自遷坐於眾賓之間。

　　相傳有潔癖者，米元章、倪元鎮二人。元鎮於女色，少所當意。一日，眷金陵趙歌姬，留宿別業。心疑不潔，俾之浴。既歸榻，以手自頂至踵，且捫且嗅，捫至陰，復俾浴。凡再四。東方既白，不復作巫山之夢。情主人曰：「元章之癖，不勝其情。元鎮之情，不勝其癖。且其不能忘情則一也。故吾謂王昆之回面，避妓也；陳烈之逾牆，逃妓也；楊忠襄之焚衣，誓妓也。又徵仲之弄臭腳，果以求脫妓也。是皆情之至者，誠慮忽不自制，故預違之。故魯男子之情，十倍於柳下惠。伊川之強制，萬不若明道先生。

　　何㮚

　　何文縝丞相，政和間狀元。初入館閣，飲於宗戚一貴人家。侍兒惠柔者，麗黠人也。慕公風標，密解手帕子為贈，且約牡丹開時再集。何亦甚關抱。既歸，賦《虞美人》一曲，隱其小名，以寓惓惓結戀之意，云：

　　「分香帕子揉藍膩，欲去慇懃惠。重來直到牡丹時，只恐花枝相妒故開遲。別來目盡閒桃李，日日欄杆倚。催花無計問東風，夢作一雙蝴蝶繞芳叢。」

　　何自書此詞，示蜀人趙詠，道言其本末如此。

　　何文縝，靖康中死難名臣，然何嘗作道學格！

　　黃涪翁

　　涪翁（黃魯直，嘗謫涪州，因稱涪翁。）過瀘南，瀘帥留府。會有官妓盼盼，帥嘗寵之。涪翁贈《浣紗溪》詞曰：

　　「腳上靴兒四寸羅，唇邊朱麝一櫻多。見人無語橫秋波。料得有心憐宋玉，只因無奈楚襄何。今生有分向伊麼。」

　　盼盼拜謝涪翁。瀘帥令唱詞侑觴，盼盼唱《惜春容》，詞曰：

　　「少年看花雙鬢綠，走馬章臺管弦逐。而今老更惜花深，終日看花看不足。坐中美女顏如玉，為我一歌金縷曲。歸時壓倒帽簷歌，頭上春風紅簌簌。」

　　涪翁大喜，致醉。

　　廖道南

　　廖道南為舉人時，卒業南雍，與院妓陳淑女相善，戲為題《裹足》一絕云：

　　「白練輕輕裹，金蓮步步移。莫言長在地，也有上天時。」

　　又嘗與淑女聯句，詠《穩桌》一絕。廖云：

　　「木屑原來斧鑿成，」

陳云：

　　「暫來低處立功名。」

廖云：

　　「雖然不作擎天柱，」

陳云：

　　「也與人間斷不平。」

　　湖州郡僚

　　湖州吳秀才有女，慧而能詩詞，貌美。家貧，為富氏子所據。或投郡訴其姦淫。王龜齡為太守，逮係司理獄。既伏罪，且受徒刑。郡僚相與詣理院觀之，乃具酒，引使至席，風格傾一坐。遂命脫枷侍飲，諭之曰：「知汝能長短句，宜以一章自詠，當宛轉白待制，為汝解脫。不然，危矣。」女即請題。時冬末雪消，春日且至，命道此景。作《長相思令》，捉筆立成。曰：

　　「煙霏霏，雪霏霏，雪向梅花枝上堆，春從何處回？醉眼開，睡眼開，疏影橫斜安在哉？從教塞管催。」

　　諸客賞歎，為之盡歡。明日以告王公，言其冤。王淳直不疑人欺，亟使釋放。其後無人肯禮娶。周介卿石之子，買以為妾，名曰淑姬。王三恕時為司戶攝理，正治此獄，小詞藏其處。

　　王固淳直，不疑人欺。即明知其欺，亦必藉手釋放矣。何也？此等分上，必非俗人肯信者，姑聽之可也。

　　

　　以下高僧


　　鳩摩羅什

　　鳩摩羅什，天竺僧，姚興迎之入關，待以國師。忽一日，自請於秦王曰：「有二小兒登肩慾障，須婦人。」興進宮女，一交而生二子。諸僧欲效之，什聚針盈缽，舉匕不異常食，曰：「若能效我，乃可蓄室。」

　　一說興常謂什曰：「大師聰明超悟，天下莫二。若一旦厭世，何可令法種無嗣。」遂以妓女十人，逼令受之。自是別立廨舍，不住僧房。

　　宣州僧

　　宣州有僧，習靜業於山寺有年矣。忽見一少婦喪夫來山求薦。僧睹之，不覺動念。既去，而日夕思之不忘。數月，左股內隱隱聞嬰兒啼聲，久之，右股亦然。大怖。以為業緣所召，遂還俗，娶其婦為妻。二年連得二子。更十餘年，忽念此身墮落，勸妻同出家於寺，以追謝前過，以二子與人為奴。及入山，眾憎厭惡逐之，遂習禪於白蛇洞中。久之，白蛇俯首以避，虎至，伏洞門不敢仰視。遂乘虎至寺，眾僧競觀。口占一偈云：

　　「兩峰相對疊晴霞，澗底泉香泛落花。埋卻袈裟離世網，寄生二子在人家。神通騎出斑斑虎，感應呼來白白蛇。是聖是凡君莫測，相逢休笑亦休誇。」

　　眾乃迎歸寺中。壽七十三。妻亦坐化。

　　僧知業

　　有聖保寺僧知業，性高古，有詩名。偶訪陸魯望（龜蒙。），談玄之次，陸夫人蔣氏性好飲，遽自內傳一杯酒，命與業公。業惶懼欲辭，蔣隔簾語曰：「只如上人詩云：『接壘橋通何處路，倚欄人是阿誰家。』觀此風韻，可得不飲？」業公慚而退。見《葆光錄》。

　　僧月洲

　　吳僧月洲，善詩，喜聲色。沈石田紿以名妓，招之即來，而實無所有。壁間有《菜花蛺蝶圖》，遂題其上云：

　　「桃花生子菜花臺，細雨蛙聲出草萊。一段春光多不見，卻教蛺蝶誤飛來。」

　　畫西廂

　　丘瓊山過一寺，見四壁俱畫西廂。丘訝曰：「空門安得有此？」僧曰：「老僧從此悟禪。」丘問：「何處得悟？」答曰：「是『怎當他臨去秋波那一轉』。」

　　丘公風流之士，故此僧現風流身而為說法。


　　以下賢女子


　　瀨女

　　伍胥違父兄之難，潛行至吳，疾於中道，乞食溧陽。適遇女子，擊綿於瀨水之上，筥中有飯。子胥謂曰：「夫人可得一餐乎？」女子曰：「妾獨與母居，三十未嫁，飯不可得。」子胥曰：「夫人振窮途少飯，亦何嫌哉？」女子知非恒人，遂許之。發其簞筥，飯其壺漿，長跪而與之。子胥再餐而止。女子曰：「君子有遠誓之行，何不飽而餐之？」子胥已餐而去。又謂女子曰：「掩夫人之壺漿，勿令其露。」女子歎曰：「嗟乎！妾獨與母居，三十年自守，貞明不願從適。何宜饋飯而與丈夫，越虧禮義？妾不忍也。」子胥行，反顧，女子已自投於瀨水矣。

　　子猶曰：「同一識英雄俊眼，幸則為紅拂妓，雄服連轡。不幸則為擊綿女，寒風瀨水。或言此女可以無死，甚不然也。田光先生有云：『長者為行，不使人疑。』掩夫人之壺漿，勿令其露。此女不死，子胥雖行，終未釋然也。知禮義之不可越虧，而猶然跪進壺漿，勸勉加餐，獨念子胥非恒人故耳。既知其非恒人，亦何惜一死，以安其魂，而定其事乎！此女雖終身不嫁，冥冥之中，固已嫁子胥矣。」

　　徐賢妃

　　唐太宗，嘗召徐賢妃（妃名惠，湖州人，八歲曾擬《離騷》。），不至，怒之。賢妃進詩曰：

　　「朝來臨鏡臺，妝罷且徘徊。千金始一笑，一召詎能來？」

以嬌語解圍。

　　孫氏

　　孫氏，許邁妻，吳郡散騎常侍孫宏女也。邁總角好道，立脩舍於懸溜山，往來茅嶺，惟朔望時節，返家定省。父母既終，乃遣妻孫氏還家，為書以謝絕之。孫為書答邁曰：

　　「愚下不才，侍執巾櫛，榮華福祿，相與共之。如何君子，駕其大義，輕見斥逐。若以此處遐曠，非婦人所便，昔梁生陟嶺，孟光是攜；蕭史登臺，秦女不捨。衛氏脩義，夫妻同行；老萊逃名，伉儷俱逝。豈非古人嘉遁之舉者，許君乖離矣。」

　　情主人曰：「草木之生意，動而為芽。情亦人之生意也，誰能不芽者？文王、孔子之聖也而情。文正、清獻諸公之方正也而情。子卿、澹庵之堅貞也而情。衛公之豪俠也而情。和靖、元章之清且潔也而情。情何嘗誤人哉？人自為情誤耳。紅愁綠慘，生趣固為斬然。即蝶嚷鶯喧，春意亦覺破碎。然必曰草木可不必芽，是欲以隆冬結天地之局。吾未見其可也！」




第十六卷

　　情報類

　　以下有情報


　　滎陽鄭生

　　天寶中，常州刺史鄭公，時望甚崇。有一子，始弱冠，雋朗有詞藻，其父愛而器之，曰：「此吾家千里駒也。」應鄉試秀才舉，將行，乃盛其車服，計京師薪儲之費，可支二年許。謂之曰：「觀爾之才，當一戰而勝。今豐爾之給，將遂其志也。」生亦自負，視上第如指掌。自毗陵發，月餘抵長安，居於布政里。

　　常游東市，還，自平康東門入，將訪友於西南。至鳴珂曲，見一宅，門庭不甚廣，而室宇嚴邃，闔二扉。有娃方憑一雙鬟青衣立，妖姿要妙，絕代未有。生瞥見，停驂良久，不忍縱步。乃詐墜鞭於地，候其從者敕取之。累盼於妓，妓回眸凝睇，情甚相慕，竟不敢措辭而去。

　　生自爾意若有失，乃密徵於其友游長安之熟者。友曰：「此狹邪女李氏宅也。」曰：「娃可求乎？」對曰：「李氏頗贍，往來皆貴豪，所得甚廣，非累百萬不能動其志也。」生曰：「但患不諧，雖百萬不惜。」

　　他日，盛服而往，扣其門，俄有侍兒啟扃見生，馳走大呼曰：「前時墜鞭郎至矣！」娃大悅曰：「爾姑止之，吾即出也。」生聞之私喜。行至蕭牆間，見一姥垂白上僂，知是娃母，乃前拜致詞曰：「聞茲地有隙院，願稅以居。信乎？」姥曰：「懼湫隘，不足以辱長者，敢言直耶。」延入賓館，與生偶坐。因曰：「某有女嬌小，欲識上客。」乃命娃出，明眸皓腕，舉步豔冶。生遽驚起，莫敢仰視。拜畢，敘寒燠。觸類妍媚，目所未睹。茶後進酒，器用甚潔。歡笑方洽，不覺日暮。姥訪其居遠近，生紿之曰：「在延平門外數里。」姥曰：「鼓已發矣，速歸，無犯禁。」生曰：「道里遠，奈何？可假片席地相容乎？」娃曰：「不見責僻陋，方將居之，宿何害焉。」生數目姥，姥曰：「唯唯！」生乃召家僮，請以雙縑，備一宵之饌。娃笑而止之，留以俟他辰，固辭，終不許。俄徙生西堂，帷幙簾榻，煥然奪目。妝奩衾枕，亦皆侈麗。乃張燭進饌，品味甚盛。撤饌，姥起，生、娃各敘邂逅相慕之意。生曰：「此來非直所居，願償平生之志耳。」言未終，姥至，詢其故，笑曰：「男女之際，大欲存焉。情苟相得，雖父母不能制也。」生遂下階拜謝，願以身為廝養。姥遂呼之為郎，飲酣而散。及旦，盡徙其囊橐於李，不復與親知相聞。日會倡優輩狎戲，囊中漸鑠，乃鬻駿乘，及其家僮。歲餘，資斧蕩然，娃情彌篤，而姥意已怠。乃授計於娃，使偕生詣祈嗣。生大喜，質衣而往。返至裡北門，娃謂生曰：「此東轉小曲中，某之姨宅，暫往覲可乎？」生如其言，抵一里門，青衣促生下驢。適有一人出訪，曰：「誰？」曰：「李娃也。」乃入舍。俄有嫗出迎，年可四十餘。問生曰：「吾甥何在？」娃至，嫗迎謂曰：「何久疏絕？」相視而笑。娃引生拜之，嫗意甚慇懃，若將留娃信宿者。而盡屏其車馬，相與入西戟門偏院，中有山亭竹樹，逶迤蔥蒨。生謂娃曰：「此姨之私第耶？」笑而不答，以他語對。坐食頃，有一人控大宛，汗流馳至，曰：「姥遇暴疾，勢甚殆，宜速歸。」娃謂姨曰：「方寸亂矣。某疾馳去，候返乘，姨便與郎偕來。」生擬隨步，其姨與侍兒偶語，以手揮之，令生止於戶外，曰：「姥且歿矣，當共議喪事，以濟其急，奈何遽去？」乃止，共計其凶儀齋祭之用。日晚，乘不至。姨曰：「無復命，何也？郎先往視，某當繼來。」生遂往，至舊宅門，扃鑰甚密，以泥緘之。生大駭，詰其鄰人，鄰人曰：「姥本稅居，約已周，今徙去矣。」問：「何徙？」曰：「不知也。」生恚甚，欲詣姨詰之，日晚，計程不能達，乃賃榻而寢。自昏達旦，目不交睫。質明，至姨所，叩扉不應，大呼至數四，閽者徐出。生遽詢：「姨氏在乎？」曰：「無之。」生曰：「昨暮在此，今何往？且此誰氏之第？」曰：「此崔尚書宅。昨有人稅此院，云遲中表之遠至者。未暮去矣。」生惶惑發狂，罔知所措。

　　因返訪布政里舊邸，邸主哀而進膳，生怨懑絕食三日，遘疾甚篤，旬餘愈甚。邸主懼不起，徙諸凶肆之中。肆人共傷歎而互飼之。後稍愈，執繐帷以自給。累月，漸復壯。每聽哀歌，輒嗚咽流涕，不能自止。歸則效之。生聰敏，曲盡其妙，雖長安無有倫比。初，二肆之備兇器者，互爭勝負。其東肆車輿皆奇麗，唯哀挽不敵。東肆長知生音妙，乃醵錢二萬索僱焉。其黨陰教生新聲，而相贊和。累旬，人莫知之。其二肆長相謂曰：「我等各閱所長於天門街，以較優劣。不勝者，罰直五萬，以備酒饌，可乎？」各許諾，立契署保。於是，裡胥告於戶曹，聞於京尹。及期，士女盡赴，巷無居人。自旦閱之，及亭午，歷舉輦輿威儀之具，西肆皆不勝。師有慚色，乃置層榻於南隅。有長髯者擁鐸而進，翊衛數人。於是備髯揚眉，扼腕頓顙而登，乃歌《白馬》之詞。恃其夙勝，顧眄左右，旁若無人。齊聲贊揚，以為獨步一時矣。有頃，東肆長於北隅上設連榻，有烏巾少年，左右五六人，秉翣而至，即生也。整其衣服，俯仰甚徐，申喉發調，容若不勝。乃歌《薤露》之章，舉聲清越，響振林木。曲度未終，聞者欷歔掩泣。西肆長為眾所誚，益慚恥，密置所輸之直於前而遁。四座愕眙，莫之測也。

　　先是，天子方下詔，俾外方之牧，歲一至闕下，謂之入計。時適遇生父在京師，與同列者易服竊往觀焉。有老豎，即生乳母婿也，察生容辭，欲認未敢，泫然流涕。生父驚而詰之。因告曰：「歌者之貌，頗似郎之亡子。」父曰：「吾子以多財為盜所害，奚至是耶？」言訖亦泣。及歸，豎間馳往，訪於其黨，皆曰：「鄭氏之子。」徵其名，且易之矣。豎意不釋然，迫而察之，良是。生見豎色動，迴翔將匿於眾中。豎遂持其袂，強挾以歸。父見之，怒其玷辱，乃徒行出，至曲江杏園東，褫其衣，以馬鞭鞭之數百，垂斃，委之而去。其師使人陰隨之，歸告同黨，共加傷歎。謀瘞之，而氣猶未絕。因共荷歸，以葦筒灌勺飲，經宿乃活。月餘，手足猶不能舉。其撻處皆潰爛，同輩惡其穢，復棄之道周，行路咸傷之，往往投以餘餐。如是十旬，方杖策而起。被布裘乞食，裘有結如懸鶉。自秋徂冬，夜入糞窟，晝則週遊廛肆。

　　一日，冒大雪行乞，門多不啟。至安邑東門，循理垣北轉第七八，有一門獨啟左扉，即娃宅也。生不知之，遂連聲疾呼，饑凍之甚，音響淒切，所不忍聽。娃自閣中聞之，謂侍兒曰：「此必鄭生，我辨其音矣。」趨而出，見生枯瘠疥癘，殆非人狀，娃意感焉。乃謂曰：「豈非某郎也！」生羞憤俱極，口不能言，頷頤而已。娃前抱其頸，以繡襦擁而歸於西廂，失聲長慟曰：「令子一朝及此，我之罪也！」絕而復甦。姥大駭，奔至，曰：「何也？」娃曰：「某郎。」姥遽曰：「何不逐之？」娃斂容卻睇曰：「不然，此良家子也。嘗昔驅高車、持多金至此，不逾期而蕩盡，以計逐之，令其失志，不得齒於人倫。父子，天性也，使其情絕，殺而棄之。又睏躓若此，天下之人盡知為某也。生親戚滿朝，一旦當權者熟察本末，禍將乃矣。況欺天負人，鬼神不祐。某為姥子，迨今有二十歲矣，計所獲不啻千金。姥年已六十餘，願計二十年衣食之用以自贖，當就近別居，晨昏不廢溫清，於姥亦無所苦。」姥度其志堅，乃許之。因以給姥之餘金，於北隅稅一隙院。乃與生沐浴更衣，先以湯粥通其腸，次以酥乳潤其膩。旬餘方薦水陸之饌，巾履皆取珍異者。未數月，肌膚稍腴。卒歲，平愈如初。娃謂生曰：「體已康矣，曩昔之業，可溫習乎？」生思之曰：「十得二三耳。」娃命車出遊，生騎而從，至書肆，令生自擇取，計費百金，盡載以歸。因令生專氣務學，俾夜作晝，孜孜矻矻，娃常偶坐，宵分乃寐。伺其疲倦，即勸綴詩賦。二歲而業大就。生謂娃曰：「可策名矣。」娃曰：「未也。」更令精熟一年，曰：「可矣。」於是遂一上登生登科甲，聲振禮闈，雖前輩見其文，罔斂衽敬羨，願友之而不可得。娃曰：「未也。秀才幸擢一第，便自謂致身青雲，子行穢跡鄙，不伴他士。當礱淬利器，以求再捷，方可連轡群英耳。」生由是益自勤苦，聲價彌甚。

　　其年，遇大比，詔征四方之雋，生應直言極諫科，策名第一。授成都府參軍。三事以降，皆其友也。將之官，娃謂生曰：「某今日始不相負矣。願以殘年歸養老姥。君當結媛鼎族，以奉蒸嘗。中外婚媾，無自黷也。勉思自愛。某從此去矣！」生泣曰：「子若棄我，當自剄以就死！」娃固辭不從，生勤請彌懇。娃曰：「送子涉江，至於劍門，當令我回。」生許諾。月餘至劍門，未及發而除書至，生父由常州詔入，拜成都尹，兼劍南採訪使。浹辰父到，生因投刺，謁於郵亭。父不敢認，見其祖、父官諱，方大驚，命登階，撫背慟哭。遂為父子如初。因詰其由，具陳本末。大奇之。詰娃安在。曰：「送某至此，當令復還。」父曰：「不可。」翌日，命駕與生先之成都，留娃於劍門別館。明日，命媒氏備六禮以迎焉。娃即歸，歲時伏臘，婦道甚脩，治家嚴整，極為親所眷。後數歲，生父母偕歿，持孝甚至，感靈芝白燕之異。終制，累遷清顯之任。十年間，至數郡。娃封汧國夫人。有四子，皆為大官。其卑者，猶為太原尹。唐人白行簡作《李娃傳》。

　　弇州山人曰：叛臣辱婦，每出於名門世族。而伶工賤女，乃有潔白堅貞之行。豈非秉彝之良，有不同邪！觀夫項王悲歌，虞姬刎；石崇赤族，綠珠墜；建封卒官，盼盼死；祿山作逆，雷清慟；昭宗被賊，宮姬蔽；少游謫死，楚伎經。若是者，誠出天性之所安，固非激以干名也。至於娃之守志不亂，卒相其夫以抵於榮美，則尤人所難。嗚呼，娼也猶然，士乎可以知所勉矣。《義伎傳》評曰：「史稱設形容，揳鳴琴，揄長袂，躡利屣，固庸態也。娃之濯淖泥滓，仁心為質，豈非所謂蟬蛻者乎？士不困辱，不激；不激，事不成。假令鄭子能自豎建顯當世，則娃幾與蘄王夫人媲美矣。」子猶氏曰：「世覽《李娃傳》者，無不多娃之義。夫娃何義乎？方其墜鞭流盼，唯恐生之不來。及夫下榻延歡，唯恐生之不固。乃至金盡局設，與姥朋奸，反唯恐生之不去。天下有義焉如此者哉！幸生忍羞耐苦，或一旦而死於邸，死於凶肆，死於箠楚之下，死於風雪之中，娃意中已無鄭生矣。肯為下一滴淚耶？繡襦之裹，蓋由平康滋味，嘗之已久，計所與往還，情更無如昔年鄭生者，一旦慘於目而怵於心，遂有此豪舉事耳。生之遇李厚，雖得此報，猶恨其晚。乃李一收拾生，而生遂以汧國花封報之。生不幸而遇李，李何幸而復遇生耶？」

　　散樂女

　　宋齊丘，豫章人。父卒，家計蕩盡，朝不謀夕。時姚洞天為淮陽騎將，素好士，齊丘欲謁之。奈囊空，無以備紙筆之費。計無所出，但於逆旅悶坐。如此數日。鄰房有散樂女，甚幼，問齊丘曰：「秀才何以杜門不出？」齊丘以實告。女歎曰：「此甚小事，何吝一言相示？」乃惠以數緡。齊丘市紙筆，為詩詠以投洞天。其略曰：「某學武無成，攻書失志，歲華蹭蹬，身事蹉跎。胸中萬仞青山，壓低氣宇；頭上一輪紅日，燒盡風云。加以天步凌遲，皇綱廢弛，四海淵黑，中原血紅。挹飛蒼走黃之辯，有出鬼沒神之機。」洞天怒其言大，不即接見。齊丘窘急，乃更其啟，翌日復至。其略云：「有生不如無生，為人不若為鬼。」又云：「其為誠懇萬端，只為饑寒兩字。」洞天始憫之，漸加拯救。徐溫聞其名，召至門下。及昪之有江南也，齊丘以佐命，遂至上相。乃上表云：「娶散樂女為妻，以報宿惠。」許之。

　　漂母而下，數百年又得散樂女。彼鬚眉男子，擁素封而坐視人饑寒者，視茲婦能不愧死！

　　劉道真少時，嘗漁草澤。而老嫗聞其歌嘯，知非常人，殺豚進之。道真食盡，了不謝。嫗見不飽，又進一豚，食半而去。後為吏部郎，嫗兒時為令史，乃超用之。此漂母之報也。歐陽彬困於淮南，歌人瑞卿，以家財資之入蜀。及貴，卒偕老。此散樂女之報也。雖然，彼皆女中丈夫，非望報者也。夫漂母與散樂女之不朽千秋也，豈在贈金乞娶時哉！

　　珍珠衫

　　楚中賈人某者，年二十餘。妻美而豔，夫婦之愛甚篤。某商於粵，久不歸。其家近市樓居。婦偶當窗垂簾外望，忽見美男子，貌類其夫，乃啟簾流盼，既覺其誤，赧然而避。男子新安人，客二年矣。見樓上美人盼己，深以為念。叩姓名於市東鬻珠老媼，因遺重賄，求計通之。媼曰：「老婦知之矣。此貞婦，不可犯也。尋常罕睹其面，安能為汝謀耶？」新安客哀祈不已。媼曰：「郎君明日午餘，可多攜白鏹，到彼對門典肆中，與某交易，爭較之際，聲聞於內。若蒙見召，老婦得跨足其門，或有機耳。然期在合歡，勿許歲月。」客唯唯去。

　　媼因選囊中大珠，並簪珥之珍異者，明日至肆中，佯與新安人交易，良久，於日中照弄珠色，把插搔頭，市人競觀喧笑，聲徹婦所。婦果臨窗來窺，即命侍兒召媼。媼收貨入笥，曰：「阿郎好纏人。如爾價，老婦賣多時矣。」便過樓與婦作禮，略敘寒溫，出貨商榷數語，匆匆收拾，曰：「老身適有急事他出，煩為簡置，少間徐來等論。」既去，數日不至。一日雨中，媼來曰：「老身愛女有事，數日奔走，負期。今日雨中，請觀一切纓絡。」婦人出篋中種種奇妙，老嫗贊歎不一。形容既畢，婦綜核媼貨，酬之有方。媼喜曰：「如尊意所衡，固無憾。向者新安客高下不情，徒負此丰標耳！」婦復請遲價之半，以俟夫歸。媼曰：「鄰居復相疑耶？」婦既喜價輕，復喜半賒，留之飲酌。媼機穎巧捷，彼此惟恨相知之晚。明日，媼攜酌過，傾到極歡。自此，婦日不能無媼矣。媼與婦益狎，時進情語挑之。婦年少，未免愁歎之意形於顏色。因留媼宿，媼亦言「家中喧雜，愛此中幽靜，明夕當攜臥具來此」

　　。次日，婦為之下榻。媼靡夕不至，兩牀相向，嗽語相聞，中夜談心，兩不相忌。

　　新安人數問媼期，輒曰：「未未。」及至秋月，過謂媼曰：「初謀柳下，條葉未黃，約及垂陰，子已成實。過此漸禿，行將白雪侵枝矣！」媼曰：「今夕隨老身入，須著精神，成敗係此。不然，虛廢半年也。」因授之計。

　　媼每夜黑至婦家，是夕，陰與新安人同入，而伏之寢門之外。媼與婦酌於房，兩聲甚戚，笑劇加殷。媼強侍兒酒，侍兒不勝，醉臥他所。獨兩人閉門深飲，各已微酣。適有飛蛾來火上，媼佯以扇撲之，燈滅，偽啟門點燈，復佯笑曰：「忘攜燭去。」折旋之際，則已暗導其人於臥榻矣。頃之，辭以夜深火盡，復閉門。婦畏暗，數數呼媼。媼曰：「老身當同帷作伴耳。」乃挾其人登婦牀，婦猶以為媼也，啟被撫其身，曰：「姥體滑如是！」其人不言，騰身而上，婦已神狂，聽其輕薄而已。歡畢，始問為何人。媼乃前謝罪，述新安客愛慕之意。婦業墮術中，遂不能捨，相愛逾於夫婦。將一年，新安人贈費已及千金。

　　一日，結伴欲返，流涕謂婦曰：「別後煩思，乞一物以當會面。」婦開箱檢珍珠衫一件，自提領袖，為其人服之。曰：「道路苦熱，極生清涼。幸為君裡衣，如妾得近體也。」其人珍重而別。相約明年，共載他往。新安人自慶極遇，珠衫未嘗去體，顧之輒淚。

　　是年，為事所梗。明年，復商於粵，旅次適與楚人同館，相得頗歡，戲道生平隱事。新安人自言「曾於君鄉，遇一婦」如此。蓋楚人外氏，故客粵中，主人皆外氏舊交，故楚人假外氏姓名作客，新安人無目物色也。楚人內驚，佯不信曰：「亦有證乎？」新安人出珠衣，泣曰：「歡所贈也，君歸囊之便，幸作書郵。」楚人辭曰：「僕之中表，不敢得罪。」新安人亦悔失言，收衣謝過。

　　楚人貨盡歸家，謂婦曰：「適經汝門，汝母病甚，渴欲見汝。我已覓轎門前，便當速去。」復授一簡書曰：「此料理後事語。至家，與阿父相聞。我初歸，不及便來。」婦人至母家，視母顏色初無恙，因大驚，發函視之，則離婚書也。闔門憤慟，不知所出。婦人父至婿家請故，婿曰：「第還珠衫，則復相見。」父歸，述婿語，婦人內慚欲死。父母不詳其事，姑慰解之。

　　期年，有吳中進士宦粵過楚，擇妾，媒以婦對。進士出五十金致之。婦人家告前婿，婿簡婦房中大小十六箱，皆金帛寶珠，封畀妻去。聞者莫不驚嗟。

　　居期年，楚人復客粵，偶與主人算貨不直，語競，搪翁仆地，翁暴死。二子訟之官，官即進士也。夜深，張燈簡狀，妾侍側，見前夫名氏，哭曰：「是妾舅氏，今遭不幸，願丐生還。」官曰：「獄將成矣。」婦人長跪請死。官曰：「起，徐當處分。」明日欲出，復泣曰：「事若不諧，生勿得見矣。」官乃語二子：「若父傷未形，須刷骨一驗。」欲移屍置漏澤園。二子家累千金，恥虧父體，叩頭言「父死狀甚張，無煩剔剜」

　　。官曰：「不見傷痕，何以律罪？」二子懇請如前。官曰：「若父老矣，死其分也。我有一言，足雪若憾。若能聽否？」二子咸請惟命。官曰：「令楚人服斬衰，呼若父為父。葬祭悉令經紀，執拂躄踴，一隨若行。若父快否？」二子叩頭曰：「如命。」舉問楚人，楚人喜於拯死，亦頓首如命。事畢，妾求與舅氏相見，男女合抱，痛哭逾情。官疑之，因叩其實，則故夫婦也。官不忍，仍使移歸，出前所攜十六箱還婦，且護之出境。楚人已繼娶，前婦歸，反為側室。

　　或曰，新安人以念婦故，再往楚中，道遭盜劫。及至，不見婦，愁忿病劇不能歸，乃召其妻。妻至，會夫已物故。楚人所置後室，即新安人妻也。九籥生曰：「若此，則天道太近，世無非理人矣。」小說有《珍珠衫記》，姓名俱未的。

　　夫不負婦，而婦負夫，故婦雖出不怨，而卒能脫其重罪。所以酬夫者，亦至矣！雖降為側室，所甘心焉。十六箱去而復返，令之義俠，有足多者。嫗之狡，商之淫，種種足以誡世。惜不得真姓名。

　　張紅紅

　　大歷中，有才人張紅紅者，本與其父歌於衢路丐食，過將軍韋青所居。青聞其歌音嘹亮，察之，乃有媚色，遂納為姬。舍其父於後戶，優給之。乃自傳其藝，穎悟絕倫。嘗有樂工自撰歌，即古《長命西河女》，而加減其節奏，頗有新聲，未進聞，先侑歌於青。青召紅紅於屏風後聽之。紅紅乃以小豆數合記其拍。樂工歌罷，青入問紅紅：「如何？」曰：「已得矣！」青出云：「有女弟子久曾習此，非新曲也。」即令隔屏風歌之，一聲不失。樂工大驚異，遂請相見，驚服不已。再云：「此曲先有一聲不穩，今已正矣。」尋達上聽。翌日，召入宜春院，寵澤隆異，宮中號「曲娘子」。尋為才人。一日，內史奏韋青卒，上告紅紅，乃上前嗚咽奏云：「妾本風塵丐者，一旦老父死有所歸，致身入內，皆自韋青。妾不忍忘其恩。」乃一慟而絕。上嘉歎之，即贈昭儀。

　　紅紅之未遇韋青也，不免行丐。既遇，而遂達至尊。雖曰人有絕技，定不埋沒，而亦見知音之難遇矣。始蒙識拔，卒以死報，紅紅其伯牙氏之琴乎！

　　王玉英

　　福清茂材韓生慶雲，授徒於長樂之藍田石尤嶺間。見嶺下遺骸，傷之。歸具畚鍤，自為瘞埋。

　　是夜，有人剝啄籬外。啟戶，見端麗女子曰：「妾王玉英也，家世湘潭。宋德祐間，父為閩守，將兵御胡元，戰死。妾不肯辱，與其家死嶺下。歲久，骸骨偶出，蒙公覆掩，恩最深重，來相報耳。妾非人，雖不可謂非人，理有冥合，君其勿疑。」遂與合。而亡何，子生。孕以七月七日。慶雲母亦微知其事，急欲見孫，因抱歸。女戒曰：「兒受陽氣尚淺，未可令人遽見。」忽母來登樓，女已抱子從窗牖逸去，噉兒果尚棄在地，始猶謂是蓮子，察之乃蜂房也。抱兒歸湘潭。無主者，乃故棄之河旁，書衣帶間曰：「十八年後當來歸。」

　　湘潭有黃公者，富而無子，拾之。稍長，清臞敏慧異常兒，名曰鶴齡。旋生二子，曰鶴算、二齡。共習制舉之業，頗有聲。已而，二弟皆授室，獨鶴齡泥衣帶中語，未決。然已捐金四十，委禽於其里易氏矣。

　　先是，女即歸楚，嘗以二竹筴與生，令擊筴則女即至。凡有疾痛禍患，得女一語，即獲庇祐。後以人言，疑女為妖，又誣生失行，淫主人女，褫去章服。女故來漸疏，相期惟一歲一來，來必以七月七夕。久之，女謂生曰：「兒生已符衣帶之期，可來視之。」生遂抵湘潭，偽作星家言謁黃公。公出三子年甲，生指鶴齡者曰：「此非公子，即浪得，當歸矣。」黃公色動，問所自來。生曰：「我即棄兒父，故來試公。儻不寒盟，有衣帶語在。」公曰：「固也，我已有子，不死溝壑。公若還珠，可忘阿保。他且勿論，頃者委禽之資，當為計耳。」因問兒所在。曰：「應試長沙去也。」生即往就視。一見，兩皆感動，若不勝情。其弟暨家奴，皆大詬，禁不令與語。生自忖，貧既不能償金，又婚未易就。以咨女，亦莫為計。遂棄之歸。始來浮湘，屢經險，女皆在舟中陰為衛。又為經紀其資斧。至兒不得，疾歸，女亦恚恨，若有待耳。抵閩，人皆驚詫。蓋始皆謂生必死狐媚，今不然。又見兒，知非祟也。

　　女能詩，長篇短語，筆落數千言，皆臻理致。其《詠某貞婦》詩曰：

　　「芳心未可輕《行露》，高節何須怨《凱風》。」

　　其《憶生》曰：

　　「洞裡仙人路不遙，洞庭煙雨晝瀟瀟。莫教吹笛城頭閣，尚有銷魂烏鵲橋。」

　　「莫訝鴛鴦會有緣，桃花結子已千年。塵心不釋藍橋路，信是蓬萊有謫仙。」

　　「朝暮雲驂閩楚關，青鸞信不繼塵寰。乍逢仙侶拋桃燈，笑我沮波照霧鬟。」

　　諸篇為人所誦。生始命賦萬鳥鳴春，即成四律，今即以名集，計十餘卷。事見《耳譚》。

　　此事有不可解者五：女生不受辱，死而就人乎？一也。既與生子，而復抱之逸去，去則又棄之河旁，報德者固如此乎？二也。能抱之去，獨不能挾之來乎？且衣帶之期何驗焉？三也。凡疾患得一語，即獲庇祐，而不能祐其夫使完名行乎？四也。具此大神通，而不能致委禽四十金之費，五也。但瘞骨掩骼，功德莫大，姑存之以示勸耳。

　　

　　以下負情報


　　周廷章

　　天順間，有臨安衛王指揮，以從征廣西苗蠻違限被參，降調河南南陽衛千戶。王有二女，長嬌鸞，次嬌鳳。鳳已嫁，惟鸞從行。鸞幼通書史，王之文移，俱屬代筆，鐘愛甚至。王之妻周氏，有妹嫁於曹，貧而寡，迎使伴鸞，呼為曹姨。

　　值清明節，鸞與曹姨率諸婢戲鞦韆於後園。忽聞人聲，驚視，則牆缺處有美少年窺視稱羨。鸞大驚走匿，遺羅帕於地，生逾垣拾去。方展玩間，旋有侍女來園尋覓。周折數次，生笑曰：「物入人手，尚何覓耶？」侍女曰：「郎君收得，乞以見還。」生問：「此帕誰人之物？」侍兒曰：「鸞姐，主人愛女也。」生曰：「若鸞姐自來，當即奉璧。」侍女叩生姓氏，並家遠近。生曰：「周姓，廷章名，蘇州吳江人也。父為本學司教，隨任於此。與尊府只一牆之隔。久聞尊姐精於文事，僕有小詩，煩為一致。如得報言，帕可還矣。」女急於得帕，允之。生逾垣而出，少頃復至，以桃花箋疊成方勝，授女，女返命。鸞發緘，得一絕云：

　　「帕出佳人分外香，天公教付有情郎。慇懃寄取相思句，擬作紅絲入洞房。」

　　鸞微笑，亦取箋答詩云：

　　「妾身一點玉無瑕，產自侯門將相家。靜裡有親同對月，閒中無事獨看花。碧梧只許來奇鳳，翠竹那容入老鴉。寄語異鄉孤零客，莫將心事亂如麻。」

　　侍兒捧詩至園，則生已候於牆缺矣。自此，詩句往返數次，侍女得賂，喜於傳送，不復言羅帕之事。

　　適端陽節，王治酒園中家宴，生往來牆外，恨不得一與席末。是晚，生復寄一絕云：

　　「配成彩線思同結，傾就蒲觴擬共斟。霧隔湘江歡不見，錦葵空有向陽心。」

　　鸞閱詩嗟歎。不意為曹姨所窺，細叩從來。鸞與姨素厚，因備述之。姨曰：「周生江南之秀，門戶相敵，何不遣媒禮聘，成百年之眷乎？」鸞點頭稱是。遂答詩，末有「多情果有相憐意，好倩冰人片語傳」之句。生乃偽託父命，求婚於王。王亦雅重生，但愛女不欲遠嫁他鄉，遲疑未許。生遂設計，託以衙齋窄狹，假衛署後園肄業；且以周夫人同姓，請拜為姑。王，武人，喜於奉承，許之，且願任饔飱。周遂寓居園亭，因得以兄妹之禮見鸞，情愈親密。而曹姨居間，以盟主自任，先立婚誓，始訂幽期。從此綢繆無間，恩逾夫婦。

　　約半載，周司教升任去，生託病獨留。又半載餘，而司教引疾還鄉。生聞之，欲謀歸覲，而心戀鸞，情不能自割。鸞察其意，因置酒勸駕。且曰：「君戀私情，而忘公義，不惟君失子道，累妾亦失婦道矣。」曹姨亦曰：「今暮夜之期，原非久計，公子不如暫歸故鄉，且覲雙親。倘於定省之間，兼議婚姻之事，早完誓願，豈不美乎？」周猶豫未決，鸞使曹姨竟以生欲歸省為言於王，王致贐餞行。生不得已，始束裝。是夜，鸞邀生再伸前誓，且詢生居址，以便通信。

　　明日，生歸。而司教已與同里一富家議姻，生始頗不欲，已聞其女甚美，貪財慕色，頓忘前誓。未幾畢姻，夫婦相得甚歡，不復知鸞為何人矣。

　　鸞久不得生耗，念之成疾，每得便郵，屢以書招之，俱不報。父欲為鸞擇配，鸞不可，必欲俟生的信。乃以重賂遣衛卒孫九，專往吳江致書，附古風一篇，其略云：

　　「憶昔清明佳節時，與君邂逅成相知。嘲風弄月頻來往，撥動風情無限思。侯門曳斷千金索，攜手挨肩游畫閣。好把青絲結死生，盟山誓海情不薄。白雲渺渺草青青，才子思親欲別情。頓覺桃臉無春色，愁聽傳書雁幾聲。君行雖不排鸞馭，勝似征蠻父兄去。悲悲切切斷腸聲，執手牽衣理前誓。與君成就鸞鳳友，切莫蘇城戀花柳。自君之去妾攢眉，脂粉慵調髮如帚。姻緣兩地相思重，雪月風花誰與共。可憐夫婦正當年，空使梅花蝴蝶夢。臨風對月無歡好，淒涼枕上魂顛倒。一宵忽夢汝娶親，來朝不覺愁顏老。盟言願作神雷電，九天玄女相傳遍。只歸故里未歸泉，何故音容難相見？才郎意假妾意真，再馳驛使陳丹心。可憐三七羞花貌，寂寞香閨思不禁。」

　　曹姨亦作書，備述女甥相思之苦，相望之切。

　　孫九至吳江，得生居於延陵橋下，知生再娶，乃候面，方致其情。生一語不答，入而復出，以昔日羅帕並誓書封還，使鸞勿念。孫九憤然而去，逢人訴之，故生薄倖之名，播於吳下。

　　孫九還報鸞，鸞制絕命詩三十六首，復為長恨歌數千言，備述合離之事，語甚憤激。欲再遣孫九，孫怒不肯行。鸞久蓄抱石投崖之意，特不忍自泯沒以死，故有待耳。偶值其父有公牘，當投吳江縣，勾本衛逃軍。乃取從前唱和之詞並今日絕命詩、長恨歌，匯成一帙，合同婚書二紙，總作一緘，入於公牘中，用印發郵，乃父不知也。其晚，鸞沐浴更衣，取昔日羅帕自縊而死。

　　吳江令發封，得鸞詩，大以為奇，為聞於直指樊公祉。公祉見之忿然，深惜鸞才，而恨廷章之薄倖。命司理密訪其人，榜殺之。聞者無不稱快。司教亦以憂死。

　　負心之人，不有人誅，必有鬼譴。惟不譴於鬼而誅於人，尤見人情之公耳。

　　李益

　　大歷中，隴西李生名益，年二十，以進士擢第。其明年拔萃，俟試於天官。夏六月，至長安，舍於新昌里。生門族清華，少有才思，麗詞佳句，時謂無雙。先達文人，翕然推伏。每自矜風調，思得佳偶，博求名妓，久而未諧。

　　長安有媒鮑十一娘者，故薛駙馬家青衣也，折券從良，十餘年矣。性便僻，巧言語，豪家戚里，無不經過，追風挾策，推為渠帥。嘗受生誠託厚賂，意頗德之。

　　經數月，生方閒居舍之南亭，申未間，忽聞扣門甚急，云是鮑十一娘至。攝衣從之，迎問曰：「鮑卿，今日何故忽然而來？」鮑笑曰：「蘇姑子作好夢也未？有一仙人，謫在下界，不邀財貨，但慕風流。如此色目，共十郎相當矣。」生聞之驚躍，神飛體輕，引鮑手且拜且謝曰：「一生作奴，死亦不憚。」因問其名居，鮑具說曰：「故霍王小女，字小玉。王甚愛之。母曰淨持，即王之寵婢也。王之初薨，諸弟兄以其出自賤庶，不甚收錄，因分與資財，遣居於外，易姓為鄭氏。人亦不知其王女。資質穠豔，一生未見，高情逸態，事事過人。音樂詩書，無不通解。昨遣某求一好兒郎，格調相稱者。某具說十郎，彼亦知有十郎名字，非常歡愜。住在勝業坊古寺曲，甫上東間宅是也。已與彼作期約，明日午時，但至曲頭覓桂子，即得矣。」

　　鮑既去，生便備行計。遂令家童秋鴻，於從兄京兆參軍尚公處，假青驪駒、黃金勒。其夕，生浣衣沐浴，脩飾容儀，喜躍交並，通夕不寐。遲明，巾幘引鏡自照，惟恐不諧也。徘徊之間，至於亭午，遂命駕疾驅，直抵勝業。至約之所，果見青衣立候，迎問曰：「莫是李十郎否？」即下馬，令牽入屋底，急急鎖門。見鮑果從內出來，遙笑曰：「何等兒郎？造次入此。」生調誚未畢，引入中門。庭間有四櫻桃樹，西北懸一鸚鵡籠，見生人來，鳥語曰：「有人入來，急下簾者！」生本性雅淡，心猶疑懼，忽見鳥語，愕然不敢進。逡巡，鮑引淨持下階相迎，延入對坐。年可四十餘，綽約多姿，談笑甚媚。因謂生曰：「素聞十郎才調風流，名下固無虛士。某有一女子，顏色不至醜陋，堪配君子。頻見鮑十一娘說意旨，今便令永奉箕帚。」生謝曰：「鄙拙庸愚，不意顧盼。倘垂錄采，生死為榮。」遂命酒饌。小玉自堂東閣子中出來，生即拜迎。但覺一室之中，若瓊林玉樹，互相照耀，轉盼精采射人。既而延坐母側。母謂曰：「汝嘗愛念『開簾風動竹，疑是故人來。』即此十郎詩也。爾終日吟想，何如一見？」玉乃低鬟微笑，細語曰：「見面不如聞名，才子豈能無貌。」生遽起連拜曰：「小娘子愛才，鄙夫重貌，兩好相映，才貌相兼。」母女相顧而笑。遂舉酒。數巡，生起請玉歌唱，初不肯，母固強之。發聲清亮，曲度精奇。酒闌，及暝，鮑引生就西院憩息。閒庭邃宇，簾幕甚華。鮑令侍兒桂子、浣沙，與生脫靴解帶。須臾，玉至，言敘溫和，辭氣宛媚。解衣之際，態有餘妍。低帷昵枕，極其歡愛，生自以為巫山、洛浦不過也。中宵之夜，玉忽流涕謂生曰：「妾本娼家，自知非匹。今以色愛，託於仁賢。但慮一旦色衰，恩移情替，使女蘿無託，秋扇見捐。極歡之際，不覺悲生。」生聞之，不勝感歎。乃引臂替枕，徐謂玉曰：「平生志願，今日獲從。粉骨碎身，誓不相捨。夫人何發此言！請以素縑著之盟約。」玉因收淚，命侍兒櫻桃褰幄執燭，授生筆硯。玉管弦之暇，雅好詩書，筐箱筆硯，皆王家之舊物。遂取繡囊，出越姬烏絲闌素緞三尺以授生。生素多才思，援筆成章，引喻山河，指誠日月，句句懇切，聞之動人。誓畢，命藏於寶篋之內。自爾婉孌相得，若翡翠之在雲路也。如此二歲，日夜相從。

　　其後年春，生以書判拔萃登科，授鄭縣主簿。至四月，將之官，便拜慶於東洛。長安親戚，多就筵餞。時春物尚餘，夏景初麗，酒闌賓散，離思縈懷。玉謂生曰：「以君才地名聲，人多慕景，願結婚姻者，固亦眾矣。況堂有嚴親，室無塚婦。君之此去，必就佳姻。盟約之言，徒虛語耳。然妾有短願，欲輒指陳，永委君心，復能聽否？」生經怪曰：「有何罪過，忽發所辭。試說所言，必當敬奉。」玉曰：「妾年始十八，君才二十有四。逮君壯室之秋，猶有六歲。一生歡愛，幸畢此期。然後妙選高門，以求秦晉，亦未為晚。妾便捨棄人事，剪髮披緇，夙昔之願，於此足矣。」生且愧且感，不覺涕流。因謂玉曰：「皎日之誓，死生以之。與卿偕老，猶恐未愜素志，豈敢輒有二三？固請不疑，但端居相待。至八月，必當卻到華州，尋使奉迎，相見非遠。」更數日，生遂訣別東去。

　　到任旬日，求假往東都覲親。至家旬日，太夫人已與商量表妹盧氏，言約已定。太夫人素嚴毅，生逡巡不敢辭讓。盧亦甲族也，嫁女於他門，聘財必以百萬為約。不滿此數，義在不行。生家素貧，事須求丐。便託假故，遠投親知，歷涉江淮，自秋及夏。生自以辜負盟約，大愆回期，寂不知聞，欲斷其望，遙託親故，不遣漏言。

　　玉自生逾期，數訪音信，虛詞詭說，日日不同。博求師巫，遍詢卜筮，懷憂抱恨，周歲有餘，羸臥空閨，遂成沉疾。雖生之書題竟絕，而玉之相望不移，賂遺親知，使通消息。尋求既切，資用屢空。往往私令侍婢潛賣篋中服玩之物，多託於西市寄附鋪侯景先家貨賣。曾令侍婢浣沙將紫玉釵一隻，詣景先家貨之，路逢內作老玉工，見浣沙所執前來，認之曰：「此釵，吾所作也。昔歲霍王小女，將欲上鬟，令我作此，酬以萬錢，我嘗不忘。汝是何人？從何而得？」浣沙曰：「我小娘子，即霍王女也。家事破散，失身於人。夫婿昨向東都，更無消息。悒怏成疾，今將二年。令我賣此，賂遺於人，使求音信。」玉工淒然下泣曰：「貴人男女，失機落節，一至於此！我殘年向盡，見此盛衰，不勝傷感。」遂引至延先公主宅，具言前事。公主亦為之悲歎良久，給錢十二萬焉。

　　時生所定盧氏女在長安。生既畢於聘財，還歸鄭縣。其年臘月，又請假入城就親，潛卜靜居，不令人知。

　　有明經崔允明者，生之重表弟也。性甚長厚。昔歲嘗與生同飲於鄭氏之室，杯盤笑語，曾不相間。每得生信，心誠告於玉。玉常以薪芻衣服資給於崔，崔頗感之。生既至，崔具以誠告玉。玉恨歎曰：「天下寧有是事乎？」遍託親朋，多方召致。生自以愆期負約，又知玉疾候沉綿，慚恥忍割，終不肯往。晨出暮歸，欲以迴避。玉日夜涕泣，都忘寢食，期一相見，竟無因由，冤憤益深，委頓牀枕。自是長安中稍有知者。風流之士，共感玉之多情。豪俠之倫，皆怒益之薄行。

　　時已三月，人多春遊。益與同輩五六人，詣崇敬寺玩牡丹花。步於西廊，遞吟詩句。有京兆韋夏卿者，生之密友，時亦同行。謂生曰：「風光甚麗，草木榮華。傷哉鄭君，銜冤空室。足下終能棄置，實是忍人。丈夫之心，不宜如此！足下宜為思之。」歎讓之際，忽有一豪士，衣輕黃衫，挾朱彈，風神俊美，衣服輕華。唯見一剪頭胡雛，從後潛行而聽之。俄而前揖益曰：「公非李十郎者乎？某族本山東，姻連外戚，雖乏文藻，心嘗樂賢。仰公聲華，常思覯止。今日幸會，得睹清揚。某之敝居，去此不遠，亦有聲樂，足以娛情。妖姬八九人，駿馬十數匹，惟公所欲。但願一過。」生之儕輩，共聆斯述，更相歎美。因與豪士策馬同行，疾轉數坊，遂至勝業。生以近鄭之所止，意不欲過，便託事故，以回馬首。豪士曰：「敝居咫尺，忍相棄乎？」乃挽挾其馬，牽引而行。遷延之間，已及鄭曲。生精神恍惚，鞭馬欲回，豪士遽命奴僕數人，抱持而進。疾走推入車門，便令鎖卻。報云：「李十郎來也！」一家驚喜，聲聞於外。

　　先此一夕，玉夢黃衫丈夫，抱生來至席，使玉脫鞋。驚寤而告母。因自解曰：「鞋者，諧也。夫婦再合。脫者，解也。既合而解，亦當永訣。由此征之，必遂相見。相見之後，當死矣。」凌晨，請母妝梳。母以其久病，心意惑亂，不甚信之。黽勉之間，強為一梳妝。梳才畢，而生果至。玉沉綿日久，轉側須人。忽聞生至，欻然自起，更衣而出，恍若有神。遂與生相見，含怒凝視，不復有言。羸質嬌姿，如不勝致，時復掩袂，還顧李生。感物傷人，坐皆欷歔。頃之，有酒肴數十盤，自外而來。一坐驚視，遽問其故，悉皆俠士之所致也。因遂陳設，相就而坐。玉乃側身轉面，睨視生良久，遂舉杯酒，酹地曰：「我為女子，薄命如斯。君是丈夫，負心若此！韶顏稚齒，飲恨而終。慈母在堂，不能供養。綺羅弦管，從此永休。銜痛黃泉，皆君所致。李君，李君，今當永訣！我死之後，必為厲鬼，使汝妻妾終日不安！」乃引左手握生臂，擲杯於地，長慟號哭，數聲而絕。母乃舉屍置於生懷，令喚之，遂不復甦矣。生為之縞素，旦夕哭泣，甚哀。將葬之夕，生忽見玉繐帷之中，容貌妍麗，宛若平生，著舊石榴裙、紫襠、紅綠帔子，斜身倚帷，手引繡帶，顧謂生曰：「愧君相送，尚有餘情。幽冥之中，能不感歎。」言畢，遂不復見。明日，葬於長安御宿原。生至墓所，盡哀而返。

　　後月餘，就禮於盧氏。傷情感物，鬱鬱不樂。夏五月，與盧氏偕行，歸於鄭縣。至縣旬日，生方與盧氏寢，忽帳外叱叱作聲。生驚視之，則見一男子，年可二十餘，姿狀溫美，藏身映幔，連招盧氏。生惶遽走起，繞幔數匝，倏然不見。生自此心懷疑惡，猜忌萬端，夫妻之間，無聊生矣。或有親情，曲曲勸諭，生意稍解。後旬日，生復自外歸，盧氏方鼓琴於牀，忽見自門拋一斑犀細花合子，方圓一寸餘，裡有輕綃作同心結，墜於盧氏懷中。生開視之，見相思子二，叩頭蟲二，發殺嘴一，驢駒媚少許。生當時憤怒叫吼，聲如豺虎，引琴撞擊其妻，詰令實告。盧氏亦終不自明。爾後往往暴加捶楚，備諸毒虐，竟訟於公庭而遣之。盧氏既出，生或侍婢媵妾之屬，暫同枕席，便加妒忌，或有因而殺之者。生嘗游廣陵，得名姬曰營十一娘者，容態潤媚，生甚悅之。每相對坐，嘗謂營曰：「我嘗於某處得某姬，犯某事，我以某法殺之。」且自陳說，欲令懼己，以肅清閨門。出則以浴斛覆營於牀，周回封署，歸必詳視，然後乃開。又蓄一短劍，甚利，顧謂侍婢曰：「此信州葛溪鐵，唯斷作罪過頭。」大凡生所見婦人，輒加猜忌，至於三娶，率皆如初焉。

　　長卿曰：「予固悲小玉之為人，而深恨李娃也。玉之以憐才死，以鍾情死，以結恨死，而猶不忘李郎也。三娶之後，小玉在焉，其恨之極，妒之極，正其愛之極也。彼李娃何為者？方娃之禱竹林，而棄鄭生以他徙也，娃實與謀。迨乞食且死，而娃始回心，不亦晚乎？鄭生不念舊惡，歡好令終，予於是深憐鄭生，而益恨李十郎之無情矣！」

　　滿少卿

　　滿生少卿者，失其名，世為淮南望族。生獨跅弛不羈，浪遊四方。至鄭圃依豪家。久之，覺主人倦客，乃往投長安一知舊，則已罷去。歸次中牟，適故人為主簿，賙之，不能足，又轉而西抵鳳翔。窮冬雪寒，饑臥寓舍。鄰生焦大郎見而惻然，飯之，旬日不厭。生感幸過望，往拜之。大郎曰：「吾非有餘，哀君逆旅披褐，故量相濟。非有他意也。」生又拜：「幸異時或有進，不敢忘報。」自是日詣其家，親昵無間。杯酒流宕，輒通其室女。既而事露，慚愧無所容。大郎叱責之曰：「吾與汝本不相知，憐而拯汝，何為不義若此？豈士君子行哉！業已爾，雖悔何及！吾女亦不為無過。若能遂為婚，吾亦不復言。」生叩頭謝罪，願從命。既成婚，夫婦相得甚歡。

　　居二年，中進士第。南唱名即歸，綠袍槐簡，跪於外舅前。鄰里爭持羊酒往賀，歆豔誇詫。生連夕燕飲，然後調官。將戒行，謂妻曰：「我得美官，便來取汝，並迎丈人俱東。」焦氏本市井人，恃生富貴，便不事生理，且厚贐厥婿，資產半空。

　　生至京，得東海尉。會宗人有在京者，與相遇，喜其成名，拉之還鄉。生甚不欲，託辭以拒。宗人罵曰：「書生登科名，可不歸展墳墓乎？」命僕負其囊裝先赴舟，生不得已而行。到家逾月，其叔父曰：「汝父母俱亡，壯而未娶，宜思嗣續計。吾為汝求宋都朱從簡大夫次女，今事諧矣。汝需次尚歲餘，先須畢姻，徐為赴官計。」叔性嚴毅，歷顯官，且為族長，生素敬畏，不敢違抗，但唯唯而已。心殊窘懼。數日，忽幡然改曰：「彼焦氏非以禮合，況門戶寒微，豈真吾偶哉！異時來通消息，以禮遣之足矣！」遂娶於朱。朱女美好，而奩具頗厚，生亦甚適。凡焦氏女所遺香囊巾帕，悉焚棄之。常慮其來，而杳不聞問。

　　如是幾二十年，累官鴻臚少卿，出知齊州。視印三日，偶攜家人子散步後堂，有兩青衣自別院右舍出，逢生輒趨避。生迫視之，一婦人著冠帔，褰帷出，乃焦氏也。生惶懼失措。焦泫然泣曰：「一別二十年，向來婉孌之情，略不相念，汝真忍人也！」生不暇叩其所從來，具以實告。焦氏曰：「吾知之久矣。吾父已死，兄弟不肖，鄉里無所依，千里相投，前一日方至此，為閽者所拒，懇祈再三，僅得託足。今一身孤單，茫無棲泊。汝既有嘉偶，吾得備側室，竟此餘生，以奉事君子及尊夫人足矣。前事不復較也。」語畢長慟。生軟語慰藉之，且畏彰聞於外，乃以語朱氏。朱素賢淑，欣然迎歸，待之如妹。

　　越兩旬，生微醉，詣其室寢。明日，門不啟，家人趨起視之，則反扃其戶，寂若無人。破壁而入，生已死牖下，口鼻流血。焦與青衣皆不見。是夕，朱氏夢焦曰：「滿生受我家厚恩，而負心如此。自其去後，吾抱恨而死。我父相繼淪沒。年移歲遷，方獲報怨。已幽府申訴逮證矣！」朱未及問而寤，但護喪柩南還耳。

　　有此哀憐之交，受恩深處，展墓之次，便當稟聞叔父。豈宋弘能抗世祖之命，而生顧難一言於叔父乎？即不然，幸朱賢淑不妒，訴以苦情，迎之雙棲，猶可救半。甘心負虧，自招幽討。悲夫！

　　王魁

　　王魁下第失意，適山東萊州，友人招游北市。深巷小宅，有敫氏婦絕豔，酌酒曰：「某名桂英，酒乃天之美祿。足下得桂英而飲天祿，明春登第之兆。」乃取擁項羅巾請詩。生題曰：

　　「謝氏筵中聞雅唱，何人戛玉在簾幃。一聲透過秋空碧，幾片行雲不敢飛。」

英曰：「君但為學。四時所須，我為辦之。」由是魁朝去暮來。

　　逾年，有詔求賢，英為辦西游之用。將行至州，北望海神廟盟曰：「吾與桂英誓不相負。若生離異，神當殛之！」魁至京門，寄詩曰：

　　「琢月磨雲輸我輩，都花占柳是男兒。前春我若功成去，好養鴛鴦作一池。」

　　後唱第為天下第一。英以詩賀云：

　　「人來報喜敲門急，賤妾初聞喜可知。天馬果然先驟躍，神龍不肯後蛟螭。海中空卻雲鼇窟，月裡都無丹桂枝。漢殿獨呈司馬賦，晉庭惟許宋君詩。身登龍首雲雷疾，名落人間霹靂馳。一榜神仙隨馭出，九衢卿相盡行遲。煙霞路穩休回首，舜禹朝清正得時。夫貴婦榮千古事，與郎才貌各相宜。」

復寄詩云：

　　「上國笙歌錦繡鄉，仙郎得意正疏狂。誰知憔悴幽閨質，日覺春衣絲帶長。」

又詩云：

　　「上都梳洗遂時宜，料得良人見即思。早晚歸來幽閣裡，須教張敞畫新眉。」

魁私念：「科名如此，可以一娼玷辱？」竟不復答書。而魁父已約崔氏為親。及魁授徐州僉判，英喜曰：「徐此去不遠，當使人迫我矣！」復遣僕馳書以往。魁方坐廳決事，大怒，叱書不受。英曰：「魁負我如此，當以死報之。」揮刀自刎。

　　魁自南都試院，有人自燭下出，乃英也。魁曰：「汝固無恙乎？」英曰：「君輕恩薄義，負誓渝盟，使我至此！」魁曰：「我之罪也！為汝飯僧、誦佛書、多焚紙錢，捨我可乎？」英曰：「得君之命乃止，不知其他！」魁欲自刺。母曰：「汝何悖亂如此？」魁曰：「日與冤會，逼迫以死。」母召道士馬守素屢醮。守素夢至官府，魁與桂髮相繫而立。有人戒曰：「汝知，則勿復醮矣。」後數日，魁竟死。

　　張餘慶

　　張餘慶，年十四。其老僕王某有女，年十三而美，嬉戲相得，曰：「吾它日為官，則以爾為次夫人。」至女年十六，有孕未產，王某夫妻俱不知其為餘慶奸也，令之自縊。女哀哭乞命，而餘慶竟不之白。迨死焚屍，但日夜飲泣而已。嗣後餘慶常見此女，紅裳綠衣，於靜中現形。及餘慶將娶，見女賀曰：「大舍成親乎？吾當以一白羊相贈。」及成婚三四旬，餘慶於枕下扶一人臂，以為妻也，問妻而妻不知。乃於密室獨處，時見其來，然不及亂。後病，則盛妝而至，登榻求合，不能拒也。乃祖延一道者，教以脩煉。道者對榻，聞其夢中作咿嚘聲，揭被視之，則精遺矣。道者再三問故，以告。道者慍曰：「君誤我事！我術每三月，必調攝見效，而誰知君有此哉！」乃向空祝曰：「若張生陽壽合終，小娘子今夕再至。若不當夭，則捨之何如？」是夕，餘慶復見此女力求歡合。餘慶坐以揮之，三夕不就枕。又十五日而亡，年僅二十九。

　　孫助教女

　　大名張氏者，以財雄長京師。凡富人以錢委人，權其子而取其半，謂之行錢。富人視行錢如部曲，或過行錢之家，設特位，置酒，婦人出勸，主人乃立。待富人遜謝，強令坐再三，乃敢就位。張氏子年少，父母死，主家事，未娶。因祀州西灌神歸，過其行錢孫助教家。孫置酒，酒數行，其未嫁女出勸客，姿容絕世。張目之曰：「我欲娶為婦。」孫惶恐不可，且曰：「我，公家奴也。奴為郎主丈人，鄰里笑怪。」張曰：「不然，顧主少錢物耳，豈敢相僕隸也？」張固豪侈，即取臂上古玉條脫與女，且曰：「擇日納幣也。」飲罷去。孫鄰里交來賀曰：「有女為百萬主母矣。」其後，張別議婚，孫念勢不敵，不敢往問。而張亦恃酒戲言，非實有意也。

　　逾年，張婚他族，而孫女不肯嫁。其母曰：「張已娶矣。」女不對，而私曰：「豈有信約如此，而別娶乎？」其父乃復因張與妻祝神回，並邀飲其家，而使女窺之。既去，曰：「汝見其有妻，可嫁矣。」女語塞，去房內蒙被臥，俄頃即死。父母哀慟，呼其鄰鄭三者告之，使治喪具。鄭以送喪為業，世所謂仵作行者也。鄭辦喪具，見其臂有玉條脫，心利之，曰：「某有一園在州西。」孫謝之曰：「良便，俟後相酬。」因號泣不忍視，急揮去，即與親族往送其殯而歸。

　　夜半月明，鄭發棺欲取條脫，女蹙然起，顧見鄭，曰：「我何故在此？」亦幼識鄭。鄭以言恐曰：「汝之父母，恐汝不肯嫁而專念張氏，辱其門戶，使我生埋汝於此。我實不忍，乃發棺，而汝果生。」女曰：「第送我還家。」鄭曰：「若歸必死，我亦罪矣。」女不得已，聽鄭匿於他處以為妻。完其殯，而徙居州東。鄭有母，亦喜其子之有婦。彼小人，不暇究所從來也。

　　積數年，每語及張氏，尤忿恚，欲往質問前約。鄭每勸，且防閒之。

　　崇寧元年，聖瑞太妃上仙，鄭當從御至永安。將行，祝其母曰：「勿令婦出遊。」居一日，鄭母晝睡，孫出，僦馬直詣張氏門，語其僕曰：「孫氏第幾女，欲見某人。」其僕往通，張驚異，與其僕俱往視焉。孫氏望見張，跳踉而前，曳其衣，且哭且罵。其僕以婦女，不敢往解。張以為鬼也，驚走。女持之益急，乃擘其手，手破流血，推仆地，立死。僦馬者恐累己，往報鄭母。母訴之有司，因追鄭對。獄具，狀：鄭發塚罪死，以赦得免。張罪當死，雖奏獲宥，猶杖脊，竟憂畏死獄中。時吳趨顧道尹京云。

　　執楫之女，可為內子。採桑之婦，可主六宮。妻以夫貴，夫豈以妻貴乎？但知百萬之主，不可娶行錢家之女，抑知行錢家之冤鬼，能殺百萬之子也！吁，可畏夫！

　　念二娘

　　余乾鄉民張客，因行販入邑，寓旅舍。夢婦人鮮衣華飾，求薦寢，迨夢覺，宛然在旁，到明，始辭去。次夕，方闔戶，燈猶未滅，又立於前，復共枕。自述所從來，曰：「我，鄰家女也，無多言。」

　　經旬日，張意頗忽忽。主人疑焉，告曰：「此地昔有縊死婦人，得非所惑乎？」張秘不言，須其來，具以告之。略無慚諱色，答曰：「是也。」張與之狎，不甚畏，委曲叩其詳。曰：「我故娼女，與客楊生素厚。楊以資二百千，約以禮娶我，而三年不來。我悒悒成疾，求生不能，家人亦見厭。不勝憤鬱，投繯而死。家以所居售人，今為旅舍，此室實故棲也。楊客與爾同鄉人，亦識之否？」張曰：「識之，聞移饒州市門，娶妻開邸，生計絕如意。」婦人咨歎良久，曰：「我當以始終託子矣。憶有白金五十兩，埋牀下，人莫之知，可取以助君。」張發地得金如數。婦人自是白晝亦出。

　　他日，密語曰：「久留此無益，能挈我歸乎？」張許諾。令書一牌曰「念二娘位」，藏於篋中。遇所啟緘，微呼便出。張悉從之。邸人謂張鬼氣已深，必殞於道路。張殊不疑，日日經行，無不同處。既到家，徐於壁間設位。妻謂其是所事神，方瞻仰次，婦人遽出。妻驚問夫曰：「斯何人？勿盜良家子累我！」張以實對。妻貪所得，亦不致詰。

　　同室凡五日，又求往州中督債。張許之。至城南，且渡江，婦人出曰：「甚愧謝爾，相從不久，奈何？」張泣下，莫曉所云。入城門，亦如常。乃就店，呼之再三，不可見。亟訪楊客居，見其家慌迫殊甚，曰：「楊原無疾，偶七竅流血而死。」張駭怖，遄歸。後竟無遇。出《夷堅志》，《耳譚》亦有此事，但其婦為穆小瓊。

　　嚴武

　　唐西川節度使嚴武，少時仗氣任俠，嘗於京師與軍使鄰居。軍使女美，窺見之，賂左右誘而竊之以逃。軍使告官，且以上聞。詔遣萬年縣捕賊官乘遞追逐武舟。自鞏縣聞，懼不免，飲女酒，解琵琶弦以縊之，沉於河。明日，詔使至，搜之不得。此武少時事也。及病甚，有道士從峨嵋山來謁。武素不信巫祝之類，門者拒之。道士曰：「吾望君府，鬼祟氣橫，所以遠來。」門者納之。未至階，自為呵叱，論辨久之。謂武曰：「君有宿冤，君知之乎？」武曰：「無之。」道士曰：「階前冤女，年十六七，頸繫一弦者，誰乎？」武叩首曰：「有之。奈何？」道士曰：「彼云欲面，盍自求解？」乃灑掃堂中，令武齋戒正笏立檻內，一童獨侍檻外。道士坐於堂外行法。另灑掃東閣，垂簾以俟女至。良久，閣中有聲。道士曰：「娘子可出。」其女被髮頸弦，褰簾而出。及堂門，約髮拜武。武驚慚掩面。女曰：「妾雖失行，無負於公。公何太忍！縱欲逃罪，何必忍殺？含冤已久，訴帝得伸。」武悔謝求免，道士亦為之請。女曰：「事經上帝，已三十年矣。期在明晚，言無益也。」遂轉身還閣。未至簾而失其形矣。道士謝去，武乃處置家事，明晚遂卒。

　　袁乞妻

　　吳興袁乞妻臨終，執乞手云：「我死，君再娶不？」乞言：「不忍也。」既而服竟，更娶。乞白日見其死婦語之云：「君先結誓，何負言！」因以刀割其陽，雖不致死，人性永廢。出《異苑》。

　　張夫人

　　張子能夫人鄭氏，美而豔。張為太常博士，鄭以疾殂。臨終與訣曰：「君必別娶，不復念我矣。」張泣曰：「何忍為此。」鄭曰：「人言那可憑，盍指天為誓。」曰：「吾苟負約，當化為閹。」鄭曰：「我死當有變相，可怖畏，宜置屍空室中，勿令一人守視，經日然後斂也。」言之至再，少焉氣絕。張不忍徙，猶遣一老婢設榻其傍。至夜中，屍忽長歎，窺之呀然一夜叉也。婢既不可出，震栗膽喪，大聲叫號。家人穴壁觀之，盡呼直宿數卒，持杖環立於戶外。夜叉行百匝，乃止。復詣寢牀，舉被自覆而臥。久之，家人乃敢啟戶入視，則依然故形矣。後三年，張為大司丞，鄧洵仁右丞欲嫁以女，張力辭。鄧公方有寵，取中旨令合婚。成禮之夕，賜真珠寢帳，其值五十萬緡。然自是多鬱鬱不樂。嘗晝寢，見鄭氏自窗下罵曰：「舊約如何，而忍負之。我幸有二子，縱無子，胡不買妾，必欲正娶何也？禍將作矣。」遽登榻以手拊其陰，張覺痛，疾呼家人，至無所見，自是若閹然。

　　陸氏女

　　衢州人鄭某，幼明曠能文，娶會稽陸氏女，亦姿媚明爽，伉儷綢繆。鄭嘗於枕席間語陸曰：「吾二人相歡至矣。即我脫不幸，汝無復嫁。汝死，我亦如之。」對曰：「方期百年偕老，何不祥如是。」凡十年，生二男，而鄭生疾病。對父母復申前言，陸氏但俛首悲泣。鄭竟死。未數月，而媒妁來。陸氏相與周旋，舅姑責之，不聽。才釋服，盡移其貲，適蘇州曾工曹。成婚方七日，曾生奉漕檄考試他郡。行信宿，陸氏晚步廳前，有急足拜於廳前，稱鄭官人有書。陸取視，外題「示陸氏」三字，宛然前夫手跡也。急足忽不見。啟緘讀之，其辭云：「十年結髮夫妻，一生祭祀之主。朝連暮以同歡，資有餘而共聚。忽大幻以長往，慕他人而輕許。遺棄我之田疇，移積蓄於別戶。不恤我之二子，不念我之雙親。義不足以為人婦，慈不足以為人母。吾以訴諸上蒼，行理對於冥府。」陸氏歎恨不懌，三日而亡。

　　睦州趙氏　　睦州孫賈者，以販帛資生。娶趙氏，琴瑟甚洽。相諧幾五載，孫忽膺疾不起，日夕流涕相對。婦許以誓不改適。夫堅之曰：「汝志果決，當許我齧臂為記。」婦勉引臂，齧之。未幾，夫死。瘡瘢未實，即納聘。登車之夕，祭辭靈席，甫下拜，瘡忽迸裂，血泉湧不止。須臾，一號而絕。

　　韋英

　　後魏洛陽阜射里，有開善寺，京兆人韋英宅也。英早卒。其妻梁氏不治喪而嫁，更納河內向子集為夫。雖云改嫁，仍居英宅。英聞梁嫁，白日來歸，乘馬，將數人至，於庭前呼曰：「阿梁，卿忘我也！」子集驚怖。張弓射之，應弦而倒，即變為桃人，所騎馬，亦化為茅馬，從者數輩，盡為蒲人。梁氏惶懼，舍宅為寺。

　　再娶再嫁，皆常事耳。男迫事育，女迫衣食。苟室家無託，死且不瞑，又可報乎？凡再而得報者，必其可以無再者也。可以無再而再，薄豈俟死哉！生何交薄，死何念焉。故夫再而得報者，又必厚極而必不能相釋者也。厚可情通，何必強誓。誓可達鬼，其可欺乎？割陽而陽廢，拊陰而陰絕，死能為妒，其生可知。然以報大耳兒，使輕誓者知警，亦快事也。歡具已失，娶何為哉。張夫人不禁買妾，乃知義夫易辦耳。趙瘡瘢未實而嫁，何亟也！梁不治喪而嫁，何薄也！陸棄二男移貲而嫁，何忍也！節婦固不多見，茲有甚焉，得報，不亦宜乎！

　　劉自然

　　唐天祐中，秦州有劉自然者，主管義軍。連帥李繼宗點鄉兵捍蜀，成紀縣百姓黃知感者，妻有美髮，自然欲之。知感曰：「能致妻發，即免是行。」知感之妻曰：「我以弱質託於君，髮可再生，人死永訣矣。君若南征不返，我有美髮何為焉？」言訖，攬髮剪之。知感深懷痛愍，既迫於差點，遂獻於劉。自然竟亦不免繇戍，尋歿於金沙之陣。黃妻晝夜禱天師訴，是歲，自然亦亡。後黃家牝驢忽產一駒，左脅下有字云「劉自然」。邑人傳之，遂達於郡守。郡守召其妻、子識認。劉自然長子曰：「某父生平，好飲酒食，若能飲啖，即是某父也。」驢遂飲酒數升，啖肉數臠。食畢，奮迅長鳴，淚下數行。劉子請備千百贖之，黃妻不納，日加鞭捶，曰：「猶未足以報吾夫也！」後經喪亂，不知所終。劉子竟慚憾而死。

　　僉兵，法也。戍而死，命也。自然何尤焉？特以一髮故，傷其夫婦之心。身為行禽，殃及宗嗣。嗚呼！此其食報，豈直一髮乎哉！

　　情史氏曰：「諺云：『種瓜得瓜，種豆得豆。』此言施報之不爽也。情而無報，天下誰勸於情哉！有情者，陽之屬，故其報多在明。無情者，陰之屬，故其報多在冥。」




第十七卷

　　情穢類

　　以下宮掖


　　秦宣太后

　　秦宣太后愛魏醜夫。太后病且死，令曰：「我死，必以魏子為殉。」庸芮諫曰：「以死為無知，何空以生所愛，葬無知之死人。若有知，先王積怒久矣，太后救過不暇，何得更私魏醜夫乎？」太后乃止。

　　辟陽侯

　　劉項爭雄，太公與呂后常在楚軍中為質，舍人審食其從焉，後因與私。既定天下，食其以功封辟陽侯。辟陽侯謹慎，嘗為外庭解紛。故終呂后之世無患。

　　以高帝之雄略，呂氏之咆哮，而食其能順事不忌，其亦有過人者矣。

　　飛燕合德（再見）

　　趙后飛燕，父馮萬金。祖大力，工理樂器，事江都王協律舍人。萬金不肯傳家業，編習樂聲亡章曲，任為繁乎哀聲，自號「几靡之樂」，聞者心動焉。江都王孫女姑蘇主，嫁江都中尉趙曼。曼幸萬金，食不同器不飽。萬金得通趙主，主有娠。曼性暴妒，且早有私病，不近婦人。主乃託疾居王宮，一產二女，歸之萬金。長曰宜主，次曰合德，當皆冒姓趙。宜主幼聰悟，家有彭祖方脈之書，善行氣術。長而纖便輕細，善踽步行，若人手執花枝顫顫然，他人莫可學也。號為「飛燕」。合德膏滑，出浴不濡。善音辭，輕緩可聽。二人皆出世色。萬金死，馮氏家敗，飛燕姊弟流轉至長安。於時人稱趙主子。或云曼之它子。與陽阿主家令趙臨共里巷，託附臨，屢為組文刺繡獻臨，臨愧受之。居臨家，稱臨女。臨嘗有女事宮省，被病歸死，飛燕或稱死者。飛燕姊弟事陽阿主家為舍直，常竊效歌舞，積思精切，聽至終日，不得食。且專事膏沐澡粉，其費亡所愛。飛燕通鄰羽林射鳥者。飛燕貧，與合德共被。夜雪，期射鳥者於舍旁，飛燕露立，閉息順氣，體溫舒，亡疹粟，射鳥者異之，以為神仙。

　　飛燕緣主家大人，得入宮召幸。其姑妹樊嬺，為丞光司帟者，故識飛燕與射鳥兒事，為之寒心。及幸，飛燕瞑目牢握，涕交頤下，戰慄不迎帝。帝擁飛燕三夕，不能接，略無譴意。宮中素幸者，從容問帝，帝曰：「豐若有餘，柔若無骨，遷延謙畏，若遠若近，禮義人也。寧與汝曹婢脅肩者比耶。」既幸，流丹浹席。嬺私語飛燕曰：「射鳥者不近汝邪？」飛燕曰：「我內視三日，肉肌盈實矣。帝體洪壯，創我甚焉。」飛燕自此特幸後宮，號趙皇后。帝居鴛鴦殿便房，省帝簿，嬺上簿，因進言：「飛燕有女弟合德，美容體，性醇粹可信，不與飛燕比。」帝即令舍人呂延福，以百寶鳳毛步輦迎合德。合德謝曰：「非貴人姊召不敢行，願斬首以報宮中。」延福還奏，嬺為帝取后五采組文，手籍為符，以召合德。合德新沐，膏九迴沉水香，為卷髮，號「新髻」；為薄眉，號「遠山黛」；施小朱，號「慵來妝」；衣故短繡裙、小袖、李文襪。帝御雲光殿帳，使樊嬺進合德。合德謝曰：「貴人姊虐妒，不難滅恩，受恥不受死，非姊教，願以身易恥，不望旋踵。」音詞舒閒清切，左右嗟賞之嘖嘖。帝乃歸合德。宣帝時，披香博士淖方成，白髮教授宮中，號淖夫人，在帝後唾曰：「此禍水也。滅火必矣。」　　

　　帝用樊嬺計，為后別開遠條館，賜紫茸雲氣帳，文玉几，赤金九層博山緣合。嬺諷后曰：「上久無子，宮中不思千萬歲計耶？何不時進上，求有子！」后聽嬺計，是夜進合德。帝大悅。以輔屬體，無所不靡，謂為溫柔鄉。謂嬺曰：「吾老是鄉矣，不能效武皇帝求白雲鄉也。」

　　嬺呼萬歲，賀曰：「陛下真得仙者。」上立賜嬺鮫文萬金、錦二十四匹。合德尤幸，號為趙婕妤。

　　婕妤事后，常為兒拜。后與婕妤坐，后誤唾婕妤袖，婕妤曰：「姊唾染人紺袖，正似石上花，假令尚方為之，未必能若此衣之華。」以為石華廣袖。真臘夷獻萬年蛤、不夜珠，光彩皆若月，照人亡妍醜皆美豔。帝以蛤賜后，以珠賜婕妤。后以蛤妝五成金霞帳，帳中常若滿月。久之，帝謂婕妤曰：「吾晝視后，不若夜視之美，每旦令人忽忽如失。」婕妤聞之，即以珠，號為「枕前不夜珠」，為后壽，終不為后道帝言。后始加大號，婕妤奏書於后，獻重寶三十六物以賀。后報以雲錦五色帳、沉水香玉壺。婕妤泣怨帝曰：「非姊賜吾，死不知此器。」帝謝之。詔益州留三年輸，為婕妤作七成錦帳，以沉水香飾。婕妤接帝於太液池，作千人舟，號「合宮之舟」。池中起為瀛州，榭高四十尺。帝御流波文縠無縫衫，后衣南越所貢雲英紫裙、碧瓊輕綃廣榭上。后歌舞《歸風送遠》之曲，帝以文犀簪擊玉甌，令后所愛侍郎馮無方吹笙以倚后歌。中流歌酣，風大起，后順風揚音，無方長噏細嫋以相屬。后揚袖曰：「仙乎，仙乎，去故而就新，寧忘懷乎！」帝曰：「無方為我持后。」無方捨吹持后履。久之風霽。后泣曰：「帝恩我，使我仙去不得。」悵然曼嘯，泣數行下。帝益愧愛。后賜無方千萬，入后房闥。他日宮姝幸者，或嬖裙為縐，號曰「留仙裙」。

　　又侍郎慶安世，年十五，善鼓琴，能為《雙鳳離鸞》之曲。后悅之，白上，得出入御內，絕見愛幸。嘗著輕絲履、紫綈裘、招風扇，與后同居處。

　　婕妤益貴幸，號昭儀，求近遠條館。帝作少嬪館，為露華殿、含風殿、博昌殿、求安殿，皆為前殿後殿。又為溫室、疑釭室、浴蘭室，曲房連檻，飾黃金、白玉，以璧為表裡，千變萬狀，連遠條館，號「通仙門」。

　　后貴寵，益思放蕩，使人博求術士，求卻老之方。時西南北波夷致貢，其使者覺茹一飯，晝夜不臥偃。典屬國上其狀，屢有光怪。后聞之，問何如術。夷人曰：「吾術天地平，生死齊，出入有無，變化萬象，而卒不化。」后令樊嬺弟子不周遺千金。夷人曰：「學吾術者，要不淫與謾言。」后遂不報。他日，樊嬺侍后浴，語甚歡。后為樊嬺道夷言，嬺抵掌笑曰：「憶在江都時，陽華李姑，畜鬥鴨水池上，苦獺齧鴨。時下朱里芮姥者，求捕獺狸獻。姥謂姑曰：『是狸不他食，當飯以鴨。』姑怒，絞其狸。今夷術，真似此也。」后大笑曰：「臭夷何足污我絞乎！」

　　后所通宮奴燕赤鳳者，雄捷能超觀閣，兼通昭儀。赤鳳始出少嬪館，后適來幸。時十月五日，宮中故事，上靈安廟。是日吹塤擊鼓歌，連臂踏地，歌《赤鳳來》曲。后謂昭儀曰：「赤鳳為誰來？」昭儀曰：「赤鳳自為姊來，寧為他人乎？」后怒，以杯抵昭儀。后曰：「鼠子能齧人乎？」昭儀曰：「穿其衣，見其私，足矣，安在齧人乎！」昭儀素卑事后，不虞見答之暴，熟視不復言。樊嬺脫簪叩頭出血，扶昭儀為拜后。昭儀拜，乃泣曰：「姊寧忘共被，夜長苦寒不成寢，使合德擁姊背邪！今日垂得貴皆勝人，且無外搏，我姊弟其忍內相搏乎？」后亦泣，持昭儀手，抽紫玉九鶵釵，為昭儀簪髻，乃罷。帝微聞其事，畏后不敢問，以問昭儀。昭儀曰：「后妒我耳。以漢家火德，故以帝為赤龍鳳。」帝信之，大悅。后在遠條館，多通侍郎、宮奴多子者。婕妤傾心翊護，常謂帝曰：「姊性剛，或為人陷，則趙氏無種矣。」每泣下淒惻。以故，白后奸狀者帝輒殺之。侍郎、宮奴鮮絝蘊香，恣縱棲息遠條館，無敢言者。

　　后日夜欲求子，為自固久遠計。常託禱祈，別開一室，自左右侍婢以外，莫得至者。帝亦不得至焉。多用小犢車，載少年子為女子服，入宮與通。日以十數，無時休息，有疲怠者，輒代之，而卒無子。帝，一日，惟從三四人往后宮，后方與人亂，不知。左右急報，后驚，遽出迎帝。后冠髮散亂，言語失度，帝固亦疑焉。帝坐未久，復聞壁中有人嗽聲，帝乃去。由是有害后意。

　　一日，與昭儀方飲，忽攘袖瞋目，直視昭儀，怒氣怫然不可犯。昭儀遽起，避席伏地曰：「臣妾族孤寒，無強近之援，一旦得備後庭，濃被聖私，恃寵邀愛，眾毀來集。加以不識忌諱，冒觸威怒。臣妾願賜速死以寬聖抱。」因涕淚交下。帝自引昭儀曰：「汝復坐，吾語汝。」曰：「汝無罪。汝之姊，吾欲梟其首，斷其手足，置於圂中，乃快吾意。」昭儀問：「何緣而得罪？」帝言壁衣中事。昭儀曰：「臣妾緣后，得備後宮。后死則妾安能獨生？願以身先膏斧鉞。」因大慟，以身投地。帝驚，遂起持昭儀曰：「吾以汝故隱忍未發，第言之耳，何自恨若是？」久之，昭儀方就坐，問壁衣中人。帝因窮其跡，乃宿衛陳崇子也。帝使人就其家殺之，而廢陳崇。

　　昭儀往見后，言帝所言，且曰：「今日妾能拯救也。存歿無定。或亦妾死，姊尚誰攀乎？」乃泣下不已，后亦泣焉。自是帝不復往後宮，承幸御者，昭儀一人而已。

　　會后生日，昭儀為賀，帝亦同往。酒半酣，后欲感動帝意，乃泣數行。帝曰：「他人對酒而樂，子獨悲，豈不足耶？」后曰：「妾昔在后宮時，帝幸主第，妾立主後，帝時視妾不移目甚久。主知帝意，遣妾侍帝，竟成更衣之幸。下體常污御服，急欲為帝浣去，帝曰：『留以為憶。』不數日，備後宮。時帝齒痕猶在妾頸。今日思之，不覺感泣。」帝惻然懷舊，有愛后意，顧視嗟歎。昭儀知帝欲留，先辭去。帝逼暮方離后宮。后因帝幸，心為奸利，經三月，乃詐託有孕，上箋奏，略云：「近因始生之日，復加善視之私，時屈乘輿，再承幸御。臣妾數月來，內宮盈實，月脈不流。知聖躬之在體，辨天日之入懷。虹初貫日，總是真符，龍已據胸，茲為佳端。」帝時在西宮，得奏，喜動顏色。答云：「因閱來奏，喜慶交集。夫妻之私，義均一體。社稷之重，嗣續其先。妊體方初，保綏宜厚。藥有性者勿舉，食無毒者可親。倘有所需，無煩箋奏，口授宮使可矣。」兩宮候問，宮使交至。后慮帝幸見其詐，乃與宮使王盛謀，辭以有妊者不可近人，近人則有所觸焉，觸則孕或敗。盛以奏帝，帝不復見后，第遣使問安否。甫及誕月，帝具浴子之儀。

　　后與盛謀，於都城外，有初生子者，買以百金，以物囊之入宮。既發器，則子死。后驚曰：「子死安用也？」盛曰：「臣今知矣，載子之器，氣不泄，此子所以死也。若穴其上，使氣可出入，則子不死。」盛得子，趨宮門欲入，則子驚啼尤甚。盛不敢入。少選，復攜之趨門，子復如是，盛終不敢攜入宮。盛來見后，具言子驚啼事。后泣曰：「為之奈何？」時已逾十二月矣，帝頗疑訝。或奏帝云：「堯之母十四月而生堯。后所妊當是聖人。」后終無計，乃遣人奏帝云：「不幸聖嗣不育。」帝但歎惋而已。昭儀知其詐，乃遣人謝后曰：「聖嗣不育，豈日月不滿也？二尺童子尚不可欺，況人主乎？一日手足俱見，妾不知姊之死所也。」後帝病緩弱，太醫萬方不能救。求奇藥，嘗得眘卹膠。遺昭儀，昭儀輒進帝，一丸一幸。一夕，昭儀醉進七丸，帝昏夜擁昭儀居九成帳，笑吃吃不絕。抵明，帝起御衣，陰精流輸不禁。有頃，絕倒，裛衣，視帝，餘精出湧，沾污被內。須臾，帝崩。宮人以白太后。太后使理昭儀。昭儀曰：「吾持人主如嬰兒，寵傾天下，安能斂手掖庭令，爭帷帳之事乎？」乃拊膺呼曰：「帝何往乎！」遂嘔血而死。

　　晉賈后

　　賈后諱南風，父充。后既立，而廢弒楊太后。遂荒淫放恣，與太醫令程據等亂。洛南有盜尉部小吏，端麗美容止。既給廝役，忽有非常衣服，眾咸疑其竊，盜尉泰而辯之。賈后疏親欲求盜物，往聽對辭。小吏云：「先行逢一老嫗，說家有疾病，師卜云：『宜得城南少年厭之，欲暫相煩，必有重報。』於是隨去。上車下帷，內簏箱中。可行十餘里，過六七門限，開簏箱，忽見樓闕好屋。問：『此是何處？』云：『是天上。』即以香湯見浴，好衣美食。將入，見一婦人，年可二十五六，短形，青黑色，眉後有疵，見留數夕，共寢歡宴。臨出贈此眾物。」聽者聞其形狀，知是賈后，慚笑而去。時他人入者多死，惟此小吏以后愛之，得全而出。

　　鬱林王何妃

　　鬱林王何妃，諱婧英，廬江灊人，撫軍將軍戢女也。初將納為南郡王妃，文惠太子嫌戢無男，門孤，不欲與婚。正儉以南郡王妃，便為將來外戚，惟須高冑，不須強門。今何氏蔭華族弱，實允外戚之義。永明三年乃成婚。妃稟性淫亂，南郡王所與無賴人游，妃擇其美者，皆與交歡。

　　南郡王侍書人馬澄，年少，色美甚，妃悅之，常與鬥腕較力，南郡王以為歡笑。澄者，本剡縣寒人，嘗於南岸逼略人家女，為秣陵縣所錄，南郡王語縣散遣之。澄又逼求姨女為妾，姨不與，澄詣建康令涴徽孚訟之，徽孚曰：「姨女可為婦，不可為妾。」澄曰：「僕父為給事中，門戶既成，姨家猶是賤，正可為妾耳。」徽孚呵而遣之。十一年，為皇太孫妃。

　　又有女巫子楊珉之，亦美貌，妃尤愛悅之，與同寢處如伉儷。及太孫即帝位，為皇后。封后嫡母劉為高昌縣都鄉君，所生母宋為餘杭廣昌鄉君。后將拜，鏡在牀無因墮地。其冬，與太后同日謁太廟。楊珉之為帝所幸，常居中侍。明帝為輔，與王晏、徐孝嗣、王廣之並面請，不聽，及令蕭諶、坦之固請。皇后與帝同席坐，流涕覆面，謂坦之曰：「楊郎好少年，無罪過，何可枉殺！」坦之耳語於帝曰：「此事別有一意，不可令人聞。」帝謂皇后為阿奴曰：「阿奴暫去。」坦之乃曰：「外間並云，楊珉之與皇后有異情，彰聞遐邇。」帝不得已，乃為敕。坦之馳報明帝，即令建康行刑，而果有敕原之，而珉之已死。后既淫亂，又與帝相愛褻，故帝恣之。又迎后親戚入宮，常賜人百數十萬，以武帝曜雲殿處后家屬。帝廢后貶為皇妃。

　　元帝徐妃

　　梁元帝徐妃，諱昭佩，東海郯人也。天監十六年十二月，拜湘東王妃，生世子方等，益昌公主含貞。妃無容質，不見禮於帝，三二年一入房。妃以帝眇一目，每知帝將至，必為半面妝以俟，帝見則大怒而出。妃性嗜酒，多洪醉，帝還房必吐衣中，與荊州後堂瑤光寺智遠道人私通。酷妒忌，見無寵之妾，便交杯接坐，才覺有娠者，即手加刀刃。帝左右暨季江有姿容，又與淫通。季江每歎曰：「植直狗雖老，猶能獵蕭漂；陽馬雖老猶駿；徐娘雖老，猶尚多情。」時有賀徽者，美色。妃要之於普賢尼寺，書白角枕為詩相贈答。既而，貞惠世子方諸母王氏寵愛，未幾而終。元帝歸咎於妃。及方等死，愈見疾。太清三年，遂逼令自殺，以屍還徐氏，謂之出妻，葬江陵瓦官寺。帝制《金樓子》，述其淫行。

　　北齊武成皇后胡氏

　　胡后者，安定胡延之女。其母范陽盧道約女，初懷孕，有胡僧詣門曰：「此宅瓠蘆中有月。」既而生后。天保初，選為長廣王妃。產後主日，鴞鳴於產帳上。武成崩，尊為皇太后。陸媼及和士開，密謀殺趙郡王叡，出婁定遠、高文遙為刺史。和、陸諂事太后無不至。初武成時，后與諸閹人褻狎。武成寵幸和士開，每與后握槊，因此與后奸通。自武成崩後，數出詣佛寺，又與沙門曇獻通。布金錢於獻席下，又掛寶胡牀於獻屋壁，武成平日所御也。乃置百僧於內殿，託以聽講，日夜與曇獻寢處。以獻為昭立統。僧徒遙指太后，以弄曇獻，乃至謂為太上者。帝聞太后不謹，而未之信。後朝太后，見二少尼，悅而召之，乃男子也。於是曇獻事亦發，皆伏法。並殺元山王三郡君，皆太后所昵也。帝視晉陽，奉太后還鄴。至紫陌，卒遇大風。舍人魏僧伽明風角，奏言：「即時當有暴逆事。」帝詐云鄴中有急，彎弓纏矟馳入城。令鄧長顒幽太后北宮，仍事，敕內外諸親，一不得與太后相見。久之，帝復迎太后。太后初聞使者至，大驚，慮不測。每太后設食，帝亦不敢嘗。周使元偉來聘，作《述行賦》，敘鄭莊公克段而遷姜氏，文雖不工，當時深以為愧。齊亡入周，恣行奸穢。隋開皇中殂。

　　魏靈太后

　　武都人楊白花，少有勇力，容貌雄偉。靈太后（胡姓，司徒國珍女。能射中針眼。初為尼，頗能講道。宣武帝召入掖庭，立為后。）逼通之。白花懼及禍，率其部曲奔梁，易名華。太后追思不能已，為作《楊白花歌》，使宮人晝夜連臂蹋足歌之。其辭曰：

　　「陽春二三月，楊柳齊作花。春風一夜入閨闥，楊花飄蕩落南家。含情出戶腳無力，拾得楊花淚沾臆。秋去春來雙燕子，願銜楊花入窠裡。」

　　宣武於洛陽立瑤光寺，為椒房學道之所。掖庭美人，並在其中。亦有名族處女，來儀此寺。及爾朱兆入洛，縱兵大掠，時有秀容胡騎數十，入瑤光寺淫穢。自後頗獲譏訕。京師語曰：「洛陽男兒急作髻，瑤光寺尼奪作婿。」

　　隋宣華夫人陳氏

　　宣華夫人陳氏，陳宣帝之女也。性聰慧，姿貌無雙。及陳滅，配掖庭，後選入宮為嬪。時獨孤皇后性妒，後宮罕得進御，惟陳氏有寵。晉王廣之在藩也，陰有奪宗之計，視為內助，每致禮焉，進金蛇、金駝等物，以取媚於陳氏。皇太子廢立之際，頗有力焉。及文獻皇后崩，進位為貴人。專戾擅寵，主斷內事，六宮莫與為比。及上大漸，遺詔拜為宣華夫人。初，上寢疾於仁壽宮也，夫人與皇太子同侍疾。平旦出更衣，為太子所逼，夫人拒之得免。歸於上所，怪其神色有異，問其故，夫人泫然曰：「太子無禮。」上恚曰：「畜生何足付大事，獨孤誠誤我！」因呼兵部尚書柳述、黃門侍郎元巖曰：「召我兒。」述將等呼太子，上曰：「勇也。」述、巖出閣為敕，書訖，示左僕射楊素。素以其事白太子。太子遣張衡入寢殿，遂令夫人及後宮同侍疾者，並出就別宮。俄聞上崩，而未發喪也。夫人與諸後宮相顧曰：「事變矣。」皆色動股栗。晡後，太子遣使者齎金盒子，緘紙於際，親書「封」字，以賜夫人。夫人見之惶懼，以為鴆毒，不敢發。使者促之，乃發，見盒中有同心結數枚，諸人咸悅。相謂曰：「得免死矣。」陳氏恚而卻坐，不肯致謝詣。宮人共逼之，乃拜使者。其夜，太子烝焉。及煬帝即位之後，出居先都宮，尋召入。歲餘而終，時年二十九。帝深悼之，為制《傷神賦》。

　　唐高宗武后

　　武氏得倖於太宗為才人，賜號武媚。高宗為太子時，入侍太宗疾，見武氏，悅之，遂即東廂烝焉。太宗崩，武氏為尼。忌日，上詣寺行香，武氏見上而淚。時王后疾蕭淑妃之寵，陰令武氏長髮，納之後宮，欲以間淑妃。武氏巧慧多權術，初入宮，屈體事后，后數稱其美。未幾大幸，拜為昭儀。后及淑妃寵皆衰，更相與譖之，上皆不納。及武后生子，上欲廢后而立之。褚遂良諫曰：「武氏經事先帝，眾所共知。天下耳目，安可蔽也。萬代之後，謂陛下為何如主？」武氏在簾中大言曰：「何不撲殺此獠！」上乃逐遂良，而立武氏。王皇后與蕭妃並廢。

　　遂良不諫於蓄髮納之宮中之日，而諫於寵深愛篤欲立為后之時，嗚呼，晚矣！

　　武氏既立為后，母楊氏進封榮國夫人。賀蘭氏寡姊，封韓國夫人，卒。有女封魏國夫人，有殊色，在宮中，帝尤愛幸之。初，相里二子元慶、元爽，及后從兄惟良、懷運，事楊氏不以禮，雖列位從官，而后內銜之。后既忌魏國夫人奪己寵，會封泰山，惟良、懷運以岳牧來集，從還京師。后置堇毒，殺魏國夫人，歸罪惟良等，盡殺之。元慶、元爽從坐，流龍州、振州死。家屬徙嶺外。取賀蘭敏之為士彟後，賜氏武，襲封周國公。

　　敏之少韶秀，輕俊自喜。楊氏其外祖母，與私通。因言其才，俾繼士彟。后亦屬意焉。嘗曲宴於宮中，后逼淫之。敏之懼得罪，固辭。后愧且恨，未發也。而會楊氏卒，后出珍幣建佛廬徼福。敏之乾沒自用。司衛少卿楊思儉女，選為太子妃，告婚期矣，敏之聞其美，強私焉。楊喪未畢，褫衰粗，奏音樂。太平公主往來外家，宮人從者，敏之悉逼亂之。后疊數怒，至此暴其惡，流雷州，表復故姓，道中自經死。元爽子承嗣，奉士彟後。上元元年，進號天后。

　　蕭妃女義陽宣城公主，幽掖庭幾四十不嫁。太子弘言於帝，后怒，鴆殺弘。帝將下詔遜位於后，宰相郝處俊固諫，乃止。儀鳳中，帝病頭，眩不能視。侍醫張文仲、秦鳴鶴曰：「風上逆，砭血，頭可癒。」后內幸帝疾得自專，怒曰：「是可斬也！帝體寧刺血處耶？」醫頓首請命。帝曰：「醫議疾，烏可罪。且吾眩不可堪，聽為之。」醫一再刺。帝曰：「吾目明矣。」言未畢，后簾中再拜謝曰：「天賜我師。」身負繒寶以賜。

　　帝崩，中宗即位，天后稱皇太后，遺詔軍國大務聽參決。嗣聖元年，太后廢帝為盧陵王，自臨朝，以睿宗即帝位。后坐武成殿，帝率群臣上號冊。越三日，太后臨軒冊帝。自是太后常御紫宸殿，施參紫帳臨朝。尊考為太師。魏三妣為王妃。

　　時睿宗雖立，實囚之，而諸武擅命。於是，英公李敬業，臨海丞駱賓王等，起兵於揚州，以恢復為名，弗克，死之。尋詔毀乾元殿為明堂，以浮屠薛懷義為使督作。懷義本姓馮氏，名小寶，鄠人也。陽道偉岸，性淫毒，徉狂洛陽市，露其穢。千金公主聞而通之，上言小寶可入侍。后召與私，大悅。欲掩跡，得通籍出入，使祝髮為浮屠，拜白馬寺主。詔與太平公主婿薛紹通昭穆，紹父事之，給廄馬中官為騶侍，雖武承嗣、三思皆尊事惟謹。至是，託言懷義有巧思，故使入禁中，營造補闕。王求理上言，以為太宗時有羅黑黑，善彈琵琶，太宗閹為給使，使教宮人。「陛下若以懷義有巧性，欲宮中驅使者，臣請閹之，庶不亂宮闈。」表寢不出。堂成，拜左威衛大將軍梁國公。太后尋郊見上帝，加尊號曰「聖母神皇」，享萬象神宮，制「曌」等十二文，自名為「曌」，進拜懷義輔國大將軍鄂國公。令與群浮屠作《大雲經》，言神皇革命事，頒示天下。

　　后稍圖革命，然慮人心不肯附，乃陰忍鷙害，斬殺怖天下。內縱酷吏周興、來俊臣等為爪吻，有不慊，若素疑憚者，必危法中之。宗姓侯王，及他骨鯁臣將相，駢頸就鐵，血丹狴戶，家不自保。太后操奩具坐重幃，而國命移矣。遂大赦天下，改國號周，自稱聖神皇帝。立武氏七廟，皆尊帝號。太子從姓武，降為皇嗣。

　　太后雖春秋高，善自塗澤，左右亦不覺其衰也。俄而二齒生，下詔改元為壽。又自加號金輪聖神皇帝。置七寶於廷，曰：金輪寶、白象寶、女寶、馬寶、珠寶、主兵臣寶、主藏臣寶，大朝會則陳之。懷義負幸昵，氣蓋一時，出百官上。初，明堂既成，太后命懷義作夾紵大像，其小指中猶容數十人，於明堂北構天堂以貯之。當始構，為風所摧，更構之。日役萬人，採木江嶺。數年之間，費以萬億計，府藏為之耗竭。懷義用財如糞土，太后一聽之，無所問。每作無遮會，用錢萬緡。士女雲集，又散錢十車，使之爭拾相踐踏，有死者。所在公私田宅，多為僧有。懷義頗厭入宮，多居白馬寺，所度力士為僧者滿千人。侍御史周矩，疑有奸謀，固請按之。太后曰：「卿姑退，朕即令往。」矩至臺，懷義亦至，乘馬就階而下，坦腹於牀。矩召吏將按之，遽躍馬而去。矩具奏其狀。太后曰：「此道人病風，不足詰。」所度僧悉流遠州。太后尋加號天冊，改元天冊萬歲。作大無遮會於明堂。鑿池為坑，深五丈。結綵為宮殿，佛像皆於坑中引出之，云自池湧出。乃殺牛取血畫大像，首高二百丈，云懷義刺膝血為之。張像於天津橋南，設齋。

　　時御醫沈南璆，亦以材具善御女，得倖於太后。懷義心慍。是夕，密燒天堂，延及明堂，火照城中如晝，比明皆盡。暴風裂血像為數百段。太后恥而諱之，但云內作工徒，誤燒麻主，遂涉明堂。命更造之，仍以懷義充使。又鑄銅為九州鼎及十二神，皆高一丈，各置其方。先是，河內老尼，晝食一麻一米，夜則烹宰宴樂，畜弟子百餘人，淫穢靡所不為。武什方自言能合長生藥，太后遣乘驛於嶺南採藥。及明堂火，尼入唁，太后怒叱之曰：「汝常言能前知，何以不言明堂火！」因斥還河內。弟子及老尼等皆逃散。又有發其奸者，太后乃復召尼還麟趾寺。弟子畢集，敕給使掩捕，盡獲之，皆沒為官婢。什方聞之自縊死。懷義既焚明堂，心不自安，言多不順。太后密選宮人有力者以防之。懷義入至瑤光殿下，太平公主以宮人執縛，付武攸宜、宗晉卿擊殺之，備車載屍還白馬寺，焚之以造塔。

　　懷義死，而張昌宗、張易之得倖。昌宗年少，麗豔姣好如美婦人。太平公主使以淫藥傅之，薦入侍禁中。昌宗為太后言：「兄易之美姿容，善音律，且器用過臣。」亦召入，兄弟俱承辟陽之寵，常傅硃粉，衣錦繡。昌宗累遷散騎常侍，易之為司衛少卿，賞賜不可勝紀。武承嗣、三思、懿宗、宗楚客、晉卿，候易之門庭，爭執鞭轡，謂易之為五郎，昌宗為六郎。置控鶴監，秩三品。張易之為控鶴監，昌宗為秘書監。又改控鶴為天驥府，再改為奉宸府，易之為奉宸令。昌宗進春官侍郎。太后每內殿曲宴，輒引易之、昌宗及諸武飲博嘲謔。欲掩其跡，乃命二張與文學之士脩《三教珠英》於內殿。武三思奏：「昌宗為王子晉後身。」太后命昌宗衣羽衣，吹笙，乘木鶴於庭中，文士皆賦詩以美之。崔融為絕唱，有「昔遇浮邱伯，今同丁令威。中郎才貌是，藏史姓名非。」之句。太后又多選美少年，為奉宸內供奉。

　　右補闕朱敬則諫曰：「臣聞志不可滿，樂不可極。嗜慾之情，愚志皆同。賢者能節之，不使過度。則前賢格言也。陛下內寵，已有薛懷義，後有張昌宗、張易之，固云足矣。近聞尚食奉御柳模自言：『子良賓潔白，美鬚眉。』左監門衛長史侯祥云：『陽道壯偉，過於懷義。』專欲自進，堪充宸內供奉，亡禮亡義，溢於朝聽。臣愚職在諫諍，不敢不奏。」太后勞之曰：「非卿直言，朕不知此。」賜綵百段。

　　時戶部侍郎宋之問以詩聞，狀貌偉麗。諂附易之兄弟，求為北門學士。太后不許。乃作《明河篇》，其末云：

　　「明河可挈不可親，願得乘槎一問津。還將織女支機石，更訪成都賣卜人。」

　　太后見其詩，謂崔融曰：「朕非不知其才，但以其有口過耳。」之問終身銜雞舌之恨。

　　易之、昌宗競以豪侈相勝。易之為母阿臧造七寶帳，金銀珠玉寶貝之屬，罔不畢萃。鋪象牙牀，織犀角簟，貂之褥，蛩蚊之氈，汾晉之龍鬚，臨河之鳳翮以為席。與鳳閣侍郎李迥秀私通，逼之同飲，以鴛鴦盞一雙，取其常相逐也。太后乃詔迥秀為臧私夫，迥秀畏其盛，嫌其老，乃荒飲無度，惛醉為常，頻喚不交，出為恒州刺史。

　　太后既以內史狄仁傑言，召廬陵王於房州還，復為皇太子。恐百歲後，為唐宗室躪籍無死所，即引諸武及相王、太平公主誓明堂，告天地，為鐵券藏史館。時南海有進集翠裘者，珍麗異常。張昌宗侍側，太后賜之，遂命披裘供奉雙陸。狄仁傑時入奏事，太后賜坐，因命仁傑與昌宗雙陸。太后曰：「卿二人賭何物？」仁傑對曰：「爭先三籌，賭昌宗所衣毛裘。」太后謂曰：「卿以何物對？」仁傑指所衣紫絁袍曰：「臣以此敵。」太后笑曰：「此裘價逾千金，卿衣非敵矣。」仁傑起曰：「臣此袍，乃大臣朝見奏對之衣。昌宗所衣，乃嬖幸寵遇之服。對臣之袍，臣猶怏怏。」太后業已處分，乃許之。昌宗心赧神沮，氣勢索莫，累局連北。仁傑對御褫其裘，拜恩而出。至光范門，遂付家人衣之，促馬去。後仁傑卒，昌宗兄弟益橫，太后既春秋高，厭政，政多委之。邵王重潤與其妹永泰郡主、主婿魏王武延基，竊議其事。易之訴於太后，皆逼令自殺。延基，承嗣子也。尋以司禮少卿同休，及昌宗兄汴州刺史昌期，弟尚方少監昌儀，皆坐贓穢下獄，命左右臺共鞫之。俄敕易之、昌宗作威作福，亦命同鞫。御史大夫李承嘉等，奏張同休兄弟贓，共四千餘緡。張昌宗法應免官。昌宗奏：「臣有功於國，法不至免官。」太后問諸宰相：「昌宗有功乎？」楊再思曰：「昌宗合神丹，聖躬服之有驗，此莫大之功。」太后悅，赦昌宗，復其官。同休貶岐山丞，昌儀博望丞。未久而復。

　　太后寢疾，居長生院，宰相不得見者累月，惟張易之、昌宗侍疾。少間，崔玄暐奏言：「皇太子、相王，仁明孝友，足侍湯藥。宮禁事重，伏願不令異姓出入。」太后曰：「德卿厚意。」易之、昌宗見太后疾篤，恐禍及己，引用黨援，陰為之備。屢有人為飛書，及榜其書於通衢云：「易之兄弟謀反。」太后皆不問。明年正月，赦天下，改元。太后疾益甚，惟二張居中用事。宰相張柬之等定計，率飛騎五百人，至東宮，迎皇太子至玄武門，斬關而入，誅昌宗、易之於廡下。是日，悉誅張昌期等，太后傳位太子。

　　韋后

　　中宗復辟，韋后居中宮。是時，上官昭容與政事，敬暉等將盡誅諸武。武三思懼，乃因昭容入請，得倖於后，卒謀暉等誅之。初帝幽廢，與后約：「一朝見天日，不相制。」至是，與三思叩御牀博戲，帝從旁典籌，不為忤。三思諷群臣上后號為順天皇后。乃親謁宗廟，贈父玄貞上洛郡王。

　　景龍元年，節愍太子舉兵敗，宗楚客率群臣請加號翊聖，詔可。禁中謬傳有五色雲起后衣笥，帝圖以示諸朝，因大赦天下，賜百官母妻封號。太史迦葉志忠，表上《桑條韋》歌十二篇，言后當受命曰：「昔高祖時，天下歌《桃子》，太宗時歌《秦王破陣》，高宗歌《堂堂》，天后世歌《娬媚娘》，皇帝受命歌《英王石州》。後今受命，歌《桑條韋》，蓋后妃之德專蠶桑，共宗廟事也。」乃賜志忠第一區，綵七百段。

　　三年，帝親郊，引后亞獻。明年正月望夜，帝與后微服過市，徜徉觀覽，縱宮女出遊，皆淫奔不還。國子祭酒葉靜能善禁戒，常侍馬秦客高醫，光祿少卿楊均善烹調，皆引入後廷，均、秦客烝於后。嘗免喪，不歷旬輒起。帝遇弒，議者讙咎秦客及安樂公主。俄而臨淄王引兵夜披玄武門，叩太極殿。后遁入飛騎營，為亂兵所殺。斬安樂公主，分捕諸韋諸武與其支黨，悉誅之。梟后及安樂首東市。翌日追貶為庶人。

　　中宗夫婦，身被武曌之毒，而乃事事效之。微臨淄仗義，李其為韋乎？吾獨怪天寶之楊，復依稀武、韋故轍也。

　　唐玄宗　楊貴妃

　　楊妃小字玉環，弘農華陰人。父玄琰，為蜀州司戶。妃生於蜀。嘗誤墮池中，後人呼為「落妃池」。妃早孤，養於叔父河南府士曹立珪家。開元二十二年十一月，冊為壽王妃。壽王者，玄宗第十八子也。玄宗自武惠妃即世，後庭無當意者。或言壽王妃之美，二十八年十月，上使高力士取妃於壽邸，度為女道士，號太真，住內太真宮。天寶四載七月，冊左衛中郎將韋昭訓女配壽邸。是月，於鳳凰閣冊太真宮女道士楊氏為貴妃，半後服用。進見之日，奏《霓裳羽衣曲》。是夕授金釵鈿合。上自執麗水鎮庫紫磨金琢成步搖，至妝閣親與插鬢。上喜甚，謂後宮曰：「朕得貴妃，如得至寶也。」乃製曲曰《得寶子》。

　　太宗納巢刺王（元吉。）妃，而生子明。明皇亦奪壽王妃，而冊為貴妃。武曌由尼而入宮，玉環亦由女道士而入宮。祖父子孫三代衣缽如出一轍，貽謀可不慎與！然玉環歸壽邸六年而度為女道士。又五年，始召幸為貴妃，躊躇許久，惟恐公論之難掩。以此觀之，明皇之良心，未嘗死也。時林甫已相，而安祿山被寵，舉朝無敢言直諫之士，而明皇得遂其非。令姚、宋、韓、張諸公而在，烏有是哉！

　　安祿山為范陽節度使，恩遇甚深，上呼之為兒。常於便殿與貴妃同宴樂，祿山就坐，不拜上而拜貴妃。上問之，曰：「胡人不知其父，只知其母。」上笑而宥之。貴妃常中酒，衣褪微露乳，帝捫之曰：「軟溫新剝雞頭肉。」祿山在傍對曰：「滑膩初凝塞上酥。」上笑曰：「信是胡人，只識酥。」祿山生日，上及貴妃賜衣服、寶器、酒饌甚厚。後三日，召祿山入禁中，貴妃以錦繡為大襁褓裹祿山，使宮人以彩輿舁之。上聞後宮喧笑，問其故，左右以貴妃之日洗祿山兒對。上自往觀之，大喜，賜貴妃洗兒金銀錢，復厚賜祿山，盡歡而罷。自是祿山出入宮禁，或與貴妃同食，或通宵不出，頗有醜聲聞於外。上不覺也。

　　祿山體重三百五十斤，腹大垂過膝，然能為旋風舞，迅疾如飛。一日，上游後苑，妃與祿山先在。妃見皇出迎，鬢髼鬆未整，上始疑之，終不能發。後祿山舉兵反，曰：「至長安日，當以貴妃為后。」已聞妃死馬嵬驛，意甚惜之。

　　子猶氏曰：「明皇一日殺三子，於親生兒如刈草菅，而呼胡人為兒，乃望其孝順乎？祿山在旁而捫寵妃之乳，與為調謔，固已自誨之淫矣。祿山母貴妃而私之，獨無罪乎！胡俗：父死則妻其母。祿山特預為之耳。且貴妃固明皇真子婦也。真子婦可妻，於假母何有焉。壽王之恨，報在祿山。明皇之疑妃，而終不能發，中有不慊故也。

　　蜀徐后徐妃

　　成都人徐耕，生二女，皆有國色。耕教為詩，有藻思。耕家甚貧，有相者謂曰：「公非久當大富貴。」因使相其二女，相者曰：「青城山有王氣，每夜徹天者一紀矣。不十年後，有真人乘運，此二子當作妃後。君之貴由二女致也。」及建入城，聞有姿色，納於後房，姊生彭王，妹生衍。建即位，姊為淑妃，妹為貴妃，耕為驃騎大將軍。衍即位，冊貴妃為順聖太后，淑妃為翊聖太妃。

　　咸康元年九月，衍與母同禱青城山，宮人畢從，皆衣雲霞之衣。衍自制《甘州詞》，令宮人歌之。其詞哀怨，聞者悽愴。衍至青城，在旬日設醮，祈福太妃太后。謁見鑄像，及丈人觀、玄都觀、金華宮、景山至德寺，各有唱和詩刻於石。次至彭州、陽平、化溪州、三學山，夜看聖燈。回至天回驛，各賦詩。太后詩曰：

　　「週遊靈境散幽情，千里江山輒得行。所恨風光看不足，卻驅金翠入龜城。」

太妃詩曰：

　　「翠驛江亭近帝京，夢魂猶是在青城。此來出看江山景，卻被江山看出行。」

　　吏部侍郎韓昭，字德華，長安人。衍北巡，以為文思殿學士、京城留守判官。昭以便佞出入宮掖。太妃愛其美風姿，專有辟陽之寵。衍既荒於酒色，而徐氏姊妹亦各有倖臣。不能規正，至於失國，皆其致也。

　　金廢帝海陵（即金主亮）

　　海陵為人善飾詐，初為宰相，妾媵不過三數人。及踐大位，逞慾無厭，後宮諸妃十二位，又有昭儀至充媛九位，婕妤、美人、才人三位，殿直最下，其他不可舉數。初即位，封岐國妃徒單氏為惠妃，後為皇后。第二娘子大氏，封貴妃。第三娘子蕭氏，封昭容。耶律氏，封脩容。其後，貴妃大氏進封惠妃；貞元元年，進封姝妃；正隆二年，進封元妃。昭容蕭氏，天德二年，特進淑妃；貞元二年，進封宸妃。脩容耶律氏，天德四年，進昭媛；貞元元年，進昭儀；三年，進封麗妃。即位之初，後宮止此三人，尊卑之敘，等威之辨，若有可觀者。及其侈心既萌，浮肆蠱惑，不可復振矣。

　　昭妃阿里虎，姓蒲察氏。駙馬都尉沒里野女，初嫁宗盤子阿虎迭，阿虎迭誅，再嫁宗室南家。南家死，是時南家父突葛速為元帥，都監在南京，海陵亦從梁王宗弼在南京，欲取阿里虎，突葛速不從，遂止。及篡位，方三日，詔遣阿里虎歸父母家。閱兩月，以婚禮納之。數月，特封賢妃，再封昭妃。阿里虎嗜酒，海陵責讓之，不聽，由是寵衰。昭妃初嫁阿虎迭，生女重節。海陵與重節亂，阿里虎怒重節，批其頰，頗有詆訾之言。海陵聞之，愈不悅。阿里虎以衣服遺前夫之子，海陵將殺之。徒單后率諸妃嬪求哀，乃得免。凡諸妃位，皆以侍女服男子衣冠，號「假廝兒」。有媵哥者，阿里虎與之同臥起，如夫婦。廚婢三娘以告海陵，海陵不以為過，惟戒阿里虎勿笞箠三娘。阿里虎榜殺之。海陵聞昭妃閣有死者，意度是三娘，曰：「若果爾，吾必殺阿里虎。」問之，果然。是月，光英生月，海陵私忌不行戮。阿里虎聞海陵將殺之也，即不食，日焚香禱祝，冀脫死。逾月，阿里虎已委頓不知所為。海陵使人縊殺之，並殺侍婢擊三娘者。

　　貴妃定哥，姓唐姡氏，有容色，崇義節度使烏帶之妻。海陵舊嘗有私，侍婢貴哥與知之。烏帶在鎮，每遇元會生辰，使家奴葛魯、葛溫詣闕上壽，定哥亦使貴哥候問海陵，及兩宮太后起居。海陵因貴哥傳語定哥曰：「自古天子亦有兩后者。能殺汝夫以從我乎？」貴哥歸，具以海陵言告定哥。定哥曰：「少時醜惡，事已可恥。今兒女已成立，豈可為此！」海陵聞之，使謂定哥：「汝不忍殺汝夫，我將族滅汝家。」定哥大恐，乃以子烏答補為辭曰：「彼常侍其父，不得便。」海陵即召烏答補為符寶祗候。定哥曰：「事不可止矣。」因烏帶醉酒，令葛溫、葛魯縊殺烏帶，天德四年七月也。海陵聞烏帶死，詐為哀傷。已葬烏帶，即納定哥宮中為娘子。貞元元年，封為貴妃，大愛幸，許以為后。每同輦游瑤池，諸妃步從之。海陵嬖寵愈多，定哥希得見。

　　一日，獨居樓上，海陵與他妃同輦從樓下過，定哥望見，號呼求去，詛罵海陵。海陵陽為不聞而去。定哥自其夫時，與家奴閻乞兒通，嘗以衣服遺乞兒。及為貴妃，乞兒以妃家舊人，給事本位。定哥既怨海陵疏己，欲復與乞兒通。有比丘尼三人出入宮中，定哥使比丘尼向乞兒索所遺衣服以調之。乞兒識其意，笑曰：「妃今日富貴忘我耶！」定哥欲以計納乞兒宮中，恐閽者索之，乃令侍兒以大篋盛褻衣其中，遣人載之入宮。閽者索之，見篋中皆褻衣，固已悔懼。定哥使人詰責閽者曰：「我天子妃，親體之衣，爾故翫視，何也？我且奏之！」閽者惶恐曰：「死罪。請後不敢！」定哥乃使人以篋盛乞兒，載入宮中，閽者果不敢復索。乞兒入宮十餘日，使衣婦人衣，雜諸宮婢，抵暮遣出。貴哥以告海陵。定哥縊死。乞兒及比丘尼三人皆伏誅。封貴哥萃國夫人。

　　初，海陵既使定哥殺其夫烏帶，使小底藥師奴傳旨定哥，告以納之之意。藥師奴知定哥與閻乞兒有奸，定哥以奴婢十八口賂藥師奴，使無言與乞兒私事。定哥敗，杖藥師奴百五十。先是藥師奴嘗盜玉帶當死，海陵釋其罪，逐去。及遷中都，復召為小底。及藥師奴既以匿定哥奸事被杖後，與秘書監文，俱與靈壽縣主有奸，又杖二百，除名。藥師奴當斬，海陵欲杖之。謂近臣曰：「藥師奴於朕有功，再杖之，即死矣。」丞相李睹等執奏藥師奴於法不可恕，遂伏誅。海陵以葛溫、葛魯為護衛。葛溫累官常安縣令，葛魯累官襄城縣令，大定初，皆除名。

　　麗妃石哥者，定歌之妹，秘書監文之妻也。海陵私之，欲納宮中，乃使文庶母按都瓜主文家。海陵謂按都瓜曰：「必出爾婦，不然我將別有所行。」按都瓜以語文，文難之。按都瓜曰：「上謂別有所行，是欲殺汝也。豈以一妻殺其身乎？」文不得已，與石哥相持慟哭而訣。是時，海陵遷都至中京，遣石哥至中都，俱納之。海陵召文至便殿，使石哥穢談戲文以為笑。後定哥死，遣石哥出宮。不數日，復召入，封為脩容。貞元三年，進昭儀。正隆元年，封柔妃。二年，進麗妃。

　　柔妃彌勒，姓耶律氏。天德二年，使禮部侍郎蕭拱取之於汴。過燕京，拱父仲恭為燕京留守，見彌勒身形非若處女者，歎曰：「上必以疑殺拱矣。」及入宮，果非處女，明日遣出宮。海陵心疑蕭拱，竟致之死。彌勒出宮數月，復召入，封為充媛。封其母張氏莘國夫人，伯母蘭陵郡君蕭氏為鞏國夫人。蕭拱妻擇特懶，彌勒女兄也。海陵既奪文妻石哥，卻以擇特懶妻文。既而詭以彌勒之召，召擇特懶入宮亂之。自後彌勒進封柔妃云。

　　昭妃阿懶，海陵叔曹國王宗敏妻也，海陵殺宗敏而納阿懶宮中。貞元元年，封為昭妃。大臣奏：「宗敏屬近尊，行不可。」乃令出宮。脩儀高氏，秉德弟糾里妻也。海陵殺諸宗室，釋其婦女。宗本子莎魯剌妻、宗固子胡裡剌妻、胡茱來妻及糾里妻，皆欲納之宮中。諷宰相奏請行之。使徒單貞諷蕭裕曰：「朕嗣續未廣，此黨人婦女，有朕中外親，納之宮中如何？」裕曰：「近殺宗室，中外異議紛紜。奈何復為此耶？」海陵曰：「吾固知裕不肯從。」乃使貞自以己意諷裕，必欲裕等請其事。貞謂裕曰：「上意已有所屬，公固止之，將成疾矣。」裕曰：「必不肯已，惟上擇焉。」貞曰：「必欲公等白之。」裕不得已，乃具奏，遂納之。未幾，封高氏為脩儀，加其父高邪魯瓦輔國上將軍；母完顏氏，封密國夫人。高氏以家事訴於海陵。自熙宗時，見悼后干政，心惡之。故自即位，不使母后得預政事。於是遣高氏還父母家。詔尚書省，凡后妃有請於宰相者，收其使以聞。

　　昭媛察八，姓耶律氏，嘗許嫁奚人蕭堂古帶。海陵納之，封為昭媛。堂古帶為護衛，察八使侍女習撚，以軟金鵪鶉袋數枚遺之，事覺。是時，堂古帶謁告在河間驛，召問之，堂古帶以實對，海陵釋其罪。海陵登寶昌門樓，以察八徇諸后妃，手刃擊之，墮門下死。並誅侍女習撚。

　　壽寧縣主什古，宋王宗望女也；靜樂縣主蒲剌，及習撚，梁王宗弼女也；師姑兒，宗雋女也。皆從姊妹。混同郡君莎里古真，及其妹餘都，太傅宗本女也，再從姊妹。郕國夫人重節，宗盤女孫。再從兄之女。及母大氏表兄張定安妻奈剌忽、麗妃妹蒲魯胡只，皆有夫，惟什古喪夫。海陵亡所忌恥，使高師姑、內哥、阿古等傳達言語，皆與之私。凡妃主宗婦嘗私之者，皆分屬諸妃，出入位下。奈剌忽出入元妃位，蒲魯胡只出入麗妃位，莎里古真、餘都出入貴妃位，什古、重節出入昭妃位，蒲剌、師姑兒出入淑妃位。海陵使內哥召什古，先於煖位小殿，置琴阮其中，然後召之。什古已色衰，常譏其衰老，以為笑。惟習撚、莎里古真最寵，恃勢，笞決其夫。海陵使習撚夫稍喝押護衛直宿，莎里古真夫撒速近侍局直宿。謂撒速曰：「爾妻年少，遇爾直宿，不可令宿於家，常令宿於妃位。」每召入，必親伺候廊下，立久，則坐於高師姑膝上。高師姑曰：「天子何勞苦如此？」海陵曰：「我固以天子為易得耳，此等期會難得，乃可貴也。」每於臥內遍設地衣，裸逐以為戲。莎里古真在外為淫佚，海陵聞之大怒，謂莎里古真曰：「爾愛貴官，有貴如天子者乎？爾愛人才，有才兼文武似我者乎？爾愛娛樂，有豐富偉岸過於我者乎？」怒甚，氣咽不能言。少頃，乃撫慰之曰：「無謂我聞知，便爾慚恧，遇燕會當行，亦自如，無為眾所測度也，恐致非笑。」後亦屢召入焉。餘都，牌印鬆古剌妻也。海陵嘗曰：「餘都貌雖不揚，而肌膚潔白可愛。」蒲剌進封壽康公主，什古進封昭寧公主，莎里古真進封壽陽縣主，重節封蓬萊縣主。

　　凡宮人在外有夫者，皆分番出入。海陵欲率意幸之，盡遣其夫往上京，婦人皆不聽出外。常令教坊番至禁中，每幸婦人，必使奏樂，撒其幃帳，或使人說淫穢語於其前。嘗幸室女不得遂，使元妃以手左右之。或妃嬪列坐，輒率意淫亂，使共觀。或令人效其形狀，以為笑。凡坐中有嬪御，海陵必自擲一物於地，使近侍環視之，他視者殺。誡宮中給使男子，於妃嬪位舉首者，刓其目；出入不得獨行，便旋須四人偕往，所司執刀監護，不由路者斬之；日入後，下階砌行者死，告者賞之錢百萬；男女倉猝誤相觸，先聲言者賞三品官，後言者死，齊言者皆釋之。

　　女使闢懶有夫在外，海陵封以縣君，欲幸之，惡其有娠，飲以麝香水，躬自揉拉其腹，欲墮其胎。闢懶乞哀，欲全性命，苟得乳娩，當不舉。海陵不顧，竟墮其胎。蒲察阿虎迭女叉察，海陵姊慶宜公主所生，嫁秉德之弟特里。秉德誅，當連坐。太后使梧桐請於海陵，由是得免。海陵白太后，欲納叉察。太后曰：「是兒始生，先帝親抱至吾家養之，至於成人。帝雖舅，猶父也。不可！」其後嫁宗室安達海之子乙剌補。海陵數使人諷乙剌補出之，因而納之。叉察與完顏守誠有姦。守誠，本名遏里來。事覺，海陵殺守誠。太后為叉察求哀，乃釋之。叉察家奴告叉察語涉不道，海陵自臨問，責叉察曰：「汝以守誠死詈我耶。」遂殺之。同判大宗正阿虎里妻蒲速椀，元妃之妹，因入見元妃，海陵逼淫之。蒲速椀自是不復入宮。世宗為濟南尹，海陵召夫人烏答林氏，夫人謂世宗曰：「我不行，上必殺王。我當自勉，不以相累也。」夫人行至良鄉自殺。是以世宗在位二十九年，不復立后焉。

　　從來女淫無過武氏，男淫無過海陵。始皆以詐術取位，亦皆有逸才，而皆不令終。使此兩人作夫婦，未知當何如也。

　　元順帝（再見）

　　哈麻嘗陰進西天僧，以運氣術媚帝。帝習為之，號「演楪兒法」。演楪兒，華言大喜樂也。哈麻之妹婿，集賢學士禿魯帖木兒，故有寵於帝。與老的沙八等十人，俱號「猗納」。禿魯帖木兒性奸狡，帝愛之，言聽計從，亦薦西蕃僧伽璘真於帝。其僧善秘密法，謂帝曰：「陛下雖尊居萬乘，富有四海，不過保有見世而已。人生能幾何，當受此秘密大喜樂禪。」帝又習之。其法亦名變脩法。曰演楪兒，曰秘密，皆房中術也。帝乃詔，以西天僧為司徒，西番僧為八元國師。其徒皆取良家女，或四人，或三人，奉之，謂之供養。於是帝日從事於其法，廣取婦女，惟淫戲是樂。又選采女三聖奴、妙樂奴、文殊奴等一十六人，為十六天魔舞。首垂髮數辮，戴象牙佛冠，身披纓絡，大紅銷金長短裙，金雞襖，雲肩，合袖大衣，綬帶、鞋襪，各執加巴剌般之器，內一人執鈴杵奏樂。又宮女一十一人，練槌髻、勒帕、常服，或用唐帽窄衫；所奏樂，用龍笛、頭管、小鼓、秦箏、琵琶、笙、胡琴、響板、拍板。以宦者長安迭不花管領。遇宮中贊佛，則按舞奏樂。帝諸弟與其所謂倚納者，皆在帝前，相與褻狎，甚至男女裸處。號所處室曰「暨即兀該」，華言事事無礙也。君臣宣淫。而群僧出入禁中，無所禁止。醜聲穢行，著聞於外，雖市井之人，亦惡聞之。

　　野史載：順帝為趙顯遺體，故亡元以報宋。然宋世閫則甚肅，而順帝淫褻，反近狄道，吾甚疑之。

　　魯文姜、哀姜

　　文姜者，齊襄公之妹，嫁為魯桓公夫人。桓公十八年，欲與姜氏如齊，大夫申繻諫曰：「女有家，男有室，無相瀆也，謂之有禮。易此必敗。」桓公不從，會齊襄公於濼，遂及文姜如齊。齊襄公通焉。國人作詩刺之曰：

　　「南山崔崔，雄狐綏綏。魯道有蕩，齊子由歸。既曰歸止，曷又懷止。」

　　桓公謫姜氏，姜氏以告襄公。襄公因享，而使公子彭生搚乾而殺之，桓公薨於車。襄公殺彭生以說於魯。魯莊公既立，不能防閒其母。二年，姜氏會齊侯於禚；四年，享齊侯於祝丘；五年，如齊師；七年春，會齊侯於防；冬，又會於穀。故其詩曰：

　　「敝笱在梁，其魚唯唯。齊子歸止，其從如水。」

　　又曰：

　　「汶水滔滔，行人儦儦。魯道有蕩，齊子游敖。」

　　魯莊公八年，齊襄公被弒。有女甚幼。莊公制於母，文姜欲俟幼女長而以為夫人，故莊公立二十四年始娶，是為哀姜。又八年，而莊公薨。哀姜通於公子慶父，弒子般，再弒閔公。齊桓公定魯難，立莊公之庶子申，是為僖公。慶父縊，哀姜奔齊，齊殺之。

　　文姜殺夫，哀姜殺子，其禍皆起於淫。獨怪莊公忘父之仇，而更娶其女。「豈其娶妻，必齊之姜」乎？小白好內姑姊妹之不嫁者。若而人，而能戮哀姜以徇於魯，己不正而能正人，亦可異也。

　　衛宣姜

　　衛宣公烝於庶母夷姜，生急子，屬諸右公子，為之娶於齊，而美。公築新臺以要之，嬖，生壽及朔。屬壽於左公子。夷姜縊，宣姜與公子朔構急子。公使諸齊，使盜待諸莘，將殺之。壽子告之：「使行不可。」曰：「棄父之命，惡用子矣。有無父之國則可也。」及行，壽子醉以酒，而載其旌以先，盜殺之。急子至，曰：「之求也，此何罪。請殺我乎！」又殺之。邶風曰：

　　「新臺有泚，河水瀰瀰。燕婉之求，籧篨不鮮。魚網之設，鴻則離之。燕婉之求，得此戚施。」

　　刺宣公淫亂之事也。衛自是大亂。

　　齊莊公（慶封附）

　　齊棠公之妻，東郭偃之姊也。東郭偃臣崔武子。棠公死，偃御武子以弔焉，見棠姜而美之，遂取之。莊公通焉。驟如崔氏，以崔子之冠賜人，侍者曰：「不可。」公曰：「不為崔子，其無冠乎？」崔子因是又以其間伐晉，欲俟晉報，而弒公以說，不獲間。公鞭侍人賈舉，又近之。舉乃為崔子間公。莒子朝於齊，享諸北郭。崔子稱疾。公往問疾，遂從姜氏。姜入於室，與崔子自側戶出。公拊楹而歌。侍人賈舉止眾從者而入，閉門，甲興，公登臺而請，弗許。請盟，弗許。請自刃於廟，弗許。皆曰：「君之臣杼疾病，不能聽命，近於公宮。陪臣乾掫有淫者，不知二命。」公逾牆，又射之中股，及墜，遂弒之。景公即位，崔子為政如故。

　　崔子嬖棠姜，欲廢其子成及疆，而立妾所生子明。成與疆作亂。崔子告慶封，使討之。慶封與盧蒲嫳攻殺崔氏，盡俘其家。棠姜縊。嫳反命於崔子，且御而歸之，至則無歸矣，乃縊。崔明奔魯，慶封當國。慶封好田而嗜酒，與慶舍政，則以其內實遷於盧蒲嫳氏，易內而飲酒。數日國遷朝焉。使諸亡人得賊者以告而反之，故反盧蒲癸。癸臣慶舍，有寵，妻之。慶舍之士謂癸曰：「男女辨姓，子不辟宗乎？」癸曰：「宗不余辟，余獨焉辟之。」癸言王何而反之。二人皆嬖，使執寢戈而先後之。二人竟殺慶舍而逐慶封，為崔氏報也。

　　楚平王

　　楚平王之在蔡也，鄖陽封人之女奔之，生太子建。及即位，使伍奢為之師，費無極為少師。費無極無寵，欲構諸王，謂王曰：「建可室矣。」王為之聘於秦，無極與逆。反曰：「秦女甚美，王可自取。」王從之。無極復言於王曰：「太子以秦女之故，不能無怨望之心，願王自備。」已後，言建與伍奢將叛。王使司馬奮揚殺建，未至，建奔宋。王召伍奢及其子尚，皆殺之。次子員奔吳。久之，輔吳王闔閭伐楚，入郢。時平王已死葬，員掘墓，鞭其屍三百。

　　新臺之後，復有平王，皆以此造釁亡國。惜哉，無曲沃負之義也。曲沃負者，魏大夫如耳之母。秦立魏公子政為魏太子，會哀王使使者為太子納妃，而美，王將自取焉。曲沃負謂其子如耳曰：「王亂無別，汝胡不匡之？方今戰國，強者為雄，義者顯焉。今魏不能強，王又無義，何以持國乎？王中人也，不知其為禍耳。汝不言，魏必有禍。有禍，必及吾家。忠以除禍，不可失也。」如耳未得間，會使於齊，負因款王門而上書。王曰：「寡人不知也。」遂與太子妃，而賜負三千鐘。

　　大體雙

　　劉鋹得波斯女，年破瓜，豐腯而慧豔，善淫，曲盡其妙。鋹嬖之，賜號「媚豬」。延方士求健陽法，久乃得，多多益辦。好觀人交，選惡少年，配以雛宮人，皆妖俊美健者，就後園褫衣使露而偶。鋹扶媚豬巡行覽玩，號曰「大體雙」。又擇新採異，與媚豬對。鳥獸見之熟，亦作合。

　　

　　以下戚里


　　濟北王

　　五鳳中，濟北王終吉所愛奴與八子及諸御妾為奸，終吉與共被席，或晝日使裸伏犬馬交接，終吉親觀產子。輒曰：「亂不可知。」丞相、御史奏：「終吉位諸侯王，以置八子，秩比六百石。所廣嗣重祖。而終吉禽獸行亂，悖逆人倫。請削四縣。」見《漢書》。

　　館陶公主

　　武帝姑館陶公主，號竇太主，堂邑侯陳午尚之。午死，主寡居，年五十餘矣。近幸董偃。始，偃與母以賣珠為事。偃年十二，隨母出入主家，左右言其姣好。主召見曰：「吾為母養之。」因留第中，教書計、相馬、御射，頗讀傳紀。至年十八而冠。出則執轡，入則侍內。為人溫柔愛人。以主故，諸公接之，名稱城中，號曰董君。主因推令散財交士，令府中曰：「董君所發，一日金滿百斤，錢滿百萬，帛滿千匹，乃白之。」然偃內不自安，常憂得罪。安陵爰叔為之謀，使白主，獻長門園為上宿宮，上大悅。主使偃以黃金百斤為爰叔壽。叔因是為董君畫求見上之策。令主稱疾不朝，上往臨候，問所欲，主辭謝曰：「妾幸蒙陛下厚恩，先帝遺德，奉朝請之禮，備臣妾之列，使為公主。賞賜邑人，隆天重地，死無以塞責。一日卒有不勝灑掃之職，先狗馬填溝壑，竊有所恨，不勝大願。願陛下時忘萬事，養精游神，從中掖庭回輿，枉路臨妾山林，得獻觴上壽，娛樂左右。如是而死，何恨之有。」上曰：「主何憂？幸得愈。」恐群臣從官多，大為主費，上還。有頃，主疾愈起謁，上以錢千萬，從主飲。後數日，上臨山林，主自執宰，敝膝道入，登階就坐。坐未定，上曰：「願思主人翁。」主乃下殿，去簪珥，徒跣頓首謝曰：「妾無狀，負陛下，身當伏誅，陛下不致之法，頓首死罪。」有詔謝主，簪屐起，之東廂，自引董君。董君綠幘傅鞲，隨主前，伏殿下。主乃贊：「館陶公主庖人臣偃，昧死再拜謁。」因叩頭謝。上為之起，有詔賜衣冠。主自奉食，進觴。當是時，董君見尊不名，稱為主人翁，飲大歡樂。主乃請賜將軍列侯從官金錢雜繪各有數。於是董君貴寵，天下莫不聞。郡國狗馬、蹴鞠、劍客，輻輳董氏。常從游獻北宮，馳逐平樂，觀雞踘之會，角狗馬之足。上大歡樂之。於是上為竇太主置酒宣室，使謁者引內董君。

　　是時東方朔備戟殿下，辟戟而前曰：「董偃有斬罪三。安得入乎？」上曰：「何謂也？」朔曰：「偃以人臣，私侍公主，其罪一也。敗男女之化，而亂婚姻之禮，傷王制，其罪二也。陛下富於春秋，方積思於六經，留神於王事，馳騖於唐虞，折節於三代，偃不遵經勸學，反以靡麗為右，奢侈為務，盡狗馬之樂，極耳目之欲，行邪枉之道，經淫僻之路，是乃國家之大賊，人主之大蜮也。偃為淫首，其罪三也。昔伯姬燔而諸侯憚，奈何乎陛下！」上默然不應，良久曰：「吾業以設飲，後而自改。」朔曰：「不可！夫宣室者，先帝之正處也，非法度之政，不得入焉。放淫亂之漸，其變為篡。是以豎貂為淫，而易牙作患。慶父誅，而魯國全；管蔡誅，而周室安。」上曰：「善！」有詔止，更置酒北宮，引董君從東司馬門。東司馬門更名東交門。賜朔黃金三十斤。董君之寵，由是日衰，至年三十而終。後數歲，竇太主卒，與董君合葬於霸陵。是後公主貴人多逾禮制，自董偃始。

　　縉紳呼為董君，可笑。天子亦呼主人翁，尤可笑。天子見董君於主第，可笑。天子亦召宴董君於宮中，尤可笑。偃以賣珠兒侍主，可笑。死而與主合葬，如伉儷然，尤可笑。董偃常臥延清之室，以畫石為牀，文如錦繡，石質甚輕，出郅支國。上設紫瑤璃帳，火齊屏風，列靈麻之燭，以紫玉為盤，如屈龍，皆用雜寶飾之。侍者於戶外扇偃，偃曰：「玉石豈須扇而後涼耶！」侍者乃卻扇以手摸，方知有屏風。又以玉精為盤，貯冰於膝前，玉精與冰同其潔澈。侍者謂冰之無盤，必融濕席，乃合玉盤拂之落階下，冰玉俱碎，偃以為樂。此玉精千塗國所貢也，武帝以此賜偃。偃之淫奢如此，其得令終幸矣。

　　山陰公主

　　山陰公主，宋武帝女，廢帝妹也。通何戢。何戢少美麗，動止與褚淵相慕，時號為「小褚」。公主性淫亂。廢帝愛之，時與同輦出入。主謂上曰：「妾雖不才，與陛下俱託體先帝。陛下六宮萬數，而妾惟駙馬一人，何太不均？」帝為置而首三十人，褚淵亦與焉，主尤愛慕之。閉一閣中，備見逼迫，淵不從。主曰：「公鬚眉如戟，何無丈夫氣？」淵以死自誓，乃得免。

　 安樂公主

　　安樂公主，中宗最幼女。帝遷房陵，而主生。解衣以褓之，名曰裹兒。姝秀辯敏，後尤愛之。下嫁武崇訓。帝復位，光豔動天下。侯王柄臣，多出其門。嘗作詔請帝署可，帝笑而從之。又請為皇太女，右僕射魏元忠力諫乃止。與太平等七公主俱開府，而主府官屬尤濫，皆出屠販，納資售官，降墨敕斜封授之，故號「斜封官」。主營第，工致過於宮省。嘗請昆明池為私沼。帝曰：「先帝未有以與人者。」主不悅，自鑿定昆池，延袤數里。崇訓死，主改降武延秀。先是，延秀自突厥還，善突厥舞，而貌韶秀，妖麗自喜，數預內庭宴。主見而悅之，即與亂。至是日，假後車幰，自宮送至第。翌日，大會群臣太極殿。主被翠服出，向天子再拜。南面拜公卿，公卿皆伏地稽首。武攸暨與太平公主偶舞，為帝壽。賜群臣帛數十萬。帝御承天門，大赦，因賜民酺三日，帝後親幸宴，大赦天下。臨淄王誅韋庶人，主方覽鏡畫眉，聞亂，走至石延門，兵及而死。

　　虢國秦國等（楊國忠附）

　　太真既冊為貴妃，宮中呼曰娘子，禮數同於皇后。有姊三，大姨封韓國夫人，二姨虢國夫人，小姨秦國夫人，同日賜命。皆月給錢十萬，為脂粉之資。三夫人皆豐頤脩整，工於謔浪，巧會旨趣，號為「貴妃琵琶弟子」。每入宮受曲，移晷方出。虢國自矜美豔，常素面朝天，故杜甫詩云：

　　「虢國夫人承主恩，平明騎馬入宮門。卻嫌脂粉涴顏色，淡掃峨眉朝至尊。」

　　上嘗宴諸王於木蘭殿。時木蘭花正發，皇情不豫，妃醉中舞《霓裳羽衣》一曲，天顏大悅。方知流雪回風，可以旋天轉地。上嘗夢十仙子，乃制《紫雲曲》；並夢龍女，又制《凌波曲》。二曲既成，遂賜宜春院，及梨園弟子並諸王。時新豐初進女伶謝阿蠻，善舞。妃子鐘念，因而受焉。就按於含元小殿，寧王吹玉笛，上羯鼓，妃琵琶，馬仙期方響，龜年觱篥，張野狐箜篌，賀懷智拍板，自旦至午，歡洽異常。時惟女弟秦國夫人端坐觀之。曲罷，上戲曰：「阿瞞樂籍，今日幸得供奉夫人，請一纏頭。」秦國曰：「豈有大唐天子阿姨，無錢用耶。」出三百萬為犒。

　　楊國忠賜第在宮之東南，與虢國、韓國、秦國相對，俱雕樑畫棟。天子幸其第，必過五家（國忠、銛皆妃兄，與三夫人共五家。），賞賜燕樂。扈從之時，每一家為一隊，隊著一色衣，五家合隊，如百花之映發。及秦國先死，獨虢國、韓國、國忠轉盛。虢國又與國忠亂，略無儀簡。每入朝謁，國忠與韓、虢連轡，相為諧謔，從官媼嫗百餘騎，前後秉燭如晝，鮮妝炫服而行。

　　或言國忠亂其妹，非也。國忠乃張易之子，非楊氏子也。天壽中，易之恩幸莫比。每去私第，詔令居樓圍以束棘，仍去其梯，不許女奴侍立。其母恐張氏絕嗣，乃置女奴蠙珠於樓複壁中，遂有娠，生國忠。後嫁楊氏，因冒姓焉。噫，有子如此，不如無子矣。易之身為亂首，一留餘孽，猶能破國，善惡固有種哉！

　　楊國忠出使江浙，其妻思念至深，荏苒成疾。忽晝夢與國忠交，因而有孕，後生男名朏。洎國忠使歸，其妻具述夢中之事。國忠曰：「此蓋夫妻相念，情感所致。」時人不無譏誚。

　　己為淫穢，無以禁其妻，只索如此解說。別載，國忠之妻裴柔，蜀中大娼，是慣作巫山之夢者。

　　

　　以下奇淫


　　公孫穆

　　鄭公孫穆好色，後庭數十，皆擇稚齒。屏親昵，絕交遊，於後庭以晝足夜。三月一出，意猶未愜。見《列子》。

　　容成氏季子

　　三身國，一頭三身，三手。昔容成氏，有季子好淫，白日淫於市。帝放之西南。季子妻馬生子，人身，有尾蹄。

　　夏姬

　　夏姬者，陳大夫夏徵舒之母，而御叔之妻也。陳靈公元年，徵舒已為卿。十四年，靈公與其大夫孔寧、儀行父皆通於夏姬。裹其衵服以戲於朝。泄冶諫曰：「君臣淫亂，民何效焉？」靈公以告二子，二子請殺泄冶，公弗禁，遂殺泄冶。十五年，靈公與二子飲於夏氏，公戲二子曰：「徵舒似汝。」二子曰：「亦似君。」徵舒怒。靈公罷酒出，徵舒伏弩廄門，射殺靈公。孔寧、儀行父皆棄楚。明年，楚莊王伐陳，誅徵舒，欲納夏姬。申公巫臣曰：「不可。君召諸侯，以討罪也。今納夏姬，貪其色也。貪色為淫，淫為大罰。若興諸侯，以取大罰，非慎之也。王其圖之。」王乃止。子反欲取之。巫臣曰：「是不祥人也。是夭子蠻，殺御叔，弒靈侯，戮夏南，出孔、儀，喪陳國，何不祥如是！人生實難，其有不獲死乎。天下多美婦人，何必是。」子反乃止。王以與連尹襄老。襄老死於邲，不獲其屍。其子黑要烝焉。巫臣使道焉，曰：「歸，吾聘汝。」又使自鄭召之，曰：「屍可得也，必來逆之。」姬以告王，王問諸屈巫，對曰：「其信。知罃之父，成公之嬖也，而中行伯之季弟也，新佐中軍，而善皇戌，甚愛此子。其必因鄭而歸子，與襄老之屍以求之。鄭人懼於邲之役，而欲求媚於晉，其必許之。」王遣夏姬歸。將行，謂送者曰：「不得屍，吾不返矣。」巫臣聘諸鄭，鄭伯許之。及共王即位，為陽橋之役，使屈巫聘於齊，且告師期。巫臣盡室以行，申叔跪從其父。將適郢，遇之曰：「異哉。夫子有三軍之懼，而又有桑中之喜。宜將竊妻以逃者也。」及鄭，使價反幣，而以夏姬行。將奔齊，齊師新敗。曰：「吾不處不勝之國。」遂奔晉，而因郤至以成乾晉，晉人使為邢大夫。

　　按《列女傳》，夏姬狀美好，老而復少者三，三為王后，七為夫人，公侯爭之，莫不迷惑失意。又曰，姬雞皮三少，善彭、老交接之術。

　　河間婦

　　河間，淫婦人也，不欲言其姓，故以邑稱。始，婦人居戚里，有賢操。自未嫁，固已惡群戚之亂，羞與為類。獨深居為剪制眾結。既嫁，不及其舅，獨養姑，謹甚，未嘗言門外事，又禮敬夫，賓友之相與為肺腑者。其族類醜行者謀曰：「若河間何？」其甚者曰：「必壞之。」乃謀以車縷造門邀之遨嬉，且美其辭曰：「自吾裡有河間，戚里之人日夜為飭勵，一有小不善，惟恐聞焉。今欲更其故，以相效為禮節，願朝夕望若儀狀以自閒也。」河間固謝不欲。姑怒曰：「今人好辭來，以一接新婦，求為得師，何拒之堅也。」辭曰：「聞婦之道，以貞順靜專為禮。若夫矜車服、耀首飾，族出讙門，以飲食觀游，非婦人宜也。」姑強之，乃從之游。過市，或曰：「市少南入浮圖，有國工吳叟始圖東南壁甚怪。可使奚官先避道，乃入觀。」觀己，延及客佐具食。幃牀之側聞男子咳者，河間驚，跣走出，召從者馳車歸。泣數日，愈自閉，不與眾戚通。戚里乃更來謝曰：「河間之遽也，猶以前故，得無罪吾屬耶？向之咳者，為膳奴耳。」曰：「數人笑於門，如是何耶？」群戚聞且退。

　　期年，乃敢復召，邀於姑，必致之與偕行。遂入禮隑州西浮圖，兩間叩檻出魚豔食之。河間為之一笑，眾乃歡。俄而又引至食所，空無幃幙，廊廡廓然，河間乃肯入。先壁群惡少於北牖下，降簾，使女子為秦聲，倨坐觀之。有頃，壁者出，宿選貌美陰大者主河間。乃便抱持河間，河間號且泣，婢夾持之。或諭以利，或罵且笑之。河間竊顧視，持己者甚美。左右為不善者，已更得適意，鼻息咈然，意不能無動，力稍縱，主者幸一遂焉。因擁致之房。河間收泣甚適，自慶未始得也。至日夕，其類呼之食，曰：「吾不食矣。」且暮，駕車相戒歸，河間曰：「吾不歸矣。必與是人俱死。」群戚反大悶，不得已俱宿焉。夫騎來迎，莫得見。左右力制，明月乃肯歸。持淫夫大泣，齧臂相與盟，而後就車。既歸，不忍視其夫，閉目曰：「吾病。」與之百物，卒不食，餌以善藥，揮去。心怦怦恒若危柱之弦。夫來輒大罵，終不一開目，愈益惡之。夫不勝其憂。數日，乃曰：「吾病且死，非藥餌能克。為吾召鬼解除之，然必以夜。」其夫自河間病，言如狂人，思所以悅其心，度無不為。時上惡夜祠，其夫無所避。既張具，河間命邑臣，告其夫召鬼祝詛上，下吏訊驗，笞殺之。將死猶曰：「吾負夫人，吾負夫人。」河間大喜，不為服，開門召所與淫者，倮逐為荒淫。居一歲，所淫者衰，益厭，乃出之。召長安無賴男子，晨夜交於門，猶不慊。又為酒罏西南隅，己居樓上微觀之，鑿小門，以女侍餌焉。凡來飲酒大鼻者，少且壯者，美顏色者，善為戲酒者，皆上與合，且合且窺，恐失一男子也，猶日呻呼懵懵，以為不足。積十餘年，病髓竭而死。自是雖戚里為邪行者，聞河間之名，則掩鼻蹙額，皆不欲道也。

　　柳先生曰：「天下之士為脩潔者，有如河間之始為妻婦者乎？天下之言朋友相慕望，有如河間與其夫之切密者乎？河間一自敗於強暴，誠服其利，歸敵其夫，猶盜賊仇讎，不忍一視其面，卒計以殺之，無須臾之戚，則凡以情愛相戀結者，得不有邪利之猾其中耶？亦足知恩之難恃矣。朋友固如此，況君臣之際，尤可畏哉！

　　淫屍

　　范曄《後漢書》曰：「赤眉發掘諸陵，取寶貨，污辱呂后。凡有玉匣者皆如生，故赤眉多行淫穢。」

　　《列異傳》曰：漢夫人、馮夫人病亡。靈帝時，有盜賊發塚，七十餘年顏色如故，但小冷。其奸通之，至鬥爭相殺。竇太后家被誅，欲以馮夫人配食。下邳陳公達議，以貴人雖是先帝所幸，屍體穢污，不宜配至尊。乃以竇太后配食。

　　

　　以下雜淫


　　四面觀音

　　正德中，錦衣廖鵬以驕橫得罪。有旨封其宅舍，限五日內逐去。其妾四面觀音者，請見朱寧而解之。寧一見喜甚，留之五日，則寂然無趣行者矣。鵬治事如初。寧自此常過鵬宿，從容語鵬：「何不贈我。」鵬曰：「捐以侍父，則不獲效一夕杯酒之敬。不若為父外館。」寧益愛昵之。

　　此女有俠氣，惜乎題目不好。

　　張綵

　　劉太常介繼娶美豔，塚宰張綵欲奪之。乃問介曰：「我有所求，肯從我，始言之。」介曰：「一身之外，皆可奉公。」綵曰：「我所求者新嫂也。敢謝諾？」少頃，輿人在門，竟劫以歸。

　　《譚槩》評云：「有劉瑾做坐媒，何愁不諧。奉人者須防此一著。」

　　此事不入情仇者，繼夫人不聞以太宰為仇也。不入情憾者，太常公不敢憾太宰也。若肯仇肯憾，綵亦不敢作此沒天理事。

　　徐之才　韓熙載

　　北齊徐之才，見其家人與男子私，倉皇走避，曰：「恐妨少年嬉笑。」

　　南唐韓熙載，後房妓妾數十房，室側建橫窗，絡以絲繩，為窺覘之地，旦暮亦不禁其出入，時人目為「自在窗」。或竊與諸生淫，熙載過之，笑而趨曰：「不敢阻興。」或夜奔客寢，客賦詩，有「最是五更留不住，向人枕畔著衣裳」之句。

　　竇從一

　　景龍二年冬，召王公近臣入閣守歲。酒酣，上謂御史大夫竇從一曰：「聞卿久曠，今夕為卿成禮。」竇拜謝。俄而，內侍引燭籠步障金縷羅扇。其後有人衣縷衣花釵，令與竇對坐。卻扇易服，乃皇后老乳母王氏，本蠻婢也。上與大臣皆大笑。詔封營國夫人，嫁為竇妻。俗稱乳母之婿曰阿㸙，竇每進表，自稱「翊聖皇后阿㸙」，欣然有自負之色。

　　《譚槩》評云：「絕好一出丑淨戲文。」

　　情主人曰：「情猶水也，慎而防之，過溢不上，則雖江海之洪，必有溝澮之辱矣。情之所悅，惟力是視。田舍翁多收十斛麥，遂欲易妻，何者？其力餘也。況履極富貴之地，而行其意於人之所不得禁，其又何堤焉。始乎宮掖，繼以戚里，皆垂力之餘而溢焉者也。上以淫導，下亦風靡。生斯世也，雖化九閾而為河間，吾不怪焉。夫有奇淫者必有奇禍。漢唐貽笑，至今齒冷。宋渚清矣，元復濁之。大聖人出，而宮內肅然，天下之情不波。猗與休哉！」


　　補遺


　　朱溫（補入唐玄宗下）

　　梁主朱溫，恣意聲色。諸子在外，常徵其婦入侍。友文婦王氏，色美，尤寵之，欲以友文為太子。友珪心不平。梁主疾甚，命王氏召友文，欲付以後事。友珪婦張氏知之，密告友珪。友珪與統軍韓勍合謀，夜斬關入至寢殿，梁主驚起，曰：「我固疑此賊，恨不早殺之。汝悖逆如此，天豈容汝乎！」友珪刺梁主腹，刃出於背。以敗氈裹之，瘞於寢殿。

　　宣和間，禁中有物曰，塊然一物，無頭眼手足，有毛如漆。中夜有聲，振禁中人。皆云：時或往諸嬪妃榻中睡，以手撫之，亦溫暖。晚則自榻下滾去，罔知所在。或宮妃夢中有與朱溫同寢者，即此也。或者云：「朱溫之厲所化。」子猶曰：「朱溫五倫俱絕，死當入無間獄，安能復為厲乎！形如豬而溫暖，因戲名朱溫耳。」

　　兗州人（補雜淫）

　　往年兗州有人家贅婿，與其妻妹私通。事頗露，二人屢自分疏，既而語家人：「吾二人不能自明，當共詣岱頂，質詣天齊帝君。」遂與俱去。告於神：「吾二人果有私，乞神明加誅。」祝訖下山，各以為謾眾而已，神固何知？行至山半，趨林薄僻處行淫焉。久而不歸，家人登山覓之，始得於林，則皆死矣。而其二陰根交接黏著不解。方知神譴之以示眾也。




第十八卷

　　情累類

　　損財


　　李將仕

　　李生將仕者，吉州人。入粟得官，赴調臨安，舍於清河坊旅館。其相對小宅，有婦人常立簾下閱市。每聞其語音，見其雙足，著意窺觀，特未嘗一覿面貌。婦好歌「柳絲只解風前舞，誚係惹那人不住。」之詞，生擊節賞詠，以為妙絕。會有持永嘉黃柑過門者，生呼而撲之，輸萬錢。慍形於色，曰：「壞了十千，而柑不得到口。」正嗟恨不釋，青衣童從外捧小盒至云：「趙縣君奉獻。」啟之，則黃柑也。生曰：「素不相識，何為如是，且縣君何人也？」曰：「即街南所居。趙大夫妻，適在簾間，聞官人有不得柑之歎。偶藏數顆，故以見意，愧不能多矣。」因叩趙君所在。曰：「往建康謁親舊，兩月未還。」生不覺情動，返室發篋，取色采兩端，致答。辭不受，至於再，始勉留之。由是數以佳饌為饋，生輒倍酬土宜，且數飲此童，聲跡益洽。密賄童欲一見。童曰：「是非得之專，當歸白之。」既而返命，約於廳上相見。欣躍而前，繼此造其居者四五。婦人姿態既佳，而持身甚正，了無一語及於鄙媟。生注戀不捨，旦暮向雖游娼家，亦止不往。一夕，童來告：「明日吾主母生朝，若致香幣為壽，則於人情尤美。」生固非所惜，亟買縑帛酒果遣送，及旦往賀。童忽來邀致，前此未得也。承命即行，似有繾綣之興。少頃登牀，未安席。驀聞門外馬嘶，從者雜沓。一妾奔入曰：「官人歸也。」婦失色惴惴，引生匿於內室。趙君已入房，詬罵曰：「我去幾時，汝已辱門戶如此！」揮鞭箠其妾，妾指示李生處。禽出，持之，而具牒將押赴廂。生泣告曰：「倘到公府，為一官累。荏苒雖久，幸不及亂。願納錢五百千自贖。」趙陽怒曰：「不可。」又增至千緡，妻在旁立勸曰：「此過自我，不敢飾辭。今此子就逮，必追我對鞫，我將不免，且重貽君羞，幸寬我。」諸僕皆受生餌，亦羅拜為言。卒捐二千緡，乃解縛，使手書謝拜，而押回邸取賂，然後呼逆旅主人付之。生得脫，自喜。獨酌數杯，就睡。明望其店，空無人矣。所齎既罄，亟垂翅西歸。

　　相傳某寺有僧募緣，得米麵布帛之類甚多。惡少數輩欲之。使妖童偽為寡婦妝，傍晚入寺，託言求僧為亡夫作佛事。僧留之飲食，不拒。留連及夜，僧眩惑失智，掩扉對酌。群不逞託言婦親，排戶而入，將執以聞於有司。僧盡室求免，乃已。

　　近吳郡閶門戴如雲者，以星命起家千金，喪偶數月，忽有人持女命來推。戴極誇其後福，某年當得貴子。其人云：「吾甥孀也，安所得子乎？」戴云：「是必不以孀終者。」其人曰：「甥家頗裕，親黨哀其年少，諭使嫁，不從。吾今以君言告之，彼不信，或自來詢，煩君下一苦口。」去數日，值大雨，果有肩輿冒雨而至。比下輿，一縞衣少婦，直入中堂，邀戴相見。出一金，求戴推算。其八字，即向人所語也。婦貌美麗，而舉止談論，又極莊雅。戴心動，宰牲延款，因勸其勿守。婦攢眉曰：「妾衣食無求，足了餘年。萬一嫁浪子，破耗吾蓄，奈何？」戴曰：「娘子欲適何等人？」婦曰：「妾賈家子，且再醮，豈望適士大夫？但得良善人，通文不俗，且家道素康，不藉我活者足矣。」戴曰：「若然，易事，當為作媒。」因詢其居止，云：「近許墅關十里某處，與舅相近。」少焉，雨止。婦稱謝，升輿而去。戴擬間訪之，而明日前人復至。一見稱謝云：「甥女賴君從臾，意稍移矣。」戴因語次，從容自求續弦。其人曰：「君意果愜，敢不效力。」如是往返數次，遂成禮。迎婦入門，有婢亦美色。箱篋累累，其重逾常。戴大喜過望，然念

　　「不藉我活」之語，逾月未敢啟齒一問，惟相愛重而已。前人者時時來，以甥舅故，入幕無禁。一日復來，語甥：「昔關上某莊田，汝家所棄。今田價俱增善矣，賣家欲轉售，何不贖取？」戴聞而叩之。婦曰：「此田五百餘畝，吾夫以弟兄公產，故輕棄之。然可盡贖，計價千五百金。妾罄囊僅及三分之一，更鬻衣飾，方及半耳。如此便宜事，只索委之他手，可惜也。」其人咨嗟而去。是夜，婦復言之，且啟篋出白鏹數百金。戴閱之，知其非謬。乃遣人召其舅到，求為居間，悉出所積千金，如數為期往贖。至期，其人來言：「事未知今日成否？銀具留甥女處，吾與若空身往彼，俟成契來取可也。」戴從之。至一處，云是舅居，已具酒飯。飯畢，亦有人往來議價。良久，都去，已而寂然。戴入內視之，空屋耳！急歸家，則婦人已盡室行矣。家人云：「舅來言：價已議定，但彼家以非戴原產，必欲娘子自來也。」戴惘然無措，連訪數日，不得其蹤。方悟騙局，歎息彌日。二事俱貪色之害，並記之。

　　

　　以下誤事


　　陶谷

　　周世宗時，陶穀奉使江南。李穀以書抵韓熙載云：「五柳公驕甚。」穀至，果如其言。熙載曰：「陶奉使非端介者，其守可隳也。」乃密遣歌兒秦弱蘭，詐為驛卒女。敝衣竹釵，擁帚灑掃。穀因與通。作《風光好》詞贈之曰：

　　「好因緣，惡因緣，抵得郵亭一夜眠，別神仙。琵琶撥盡相思調，知音少。待得鸞膠續斷弦，是何年？」

　　後數日，李主宴於清心堂。命玻璃巨鐘滿斟之，陶毅然不顧。乃命弱蘭歌前詞勸酒，陶大沮，即日北歸。

　　何郯

　　文彥博，慶歷間知益州，多燕集，有飛語至京師。御史何郯聖從謁告歸里，上遣因便伺察之。張俞少愚，潞公客也，迎見聖從於漢州。有營妓楊姓者，善舞，聖從喜之。少愚因取項帕題詩曰：

　　「蜀國佳人號細腰，東臺御史惜妖嬈。從今喚作陽臺柳，舞盡春風萬萬條。」

　　後數日，聖從至成都，頗嚴重。一日，潞公大作樂以宴之。迎此妓雜府妓中，歌少愚之詩以酌，聖從每為之醉。及還朝，潞公之謗乃息。

　　潞公飛語，自當暴白。然聖從此來，安知無含沙者，囑之伺射。而竟以項帕一詩，渙然冰解。既息潞公之謗，又成聖從做一好人，此張俞作用之妙也。

　　王鈇

　　紹興中，王鈇帥番禺，有狼藉聲。朝庭除司諫韓璜為廣東提刑，令往廉按。憲治在韶陽，韓才建臺，即行部按番禺。王憂甚，寢食幾廢。有妾故錢塘娼也，問主公何憂？王告之故。妾曰：「不足憂也。璜即韓九，字叔夏，舊游妾家，最好歡。須其來，強邀之飲，妾當有以敗其守。」已而韓至，王郊迎，不見；入城乃見，岸上不交一談。次日報謁，王宿治具於別館。茶罷，邀游郡圃，不許；固請乃可。至別館，水陸畢陳，妓樂大作。韓踧踖不安。王麾去妓樂，陰命諸娼淡妝，詐作姬侍，迎入後堂劇飲。酒半，妾於簾內歌韓昔日所贈之詞。韓聞之心動，狂不自制，曰：「汝乃在此耶？」即欲見之。妾隔簾故邀其滿引，至再，至三，終不肯出。韓心益急。妾乃曰：「司諫曩在妾家最善舞，今日能為妾舞一曲，即當出也。」韓醉甚，不知所以。即索舞衫，塗抹粉墨，踉蹌而起，忽跌於地。王亟命索輿，諸娼扶掖而登。歸船，昏然酣寢。五更酒醒，覺衣衫拘絆。索燭覽鏡，羞愧無以自容。即解舟還臺，不敢復有所問。此聲流播，旋遭彈劾，王迄善罷。

　　一個美人計，韓熙載用之，文潞公用之，王鈇復用之，而墮其術中，鮮得脫者。子曰：「棖也欲，焉得剛？」陶穀諸人之謂矣！

　　

　　以下損名


　　柳耆卿

　　周月仙，餘杭名妓也。柳耆卿，年甫二十五歲，來宰茲郡。造玩江樓於水滸。每召月仙至樓歌唱，調之，不從。柳緝知與隔渡黃員外昵，每夜乘舟往來。乃密令艄人半渡，劫而淫之。月仙不得已，從焉，惆悵作詩一絕云：

　　「自歎身為妓，遭淫不敢言。羞歸明月渡，懶上載花船。」

　　明日，耆卿召佐酒。酒半，柳歌前詩，月仙大慚。因順耆卿，耆卿喜，作詩曰：

　　「佳人不自奉耆卿，卻駕孤舟犯夜行。殘月曉風楊柳岸，肯教辜負此時情。」

　　自此，日夕常侍耆卿，耆卿亦因此日損其名。

　　耆卿風流才子，何物黃員外，得掩其上。月仙為失評矣！

　　賈伯堅

　　山東名姝金鶯兒，美姿色，善談笑。搊箏合唱，鮮有其比。賈伯堅為山東僉憲，一見屬意焉，與之甚昵。後除西臺御史，不能忘情，作《醉高歌紅繡鞋》曲以寄之，曰：

　　「樂心兒比目連枝，肯意兒新昏燕爾。畫船開，拋閃得人獨自，遙望關心店兒。黃河水流不盡心中事，中條山隔不斷相思。常記得夜深沉，人靜悄自來時。來時節，三兩句話兒。去時節，一篇詩，記在人心窩兒裡直到死。」

　　由是臺端知之，被劾而去。至今山東以為美談。見《青樓集》。

　　常倫

　　沁水常倫，字明卿，中楊慎榜進士。為評事時，過娼家宿，至日高方徐起。或參會不及，長吏訶之，傲然曰：「故賤時過從胡姬飲，不欲居薄耳。」竟用考調判陳州。

　　陶懋學

　　寶應陶成，字懋學，號雲湖，狂而任俠。中式後，以挾妓事露。御史惜其才，欲全之。覽其贈妓詩，謬曰：「此殆非成作。」成曰：「天下歌詩，無出成右者，此詩非成，誰能作乎？」御史怒，遂除名。晚年，有妓甚美，而不肯與交。成自織錦裙，鍛金環以見，極其精巧，有類鬼工。妓大喜，與之稠密。遂攜其妓以遁。坐謫戍邊，李西涯諸公留之京師。

　　邵御史

　　蘇州臯橋，有何氏兄弟二人，世以販漆為業。一日，大郎與二郎閒坐店中，見一長大漢子，其須自兩眶下虯然而起，面悉被長毛，不見其鼻。二郎大笑，謂此人何從下食。大郎便趨出，長揖而進。其人曰：「與君風馬，何緣見接？」大郎曰：「見丈人狀貌非常，特欲一致慇懃，無他意也。」進以雞黍酒脯。其人袖中取出金鉤子一雙，左右分掛其須，從容飲啖，無異常人。既畢，謝主人曰：「某萍梗江湖，遨遊上國，落落無見知者。荷君兄弟，置酒為樂，又執禮最恭。自慚無有異日，未知圖報何地耳？」自是別去，數年杳無聲跡。

　　後大郎二郎各挾資往嶺南販漆，既至海上，惡風飄泊，夜為海賊劫至一寨中，兄弟相持而泣，自分必死。既見寨主，便問：「汝兄弟何以至此？」下階親釋其縛，蓋即昔年滿面長毛人也。何答以：「販漆」曰：「漆不須買，荒寨所餘。」開筵設具，強留之半月。厚贈金繒，復遺之漆四十桶，滿載還家。入門，與母妻相慶，兄弟各分二十桶。適新郭人來買漆，舁之一桶去；明日五更復來。大郎疑其中有物，覆之，每桶底置二元寶在。因秘而不言，盡出其囊中裝，以他客悉居二郎之漆，而罟其金。二郎不知也。後稍稍覺露，二郎不勝忿爭，求索無厭，大郎便以毒藥鴆殺之。二郎之婦訟於官，論大郎抵死。獄已質成，無異詞矣。後大郎亦使其婦出訴於御史臺。時邵天民按江南，見大郎婦妍冶上色，非人間有也。逕呼至案前，以眉語挑之。夜與指揮張建節謀，張取食籮，鑿通其底，坐婦。託言領給於中，舁而進，伴御史宿三夜。後便更男子衣，夜混執燈者入，無忌憚矣！御史卒釋其夫之罪而出之。里人皇甫司勳汸，撰《淫史謠》云：

　　「暫收寶髻與羅裙，結束吳兒兩不分。夜夜臺中陪御史，朝朝門外候將軍。」

　　指此事也。邵由此聲名大損。


　　以下履危


　　章子厚

　　章子厚惇，初來京師赴省試。年少，美丰姿。當日晚，獨步御街。見雕輿數乘，從衛甚都。最後一輿，有一婦人，美而豔。揭簾以目挑章。章因信步隨之，不覺至夕。婦人以手招與同輿載一甲第，甚雄壯。婦人者，蔽章雜眾人以入一院。甚深邃，若無人居者。少選，前婦人始至，備酒饌甚珍。章因問其所，婦人笑而不答。自是婦人引儕輩，迭相往來甚眾，俱亦姝麗。詢之，皆不顧而言他。每去，則以巨鎖扃之。如此累日夕，章為之體敝，意甚彷徨。一姬年差長，忽發問曰：「此豈郎所游之地，何為至此耶？我主翁行跡，多不循道理，寵婢多而無嗣息。每鉤致年少之徒，與群婢合，久則斃之，此地數人矣。」章惶駭曰：「果爾，為之奈何？」姬曰：「觀子之容，蓋非碌碌者，似必能脫。主人翌日入朝甚早，今夕解我之衣以衣子，我且不復鎖門。俟至五鼓，吾來呼子，亟隨我登廳事。我當以廝使之服被子，隨前騶以出，可以無患矣！爾後慎勿以語人，亦勿復遊此街。不然，吾與若皆禍不旋踵。」詰旦，果來叩戶。章用其術，遂免於難。及既貴，始以語族中所厚善者云。後得其主翁之姓名，但不欲曉於人也。少年不可不知誡也。

　　蔡太師園

　　京師士人出遊。迫暮，過人家缺牆，似可越。被酒，試逾以入，則一大園。花木繁茂，徑路交互，不覺深入。天漸暝，望紅紗籠燈遠來。驚惶尋歸路，迷不能識。亟入道左小亭，氈下有一穴。試窺之，先有壯士伏其中，見人驚奔而去。士人就隱焉。已而燈漸近，乃婦人十餘，靚妝麗服。俄趨亭上，競舉氈，見生。驚曰：「不是。」又一婦熟視曰：「也得，也得。」執其手以行，生不敢問。引入洞房曲室，群飲交戲，五鼓乃散。士人倦憊不能行，婦貯以巨篋，舁而遣之牆外。天將曉，懼為人所見，強起扶持而歸。他日跡其所遇，乃蔡太師花園也。

　　

　　以下遭誣


　　張灝

　　仁和張灝，與姻家婦八娘私。乘其夫出，約以夕至。鄰人江十八知之，詐為張狀，先往求合，婦嚴拒。江素無賴，持佩刀以行，即舉刀斲之，攜頭擲怨家李縫工後垣。灝隨入八娘家，見屍橫流血，驚走，為巡者所獲，送官。邑令劉洪謨，鞫知姦情，又衣有血跡。灝不勝拷掠，誣服。第無首，獄尚未決。是早，李縫工起，見女首，亟累土埋之。為鄰叟所窺，鳴之錢塘令，令嚴訊縫工，竟不知首從何來，姑繫之獄。劉公每以灝事不決，怏怏於中。萬曆己亥夏，禱之城隍。神語曰：「俟旦日，君有所往，獄自明矣。」及旦，劉偶以他事至江口，見群鴉舞江沙，旋繞不去。劉數之，得十八，默念：「殺人者，得非江十八耶？」數日後，閱門夫冊，有江十八名。竟械之至，一訊而伏。訊女首所在，云拋擲縫工家。遂移文錢塘，灝與縫工俱免。

　　強暴殺人，幾令無辜者受斃。神固默啟之，劉悟亦巧矣！雖然，灝不私姻家之婦，雖殺人如山，能拉入囹圄否。

　　張藎

　　富室子張藎，日事遊冶。偶見鄰街樓上有少女姝麗，凝眸流盼，不能定情。遂時往來其下，故留連以挑之。女亦心動。一夕月明，女方倚窗遠眺，生用汗巾結同心方勝投之，女報以紅繡鞋。兩情甚濃，奈上下懸絕，無由聚晤。生遍訪熟於女家者，得賣花粉陸嫗。訴以衷情，並致重賂，嫗許為傳達。遂懷鞋至女室，微露其意。女面發赤，初諱無有。嫗備道生懷想真切，且出鞋示之。女弗能隱，因就嫗求計。嫗令將布聯接，長可至地。俟生至，咳嗽為號，開窗垂布，令緣之而登，因訂期今夕。女許諾，嫗即詣生復命，會他出。嫗歸至門，其子方操刃欲屠豕，呼母共縛之。宛轉間，袖中鞋不覺墮地。子詰其故，嫗弗能隱。子曰：「審爾，慎不可為。倘事泄，其禍非小。」嫗曰：「業已期今夜矣。」子發怒曰：「不聽我言，當執此聞官，免累及我。」因取鞋藏之，嫗無如之何。適張令人問訊，嫗因失鞋，無所藉手。漫以緩言復之，令其徐圖。張聞言，意亦懈。屠遂乘夜潛往，果見樓窗半啟，女倚欄凝睇，若有所俟。屠微嗽，女即用布垂下，援之登樓，暗中以為張也，攜手入寢。屠出鞋授之，縷述情款，女益無疑。將曉，復垂而下。綢繆無間，將及半年。父母頗覺，切責其女，欲加箠楚，女懼。是夜，屠至，為道：「父母嚴譴，今後姑勿來。俟親意稍回，更圖再聚。」屠口唯唯，而心發惡。俟女睡濃，潛下樓，取廚刀，殪其父母。俟曉遁去，女不知也。日高，而戶尚扃。鄰人大呼，不應。女驚下樓，諦視，則父母身首已離矣。惶駭啟門，鄰人共執女赴官。一加拷訊，女即吐露。亟逮張至，稱並未知情。女怒罵，細陳其詳。官嚴加拷掠，不勝楚毒，遂自誣服。與女皆論斬。下獄，張謂獄卒曰：「吾實不殺人，亦未嘗與女私通。而一旦罹大辟，命也。第女言縷縷，真若有因者。今願以十金贈君，幸引我至女所，細質其詳，死亦瞑目。」卒利有賄，許之。女一見生，痛恨大慟，曰：「我一時迷惑，失身於汝，有何相負。而殺我父母，致害妾命。」張曰：「始事雖有因，而嫗謂事不諧，我遂絕望，何嘗一登汝樓？」女曰：「嫗定策用布為梯，汝是夜即至，仍用鞋示信。嗣後，每夕必來，奈何抵諱？」張曰：「此必奸人得鞋，攜來誑汝。我若果至，則往來半載，聲音形體，豈不識熟。爾試審試，曾相類否？」女聞言躊躇，注目良久，似有所疑。生復固問之。女曰：「聲口頗不似，形軀亦肥瘦弗等。向來暗中，無由詳察，止記腰間有瘡痕，腫起如錢大，可驗視有無，則真偽辨矣。」張遂解衣，眾持燭共視，無有，知必他人贓害，咸為稱冤。明旦，張具以鳴官，且言曾以鞋授嫗狀。逮嫗刑鞫，具道子語。拘子至，裸而驗之，瘡痕儼然。乃置屠於理，而張得釋。出《涇林續紀》。

　　

　　以下虧體


　　楊戬客

　　楊戬貴盛時，嘗往鄭州上塚，挈家而西。其姬妾留京師者，猶數十輩。中門大門，悉加扃鎖。但壁隙裝輪盤，傳送貨物，監護甚嚴。有館客在外舍，一妾慕其丰標，置梯逾屋，取客以入，極其歡昵。將曉，送之去。次夕，復施前計。同輩寖聞之，遂展轉延納，逮七八晝夜。賂院奴，使勿言。客不勝困憊。忽報戬且至，亟升屋，兩股無力，不能復下。戬還宅，望見，訝其為祟所憑。遣扶以下，招道士敕治。因妄云：「為鬼迷惑，了不自覺。」經旬良愈。戬固深知其奸，始置酒敘慶，極口慰撫。客謂事幸弗泄矣。

　　一日，召與共食，竟令憩密室。則有數壯士挽執縛於臥榻上，持刃剖其陰，剔出雙腎，痛極暈絕。戬命以良藥治之。後十餘日，僅能起坐。喚湯沃面，但見墮須在盆。無數日，益以多。已而儼成一宦者。自是主人待之益厚。常延入閣，與內宴，借以為玩具也。客素與方務德相善，每休沐，輒出訪尋。是時半歲無聲跡，皆傳已死。偶出遊相國寺，遇之於大慈悲閣下。視其形模，疑為鬼。客呼曰：「務德何恝然無故人意？」乃前揖之。客拱手流涕，細道本末。深咎悔，云：「何顏復與士友接，特貪戀餘生，未忍死耳。」

　　三衢子弟

　　三衢一子弟，通其里鍛公之女，為公所擒，不忍殺，以鐵鉗缺其左耳，縱之去。諸裡燮作賦謔之，內一聯云：「君子將有為也，載寢之牀，匠人斲而小之。」言提其耳。

　　吳中女子初嫁，必有伴娘，主教導新婦及插戴事。一伴娘年少，微有姿，新郎調之，約是晚不遂意，為陰相就。不期新婦意不甚拒，竟恣所欲。伴娘聞而心動，屢嗽不已，乃勉就之而具已不振，咂咂猶不起。伴娘不勝其欲，一齧而斷，新郎竟死。此萬曆年中事，見於《讞牘》。

　　

　　以下隕命


　　赫應祥

　　監生赫應祥，江右人。落拓不羈，以風流自命。歌館花臺，無不遍歷。偶尋春郊外，行倦，求水不得。忽聞磬聲出林間，趨而投之，女真庵也。生登階揚聲，女童出延客坐。少頃一尼至，向生稽首，天然豔冶。坐定，詢生居止、姓字、何以至此？生詳告之，且求漿止渴。尼命烹茶，談論頗洽。女童報茗熟矣。揮客入內，曲欄幽檻，紙帳梅花。壁供觀音大士像，几置貝葉經。生翻視之，金書小楷，體類似雪。卷後志年月，下書「空照寫」。尼手筆也，橫絲桐於古紋石上。窗前植脩竹數竿，生履其境。別一洞天。非復在塵寰中矣，尼，龍涎於鼎。酌茗奉生，而和琴以進，生鼓《關雎》以動之。尼深歎其妙，亦自操《離鸞》之調，音韻淒切。生傾聽，不覺前席。時天色漸暝，生故淹留不去。尼曰：「郎君行館何方？此時當回。」生曰：「某寓在成賢街，去此二十里，都門已闔，欲暫借蒲團，趺坐聽講。不知桃源中人，能相容否？」尼微笑曰：「何家阮郎，敢冒入此？第念歸路既遙，聊宿一宵，亦無不可。」生敬致謝。女童秉燭坐，酒饌隨列。兩人對酌，雜以諧詼。尼亦情動，遂攜手歸寢。晨起方櫛沐，已報鄰尼靜真來訪。生隱於屏後窺之，容亦姝麗。靜真笑問照曰：「聞卿昨得情郎，溫雅有文，願得一見。」照笑不答。靜真起索之，方轉屏而生裾露，遂出相見。真見生舉止風流，流盼久之。臨別，指其室，謂生曰：「彼此咫尺，能枉顧否？」生往報謝，真留生飲，並招照。照坐未久，託事先歸。生拭挑之，遂與私焉。由是往來兩院，歡浹無間。兩尼惟恐失生意，奉之者無不至。淹留洽旬，樂而忘返。生忽染一疾，竟至不起。潛瘞庵後，人無知者。家人因生久不歸，意為人謀害。出榜尋覓，杳無影響。後緣脩造，見木匠腰繫舊紫絲縧，生故物也。僕識之，告於主母。詢匠何由得此。云得於某庵天花板上。執縧聞官，捕尼至，一訊而服。然以生實病故，非尼所害，但杖而遣之還俗云。出《涇林雜記》。

　　又，有一人誤入尼院，尼爭私之。逾數日，其人思歸。尼佯治酒餞別，醉之而髡其首，以為無復歸里。其人乘夜遁去，訴實於妻，妻恐貽子婦笑，戒使無出房閾，以俟長髮。婦聞姑室中，竊竊人語。窺之，則僧也。陰以語夫，夫潛入，夜捫枕上，得光頭，斲之。母驚起，諭之故，氣已絕矣。事聞於官，官謂殺雖出不知，而子不應執母之奸，竟坐辟。少年入尼院者，可以為戒。

　　林澄

　　林澄，字太清，侯官人。年十七，與同里戴貴共學，館於戴之西軒。一日，購得佳書，期貴分錄。澄匝旬，猶未卒業，而貴五日，已繕寫成帖，且點畫媚人。澄心異之，徵其故。貴曰：「余女弟伯璘，素嫺翰墨，為我分其任。故速成耳。」時生未議聘，而女亦未字人。因陰有所屬，第不敢白之父母耳。一日，適貴他往，女刺繡簾中，窺生容顏韶秀，相視目成者久之。生歸西軒，情不自禁。乃題一詩於團扇之上云：

　　「目似秋波鬢似雲，繡簾深處見紅裙。東風裊裊吹香氣，夢裡猶聞百和熏。」

　　女有侍兒名壽娘者，頗亦解事。值他故之西軒，見生所題扇，因攜示女。女見詩，知生之屬意有在也。乃密賦古風一章，命壽娘寄生，云：

　　「妾本葑菲姿，青春誰為主。欲結箕帚緣，嚴親猶未許。

　　憐君正年少，胸中富經史。相逢荷目成，愁緒千萬縷。

　　咫尺隔重簾，脈脈不得語。願君盟勿渝，早諧鸞鳳侶。

　　莫學楚襄王，夢中合雲雨。」

　　自後，書札往還，無間晨夕。上元之夜，女至西軒，赴生期約，雞鳴而別，且訂偕老之期。生因賦詩云：

　　「四鄰歌吹玉缸紅，始信藍橋有路通。無賴汝南雞唱曉，驚回魂夢各西東。」

　　女亦有詩云：

　　「風透紗窗月影寒，鬢雲撩亂晚妝殘。胸前羅帶無顏色，盡是相思淚染斑。」

　　蹤跡由是益密，家人莫之覺也。中秋之夕，生復會女於繡房。枕席綢繆，極其款曲。漏下四鼓，甫畢餘歡。而貴之家奴貴郎，陰知其事。因持斧突入，意有所挾。而生急奔出，不謂觸斧遽殞。女見生氣絕，乃取羅帕自經，雙手抱生屍而死。兩家父母聞之，無不嗟悼。簡其篋，得詩數十首，皆情至之語，不忍讀，竟焚之。女兄貴素與生深交，議為合葬。因殯於東郊清貴裡，題曰：「雙鴛塚」云。時有文士吳子明為之銘曰：「璧碎珠沉，蘭摧玉折！生願同衾，死期共穴。塚號鴛鴦，魂為蝴蝶。華山畿，英臺墓，連理枝，合歡樹。古有之，今再遇。」時正德三年事也。

　　沈詢

　　沈詢有嬖妾。其妻害之，私以配內豎歸秦，詢不能禁。既而妾猶侍內，歸秦恥之。乃挾刃伺隙，殺詢及其夫人於昭義使衙。是夕，詢宴府中賓友，乃著詞曰：

　　「莫打南來雁，從他向北飛。打時雙打取，莫遣兩分離。」

　　及歸，而夫妻並命焉。時咸通四年也。出《北夢瑣言》。

　　雖詩讖，然自是情至之語。歸秦狠人，妒妻固已知之，擇而配焉。謂非是不足以制其婦耳！孰知害夫，並以自害乎！噫！妒婦可戒已。

　　吳文宗

　　王蜀吳文宗，以功勳繼領名郡。少年富貴，姬僕樂妓十餘輩，皆精選也。其妻妒，每怏怏不愜其志。忽一日，鼓動趨朝，已行數坊，忽報云放朝，遂密戒從者，潛入遍幸之，至十數輩，遂據腹而卒。出《王氏見聞》。

　　崔應

　　唐博陵崔應，任扶溝令，後加殿中。時有人自邯鄲將美人白金閨來獻於應，應納而嬖之。崔君始惑於聲色，為政之心怠矣。後二年，加侍御史，知楊子院，與妻盧氏及金閨偕行。尋除浙西院。應自至職，金閨寵愛日甚。中門之外，置別館焉。華麗逾於正寢。視事之罷，經日不履內。前後歷任寶貨，悉置金閨之所。無何，復有人獻吳姝，豔於金閨。應納之，寵嬖愈甚。每歌舞得意，奪金閨寶貨而賜新姝。因是金閨忿逆，與親弟陳行宗置毒藥於酒中，夜以獻應，應飲之，俄頃而卒。潛遷應於大廳。詰旦，家人乃覺，莫知事實。盧氏慈善，不能窮究。金閨乃持寶貨盡室而去。出《陰德傳》。

　　僧了然

　　靈隱寺僧了然，戀妓李秀奴。往來日久，衣缽蕩盡。秀奴絕之，僧迷戀不已。一夕，了然乘醉而往，秀奴不納。了然怒擊之，隨手而斃。事至郡。時坡公治郡，送獄院推勘，見僧臂上有刺字云：「但願生同極樂國，免教今世苦相思。」坡公見招結，舉筆判《踏莎行》詞云：

　　「這個禿奴，脩行忒煞，雲山頂上持戒，一從迷戀玉樓人，鶉衣百結渾無奈。毒手傷人，花容粉碎，空空色色今何在？臂間刺道苦相思，這回還了相思債。」

判訖，押赴市曹。

　　北山道者

　　唐張守珪之鎮范陽，檀州密雲令有女年十七，姿色絕人。女病逾年，醫不癒。密雲北山中有道者，衣黃衣，在山數百年，稱有道術。令自至山請之。道人既至，與之方，女病立已。令喜，厚其貨財。居月餘，女夜臥，有人與之寢而私焉。其人每至，女則昏魘，及明人去，女復如常。如是數夕。女懼告母，母以告令。乃移牀近己，夜而伺之。覺牀動，掩焉，擒一人，遽命燈至，乃北山道者。令縛而訊之，道者泣曰：「吾命當終，被惑乃爾。吾居北山六百餘載，未嘗到人間，吾今垂千歲矣。昨蒙召慇懃，所以到縣。及見公女，意大悅之，自抑不可，於是往來。吾有道術，常晝夜能隱其形，所以家人不見。今遇此厄，夫復何言？」令竟殺之。出《王氏紀聞》。

　　凡涉貪淫悖逆之事，術俱不靈，由邪不勝正也。

　　並華

　　唐並華者，襄陽鼓刀之徒也。嘗因遊春，醉臥漢水濱。有一老叟奇其貌，叱起，贈以一斧。囑曰：「但持此造作，必巧妙通神。他日慎勿以女子為累。」華拜受之。自此斧削成物，飛行如意，至於上棟下宇，危樓高閣，固不煩餘刃。後游安陸，止富人王枚家。枚知華機巧，乃請華臨水造一獨柱亭。工畢，盡出家人以觀之。枚有一女，已喪夫，容色姝麗，華既見深慕之。其夜，乃逾牆入女室。女甚驚。華謂曰：「不從我，必殺汝。」女荏苒同心焉。後每夜竊入。他日，枚潛知之，厚遺遣華。華察其意，謂枚曰：「我寄君家，受惠多矣，而復厚賂我。異日無以為答，當作一物以奉君。」枚曰：「何物也？」華曰：「我能作木鶴令飛，或有急，但乘其鶴，即千里之外也。」枚既嘗聞，因許之。華即出斧斤，造成飛鶴一雙，唯未成其目。枚怪問之，華曰：「必須君齋戒，始成之。不然，必不飛耳。」枚遂齋戒。其夜，華盜女乘鶴而歸襄陽。至曙，枚失女，求之不獲。因潛行入襄陽，以事告州牧。州牧密令搜求，果擒華，州牧怒。杖殺之，所乘鶴亦不能飛，出《瀟湘錄》。

　　邱德章

　　單志遠，何州人。居通會關之南，世守農業，家稍優贍。志遠惇古恬漠，獨好長生之術。每道流至，無問善否，一切延納。虜亮正隆中，有邱德章者，自云春秋過七十，本江南人。而容儀伉爽，才如三四十許歲。善談玄理，行吐納之法。單得之，大喜過望。遂以師禮敬事之，有言必信。一夕，從容語曰：「人孰無道心？大抵為嗜慾所敗，今將求延生久視之理，苟不先絕此段。鮮克終者。」單焚香再拜，力請其要。連宵靳固，乃授以篋中丹藥，使齋沐澄慮，擇吉日服之。僅月餘，單精采摧憊，陰囊蓄縮，全若閹官。欲想未斷，已無所能為。然私念以為適我願也，從信愈確。邱又戒使靜處一室，無與外間相聞。終日危坐，非便溺不窺戶。邱出入自如，浸浸用房中戰勝之技，悅其妻妾。鄰里悉知之，單殊弗悟。既而挑妻妾奔遁，鄰人以告單。單久不歷家舍，猶未信然。告者至三，於是始行追躡，得於別村。執詣郡，杖殺之，妻妾亦受刑。單棄之而為山林之游，莫知所屆。

　　

　　以下婦人淫累


　　楚兒

　　楚兒，字潤娘，素有三曲之尤，而辨慧，往往有詩句可稱。近以退暮，為萬年捕賊官郭鍛所納，置於他所。潤娘在倡中，狂逸特甚，及被拘繫，未能悛心。鍛主繁務，又本居有正室，至潤娘館甚稀。每有舊識過其所居，多於窗牖間相呼，或使人詢訊，或以巾箋送遺。鍛乃親仁諸裔孫也，為人凶忍且毒，每知必極笞辱。潤娘雖甚痛憤，殊不少革。

　　嘗一日自曲江與鍛行，前後相去十數步，同版使鄭光業，昌國時為補袞道，與之遇，楚兒遂出簾招之。光業亦使人傳語，鍛知之。因曳至中衢，擊以馬箠。其聲甚冤楚。觀者如堵，光業遙視之，甚驚悔，且慮其不任矣。

　　光業明日特取路過其居，偵之，則楚兒已在臨街窗下弄琵琶矣。駐馬使人傳語，已持彩箋送光業，詩曰：

　　「應是前生有宿冤，不期今世惡姻緣。蛾眉欲碎臣靈掌，雞肋難勝子路拳。只擬嚇人傳銕券，未應教我蹈金蓮。曲江昨日君相遇，當下遭他數十鞭。」

光業馬上取筆答之曰：

　　「大開眼界莫稱冤，畢世甘他也是緣。無計不煩乾偃蹇，有門須是疾連拳。據論當道加嚴箠，便合披緇念法蓮。如此興情殊不減，始知昨日是蒲鞭。」

　　光業性疏縱，但無畏憚，不拘小節，是以敢駐馬報復，仍便送之。聞者皆縮頸。鍛累主兩赤邑捕賊，故不逞之徒多所效命，人皆憚焉。

　　魚玄機

　　唐西京咸宜觀女道士魚玄機，字幼微，長安裡家女也。色既傾國，思更入神。喜讀書屬文，尤致意於一吟一詠。破瓜之歲，志慕清虛。咸通初，遂從冠帔於咸宜。然蕙蘭弱質，不能自持，復為豪俠所調。於是風流之士，爭脩飾以求狎。其詩有：「綺陌春望遠，瑤徽秋興多。」又：「慇懃不得語，紅淚一雙流。」又：「焚香登玉壇，端簡禮金闕。」又：「雲情自鬱爭同夢，仙貌長芳又勝花。」此數聯為絕。一女僮曰綠翹，亦明慧有色。忽一日，機為鄰院所邀，迨暮歸院，綠翹迎門曰：「適某客來，知煉師不在，不捨轡而去。」客乃機素相昵者，意翹與之私，裸而笞百數。既委頓，請杯水酹地，曰：「煉師欲求三清長生之道，而未能忘解？臨枕之歡。反以沈猜，厚誣貞正。翹今必斃於毒手矣！無天，則無處訴。若有，誓不蠢然於冥冥之中，縱爾淫俟。」言訖而絕。機恐，乃坎後庭，瘞之。自謂人無知者。客溲於後庭，見青蠅數十，集於瘞上，驅去復來。詳視之，如有血痕，且腥。客出，竊語其僕。僕兄為府衙卒，嘗求金於機，機不顧，卒深銜之。因呼數卒，攜鍤具突入機院，發之，綠翹貌如生。遂擒玄機，送京兆府。吏詰之，詞伏，而朝士多為言者。府乃表列以上。至秋，竟戮之。在獄中，亦有詩曰：「易求無價寶，難得有心郎。」「明月照幽隙，清風開短襟。」他不具錄。出《三水小牘》。

　　情史氏曰：「嗇財之人，其情必薄。然三斛明珠，十里錦帳，費侈矣。要皆有為為之。成我豪舉，與供人騙局，相去不啻萬萬也。天下莫重於情，莫輕於財。而權衡必審，猶有若此，況於憤事敗名，履危犯禍，得失遠不相償。可不慎與！夫情之所鍾，性命有時乎可捐，而情之所裁，長物有時乎不可暴。彼未參乎情理之中者，奈之何易言情也。」




第十九卷

　　情疑類

　　佛國


　　鬱單越國

　　須彌山北天下有鬱單越國，其土正方，人面亦方像，其貌少壯，如閻浮提二十許人。口齒平正，潔白無間，髮紺青色，無有塵垢，髮垂八指，齊眉而止，不長不短，若其土人起欲心時。有熟視女人而捨之去。彼女隨逐。往諸園林，若彼女人。是彼男子父母骨肉中表。不應行欲者。樹不曲蔭。各自散去；若非親者。樹則曲蔭。隨意娛樂一日、二日或至七日爾，乃捨去。立世阿毗曇論云：「北洲人不索女，不迎妻，不買不賣。若男子欲娶女時，諦瞻彼女；若女欲羨男時，亦須諦視男子。若不見視，餘女報言：『是人看汝。』即為夫妻；男不見女看，餘男報言：『是女看汝。』亦為夫妻。若自相見，便即相隨，共往別處。若多慾者，一生之中，數唯至五；其中品者，或四三，亦有脩行至死無欲。

　　

　　以下天仙


　　太白精（凡二條）

　　少昊以金德王，母曰皇娥，處璇宮而夜織，或乘桴木而晝游，經歷窮桑滄茫之浦，時有神童，容貌絕俗，稱為白帝之子，即太白之精。降乎水際，與皇娥燕戲，奏（左女右臾）娟之樂，游漾忘歸。窮桑者，西海之濱有弧桑之樹，直上千尋，葉紅椹紫，萬歲一實，食之後天而老。帝子與皇娥泛於海上，以桂枝為表，結薰芽為旌，刻玉為鳩，置於表端，言鳩知四時之候，故《春秋傳》曰：「司至是也。」今之相風此之遺像也。帝子與皇娥並坐，撫桐峰梓瑟，皇娥倚瑟而清歌曰：

　　「天清地曠浩茫茫，萬象回薄化無方。浛天蕩蕩望滄滄，乘游輕漾著日傍。當其何所至窮桑，心知和樂悅未央。」

俗謂遊樂之處為桑中也。《衛風》云：「期我至桑中。」蓋此類也。帝子答歌曰：

　　「回維八珽眇難極，驅光逐影窮水域。璇宮夜靜當軒織，桐峰丈梓千尋直。伐梓作器成琴瑟，清歌流暢樂難極。滄湄海浦來棲息。」

　　及皇娥生少昊，號曰窮桑氏，亦曰桑邱氏。至六國時，桑邱子著陰陽書，即其餘裔也。少昊以主西方，一號金天氏，亦曰金窮氏。時有五鳳，隨方之色，集於帝庭，因曰鳳鳥氏。金鳴於山，銀湧於地，或如龜蛇之類，乍似人鬼之形，有水屈曲，亦如龍鳳之狀。有山盤紆，亦如屈龍之勢，故有龍山、龜山、鳳山之目也。亦因以為姓，末代為龍邱氏，出班固《藝文志》；蛇邱氏，出《西王母神異傳》。

　　秦並六國，太白星竊織女侍兒梁玉清、衛承莊，逃入衛城少仙洞，四十六日不出。天帝怒，命五嶽搜捕。太白歸位，衛承在逃焉。梁玉清有子，名休。玉清謫於北斗下常春，其子乃配河伯驂乘行雨，休每至少仙洞，恥其母淫奔之所，輒回馭，故此地常少雨焉」出《獨異志》。

　　天帝捕逃，亦有治家不嚴之過矣。玉清受罰，承莊終得免乎。太白歸位，首禍者獨從寬政，又何也。

　　織女婺女須女星

　　唐御史姓生，罷官，居於蒲之左邑。有子一；甥二，各姓。年皆及壯，而頑駑不學。姚日誨責，而怠游不悛。遂於條山之陽，結茅以居之，冀絕外事，得專藝學。林壑重深，囂塵不到。臨遣，姚戒之曰：「每季一試汝學，有不進，夏楚必及。」及到山中，二甥曾不開卷，但樸斲塗塈為務。姚之子稍長於二甥，獨懼責，攻書甚勤。忽一夕，於夜臨燭憑几，披書之次，覺後裾為物所牽，襟領漸下，亦不之異，徐引而襲焉。俄而復爾，如是數四。遂回視之，見一小豚，籍裘而伏，色甚潔白，光潤如玉。因以壓書界方擊之，豚聲駭而走。連呼二子，秉燭索於堂中。牖戶甚密，周視無隙，莫知所往。

　　明日，有蒼頭騎扣門，搢笏而入。謂三人曰：「夫人問訊，昨夜小兒無知，誤入君衣裙，殊以為慚。然君擊之過傷，今則平矣，君勿為慮。」三人懼，遜詞謝之，相視莫測其故。少頃，向來騎僮復至，兼抱持所傷之兒，並乳褓數人，衣襦皆綺紈，精麗非常。復傳夫人語云：「小兒無恙，故以相示。」通而視之，自眉至鼻端，如丹縷焉。則界方稜所擊之跡也，三子愈恐。使者及乳褓，皆甘言慰之。又云：「少頃夫人自來。」言訖而去。三子悉欲避去，惶惑未決。

　　有蒼頭及紫衣宮監數十，奔波而至。前施屏幃，茵席炳煥，香氣殊異。旋見一油壁車，青牛丹轂，其疾如風。寶馬數百，前後導從，及門下車，則夫人也。三子趨出拜。夫人微笑曰：「小兒傷不至甚，恐為君憂，故來相慰。」夫人年可三十餘。風姿閒整，亦不知何人也。問三子曰：「有室家未？」三子皆以「未」對。曰：「吾有三女，殊姿淑德，可配三君子。」三子拜謝，夫人因留不去。為三子各創一院，指顧之間，畫堂延閤，造次而具。

　　翌日。有輜軿至焉，賓從粲麗，逾於戚里。車服炫晃，流光照地，香滿山谷。三女自車而下，皆年十七八。夫人引三女升堂，又延三子就坐。酒肴豐衍，非世所有。三子殊不自意。夫人指三女曰：「各以配君。」三子避席拜謝。是夕合巹，夫人謂三子曰：「人所重者生也。所欲者貴也，但百日不泄於人，令君長生度世，位極人臣。」三子復拜謝。但以愚昧為憂，夫人曰：「易耳！」乃敕地上主者，令召孔宣父。須臾，孔子具冠劍而至。夫人臨階，宣父拜謁甚恭。夫人端立，微勞問之，謂曰：「吾三婿欲學。君其引之。」宣父乃命三子。指六籍篇目以示之，莫不了然解悟，大義悉通，咸若素習。既而宣父謝去，夫人又命周尚雲，示以玄女符、玉璜秘訣。三子又得之無遺，復坐與言，則皆文武全才，學究天人之際矣。三子相視，自覺風度夷曠，神明開爽。其後，姚使家僮饋糧至，則大駭而走。姚問其故，具對以屋宇幃帳之盛，人物豔麗之多。姚驚曰：「此必山鬼所魅也。」促召三子。三子將行，夫人戒勿洩露。縱加楚撻，亦勿言之。三子至，姚亦訝其神氣誘發，占對閒雅，疑有鬼物憑焉。苦問不言，遂鞭之數十。不勝其痛，具道本末。姚乃幽之別所。姚素館一碩儒，因召而與語。儒者驚曰：「大異大異，君何用責三子乎？向使三子不泄其事，則必貴極人臣。今夕之事，其命也夫。」姚問其故。儒曰：「吾見織女、婺女、須女星皆無光。是三女星下降人間，將福三子。今泄天機，三子免禍幸矣。」

　　其夜，儒者引姚視三星，星無光。姚乃釋三子，遣之歸山。至則三女藐然，如不相識。夫人讓之曰：「子不用吾言，既泄天機，當於此訣。」因以湯飲三子。既飲，則昏頑如舊，一無所知。儒謂姚曰：「三女星猶在人間，亦不遠此地分。」密謂所親言其處。或云，河東張嘉真家，其後將相三代矣。

　　三女星降世是矣。夫人豈三星之母，小兒豈三星之弟耶？夫人是何名號，夫人之偶又是何人？能令宣尼、尚父傴僂奉命，真可怪也？況人間擇配，尚必才望相當。三子福分既淺，又蠢然無學，三星何取而降之？疑小說家有託而云爾。

　　織女（凡二條）

　　牽牛織女二星，隔河相望。至七夕，河影沒，常數日復見。相傳織女者，上帝之孫，勤織日夜不息。天帝哀之，使嫁牛郎。女樂之，遂罷織。帝怒，乃隔絕之，一居河東，一居河西。每年七月七夕，方許一會。會則烏鵲填橋而渡，故鵲毛至七夕盡脫，為成橋也。《列仙傳》云：「桂陽成武丁有仙道，常在人間。忽謂其弟曰：『七月七日織女當渡河，諸仙悉還宮，吾向已被召，不得停，與爾別矣。』弟問曰：『織女何事渡河去？當何還？』答曰：『織女暫詣牽牛，吾復三年當還。』明日失武丁。至今云：『織女嫁牽牛。』」

　　又，太原郭翰，少簡貴，有清標，姿度美秀，善談論，工草隸。早孤，獨處，當盛暑，乘月臥庭中。時時有微風，稍聞香氣漸濃，翰甚怪之，仰視空中，見有人冉冉而下，直至翰前，乃一少女也。明豔絕代，光采溢目。衣玄綃之衣，曳羅霜之帔，戴翠翹鳳凰之冠。躡瓊文九章之履。侍女二人，皆有殊色，感蕩心神。翰整衣巾下牀拜謁，曰：「不意尊靈迥降，願垂德音。」女微笑曰：「吾天上織女也，久無主對。而嘉期阻曠，幽態盈懷，上帝賜命而遊人間。仰慕清風，願託神契。」翰曰：「非敢望也，益深所感。」

　　女為敕侍婢，淨掃室中，張湘霧丹轂之帷。施水晶玉華之簟，轉惠風之扇。宛若清秋，乃攜手升堂，解衣共寢。其襯體紅腦之衣，似小香囊，氣盈一室。有同心親腦之枕，覆一雙縷鴛文之衾。柔肌膩體，深情密態，妍豔無匹。欲曉，翰送出戶。凌雲而去。

　　自後夜夜偕來。情好轉切，翰戲之曰：「牛郎何在？那敢獨行！」對曰：「陰陽變化，關渠何事？且河漢隔絕，不足為慮。」因撫翰心前曰：「世人不明瞻矚耳。」翰又曰：「卿既寄靈辰象，辰象之間，可得聞乎？」對曰：「人間觀見是星，其中自有宮室居處，諸仙皆游觀焉。萬物之精，各有象在天，在地成形。下人之變，必形於上也。」因為翰指列星分位，盡詳紀度。時人不悟者，翰遂洞曉之。

　　後將七夕，忽不復來。經數月，方至。翰問曰：「相見樂乎？」笑而對曰：「天上那比人間，正以感運當爾，非有他故也，君無相忘。」問曰：「卿來何遲？」答曰：「人中五日，彼一夕也。」又為翰致天廚，悉非世物。徐視其衣，並無縫。翰問之，謂曰：「天衣本非針線為也。」

　　經一年，忽於一夜，顏色淒惻，執翰手曰：「帝命有程，便當永訣。」遂嗚咽不自勝。翰驚惋曰：「尚餘幾日？」對曰：「只在今夕耳。」遂悲泣，徹曉不眠。及旦，撫抱為別。以七寶枕一枚留贈，約明年某日，當有書相聞。翰答以玉環一雙，便凌空而去，回顧招手。良久方滅，翰思之成疾，未嘗暫忘。

　　明年至期，果使前日侍女將書函至。翰遂開緘，以青縑為紙，鉛丹為字，言詞清麗，情意重疊。末有詩二首，詩曰：

　　「河漢雖雲闊，三秋尚有期。情人終已矣，良會更何時。」

又曰：

　　「朱閣臨清漢，瓊宮御紫房。佳期空在此，只是斷人腸。」

　　翰以香箋答書，亦酬二詩曰：

　　「人世將天上，由來不可期。誰知一回顧，交作兩相思。」

又曰：

　　「贈枕猶香澤，啼衣尚淚痕。玉顏霄漢裡，空有往來魂。」

自此而絕。是歲，太史奏織女星無光。翰思不已，人間麗色不復措意。復以繼嗣大義須婚，強娶程氏女，殊不稱意。復以無嗣，遂成反目。翰官至侍御史而卒。

　　牛、女，皆星也。女若有情，牛亦不減。安得云「陰陽變化，關渠何事」？又安得云「感運當爾，非有他故」耶？天帝以惰織之故，隔絕牛郎，而他會反縱之耶？此必無之事也。小說載：董永少失母，獨養父，家貧傭力。父死無以葬，乃就主人，貸錢一萬，曰：「後若無錢還君，當以身作奴。」及葬父畢，還於路，忽遇一婦人，求為永妻。永與俱至主家，主人令永妻織絹二百匹，始放歸。乃織一月而完。主驚，遂放夫婦還。行至舊逢處，婦辭永曰：「我天之織女，緣君之孝，上帝令助償債。今期滿，欲返。」遂辭去。然則天上織女非一，不盡皆天孫矣。

　　《耳譚》載：福州孫昌裔，字子慶，為進士承謨子。寓京，在莊太史梅谷公宅，與太史子喬申同授經於黃岡曹孝廉孟彥。昌裔通古文辭，萬曆癸未，七月七日，感牛女之事，因戲為文通於牛女。是夜，忽暴卒。第心坎微熱，莫知其故。越三日，忽蘇。時父師皆聚哭屍傍，注目視曰：「我在此耶？頃為神妃召去，所居金屋瓊樓，綃帷具榻，侍衛皆妖麗姣好，群歌偶舞。日夕留款不絕，欲成伉儷。裔思父不從，辭歸。旁為勸解，而意彌堅。妃始為祖餞，供張絡繹，相接於道。歌姬侑觴，皆有戀別之思。醇醪遞進，未嘗絕口，不知身之作此狀也。」此出自曹孟彥口述，目擊其事，當不謬。意癡情所感，遂有邪祟託名而惑之。若真是神妃，則是夕正七夕，牛郎方在，何暇他及？

　　《續豔異編》載：高郵張同知里中，有王氏女，以夫貧不能娶而死，女亦自縊。張嘉其節，為言於有司，欲表其閭，未之竟也。張有僕名來儀者，年弱冠，使之運小舟。旋風大作，舟幾覆者數日。忽見空中一宮妝女子下，有二僕青衣小帽，號曰「先鋒」，一名張寶，一名王友宣。言曰：「我天仙織女也，愛汝俊少，願為夫婦。」來儀不從，欲執而鞭之，不允，乃去。明日又至，如是再三。張疑擬曰：「來儀得非因里中王氏故感怪耶？」言已，此女即傳言：「我非織女，實王氏女也，感汝家厚意，故來就汝。汝何用固辭？」張乃為文祭女子曰：「汝棄生全節，方得鄉譽。乃復自污，甘人唾罵。汝必不為，或他鬼假託汝名，汝亦不可不訴諸天曹治之，以清汝跡。」祭畢，女不復至。以此推之，則淫鬼謬託，滓穢仙真者不少矣！

　　《耳譚》又載：鳳陽泗州民家，有一怪自稱姓名曰牛天錫。見其家有好女，竊變形為美少年。宵分月皎，窗牖小開，忽被隱入閨房，與其女百計誘狎。誑云：「身是牛郎，卿是織女，共謫人間，合為伉儷。」女輒信之，遂隆情好。明日執子婿禮，事主人甚恭。歲餘，作怪殊常，臧獲有觸忤之者，怒云：「我是汝家東牀嬌客，何得犯我？」輒欲鞭之，於是互相設計，陰召術士誦咒，用劍擊而斃之。應手有聲，縮入地。發土細驗，乃是老牛之膝骨，久埋土中，而出詐為人矣。江陰顧山民親見其事。牛郎有假，則織女亦未必真也。

　　杜蘭香

　　杜蘭香者，自稱南陽人，以建興四年春詣張碩。碩年十七，望見鈿車在門外，婢通言：「阿母所生，遣授配君。」碩前視女，年可十八九，說事邈然久遠。有婢子二人，大者萱支，小者松支。鈿車青牛上，飲食皆備。作詩曰：

　　「阿母處靈嶽，時游雲霄際。眾女侍羽儀，不出墉宮外。飈輪送我來，豈復恥塵穢。從我與福俱，嫌我與禍會。」

　　至其年八月，且來復作詩曰：

　　「逍遙雲霧間，呼吸發九嶷。流沙不稽路，弱水何不之。」

　　出薯蕷子三枚，大如雞子，云：「食此，令君不畏風波，辟寒溫。」碩食二，欲留一，不肯，令碩盡食。言：「本為君作妻，情無曠遠，以年命未合，小乖，大歲東方卯，當還求君。」見《杜蘭香別傳》。

　　《廣記》云：有漁父於湘江洞庭之岸，聞兒啼聲。四顧無人，惟三歲女子在岸側。漁父憐而舉之。十餘歲，靈顏姝瑩，忽有青童自空來，攜女而去。臨昇天，謂其父曰：「我杜蘭香也，有過，謫於人間，玄期有限，今去矣。」自後，時亦還家。其後於洞庭包山降張碩家，蓋脩道者也。蘭香降之三年，授以舉形飛化之道，碩亦仙去。初降時，留玉簡、玉唾盂、火浣布以為登真之信。

　　《征途記》曰：張碩與杜蘭香相別，後於巴縣見一青衣云：「蘭香在白帝君所，若聞白帝野寺鐘聲隨風而來，則蘭香亦隨風而至。」際夜，果鐘聲，蘭香亦至焉。

　　《麗情集》云：賈知微遇曾城夫人杜蘭香，以秋雲羅帕裹丹五十粒與生，曰：「此羅是織女採玉繭織成。」後大雷雨，失帕所在。

　　玉卮娘子

　　唐玄宗時，有崔書生，於東州邏谷口居。好植名花，暮春之中，英蕊芬鬱，遠聞百步。書生每初晨，必盥漱看之。忽有一女自西乘馬而來，青衣老少數人隨後。女有殊色，所乘馬極駿。未及細視，則已過矣。

　　明日又過，崔生乃於花下鋪茵，致酒往迎馬首，拜曰：「某性好花木，此園無非手植。今正值香茂，頗堪流盼。女郎頻日而過，計僕馭當疲。敢具脯醪，以俟憩息。」女不顧而過，其後青衣曰：「但具酒饌，何憂不至？」女顧叱之曰：「何敢輕與人言。」崔生明日先到別墅，又迎馬拜請。良久，一老青衣謂女曰：「馬大疲，暫歇無爽。」因自控馬，至當寢下。老青衣謂崔生曰：「君既求婚，予為媒妁，可乎？」崔生大悅，再拜跪請。青衣曰：「後十五六日，大是吉辰。君於此時，但具婚禮，並備酒肴。今小娘子阿姊在邏谷中，有小疾，故日往看省。向某去後，便當咨啟。期到，皆至此矣。」於是俱行，崔生即依言營備。

　　至期，女及姊皆到。其姊亦儀質極麗，送女歸崔生。崔母在故居，殊不知也。崔生以不告而娶，但啟以婢媵。後崔生覺母慈顏衰悴，因伏問几下。母曰：「有汝一子，冀得求全。今汝所納新婦，妖媚無雙。吾於土塑圖書之中，未曾見此，必狐魅之輩，傷害於汝，故致吾憂。」崔生入室，見女淚涕交下。曰：「本侍箕帚，望以終天。不知尊夫人待以狐魅輩，明辰即別。」崔生亦揮涕不能言。

　　明日，女車騎復至，崔生亦乘馬送之。入邏谷中十里，山間有一川。川中有異花珍果，不可言紀。館宇屋室，侈於王者。青衣百許迎拜曰：「無行崔郎，何必將來。」於是捧入，留崔生於門外。未幾，一青衣女傳姊言曰：「崔郎宜便絕，不合相見。然小妹曾奉周旋，亦當奉屈。」俄而召崔生入，責誚再三，辭辯清婉。崔生但拜伏受譴而已。後遂坐於中寢，對食食訖，命酒作樂。樂闋，其姊謂女曰：「須令崔郎卻回。」女出袖中白玉盒子遺生。於是，各嗚咽而別。至還谷口，回望千巖萬壑，無有徑路。因慟哭歸家，常持玉盒子鬱鬱不樂。

　　忽有胡僧扣門求食，曰：「君有至寶，乞相示也。」崔生曰：「某貧士，何有是？」僧請曰：「君豈不有異人奉贈乎？貧道望氣知之。」崔生試出玉盒示僧，僧請以百萬市之。崔生問僧曰：「女郎誰耶？」曰：「君所納妻，西王母第三女，玉卮娘子也。姊亦負美名於仙都，惜君納之不久，若住得一年。君舉家不死矣。」

　　巫山神女

　　楚襄王與宋玉游於雲夢，望高唐之觀。其上獨有雲氣，崪兮直上，忽兮改容。須臾之間，變化無窮。王問玉曰：「此何氣也？」玉曰：「所謂朝雲者也。昔先王游高唐，晝寢，夢一婦人，自稱是巫山之女。王因幸之。去而辭曰：『妾在巫山之陽，高丘之岨，旦為朝雲，暮為行雨。朝朝暮暮，陽臺之下。』」旦朝視之，果如其言。故為立廟，號曰『朝雲』。

　　按《巫山志》云：「琵琶峰下女子，皆善笛。嫁時，群女子治具，吹笛唱《竹枝詞》送之。」今人所云巫峽，即琵琶峽也。上有陽雲臺，高一百二十丈，南枕長江。宋玉賦云：「游陽雲之臺，望高唐之觀。」本以寓諷，後世不察，以兒女事褻之。今廟中石刻，引《墉城記》：「瑤姬，西王母第二十三女，稱雲華夫人，助禹驅神鬼，斬石疏波有功，今封妙用真人。」廟額曰《凝真觀》。真人，即世所謂巫山神女也。祠正對巫山，峰巒上入霄漢，山腳直插江中。《祝史》云：「每八月十五夜，月明時，有絲竹之音往來峰頂上，猿皆群鳴，達旦方漸止。」《集仙錄》亦云：「雲華夫人，名瑤姬，王母第二十三女，西華少陰之氣也。嘗東海游還，過江上，有巫山焉。峰巖挺拔，林壑幽麗，巨石如壇，留連久之。時大禹理水，駐山下，大風卒至，崖振谷隕，不可制。因與夫人相值，拜而求助。即敕侍女授禹策召鬼神之書。因命其神狂章、虞余、黃魔、大翳、庚辰、童律等，助禹斲石疏波，決塞道阨，以循其流。禹拜而謝焉。禹嘗詣之崇巘之巔，顧盼之際，化而為石。其後，楚大夫宋玉以其事言於襄王，王作陽臺之宮以祀之。隔岸有神女之石，即所化也。神女壇側有竹，垂垂若篲，有槁葉飛物著壇上者，竹則因風掃之，終瑩潔不為所污。」李白感興詩云：「瑤姬天帝女，精采化朝雲。宛轉入宵夢，無心向楚君。」《襄陽耆舊傳》云：「楚襄王游雲夢，夢一婦人，名曰瑤姬，曰：『我夏帝之季女也，封於巫山之陽臺。』精魄為芝，媚而服焉，則與夢期。又一說，赤帝女姚姬，未行而卒，葬於巫山之陽，號曰『巫山之女』。」相傳不一，未知何據。

　　《雲溪友議》云：太尉李德裕鎮渚宮，嘗謂賓侶曰：「余偶欲賦巫山神女一詩，下句『自從一夢高唐後，可是無人勝楚王。』晝夢宵征，巫山似欲降者，何也？」段記室成式曰：「屈平流放湘沅，椒蘭久而不芳，卒葬江魚之腹，為曠代之悲。宋玉招平之魂，明君之失，恐禍及身，遂假高唐之夢，以感襄王。非真夢也。我公作神女之詩，思神女之會，惟慮成夢，亦恐非真。」李公大慚。

　　《八朝窮怪錄》云：「蕭總，字彥先。自建業歸江陵，值宋廢帝元徽中，四方多亂。因游明月峽，愛其風景，遂盤桓累歲。常於峽下枕石漱流，時春向晚，忽聞林下有人呼『蕭卿』者數聲。驚顧，去坐石四十餘步，有一女把花招總。總常知此有神女，異而從之。恍然行十餘里，乃見溪上有宮闕臺殿甚嚴，侍女二十人，並神仙之質。其寢臥服玩之物，俱非世有。綢繆至曉，忽聞山鳥晨叫，巖泉韻清。出戶臨軒，將窺舊路。見煙雲正重，殘月在西。神女執總手謂曰：『妾實此山之神，上帝三百年一易，不似人間之官，來歲方終。一易之後，遂生他處。今與郎契合，亦有因也。』因脫一玉指環贈總，謂曰：『此妾嘗服玩，未曾離手，願郎穿指，慎勿忘心。』總曰：『幸見顧錄，感恨徒深。執此懷中，終身是寶。』天漸明，總乃拜辭，掩涕而別。攜手出戶，已見路逕分明。總下數步，回顧宿處，宛見巫山神女之祠也。他日持玉環至建業，因話於張景山。景山驚曰：『吾嘗游巫峽，見神女乞后玉環。覺後乃告帝，帝遣使賜神女。吾親見在神女指上，今卿得之。是矣！』總，齊太祖建元末方徵召，未行。帝崩，世祖即位，累為中書舍人。初，總為制書御史，江陵舟中，偶思神女事，悄然不樂，乃賦詩曰：『昔年巖下容，宛似成今古。徒思明月人，願濕巫山雨。』」據此，則巫山神女祠又無定神矣！殆不可曉。

　　又《三峽記》云：「明月峽中，有二溪東西流。宋順帝昇平二年，溪人微生亮，釣得一白魚，長三尺，投置船中，以草覆之。及歸，取烹，見一美女在草下，潔白端麗，自言：『高唐之女，偶化魚游，為君所得。』亮問曰：『既為人，能為妻否？』女曰：『冥契使然，何為不得？』遂為亮妻。後三年，忽曰：『數已足矣，請歸高唐。』亮曰：『何時復來。』答曰：『情不可忘者，有思後至。』其後一歲三四往來，不知所終。」不知高唐之女，又是何人也？

　　雲英

　　唐長慶中，有裴航秀才。因不第，游鄂渚，謁故舊崔相國，贈錢二十萬，因傭巨舟載於襄漢。同載有樊夫人，乃國色也。言詞問接，帷帳昵洽。航雖親切，無計會面。因賂侍妾裊煙，求達詩一章，曰：

　　「同為胡越猶懷想，況遇天仙隔錦屏。倘若玉京朝會去，願隨鸞鶴入青雲。」

　　詩往，久而無答。航數詰裊煙，煙曰：「娘子見詩，若不聞。如何？」航無計，因在道，求名醞珍果獻之。夫人乃使裊煙召航相識。及褰帷，而玉瑩光寒，花明麗景，雲低鬟鬢，月淡脩眉，舉止煙霞外人，不與塵俗為偶。航再拜揖，眙良久。夫人曰：「妾夫在漢南，將欲棄官，幽棲巖谷，召某一訣耳。喜與郎君同舟共濟，無以諧謔為意。」航曰：「不敢。」飲訖而歸。夫人後使裊煙持詩一章曰：

　　「一飲瓊漿百感生，玄霜搗盡見雲英。藍橋便是神仙窟，何必崎嶇上玉清？」

　　航覽之，不能達詩之旨。後更不復見，但使裊煙達寒暄而已。遂抵襄漢，與使婢挈妝奩，不告辭而去。航遍訪之，竟無蹤響。遂飾裝歸輦下，經藍橋驛側近，因渴甚，遂下道求漿而飲。見茅屋三四間，低而復隘，有老嫗緝麻苧。航揖之求漿，嫗咄曰：「雲英，擎一甌漿來。」航訝之，憶樊詩有「雲英」之句，深不自會。俄於葦箔下出雙玉手捧瓷，航接飲之，真玉液也，但覺異香氤鬱，透於戶外。因還甌，遽揭箔，睹一女子，露裛瓊英，春融雪彩，臉欺膩玉，鬢若濃雲，掩面蔽身，雖紅蘭之隱幽谷，不足比其芳麗也。航驚怛，植足而不能去。因白嫗曰：「某僕馬甚饑，願憩於此，當厚答謝。」嫗曰：「任郎君自便。」遂飯僕秣馬。良久，謂嫗曰：「向睹小娘子豔麗驚人，所以躊躕不捨，願納厚禮娶之，可乎？」嫗曰：「我今老病，只此女孫。昨有神仙，遺靈丹一刀圭，但須玉杵臼搗之百日，方可就吞。當得後天而老君約取此女者，得玉杵臼，吾當與之。其餘金帛，吾無用處。」航拜謝曰：「願以百日為期，必攜杵臼至。更無他許人。」嫗曰：「然。」航恨恨而去。及至京國，殊不以舉事為意，但於坊曲喧衢，高聲訪玉杵臼，曾無影響。或遇朋友，若不相識。眾言為狂人。數月，忽遇一貨玉老翁曰：「近得虢州藥鋪卞老書云：『有玉杵臼貨之。』郎君懇求如此，吾當為書導達。」航愧荷珍重，果獲杵臼。卞老曰：「非二百緡不可得。」航乃瀉囊，兼貨僕馬，方及其值。遂步驟獨挈而抵藍橋。昔日嫗大笑曰：「有如是信士乎？吾豈愛惜女子而不酬其勞哉？」女亦微笑曰：「雖然，更為吾搗藥百日，方議姻好。」嫗於襟帶間解藥，航即搗之，晝為夜息。夜則媼收藥臼於內室。航又聞搗藥聲，因窺之，有玉兔持杵臼，而雪光輝室，可鑒毫芒。於是，航之意愈堅。如此日足，嫗持而吞之，曰：「吾當入洞而告姻戚，為裴郎具幃帳。」遂挈女入山，謂航曰：「但少留此。」逡巡，車馬僕隸迎航而往，則見一大第連雲，珠扉晃日。內有帳幄屏帷，珠翠珍玩，莫不臻至，如貴戚家焉。仙童侍女引航入帳就禮訖，航拜嫗悲泣感荷。嫗曰：「裴郎自是清冷裴真人子孫，業當出世，不足深愧老嫗也。」及引見諸賓，多神仙中人，後有仙女，鬟髻霓衣，云是妻姊。航拜訖，女曰：「裴郎不相識耶？」航曰：「昔非姻好，不省拜侍。」女曰：「不憶鄂渚同舟而抵襄漢乎？」航驚歎，懇悃陳謝。後問左右，曰：「是小娘子之姊，雲翹夫人，劉綱仙君之妻也。已是高真，為玉皇之女吏。」嫗遂遣航，將妻入玉峰洞中，餌以絳雪瓊英之丹，體性清虛，毛髮紺綠，神化自在，超為上仙。至太和中，友人盧顥遇之於藍橋驛之西，因說得道之事。遂贈藍田美玉十斤，紫府雲丹一粒，敘話永日，使達書於親愛。盧顥稽顙曰：「兄既得道，乞一言教授。」航曰：「老子曰：『虛其心，實其腹。』今之人，心愈實，何由得道？」盧子懵然。復語之曰：「心多妄想，腹漏精液，即虛實可知矣！凡人自有不死之術，但子未便可教，異日言之。」盧子知不可請，但終宴而去。後世人莫有遇者。出《傳奇》。

　　青童君

　　天水趙旭，少孤介好學。有姿貌，善清言，習黃老之道。家於廣陵，嘗獨葺幽居，惟二女奴侍側。嘗夢一女子，衣青衣，挑笑牖間。覺而異之，因祝曰：「是何靈異？願覿仙姿。」夜半，忽聞窗外切切笑聲，旭知其神，復祝之。乃言曰：「吾上界仙女也，聞君累德清素，幸同寤寐，願託清風。」旭驚喜，整衣而起，回燈拂席以延之。忽清香滿室，一女年可十四五，容範曠代。衣六銖霧綃之衣，躡五色連文之履，開簾而入。旭再拜，女笑曰：「吾天上青童，久居清禁，幽懷阻曠，位居末品，時有世念。帝罰我人間，隨我感配。以君氣質虛爽，願諧神韻。」旭曰：「蜉蝣之質，假息刻漏。不意高真，俯垂濟度，豈敢妄興俗懷。」女乃笑曰：「君宿世有道骨，名在金格。當相與吹洞簫於紅樓之上，撫雲璈於碧落之中。」乃延坐，令施寢具。旭貧無可施。女笑曰：「無煩仙郎。」須臾，霧暗，食頃方收。其室中施設珍奇，非所知也。遂攜手於內。

　　夜深，忽聞外一女呼：「青夫人。」旭駭，問之，答曰：「同宮女子相尋，爾勿應。」乃扣柱歌曰：「月露飄颻星漢斜，獨行窈窕浮雲車。仙郎獨邀青童君，結情羅帳連心花。」歌甚長，旭唯記兩韻。謂青童君曰：「可延入否？」答曰：「此女多言，慮泄吾事於上界耳！」旭曰：「設琴瑟者，由人調之，何患乎？」乃起迎之。見一神女在空中，去地丈餘許。侍女六七人，建九明蟠龍之蓋，戴金精舞鳳之冠。長裙曳風，璀璨心目。旭再拜邀之，乃下曰：「吾嫦娥女也。聞君與青君集會，故捕逃耳。」便入室。青君笑曰：「卿何以知吾處也。」答曰：「佳期不相告，誰過耶？」相與笑樂，旭喜悅不知所裁。

　　雞鳴命車，約以後期。答曰：「慎勿言之世人，吾不相棄也。」及出戶，有五雲車二乘，浮於空中。遂各登車訣別，靈鳳颯然凌虛而上，極目乃滅。旭不自意如此，但灑掃焚名香，絕人事以待之。隔數夕復來，來時皆先有清風肅然，異香從之。其所從仙女益多，歡娛日洽。為旭致行廚珍膳，皆不可識，其美殊常。每一食，經旬不饑，但覺體氣充爽。旭因求長生久視之道，密受隱訣，其大抵如《抱朴子內篇》。

　　為旭致天樂，有仙妓飛奏簷楹而不下，謂旭曰：「君未列仙品，不合正御，故不下也。」其樂唯笙簫琴瑟，略同人間，其餘並不能識。聲韻清鏘，奏訖而雲霧霏然，已不見矣。又為旭致珍寶奇麗之物。乃曰：「此物不合令世人見，君若泄之，吾不得來也。」旭言誓重疊。

　　後歲餘，旭奴盜琉璃珠鬻於市。胡人酬價，逼之而相擊。官勘之，奴悉陳狀，旭都未知。其夜女至，愴然無容曰：「奴泄吾事，當逝矣！」旭方知失奴，而悲不自勝。女曰：「甚知君心，然事亦不合長與君往來，運數然耳！自此訣別，努力脩持，當速相見也。」其大要，以「心死可以身生，保精可以致神」。遂留《仙樞龍席隱訣》五篇，內多隱語。亦指驗於旭，旭洞曉之。

　　將旦而去，旭悲咽執手。女曰：「悲自何來？」旭曰：「在心所牽耳。」女曰：「身為心牽，鬼道至矣。」言訖，竦身而上，忽不見，室中簾帷器具悉無矣！旭恍然自失。其後寤寐彷彿，猶尚往來。旭，大歷初猶在。出淮泗《幽通記》。

　　「心死可以身生」，自是至理。然所云「幽懷阻曠，時有世念」，則青夫人之心亦未死也。有世念而下降人間，獨非身為心牽乎？而青夫人且將墮落矣！

　　天上玉女

　　魏濟北郡從事掾弦超，字義起。以嘉平中，夕獨宿，夢中神女來從之。自稱：「天上玉女，東郡人，姓成公，字智瓊，早失父母。上帝哀其孤苦，今得下嫁。」超覺而欽想。如此三四夕。

　　一旦顯來，駕輜軿車，從八婢，服羅綺之衣，狀若飛仙。自言年七十，視之如十五六。車上有異肴醴酒，與超共飲食。謂超曰：「宿運宜為夫婦，不能有益，亦不能為損。然常可得駕輕車肥馬，飲食常可得遠味異膳，繒素可得充用不乏。然我神人，不能為君生子，亦無妒忌，不害君婚姻之義。」遂為夫婦。

　　經七八年，父母為超取婦之後，分日而燕，分夕而寢，夜來晨去，倏忽若飛，唯超見之，他人不見也。每超當有行求，智瓊已嚴駕於門，百里不移兩時，千里不過半日。超後為濟北王門下掾，文欽作亂，魏明帝東征。諸王見移於鄴宮。官屬亦從監國西徙。鄴下狹窄，四吏共一小屋。超獨臥，智瓊常得往來。同室之人，頗疑非常。智瓊只能隱形，不能藏聲，且芬香達於屋宇。遂為伴吏所疑。後超嘗使至京師，空手入市。智瓊給其五匣弱緋，五端絪紵，采色光澤，非鄴市所有。同行吏詰問，超性疏拙，遂具言之。吏以白監國，委曲問之，亦恐天下有此妖幻，不咎責也。後夕歸，玉女已求去，曰：「我神仙也，不願人知。今本末已露，不復與君通接。積年恩義，一旦分別，豈不愴恨！」呼侍御發簏，取織成裙衫兩擋遺超。把臂告辭，肅然升車，去若飛流。超憂感積日。

　　後五年，超奉郡使至洛。到濟北魚山下，陌上西行，遙望曲道頭，有一馬車，似智瓊驅馳，前至視之果是。遂披帷相見，悲喜交至。授綏同乘至洛，克復舊好。至太康中猶在，但不日月往來。三月三日，五月五日，七月七日，九月九日，月旦十五，每來，輒經宿而去。張茂先為之賦《神女》。

　　妙音

　　漢時，泰山黃原平旦開門，忽見一青犬在門外伏，守備如家養。原紲犬，隨鄰里獵。日垂夕，見一鹿，便放犬。犬行甚遲，原絕力逐，終不及。行數里，至一穴，八百餘步，忽有平衢。槐柳列植，垣牆回匝。原隨犬入門，列房可有數十間，皆女子。姿容妍媚，衣裳鮮麗。或撫琴瑟，或執博棋。至北閣，有三間屋，二人侍值，若有所伺。見原相視而笑云：「此青犬所引至，妙音婿也。」一人留，一人入閣。須臾有四婢出，稱「太真夫人白黃郎：有一女，年已弱笄，冥數應為君婦。」既暮，引原入內。妙音容色婉妙，侍婢亦美。交禮既畢，宴寢如常。經數日，原欲暫還報家。妙音曰：「人神道異，本非久勢。至明日，解佩分袂，臨階涕泣，後會無期，深加愛敬。若能相思，三月旦可脩齋戒。」四婢送出門，半日至家，情念恍惚。每至期，常見空中軿車，彷彿若飛。

　　玄天女

　　燕昭王即位二年，廣延國來獻善舞者二人，一名旋娟，一名提謨。並玉質凝膚，體輕氣馥，綽約窈窕，絕古無倫。或行無跡影，或積年不饑。昭王處以單綃華幄，飲以瓀珉之膏，飴以丹泉之粟。王登崇霞之臺，乃召二人，徘徊翔舞，殆不自支。王以纓縷拂之，二人皆舞。容冶妖麗，靡於翔鸞，而歌聲輕颺。乃使女伶代唱其曲。清響流韻，雖飄梁動塵，未足嘉焉。其舞一名「縈塵」，言其體輕與塵相亂。次曰「集羽」，言其婉轉若羽毛之從風。末曲曰「旋懷」，言其支體纏曼，若入懷袖也。乃設麟文之席，散荃蕪之香。香出波弋國，浸地則土石皆香。著朽木腐草，莫不鬱茂。以熏枯骨，則肌肉皆生。以屑噴地，厚四五寸。使二女舞其上，彌日無跡，體輕故也。時有白鸞孤翔，銜千莖穟於空中。自生花實，落地則生根葉。一歲百獲，一莖滿車。故曰「盈車嘉穟」。麟文者，錯雜寶以飾席也。皆為雲霞麟鳳之狀。王好神仙之術，玄天之女，託形作此二人。昭王之末，莫知所在。或云游於江漢，或伊洛之濱。出王子年《拾遺記》。

　　谷神女

　　唐元和初，萬年縣有馬士良者，犯事。京尹王爽欲殺之，乃亡命入南山。至巖谷，湫岸，潛於大柳樹下。才曉，見五色雲下一仙女於水濱，有金槌玉版。連扣數下，青蓮湧出。每葉施開，仙女取擘三四枚食之，乃乘雲去。士良見金槌玉版尚在，躍下扣之。少頃，復出十數枚，士良盡食之。頓覺身輕，即能飛舉。遂捫蘿尋向者五色雲所。俄見大殿崇宮，食蓮女子與群仙處於中。睹之，大驚。趨下，以竹杖連擊，墜於洪崖澗邊。澗水清潔，因憊熟睡。及覺，見雙鬟小女，磨刀謂曰：「君盜靈藥，奉命來取君命。」士良大懼，俯伏求救。答曰：「此應難免，唯有神液可以救君，君當以我為妻。」遂去。逡巡持一小碧甌，內有飯，白色，士良盡食，復寢。須臾起，雙鬟曰：「藥已成矣！」以示之：七顆，光瑩如空，青色，士良喜歎。看其腹有似紅線處，乃刀痕也。女以藥摩之，隨手不見。戒曰：「但自脩學，慎勿語人，倘漏泄，腹瘡必烈。」遂同往於湫側。又曰：「我谷神之女也，守護上仙靈藥，故得救君耳。」至會昌初，往往人見於巖谷。湫捕魚，不獲，投一帖子，必隨斤兩數而得。出《逸史》。

　　食蓮必有夙緣，不應犯天誅。既犯天誅，又不應雙鬟可以私救。且群仙豈乏役使，必遣小女，豈無利刃，乃始磨刀？語俱似兒戲。意者，士良脫罪後，造此以欺人。如近世王文成遇海神之說耳！

　　書仙

　　曹文姬，本長安娼女也。生四五歲，好文學。每展卷，能通大義，人疑其夙習也。及笄，姿豔絕倫，尤工翰墨，自箋素外，至於羅綺窗戶可書之處，必書之。日數千字，人號為「書仙」，筆法為關中第一。家人教以絲竹宮商，則曰：「此賤事，吾豈樂為之哉。惟墨池筆塚，使吾老於此間足矣。」由是籍籍聲名。豪富之士，願輸金納交者，不可勝計。女曰：「非吾偶也。欲偶者，請先投詩，當自裁擇。」自是長篇短句，豔詞麗語，日馳數百，女悉無意。有岷江任生，客於長安，投一絕曰：

　　「玉皇殿上掌書仙，一點塵心謫九天。莫怪濃香熏膩骨，霞衣曾惹御爐煙。」

　　女得詩，喜曰：「此真吾夫矣。不然，何以知吾出處耶？」家人不能阻，遂以為偶。自此秦朝秋夕，夫婦相攜，微吟小酌，以盡一時之景。如是五年。因三月晦日，送春對飲。女題詩曰：

　　「仙家無夏亦無秋，紅日清風滿翠樓。況有碧霄歸路穩，可能同駕五雲遊。」

　　吟畢，嗚咽泣下。曰：「吾本上天司書仙人，以情愛謫居塵寰二紀。」謂任曰：「吾將歸，子可偕行乎？天上之樂，勝於人間。幸無疑焉！」俄聞仙樂飄空，異香滿室。家人驚異，共窺見朱衣吏，持玉版朱書篆文，且曰：「李長吉新撰《玉樓記》就，上帝召汝寫碑，可速駕無緩。」家人曰：「李長吉唐之詩人，迄今僅三百年，焉有此妖也？」女笑曰：「非爾等所知。人世三百年，仙家猶頃刻耳。」女與生易衣拜命，舉步騰空。雲霞閃爍，鸞鶴繚繞。於是觀者萬計，以其所居地為《書仙裡》。

　　白螺天女

　　常州義興縣，有鰥夫吳堪。少孤，無兄弟。為縣吏，性恭順。其家臨荊溪，常於門前以物遮護溪水，不敢穢污。暇則臨水看玩。積數年，忽於水濱得一白螺，遂拾歸，以水養。自縣歸，見家中飲食已備，乃食之。如是十餘日，堪謂鄰母哀其寡獨，故為執爨。乃卑謝鄰母。母曰：「君近得佳麗脩事，何謝老身。」堪曰：「無。」因問其故，母曰：「子每入縣後，便見一女子，可十七八，容顏端麗，衣服輕豔，具饌訖，即卻入房。」堪意疑白螺所為，乃密言於母曰：「堪明日當稱入縣，請於母家自隙窺之，可乎？」母曰：「可。」明旦詐出，乃見女自堪房出，入廚理爨。堪自門入，其女遂歸房不得。堪拜之，女曰：「天知君家敬護泉源，力勤小職，哀君鰥獨，敕余奉媲。」堪敬謝，遂留為婦，閭裡傳駭。時縣宰豪士，聞堪美妻，因欲圖之。堪為吏恭謹，不犯笞責。宰謂堪曰：「爾熟於吏能久矣，今要蝦蟆毛及鬼臂二物，晚衙須納，不然罪責非輕。」堪唯而走出，度人間無此，求不可得。顏色慘沮，歸述於妻。妻笑曰：「君憂餘物，不敢聞命，二物妾能致矣。」堪聞言，憂稍解。妻辭出取之，少頃而到，堪得以納。令視二物，微笑曰：「且出。」然終欲害之。後一日，又召堪曰：「我要蝸牛一枚，爾宜速覓。」堪奔歸，又以告妻。妻曰：「吾家有之，取不難也。」乃為取之。良久，牽一獸至，大如犬，狀亦類之。曰：「此蝸牛也。」堪曰：「何能？」妻曰：「能食火。」堪將此獸上宰。宰見之，疑曰：「吾索蝸牛，此乃犬也。」又曰：「有何所能？」曰：「食火，能糞火。」宰遂索炭燒之，遣食。食訖，糞於地，皆火。宰怒曰：「用此物奚為？」令除火掃糞，方欲害堪。吏以帚及糞，應手洞然，火飈暴起，焚爇牆宇，煙燄四合，彌亙城門。宰身及一家皆為灰燼。乃失吳堪及妻。其縣遂遷於西數步，今之城是也。

　　《錄異紀》云：「人世用水，日不過三五升，過此必減福折算。」則知敬護泉源，上帝所福。

　　園客妻

　　園客者，濟陰人也，姿貌好而性良，邑人多以女妻之，客終不取。常種五色香草，積數十年，食其實。一旦，有五色蛾止其香樹末，客收而薦之，以布生桑蠶焉。至蠶時，有好女夜至，自稱客妻。道蠶狀，客與俱收蠶，得百二十頭。繭皆如甕大，繅一繭，六十日始盡。訖則俱去，莫知所在。故濟陰人世祠桑蠶，設祠室焉。出《列仙傳》。

　　

　　以下雜仙女


　　洞簫美人

　　徐鏊，字朝楫，長洲人，家東城下。為人美丰儀，好脩飾，而尤善音律，雖居廛陌，雅有士人風度。弘治辛酉，年十九矣。其舅氏張鎮者，富人也。延鏊主解庫，以堂東小廂為之臥室。

　　是歲七夕，月明如晝，鏊吹簫以自娛。入二鼓，擁金榻上，嗚嗚未休。忽聞異香酷烈，雙扉自開。有巨犬突入，項綴金鈴，繞室一周而去。鏊方訝之，聞庭中人語切切。有女郎攜梅花燈，循階而上，分兩行，凡十六輩。最後一美人，年可十八九。瑤冠鳳履，文犀帶，著方錦紗袍，袖廣幾二尺，若世所畫宮妝之狀，而玉色瑩然，與月光交映，真天人也。諸侍女服飾略同，而形制差小，其貌亦非尋常所見。入門，各出籠中紅燭，插銀臺上。一室朗然，四壁頓覺宏敞。鏊股栗，罔知所措。美人徐步就榻坐，引手入衾，撫鏊體殆遍。良久趨出，不交一言。諸侍女導從而去，香燭一時俱滅。鏊驚怪，志意惶惑者累日。

　　越三夕，月色愈明。鏊將寢，又覺香氣異常，心念昨者佳麗，得無又至乎；逡巡間，侍女復擁美人來室中。羅設酒肴，若几席拖架之屬，不見有攜之者，而無不畢具。美人南鄉坐，顧盼左右，光采燁如。使侍女喚鏊，鏊整衣冠起揖之。美人顧使坐其右。侍女喚鏊捧玉杯進酒，酒味醇烈特異。而肴核精腆，水陸珍錯，不可名狀。美人謂鏊曰：「卿勿疑訝，身非相禍者。與卿宿緣，應得諧合，雖不能大有補益，然能令卿資用無乏。世間之物，唯卿所欲，即不難致，但憂卿福薄耳。」復親酌，勸鏊稍前促坐。辭致溫婉，笑語款洽。鏊唯唯，不能出一言，飲食而已。夫人曰：「昨聽得簫聲，知卿興致非淺。身亦薄曉絲竹，願一聞之。」顧侍女取簫，授鏊吹罷。美人繼奏一曲，音調清越，不能按也。且笑曰：「秦家兒女才吹得世間下俚調，如何解引得鳳凰來？令渠蕭生在，應不羞為徐郎作奴。」逡巡去。越明夕，又至。飲酒間，侍女請曰：「夜向深矣！」因拂榻促眠，美人低面微笑。良久，乃相攜登榻。幃帳茵席，窮極瑰麗，非復鏊向時之比也。鏊心念：吾試詐跌入地，觀其何為？念方起，榻下已遍鋪錦褥，殆無隙地。美人解衣，獨著紅綃裹肚一事，相與就枕，交會。已而流丹浹籍，宛轉恇怯難勝。鏊於斯時，情志飛蕩，顛倒若狂矣！然竟莫能一言。天且明，美人先起，揭帳。侍女十餘，奉匜沃盥。良久，妝訖言別。謂鏊曰：「時運相從，良非容易。此後歡好無間，卿舉一念，身即卻來。但憂卿意不堅，或輕向人道，不為卿福耳！」遂去。鏊恍然自失，徘徊凝睇者久之。晝出，人覺其衣香氣酷烈，多怪之者。自是每一舉念，則香氣發，美人輒來，來則攜酒為歡。頻向鏊說天上事，及諸仙人變化，言甚奇妙，非世所聞。鏊心欲質其居止所向，而相見輒訥於辭，乃書小札問之。終不答，曰：「卿得好婦自足，何煩窮問？」間自言：「吾從九江來，聞蘇杭名郡多勝景，故爾暫游，此世中處處是吾家。」其美人雖柔和自喜，而御下極嚴。諸侍女在左右，惴惴跪拜惟謹。使事鏊必如事己。一人以湯進，微偃蹇，輒摘其耳，使跪謝乃已。

　　鏊時有所須，應心而至。一日出行，見道旁柑子，意甚欲之。及夕，美人袖出數十顆遺焉。市物有不得者，必為委曲方便致之。鏊有佳布數匹，或剪六尺藏焉。鏊方動覺，美人來語其處，令收之。解庫中失金首飾，美人指令於黃牛坊錢肆中尋之。曰：「盜者已易錢若干去矣。」詰朝往訪焉，物宛然在，逕取以歸，主人者徒睜目視而已。鏊嘗與人有爭，稍不勝，其人或無故僵臥，或以他事，橫被折辱。美人輒告曰：「奴輩無禮，已為郎報之矣。」

　　如此往還數月，外間或微聞之。有愛鏊者，疑其妖，勸使勿近。美人已知之，見鏊曰：「癡奴妄言，世寧有妖如我者乎？」鏊嘗以事出，美人輒至邸中，會合如常。其眠處，人雖甚多，了不覺也。數戒鏊勿泄，而鏊不能忍，時復漏言，傳聞浸廣，或潛相窺伺。美人始慍。會鏊母聞其事，使召鏊歸，謀為娶妻以絕之，鏊不能違。美人一夕見曰：「郎有外心，吾不敢復相從矣！」遂絕不復來。鏊雖念之，終莫能致也。

　　至十一月望後，鏊夜夢四卒來呼，過所居蕭家巷，立土地祠外。一卒入呼土神，神出，方巾白袍老神也。同行曰：「夫人召。」鏊隨之，出胥門，躡水而度，到大第院。牆裡外喬木數百，蔽翳天日。歷三重門，門盡朱漆獸環，金浮漚釘，有人守之。至堂下，堂可高八九仞，陛數十級，下有鶴，屈頭縮一足立臥焉。彩繡朱碧，上下煥映。小青衣遙見鏊，奔入報云：「薄情郎至矣。」堂內女兒捧香者，調鸚鵡者，弄琵琶者，歌者，舞者，不知幾輩，更迭從窗隙看鏊。亦有舊識，相呼者，笑者，微誶罵者。俄聞珮聲泠然，香煙如雲。堂內逆相報云：「夫人來！」老人牽鏊使跪。窺簾中，有大地金爐，燃獸炭。美人擁爐坐，自提箸挾火。時或長歎云：「我曾道渠無福，果不錯。」少時聞呼捲簾，美人見鏊，數之曰：「卿大負心者。昔語卿云何，而輒背之？今日相見，愧否？」因歔欷泣下，曰：「與卿本期終始，何圖乃爾？」諸姬左右侍者或進曰：「夫人無自苦，個兒郎無義，便當殺卻，何復云云。」頤指群卒，以大杖擊鏊，至八十。鏊呼曰：「吾迫於親命，非出本懷。況嘗蒙顧復，情分不薄，彼洞簫猶在，何無香火情耶？」美人因呼停杖。曰：「實欲殺卿，感念疇昔，今貰卿死。」鏊起，匍匐拜謝。因放出，老翁仍送還。登橋失足，遂覺。兩股創甚，臥不能起。又五六夕，復見美人來，將鏊責之。如前語云：「卿自無福，非關身事。」既去，瘡即瘥。後詣胥門，蹤跡其境，杳不可得。竟莫測為何等人也！時人作《洞簫記》。見《豔異編》。

　　婦有過美人者乎？得此佳偶，自可不婚。即親命嚴切，亦宜與美人商之，必有說而處此。娶雲再要，斥為薄情郎不枉耳。第吾聞神仙不妒，此美人又何甚也？察鏊始終，不過一老實頭人。一簫之外，別無寸長，而美人眷顧如此，又不可解。

　　輕愛輕殺，俱非仙家事，殆他妖所為耳！

　　蓬萊宮娥

　　嘉興府治東石獅巷，有朱姓者，年二十餘，訓蒙為業，丰神頗雅。隆慶春一日，道經南城下。花雨濛濛，柳風裊裊。展轉之間，神情恍惚，漸至海月樓西，竟迷去路。心正驚疑，忽有二女童施禮於前曰：「奉主母命，邀先生過山。」朱曰：「素昧識荊，得非錯耶？」女童曰：「至當自知，幸弗多卻。」朱與偕行。但見崇山峻嶺，路極崎嶇，夾道桃株，鳥音嘈雜。自念生長郡內，不意有此佳境。更進里許，入一洞門。遙望樓殿玲瓏，金玉照耀，兩度石橋，乃抵其處。屏後出一仙娥，霞帔霓裳，降階而迎。登殿敘禮，引入內室。坐定，女童進茶訖。未幾，問娥姓字。娥哂曰：「妾乃蓬萊宮中人也，邀君欲了宿世之緣，不煩駭問。」頃間開宴，酒肴羅致。娥與朱促席暢飲，因制《賀新郎》一詞，命女童歌以侑觴。其詞曰：「花柳繞春城。運神工，重樓疊宇，頃刻間成。綠水青山多宛轉，免教鶴怨猿驚。看來無異舊神京。慮只慮佳期不定。天從人願，邂逅多情。相引處，珮聲聲。等閒回首遠蓬瀛。呼小玉，旋開錦宴，謾薦蘭羹。須信是瓊漿一飲，頓令百感俱生。且休道塵緣易盡。縱然雲收雨散，琵琶峽依舊風月交明。念此會，果非輕。」酒闌夜靜，娥薦枕席，曲盡魚水之樂。逮晨，朱謂娥曰：「僕承款愛，甚欲留連。但家君頗嚴，不歸，恐致深罪。願朝去暮來，可也。」娥愀然曰：「靈境難逢，佳期易失。妾因與君夙緣未了，故移洞府於人間，委仙姿於凡客耳！正議久交，何即請去？」朱唯而止。

　　三日後，朱復懇歸。娥乃設宴正殿，鋪陳飲饌，比昨愈奇且豐，勸朱酩酊。將撤時，出一錦軸，展於淨几。寫詩十絕以贈。各揮涕而別，仍命女童送朱出洞。忽風雨暴至，雲霧晦冥，咫尺莫辨。不覺失足墮於山下。須臾天開雲朗，乃顛仆北城岑寂之處，宛若夢覺。歸述其事，父以少年放逸，迷宿花柳，假此自掩耳！欲責之。朱不得已，出錦軸呈父。父見雲章燦爛，信非凡筆，怒始稍釋。

　　時求玩者甚眾，因錄詩於後焉。其一：

　　「三山窈窕許飛瓊，伴我來經幾萬程。好與清華公子會，不妨玄露謾相傾。」

其二：

　　「壺天移傍郡城濠，雲自飛揚鶴自巢。千載偶偕塵世願，碧桃花下共吹簫。」

其三：

　　「海外三山十二樓，弱流環繞不通舟。此身也解為雲雨，還擬驂鸞檇李游。」

其四：

　　「澗水流環出鳳臺，引將劉阮入山來。春懷何事難拘束，謾被東風吹得開。」

其五：

　　「海天漠漠彩鸞飄，爭奈文簫有意邀。自分不殊花夜合，含香和露樂深宵。」

其六：

　　「莫道仙凡各一方，須知張碩遇蘭香。春風嘗戀人間樂，底事無心問海棠。」

其七：

　　「百雉斜連一道開，為君翻作雨雲臺。高情彷彿襄王事，宋玉如何不賦來？」

其八：

　　「湖柳青青花滿枝，可憐分手豔陽時。離宮謾自添離思，瞞得封姨不我知。」

其九：

　　「陽臺後會已無期，眉上春雲不自知。那更靈官傳曉令，含情騎鵠強題詩。」

其十：

　　「驅山縮地迥塵寰，從此交情事不關。他日離愁何處慰，暫將三塔作三山。」

　　後軸亦尋失去，不知其為何仙也。

　　天台二女

　　劉晨，阮肇入天台頗遠，不得返。經十三日，饑，偶望山上有桃子熟，遂躋險登，啖數枚，饑止體充。欲下山，以杯取水，見蕪青葉流下，甚鮮。復有一杯流下，有胡麻飯。乃相謂曰：「此近人家矣！」遂渡山，出一大溪。溪邊有二女子，色甚美。見二人持杯，便笑曰：「劉，阮二郎，捉向杯來。」劉，阮驚，二女欣然如舊識，曰：「來何晚？」因即邀還家，南壁東壁，各有羅幃絳帳，角懸鈴，上有金銀交錯。侍婢便令具饌，有胡麻飯，山羊脯，甚甘美。食畢行酒。俄有群女持桃子，笑曰：「賀汝婿來。」酒酣作樂，夜後各就一帳宿，婉態殊絕。至十日，求還，苦留半年。氣候草木，常似春時，百鳥啼鳴，更切鄉思。女遂相送，指示歸路。至家，鄉邑零落，已十世矣！

　　仙家十日，而人間已十世。人間歲短而景長，仙家歲長而景短。以此易彼，庸喻乎！

　　玉灘版築者

　　永豐玉灘，有村民費姓，業版築，暇則捕魚。一日攜魚歸，道逢三豔婦媻姍行，以為大家婦，避道左。婦顧謂：「魚！來，取錢。」逾大鬆嶺，至其家。爾日留款，遂成居室。忽思家，歸，尚為人版築。自是往來如常。至七八年，顏色豐腴，絕食不饑。亦常持其家華衣美食，歸則烏有。人與偕往，至半道，失民所在。其家綴長線於其身，以觀其所往。線自門隙中出無礙，至曠野繞樹而止。萬曆丙戌，往，始不歸。意必仙也！龍虎山在其郡，本仙靈窟宅。其人蠢愚，即仙，當是崑崙奴。見《耳譚》。劉公雨云其外家親戚所識者。


　　以下地仙


　　后土夫人

　　京兆韋安道，舉進士，久不第。大定間，於洛陽早出，至慈惠裡西門，晨鼓初發。見中衢有兵仗，如帝者之衛，黃屋左纛，有月旗而無日旗。近侍才人，宮監之屬，亦數百人。中有飛傘，傘下見衣珠翠之服，乘大馬如後主，美豔動人。時天后在洛，安道初疑其遊幸，時天尚未明，問同行者，皆云不見。又怪衢中金吾衛吏不為靜路。久之漸明，見其後騎一宮監，馳馬而至。安道因留問之：「前所過者，非人主乎？」宮監曰：「非也。」安道請問其事。宮監但指慈惠里之西門曰：「但由此門循牆而南，行百餘步，有朱扉西向者。叩之，問其由，當自知矣。」安道如其言，有朱衣官者出應門曰：「公非韋安道乎？」曰：「然。」朱衣曰：「后土夫人相候久矣！」遂延入一大門，有紫衣宮監，與安道敘語，延一宮中，置湯沐。頃之，挈大箱至，命安道更衣，袍笏巾靴畢備，宮監曰：「可去矣。」遂乘以大馬，女騎導從者數人，出西門，由正街西南，自通利街東行。出建春門，又東北行，約三十餘里，漸見夾道戍守者，拜於馬前而去。凡數處，乃至一大城，守衛甚嚴。凡經數重，遂見飛樓連閣，如王者之居。安道乘馬，經翠樓朱殿而過。又十餘處，遂入一門內。行百步許，復有大殿。上陳廣筵重樂，羅列樽俎，美婦人十數，狀如妃主，列於筵左右。前所與同行宮監，引安道自西階而上。頃之，見殿內宮監如贊者，命安道東間西向而立。殿後微聞環珮聲，有美婦人備首飾褘衣，如謁廟之服。至殿門西向，與安道對立。乃是昔於慈惠西街飛傘下所見者也。宮監乃贊曰：「后土夫人，乃冥數合為匹偶。」命交拜，如人間賓主之禮。遂去禮服，與安道對坐於筵上。前所見十數美婦人，亦列坐左右。奏樂飲饌，及昏而罷。則以其夕偶之，尚處子也。如此者十餘日，夫人願從安道歸，廟見舅姑，以成婦禮。安道曰：「諾。」因下令，車駕即日告備。夫人乘黃犢之車，車飾金玉，如人間庫車，上有飛傘覆之，儐從如前。安道乘馬從焉。行十餘里，有行宮供頓之所，飲饌華美。頃之，又去，下令減去車騎十七八。相次又行三數里，復下令去從者。乃至建春門，左右才有二十騎。既入洛陽，安道先至家，家人怪其車服之異。既見父母，莫不驚愕。問其何適，安道拜而言曰：「偶為一家，迫以婚姻。新婦即至，故先上告。」言未竟，車騎已及門矣。繡茵錦席，羅列於庭，左右各施細繩牀，請舅姑對坐。門外設二錦步障，夫人衣禮服，垂珮而入。脩婦禮畢，獻舅姑珍玩凡十數箱。爰及親黨，皆厚有贈遺。因曰：「新婦請居東院。」遂有侍婢閹奴，持房帷供帳之飾，至於東院，脩飾甚周。父母憂懼，莫知所來。

　　是時，天后朝，法令嚴峻，懼禍及之。乃具以事上奏請罪。天后曰：「此魅物也，卿不足憂。朕有善咒術者，可為卿去此妖也。」因詔僧九思懷素往。僧先命於新婦院中設饌，置坐位，請期翌日而至。新婦聞命，具饌設位，輒無所懼。明日二僧至，既畢饌，端坐請與新婦相見，將施其術。新婦遽至，亦致禮於二僧。二僧忽若物擊之，俯伏稱罪，目眥鼻口流血。具以事上聞。曰：「某所咒者，不過妖魅鬼物，此不知其所從來。」天后曰：「有正諫大夫明崇儼，以太乙異術，制錄天地諸神祇，此必可使也。」遂召崇儼。崇儼謂真曰：「今夕君可於堂中潔誠坐，以候新婦所居室上。見異物至，而觀。其勝則已，或不勝，當更以別法制之。」真如其言。至甲夜，見有物如飛雲，赤光若驚電，自崇儼之居，飛躍而至。及新婦屋上，忽若為物所撲滅者，因而不見。使人候新婦，乃平安如故。乙夜，又見物如赤龍之狀，拿攫噴毒，聲如群鼓。乘黑雲有光者，至新婦屋上，又若為物所撲，有呦然之聲而滅。使人候新婦，又如故。又至子夜，見有物朱髮鋸牙，磐鐵輪，乘飛雷輪，鋩角呼奔而至。既及其屋，又如物所殺，稱罪而滅。既而質明，真怪懼，不知其所為。具以告崇儼。因致壇醮之籙，使徵八紘厚地，山川河瀆，丘墟水木，主職鬼魅之屬。其數無闕，崇儼異之。翌日，又徵人世上天界部八極之神，其數無闕。崇儼曰：「神祇所為魅者，則某能制之。若然，則不可而知也。請自為見之。」因命於新婦院設饌，請崇儼。崇儼至坐，請見新婦。新婦方肅答，將拜崇儼。崇儼又忽若為物所擊，奄然倒地，稱罪請命，目眥鼻口流血於地。真益驚懼。其妻因謂真曰：「聞昔安道初與偶之時，云是后土夫人，此雖人間百術，亦不能制之。今觀其與安道夫婦之道，亦甚相得。試使安道致詞請去之，或可也。」真即命安道謝之曰：「新婦靈貴之神，寒門不敢稱敵。又天后法嚴，懼因是禍及。幸新婦且歸，為舅姑之計。」語未終，新婦泣涕而言曰：「某幸得配偶君子，奉事舅姑。夫為婦之道，宜奉舅姑之命。今舅姑有命，敢不敬從。」即日命駕而去。遂具禮告辭於堂下，因請曰：「新婦女子也，不敢獨歸，願得與韋郎同去。」真悅而聽之，遂與安道俱行。至建春門外，前時車徒悉至，其所都城僕使兵衛悉如前。

　　至城之明日，夫人被法服，居大殿中，如天子朝見之象。遂見奇容異人來朝。或有長丈餘者，若戴華冠長劍，被朱紫之服，云是五嶽四瀆河海之神。次有數千百人，云是諸山林樹木之神。已而，召天下諸國之主悉至。時安道於夫人坐側，置一小牀，令觀之。最後通一人，云：「大羅天女。」安道視之，天后也。夫人乃笑謂安道曰：「此是子之地主，少避之。」令安道入殿內小室中。既而天后拜於庭下，禮甚謹。夫人乃延天后上。天后數四辭，然後登殿，再拜而坐。夫人謂天后曰：「某以冥數，當與天女部內一人韋安道者為匹偶。今冥數已盡，自當離異，然不能與之無情。此人苦無壽，某在其家，本願與延壽三百歲，使官至三品。為其尊父母厭迫，因不果成其事。今天女幸至，為與之錢五百萬，官至五品。無使過此，恐不勝之，安道命薄耳！」因而命安道出，使拜天后。夫人謂天后曰：「此天女之屬部人也，當受其拜。」天后進退，色若不足而受之，於是諾而去。夫人謂安道曰：「以郎嘗善畫，某為郎更益此藝，可成千世之名。」因居安道於一小殿，使垂簾設幕。召自古帝王及功臣之有名者於前，令安道圖寫，凡經月餘，悉得其狀，集成二十卷。於是，安道請辭去。夫人命車駕於所都城西，設離帳祖席，與安道訣別。涕泣執手，情若不勝。並遺以金玉珠瑤，盈載而去。安道既至東都，入建春門，聞金吾傳令，於洛陽城中訪韋安道已將月餘。既至，謁天后，坐小殿見之，且述前夢，與安道所敘同。遂以安道為魏王府長史，賜錢五百萬。取安道所畫帝王功臣圖視之，與秘府之舊者皆驗，至今行於代焉。天策中，安道竟卒於官。

　　地祇

　　貞元末，渭南縣丞盧佩，行九，性篤孝。其母先病腰腳，至是病甚，不下榻者累年，曉夜不堪痛楚。佩即棄官，奉母歸長安，竭產求醫。時國醫王彥伯，聲勢甚重，造次不可一見。佩日往祈請焉。半年餘，乃許一到。佩期某日平旦，是日亭午不來，佩候望於門，心搖目斷。日既漸晚，佩益悵然。忽見白衣婦人，姿容絕麗，乘一駿馬，從一女僮，自曲之西，疾馳東過。有頃，復自東來。至佩處駐馬，謂佩曰：「觀君顏色憂沮，敢請問之？」佩志於王彥伯，初不覺婦人之來。既顧問再三，佩乃具以情告。婦人曰：「妾有薄技，不減彥伯所能。請一見太夫人，必取平瘥。」佩驚喜，拜於馬首曰：「誠得如此，願以身為僕隸。」佩即先入白母。母方呻吟，酸楚之次，聞佩言，忽覺小瘳。遂引婦人至母前，婦人才舉手候之，其母已能自動矣。於是一家歡躍，競持金帛，以遺婦人。婦人曰：「此猶未也，更進一服藥，非止盡除痼疾，抑亦永享眉壽。」母曰：「老婦將死之骨，為天師再生，未知何階上答？」婦人曰：「但不棄細微，許奉九郎巾櫛，常得在太夫人左右則可。安敢論功乎？」母曰：「佩猶願以身為奴，況其他乎？」婦人再拜稱謝。遂於女僮所持妝奩中，取藥一刀圭，以和進母。母入口，積苦頓平。遂納為婦，執婦道甚謹。然每十日，即請一歸本家。佩欲以車與送迎，即固拒。唯乘舊馬，與女僮倏忽往來，略無蹤跡。初且欲順適其意，不能究尋。久之，頗以為異。一日，伺其將出，潛往窺之。見乘馬出延興門，馬行空中。佩驚問行者，皆不見。又隨至東城墓田中，巫者陳設酒肴，瀝酒祭地。見婦人下馬，就接而飲之。其女僮隨後收拾紙錢，載於馬上，即變為銅錢。又見婦人，以策畫地。巫者指隨其處，曰：「此可以為穴。」事畢，即乘馬而回。佩心甚惡之，歸具告母。母曰：「固知妖異，為之奈何？」自是婦人絕不復歸佩家，佩亦幸焉。後數十日，佩因出南街中，忽逢婦人行李。佩呼曰：「夫人何久不歸？」婦人不顧，促轡而去。明日使女僮傳語佩曰：「妾誠非匹，但以君有孝行相感，故為君婦。太夫人疾得平和，約為夫婦。今既見疑，便當訣矣。」佩問女僮：「娘子今安在？」女僮曰：「娘子前日已改嫁李諮議矣！」佩曰：「雖欲相棄，何其速歟！」女僮曰：「娘子是地祇，管京兆府三百里內人家喪葬所在，長鬚在京城中作生人妻，無自居也。」女僮又曰：「娘子終不失所，但嗟九郎福薄，向使娘子長為妻，九郎一家皆為地仙矣！」出《河東記》。

　　有德於我，即妖異可忘乎！又安知親父不為狼，親子不為虎也？

　　張果老

　　張老者，揚州六合縣園叟也。其鄰有韋恕者，梁天監中，自揚州曹掾，秩滿而來。有長女既笄，召里中媒媼，令訪良婿。張老聞之，喜而候媒於韋門。媼出，張老固延入，且備酒食，酒闌，謂媼曰：「聞韋氏女將適人，某誠衰邁，灌園之業，亦可衣食。幸為求之，事成厚謝。」媼大罵而去。他日，又邀媼。媼曰：「叟何不自度？豈有衣冠子女，肯嫁園叟耶？」叟固曰：「強為吾一言，言不從，即吾命也。」媼不得已，冒責而入，言之。韋大怒，曰：「媼以我貧，輕我乃如是！」媼曰：「誠非所宜言，為叟所逼，不得不達其意。」韋曰：「為我報之，今日內得五百緡，則可。」媼出，以告張老。乃曰：「諾。」未幾，車載納於韋氏。諸韋大驚，曰：「前言戲之耳。且此翁為園，何以致此？吾度其必無而言之，今不移時而錢到，當如之何？」乃使人潛候其女，女亦不恨。乃曰：「此固命乎！」遂許焉。

　　張老既娶韋氏，園業不廢。負穢钁地，鬻蔬不輟。其妻供執爨濯，了無怍色。親戚惡之，責恕曰：「君家誠貧，奈何以女妻園叟？既棄之，何不令遠去也！」

　　他日，恕置酒，召女及張老。酒酣，微露其意。張老起曰：「所以不即去者，恐有留念。今既相厭，去亦何難。某王屋山下有一小莊，明旦且歸耳！」天將曙，來別韋氏：「他歲相思，可令大兄往天壇山南相訪。」遂令妻騎驢戴笠，張老策杖相隨而去，絕無消息。

　　後數年，恕念其女，令其男義方訪之。到天壇南，道遇一崑崙奴，駕黃牛耕田。問曰：「此有張老家莊否？」崑崙投杖拜曰：「大郎子何久不來？莊去此甚近，某當前引。」遂與俱東去。初上一山，山下有水，過水連綿凡十餘處，景色甚異，不與人間同。忽下一山，水北，朱戶甲第，樓閣參差，花木繁華，煙雲鮮媚，鸞鶴孔雀，迴翔其間。崑崙指曰：「此張家莊也。」韋驚駭不測。俄而及門，門有紫衣吏引入廳中。鋪陳之華，目所未睹。異香氤氳，遍滿崖谷。忽聞珮聲漸近，二青衣出曰：「阿郎來！」次見十數青衣，容色絕代，相對而行，若有所引。俄見一人，戴遠遊冠，衣朱綃，曳朱履，徐出門。一青衣引韋前拜，儀狀偉然。細視之，乃張老也。言曰：「世人勞苦，若在火中，無斯須泰時。兄久客寄，何以自娛？賢妹略梳頭，即當奉見。」因揖令坐。未幾，一青衣來曰：「娘子梳畢。」遂引入，見妹於堂前。其堂沉香為梁，玳瑁帖門，碧玉窗，珍珠箔，階砌皆冷滑碧色，不辨其物。其妹服飾之盛，世間未見。略敘寒暄，問尊長而已，意甚鹵莽。有頃進饌，精美芳馨，不可名狀。食訖，館韋於內廳。

　　明日方曙，張老與韋生坐。忽有一青衣附耳而語，張老笑曰：「宅中有客，安得暮歸。」因曰：「小弟暫欲游蓬萊山，賢妹亦當去。然未暮即歸，兄但憩此。」張老揖而入。俄而五雲起於庭中，鸞鳳飛翔，絲竹並作。張老及妹，各乘一鳳，餘從乘鶴者十數人，漸上空中，正東而去。望之已沒，猶隱隱聞音樂之聲。韋君在莊，小青衣供奉甚謹。

　　迨暮，稍聞笙簧之音，倏忽復到。及下於庭，張老與妻見韋曰：「獨居大寂寞，然此地神仙之府，非俗人得游。以兄宿命，合得到此，然亦不可久居，明日當奉別耳。」及時，妹復出別兄，慇懃傳語父母而已。張老曰：「人世遐遠，不及作書，奉金二十鎰。」並與一故席帽，曰：「若無錢，可於揚州北邸賣藥王老家，取一千萬，持此為信。」遂別。復令崑崙奴送出，卻到天壇，崑崙奴拜別去。

　　韋自荷金而歸，其家驚訝，或仙或妖，不知所謂。五六年間，金盡，欲取王老錢。復疑其妄，曰：「取爾許錢，不持一字，此帽安足信？」既而困極，其家強逼之。曰：「必不得錢，亦何傷？」乃往揚州，入北邸。而王老者，方當肆陳藥。韋前曰：「張老令取錢一千萬，持此帽為信。」王曰：「錢即實有，席帽是乎？」韋曰：「叟豈不識耶？」王老未語，有小女出青布幃中曰：「張老常過，令縫帽頂。其時無皂線，以紅線縫之。可驗。」因取看，果是。遂得錢而歸。乃信真神仙也！其家又思女，復遣義方往天壇南尋之。千山萬水，不復有路。時逢樵人，亦無知張老莊者。又尋王老，亦去矣。後數年，義方偶游揚州，間行北邸前。忽見張家崑崙奴，前曰：「大郎家中何如？娘子雖不得歸，如日侍左右，家中事無巨細，莫不知之。」因出懷金十斤以奉，曰：「娘子令送與大郎君，阿郎與王老會飲於此酒家，大郎且坐，當入報。」義方坐酒旗下，日暮不見出，乃入觀之，飲者滿坐，坐上並無二老，亦無崑崙。取金視之，乃真金也。驚歎而歸，又以供數年之食。後不復知張老所在。

　　劍仙

　　淄川姜子簡祖寺丞，未第時，肄業鄉校。嘗偕同舍生出遊，入神祠，睹捧印女子塑容端麗，有惑志焉。戲解手帕繫其臂為定。才歸，即被疾。同舍生謂其獲罪於神，使備牲醴往謝。於是，力疾以行。奠享禮畢，諸人馳馬先還，姜在後失道。日且暮，恍惚見白氣亙空，常當馬首。天將曉，始到家。妻孥相視，問訊勞苦。方就枕，聞外間呵殿聲。一女子絕色，自轎出，上堂拜姜母。啟云：「妾與郎君有嘉約，願得一至臥內。」姜欣然而起，妻將引避。女請曰：「吾久棄人間事，不可以我故，間汝夫婦之情。」妻亦相拊，接歡如姊妹。女事姑甚謹。值端午節，一夕制綵絲百副，盡餉族黨。其人物花草，字畫點綴，歷歷可數。自是皆以「仙婦」呼之。

　　居無何，白其姑，言：「新婦且有大厄，乞暫許他適避災。」再拜而別，出門遂不見。姜氏盡室驚憂。少頃，一道士來問姜曰：「君面色不祥，奇禍立至。何為而然？」具以曲折告。道士令其淨室設榻，明日復來。使姜逕就榻堅臥，戒家人須正午乃開關。久之，寒氣逼人，刀劍戛擊之聲不絕，忽若一物墮榻下。日午啟鑰，道士已至。姜出迎。笑曰：「無慮矣。」令視所墜物，一髑髏如五斗大。出篋中藥一刀圭糝之，悉化為水。姜問其怪，道士曰：「吾與女子皆劍仙，女先與一人綢繆，遽捨而從汝，以故懷忿，欲殺汝二人。吾亦相與有宿契，特出力救汝。今事幸獲濟，吾亦去矣。」才去，女即來，遂同室如初。治姜母之喪，哀哭嘔血。姜妻繼亡，撫育其女如已出。靖康之變，不知所終，廉夫寓鄱陽而卒。厥孫曰好古，至今為饒人。

　　

　　以下山神


　　武都山女

　　武都山精，化為女子，色美而豔，蜀之所無。蜀王開納為妃。未幾物故，王念之不已，築墓使高，以示不忘。武都長人費氏五丁，從而媚王，以大力負武都山土，增壘之。不日，墓與山齊。王名之曰：「武擔山」，謂妃死而懷土也。以石鏡表其門。杜甫詩曰：「蜀王將此鏡，送死至空山。冥寞憐香骨，提攜近玉顏。眾妃無復歎，千騎亦虛還。獨有傷心石，埋輪月宇間。」事見《蜀本紀》及文昌《化書》。

　　山精化女，宜壽而反天，何也？豈蜀道應通，天故假女靈以借力於五丁耶？而或以為秦欲通蜀，詭言：「牛糞金，蜀王使五丁開道以迎牛。」疑相傳之誤也。

　　大儀山仙女

　　張英初拜儀隴縣尹，過采石江，遇一取水女子，姿貌絕世，謂英曰：「五百年夙約，與君當會於大儀山。」英叱之。至任，幾半載，日夕聞機聲。一日，率部眾逐機聲而往。行數里，至大儀山上，一石洞，門鑰宛然。門忽開，前女出迎，相攜而入，洞門即閉。從吏哀號，忽圓石一雙，自門隙出。眾取石歸，近縣五里不能舉。邑人建祠，塑其像，置此石像腹，至今祈禱輒應。廟曰永濟。

　　青梨山神

　　《文昌化書》云：青梨山神，高魚生郡民孫滌女，方婚之夕，魚生拘其魂而亂之，為鄰封白池龍神所察，予覘之，與女俱訊。既伏其辜，歸其魂，女乃蘇，鞭魚生背三百，黜其職，保奏已故孝子吳宜肩代之。

　　麻山神

　　漢景帝廟，在荊州之麻山。相傳昭烈下江陵建祠於此，居人因祀為土神。每元日，設樂迎像，入民舍奉之，歲更一家。正統初，縣東張氏女年十六，有殊色，求聘者，父母未嘗輕許。女每晨盥，指水中有黃蓋影，而家人弗見也。一日病死復甦云：「初合目時，儀從塞門，稱麻山神來迎夫人。因升輿而行。半道，因憶去時失將梳具。從者言，夫人須自往取之，故暫回耳。」命取梳具置櫬中，尋復氣絕。父母悲甚，為肖像廟之側室祀之。見《說聽》。

　　

　　以下水神


　　漢女

　　鄭交甫常游漢江，見二女皆麗服華裝，佩兩明珠，大如荊雞之卵。交甫見而悅之，不知其神也。下請其佩，二女手解佩以與交甫，受而懷之。行數十步，視懷空無珠，二女忽不見。

　　漢女解佩，未及於亂，而後世遂以為風流話柄，何耶？

　　洛神

　　太和處士蕭曠，自洛東遊。至孝義館，夜憩於雙美亭。時月朗風清，曠善琴，遂取琴彈之。夜半，調甚苦。俄聞洛水之上，有長歎者，漸相逼，乃一美人。曠因舍琴而揖之，曰：「彼何人斯？」女曰：「洛浦神女。昔陳思王有賦。子不憶耶？」曠曰：「然。」曠又問曰：「或聞洛神，即甄皇后謝世。陳思王遇其魂於洛濱，遂為《感甄賦》，後覺事之不正，改為《洛神賦》，託意於宓妃，有之乎？」女曰：「妾即甄后也，為慕陳思王之才調，文帝怒而幽死。後精魂遇王洛水之上，敘其冤抑，因感而賦之。覺事不典，易其題。乃不謬矣！」俄有雙鬟持茵席，具酒肴而至，謂曠曰：「妾為袁家新婦時，性好鼓琴，每彈至《悲風》及《三峽流泉》，未嘗不盡夕而止。適聞君琴韻清雅，願一聽之。」曠乃彈《別鶴操》及《悲風》。神女長歎曰：「真蔡中郎之儔也！」問曠曰：「陳思王《洛神賦》如何？」曠曰：「真體物瀏湸，為昭明之精選耳！」女微笑曰：「狀妾之舉止，云『翩若驚鴻，宛若游龍。』得無疏矣！」曠曰：「陳思王之精魂，今安在？」女曰：「現為遮須國王。」曠曰：「何為遮須國？」女曰：「劉聰子死而復生，語其父曰，有人告某云，遮須國久無主，待汝父來作主。即此國是也。」俄有一青衣引一女曰：「織綃娘子至矣！」神女曰：「洛浦龍王之處女，善織綃於水府。適令召之爾！」曠因語織綃曰：「近日人世，或傳柳毅靈姻之事，有之乎？」女曰：「十得其四五耳！餘皆飾詞，不可惑也。」曠曰：「或聞龍畏鐵，有之乎？」女曰：「龍之神化，雖鐵石金玉，盡可透達，何獨畏鐵乎？畏者，蛟螭輩也。」談論良久，神女遂命左右傳觴敘語。情況昵洽，蘭豔動人，繾綣永夕。曠曰：「遇二仙娥於此，真所謂雙美亭也。」忽聞雞鳴，神女乃留詩曰：

　　「玉筋凝腮憶魏宮，朱絲一弄洗清風。明晨追賞應愁寂，沙渚煙銷翠羽空。」

織綃詩曰：

　　「織綃泉底少歡娛，更勸蕭郎盡酒壺。愁見玉琴彈別鶴，又將清淚滴真珠。」

曠答二女詩曰：

　　「紅蘭吐豔間夭桃，自喜尋芳歎已遭。珠珮鵲橋從此斷，遙天空恨碧雲高。」

　　神女遂出明珠翠羽二物，贈曠曰：「此乃陳思王賦云『或採明珠，或拾翠羽』。故有斯贈，以成《洛神賦》之詠也。」龍女出輕綃一匹，贈曠曰：「若有胡人購之，非萬金不可。」神女曰：「君有奇骨，當出世。但淡味薄俗，清襟養真，妾當為陰助。」言訖，超然躡虛而去，無所睹矣。後曠寶其珠綃，多游嵩岳。友人嘗遇之。今遁世不復見。

　　甄后，失節婦耳。陳思王託言洛神，乃即真耶？生既鍾情於陳思，死後賞音於蕭曠。為神者，如是乎？必不然！必不然！

　　遼陽海神

　　正德初，徽人程宰士賢，與兄某挾重資商於遼陽。數年，所向失利，展轉耗盡。於是羞慚慘沮，鄉井無望。遂受傭他商，為之掌記以餬口。二人聯屋而居，憤懑無聊。至戊寅秋，又數年矣！

　　遼陽天氣早寒，一夕風雨暴作，程已擁衾就寢。燈燭既滅，又無月光。忽盡室明朗，殆同白晝，室中什物，毫髮可數。方疑惑間，又覺異香氤氳，莫知所自。風雨息聲，寒威頓失。程錯愕，高聲呼怪；冀兄聞之。兄寢僅隔一土壁，寂然不應。愈惶急無計，遂引衾罩首，向壁而臥。少頃，又聞空中車馬喧鬧，管弦金石之音自東南來。初猶甚遠，須臾已入室矣！回眸竊視，則三美人，皆朱顏綠鬢，明眸皓齒，約年二十許。冠帔盛飾，若世所圖后妃之狀。前後左右，侍女數百，亦皆韶麗。室才方丈，數百人各執其事，周旋進退，綽然有餘，不見其隘。門窗皆扃，不知何自而入？俄頃，冠帔者一人，前逼牀撫程微笑，曰：「果熟寢耶？吾非禍人者，與子有宿緣，故來相就。何見疑若是？」程私計此物靈變，若非仙，則鬼。果欲禍吾，雖臥不起，其可逭乎？且既彼有宿緣語，或亦無害。遂推枕下榻，匍匐前拜曰：「下界愚夫，不知真仙降臨，有失虔迓，誠合萬死。」美人引手握程起，慰令無懼。遂與南面同坐。其二人者，東西相向。即命侍女行酒進饌，品物皆生平目所未睹。俄以紅玉蓮花卮進酒，卮亦絕大，約容酒升許。程素少飲，固辭不勝。美人笑曰：「郎懼醉耶？此非人間曲櫱，奈何概以狂藥見疑？」遂自引卮奉程，程不得已為之一吸。酒凝厚如餳，而爽滑異甚，不覺一卮俱盡，略無醉意。酒每一行，必八音齊奏，聲調清和，令人有超凡遺世之想。酒闌，東西二美人起曰：「夜向深，郎夫婦可就寢矣！」遂為褰幃拂枕而去。其餘侍女，亦皆隨散。凡百器物，瞥然不見。門亦尚扃，又不知何自而出。獨留同坐美人，相與解衣登榻。肌膚滑瑩，凝脂不若。側身就程，豐若有餘，柔若無骨。程於斯時，神魂飄越，莫知所為矣！程既喜出望外，美人亦眷程殊厚。因謂：「世間花月之妖，飛走之怪，往往害人，所以見惡，吾非若此，郎慎勿疑。雖不能有大益於郎，亦可致郎身體康勝，資用稍足。倘有患難，亦可周旋。但不宜漏泄耳！」又謂程曰：「吾非仙也，實海神也。兄雖至親，亦慎勿言。」須臾，鄰舍雞鳴。昨夜二美人及諸侍女齊到，各致賀詞，盥洗嚴妝，捧擁而出。轉盼間，已失所在。程茫然自失，曰：「豈其夢耶？」然念飲食笑語，交合誓盟之類，皆歷歷明甚，非夢境也。且惑且喜。頃之，出就兄室。兄大駭曰：「汝今神采發越，頓異昨日，何也？」程謬言：「年來失志，鄉井無期。昨夕暴寒，愁思殊切，有何快心而神采發越耶？」然程亦自覺神思精明，有加於昔。心竊喜之，唯恐不復至也。至夜，美人忽至，但儀從音樂不如疇昔之盛，彼二人者，亦不復來。美人笑曰：「郎果有心若是，但當終始如一耳。」即命侍女行酒薦饌，珍腆如昨，歡謔諧笑，則有加焉。須臾撤席就枕，雞鳴復去。自後率以為常，殆無虛夕。

　　有時言及往年貿易貨折事，不覺嗟歎。美人曰：「君欲起家，可圖經營，吾當相助。」時已卯初夏，有販藥材者，諸藥已盡，獨餘黃柏大黃各千餘斤不售，殆欲委之而去。美人謂程曰：「是可居也，不久大售矣。」程有傭值銀十餘兩，遂盡易而歸。其兄謂弟失心病風，誶罵不已。數日，疫癘大作。二藥他肆盡缺，即時騰貴，果得五百餘金。又有荊商販彩緞者，途間遭濕熱蒸，發斑過半，日夕涕泣。美人謂程，是亦可居也。遂以五百金，獲四百餘匹。兄又頓足不已！商伙中亦皆相咎竊笑。月餘，逆藩宸濠反於江西，朝廷急調遼兵南討。師期促甚，戎裝衣織，限在朝夕。帛價騰踴，程所居者，遂三倍而售。庚辰秋，有蘇人販布三萬餘者，已售什八矣。尚存粗者什二，忽聞母死，急欲奔喪。美人又謂程：「是亦可居也。」程遂以千金，易六千餘匹。蓋蘇人歸計甚急，止取原值而去也。明年辛巳三月，武宗崩，天下服喪。遼既絕遠，布非土產，價頓高，又獲利三倍。如是屢屢，不能悉紀。四五年間，展轉數萬，殆過昔年所喪十倍矣。

　　他夕，程問天堂地獄因果報應之說，悉為剖析。又問美人：「姓氏為何？」曰：「吾既海神，有何姓氏？」「有父母親戚乎？」曰：「既無姓氏，豈有親戚？」「年幾何矣？」曰：「既無所生，有何年歲？」

　　迨嘉靖甲申，首尾七年。每夜必至，氣候悉如江南二三月時。兩情繾綣，愈久愈固。一夕，程忽念及鄉井，謂美人曰：「僕自離家，已二十年矣。向因耗折，不敢言旋。今蒙大造，豐饒過望。欲暫與兄歸省墳墓，一見妻子，便當復來，永奉歡好。期在周歲。」美人欷歔歎曰：「數年之好，果盡此乎。郎宜自愛，勉圖後福。」言訖，悲不自勝。程大駭曰：「某告假歸省，必當速來，以圖後會，何敢有負恩私？而夫人乃遽捐棄若是耶？」夫人泣曰：「大數當盡，非關彼此。郎適所言，自是數當永訣耳。」言猶未已，前者二美人及諸侍女儀從，一時皆集。兩情依依，哽咽不已。諸女前啟曰：「大數已終，法駕備矣！請速登途，無庸自戚。」美人猶執程手泣曰：「子有三大難近矣！時宜警省，吾自相援。過此以往，終身清吉，永無悔吝，壽至九九，當候子於蓬萊三島，以續前盟。子亦自宜宅心清淨，力行善事，以副吾望。身雖與子相遠，子之動作，吾必知之。萬一墮落，自干天律，吾亦無如之何也！勉之，勉之。」程斯時神志俱喪，莫措一辭，但雪涕而已，既而鄰雞群唱，促行愈急，乃執手泣訣而去，天明，兄聞哀慟之聲，細詰不已。度弗能隱，乃具述會合始末，及所以豐裕之由。兄始駭悟，相與南面瞻拜。次日，城之內外，皆傳遍矣。程由是終日鬱鬱，若居伉儷之喪，遂束裝南歸。俾兄先部貨財，自潞河入舟；而自以輕騎，由京師出居庸，至大同，省其從父。留連累日，未發。忽夢所遇美人，催去甚急，曰：「禍將至矣！猶盤桓何為？」程憶前言，即晨告別。而從父慇懃留餞，抵暮出城，時已曛黑，乃寓宿旅館。是夜三鼓，又夢美人連催速發，云：「大難將至，稍遲不得脫矣！」程驚起，策騎東奔四五里，忽聞炮聲連發。回望城外，則火炬四出，照天如晝。蓋叛軍殺都御史張文錦，脅城內外壯丁同逆也。及抵居庸，夜宿關外。又夢美人連促過關，云：「稍遲必有狴犴之憂矣！」程又驚起，叩關，候門啟先行。行過數里，而宣府檄至，凡自大同入關者，非公差吏役，皆桎梏下獄詰驗，恐有奸細入京也。是夜，與程偕宿者，無一得免。有禁至半年者，有庾死於獄者。程入舟，為兄備言得脫之故，感念不已！及過高郵湖，天雲驟黑，狂風怒號，舟掀蕩如簸。須臾二桅皆折，危在瞬息矣！忽聞異香滿舟，風即頓息。俄而黑霧四散，中有彩雲一片，正當舟上，則美人在焉！自腰以上，毫髮分明，以下，則霞光擁蔽。程悲感之極，涕泗交下，遙瞻稽首。美人亦於雲端舉手答禮，容色猶戀戀如故也。舟人皆不之見。良久而隱，從是遂絕矣。

　　程於丙申年，來游金陵雨花臺。有人邀與相見，詢其始末。程故儒家子，少嘗讀書，其言歷歷，俱有源委。且年已六十，容色僅如四十許人。足徵其遇異人無疑也。

　　河伯女

　　餘杭縣南有上湖，湖中央作塘。有一人乘馬看戲，將三四人至岑村，飲酒小醉，暮還。時炎熱，因下馬入林中，枕石而眠。馬逸，從人悉追之，至暮不返。眠覺，日已向晡，不見人馬。見一女子，年可十六七。云：「日既向暮，此間大可畏，君作何計？大人暫欲相見，便可同行。」俄見二十餘人，隨新車至，趨上，其行如飛。道中絡繹把火，見城郭邑居。既入城，進廳事。有信幡，題云「河伯」。俄見一人，年三十許，顏色如畫，侍衛繁多，相對欣然。敕行酒炙，云：「僕有小女，頗聰明，欲以給君箕帚。」其人知是神明，不敢拒逆。便敕備辦，令就進婚，郎申承白已辦。遂穿絲布單衣，及紗夾絹裙，紗衫褲履屐，皆精好。又給十小束，青衣數十人。婦年可十八九，姿容婉媚，一住三日，經大會客，拜閤，四日，云：「禮既有限，當發遣去。」婦以金甌麝香囊為婿別，涕泣而分。又與錢十萬，藥方三卷。云：「可以施功佈德。」復云：「十年當相迎。」此人歸家，遂不肯別婚，辭親出家作道人。所得三卷方：一卷脈經；一卷湯方；一卷丸方。周行救療，皆致神驗。後母老兒喪，因還婚宦，出《幽明錄》。

　　太原郡東有崖山。天旱，土人常燒此山以求雨，俗傳：「崖山神娶河伯女，故河伯見火，必降雨救之。」今山上多生水草。

　　蕩口仙姝

　　華善述，字仲達，無錫縣人。住蕩口，少有靈質，喜談《黃庭內景》之事。弱冠時，嘗遇一仙姝夜降，容服端麗，世無儔也。自云與生有夙緣，經宿而去。情好甚篤，題詩贈華云：

　　「冷落珠簾二十秋，今宵重脫翠雲裘。仙郎漫著紅羅污，花蕊年年血淚流。」

　　臨別，授華辟谷煉氣諸方。華遂絕粒，閉關獨處。室中時時聞異香，又數有笙鶴往來。因賦《懷仙雜詩》數章，嘗錄以示人。其佳句有云：「鏡裡舞鸞空有恨，釵頭飛燕已無蹤。」「永夜夢魂千里月，隔年書信數行星。」「至今別處依然在，夜夜明河瀉枕邊。」「丹霞有路身難到，青鳥能言信易通。」「織就雲衣如可寄，願添調脫在其中。」皆有感而作，非漫言也。瑯琊王世貞，沛國劉鳳，皆嘗過其家。並見群鶴舞於空中，如送迎然。

　　汜人

　　垂拱中，駕在上陽宮。太學進士鄭生，晨發銅駝裡，乘曉月度洛橋。橋下有哭聲甚哀，生下馬察之，見一豔女，翳然蒙袂曰：「孤養於兄嫂，嫂惡苦我，今欲赴水，故留哀須臾。」生曰：「能隨我歸乎？」應曰：「婢御無悔。」遂載與之歸所居，號曰「汜人」。能誦《楚詞》《九歌》《招魂》《九辨》之書。亦嘗擬詞賦為怨歌，其詞豔麗，世莫有屬者。因撰《風光詞》曰：

　　「隆光秀兮招盛時，播薰綠兮淑華歸。顧空漢兮有處萼，方潛重房以師姿。見耀態之韶美兮，蒙長謁以為帷。醉融光兮眇眇彌彌。遠千里兮涵煙眉，晨陶陶兮暮熙熙。無婑娜之穠條兮，（左女右臾）盈盈以披遲。酬游顏兮倡蔓卉，流情電兮髮隨施。」

　　生居貧，汜人常出輕繒一端賣之，有胡人酬千金。居歲餘，生將游長安。是夕，謂生曰：「我湖中蛟室之姝也，謫而從君。今歲滿，無以久留君所。」乃與生訣，生留之不能得。去後一餘年，生兄為岳州刺史，會上巳日，與家徒登岳陽樓，望鄂渚，張宴樂酣，生愁思吟曰：「情無限兮蕩洋洋，懷佳期兮屬三湘。」聲未終，有畫舫浮漾而來，中為彩樓，高百餘尺。其上花帷帳闌籠畫囊，有彈弦鼓吹者，皆神仙蛾眉，被服煙電。裾袖皆廣大，中一人起舞，含嚬怨慕，形類汜人。舞而歌曰：「訴青春兮江之隅，拖湖波兮裊綠裾。荷拳拳兮來舒，非同歸兮何如。」舞畢，斂袖悵然。須臾，風濤崩怒，遂不知所在。

　　西湖水仙

　　宋時，有邢鳳者，字君瑞，寓居西湖，有堂曰「此君」，水竹幽雅，常偃息其中。一日獨坐，見一美女度竹而來。鳳意謂人家宅眷，將起避之。女遽呼曰：「君瑞毋避我，有詩奉觀。」乃吟曰：

　　「娉婷少女踏春陽，無處春陽不斷腸。舞袖彎弓渾忘卻，羅衣虛度五秋霜。」

鳳聽罷，亦口占挑之曰：

　　「意態精神畫亦難，不知何事出仙壇？此君堂上雲深處，應與蕭郎駕彩鸞。」

女曰：「予心子意，彼此相同。奈夙數未及，當期五年。君來守土，相會於鳳凰山下。君如不爽，千萬相尋。」言訖不見。

　　後五年，邢隨兄鎮杭，乃思前約，具舟泛湖。默念間，忽聞湖浦鳴榔，遙見一美人，駕小舟，舉手招之，曰：「君瑞，信人也。」並舟相敘曰：「妾西湖水仙也。千里不違約，君情良厚矣！」君瑞喜躍過舟，蕩入湖心，人舟俱沒。後人常見鳳與採蓮女，遊蕩於清風明月之下，或歌或笑，出沒無時焉。

　　

　　以下龍神


　　洞庭君女

　　唐儀鳳中，有儒生柳毅者，應舉下第，將還湘濱。念鄉人有客於涇陽者，遂往告去。至六七里，鳥起馬驚，急逸道左。又六七里，乃止。見有婦人牧羊於道畔，毅怪視之，乃殊色也。然而娥臉不舒，巾袖無光，凝聽翔立，若有所伺。毅詰曰：「子何苦而自辱如此？」婦始笑而謝，終泣而對曰：「賤妾不幸，今日見辱問於長者。然而恨貫肌骨，亦何能愧避！幸一聞焉！妾洞庭龍君少女也。父母配嫁荊州次子，而夫婿樂逸，為婢僕所惑，日以厭薄。既而將訴於舅姑，舅姑愛其子，不能御。逮訴頻切，又得罪於舅姑。舅姑毀黜以至此。」言訖，欷歔流涕，悲不自勝。又曰：「洞庭於茲，相遠不知其幾多也？長天茫茫，信耗莫通。心目斷盡，無所知哀。聞君將還吳，密邇洞庭。欲以尺書，寄託侍者。未卜將以為可乎？」毅曰：「吾義夫也。聞子之言，氣血俱動，恨無毛羽，不能奮飛。是何可否之謂乎？然而，洞庭深水也。吾行塵間，寧可致意耶？子有何術，可以導我？」女悲泣再謝，曰：「君不許，何敢言？既許而問，則洞庭之與京邑，不足為異也。」毅請聞之。女曰：「洞庭之陰，有大橘樹焉，鄉人謂之社橘。君當解去茲帶，束以他物，然後舉樹三發，當有應者。因而隨之，無有礙矣。倘獲回耗，雖死必謝。」毅曰：「敬聞命矣。」女遂於襦間解書，再拜以進，東望愁泣，若不自勝。毅深為之戚，及置書囊中。因復問曰：「子之牧羊，何所用哉？神祇豈宰殺乎？」女曰：「非羊也，雨工也。」曰：「何為雨工？」曰：「雷霆之類也。」毅復視之，則皆矯顧怒步，飲齕甚異。而大小毛角，則無別羊焉。毅又曰：「吾為使者，他日歸洞庭，慎勿相避。」女曰：「寧止不避，當如親戚耳！」語竟，引別東去。不數十步，回望女與羊，俱無所見矣。

　　其夕至邑，而別其友。月餘到家，乃訪於洞庭之陰，果有社橘。遂易帶向樹三扣。俄有武夫出波間，詢：「貴客何自？」毅不告其事，曰：「謁大王耳！」武夫揭水指路，引毅以進。謂毅曰：「當閉目，數息可達矣。」毅如言，遂至其宮。始見臺閣相向，門戶千萬。奇草珍木，無所不有。夫乃指毅止於大室之隅。毅曰：「此何所也？」夫曰：「此靈虛殿也。」毅視之，則人間珍寶，畢盡於此。柱以白璧，砌以青玉，牀以珊瑚，簾以水晶。雕琉璃於翠楣，飾琥珀於紅棟。奇秀深杳，不可殫言。然而王久不至。毅謂夫曰：「洞庭君安在哉？」曰：「君方幸玄珠閣，與太陽道士講《火經》，少選當畢。」毅曰：「何謂《火經》？」夫曰：「吾君，龍也。龍以水為神，舉一波，可包陵谷。道士，乃人也。人以火為神，發一炬，可燎阿房。然而靈用不同，玄化各異。太陽道士，精於人理，吾君邀以聽焉。」言粗畢，而宮門大辟。景從雲合，見一人披紫衣，執青玉。夫躍曰：「此吾君也。」乃至前以告之。君望毅而問曰：「豈非人間之人乎？」毅曰：「然。」遂入拜，君亦拜，坐於靈虛之下。謂毅曰：「水府幽深，寡人闇昧，夫子不遠千里而來，將有為乎？」毅曰：「毅，大王之鄉人也。長於楚，遊學於秦。昨下第，閒驅涇水之上，見大王愛女牧羊於野，風鬟雨鬢，所不忍視。毅因語之，謂毅曰：『為夫婿所薄。』悲泗淋漓，遂託書於毅，今以至此。」因取書進之。洞庭君覽畢，以袖掩面而泣曰：「老父聾瞽，使深閨孺弱，遠罹辱害。公乃陌上人也，而能及之。幸被齒發，何敢負德？」詞畢，又哀咤良久。左右皆流涕。時有宦人密侍君者，君目以書授之，令達宮中。須臾，宮中皆慟哭。君驚謂左右曰：「疾告宮中，無使有聲，恐錢塘所知。」毅曰：「錢塘，何人也？」曰：「寡人愛弟也。昔為錢塘長，今則致政矣。」曰：「何故不使知？」曰：「以其勇過人耳！昔堯遭洪水九年者，乃此子一怒也。近以天將失意，穿於五山。上帝以寡人有薄德於古今，遂寬其同氣之罪。然猶縻繫於此。故錢塘之人，日來候焉。」詞未已，而大聲忽發，天折地裂，宮殿擺簸，雲煙拂湧。俄有赤龍，長萬餘尺，電目血舌，朱鱗火鬚，項掣金鎖，鎖牽玉柱，千雷萬霆，繳繞其身，霰雪雨雹，一瞬皆下。乃擘青天而飛去。毅初恐蹷仆地。君親起持之，曰：「無懼，固無害。」毅良久安抑，乃獲自定。因告辭曰：「願得生歸，以避復來。」君曰：「不必如此。其去則然，其來則不爾，幸為少盡繾綣。」因命酌。俄而祥風慶雲，融融怡怡，幢節玲瓏，簫韶以隨。紅妝千萬，笑語熙熙。中有一人，自然蛾眉，明璫滿身，綃縠參差。迫而視之，前所寄辭女。然而若喜若悲，零淚如絲。須臾，紅煙蔽其左，紫氣舒其右，香凝環旋，入於宮中。君笑謂毅曰：「涇水之囚人至矣。」君乃辭入宮。須臾，又聞怨苦，久而不已。有頃，君復出，與毅飲。又有一人，披紫裳，執青玉，貌聳神溢，自外而入。左右謂毅曰：「此錢塘也。」毅起，趨拜之。錢塘亦盡禮相接，且致謝甚懇。既而告兄曰：「適者辰發靈虛，已至涇陽，午戰於彼，未還於此，申間馳至九天，以告上帝。上帝知其冤，而宥其失。前所譴執，因而獲免。然而剛腸激發，不遑辭候。驚擾宮中，復忤賓客。愧惕慚懼，不知所還。」因退而再拜。君曰：「所殺幾何？」曰：「六十萬。」「傷稼乎？」曰：「八百里。」「無情郎安在？」曰：「食之矣。」君憮然曰：「頑童誠不可忍，然汝亦太草草。賴上帝靈聖，諒其至冤。不然者，我何辭焉。從此勿復如斯。」錢塘復再拜。坐定，遂宿毅於凝光殿。

　　明日，又宴毅於凝碧宮。會友戚，張廣樂，具以醪醴，羅以甘潔。初，笳角鼙鼓，旌旗劍戟，舞萬夫於其右。中有一夫，前曰：「此《錢塘破陣樂》。」旌銚傑氣，顧驟悍栗。坐客視之，毛髮皆豎。復有金石絲竹，羅綺珠翠，舞千女於其左。中有一女前進曰：「此《貴主還宮樂》。」清音宛轉，如訴如慕。坐客聽之，不覺淚下。二舞既畢，龍君大悅。紈綺頒於舞人。然後密席貫坐，縱酒極娛。酒酣，洞庭君乃擊席而歌曰：

　　「大天蒼蒼兮，大地茫茫。人各有志兮，何可思量？狐神鼠怪兮，薄社依牆。雷霆一發兮，其孰敢當！荷貞人兮，信義長；令骨肉兮，返故鄉。永言慚愧兮，何時忘？」

洞庭君歌罷，錢塘君再拜而歌曰：

　　「上天配合兮，生死有途。此不當婦兮，彼不當夫。腹心辛苦兮，涇水之隅。鬟鬢風霜兮，雨雪羅襦。賴明公兮，引素書；令骨肉兮，家如初。永言珍重兮，無時無。」

錢塘君歌闋，洞庭君俱奉觴於毅。毅踧踖而受爵，飲訖，復以二觴奉二君。乃歌曰：

　　「碧雲悠悠兮，涇水東流。傷嗟美人兮，雨泣花愁。尺書遠達兮，以解君憂。哀冤果雪兮，還處其休。荷君和雅兮，盛甘羞。山家寂寞兮，難久留。欲得辭去兮，悲綢繆。」

歌罷，皆呼萬歲！洞庭君因出碧玉箱，貯以開水犀，錢塘君亦出紅珀盤，貯以照夜璣，皆起進毅。毅辭謝而受。既而宮中之人，咸以綃綵珠璧，投於毅側。重疊煥赫，須臾埋沒於前後。毅笑語四顧，愧揖不暇。洎酒闌歡極，毅辭起，復宿於凝光殿。

　　翌日，又宴毅於清光閣。錢塘君因酒作色，謂毅曰：「子不聞『猛石可裂不可卷，義士可殺不可羞』者耶？愚有衷曲，一陳於公。如可，則俱履雲霄；如不可，則皆夷糞壤。足下以為何如哉？」毅曰：「請聞之。」錢塘曰：「涇陽之妻，則洞庭君之愛女也。淑性茂質，為九姻所重。不幸見辱匪人，今則絕矣。將欲求託高義，世為親戚。使受恩者知其所歸，懷愛者知其所付。豈不為君子始終之道耶？」毅肅然而作笑曰：「毅始以為剛決明直，無如君者。奈何簫管方洽，新賓正和，不顧其道，以威加人，豈僕之素望乎？若遇公於洪波之內，玄山之中，鼓以鱗鬚，被以雲雨，將迫毅以死。毅則以禽獸視之，亦何恨哉！今體被衣冠，坐談禮義，盡五常之志性，窮百行之微旨，雖人世賢傑，有不如者，況江湖靈類乎？而欲以介然之軀，悍然之性，乘酒假氣，將迫於人，豈近直哉！且毅之質，不足以藏王一甲之間，然而敢以不伏之心，勝王強恭之氣，唯王籌之耳。」錢塘逡巡致謝曰：「寡人生長深宮，不聞正論。邇者詞述狂妄，唐突高明，退自循顧，戾不容責。幸君子不為此乖間也。」其夕歡宴如舊。毅與錢塘君，遂為知心友。

　　明日，毅辭歸。洞庭君夫人別宴毅於潛景殿。男女僕妾，悉出預會。夫人泣謂毅曰：「骨肉受君子深恩，恨不得展愧戴，遂至睽別。」使前涇陽女當席拜毅以致謝。夫人又曰：「此別豈有復相遇之日乎？」毅於此雖不諾錢塘之請，然當此席，殊有歎恨之色。宴罷辭別，滿宮淒然。毅於是復循出途上岸，見從者十餘人，擔囊以隨，至其家而辭去。

　　毅因適廣陵寶肆，鬻其所得，百未發一，財已盈兆。故淮右富族，咸以為莫如。遂娶於張氏，亡；又娶韓氏，數月，又亡。徙家金陵，常以鰥曠多感，欲求繼。媒氏來曰：「有盧氏女，范陽人也。父曰浩，嘗為清流宰。晚歲好道，獨游雲泉，今期不知所在矣。母曰鄭氏。盧氏女前年適清河張氏，無何而張子夭亡。今母憐其少艾，欲擇德以配焉。尊意可否？」毅乃卜日就禮。男女二姓，俱為豪族，法用禮物，極其豐盛。金陵之士，莫不健仰。居月餘，毅視其妻，俄憶類於龍女，而逸豔豐狀，則又過之。因與話昔事。妻曰：「世間豈有是理乎？」經歲餘，生一子，端麗奇特，毅益愛重之。逾月，乃笑謂毅曰：「君不憶余之於昔耶？余即洞庭君女也。銜君之恩，誓心求報。洎錢塘季父，論親不從，乖負宿心，悵望成疾。父母欲配嫁於濯錦小兒，妾初心不替，復欲馳白於君。值君累娶不終，卜居於茲，得遂報君之意，今日死無恨矣！」因泣下。復謂毅曰：「始不言者，知君無重色之心，今乃言者，知君有愛子之意。君附書之日，笑謂妾曰：『他日歸洞庭，慎無相避。』誠不知當此之際，君豈有意於今日之事乎？其後，季父請於君，君不許。君乃誠為不可耶？抑忿然耶？君其語之。」毅曰：「似有命者。僕始見子於長涇之隅，枉抑憔悴，誠有不平之志。然自約其心，以達子之命，餘無及也。初言慎勿相避者，偶然耳，豈有意哉！洎錢塘君逼迫之際，惟理有不可。夫始以行義為志。寧有殺其婿而納其妻者耶！因率肆胸臆，不遑避害。然而將別之日，見子有依然之容，心甚恨之。終以人事扼束，無由報謝。吁！今子盧氏也，又家於人間，則吾始心未為惑矣。從此以往，永奉歡好，心無纖慮也。」妻深感，悲喜交至。復謂曰：「勿以異類，遂為無心，固當知報耳。夫龍壽萬歲，今與君同之。」乃相與覲洞庭。既至，而賓主盛禮，不可備紀。復徙居南海，僅四十年，其邸第輿馬，珍鮮服玩，雖侯伯之室，無以加也。毅之族，咸遂濡澤。以其春秋積聚，容狀不衰，南海之人，靡不驚惑。及開元中，上方屬意神仙之事，精索道術。毅不安，遂歸洞庭。凡十餘年，殆莫知跡。出《異聞集》。

　　廣利王女

　　長慶中，進士張無頗居南康。將赴舉，游丐番禺。值府帥改移，投詣無所。愁疾臥於逆施，僕從皆逃。忽有善易者袁大娘來主人舍，瞪視無頗曰：「子豈久窮悴耶？某有玉龍膏一合子，不惟還魂其死，因此亦遇名姝。但立一表白，曰：『能治業疾。』若常人求醫，但言不可治，若遇異人請之，必須一往，自能富貴。」無頗拜謝受藥，以暖金合盛之。曰：「寒時但出此合，則一室暄熱，不假爐炭矣。」無頗依其言，立表數日，果有黃衣若宦者，扣門甚急。曰：「廣利王知君有膏，故使召見。」無頗誌大娘之言，遂從使者而往。

　　江畔有畫舸，登之甚輕疾。食頃，忽睹城宇極峻，守衛甚嚴。宦者引無頗入數十重門，至殿廷，多列美女，服飾甚鮮，卓然侍立。宦者趨而言曰：「召張無頗至。」遂聞殿上使軸簾。見一丈夫，衣王者之衣，戴遠遊冠，二紫衣侍女扶之而臨砌，招無頗曰：「請不拜。」王曰：「知秀才非南越人，不相統攝，幸勿展禮。」無頗強拜，王磬折而謝曰：「寡人薄德，遠邀大賢。蓋緣愛女有疾，一心鍾念。知君有神膏，倘獲痊平，實所愧戴。」遂令阿監二人，引入貴主院。無頗又經數重戶，至一小殿。廊宇皆綴明璣翠璫，楹楣煥燿，若布金鈿。異香氳鬱，滿其庭戶。俄有二女褰簾，召無頗入。睹真珠繡帳中，有一女子，纔及笄年，衣翠羅縷金之襦。無頗切其脈良久，曰：「貴主所疾，是心之所苦。」遂出龍膏，以酒吞之，立愈。貴主遂抽翠玉雙鸞篦而遺無頗，目成者久之，無頗不敢受。貴主曰：「此不足酬君子，但表其情耳。然王當有獻遺。」無頗愧謝。阿監遂引之見王。王出駭雞犀、翡翠碗、麗玉明瑰以贈。無頗拜謝，宦者復引送於畫舸，歸番禺，主人莫能覺。纔貨其犀，已巨萬矣。

　　無頗睹貴主華豔動人，頗思之。月餘，忽有青衣扣門而送紅箋。有詩二首，莫題姓字。無頗捧之，青衣倏不見。無頗曰：「此必仙女所製也。」詞曰：

　　「差解明璫尋漢渚，但憑春夢訪天涯。紅樓日暮鸎飛去，愁殺深宮落砌花。」

又曰：

　　「燕語春泥墮錦筵，情愁無意整花鈿。寒閨欹枕不成夢，香炷金爐自裊煙。」

頃之，前時宦者又至。謂曰：「王令復召，貴主有疾如初。」無頗欣然復往。見貴主，復切脈次。左右云：「王后至。」無頗降階，聞環珮之聲，宮人侍衛羅列。見一女子，可三十許，服飾如后妃。無頗拜之。后曰：「再勞賢哲，實所懷慚。然女子所疾，又是何苦？」無頗曰：「舊疾耳！心有擊觸而復作。若再餌藥，當去根幹。」后曰：「藥何在？」無頗進藥合。后睹之，默然色不樂，慰喻貴主而去。后遂白王曰：「愛女非疾，其私無頗矣！不然者，何以宮中暖金合，得在斯人處耶？」王愀然良久，曰：「復為賈充女耶？吾當成之，無使久苦。」無頗出，王命延之別館，豐厚宴犒。後王召之曰：「寡人竊慕君子為人，輒欲以愛女奉託，如何？」無頗再拜辭謝，心喜不自勝。遂命有司擇吉日，具禮待之。王與后敬仰愈於諸婿。遂止月餘，歡宴俱極。王曰：「張郎不同諸婿，須歸人間。昨簡於幽府云：『當是冥數。』番禺地近，恐為時人所怪，南康又遠，況別封疆，不如歸韶陽甚便。」無頗曰：「某意亦欲如此。」遂具舟楫，服飾珍珠，贈攜無算。唯侍衛輩，即須自置。

　　王遂與無頗別，曰：「三年即一到彼，無言於人。」無頗挈家居於韶陽，人罕知者。住月餘，忽袁大娘扣門，見無頗。無頗大驚。大娘曰：「張郎今日及小娘子酬媒人可矣！」二人各具珍寶賞之，然後告去。無頗詰妻，妻曰：「此袁天綱女，程先生妻也，暖金合，即其宮中寶也。」後再三歲，廣利王必夜至張室。後無頗為人疑訝，於是去，不知所適。出《傳奇》。

　　劉綱妻，袁天綱女，俱強與人婚姻事，何也？


　　以下廟像之神


　　九子魔母

　　常州吳生，參政公孫也。髫年，美風度，議婚未諧。一日，毗陵城上徒行，晚歸，偶與一女郎同路。或前或後，相傍相偎。女郎年稍長於吳生，姿容妖媚，韻度綽約，真靈人也。有四女奴從焉，皆妍冶上色，顧盼之間，輒通眉語。問：「郎君居止何處？」生喜不自勝，曰：「敝居咫尺，肯迂駕乎？」女郎微笑。生乘暝色，遽前擁之而歸，匿於密室，不令人知。是夕，置酒對飲，備極款狎。逡巡，滅燭為歡，弱骨豐肌，曲盡于飛之態。生既未近女色，女郎又宛然處子。誓心伉儷，永結綢繆。如是纏綿者浹旬矣。室中時起異香，芳風發越。女郎晝則作女真裝束，常服淡靚，不加新采；晚則花鈿滿髻，濃豔照人。左右見者，無不蕩魂。

　　於時，春色漸酣，名花爛發。女郎謂吳生曰：「東望吳山越水，靈氣蔚然，吾將往觀。」生即駕二樓船，從女郎出遊。兩月之間，虎丘茶磨六橋三竺諸勝地，無不探焉。綺羅圍繞，路人驚異，謂是神仙之游也。臨發杭城，令生多買好胭脂不計其數。久之，乃返棹蘭陵。吳生一日窺其小妝奩中，見有碧玉圭，徑尺許，問：「何用？」女郎曰：「卿自諦觀，何問我為？」簡之，圭足乃有鎸摹「玉帝」二字，填金所書。頗錯愕，戲之曰：「夫人能執此朝玉京天帝耶！」女郎曰：「卿何了了若是耶？」以生年未及冠，每易而狎之。又一日，出其所秘簿籍示生，則吳族某貴人新雋魁者姓名，裒然其上矣。暇則私向生說天上事，及諸神仙變幻，又教以房中玄素之術。生由此精神倍常，知其審神人也。

　　然歡洽既久，兩情如膠。女郎既不甚藏密，吳生亦略無疑懼。家人憂郎君為邪所魅，陰遣道士結壇誦咒驅之，寂寂無驗。最後得某法師術，揮劍擊之，中女奴左臂。女郎大呼詬罵，與生惆悵嗚咽。挈四女奴，白晝凌空而逝，疾如風雨。所傷之臂，脫墮階前，視之，乃土偶臂也。無何，家人於城北一古廟中，忽見九子魔母，妝塑姿容絕麗。旁有四侍者，一折其臂，容貌依稀，宛如前遘。吳生竟無羔。所延法師，不疾而殂矣。

　　按《會昌解頤》及《河東記》載：越州觀察使皇甫政妻陸氏，出脂粉錢百萬，別繪魔母神堂。忽遇善畫者從劍南來，一夕而成，光明燦爛。觀察擇日設齋，大陳伎樂。復遇黑叟荷鋤而至，直上魔母堂，舉鋤以劚其面，壁乃頹。撫掌笑曰：「恨畫工之罔上也。如其不信，田舍老妻，足為驗耳！」遂自葦莽間，引一女子，年十五六，薄傅粉黛，服不甚奢豔，而態媚動人，頃刻到寶林寺。百萬之眾，引頸駭觀。皆言：「所畫神母，果不及耳！」攜手而行，二人俱化為白鶴沖天而去。由此驗之，魔母信是神仙麗質，吳郎所遇不誣矣！《玉堂閒話》亦載：南中僧院，有九子母像，裝塑甚奇。行者少年，夜入其堂寢宿，有一美婦人引同狎處。與此事今古相符。魔母不擇偶如此，一淫物耳，何以稱神？神不為淫，祟或憑焉。

　　女靈觀

　　汝州魯山縣西六十里，小山間有祠，曰「女靈觀」。其像獨一女子，低鬟嚬蛾，豔冶而有怨慕之色。祠堂後平地，怪石圍數畝。上列三峰，皆十餘丈，森然肖太華也。詢之老人云：「大中初，斯地忽暴風驟雨，襄丘陵，震屋瓦，一夕而止，遂有茲山。其神見形於樵蘇者曰：『吾商於之女也，帝命有此百里之境。可告鄉里，為吾立祠於山前。山名女靈，吾所持來者。無曠春秋祭，吾當福汝。』鄉人遂建祠，官書祀典，曆數世矣。」咸通末，縣令某嘗致祭，與同舍生譙國夏侯禎偕行。祭畢，與禎縱觀祠內，禎獨拳拳不能去。乃索卮酒酹曰：「夏侯禎年少，未有匹偶。今者仰觀靈姿，願為廟中掃除之隸，神其鑒乎。」既舍爵，乃歸。其夕，夏侯禎愴恍不寐，若為陰物所中。其僕來告，令走視之，則目瞪口噤，不能言矣。令謂曰：「得非女靈乎。」禎頷焉。令命吏載楮鏹，挈尊席，而禱曰：「夫人岳鎮愛女，疆埸明祗，致禾黍豐登，戢虎狼暴橫，斯神之任也。今日之祭，乃郡縣常祀。某職其事，敢不嚴恭。豈謂友生不勝醆斝之餘，至有慢言，瀆於神聽，今疾作矣！豈降之罰耶，抑果其請耶！若降之罰，是以一言而斃一國士，違好生之德，當專戮之辜，帝豈不降鑒，而使神祇虐於下乎！若果其請，是以一言乖貞靜之道，播淫泆之風，若九閽一呼，必貽幃箔不脩之責。況天下多美丈夫，何必是也？神其聽之。」奠訖，夏侯生康豫如故。

　　張女郎

　　沈警，字玄機，吳興武康人也。美風調，善吟詠，為梁東宮常侍。名著當時，每公卿宴集，必致騎邀之。語曰：「玄機在席，顛倒賓客。」其推重如此。後荊楚陷，沒入周，為上柱國。奉使秦隴，途過張女郎廟。旅行多以酒肴祈禱，警獨酌水。具祝詞曰：「酌彼寒泉水，紅芳掇巖谷。雖致之非遙，而薦之隨俗。丹誠在此，神其感錄。」既暮，宿傳舍。憑軒望月，作《鳳將雛。含嬌曲》。其詞曰：「命嘯無人嘯，含嬌何處嬌。徘徊花上月，空度可憐宵。」又續為歌曰：「靡靡春風至，微微春露輕。可惜關山月，還成無用明。」吟畢，聞簾外歎賞之聲。復云：「閒宵豈虛擲，皓月豈空明。」音旨清婉，頗異於常。忽見一女子，搴簾而入。拜云：「張女郎姊妹，見使致意。」警異之，乃具衣冠。未離坐，而二女已入。謂警曰：「跋涉山川，因勞動止。」警曰：「行役在途，春宵多感。聊因吟詠，稍遣旅愁。豈意猥降仙駕，願知伯仲。」二女即相顧而微笑。大女郎謂警曰：「妾是女郎妹，適廬山夫人長男。」指小女郎云：「適衡山府尹小子，並以生日，同覲大姊。屬大姊今朝層城未旋，山中幽寂，良夜多懷，輒欲奉屈，無憚勞也。」遂攜手出門，共登一輜軿車，駕六馬，馳空而行。俄至一處，朱樓飛閣，備極煥麗。令警止一水閣，香氣自外入內。簾幌多金縷翠羽，間以珠璣，光照滿室。須臾，二女郎自閣後冉冉而至，揖警就坐，又具酒肴。於是，大女郎彈箜篌，小女郎援琴為數弄，皆非人世所聞。警嗟賞良久，願請琴寫之。小女郎笑而謂警曰：「此神仙所製，不可傳於人間。」警粗記數弄，不復敢訪。及酒酣，大女郎歌曰：「人神相合兮，後會難。邂逅相遇兮，暫為歡。星漢移兮，夜將闌。心未極兮，且盤桓。」小女郎歌曰：「洞簾響兮，風生流。清夜闌兮，管弦遒。長相思兮，衡山曲。心斷絕兮，秦隴頭。」警歌曰：「會別須臾事，相思只夢知。不知牛共女，尚有隔年期。」二女郎相顧流涕，警亦下淚。小女郎謂警曰：「蘭香姨，智瓊姊，亦嘗懷此恨矣。」大女郎顧小女郎曰：「潤玉，此人可念也。」良久，大女郎命履，與小女郎同出。及門，謂小女郎曰：「潤玉，可便伴沈郎寢。」警欣喜如不自得，遂攜手入門，已見小婢前施臥具。小女郎執警手曰：「昔從二妃游湘川，見君於舜帝廟，讀湘王碑。此時想念頗切，不意今宵得諧宿願。」警亦備記此事，執手款敘，不能自已。小婢麗質前致詞曰：「人神路隔，別促會賒。況姮娥妒人，不肯留照；織女無賴，已復斜河。寸陰幾時，何勞煩瑣？」遂掩戶就寢，備極歡昵。將曉，小女郎起謂警曰：「人神事異，無宜卜書，大姊且至矣！」警於是抱持置膝，共敘衷款。須臾，大女郎至，復置酒。警又歌曰：

　　「直恁行人心不平，那宜萬里阻關情。只今隴上分流水，更聽從來嗚咽聲。」

警乃贈小女郎指環，小女郎贈警金合歡結。歌曰：

　　「結心纏萬縷，結縷幾千回。結怨無窮極，結心終不開。」

大女郎贈警瑤鏡一圓，歌曰：

　　「憶昔窺瑤鏡，相望看明月。彼此俱照人，莫令光彩滅。」

　　贈答極多，不能備記，粗憶數首而已。遂相與出門，復駕輜軿車，送至下廟，乃執手嗚咽而別。及至館，懷中探得瑤鏡，金縷結。良久，乃言於主人。夜而失所在，時同侶咸怪警夜有異香。警後使回至廟中，於神座後得一碧箋，乃是小女郎與警書。備敘離恨，書末有篇云：「飛書報沈郎，尋已到衡陽。若存金石契，風月兩相忘。」從此遂絕。出《異聞錄》。

　　蔣侯廟（凡二條）

　　會稽縣東野，有女子姓吳，字望子，年十六，姿容可愛。其鄉有鼓舞解神者，要之便往。緣塘行，半路，忽見一貴人，乘船，端正非常。令人問望子：「欲問之？」且以事對。貴人云：「我今正往彼，便可入船共去。」望子辭不敢。忽不見，望子既拜神坐，見向船中貴人，儼然端坐，即蔣侯像也。問望子：「來何遲？」因擲兩橘與之。數數形見，遂隆情好，心有所欲，輒空中下之。嘗思啖鱠，一雙鮮鯉，隨心而至。經三年，望子忽生外意，神便絕往來。

　　宋咸寧中，太常卿韓伯子某，會稽內史王蘊子某，光祿大夫劉耽子某，同游蔣山廟。有數婦人像甚端正，某等各指像以妻匹配，戲弄之。即以其夕，三人同夢蔣侯遣傳教相聞，曰：「家子女甚醜陋，而隈蒙榮顧，輒克某月某日悉相迎。」某等以其夢異常，試往相問，所夢符協如一。於是大懼，備三牲詣廟謝罪乞哀。又夢蔣侯親降曰：「君等既荷不棄，甚愜所懷，佳期將及，豈容中悔？」經少時，並亡。

　　蔣侯者，廣陵蔣子文，嘗為秣陵尉，擊賊傷而死。吳孫權時，追封中都侯，立石鍾山，蓋正神也。而男女之際，輕取輕舍，其然，豈其然乎？

　　清溪小姑

　　會稽趙文韶，字子業。宋元嘉中，為東宮扶侍。廨在清溪中橋，與吏部尚書王叔卿家隔一巷，相去二百步許。秋夜嘉月，悵然思歸。乃倚門唱《烏飛曲》，聲甚哀怨。忽有青衣婢詣門曰：「王家娘子白扶侍，聞君歌聲，有門人逐月遊戲，故遣相問。」須臾，女郎至。年可十八九，行步容色可憐，猶將兩婢自隨。謂文韶曰：「聞君善歌，能為作一曲否？」文韶為歌《草生磐石》，音韻清暢，又深會女心。乃曰：「但令有瓶，何患不得水？」顧青衣還取箜篌，為扶侍鼓之。須臾至。女為酌兩三彈，泠泠更增楚絕。又令侍婢歌《繁霜》，自解裙帶係箜篌腰，叩之以倚歌。歌云：「日暮風吹，落葉依枝。丹心寸意，愁君未知。歌繁霜，侵曉幕，何意空相守？坐待繁霜落。」歌闋，夜已久，遂相依燕寢，竟四更別去。脫金簪以遺文韶。文韶亦答以銀碗及琉璃匕。既明日，文韶出，偶至清溪廟，歇神座上，見碗甚疑，而委悉之。屏風後則琉璃匕在焉，箜篌帶縛如故。祠廟中惟女姑神像，青衣婢立在前。細視，皆夜所見者。於是遂絕。相傳清溪小姑，為蔣侯第三妹。見《齊諧記》及《窮怪錄》等書。

　　按《續搜神記》載：晉太元中，謝家沙門竺曇遂，年二十餘，白皙端正。嘗行經清溪廟前過，因入廟中看。暮歸，夢一婦人來語云：「君當來作吾廟中神，不復久。」曇遂夢問：「婦人是誰？」婦人云：「我是清溪廟中姑。」如此月許，便病。臨死，謂同學年少曰：「我無福，亦無大罪。死乃當作清溪廟中神。諸君行便，可過看之。」既死後，諸年少道人詣其廟。既至，便靈語相勞問，音聲如昔時。臨去，云：「久不聞唄，思一聞之。」其伴慧覲，便為作唄訖，其神猶唱贊語云：「歧路之訣，尚有悽愴。況此之乖，形神分散。窈冥之歎，情何可言？」既而欷歔不自勝，諸道人等皆為流涕。然則清溪小姑，其無常夫者耶？蔣侯家法，未必如此。當是邪祟作託耳！

　　康王廟女神

　　宋劉子卿，徐州人也。居廬山虎溪，少好學，篤志無倦。常慕幽閒，以為養性。恒愛花種樹，其江南花木，溪庭無不植者。文帝元嘉三年春，臨玩間，忽見雙蝶，五彩分明，來游花上，其飛如燕。一日中，或三四往復，子卿亦訝之。其夜，月朗風清。歌吟之際，忽聞扣扃，有女子語笑之音。子卿異之，謂左右曰：「我居此溪五歲，人尚無能知，何有女子而詣我乎？此必有異。」乃出戶，見二女，各年十六七，衣服霞煥，容止甚都。謂子卿曰：「君常憐花間之物，感君之愛，故來相詣。」子卿延之坐，謂二女曰：「居止僻陋，無酒敘情，有慚於此。」一女曰：「此來豈求酒耶！況山月已斜，夜將垂曉。君子豈有意乎？」子卿唯唯，喜不自持。一女東向坐者，笑謂西向者曰：「今宵讓姊。」因起，送子卿入室而別。回顧子卿曰：「來夜之歡，願同今夕。」及曉，女乃請去。子卿曰：「幸遂繾綣，復更來乎？一夕之歡，反生深恨。」女撫子卿背曰：「且締新歡，後即次我。」出戶，不知蹤跡。是夕，二女又至，宴如前。姊謂妹曰：「我且去矣，昨夜之歡，今留與汝。汝勿貪多娛，迷惑劉郎。」言訖大笑，乘風而去。於是同寢。子卿問女姓氏，答曰：「但得佳妻，莫問閒事。」臨曉，子卿復問之。女曰：「我姊妹實非世人，亦非山精物魅。若說與郎，郎必異傳。故不敢取笑於人間。今者，與郎契合，亦是因緣。慎跡藏心，無使人曉。即姊妹每旬更至，以慰郎心。」乃去。常十日一至，如是數年。會子卿遇亂歸鄉，二女遂絕。廬山有康王廟，去所居二十里餘。子卿一日訪之，見廟中泥塑二女神，並壁間畫二侍者，容貌依稀，有如前遇，疑此是也。見《歷朝窮怪錄》。

　　水仙祠

　　元揭傒斯，字曼碩，豫章人。未達時，多游湖湘間。一日，泊舟江岸。夜二鼓，攬衣露坐，仰視明月如晝。忽中流一棹，漸逼舟側。中有素妝女子，斂衽而起，儀容甚雅。揭問之，答曰：「商人婦也。良人久不歸，聞君遠來，故相迓耳。」因與談論，皆世外恍惚事。且云：「妾與君有夙緣，非同人間之淫奔者。」迨曉，戀戀不忍去。臨別，謂揭曰：「君，大富貴人也，亦宜自重。」因留詩曰：

　　「盤塘江上是奴家，郎若閒時來吃茶。黃土築牆茅蓋屋，庭前一樹紫荊花。」

　　明日，揭舟阻風，上岸沽酒，問其地，即盤塘鎮。行數步，見一水仙祠。牆垣皆黃土，中庭紫荊芬然。及登殿，所設像與夜中女子無異。後揭官至翰林侍讀學士。神女之言，蓋不誣云。

　　唐四娘廟

　　有從政郎楊仲弓，習行天心法，能察人顏色。乾道中，為道州錄事參軍。受代未去，因出行市裡。逢小胥，呼問之，曰：「汝必為邪鬼所惑，不治將喪身。」胥謝無有。連日三遇之，皆不肯言。楊曰：「汝不畏死耶？言之何害？此祟非我不能治也。」胥始悚懼，曰：「實與鄰女有私，往來已久。雖不識其家，但舉措嗜好，一切不與人殊，無復可疑。官所云若此，豈其物乎？」楊曰：「是矣，汝秘之，勿泄。宜預備長綵線，串以針。今夕來時，密縫其衣裾，仍匿彼冠履一二種。正使是人，固足為戲笑；不然，便可推驗矣。」胥敬奉戒。女至，悉如之。雞鳴女起，而失翠冠及一履。意狀荒擾，尋索弗得。胥但佯寐，陰察其所為。天且明，怫然而去。胥視二者，乃捏泥所製。即攜示楊，楊行法考訊，遣吏遍訪群祠，蓋城北唐四娘廟侍女也。胥往驗之，真所偶者。頭上無一冠，一足只著襪，彩線出於像背。楊誦咒，舉火焚厥軀，胥得無恙。唐四娘者，淫祀也。楊終於郴州里椽。營道尉史何信、九疑道士李道登，皆見其事。

　　廣通神廟

　　鄒二郎蓮，隨父令廣通時，嘗謁廣通神廟。見土偶侍女，心動。其夕，女入寢室與蓮昵，自後不絕。比歸京山，女亦至。嘗攜之還廣通，藏馬下。遇二騎追尋甚急，女謂蓮曰：「吾不能隨汝矣。」予墨一片，曰：「有急，用此為解。」遂墮公安人家積薪中。其家以為盜，出墨辨折，乃已。年八十餘始卒。蓮有女，嫁廩生白陽嚴紀聞。有紫羅囊在女處。乃神所餉，今尚存。

　　柳林子廟

　　黃寅，字清之，建安人。政和二年，試京師。未到六十里，抵小陳留旅舍寓宿。夜將二鼓，觀書且讀。聞扣戶聲，其音嬌媚。出視之，乃雙髻女子，衣服華麗。微笑言曰：「妾西鄰之女，少好書史。恨墮女流，父母督以針縷，不遂志願。今夕，二親皆赴姻家禮會，因乘間竊步至此。聞君讀書聲，歡喜無限，能許我從容乎？」寅留與坐。即簡書冊玩讀，又索飲。具酒款接，微言挑謔，略不羞避，遂就寢。雞鳴而去，復約再會。往還幾半月，店媼訝其無故久留。其所親柳仲恭來，拉以同入都。女子已知，倏來告別，攜手而泣。寅發篋，出銀五兩以贈。旦而行，可二十里，地名柳林子。見一廟，神坐旁侍女，宛然是所遇者。詳視之，其色故赧然，若負愧之狀。紙裹墮側，銀在其中，初未嘗啟視也。

　　延壽司

　　姑蘇衛人王宗本，行賈於汴。抵夜，則有美人入室與狎。詢其居止名氏，終不言。久而成疾，疑為妖也。俟來時，以黑油塗其面，女泣去。旦日，歷觀神祠，至城隍廟延壽司捧香盒女像，面有黑油。以語廟祝毀之，中有血水流出。

　　土地廟判官

　　北門橋朱某妻顧氏，每夜有巨人來共寢，日漸羸憊。家人語婦曰：「取其佩戴之物斯知何怪矣。」婦俟與交時拔其頭上一件，藏於席。明視之，乃紗帽展翅也。朱驗至土地廟中判官，正失此翅。縣報兵馬司，轉申刑部，問判官杖罪一百成招，拽像至中衢，杖而碎之，中有血水流出。顧氏得無恙。此嘉靖己亥年事，陸儼卒業南雍，親見之。

　　

　　以下雜神


　　北陰天王子

　　建康酒庫專知官雍璋妻女，以上巳日遊真武廟。焚香畢，循東廊觀畫壁。逢少年子，著淡黃衫，繫紅勒帛，儀狀華楚，不知誰氏子，立女旁凝目注視。母怪怒，極趨西廊。俄而，亦隨至。母誚之曰：「良家處女，郎君安得如是？」乃從後門出，少年亦隨不捨。迨行雜沓，始不見。是夜，女就寢，揭帳，少年已先在牀。笑曰：「汝美好如此，不幸生胥吏家，不過嫁一市賈耳。吾乃貴家兒郎，與汝偶，真可為汝賀，毋疑我。」遂握手留宿。至旦，而母知之，絕以為憂。經旬日，謂女曰：「我既為門婿，當拜丈人丈母。」於是，正衣冠出拜，舉止敘述如士人。他日又言：「吾當有所補助汝家，遇給米付廚時，當諦視。」明日視之，米中得北珠數顆。自是每日皆然，轉盼成富人。建第宅，且別起樓與女居。凡有所需，如言輒至。若會宴親戚，則椅桌杯盤，悉如有人持攜，從胡梯而下。荏苒數歲。或謂雍生曰：「一女如此，而甘心付之邪鬼乎？且所得財物，未必皆真。久必將為禍。」雍生心固不樂，即呼道士行法逐治。甫入門，已倒懸於梁。又呼僧，誦穢跡咒，正趺坐擊磬，不覺身懸空，行室中數十匝，懼而趨出。少年蓋自若。時時自稱秉靈王招飲，或言嘉應王招飲，歸必大醉。人又教雍生，使嫁女以絕之。得一將官子，既納采，少年謂女曰：「知汝將適人，固難阻拒，當為汝辦資裝。成禮時，卻施小戲術，聊奉一笑。」於是，縑帛器皿致於前。及婿登牀，若為人畀於地。婿竊怪之，灑濯整齊，復登馬，旋復墜地，亟奔去。雍氏自此不敢復言禳祛事，少年待女如初，但言：「汝父母本無誼，吾將加以殃禍。不過三年，必使衰替。汝命本不永，然念汝無過，已為禱冥司，延一紀矣。」久之，有道人楊高尚者，法力甚著。雍氏厚儀延請，少年已前知之，顰蹙顧女云：「此卻是真法師，非吾所能抗。將遠引且避之耳，亦緣分有限，知復奈何？」命酌酒話別，徘徊間，楊已至。少年舉足欲竄，楊曰：「吾已設通天網罩汝，豈容越佚。」家人皆見少年立籠中，楊厲色責數之曰：「人神路殊，汝安得故違天律。今盡法治汝，又懼為尊公累。苟為不然，上奏天曹，令汝獲譴，入無間獄矣。」少年泣拜謝過。乃與之約，攜手出而縱之。雍生詢為何神。楊曰：「北陰天王之子也。」自是絕不至。女在家，亦無人敢議親。父母繼亡，獨當罏賣酒。每憶疇昔少年之樂，潸然隕涕。建康南門外十里，有陰山，其上乃北陰天王廟。蓋其神云。

　　南部將軍女

　　汝陰男子姓許，少孤。為人白皙，有姿調。好鮮衣良馬，游騁無度。嘗牽黃犬，逐獸荒澗中，倦息大樹下。樹高百餘尺，大數十圍，高柯旁挺，垂陰連數畝。仰視間，枝懸一五色彩囊，以為誤有遺者。乃取歸，而結不可解。甚愛異之，置巾箱中。向暮，化成一女子，手把名紙直前云：「王女郎令相聞致名。」遂去。有頃，異香滿室，漸聞車馬之聲。許出戶望，見列燭成行，有一少年，乘公馬。從十餘騎在前，直來詣許曰：「小妹竊慕盛德，欲託良媛於君子。」許以其神，不敢苦辭。少年即命左右，灑掃靜室。須臾，女車至，光香滿路。侍女乘馬，數十人皆有美色。持步障，擁女郎下車。延入別室。幃帳茵席畢具。家人大驚，視之，皆見。少年促許沐浴，進新衣，侍女扶入女室。女郎年十六七，豔麗無雙。著青袿䙱，珠翠璀錯。下階答拜。共行禮訖，少年乃去。房中施雲母屏風、芙蓉翠帳，以鹿瑞錦幛映四壁。大設珍肴，諸多異果，甘美鮮香，非人間食器，有七子螺、九枝盤、紅螺杯、蕖葉椀，皆黃金隱起。錯以玫瑰，金罍貯車師菊酒，芬馨酷烈。座上置連心蠟燭，悉以紫玉為盤，光明如晝。

　　許素輕薄無簡，又為物色誇炫，意甚悅之。坐定問曰：「鄙夫固陋，蓬室湫隘，不意乃能見顧之深。歡懼交並，未知所措。」女答曰：「大人為中樂南部將軍，不以兒之幽賤，欲使託身君子。躬奉砥礪，幸遇良會，欣願誠深。」又問：「南部將軍，今何也？」曰：「是嵩君別部所治，若古之四鎮將軍也。」酒酣，援筆作飛鴻別鶴之曲，宛頸而歌為許送酒，清聲哀暢，容態蕩越，殆不自持。許不勝其情，遽前擁之。女命撤筵，去燭就帳，恣其歡狎。豐肌弱骨，柔滑如飴。明日，遍召家人，大申婦禮，賜與甚厚。

　　積三日，前少年又來，曰：「大人感愧良甚，願得相見，使某奉迎。」乃與俱法。至前獵處，無復大樹矣。但見朱門素壁，若今大官府中。左右列兵衛，皆迎拜。少年引入，見府君冠平天幘，絳紗衣，坐高殿上。庭中排戟設纛，許拜謁。將軍為起，揖之，升階。勞慰曰：「少女幼失所恃，幸得託奉高明，感慶無量。然此亦冥期神契，非至情相感，何能及此。」許謝，乃與入內。門宇嚴邃，環廊曲閣，連亙相通。中堂高會，酣宴正歡。因命設樂，絲竹繁錯，曲度新奇。歌妓數十人，皆妍冶上色。既罷，乃以金帛厚遣之，並資僕馬，家遂贍給，仍為起大宅於里中。女郎雅善玄素養生之術，許體力精爽，倍於常矣。以此知其審神人也。後時一歸，府君輒饋送甚厚。數十年，有子五人，而姿色無損。後許卒，乃攜子俱去，不知所在。

　　苦竹郎君

　　潭州善化縣苦竹村，所事神曰苦竹郎君。里中余生妻唐氏，微有姿。乾道二年，邀鄰婦郊行，至小溪茅店飲酒。店旁則廟也。酒罷，眾婦人皆入觀。唐氏素淫冶，見土偶素衣美容，悅慕之，瞻玩不能已，眾已出，猶戀戀遲留。還家數日，思念不少置。因如廁，望一好少年張青蓋而來，絕類廟中像，逕相就語，即與歸房共寢，久乃去。自是數日一至，家人無知者。遂有娠，過期不產。夫怪之，召巫祝治禳不效。唐氏浸苦腹脹，楚痛不可忍，始自述本末，疾益困，腹裂而死，出黃水數斗。

　　五郎君（凡五條）

　　河中市人劉庠，娶鄭氏女，以色稱。庠不能治生，貧悴落魄，唯日從其侶飲酒。鄭饑寒寂寞，日夕恣怨。忽病肌熱，昏冥不知人。後雖少愈，但獨處一室，默坐不語，遇庠輒切齒，折辱，庠鬱鬱無聊，委而遠去。鄭掩關潔身，而常常若與人私語。家眾穴隙潛窺，無所睹。久之，庠歸舍，入房，見金帛錢綺盈室，問所從得。鄭曰：「數月以來，每至更深，必有一少年來，自稱五郎君，與我寢處，諸物皆其所貺。不敢隱也。」庠意雖憤悁，然久困於窮，冀以小康，亦不之責。一日白晝。此客至，值庠在焉，翻戒庠與妻無得共處。庠懼，徙於外館，一聽所為，且鑄金為其像，晨夕瞻事。俄為庠別娶婦。庠無子，禱客求之，遂竊西元帥第九子與為嗣。元帥賞募尋索，鄰人胡生之妻因到庠家，見錦繃嬰兒，疑非市井間所育者，具以告帥。捕庠及鄭，械擊訊掠而藉其貲。獄未決，神召會鬼物，辟重門直入獄劫取，凡同時諸囚悉逸去。帥大怒，明日復執庠夫婦，箠楚苛酷。是夜，神又奪以歸，而縱火焚府治，樓觀草場一空，瓦礫磚石如雨而下，救火者無一人能前。帥無可奈何，許敬祀神，不復治兩人罪。五郎君竟據鄭氏焉。

　　又，萬曆間，有彭城士人某，寓居蘇州葑門，嘗因無子禱於寶林宣靈王廟，簽訣中有「一朵金蓮驀地開」之句，不曉所謂，意欲尋訪人家，或有婢名相合者可娶為妾，後為其婦頗妒，不諧茂陵之聘。婦年三十許，人微有姿色。辛亥歲，忽為五郎神所憑，意慮失常，夢魂恍惚常與神遇。神亦時時降於其家，衣錦袍，乘白馬，或挾彈弓，若貴介公子狀，騎從繁多。又或御車飛蓋自簷端下詣密室。一日，士人倚窗肄業，偶見房門扃鑰甚固，有兩女嬛年可十四五，覆發披肩，容姿妍冶，著鳳雲繡半臂夾侍於門外，訊其名，一嬛答曰金蓮。俄而遂失所在，士人大驚。有頃，神見形如人，出坐堂中，召士人諭之曰：「君婦前生與我伉儷，今冥數又合為妻，可速妝梳，相攜而去。」士人叩懇，舉家哀祈，乃許諾云：「且暫諧匹偶，卻後五年，當來迎矣。」後信宿輒來，每至，則屏張茵褥，珍怪之食，陳設炳煥，皆非人間所有。婦便欠伸呵嚏起入帷中，侍者竊聞狎暱歡笑之聲，逾於人間夫婦。既展綢繆，良久方去。士人懼禍，又利其贈遺之隆，竟不敢與婦同寢處矣。其家每日供其飲食，悉是神為致之。神或不至，時有異味相餉，從空中而下，舉家不測所從來也。本戶有官逋五金無辦，縣騶督迫，忽案上鏗然有聲，視之則銀一錠，恰秤得五金有奇，適符其所逋之數，遂輸長洲庫中。婦聞鄰近丁孝廉家歲有入閩之使，常攜鮮荔枝而還，得善藏法，啟甕如新。時方五月。輒向神前索之。神云：「其易耳！少待三日，須遣人覓至也。」如期，婦晨起臨妝，已有一朱紅盒子置妝臺上矣。開視之，果得輕紅十五隻，劈啖，如從樹頭摘下者，盒子蓋猶帶露痕。如是凡所需索，無不立應。家漸豐饒，鄰人貧者聞而豔焉。側近有五龍堂，前一家夫為府書佐，婦亦喜淫，藉此神以肥家，至今數年往來不絕。虞山有衣纓之孫，不斥其名，嘗繪神像於後樓，舉家事之，以禳沒頭冤鬼，後遂誨淫，數數見形往來，日費狗血數升，備為厭術，終不能遣。

　　又，長洲縣隸人顧孝，住醋庫巷。萬曆壬寅年為長郎娶婦，婦自幼與五郎情好，俗謂之服聖。其夜花燭初陳，室中燄起，靈風吹燈滅燭。持兵杖與長郎暗中格鬥，侍衛無數，反闔其扉，父母親戚並莫能入。明日，迎道流過張王府基，忽有兩胡雛，形貌醜怪，逕前謂曰：「君莫往與人間事，顧家新婦實先許配寒門，何故見奪？」言訖不見。須臾，其女在帳中，望見道流至，面赤發怒，向壁而寢，少時暴亡。

　　又，蘇州倉橋頭釀家沈承傳，生女觀奴，自幼端潔。萬曆戊午年，十九歲矣，忽遇五郎，出金彩為聘，贈遺甚厚。其夜便留歡狎，所欲無弗致者。爾後觀奴閒坐，常有蝴蝶為使，往來帳前。俄頃車騎威儀至矣。其家以此為候。

　　又，高郵李甲之婦，年未三十而寡，止生一子，乳名毛保，方十五歲。婦有美色，遂為五郎神所據，無計驅遣。數移居以避之，其神蹤跡而來。晝夜現形，恣其褻狎。心有所欲，空中下之。因婦有服，遂致素繒練絹，一切幃茵寢玩之具。送錢動以萬計，他物稱是。一日，婦欲得金步搖，金爵釵，向神索取，神曰：「往見蘇州太守舍中，有家姬所戴首飾頗極華美，往可竊而得也。」三日後，神還，足跛矣。問之，曰：「已得首飾，往堂西小閤子下遇一黑面長鬚人，手持鐵簡擊某，被傷左股，楚甚。後又遇兩金甲神，長數丈，某懼，便投竊物於井中而出，為汝幾喪軀命矣。」毛保方抱《凱風》之恨，適於壁間聞言，欲驗五郎所懼者何神也，遂趁船下蘇州，投入府署，謁一掾史，具述其故。掾史曰：「果有之。」止毛保于家，入白太守。舍中遣人撈井，果得步搖爵釵之屬。推驗黑面長鬚人，乃壁上所帖鐘馗，而兩金甲神，疑即府門所繪神也。太守召毛保，厚賜而還。下令欲毀其廟，左右切諫乃止。毛保遂買大匹紙三幅，從畫工圖寫一鐘馗兩金甲神，雄毅非常，到家揭之於門。五郎見之凜然，遂不敢入，召婦於門外謂曰：「向擊我及我所遇於太守舍中者，正此輩也。卿為兒戲，一何虐耶與。」與婦嗚咽而別。自此杳然。

　　杭人最信五通神，亦曰五聖，姓氏原委，俱無可考。相傳其神好矮屋，高廣不逾三四尺，而五神共處之，或配以五婦。凡委巷，若空圍及大樹下，多建祀之，而西泠橋尤盛。或云其神能姦淫婦女，輸運財帛，力能禍福，見形人間，爭相崇奉，至不敢啟齒。談及神號，凜凜乎有搖手觸禁之憂。此杭俗之大可笑者也。《武林聞見錄》載：「宋嘉泰中，大理寺斷一大辟，處決數日矣。獄吏在家，暮忽有叩門者，出視之，即向所決囚也。驚問曰：『爾為何得至此？』囚曰：『某死已無憾，但有一事相浼。泰和樓五通神皆某等輩，近有一他適，見虛其位，某欲充之，因無執憑，求一差檄，如尋常行移，但明言差充某位神，得此為據可矣。』吏不得已，許之；又曰：『煩制花帽袍帶之屬。』出銀一笏曰：『以此相酬。』言訖而去。吏不敢泄其事。乃為書牒一道，及制靴帽袍帶，候中夜焚之。次日，夢有騶從若王者下車，鄭重致謝而退。經數月，邂逅東庫專知官，因言東庫中樓上五通神日夜喧鬧，如爭競狀，知庫人不得安息，酒客亦不敢登飲，例課甚虧，無可奈何。吏遂以向日所遇密告之，各大駭異。有識者曰：『此必前所云他適鬼已歸耳。』乃相與增塑一神於內。是日即安妥如初。」觀此，五通非正神明矣。非五通神之不正也，假之者眾也。

　　廁神

　　貞元中，吳郡進士李赤者，與趙敏之同游閩，行及衢之信安。去縣三十里，宿於館廳。宵分，忽有一婦人入庭中，赤於睡中蹷起，下階，與之揖讓，良久，即上廳開篋取紙筆，作書與其親云：「某為郭氏所選為婿。」詞旨重疊，封於篋中，復下庭。婦人抽其巾縊之。敏之走出大叫。婦人乃收巾而走。乃視其書，赤如夢中所為。明日又偕行，次建中驛，白晝又失赤。敏之即遽往廁，見赤坐於牀，大怒敏之，曰：「方當禮謝，為爾所驚。」浹日至閩，屬僚有與赤游舊者設燕，飲次，又失赤。敏之疾索於廁，見赤僵僕於地，氣已絕矣。

　　情史氏曰：脩行家謂想多情少為利根，想少情多為鈍器，豈非以虛景不係，實相難滅乎？雖然，無情焉有想，凡想皆情使也。況實者一化即虛，而虛者不敢，庸詎知不反為實耶！佛之慈悲，仙之設度，神祇之功德濟物，無適非情，又何疑焉？惟至男女之際，則疑矣。何也？以稗官所志，皆非情之正也。夫天地絪縕，氣原無象，牛女邂逅，語復何稽？又況以淫垢之事，貽清淨之穢者乎！黃金鎖子骨，菩薩現女身，而為說法。回道人九九丹成，乃欲與白牡丹角採戰之術，其誣蔑仙釋已甚矣。黃陵二女，訛為舜妃，而李群玉復有辟陽之謔。杜拾遺嫁為伍髭須相公夫人，事之訛謬，何可勝言。益以邪魅淫妖，肆其假託，誰使正之；第以宇宙之廣，何所不有。身非瞽史，言無百舌，吾所以不敢抹其情，而終不敢不存其疑也！




第二十卷

　　情鬼類

　　以下宮闈名鬼


　　西施

　　劉導，字仁成，沛國人，好學篤志，專勤經籍。慕晉關康，曾隱京口，與同志李士煙同宴。於時春江初霽，共歎金陵，皆傷興廢。俄聞松下有數女子笑聲，乃見一青衣女童，立導之前，曰：「館娃宮歸路經此，聞君志道高閎，欲冀少留，願從顧盼。」語訖，二女至，容質甚異，皆如仙者。衣紅紫絹轂，馨香襲人，俱年二十餘。導與士煙，不覺起拜。謂曰：「人間下俗，何降神仙？」二女相視而笑，曰：「又爾輕言，願從容以陳幽怪。」導揖就席，謂曰：「塵濁酒，不可以進。」二女笑曰：「既來敘會，敢不同觴。」衣紅絹者，西施也。謂導曰：「適自廣陵渡江而至，殆不能堪，深願思飲。」衣素絹者，夷光也。謂導曰：「同宮姊妹，久曠深幽，與妾此行，蓋為君子。」導謂夷光曰：「夫人之姊，固為導匹。」乃指士煙曰：「此夫人之偶也。」夷光大笑，而熟視之。西施曰：「李郎風儀，亦足閒暢。」夷光曰：「阿婦夫容貌豈得動人。」合座喧笑，俱起就寢。臨曉請去，尚未天明。西施謂導曰：「妾本浣紗之女，吳王之姬，君固知之矣。為越所遷，妾落他人之手。吳王歿後，復居故國。今吳王已耄，不作妾等。夷光是越王之姬，越昔貢吳王者。妾與夷光相愛，坐則同席，出則同車。今者之行，實因緣會。」言訖惘然。導與士煙，深相感恨。聞京口曉鐘，各執手曰：「後會無期。」西施以寶鈿一隻留與導，夷光亦拆裙珠一雙贈士煙。言訖，共乘寶車，去如風雨，音猶在耳，頃刻無跡。時梁武帝天監十一年七月也。出《窮怪錄》。

　　唐人小說載：王軒游西小江，泊舟薴蘿川，感國色埋塵，愴然題詩於西施石曰：

　　「嶺上千峰秀，江邊細草春。今逢浣紗石，不見浣紗人。」

俄見一女子，振璚璫，扶石筍，低徊而謝曰：

　　「妾是吳宮還越國，素衣千載無人識。當時心比金石堅，今日與君堅不得。」

遂與軒嬿好。復有恨別之辭。

　　後蕭山郭凝素聞而慕之，亦往浣紗溪口，題詩於石，夜宿其旁，以伺靈會。既寐，則眾鬼擲瓦礫，素驚而起。聞者莫不嗤笑。進士朱澤作詩嘲之云：

　　「三春桃李本無言，苦被傷殘鳥雀喧。借問東鄰效西子，何如郭素學王軒。」

或言王軒乃吳王後身也，則安知劉導又非王軒之後身乎？

　　又《豔異編》載蓮塘美姬事，玩其歌詞，亦似西子。此則邪鬼假託，未必真也。政和改元，七月之望，士人楊彥采，陸升之，載酒出遊蓮塘，舟回日夕，夜泊橫橋下。月色明霽，酒各半酲。聞鄰船有琵琶聲，意其歌姬舟也，躡而窺之。見燈下一姬，自弄弦索。二人逕往見之，詢其所由。答曰：「妾大都樂籍供奉女也。從人來游江南，值彼往雲間收布，妾獨處此候之，尚未回也。」二人命取舟中餕餘，肴核，就燈下同酌。姬舉止閒雅，姿色媚麗。二人情動於中，稍挑謔之。姬亦不以為嫌。求其歌以侑觴，則曰：「妾近夕冒風，咽喉失音，不能奉命。」二人強之，乃曰：「近日遊訪西子陳跡，得古歌數首，敢奉清塵，不訝為荷。」凡一歌，侑飲一觴。歌曰：

　　「風動荷花水殿香，姑蘇臺上宴吳王。西施醉舞嬌無力，笑倚東窗白玉牀。」

再歌曰：

　　「吳王舊國水煙空，香逕無人蘭葉紅。春色似憐歌舞地，年年先發館娃宮。」

又曰：

　　「館娃宮外似蘇臺，鬱鬱芊芊草不開。無風自偃君知否，西子裙裾拂過來。」

又曰：

　　「半夜娃宮作戰場，血腥猶雜宴時香。西施不及燒殘燭，猶為君王泣數行。」

又曰：

　　「春入長洲草又生，鷓鴣飛起少人行。年深不辨娃宮處，夜夜蘇臺空月明。」

又曰：

　　「幾多雲樹倚青冥，越燄燒來一片平。此地最應沾恨血，至今青草不勻生。」

又曰：

　　「舊苑荒臺楊柳新，菱歌清唱不勝春。只今惟有西江月，曾照吳王宮裡人。」

　　彥采曰：「歌韻悠柔，含悲聳愴，固云美矣。第西施乃亡人家國，妖豔之流，不足道也。願更他曲，以滌塵抱，何幸如之！」姬更歌曰：

　　「家國興亡來有以，吳人何苦怨西施？西施若解亡吳國，越國亡來又是誰？」

　　彥采曰：「此言固是，然皆古人陳言，素所厭聞者。大都才人，四山五嶽，精靈間氣之所聚會，有何新聲，傾耳一聽。」又歌曰：

　　「家是紅蘿亭上仙，謫來塵世已多年。君心既逐東流水，卻把無緣當有緣。」

歌竟，掀篷攬衣躍入水中。彥采大驚，汗背而覺，一夢境也。尋升之共話，醉眠腳後，不能寢也。翌日，事傳吳下。

　　昭君（再見）

　　牛僧孺《周秦行記》云：余真元中舉進士，落第，歸宛葉間。至伊闕南道鳴臯山下，將宿大安民舍。會暮，不能至。更十餘里，一道甚易。夜月始出，忽聞有異香氣，因趨進。行不知近遠，見火明，意謂莊家，更前驅。至一大宅，門庭若富豪家。黃衣閽人曰：「郎君何至？」余答曰：「僧孺，姓牛。應進士落第，往家。本往大安民舍，誤道來此。」黃衣入告，少時出曰：「請郎君入。」余問：「誰氏宅？」黃衣曰：「第進，無須問。」入十餘門，至大殿，蔽以珠簾，有朱衣紫衣人百數，立階陛間，左右唱拜。簾中語曰：「妾漢文帝母薄太后。此是廟，郎不當來，何辱至此？」余曰：「臣家宛下，將歸失道，恐死豺虎，敢乞託命。」太后遣軸簾，避席曰：「妾故漢室老母，君唐朝名士，不相君臣。幸希簡敬，便上殿來見。」太后著練衣，狀貌瑰偉，不甚年高，勞余曰：「行役無苦乎？」召坐，食。頃間，殿內有笑聲。太后曰：「今夜風月甚佳，偶有二女伴相尋，況又遇嘉賓，不可不成一會。」呼左右：「屈兩娘子出見秀才。」良久，有女二人從中至，從者數百。前立者一人，狹腰長面，多髮不妝，衣青衣，僅可二十餘。太后曰：「高祖戚夫人。」余下拜。夫人亦拜。更一人，柔肌穩身，貌舒態逸，光采射遠近，多服花繡，年低於太后。后曰：「此元帝王嬙。」余拜如戚夫人。王嬙復拜。各就坐。坐定，太后使紫衣中貴人曰：「迎楊家、潘家來。」久之，空中見五色雲下，聞笑語聲寖近。太后曰：「楊、潘至矣。」忽車音馬跡相雜，羅綺煥燿，旁視不給。有二女子從雲中下，余起立於側。見前一人纖腰脩眸，容甚麗，衣黃衣，冠玉冠，年三十許。太后曰：「此是唐朝太真妃子。」余即伏謁，拜如臣禮。太真曰：「妾得罪先帝，皇朝不置妾在后妃數中。設此禮，豈不虛乎？」不敢受，卻答拜。更一人，厚肌敏視，小質潔白，齒極卑，被寬博衣。太后曰：「齊潘淑妃。」余拜之如妃子。既而太后命進饌。少時，饌至。芳潔萬端，皆不得名字，但欲充腹，不能足食。已，更具酒，其器用盡如王者。太后語太真曰：「何久不來相看？」太真謹容對曰：「三郎（原注：天寶中宮人呼玄宗多為三郎。）數幸華清宮，扈從不得至。」太后又謂潘妃曰：「子亦不來，何也？」潘妃匿笑不禁，不成對。太真視潘妃而對曰：「潘妃向玉奴（太真名。）說，懊惱東昏侯疏狂，終日出獵，故不得時謁耳。」太后問余：「今天子為誰？」余對曰：「今皇帝先帝長子。」太真笑曰：「沈婆兒（原注：代宗皇后沈氏，故呼德宗為沈婆兒。）作天子也，大奇！」太后曰：「何如主？」余對曰：「小臣不足以知君德。」太后曰：「然無嫌，但言之。」余曰：「民間傳聖武。」太后首肯三四。太后命進酒，加樂。樂妓皆少女子。酒環行數周，樂亦隨輟。太后請戚夫人鼓琴，夫人約指以玉環，光照於座（原注：《西京雜記》云，高祖戚夫人環，照見指骨。），引琴而鼓，聲甚怨。太后曰：「牛秀才邂逅逆旅到此，諸娘子又偶相訪，今無以盡平生歡。牛秀才固才士，盍各賦詩言志，不亦善乎？」遂各授於箋筆，逡巡詩成。薄后詩曰：

　　「月寢花宮得奉君，至今猶愧管夫人。漢家舊是笙歌處，煙草幾經秋復春。」

王嬙詩曰：

　　「雪裡穹廬不見春，漢衣雖舊淚痕新。如今最恨毛延壽，愛把丹青錯畫人。」

戚夫人詩曰：

　　「自別漢宮休楚舞，不能妝粉恨君王。無金豈得迎商叟，呂氏何曾畏水彊。」

太真詩曰：

　　「金釵墮地別君王，紅淚流珠滿御牀。雲雨馬嵬分散後，驪宮不復舞霓裳。」

潘妃詩曰：

　　「秋月春風幾度歸，江山猶是漢宮非。東昏舊作蓮花地，空想會披金縷衣。」

再三邀余作詩，余不得辭，遂應命作詩曰：

　　「香風引到大羅天，月地雲階拜洞仙。盡道人間惆悵事，不知今夕是何年。」

別有善笛女子，短髮麗服，貌甚美而多媚，潘妃偕來，太后以接坐居之。時令吹笛，往往亦及酒。太后顧而問曰：「識此否？石家綠珠也。潘妃養作妹，故潘妃與俱來。」太后因曰：「綠珠豈能無詩乎？」綠珠乃謝而作詩曰：

　　「此日人非昔日人，笛聲空怨趙王倫。紅殘翠碎花樓下，金谷千年更不春。」

　　辭畢，酒既止。太后曰：「牛秀才遠來，今夕誰人為伴？」戚夫人先起，辭曰：「如意長成固不可，且不宜如此。」潘妃辭曰：「東昏以玉兒身死國除，玉兒不擬負他。」綠珠辭曰：「石衛尉性嚴忌，今有死不可及亂。」太后曰：「太真今朝先帝貴妃，不可言其他。」乃顧謂王嬙曰：「昭君始嫁呼韓單于，復為殊索。若單于婦，固自困，且苦寒地，胡鬼何能為？昭君幸無辭。」昭君不對，低眉羞恨。俄各歸休。余為左右送入昭君院。會將旦，侍人告起，昭君垂泣持別。忽聞外有太后命，遂出見太后。太后曰：「此非郎君久留地，宜亟還。」更索酒，酒再行已，戚夫人，潘妃，綠珠皆泣下。竟辭去。太后使朱衣人送往大安，抵西道，旋失使人所在，時始明矣。余就大安里問其里人，里人云：「去此十餘里，有薄后廟。」余卻回望廟，荒毀不可入，非向者所見矣。余衣上香，經十餘日不歇。

　　相傳是書，本李贊皇門人韋瓘所撰，而嫁其名於牛相。贊皇又著論一篇，極詞醜詆，曰：「太牢（原注：贊皇每呼僧孺為太牢公。）以身與帝王后妃冥遇，欲證其身非人臣相也。」又曰：「太牢以姓應讖文，屢有異志。」又曰：「太牢貶而復用，豈王者不死乎？」其意欲置之族滅。吁！朋黨之偏，一至是乎？文宗覽之，笑曰：「此必假名僧孺者。僧孺貞元中進士，豈敢呼德宗為沈婆兒？」其事遂寢。文宗之明，何減漢昭也！

　　張貴妃　孔貴嬪（凡二條）

　　會昌中，進士顏濬下第，游廣陵，遂之建業，貸小舟抵白沙。同載有青衣，年二十許，服飾古樸，言詞清灑。濬揖之，問其姓氏，對曰：「幼芳，姓趙。」問其所適，曰：「亦之建業。」濬甚喜，每維舟，即買酒果，與之宴飲，多說陳隋間事，濬頗異之。或諧謔，即正色斂衽不對。抵白沙，各遷舟航。青衣乃謝濬曰：「數日承君深顧，某陋拙，不足奉歡笑。然亦有一事，可以奉酬，中元必游瓦宮閣，此時當為君會一神仙中人。況君風儀才調，亦甚相稱，望不渝此約。至時某候於彼。」言訖，各登舟而去。

　　濬志其言。中元日，來游瓦宮閣。士女闐咽。及登閣，果有美人從二女僕，皆雙鬟而有媚態。美人倚欄獨語，悲歎久之。濬注視不易，美人亦訝之。又曰：「幼芳之言，不謬矣。」使雙鬟傳語曰：「西廊有惠覽闍梨院，則某舊門徒，君可至是。幼芳亦在彼。」濬喜甚，躡其蹤而去。果見同舟青衣出而微笑，濬逆與美人敘寒暄，言話竟日。僧進茶果。至暮，謂濬曰：「今日偶此登覽，為惜高閣。病茲用功，不久毀除，故來一別，幸接歡笑。某家在清溪，頗多鬆月。室無他人，今夕必相過。某前往，可與幼芳後來。」濬然之。遂乘軒而去。

　　及夜，幼芳引濬前行，可數里而至。有青衣數輩，秉燭迎之。遂延入內室，與幼芳環坐。曰：「孔家娘子相鄰。」使邀之，曰：「今夕偶有佳賓相訪，願因傾觴，以解煩憤。」少頃而至。遂延入，亦多說陳朝故事。濬因起白曰：「不審夫人復何姓第，頗貯疑訝。」答曰：「某即陳朝張貴妃。彼即孔貴嬪。居世之時，謬當後主采顧，寵幸之禮，有過妃嬪。不幸國亡，為楊廣所殺。然此賊不仁何甚乎？劉禪孫皓，豈無嬪御，獨有斯人，行此冤暴。且一種亡國，我後主實即風流，詩酒追歡，琴尊取樂而已。不似楊廣西築長城，東征遼海，使天下男冤女曠，父寡子孤。途窮廣陵，死於匹夫之手。亦上天降鑒，為我報仇耳。」孔貴嬪曰：「莫出此言。在座有人不欲聞。」美人大笑曰：「渾忘卻。」濬曰：「何人不欲聞斯言耶！」幼芳曰：「某本江令公家嬖者，後為貴妃侍兒。國亡之後為隋宮御女，煬帝江都，為侍湯膳者。及兵亂，某入以身蔽帝，遂為所害。蕭後憐某盡忠於主，因使殉葬。後改葬於雷唐側，不得從焉。時至此謁貴妃耳。」孔貴嬪曰：「前說盡是閒事，不如命酒，略延曩日之歡耳。」遂命雙鬟持樂器，洽飲。久之，貴妃題詩一章曰：

　　「秋草荒臺響夜蛩，白楊凋盡減悲風，彩箋曾擘斯江惣，綺閣塵清玉樹空。」

　　孔貴嬪曰：

　　「寶閣排雲稱望仙，五雲高豔擁朝天。清溪猶有當時月，夜照瓊花綻荷筵。」

　　幼芳曰：

　　「皓魄初圓恨翠蛾，繁華濃豔竟如何。兩朝惟有長江水，依舊行人逝作波。」

　　濬亦和曰：

　　「簫管清吟怨麗華，秋江寒月綺寒斜。慚非後主題詩客，得見臨春閣上花。」

　　俄聞扣門曰：「江脩容何婕妤袁昭儀來謁：」貴妃曰：「竊聞今夕佳賓幽會，不免輒窺盛筵。」俱豔其衣裾，明其璫珮而入坐。及見四篇，捧而泣曰：「今夕不意再逢三閣之會，又與新狎客題詩也。」頃之，聞雞鳴，孔貴嬪等俱起，各辭去。濬與貴妃就寢，欲曙而起。貴妃贈辟塵犀簪一枚，曰：「異日睹物思人。昨宵值客多，未盡歡情，別日更當一小會。然須諮啟幽府。」嗚咽而別。濬翌日懵然若有所失。信宿，更尋曩日地，則近清溪，鬆檜邱墟。詢之於人，乃陳朝宮人墓。滲慘惻而返。數月，閣因寺廢而毀。後至廣陵，訪得吳公臺煬帝舊陵，果有宮人趙幼芳墓，因以酒奠之。

　　別載云：張貴妃死後，葬路傍。有人夜行，聞吟詩聲云：

　　「獨臥經秋墮鬢蟬，白楊風起不成眠。追思昔日椒房寵，淚濕衣衫損舊顏。」

次日閱之，乃一古塚。詢訪古老，始知為麗華墓也。麗華之不能忘情於地下也久矣！

　　又，紹興七年，上元夜，建康士人江渭元亮偕一友出觀，游歷巷陌。迨於更闌，車馬稍閒，見兩美人各跨小駟，侍妾五六輩，肩隨夾道，提絳紗籠，全如內家粧束，頻目江。江追躡到閒坊，一妾來言：「仙子知君雅志，果欲相親，便過杜家園中，臨溪有樓閣，足可款晤。」江喜。往而不旋踵。至彼，兩鬟持燈毬出迎。二士皆入，四人偶坐，展敘寒溫。仙顧笑曰：「襲我至此，勿問有緣無緣，且飲酒可也。」於是命設席，杯觴肴饌，一一整潔。仙滿酌勸客。酬之皆引滿。至於三行，賓主意愜。一侍女曰：「天上月圓，人間月半，人心似月，正在今宵。與其笑語留連，何似交歡舉帳？」兩仙大悅曰：「小姬解人意。」即起同詣一閣，對設兩榻，香煙如雲，各就寢，使妾掩帳。妾曰：「滅燭乎？」一曰：「好。」一曰：「留。」久之，聞雞聲。妾報曰：「東方且明，宜亟起。」倉皇著衣，就榻盥靧，相對戀戀。授以丹兩丸，曰：「服之，可以辟穀延年。別不再會。」江與友遽趨出。一鬟曰：「未曉，且徐徐行可也。」仙送至門，悽愴而別。

　　二士自此不茹煙火，惟食水果，殊喜為得際上仙。三月，往茅山與道士劉法師語，自詫奇遇。劉曰：「以吾觀之，二君精神索莫，大染妖氣，若遇真仙，當不如此。我能為君去之。」始猶不可，劉開諭以死生之異，渙然而寤，曰：「惟先生命是聽。」劉命具香案，擇童子三四人，立於傍。結印噓呵，令童視案面，曰：「一圓光影，如日月。」曰：「是已。」令細窺光內，有吏兵。劉敕吏：「追土地至，遣擒元夕杜家園祟物。」纔食頃，童云：「兩婦人脫去冠帔，伏地待罪。又有數婢側立。」劉敕通姓名。一云張麗華，一云孔貴嬪，盡述向者之本末。劉曰：「本合科罪，念其嘗列妃媛，生時遭刑，而於二君亦不致深害，只責狀而釋之，足矣。」二士拜謝而去，復能飲饌如初。

　　衛芳華

　　延祐初，永嘉滕生名穆，年二十六。美風調，善吟詠，為眾所推重。素聞臨安山水之勝，思一遊焉。甲寅歲科舉，之紹興，遂以鄉書赴薦。至則僑居湧金門外，無日不往來於南北兩山及湖上諸剎。靈隱，天竺，淨慈，寶石之類，以至玉泉，虎跑，天龍，靈鷲，石屋之洞，冷泉之亭，幽澗深林，懸崖絕壁，足跡殆將遍焉。

　　七月之望，於曲院賞蓮，因而宿湖，泊舟雷峰塔下。是夜，月色如晝；荷香滿身，時聞大魚跳躑於波間，宿鳥飛鳴於崖際。生已大醉，寢不能寐，披衣而起，延堤觀望。行至聚景園，信步而入。時宋亡已四十年，園中臺館，如會芳殿，清輝閣，翠光亭，皆已頹毀，惟瑤津西軒巋然獨存。生至軒下，憑欄少憩。俄見一美人先行，一侍女隨之，自外而入，風鬟雲鬢，綽約多姿，望之殆若神仙。生於軒下屏息以觀其所為。美人言曰：「湖山如故，風景不殊。但時移世換，令人有《黍離》之悲爾。」行至園北太湖石畔，遂詠詩曰：

　　「湖上園亭好，重來憶舊游。徵歌調玉樹，閱舞按梁州。逕狹花迎輦，池深柳拂舟。昔人皆已沒，誰與話風流？」

生放逸者，初見其貌，已不能定情，及聞此作，技癢不可復禁。即於軒下續吟曰：

　　「湖上園亭好，相逢絕代人。姮娥辭月殿，織女下天津。未會心中意，渾疑夢裡身。願吹鄒子律，幽谷發陽春。」

吟已，趨出赴之。美人亦不驚訝，但徐言曰：「固知郎君在此，特來尋訪耳。」生問其姓名，美人曰：「妾棄人間已久，欲自陳敘，誠恐驚動郎君。」生聞此言，審其為鬼，亦無所懼。因問之，乃曰：「芳華，姓衛。故宋理宗朝宮人，年二十四而歿，殯此園之側。今晚因往演福堂訪賈貴妃，蒙延坐久，不覺歸遲，致令郎君於此久待。」即命侍女曰：「翹翹可於舍中取裀席酒果來，今夜月色如此，郎君又至，不可虛度。可便於此賞月也。」翹翹應命而去。須臾，攜紫氍毹鋪於中庭，設白玉碾花樽，碧琉璃盞，醪醴馨香，非世所有。與生談謔笑詠，詞旨清婉，復命翹翹歌以侑酒。翹翹請歌柳耆卿《望海潮》詞，美人曰：「對新人不宜歌舊曲。」即於座上自制《木蘭花慢》一闋，命翹翹歌之。曰：

　　「記前朝舊事，曾此地會神仙。向月地雲階，重攜翠袖，來拾花鈿。繁華總隨流水，歎一場春夢杳難圓。廢港芙蕖潤露，斷堤楊柳搖煙。兩峰南北只依然。輦路草芊芊。悵別館離宮，煙銷鳳蓋，波沒龍船。平日銀屏金屋，對殘燈無燄夜如年。落日牛羊隴上，西風燕雀林邊。」

歌畢，美人潸然垂淚。生以言慰解，仍微詞挑之，即起謝曰：「殂謝之人，久為塵土。幸得奉事巾櫛，雖死不朽。且郎君適間詩句，固已許之矣。願吹鄒子之律，而一發幽谷之春也。」生曰：「向者之詩，率口而出，實本無意。豈料便成讖語。」良久，月翳西垣，河傾東鎮。即命翹翹撤席。夫人曰：「敝居僻陋，非郎君之所處。只此西軒可也。」遂攜手而入，假寐軒下。交會之際，無異於人。將旦，揮涕而別。至晝往訪於園側，果有宋宮人衛芳華之墓。墓左一小丘，即翹翹所瘞也。生感歎逾時。迨暮，又赴西軒，則美人已先至矣，迎謂生曰：「日間感君相訪，然而妾止卜其夜，未卜其晝。故不敢奉見。數日之後，當得無間爾。」自是則無夕不會。經旬之後，白晝亦見，生遂攜歸所寓安焉。已而生下第東歸，美人願隨之去。生問：「翹翹何以不從？」曰：「妾既奉侍君子，舊宅無人，留其看守爾。」生與之同歸。鄉里見視，姑紿之曰：「娶於杭郡之良家。」眾見其舉止溫柔，言詞慧利，信且悅之。美人處生之室，奉長上以禮，待婢僕以恩，左右鄰里俱得其歡心。且又勤於治家，潔於守己，雖中門之外，未嘗輕出。眾咸賀生得內助。

　　荏苒三歲，當丁巳年之初秋，生又治裝赴浙省鄉試，行有日矣。美人請於生曰：「臨安，妾鄉也。從君至此，已閱三秋，今願侍偕行，以顧視翹翹。」生許諾。遂賃舟同載，直抵錢塘，僦屋以居。至之明日，適值七月之望。美人謂生曰：「三年前，曾於此夕與君相會，斯適當今日之期，欲與君同赴聚景，再續舊游。可乎？」生如其言，載酒而往。至晚，月上東垣，蓮開南浦，露柳煙篁，動搖堤岸，宛然昔時之景。行至園前，則翹翹迎拜於路首。曰：「娘子陪侍郎君，邀游城郭，首尾數年，已極人間之歡。獨不記念舊居乎？」三人入園，又至西軒而坐，美人忽垂淚告生曰：「感君不棄，得侍房帷，未遂深歡，又當永別。」生曰：「何故？」對曰：「妾本幽陰之質，久踐陽明之世，甚非所宜。特以與君有宿世之緣，故冒犯律條，以相從爾。今而緣盡，自當奉辭。」生驚問曰：「然則何時？」對曰：「止在今夕爾。」生淒惋不已。美人曰：「妾非不欲終事君子，永奉歡娛。然而程命有限，不可逾越。若顧遲留，須當獲戾，非止有損於妾，亦將不利於君。豈不見越娘之事乎。」生意稍悟，然亦悲傷感愴，徹曉不寐。及山寺鐘鳴，水村雞唱，急起與生為別，解所銜玉指環，繫於生之衣帶，曰：「異日見此，無忘舊情。」遂分袂而去。然猶頻頻回顧，良久始滅。生大慟而返。異日，具酒肴，焚楮鏹於墓下。生作文以弔之，從此遂絕矣。生獨居旅邸，如喪配偶，試期既迫，亦無心入院，惆悵而歸。親黨問其故，始具述之，眾咸歎異。生自是終身不娶，入雁蕩山採藥，遂不復還，不知所終。

　　花麗春

　　天順間，鄒生師孟，字宗魯，慶元縣人。年二十一，丰姿韶秀，長於吟詠。素聞杭州山水之勝，遂令僕攜囊以往。凡遇勝跡名山，琳宮梵宇，無不登臨。又聞會稽天下奇觀，策馬往游，愛其秀麗，下馬步行，進不知止。頃間，斜陽歸嶺，飛鳥爭巢，天色將晡，退不及還。

　　正蜘躇間，忽睹叢林中燈光外射，生意為莊農所居，疾趨至彼，則嵬然巨室也。街衢整潔，松竹鬱茂。俄一青衣童子，自內而出，鄒生前揖之，因假宿焉。青衣入報，出，致主母命，延入。遙望中堂，有少年美人，盛妝危坐，顏色如花。見生，降榻祗迎。相見之後，茶畢，酒繼至。美人叩生鄉貫姓名畢，生亦叩之。美人顰蹙曰：「妾本姓花，名麗春，臨安人也。僑居此二百餘年。先夫趙禥，表字咸淳，娶妾十年而卒。妾今寡居，曾設誓：『有人能詠四季宮詞稱妾意者，不論門戶，即與成婚。』杳無其人。不知先生能之乎？」生曰：「但恐拙筆，有污清聽。」遂濡筆吟四絕云：

　　「花開禁院日初晴，深鎖長門白晝清。側倚銀屏春睡醒，綠楊枝上一聲鶯。」

　　「鎖窗倦倚鬢雲斜，粉汗凝香濕絳紗。宮禁日長人不到，笑將金剪剪榴花。」

　　「桂吐清香滿鳳樓，細腰消瘦不禁愁。朱門深閉金環冷，獨步瑤階看女牛。」

　　「金爐添炭燭搖紅，碎剪瓊瑤亂舞風。紫禁孤眠長夜冷，自將錦被傍薰籠。」

　　美人覽畢，誇其敏妙。因曰：「妾不違誓，願託終身。君亦不可異心。」生起致謝。已而夜靜酒闌，入室就寢。自是情好日密。每旦，令生居於宅內，不容出外。

　　將及一年，忽語生曰：「本期與君偕老，不料上天降罰，禍起蕭牆。盡此一宵，明當永別。君宜速避。不然，禍且及君。」生固問之，美人終不肯言，但悲咽流涕而已。生以溫言撫慰，復相歡狎。美人長歎，吟一律云：

　　「倚玉偎香甫一年，團圓卻又不團圓。怎消此夜將離恨，難續前生未了緣。豔質罄成蘭蕙土，風流盡化綺羅煙。誰知大數明朝盡，人定如何可勝天。」

　　次日黎明，美人急促生行，生再三留意，不勝悲愴。行未數里，忽然玄雲蔽空，若失白晝。生急避林中。少頃，雷雨交作，霹靂一聲，火光遍天。已而雲散雨收，生復往其處視之，無復華屋，但見道旁古墓，為雷所震，骷髏震碎，中流鮮血。生大恐懼，急尋舊路回至寓所，詢問鄉人，曰：「此處聞有花麗春者，乃宋度宗妃嬪。其墓在此山之側。」生因憶其言，所謂姓趙名禥，即度宗之諱。而咸淳，乃其紀年。又況宋之陵寢，俱在此山。自宋咸淳，至我朝天順，實二百餘年。其怪即此無疑矣。急治裝具，回至慶元縣，備以前事白之於人，眾皆驚異。生感其情，不復再娶。後脩煉出家，入天台山不返。

　　鄭婉娥

　　洪武初，吳江沈韶，年弱冠，美姿容。詩學薩天錫，字學邊伯京，皆為時輩所稱許。嘗和天錫《過嘉興》詩韻題《吳中懷古》。天錫詩云：

　　「七澤三江通甫裡，楊柳芙蓉映湖水。閶門過去是盤門，半捲珠簾畫樓裡。蘼蕪生遍鴛鴦沙，東風落盡棠梨花。館娃香逕走麋鹿，清夜鬼燈籠絳紗。三高祠下東流續，真娘墓上風吹竹。西施去後屧廊傾，歲歲春深燒痕綠。」

韶和云：

　　「東南形勝繁華里，一片笙簫沸江水。小姬白苧製春衫，桂楫蘭橈鏡光裡。舞臺歌榭臨鷗沙，粉牆半出櫻桃花。採香蝴蝶飛不去，撲落輕盈團扇紗。美歌子夜憑誰續，柳陰吹散柯亭竹。范蠡扁舟去不回，惟有春波照人綠。」

他詩皆類此。然以家富不欲仕，人知其然，復利其賄，或欲舉為孝廉，或欲保為生員，旁午紛紜，殊無寧日。韶雖不吝於財，實厭其撓，乃謀於妻兄張氏，欲遠遊以避之。

　　乃拉中表陳生、梁生，乘峨軻，載重資，遨遊襄漢。次九江府，愛匡廬之秀，覽彭蠡之清，留連郡郭，弔古尋幽。眾稍譏之，韶不恤也。因歎曰：「吾儕幸家富年少，粗知文墨，茲行盍避人爾，豈能效王戎輩執牙籌屑屑計刀錐之利哉。」游益數。

　　偶秋雨新霽，水天一色。韶偕梁陳二生，同訪琵琶亭，吟白司馬《蘆花》《楓葉》之篇，想京城女銀瓶鐵騎之韻，引睇四望，徘徊久之。於時月明風細，人靜夜深，方取酒共酌。聞月下彷彿有歌聲，乍遠乍近，或高或低，三人相顧錯愕。梁生戲曰：「得非商婦解事乎。」韶曰：「爾時樂天尚須『千叫萬喚』，今日豈得容易呈身哉。」陳生曰：「老大蛾眉，琵琶哀怨，縱使尊前輕攏慢捻，適足以增天涯淪落之感，豈能醉而成歡耶。」韶曰：「且靜聽之。」良久而寂。酒罷回船，竟莫知其何故。

　　獨韶迭宕，好事多情。翌日，往究其實。躊躕之間，了無所見。興闌體倦，方欲言還。忽奇香馥鬱，縹緲而來。韶異之，延佇以候。茶頃，一麗人宮妝豔飾，貌類天仙，二小姬前導，一持黃金弔爐，一抱紫羅繡褥，冉冉登階。意必貴家宅眷，臨賞於此。隱壁後避之。小姬鋪褥庭心，麗人席地而坐。顧姬曰：「何得有生人氣，無乃昨夕狂客在是乎？」韶懼其搜索，趨出拜見，且謝唐突。麗人曰：「朝代不同，又無名分，何唐突之有。但諸郎夜來談笑，以長安娼女，浮梁商婦見目，無亦太過乎？」韶倉卒莫知所對。麗人呼使同裀，辭讓再四，固命之，乃就席。因問姓氏。麗人曰：「欲陳本末，懼駭君聽。然吾非禍於人者，幸勿見訝。妾偽漢陳主婕妤鄭婉娥也，年二十而死，殯於近亭。二侍女一名鈿蟬，一名金雁，亦當時之殉葬者。」韶素有膽氣，兼重風情，不以為怪也。麗人曰：「妾沉鬱獨居，無以適意，每於此吟弄，聊遣幽懷。詎意昨宵為諸郎所據，敗興浩歌而返。今幸對此良宵，復遇佳客，足以償矣。」使鈿蟬歸取酒肴，飲於亭上。自歌其詞，曰：「郎憶之乎？即昨日所謳之《念奴嬌》也。」詞曰：

　　「離離禾黍，歎江山似舊，英雄塵土。石馬銅駝荊棘裡，閱遍幾番寒暑。劍戟灰飛，旌旗烏散，底處尋樓艣。喑嗚叱咤，只今猶說西楚。憔悴玉帳虞兮，燈前掩面，淚交飛紅雨。鳳輦羊車行不返，九曲愁腸漫苦。梅瓣凝妝，楊花翻曲，回首成終古。翠螺青黛，絳仙慵畫眉嫵。」

　　歌竟，勸韶盡飲。數杯後，韶豪態逸發，議論風生，與麗人談元末群雄起滅事，歷歷如目睹。且詢陳主行事之詳，麗人淒然，泣數行下。泣已，收淚曰：「且談風月，不必深言，徒令人懷抱作惡耳。」因口占一詩曰：

　　「鳳艦龍舟事已空，銀屏金屋夢魂中。黃蘆晚日空殘壘，碧草寒煙鎖故宮。隧道魚燈油欲盡，妝臺鸞鏡匣長封。憑君莫話興亡事，淚濕胭脂損舊容。」

誦畢索和。韶即依韻賡而酬之，曰：

　　「結綺臨春萬戶空，幾番揮淚夕陽中。唐環不見新留襪，漢燕猶餘舊守宮。別苑秋聲黃葉墜，寢園春盡碧苔封。自慚不是牛僧孺，也向雲階拜玉容。」

麗人唶唶曰：「可謂知音。」於是促席暢飲，共宿於庭，相與媾歡，一如人世。少焉，天上烏啼，城頭鼓歇，兩人扶攜而起。曰：「今夕當歸舍中，謀為久計，不宜風眠露宿，貽俗子輩咄笑。」韶頷之，亟返逆旅，則陳梁二生緊候開舟。乃紿曰：「昨得家書，促回甚急，必有他故，不得同行矣。」二生信之，執手而別。韶是晚再去，金雁已先在矣，遂導過亭北竹陰中半里餘，見朱門素壁，燈燭交輝，才及重堂，麗人迎笑，出紫玉杯飲韶曰：「此吾主所御，今以勸郎，意亦不薄矣。」宿留月餘，不啻膠漆。

　　一夕，麗人語韶曰：「妾死時，偽漢方盛，主寵復深，故玉匣珠襦，殯送極一時之富貴，幽宮神道，墳塋備一品之威儀。是故五體依然，三魂不昧。向者盧君愛女南極夫人，偶此嬉游，授妾以太陰煉形之術。為之既久，不異生人。夜出晝藏，逍遙自在。君宜就市求青羊乳半杯，勤勤滴妾目中，乳盡眼開，百日可起。」韶如言，求乳，以滴其兩眥。屈指三旬，欻然能步。或同攜素手，游衍隧中；或並倚香肩，笑歌亭上。韶迷戀情深，鄉閭念淺。春來秋去。四載於茲。

　　是年冬初，麗人無故忽潸然淚下，悲不自勝。怪而問之，初則隱忍弗言，繼則舉聲大慟。韶慰解萬方，乃一啟齒，曰：「與郎冥契，盡在來朝。故不覺悲傷至此耳。」韶聞言，悽惶感悟，欲自縊於隧間。麗人不可，曰：「郎陽壽未終，妾陰質未化。倘沉溺世緣，致君非命，冥司必加重譴。兼之定數，舉莫能逃。縱曰捨生，亦為徒死。」韶乃止。金雁鈿蟬輩，亦依依不忍捨，咸設飲食，與韶送程。既曉，麗人奉赤金條脫一雙，明珠步搖一對，付生曰：「表誠寓意，睹物思人，再會無期，願郎珍重。」親送至大門之外，掩袂障面而還。韶猶悲不自已，殘淚盈眸。顧盼之間，失其所在。

　　乃重尋原店，收拾歸家。數月，梁生至自襄陽，陳生客死房縣。方咎韶負約，韶密以告，弗信也。出條脫步搖示之，乃驚曰：「此非塵土間物，奇寶也。誠子之遇仙矣。」知此事者，惟梁生一人，故生有《琵琶佳遇》詩，並附於此。詩云：

　　「憶昔少年日，加冠禮初成。春衣紫羅帶，白馬紅繁纓。吳中自昔稱繁華，迴環十里皆荷花。窺紅間綠謝遊冶，與余共泛星河槎。星槎留連盆浦邊，空亭醉訪琵琶弦。銀篦擊節不堪問，錦襪生塵殊可憐。廬山月下猶未去，娉婷玉貌湖邊遇。追隨鈿雁雙嬌嬈，直入金屏最深處。春風東來綻牡丹，洞庭香霧滃椒蘭。含情慣作雲雨夢，鴛枕生愁清夜闌。前朝佳麗誇環燕，圖出千人萬人羨。太真顏色趙姬膚，繡帳懸燈幾回見。情緣忽斷兩分飛，歸來如夢還如癡。縹囊留得萬金贈，淒涼忍看徒傷悲。徒傷悲，難再得。當初若悟有分離，此生何用逢傾國。」

　　韶從此不復再娶，投禮道士周玄初為師，授五雷斬勘之法，往來兩浙間，驅邪治病，禱雨祈晴，多有應驗，後失所在。近有人於終南及嵩山諸處見之，疑其得道云。

　　偽吳張士誠，其故宮今蘇郡王府基是也。城破時，士誠驅後宮美人，登齊雲樓，縱火焚之。百餘年內，經此地者，往往見樓閣參差，美人成隊，笑詠其中，多有被其迷惑者。令久已寂然。而風雨之夜，人猶畏之。


　　以下才鬼


　　越王女

　　漢時，王朗為會稽太守，子肅隨之郡，住東齋。中夜有女子從地出，稱越王女，與肅狎，別，贈墨一丸。肅方欲注《周易》，因此便覺才思開悟。見《稗史》。

　　李陽冰女

　　唐李陽冰知縉雲日，有女英華，女死，遂葬縣後。山中地靈，至宋能為祟，與邑人陳生為夫婦，引之游鼎湖，唱和之詩號《英華集》。人欲害之者輒得禍。後一知縣掘其墓，得屍如生，焚之而絕。

　　薛濤

　　五羊田洙，字孟沂。洪武十七年甲子四月，隨父百祿赴蜀成都教官。洙清雅有標緻，書畫琴棋，靡所不曉。諸生日與嬉游，愛之過於同氣。凡遠近名山勝景，吟賞殆遍。嘗曰：「吾平生懶事聲利，但得好處，常登臨足矣。」明年秋，百祿將遣回，洙母不忍捨，乃曰：「兒來未久，奈何便去？且官清氈冷，路費艱難，公宜三思。」百祿乃謀於諸生之親厚者，使開館於民間。一則自可讀書進學，一則藉俸金為歸計。諸生深幸洙留，遂薦於負郭大姓張氏。次歲丙寅，正月十八日，設帳庠序，朋好群送以往。張大喜，開宴，待為上賓。且媚百祿曰：「令嗣晚間免回，可令就宿舍下。」百祿許之。

　　至三月花晨，洙鮮衣歸省。偶經一所，境甚幽偏，山下皆桃樹，花方盛開。洙愛之，佇立徘徊。忽見一美人延佇花下，洙不敢顧而去。後復經從，美人必在門首。一日洙過，偶遺所得俸金，美人命婢拾以還洙。洙感激，明日詣謝。至門，丫環入報曰：「前遺金郎來矣。」請入內廳，美人出相見，笑問曰：「君非張運使宅西賓乎？」洙曰：「然。」且謝還金事。美人曰：「張氏，一家親戚。彼西賓，即我西賓。奚謝為？」洙起揖曰：「敢問夫人名閥為誰？與敝東何親？」美人曰：「夫為平姓，成都故族也。妾文孝坊薛氏女，嫁平幼子康，不幸早卒。妾獨孀居。」坐久，茶至再，洙辭出。美人留之曰：「今夕且宿寒舍，若盛東知君在此，而妾不能為一款曲，惶愧殊甚。」即陳酒饌，設二席，與洙耦坐。坐中勸醉極至，語雜諧謔。洙以其張氏姻婭，不敢少縱。美人曰：「聞君倜儻俊才，雅能賦詠，何至作儒生酸乎！妾雖不敏，亦頗解吟事。今既遇賞音，高山流水，何惜一奏。」因盡出其家所藏唐賢遺墨示洙，其中元稹，杜牧，高駢詩詞手翰猶多，皆真跡，炳然如新。洙玩之，不忍釋手。美人麾婢撤去舊俎，再出佳餚，中多異味，不能識。取玻璃杯酌洙，洙口占一詩云：

　　「路入桃源小洞天，亂紅飛處遇嬋娟。襄王誤作高唐夢，不是陽臺雲雨仙。」

　　美人曰：「佳則佳矣，然短章寂寥，不足以盡興。用《落花》為題，共聯一首，何如？」洙曰：「謹如教。」美人首唱，曰：

　　「韶豔應難挽，芳華信易凋（薛。）。

　　綴階紅尚媚（田。），委地白仍嬌（薛。）。

　　墜速如辭樹（田。），飛遲似戀條（薛。）。

　　蘚鋪新蹙繡（田。），草疊巧裁綃（薛。）。

　　麗質愁先殞（田。），香魂痛莫招（薛。）。

　　燕銜歸故里（田。），蝶逐過危橋（薛。）。

　　粘帙將晞露（田。），衝簾已起飈（薛。）。

　　遇晴猶有態（田。），經雨倍無聊（薛。）。

　　蜂趁低兼絮（田。），魚吞細雜薸（薛。）。

　　輕盈珠履踐（田。），零亂翠鈿飄（薛。）。

　　鳥過生愁觸（田。），兒嬉最怕搖（薛。）。

　　褪英浮雨澗（田。），殘蕊漾風潮（薛。）。

　　積逕教童掃（田。），沿流倩水漂（薛。）。

　　媚人沾錦瑟（田。），瀹茗入詩瓢（薛。）。

　　玉貌樓前墮（田。），冰容夢裡消（薛。）。

　　芳茵曾藉坐（田。），長路或迎轆（薛。）。

　　羅扇姬盛瓣（田。），筠籬僕護苗（薛。）。

　　折來隨手盡（田。），帶處近鬟焦（薛。）。

　　泥涴猶悽慘（田。），瓶空更寂寥（薛。）。

　　葉濃陰自厚（田。），蒂密子偏饒（薛。）。

　　豈必分茵席（田。），寧思上砑硝（薛。）。

　　香餘何吝竊（田。），珮解不煩邀（薛。）。

　　冶態宜宮額（田。），癡情如舞腰（薛。）。

　　妝臺休浪拂（田。），留伴可憐宵（薛。）。」

聯成，美人出小箋寫之。寫訖，夜已二鼓。延入寢室，自薦枕席。魚水歡諧，極其繾綣。枕邊切切叮嚀洙曰：「慎勿輕言。若賢東知之，彼此名節喪盡矣！」次日，以臥獅玉鎮子一枚贈洙，送至門外。曰：「無事宜來，勿效薄倖也。」洙回，與館東曰：「老母相念之深，必令歸家宿歇，不敢留此。」館東信之，洙由是常宿美人所。逾一年，人無知者。惟賞花玩月，舉杯弄琴，曲盡人間之樂。

　　一夕，與洙論詩曰：「唐人喜作迴文，近時罕見。」洙曰：「惟唐人柔情幽思，談笑作之。若予荒鈍，無復措辭。」美人笑曰：「請試命題，以求教益。」洙遽曰：「四時詞也。」美人即賦詩曰：

　　「花朵幾枝柔旁砌，柳絲千縷細搖風。霞明半嶺西斜日，月上孤村一樹松。」

　　「涼回翠輦冰人冷，幽沁清泉夏井寒。香篆裊風青縷縷，紙窗明月白團團。」

　　「蘆雪覆汀秋水白，柳風凋謝晚山蒼。孤燈客夢驚空館，獨雁征書寄遠鄉。」

　　「天凍雨寒朝閉戶，雪飛風冷夜關城。鮮紅炭火圍爐暖，淺碧茶甌注茗清。」

洙聽罷，歎其妙敏。將濡毫屬和，美人曰：「正所謂木桃，瓊瑤，敢望報乎。」洙答曰：「真乃是白雪陽春，難為和耳。」亦賡四韻曰：

　　「芳樹吐花紅過雨，入簾飛翠白驚風。黃添晚色青舒柳，粉落脂香雪覆松。」

　　「瓜浮甕水涼消暑，藕浸盤冰翠嚼寒。斜石近階穿筍密，小池舒葉出荷團。」

　　「殘日絢紅霜葉赤，薄煙籠樹晚林蒼。鸞書寄恨羞封淚，蝶夢驚愁怕念鄉。」

　　「風捲雲篷寒罷釣，月輝霜柝冷敲城。濃香酒滿霞杯滿，淡影梅橫紙帳清。」

美人且讀且笑，曰：「絕妙好詞。但兩韻俱和，則善矣。」洙曰：「君子不欲多上人，且輸一籌耳。」洙因曰：「蜀中山水奇勝，自昔以來，多產佳麗。若昭君，文君，薛濤輩，以夫人方之，殆亦有優劣乎？」美人曰：「昭君遠嫁胡沙，卓氏當罏可恥，貌美命薄，俱受苦辛。使子遇薛濤，亦不啻如今日也。由是言之，固為優矣。」洙曰：「濤，妓女，何敢上擬夫人？但其容貌亦可謂難得者。余嘗讀秦再思《紀異錄》云：高千里鎮蜀，嘗開宴，改一字令曰：『口，有似沒量斗。』濤曰：『川，有似三條椽。』高曰：『奈何一條曲？』濤曰：『相公尚使沒量斗，窮酒佐。三條椽有一條曲，又何足怪？』婦人敏捷，誠未易比。」美人曰：「子知其然，而不知其所以然。此特戲笑之語爾。若其『水國蒹葭夜有霜，月寒山色共蒼蒼。誰云萬里自今夕，離夢杳如關塞長』之作，可以伯仲杜牧。而又善制小箋，至今蜀人號『薛濤箋』。而子以妓女薄之，非知濤者也。」後洙饋以北珠耳璫一副，美人謝曰：「謹當佩服，永以為好。」

　　久之，洙以母病，遂輟講，歸侍湯藥。如此三月餘，方愈。美人訝其久不來，恐有他遇，乃作《折齒曲》怨之。會洙母疾愈，復入齋。是夕，即造美人所。美人迎謂曰：「何別久也？」洙以實告，美人曰：「三月不違人，今違人三月矣。」洙戲之曰：「三月不知肉味，知肉味在今夕矣。」談謔間，出前曲示洙。曲曰：

　　「黑鈴鑄劍難為鋒，碧芰制衣寧御風。飲漆阿膠忽紛解，清塵濁水何由逢。請看綠草南園蝶，並宿花房花亦悅。鴛鴦頭白不相離，那學秋胡便長別。東鄰美女紅玉梭，雪縷鳳機成素羅。雨意雲情昔輕許，縱然折齒將如何。深深永巷閒風月，錦帳蘭缸淚如血。血點年深久尚紅，至今灑在同心結。」

　　洙愛其才色，眷戀愈深。美人亦重洙文采，傾竭不吝。謂洙曰：「向時聯句，未盡高情。今夕當輕彈漫舞，淺酌微吟，再成一首，庶見吾二人勁敵也。」乃以睡鴨爐香，紅虯脯薦酒，鉤簾望月，並坐前楹。洙曰：「昔韓昌黎與孟郊有《城南聯句》、《鬥雞》、《石鼎》、《秋雨》等作，宏詞險韻，膾炙人口。今茲之賦，宜命作《月夜聯句》，以五十韻為率。夫人然之否乎？」美人曰：「吾意也。」洙乃請美人先賦。曰：

　　「庭月如鋪練（薛。），池星似撒棋（田。）。

　　天空河影澹（薛。），時換斗梢移（田。）。

　　梨棗低垂樹（薛。），藤蘿密護籬（田。）。

　　草紛螢火亂（薛。），乾偃鳥巢欹（田。）。

　　怪石形疑魅（薛。），芳花色勝姬（田。）。

　　髹盆涼沁水（薛。），紈扇淨搖颸（田。）。

　　雙陸收骰局（薛。），琵琶上練絲（田。）。

　　砌蛩聲遠近（薛。），簷馬響參差（田。）。

　　銀作彈箏甲（薛。），鼍為冒鼓皮（田。）。

　　秋筠斜織簞（薛。），暑葛薄裁絺（田。）。

　　宿雁棲還起（薛。），飛禽下復疑（田。）。

　　地幽塵闃靜（薛。），城遠漏逶迤（田。）。

　　窈窕來紅拂（薛。），雍容識紫芝（田。）。

　　緣深天作合（薛。），誓重鬼難欺（田。）。

　　幸矣逢良夕（薛。），艱哉遇少時（田。）。

　　慇懃酬契闊（薛。），傾倒極淋漓（田。）。

　　蓮實瑤琴軫（薛。），荷筒碧酒卮（田。）。

　　鱠呼能婢斫（薛。），瓶喚小鬟持（田。）。

　　殼破開螃蟹（薛。），唇腥啖蛤蜊（田。）。

　　菱煩纖手剝（薛。），肉拔利刀批（田。）。

　　令急觥行速（薛。），謳清曲度遲（田。）。

　　勸酹兼爾汝（薛。），講論雜乎而（田。）。

　　冷脆嘗瓜果（薛。），鹹酸啜醢醯（田。）。

　　豔杯浮琥珀（薛。），異器捧玻璃（田。）。

　　熊掌停犀箸（薛。），酥湯進蜜脾（田。）。

　　渴來思茗好（薛。），酣後憶冰宜（田。）。

　　妙句聯將就（薛。），狂心生已馳（田。）。

　　歌筵渾可罷（薛。），臥具早教施（田。）。

　　不用尋桃葉（薛。），那須聽竹枝（田。）。

　　媚人鶯語滑（薛。），惱醉蝶情癡（田。）。

　　咳處珠旋唾（薛。），顰時黛蹙眉（田。）。

　　釵橫金溜髻（薛。），釧冷粟生肌（田。）。

　　小小真能謔（薛。），盼盼最解詩（田。）。

　　風流雲雨夢（薛。），宛轉豔陽詞（田。）。

　　步緩腰肢裊（薛。），鬟低耳語私（田。）。

　　夜香防竊聽（薛。），午浴避潛窺（田。）。

　　繡履含羞脫（薛。），銀燈帶笑吹（田。）。

　　素羅牀畔解（薛。），粉汗枕前滋（田。）。

　　暖玉綃籠筍（薛。），春蔥指露錐（田。）。

　　雲偏松綠發（薛。），浪颭動青幃（田。）。

　　狎態堪歸畫（薛。），嬌顏可療饑（田。）。

　　襪塵新舞涴（薛。），鬢膩宿油脂（田。）。

　　荀鶴高文譽（薛。），崔鶯豔世姿（田。）。

　　未誇連蒂好（薛。），只羨並頭奇（田。）。

　　何處空題葉（薛。），誰家謾結縭（田。）。

　　漆膠當自固（薛。），衽席只余知（田。）。

　　慎勿萌嫌隙（薛。），毋令惜別離（田。）。

　　芝蘭同臭味（薛。），松柏共襟期（田。）。

　　永奉閨房樂（薛。），長培楮墨嬉（田。）。

　　泰山如作礪（薛。），此志莫教虧（田。）。」

　　他日，洙館東偶過泮宮，因勸百祿曰：「令嗣每日一歸，不勝匍匐。俾之仍宿寒舍，豈不便益？」百祿曰：「促開館之後，一向只寓公家。前者因其母病，暫輟一季耳。後並不曾回，何言之謬也。」張大駭，不敢盡其辭而出。是晚，洙亦告歸，張潛使人視其所往，及途半，不復見矣。走報，張急遣人入城問百祿，無有也。意其少年放逸，必宿花柳。然思此處又無妓館，大以為怪。明旦，洙來，張問曰：「昨宵宿於何處？」曰：「家間耳。」張曰：「非也，某已令人蹤跡先生，莫測所詣，家中亦不見。」洙誑曰：「因過一朋友處，談話良久，抵家暮矣。」張知其詐，呼追洙僕，使面證之。洙叱曰：「汝到吾家，隨即出城，比吾歸，汝已去矣。何得妄言？」僕曰：「我昨夜宿先生家，今日早飯罷方回。老廣文亦甚驚訝，要自來相尋。」洙窘甚，顏色陡變。張曰：「先生如有私眷，當以實告。勿隱也。」洙弗能諱，乃具道本末。且愧謝曰：「此令親見留，非賤子輒敢無禮。」張曰：「吾家何嘗有親戚在此？況諸房姊妹亦無平姓者。必祟也。今當自愛，不宜復往。」洙唯唯而已。私詣美人道此意，比至，美人已知。曰：「郎無怨，蓋冥數盡於此也。」與洙宿，且敘歡情，戒曉，美人謂洙曰：「從此一別，後會難期，無以將意。」乃出墨玉筆管一枝為貺，云：「此舊物也，郎慎藏之。」遂飲泣而別。張料洙是夕必復去，覘之，果不在館。因入謂其妻曰：「西賓此事，不可不使其父母知之。」乃以洙所為，備告百祿。百祿大怒，呼歸，杖之。洙遂吐實，且出所得玉鎮紙玉筆管及聯句諸詩，百祿取視，管上刻「渤海高氏文房清玩」。乃謂張曰：「物既珍奇，詩又俊逸，必非尋常作也。」呼洙同往窮之。將近，遙指曰：「在此。」至則漫非前景。屋宇俱無，但水碧山青，桃林依舊。張謂百祿曰：「是矣。此地相傳唐妓薛濤所葬。後人因鄭谷《蜀中詩》有『小桃花繞薛濤墳』之句，遂樹桃百株，為春時遊賞之所。賢郎佳遇，必濤也。且所謂『平幼子康』者，乃『平康巷』也。『文孝坊』者，城中亦無此額。而『文』與『孝』合，為『教』字，謂『教坊』，唐妓女所居。濤為蜀樂妓，故居教坊也。況管上字刻『高氏清玩』，則唐西川節度使高駢千里所贈。當駢鎮蜀，濤於諸妓中最蒙寵侍。筆與鎮紙，皆駢所賜。其為濤之靈無疑。而物出於駢者，審矣。」百祿甚以為然。然恐其終為所惑，急遣還廣中。寶藏數物，常以示人。後二年，洙亦入學為生員，中洪武甲戌進士，授山東曹縣知縣，竟亦無他焉。

　　按：薛濤，字洪度。本長安良家女。父鄖，因官寓蜀而卒，母養濤及笄，以詩聞。僑止百花潭，濤八九歲，知聲律。其父一日坐亭中，指井梧示之曰：「庭際一梧桐，聳於入雲中。」令濤續之。應聲曰：「枝迎南北鳥，葉送往來風。」父愀然。及韋臯鎮蜀，召令侍酒賦詩，因入樂籍。與元微之最善，事高千里良久。濤歿時，年七十餘矣，豈為鬼而反稚耶？進士楊蘊中得罪，下成都府獄，夜夢一婦人，雖形貌不揚，而言詞甚秀。曰：「吾薛濤也，頃幽死此室。」乃贈蘊中詩曰：

　　「玉漏深長燈耿耿，東牆西牆時見影。月明窗外子規啼，忍使孤魂愁夜永。」

濤老年佞佛，不聞有幽死事。此不可解。


　　以下塚墓之鬼


　　劉府君妻

　　長白山西有夫人墓。魏孝昭之世，搜揚天下才俊，清河崔羅什，弱冠有令望，被徵詣州，道經於此。急見朱門粉壁，樓臺相望。俄有一青衣出，語什曰：「女郎願見崔郎。」什怳然下馬，入兩重門，內有青衣通問引前，什曰：「行李之中，忽蒙厚命，素既不敘，無宜深入。」青衣曰：「女郎乃平陵劉府君之妻，侍中吳質之女。府君先行，故欲相見。」什遂前，入就牀坐。其女在戶東立，與什敘溫涼。室內二婢秉燭，女呼一婢，令以玉夾膝置什前。什素有才藻，頗善諷詠，雖疑其非人，亦愜心好也。女曰：「比見崔郎息駕庭樹，喜君吟嘯，故求一敘玉顏。」什遂問曰：「魏帝與尊公書，稱尊公為元城令，然否也？」女曰：「家君元城之日，妾生之歲。」什仍與論漢魏時事，悉與《魏史》符合，言多不能備載。什曰：「貴夫劉氏，願告其名。」女曰：「狂夫劉孔才之第二子，名瑤，字仲璋，比有罪被攝，乃去不返。」什下牀辭出。女曰：「從此十年，當更相奉。」什遂以玳瑁留之，女以指上玉環贈什。什上馬，行數十步，回顧，乃見一大塚。

　　什留歷下，以為不祥，遂請僧為齋，以環佈施。大統末，什為王事所牽，築河堤於桓家塚，遂於幕下語私事於濟南奚叔布，因下泣曰：「今歲乃是十年，如何也作罷。」什在園中食杏，唯云：「報女郎信。」俄即去，食一杏未盡而卒。什時為郡功曹，為州里推重，及死，莫不傷歎。

　　呂使君娘子

　　淳熙初，殿前司牧馬於吳郡平望，歸，途次臨平。眾已止宿。後軍副將賀忠與四卒獨在後三里，至蔣灣。迷失道，詢於田父。曰：「可從左邊大路行。」方及半里，遇柏林中一大第，繫馬數匹，皆駔駿可愛。問閽者曰：「此誰居之？」曰：「前邕州呂使君，今已亡，但娘子守寡。」又問：「馬欲賣乎？」曰：「正訪主吩咐。」於是微賂之，使入報。良久，娘子者出，淡裝素裳，翛翛然有林下風致，年將四十，侍妾十數人，延坐瀹茗。扣所欲，以馬對。笑曰：「細事也。」俄而置酒張筵，歌舞雜奏。既罷，邀入房，將與寢昵。賀自以武夫村野，非當與麗人偶，固辭。娘子歎曰：「吾嫠居十年，又無子弟，只得群婢苟活。今夕不期而會，豈非天乎！宜勿以為慮。」遂留館。凡三夕始別，贐以百花驄及白金百兩，四卒各沾萬錢之貺。又云：「家姊在淨慈寺西畔住，倩寄一書。」握手眷眷而退。

　　賀還日，違軍期，且獲罪，窘怖無計，奉馬獻之主帥，託以暴得疾，故遲歸。帥見馬，喜而不問，乃升為正將。越數日，持書至湖上，果於淨慈西松徑中，至姊宅，相見如姻親，仍約明日再集。亦留與亂。金珠幣帛，捆載以歸。自是每三四日一往，賀妻以獲財之故，一切弗問。

　　嘗往歡洽，迨暮，外報：「呂令人來。」姊失色，然無以拒。既至，三人共坐。令人者，招賀入小閣，峻責之。賀拜而謝過，哀懇再三，乃釋。經半歲，賀妻亡，窀穸之費，皆出於呂氏。乃憑媒妁納幣娶為妻室。逾三年，賀亦亡。先有三子，一居廛市，二從軍。令人詣府投牒，分橐裝遺之而乞身於姊家同處。明年，寒食，賀子上父塚，因訪姊家。姊云：「妹已歸臨平矣。」又明年，復詣其處，宅舍俱不知所在，唯松林內有兩古墳。賀子悲異，瞻敬而去。

　　錢履道

　　錢履道，字嘉貞，京兆咸陽人。北虜皇統中，遊學商虢。過鄠縣，貪程不止，獨一僕相隨。天曛黑，不復辨路。信馬行到一大宅，扣門，將託宿。遇小妾從內出，驚語之曰：「此地近多狼虎，豈宜夜涉？」錢曰：「適不意迷途，敢求棲寓一席之地，但不知為何大官宅第？」妾曰：「是河中府尹張相公之居。相公薨，唯夫人在，須稟命乃可。」遂入白之。少頃，延客相見。高堂峻屋，明燭盈前，已羅列杯盤。夫人容色端妍，冠服華盛，便與同宴。侍兒歌舞之妙，目所未睹。錢自謂奇遇，若游清都，情思蕩搖，莫知身世之所在，拱手敬坐，不輕交一談。諸人以為野贑，相視笑侮。罷席就枕。俄而燭至，夫人者復來，眾擁之登牀。錢趨下辭避，強之再三，於是共寢。

　　明日，留之飯。錢本漂泊旅人，既稱愜懷抱，累日不言去。一夕，正歡飲間，聞戶外傳呼聲，忽報云：「相公且至。」夫人遽起，諸妾奔忙而散。錢竄伏暗室，不敢喘息，因假寐。久之，狐嗥鴉噪，東方既明，人屋俱亡，但臥於疏叢古塚耳。狼狽而出，逢耕夫，始得官道。衣上餘香芬馥，經月乃歇。

　　玉姨女甥

　　博陵崔書生，住長安永樂裡。先有舊業在渭南。貞元中，嘗因清明節歸渭南，行至昭應北墟壠之間，日已晚，歇馬於古道。方北百餘步，見一女人靚妝華服，穿越榛莽，似失路於松柏間。崔閒步戲逼，漸近，乃以袖掩面，而足趾跌蹷，屢欲仆地。崔使小童逼而覘之，乃二八絕代之姝也。遂令小童詰之曰：「日暮何無儔侶，而悽惶於墟間耶！」默不對。又令一童將所乘馬逐之，更以僕馬奉送。美人回顧，意似微納。崔潛尾其後，以觀其近遠。美人上馬，一僕控之而前。才數百步，忽見女奴三數人，哆口坌息，踉蹌而謂女郎曰：「何處求之不得。」擁馬行十餘步，則長年青衣數輩。駐足以候。崔漸近，乃拜謝崔曰：「郎君愍小娘子失路，脫驂僕以濟之。今日色已暮，邀郎君至莊可乎？」崔曰：「小娘子何忽獨步悽惶如此？」青衣曰：「因被酒興酣，致此。」取北行一二里，復到一樹林，空屋甚盛，桃李甚芳，又有青衣七八人，迎女郎而入。少頃，一青衣出，傳主母命曰：「小外甥因避醉，逃席失路，賴遇君子，恤以馬僕。不然，日暮，或值惡狼狐媚，何所不加？闔室感佩。且憩，即當奉邀。」青衣出入候問，如親戚之密。頃之，邀崔入宅。既見，乃命具酒，酒至，從容敘言：「某王氏外甥女，麗豔精巧，人間無雙，欲侍君子巾櫛，何如？」崔邁逸者，因酒拜謝於坐側。俄命外甥出，實神仙也。

　　一住三日，宴游歡洽，無不酬暢。王氏稱其姨曰「玉姨」，好與崔賭。玉愛崔口脂合子，玉婉輸玉環相酬。崔輸且多，先於長安買得合子六七枚，都輸玉姨。崔亦贏玉指環二枚。

　　忽一日，一家大驚曰：「有賊至。」其妻推崔生於後門出。才出，妻已不見，但身臥於一穴中。惟見莞花半落，松風晚清，黃萼紫英，草露沾衣而已。其贏玉指環，猶在衣帶，卻省初見美人之路而行，見僮僕以鍬鍤發掘一墓穴，已至闌中。見銘記曰：「後周趙王女玉姨之墓。平生憐重王氏外甥，外甥先歿，後令與外甥同葬。」棺柩儼然，開櫬中，各有一合，合內有玉環六七枚，崔比其賭者，略無異矣。又一合中，有口脂合子數枚，乃崔生輸者也。先問僕人，但見郎君入柏林，尋覓不得，方尋掘此穴，果不誤也。玉姨呼崔生奴僕為賊耳。生感之，即為掩瘞仍舊云。

　　長孫紹祖

　　長孫紹祖，常行陳蔡間。日暮路側有一人家，呼宿。房內聞彈箜篌聲，竊於窗中窺之，見一少女，容態閒婉，明燭獨處。紹祖微調之，女撫弦不輟，笑而歌曰：

　　「宿昔相思者，今宵良會稀。欲持留客被，一願拂君衣。」

紹祖直前撫玩，女亦欣然曰：「何處公子，橫來相干。」因與會合。又謂紹祖曰：「昨夜好夢，今果有征。」屏風衾枕，率皆華整。左右有婢，仍命饌，頗有珍羞，而悉無味，又謙曰：「卒值上客，不暇更得佳醞。」才飲數杯，女復歌曰：

　　「星漢從復斜，風霜淒以切。自陳君不御，愁懷如百結。」

因前擁紹祖，呼婢撤燭共寢，復以小婢配其蒼頭。將曉，女揮淚與別，贈以金縷小盒子曰：「無復後期，時可相念。」紹祖乘馬出門，百餘步，顧視，乃一小墳也。愴然而去。其所贈盒子，塵埃積中，非生人所用物也。

　　皇尚書女

　　商人鄭紹者，喪妻後，方欲再娶。行經華陰，止於逆旅。因悅華山秀峭，乃自店南行，可數里，忽見青衣謂紹曰：「有人令傳意，欲暫邀君。」紹曰：「何人也？」青衣曰：「南宅皇尚書女也。適於宅內登臺望見君，遂令致意。」紹曰：「女未適人耶？何以止於此？」青衣曰：「女郎方自往求婿，故止此。」紹詣之。俄及一大宅，又有侍婢數人，出命紹入，延紹於館舍。逡巡，有一女子出，容甚麗，年可初笄，從婢十餘，並衣錦繡。既相見，即謂紹曰：「既遂披覿，當出形跡，冀稍從容。」紹唯唯隨之。復入一門，見珠箔銀屏，煥爛相照。閨閣之內，塊然無侶。紹乃問女：「是何皇尚書家？何得孤居如是？尊親焉在？嘉偶為誰？雖荷寵招，幸祛疑抱。」女曰：「妾是故皇公幼女也。少喪二親，久離城郭，故止於此。方求自適，不意良人惠然辱顧，既愜所願，何樂如之。」女乃命紹升榻坐定，具酒肴，出妓樂，不覺向夕。女引一金罍獻紹曰：「妾求佳婿已三年矣。今既遇君子，寧無自得。妾雖慚不稱，敢以金罍合巹，願求奉箕帚。可乎？」紹曰：「予一商耳，多游南北，唯利是求。豈敢與簪纓家為戚屬也？然遭逢顧遇，謹以為榮，但恐異日為門下之辱。」女乃再獻金罍，自彈箏以送之。紹聞曲音淒楚，感動於心，乃飲之。交獻，誓為伉儷。女笑而起，時已夜久，左右侍婢以紅燭前導，成禮。

　　至曙，女復於前閣備芳醪美饌，與紹歡醉。經月餘，紹曰：「我當暫出，以緝理南北貨財。」女泣曰：「鴛鴦匹對，未聞經月離也。」紹不忍。復經月餘，紹又言曰：「我商也，從江湖，涉道途，蓋是常分。雖深誠見挽，若不出行，亦心有所不樂，願勿以此為嫌。當如期而至。」女以紹言切，方許之。遂於家園張祖席以送紹。乃橐貨就路。

　　至明年春，紹復至此，但見紅花翠竹，流水青山，杳無人跡。紹號慟經日而返。

　　趙通判女

　　樂平明溪寧居院，為人家設水陸齋，招五十里外杉田院寗行者寫文疏，館之寢堂小室，村剎寥落，無他人伴處。時暮春末，將近黃昏，覺有婦女立窗下，意其比鄰淫奔，夙與僧輩私狎者。出視之，一女子頂魚魫冠，語音儇利，儀貌不似田家人，相視喜笑曰：「我只在下面百步內住，尋常每到此，一寺上下，無不稔熟者。」寗居鄉疃，平生夢如此境像，惟恐不得當，曲意延接。遂同入房，閉戶張燈。寺童以酒一罌來饋，寧啟納之，女避伏牀下。寗謂僮曰：「文書甚多，過半夜始可了得，吾至此時方敢飲。」乃留之而去，復閉戶。女出坐對酌，胸次掛小鏡。寗廉觀之，問：「何用？」曰：「素愛此物，常以隨身。」所著衣皆素潔，而襞褶處不熨帖，（左亻右爭）（左亻右爭）露現。寗曰：「衣裳有土氣，何也？」曰：「久置箱篋，失於曬曝，故作蒸浥氣耳。」已而就枕，月色照燭如晝，女色態益妍，繾綣歡洽。寗終夕輾轉不成寐，女熟睡鼾齁。將曉出門，寗送之。又指示其處曰：「此吾居也，汝若未行，當復來。」

　　才別，而主僧相問訊，駭曰：「師哥燈下寫文字，但費眼力，何得辭氣困惙如此？」寗唯唯，未以實告。僧顧壁間插玫瑰花一枝，大驚曰：「寺後舊有趙通判女墳，其前種玫瑰花一株，花開時，人過而折枝者，必與女遇，或致禍，其來已久。今爾所見，是其鬼也，宜急歸，勿留。」寗愧懼而返，然臥病累月。後還俗為書生，今在淮南。

　　邵太尉女

　　保義郎解俊者，故荊南統制孫也。乾道七年為南安軍指使。有過客且至，郡守將往寶積寺迎之，俊主其供張。日暮，客不至，因留宿。夜方初更，燭未滅，一女子忽來，進趨嫺冶，貌甚華豔。俊半醉，出微詞挑之。欣然笑曰：「我所以來，正欲結綢繆之好耳。」遂升榻。問其姓氏居止，曰：「勿多言，只在寺後住。汝明夕尚能抵此否？」俊尤喜曰：「謹奉戒。」自是無日不來，仍從寺僧借一室，為久寓計。

　　經月餘，僧弗以為疑，外人固無知者。時以金銀釵珥為贈。俊既獲麗質，又得美財，歡愜過望，謂之曰：「吾未曾授室，欲憑媒妁往汝家，以禮幣娶汝，何如？」曰：「吾父官頗崇，安肯以汝為婿，但如是相從足矣。」俊信為誠，然而氣幹日尪瘠。

　　初，貨藥人劉大用與之游善，亦訝之。俊不以告。嘗兩人同出郭，遇遮道賣符水者，引劉耳語曰：「彼官人何得挾傷亡鬼自隨？不過三月死矣。」劉語俊。俊初尚抵諱，比而驚悟曰：「彼何由知？必有異。」便拉劉訪之旅邸。其人笑曰：「官員肯尋我耶？不然，幾壞性命。」留使同邸，並乞劉為伴。燃紙符十餘道，使俊吞之。劉密窺之，見其作法摩訶狀。一更後，聞門外女子哭聲，三更乃寂。

　　明旦，俊辭去，戒令勿復往寺中。諸僧後知其事，曰：「寺之左右，素無妖魅之屬。惟昔年邵宏淵太尉謫官時，喪一笄女，葬於後牆之外，必此也。」自是遂常出為僧患，僧甚苦之。遣僕詣武陵，白邵請改葬。邵許之，乃瘞於北門外五里田側。復出，擾居者。又徙於深山，其鬼始絕。

　　

　　以下欑瘞之鬼


　　桃園女鬼

　　某州東門外，有桃園，叢葬處也。園中種桃，四繚周墉。弘治中，有少年元夕觀燈而歸，行經園旁，偶舉首，見一少女倚牆頭，露半體，容色絕美。俯視少年，略不隱避。少年略一顧，亦不為意，捨之行。前遇一人偕行，少年乃衛兵餘丁，其人亦同輩也。且行且縱話。其人問少年：「婚乎？」曰：「未。」曰：「今幾歲？」曰：「十九矣。」又告以時日八字。久之，至歧路，同輩別而他之。少年獨行，夜漸深，行人亦稀，稍聞後有步履聲，回視，即牆頭女也，正相逐而來。少年驚問之。女曰：「我平日政自識爾，爾自忘之。今日見爾獨歸，故特相從，且將同歸爾家，謀一宵之歡爾。何以驚為？」少年曰：「汝何自知吾？」女因道其小名生誕家事之詳，皆不謬。蓋適尾其同輩行，得之其口。少年聞之信，便已迷惑，偕行至家。

　　其家有翁嫗居一室，子獨寢一房。始出時，自鑰其戶。逮歸，不喚翁嫗，自啟其寢，則女已在室中坐矣。亦不晤其何以先在也。燈下諦翫之，殊倍媚嫣，新妝濃豔，衣飾亦極鮮華，皆綺羅盛服也。翁嫗已寢，子將往爨室取飲食，女言：「無須往，我已挈之來矣。」即從案上取一盒子，啟之，中有熟雞魚肉之類，及溫酒，取共飲食，其肴胾猶熱也。啖已，就寢。女解衣，內外皆斬然新製。乃與之合，猶處子爾。將黎明，自去，少年固不知其何人也。迨夜復至，與之飲食寢合如昨。既而無夕不至，久而愈密。

　　鄰聞其女笑聲，潛窺見之，語翁嫗曰：「而子必誘致良家子與居，事倘露，禍及二老，奈何？」翁嫗因夜往覘，果見女在，以愛子故，且不驚之。

　　明日，呼而戒諭曰：「吾不忍聞於官，令汝獲罪。汝宜速絕。不然，與其惜汝而累吾二老人，當忍情執以聞矣。」子不敢諱，備述前因。然雖心欲絕之，而牽戀不忍。且彼亦逕自至，無由可斷。女雖知親責，殊不畏避。翁嫗無如之何，復謀之於鄰，首諸官，展轉達於郡守李君。

　　守召子來，不伺訊鞫，即自承伏云云，然不知其姓屬居止也。守思之，殆是妖祟，非人也。不下刑箠，教其子令以長線綴其衣，明日驗之。子受教歸。

　　比夜入室，女早先知，迎謂曰：「汝何忽欲綴吾衣耶？袖中針線速與我。」子不能奪，即付之。翌日，復於守。守曰：「今夕當以剪刀斷其裙。」予之剪歸。女復迎接，怒曰：「奈何又要剪吾衣裙？速付剪來，吾姑貸汝。」子亟予之。又復於守。守怒，立命民兵數人往擒之。兵將近其家，女已在室知之。時方晴皎，忽大雨作，眾不可前，乃返命於守。守益怒，命一健邑丞帥兵數十，往以取之。女亦在室，丞兵將至，忽大雷電，雨翻盆而下，雷火轟掣，殊不能進，亦回返以告。守曰：「然則任之。」呼子問曰：「女之姿貌果何似？衣裳何綵色？」子具言：「如是如是。其外內裳袂，一一皆是紵絲，悉新裁製也。每寢，解衣堆積甚多，而前後只此，終未嘗更易一件。其間一青比甲，密著其體，不甚解脫。即脫之，與一柳黃褲同置衾畔，不暫舍也。」守曰：「爾去，此後第接之如常時，吾自有處。」

　　子去時，通判某在座。守顧判曰：「吾有一語欲語公，恐公怒耳。」判曰：「何如？」守沉吟久之，曰：「此人所遇之女，殆是公亡過令愛。」判大怒曰：「公何見侮之甚！吾縱不肖，公同寅也。吾家有此等事耶？」守但笑謂曰：「公試歸問諸夫人。」

　　判愈怒，遽起歸衙，急呼妻，罵守，言「吾為老畜所辱，乃敢道此語」云云。妻扣其詳，判言「老畜聞女容貌衣飾如此，乃顧謂我」云爾。妻驚曰：「君姑勿怒，或者果是吾家大姐乎？」蓋判有長女，未笄而殞，欑諸桃園中，其容色衣飾良是也。

　　判意少解，出語守：「吾妻云云。其當是吾女耶？」守曰：「因有之。且幽明異途，公何以怒為。第願公勿恤之，任吾裁治可耳。」判亦姑應之。既而無所施設，女來如故。

　　又久之，有巡鹽御史按部，事竣而去。郡集弓兵二百輩護行，守與郡耆皆送之野。御史去，守返，兵當散去。守命：「勿散，從吾行。」守迂道從東門以歸。至桃園，守駐車，麾兵悉入園，即令發判女塚視之。女棺之前，有一竅如指大，四圍瑩滑，若有物久出入者。即斲棺視女貌如生，因舉而焚之。蓋守知女鬼已能神，故寢其事，乘其不知而忽舉。鬼果不能為也。守恐鬼氣侵子深，或復來纏殢，召入郡中，令守郡帑，與同役者直宿。三月無悉，乃釋之。其怪遂絕。後子亦竟無他。事在弘治中也。

　　翠薇

　　嘉靖初，清河丘任，青年未偶，才貌逸群，然疏狂落魄，為繼母不容，託跡江湖，客於吳楚。

　　一日，舟泊江陵僻岸。是夕，星月聯輝，水天一色。生撫景自適，命傒僮焚香，鼓琴於篷窗之下。俄聞岸畔喁喁人語，推篷見一女，姿容雅淡，丰韻輕揚，一婢秉絳紗燈後隨。生神思飄搖，相望長揖。女曰：「聆君琴奏，信步來此。」生振衣登岸，前詢姓氏。女曰：「妾乃兩淮鹽運使何公之側室也，小字翠薇，緣主婦妒，置妾於書亭。此地名花繚繞，曲水環旋，亦一勝境，君能一枉顧乎？」生曰：「奈司閽者覺何？」女曰：「莊嫗也，何足慮。」生忻然偕行。

　　果見幽亭一所，朱戶半扃，銀缸欲滅，圖書滿室，蘭麝熏人。生坐談久，因微諷之。女無言俯首。生會意，挽就枕，極盡綢繆。女曰：「妾身已委於君，君幸毋忘今夕。可也。」生曰：「猥蒙仙姬錯愛狂生，當銘刻心骨，何敢忘？」乃作《憶秦娥》詞以寄意曰：

　　「香篆裊，羅幃錦帳風光好。風光好，金釵斜軃，鳳顛鸞倒。恍疑身在蓬萊島，邂逅相逢緣不小。緣不小，最關情處，娥眉淡掃。」

女亦和曰：

　　「楊枝裊，恩情無限天將曉。天將曉，漏窮雞喚，教人煩惱。郵亭一夜風沙少，匆匆後會應難保。應難保，最傷情處，殘雲風掃。」

　　生覽之，羨曰：「睹卿佳製，較鄙句，奚啻珷玞之與美玉。卿誠女中子建也。第繼自今夕，佳期尚可再否？」女泣曰：「妾不能盡訴此衷，但有羅巾題字，君歸途中，宜密觀，毋俾妾慚赤也。」生唯唯，揮涕而別。

　　抵舟啟視，巾上題一絕曰：

　　「不斷塵緣露本真，翠薇花下繞香魂。如今了卻風流願，一任東風啼鳥聲。」

生驚悵久之。

　　明日復訪故處，惟見空亭幽寂，景物蕭然，杳無人跡。就詢莊嫗，云：「此我主人何公書亭也。主人有妾名翠薇，工畫琴，善詩賦，我主甚嬖之，為主婦妒而鴆死。主人慟惜，瘞此亭左，環植薇花，以誌之。君昨遇者，毋乃此乎？」生悲歎，因賡其韻曰：

　　「精爽依稀逼太真，何緣月下覷芳魂？清風一陣渾無跡，惟聽流泉鳴咽聲。」

復奠其塚而返。

　　某樞密使女

　　某州郡學倪升，成化丁酉，假讀一僧舍。壁間忽闢雙扉，升訝之曰：「人耶？鬼耶？」叩之，漠無人跡。諦視之，一女子態度整秀，衣飾黯淡，真神仙中人也。升不能制，竊謂曰：「僕素無紅葉之約，而乃有綠綺之奔，竟不識有是緣乎？」女視之，怫然曰：「爾謂紅葉之約，可也。謂綠綺之奔，妾豈文君比哉？」升謝罪。是夕，遂款一宿。女囑曰：「以君文學之士，千金之軀，一旦喪於今夕。慎勿洩露。終當為箕帚妾耳。」乃賦詩二律曰：

　　「窗掩蟬紗怯晚風，碧梧垂影路西東。自從金谷無春到，誰信藍橋有路通。

　　良玉杯擎鸚鵡綠，精金帶束荔枝紅。鴛鴦帳裡空驚起，羞對青銅兩鬢蓬。」

又云：

　　「夢斷行雲會晤難，翠壺銀剪漏初殘。鴛鴦倦繡香猶在，雀扇題書墨未乾。

　　滿院落花春事晚，繞庭芳草雨聲寒。掌中幾字迴文錦，安得郎君一笑看。」

　　自是日夕相與，經旬不返。父竊窺之，見其子或語或笑，或起或拜不一，始知其為妖眩也。速請招慶禪師名覺初者，夜方仗劍，危坐其室。見一女子哀祗曰：「氏本宋末某樞密使之女，緣私忿而歿，魂魄未散，是成祟爾。願冀宥之。」師即揮劍，墜死一地，沒。旦，啟土丈餘，一棺中女子，面色如生，其顙有泚。亟投諸火，穢氣入人臟腑，竟不可近。見《志怪錄》。

　　林知縣女

　　浙江陳生，隨父官泉州。出行，見一女子哭於麓，問：「何人？」曰：「我姓白，隨父之官，為盜掠殺一家，吾僅免。無歸，是以傷痛。」生豔其美，遂置之密室。父母使人窺之，乃見一白鷴，至門化為女子而入。父母語生：「早加斥絕。」生謂女曰：「卿是白鷴精，何為誤我？」謝曰：「我非妖精，乃前任林知縣之女。無罪，為父逼死。藁葬城外，故託白鷴以現。君他日前程遠大，位至御史。能念舊者，為葬朽屍，且恤吾母。則終天之感，永切泉壤矣。」生許之。女因謝去。後生果貴，任至御史，巡按廣東道。至泉州，求女屍葬之吉壤。以千金贈其母。

　　

　　以下旅櫬之鬼


　　符麗卿

　　審氏之據浙東也，每歲元夕，於明州張燈五夜，傾城士女，皆得縱觀。

　　至正庚子之歲，有喬生者，居鎮明嶺下，初喪其偶，鰥居無聊，不復出遊，但倚門佇立而已。十五夜三更盡，遊人漸稀，見一丫環，挑雙頭牡丹燈前導，一美人隨後，約年十七八，紅裙翠袖，迤邐投西而去。生於月下視之，韶顏稚齒，真國色也。神魂飄蕩，不能自持，乃尾之而去，或先之，或後之。行數十步，女忽回顧而微哂曰：「初無桑中之期，乃有月下之遇，事非偶然也。」生即趨前揖之曰：「敝居咫尺，佳人可能回顧否？」女無難意，即呼丫環曰：「金蓮，可挑燈同往也。」於是金蓮復回。

　　生與女攜手至家，極其歡昵，自以為巫山洛浦之遇不是過也。生問其姓名居址，女曰：「姓符，麗卿其字，淑芳其名，故奉化州判女也。先人既沒，家事零替，既無兄弟，仍鮮族黨，止妾一身，遂與金蓮僑居湖西耳。」生留之宿，態度精妍，詞氣婉媚，低幃昵枕，甚相歡愛。天明，辭別而去。及暮則又至。

　　如是者將半月，鄰翁疑焉。穴壁窺之，則見一粉妝髑髏與生並坐於燈下，大駭。明日詰之，秘不肯言。鄰翁曰：「嘻，子禍矣。人乃至盛之純陽，鬼乃幽陰之邪穢。今子與幽陰之魅同處而不知，邪穢之物共宿而不悟，一日真元泄盡，災眚來臨。惜乎！以青春之年而遽為黃壤之客也，可不悲夫。」生始驚懼，備述厥由。鄰翁曰：「彼言僑居湖西，子往訪問之，則可知矣。」

　　生如其教，逕投月湖之西，往來於長堤之上，高橋之下，訪於居人，詢於過客，並言無有。日將夕，乃入湖心寺少憩。行過東廊，復轉西廊，廊盡復得一暗室，則有旅櫬，白紙題其上曰：「故奉化符州判女麗卿之柩。」柩前懸一雙頭牡丹燈，燈下立一盟器女子，背上有二字曰「金蓮」。生見之，毛髮盡豎，寒栗遍身，奔走出寺，不敢回顧。是夜借宿鄰翁之家，憂怖之色可掬。鄰翁曰：「玄妙觀法師，故開府王真人弟子，符籙為當今第一，汝宜急往求焉。」

　　明日，生謁觀內。法師望見其至，驚曰：「妖氣甚濃，何為來此？」生拜於座下，具述其事。法師以朱書符二道授之，令其一置於門，一懸於榻，仍戒不得再往湖心寺。生受符而歸，如法安頓。自此果絕來矣。

　　一月有餘，不覺又往袞繡橋訪友，留飲至醉，卻忘法師之戒，逕取湖心寺路以回。將及寺門，復見金蓮迎拜於前曰：「娘子久待，何一向薄情如是？」遂與生俱入內廊，直抵室中，女子宛然在坐，數之曰：「妾與君素非相識，偶於燈下一見，感君之意，遂以全體事君，暮往朝來，於君不薄，奈何信妖道士之言，遽生疑惑，便欲永絕，薄倖如是，妾恨之深矣。今幸得見，豈能相捨？」即握生手，至於柩前。柩忽自開，擁之同入，隨即閉矣。遂死於柩中。

　　鄰翁怪其不歸，遠近尋問。及至寺中停柩之室，見生之衣裙微露於柩外，請於寺僧而發之，死已久矣，與女子之屍，俯仰臥於柩內，女貌如生焉。寺中僧眾歎曰：「此奉化州判符君之女也，死時年十有七，權厝於此，舉家還去，竟絕音耗，至今十有三年矣。不意作怪如是。」遂以屍柩及生殯於西門之外。是後雲際之晝，月黑之宵，往往見生與女子攜手同行，一丫環挑雙頭牡丹燈前導。遇之者輒得重疾，寒熱交作，薦以功德，祭以牢醴，庶獲可痊，否則不起矣。居人大懼，競往玄妙觀謁魏法師而訴焉。法師曰：「吾之符籙，止能治其未然，今祟成矣，非吾所知也。聞有鐵冠道人者，見居四明山頂，考劾鬼神，法術靈驗，汝輩宜往求之。」

　　眾遂至山，攀緣藤葛，驀越谿澗，其上絕頂果有草庵一所，道人憑几而坐，方看道童調鶴。眾羅拜庵下，告以來故。道人曰：「山林隱士，旦暮且死，烏有奇術？君輩過聽矣。」拒之甚堅。眾曰：「某本不知，蓋玄妙觀魏法師所指教爾。」道人曰：「吾老矣，不復下山已六十餘年，小子饒舌，煩吾一行。」即與僮子下山。步履輕捷，逕至西門外，結方丈之壇，踞席端坐，書符焚之。忽見符吏數輩，黃巾帛襖，金甲雕戈，長皆丈餘，屹立壇下。鞠躬請命，貌甚虔肅。

　　道人曰：「此間有邪祟為禍，驚擾生民，汝輩豈不知邪？宜疾驅之至。」受命即往。不移時，以枷鎖押女子與生並金蓮，俱到壇所，鞭捶揮撲，流血號泣。道人訶責良久，令其供狀，將吏遂以紙筆授之，俱各供數百言，今錄其略於此。喬生供曰：「伏念某喪室鰥居，倚門獨立，犯在色之戒，動多慾之求，不能效孫叔見兩頭蛇而決斷，乃致如鄭子逢九尾狐而憐。事既莫追，悔將奚及。」符女供曰：「伏念某青年棄世，白晝無鄰。六魄雖離，一靈未泯。燈前月下，逢五百年歡喜冤家；世上民間，作千萬人風流話本。迷不知返，罪不可逃。」金蓮供曰：「伏念某殺青為骨，染素成胎。墳隴埋藏，是誰作俑而用。面目機發，比人具體而微，既有名字之稱，可乏精靈之異，因而得計，豈敢為妖。」

　　供畢，將吏取呈道人，以巨筆判曰：「蓋聞大禹鑄鼎，而神妍鬼秘，莫得逃其形。溫嶠燃犀，而水府龍宮，俱得見其狀。惟幽明之異趣，乃詭怪之多端。物既不祥，遭之有害。故大厲入門而晉景歿，妖豕啼野而齊襄殂。降禍為妖，興災作孽，是以九天設斬邪之所，十地分罰惡之司，使魑魅魍魎，無以容其奸；夜叉羅剎，不得肆其暴。矧此清平之世、坦蕩之時，而乃變幻形軀，依附草木，天陰雨濕之夜，月落參橫之辰，淵於梁而有聲，窺其室而無睹。蠅營狗苟，羊狠狼貪，疾如飄風，烈若猛火。喬家子，生猶不悟，死何恤焉？符氏女，死尚貪淫，生可知矣。況金蓮之怪誕，假盟器以成形，惑世誣民，違條犯法？狐綏綏而有蕩，鶉奔奔而無良，惡貫已盈，罪名不宥。陷人坑從今填滿，迷魂陣自此打開，燒毀雙明之燈，押赴九幽之獄，沉淪陰翳，永無出期。判詞已具，主者奉行。急急如律令。」即見此三鬼悲啼躑躅，為將吏驅捽而去。道人拂袖入山。

　　明日眾往謝之，不復可見，止有草庵存焉。急往玄妙觀訪魏法師而審問其故，其法師則已病喑啞，不能言矣。

　　任氏妻

　　高密王玄之，少美丰儀，為蘄春丞。秩滿歸鄉，至家，在郭西。嘗日晚，徙倚門外，見一婦人從西來，將入郭，姿色殊絕可喜，年十八九。明日出門，又見之。如此數四，日暮輒來。王戲問之曰：「家在何處，暮暮來此？」女笑曰：「兒家近在南岡，有事須至郭。」王試挑之，女遂欣然，因留宿，甚相親昵。明日辭去，數夜輒一來。後乃夜夜來宿。王情愛甚至，試謂曰：「家既近，許相過否？」答曰：「家甚狹陋，不堪延客。且與亡兄遺女同居，不能無嫌疑耳。」王遂信之，寵念轉密。於女工特妙。王之衣服，皆女裁製，見者莫不歎賞之。左右一婢，亦有美色，常以之隨。其後，雖在晝日，亦不復去。王問曰：「兄女得無相望乎？」答曰：「何須強預他家事。」

　　如此積一年後，一夜忽來，色甚不悅，啼泣而已。王問之，曰：「過蒙愛接，方復離異，奈何？」因嗚咽不能止。王驚問故，女曰：「得無相難乎！兒本前高密令女，嫁為任氏妻。任無行見薄，父母憐念，呼令歸。後乃遇疾卒，殯於此。今家迎喪，明日當去。」王既愛念，不復嫌忌，乃便悲惋。問：「明日將至何時？」曰：「日中耳。」一夜敘別不眠。明日臨別，女以金鏤玉杯及玉環一雙為贈，王以繡衣一箱答之。各握手揮涕而別。明日至期，王於南岡視之，果有家人迎喪，發櫬，女顏色不變，粉黛如故。見繡衣一箱在棺中，而失其所送玉杯及玉環。家人方覺有異，王乃前具陳之，兼示之玉杯與環。皆捧之悲泣。因問曰：「兄女是誰？」曰：「家中二郎女，十歲病死，亦殯其旁。」婢亦帳中木人也，其貌正與從者相似。王乃臨柩，悲泣而別。左右皆感傷，後念之切，遂恍惚成疾，數日方愈，然每思輒忘寢食也。

　　縣尉妻

　　新繁縣令妻亡，喚女工作凶服。中有婦人婉麗殊絕，縣令悅而留之，甚見寵愛。後數月，一旦慘悴，言辭頓咽。令怪而問之，曰：「本夫將至，身方遠適，所以悲耳。」令曰：「我在此，誰如我何？第自飲食，無苦也。」後數日，求去，止之不可，留銀杯一枚為別，謂令曰：「幸甚相思，以此為念。」令贈羅十匹。去後恒思之，持銀杯不捨手，每至公衙，即放案上。縣尉已罷職還裡，其妻之柩，尚在新繁，遠來移歸。投刺謁令，令甚厚待。尉見銀杯，數竊視之。令問其故，對云：「此是亡妻柩中物，不知何得至此？」令歎良久，因具言始末，兼論婦人形狀音聲，及留杯贈羅之事。尉憤怒終日，後方開棺，見婦人抱羅而臥。尉怒甚，積薪焚之。

　　劉照婦

　　劉照，建安中為河間太守。婦亡，埋棺於府園中。遭黃巾賊，照委郡走。後太守至，夜夢見一婦人，往就之，後又遺一雙鎖。太守不能名，婦曰：「此萎蕤鎖也，以金縷相連，屈申在人，實珍物。吾方當去，故以相別，慎勿告人。」後二十日，照遣兒迎喪，守乃悟其去也。兒見鎖悲慼不已。

　　姑蘇雍熙寺，每月夜向半，常有婦人往來廊廡間，歌小詞，且哭且歎，聞者就之，輒不見。其詞云：

　　「滿目江山憶舊游，汀花汀草弄春柔，長亭艤住木蘭舟。好夢易隨流水去，芳心空逐曉雲愁，行人莫上望東樓。」

　　好事者錄藏之。士子慕容巖卿見之，驚曰：「此余亡妻所為，外人無知者，君何從得之？」客告之故，巖卿悲歎曰：「此寺蓋其旅櫬所在也。」此則旅鬼之貞者。

　　張氏子遇女

　　揚州鹽商張某，陝西人，挈少子居旅邸。某暫還鄉，叮嚀老僕，善調護。而郎君既經時，僕見其貌殊瘦，詢其隨身僮子，云：「每夜深，有美女從窗而入，未明即去。」僕謂僮子：「盍取伊物件為驗。」僮俟女就寢，竊一紫羅鳳鞋與僕。僕遍訪無所遇，而張生病矣。後因縫人某甲至，示之以鞋。甲愕然曰：「若從何得此？」僕語之故而問焉，云：「去年在巨族某氏，為某次女作嫁時服，一日，忽有女子立屏間，招我度量身材，便睹記其鞋。已而主翁怪衣裳短狹，減工價，謂余誣其女出閫閾莫能辨也。今據此究之。」即引僕詣其家，傳鞋於內，託言為樣求售。翁見而驚曰：「此斂吾長女之具，必盜墓得之。」欲執兩人聞官。始吐實，翁未信。往叩張生，生道其姿容服飾，真翁亡女也。遂發墓，見棺前有巨竅，若有物出入者。啟視，則面色如生，一足無鞋矣。翁怒而焚之。張生從是病癒。

　　

　　以下幽婚


　　崔少府女

　　盧充，范陽人。家西三十里，有崔少府墓。充年二十，先冬至一日，出宅西獵，射獐，中之。獐倒而復起，充逐之，不覺遠去。見道北一里許，高門瓦屋四週，有如府舍，不復見獐。門中一鈴下唱客前，有一人投一襆新衣，曰：「府君以繫郎。」充看訖，進見。少府語充曰：「尊府君不以僕門鄙，近得書，為郎君索少女為婚，故相迎耳。」便以書示。充父亡時雖小，然已識父手跡，即歔欷無復辭免。便敕內：「盧郎已來，便可使女妝嚴。」既就東廊，及至黃昏，內白：「女郎妝竟。」崔語充：「君可至東廊。」既至，婦已下車，立席頭，即共拜。時為三日給食，三日畢，崔謂充曰：「君可歸。女生男，當以相還。無相疑。生女，當留養。」敕內嚴車送客。

　　充便出，崔氏送至中門，執手涕零。出門，見一犢車，駕青牛。又見本所著衣及弓箭故在門外。尋追傳教，將一人投一襆衣與充，相問曰：「姻緣始爾，別甚悵恨。今故置衣一襲，被褥一副。」充上車，去如電逝，須臾至家。母問其故，充悉以狀對。

　　別後四年，三月，充臨水戲，忽見旁有犢車，乍沉乍浮，既而上岸，同坐皆見，而充往開其車後戶，見崔氏女與三歲男共載，女抱兒以還充，又與金椀，並贈詩曰：

　　「煌煌靈芝質，光麗何猗猗。華豔當時顯，嘉異表神奇。含英未及秀，中夏罹霜萎。榮耀長幽天，世路未亡施。不悟陰陽運，哲人忽來儀。」

　　充取兒，椀及詩。忽然不見。充後乘車入市賣椀，冀有識者。有一婢識此，還白大家曰：「市中見一人乘車賣崔氏女郎棺中椀。」大家，即崔氏親姨母也。遣兒視之，見如婢言。乃上車敘姓名，語充曰：「昔我姨姊少府女，未嫁而亡。家親痛之，贈一金椀著棺中。可說得椀本末？」充以事對，此兒亦為悲咽。齎還白母，母即令詣充家，迎兒還。諸親悉集，兒有崔氏之狀，又復似充貌。兒，椀俱驗，姨母曰：「我外甥也。」即字溫休。溫休者，是幽婚也。遂成令器，歷郡守，子孫冠蓋相承至今。其後生植，字幹，有名天下。

　　崔女郎

　　滎陽鄭德楙，常獨乘馬，逢一婢，姿色甚美。馬前拜云：「崔夫人奉迎鄭郎。」鄭愕然曰：「素不識崔夫人，我未有婚，何故相迎？」婢曰：「夫人小女，頗有容質。且以清門令族，宜相匹敵。」鄭知非人，欲拒之。即有黃衣蒼頭十餘人至，曰：「夫人趣郎進。」輒控馬，其行甚疾，耳中但聞風鳴。奄至一處，崇垣高門，外皆列植楸桐。鄭立於門外，婢先入。須臾，命引鄭郎入。進曆數門，館宇甚盛。夫人著素羅裙，年可四十許，姿容可愛，立於東階下。侍婢八九，皆鮮整。鄭趨謁再拜。夫人曰：「無怪相屈，以鄭郎清族美才，願託姻好。小女無堪，幸能垂意。」鄭見逼，不知所對，但唯唯而已。夫人乃上堂，命引鄭郎自西階升，堂上悉以花罽薦地，左右鋪局腳牀，七寶屏風，黃金屈膝，門垂碧箔，銀鉤珠絡。長筵列饌，皆極豐潔。乃命坐。夫人善清談，敘置輕重，世難與比。食畢，令酒，以銀尊貯之，可三斗餘，琥珀色，酌以金鑲杯。侍婢行酒，味極甘香。向暮，一婢前白：「女郎已嚴妝竟。」乃命引鄭郎出就外間，浴以香湯，左右進衣冠履襪。有美婢十人扶入，恣為調謔，自堂及門，步致花燭，乃延入帳。女年十四五，姿色甚豔，目所未睹。被服燦麗，冠絕當時。鄭遂欣然，其夜成禮，宿於東堂。堂中置紅羅繡帳，衾幃裀席，悉皆精絕。女善彈箜篌，曲詞新異。鄭問：「前乘馬來，今在何處？」曰：「已飼之矣。」如此百餘日，鄭雖情愛頗重，而心稍嫌忌。因謂女曰：「可得同歸乎？」女慘然曰：「幸託契會，得事巾櫛。然幽冥理隔，不遂如何？」因涕泣交下。鄭審其怪異，乃白夫人曰：「家中相失，頗有疑怪，乞賜還也。」夫人曰：「過蒙見顧，良深感慕。然幽冥殊途，理當暫隔。分離之際，能不泫然！」鄭亦泣下。乃大宴會，與別曰：「後三年當相迎也。」鄭因拜辭。婦出門揮淚握手曰：「雖有後期，尚延年歲。歡會尚淺，乖離苦楚，努力自愛！」鄭亦悲惋。婦以襯體紅衫及金釵一雙贈別，曰：「若未相忘，以此為念。」乃別而去。夫人敕送鄭郎，乃前青驄也。被帶甚精。鄭乘馬出門，倏忽復至其家。奴遽云：「家中已失一年矣。」視其所贈，皆真物也。家人語云：「郎君出行後，其馬自歸，不見有人送到。」鄭始尋其故處，惟見大墳，旁有小塚。塋前列樹，皆已枯矣，而前所見，悉華茂。詢之左右人家，傳此崔夫人及女郎墓也。鄭尤異之。自度三年之期，必當死矣。後至期，果見前使婢乘車來迎，鄭曰：「生死固有定命，苟得樂處，吾復何憂？」乃悉分判家事，預為終期。明日乃卒。

　　田夫人

　　貞元中，有崔煒者，故監察向之子。向有詩名，知於人間。向為南海從事，煒居南海，意豁如也，不事家產，多友豪俠輩。數年，財業殫盡，多棲止佛舍。時中元日，番禺人多獻其珍異於佛廟，集百戲於開元寺。煒因閒玩，見乞食老嫗，因蹷而破他人之酒甕，當罏者毆之。計其值，僅一緡而已。煒為脫衣，償其所值。嫗不謝而去。異日又來，乃曰：「前日謝子脫其難，吾善灸贅疣，今有越井岡艾少許與子，遇贅疣，灸一炷，當即愈。不獨愈疾，且兼獲美豔。」煒舉手接之，嫗倏亦不見。

　　後數日，因游海光寺，遇一老僧，贅疣在耳。煒出艾試灸之，應手而落。其僧感之，謂煒曰：「貧道無以奉酬，但轉經以資郎君之福祐耳。此山下有一任翁者，藏鏹巨萬，亦有斯疾。君子能療之，當有厚報。請為書達焉。」煒曰：「然。」任翁一聞喜躍，禮請甚謹。煒因出艾，一灸而愈。任翁告煒曰：「謝君子痊我所苦，無以厚酬，當出千萬奉子。幸一從容，無草草而去。」因被留款。煒素善絲竹，能造其妙，聞主人堂中琴聲，乃詰家童。曰：「主人之愛女也。」因請琴彈之。女潛聽而有意焉。時任翁家事鬼，其鬼甚靈，每歲必殺一人饗之。期已逼矣，求人不獲。任翁憂悶無措，乃計曰：「今崔客既無血屬，可以為饗。吾聞大恩尚不報，況愈小疾乎。」遂令具神饌，俟夜半，擬殺煒。已潛扃煒所處之室，而煒不之悟。是女密知之，潛持刀於窗隙間告煒曰：「吾家事鬼，今夜當殺汝而祭之。汝可以此破窗遁去。不然，少頃死矣。此刀亦望將去，無相累也。」煒聞，恐怖流汗，以刀斷窗櫺，攜艾躍出，拔鍵而走。任翁俄覺，率家僮十餘人，持刀秉炬逐之六七里，幾及之。煒因迷道失足，墜於大枯井中。追者失蹤而返。

　　煒雖墜井，為稿葉所藉，幸而不傷。及曉視之，乃一巨穴，深百餘丈，無計得出。四旁嵌空，宛轉可容千人，中有一白蛇在焉，可長數丈，光照穴中。前有石臼，巖上有物滴下臼，色如飴蜜，蛇就飲之。煒察蛇有異，乃詣蛇，稽顙謂之曰：「龍王，某不幸墮此，願王憫之，而不為害。」因飲其餘，遂不饑渴。細視蛇之唇吻，亦有疣焉。煒感蛇見憫，欲為灸之，而恨無火。須臾，忽有飄火入穴，煒乃燃艾，啟蛇而灸，則疣應手墮地。蛇之飲食久已妨礙，及去，頗以為適，遂吐逕寸珠酬煒。煒不受而啟曰：「龍王能施雲雨，陰陽莫測，行藏在己，必能拯拔沉淪。倘賜挈維，得還人世，則死生感激。但遂歸心，不願懷寶。」蛇遂吞珠，蜿蜒將有所適。煒即再拜，跨蛇而出。

　　去不由穴口，只由洞中行，約數十里，其中幽暗若漆，但蛇之光燭兩壁，時見繪畫古丈夫，咸有冠帶。最後觸一石門，門有金獸齧環，洞然明朗。蛇抵此不進，而卸下煒。煒將謂已達人世矣。入戶，但見一室，穴闊可百餘步。穴之四壁，皆鎸為房室。當中有錦繡數間，垂金泥紫幃，更飾以珠玉，炫晃如明星之綴。帳前有金爐，爐上有蛇龍鸞鳳，龜蛇燕雀，皆開口噴出香煙，芳芬蓊鬱。旁有小池，砌以金壁，貯以水銀，鳧鷖之類，皆琢瓊瑤而泛之。四壁有牀，咸飾以犀象，上有琴瑟笙簧，鼗磬柷敔，不可勝記。煒細視，手澤尚新。乃恍然莫測是何洞府也。良久，取琴試彈，四壁戶榻皆啟，有小青衣出而笑曰：「玉京子已送崔家郎至矣。」遂卻走入。須臾，有四女，皆古環髻，曳霓裳之衣。謂煒曰：「何崔子擅入皇帝玄宮耶？」煒乃舍琴再拜。女亦酬拜。煒曰：「既是皇帝玄宮，皇帝何在？」曰：「暫赴祝融宴爾。」遂命煒就榻鼓琴。煒彈胡笳，女曰：「何曲也？」曰：「胡笳也。」曰：「何謂胡笳。」煒曰：「漢中郎蔡邕之女文姬被虜，沒於胡中。及歸，感胡中故事，因撫琴而成斯弄，象胡中吹笳哀咽之韻。」女皆恬然曰：「大是新曲。」遂命酌醴傳觴。煒乃叩首求歸，詞旨頗切。女曰：「崔子既來，皆是宿分，何必匆遽？幸且駐淹。羊城使者少頃當來，可以隨往。」謂崔子曰：「皇帝已配田夫人而奉箕帚，便可相見。」崔子莫測所由，未敢應荷。已命侍女召田夫人，田夫人不肯至，曰：「未奉皇帝詔，不敢見崔家郎君。」再命不至。女謂煒曰：「田夫人淑德美麗，世無儔匹，願君子善待之，亦宿業耳。夫人即齊王女也。」崔子曰：「齊王何人也？」女曰：「王諱橫。昔漢初國亡，而居海島者。」逡巡，有日影入照座中。煒因舉首，上見一穴，隱隱然睹人間天漢耳。四女曰：「羊城使者至矣。」遂有一白羊冉冉自空而下，須臾至座間，背有一丈夫，衣冠儼然，執大筆，兼封一青竹簡，上有篆字，進於香几上，四女命侍女讀之，曰：「廣州刺史徐紳死，安南都護趙昌充替。」女酌醴飲使者，使者唱喏，謂煒曰：「他日須與使者易服葺宇，以相酬勞。」煒但唯唯。四女曰：「皇帝有敕令，與郎君國寶陽燧珠，將往至彼，當有胡人具十萬緡而易之。」遂命侍女開玉函，取珠授煒。煒再拜而捧之。謂四女曰：「煒不曾朝謁皇帝，又非親族，何見遺如是。」女曰：「郎君先人有詩，帝愧之，亦有詩繼和。賞珠之意，已露詩中，不假僕說。郎君豈不曉耶。」煒曰：「敢遂請皇帝詩。」女命侍女書題於羊城使者筆管上云：

　　「千歲荒丘隳路隅，一章太守重椒塗。感君拂拭意何極，報爾佳人與明珠。」

　　煒曰：「皇帝元何姓字？」女曰：「已後當自知爾。」女又謂煒曰：「中元日須具美酒豐饌於廣州蒲澗寺靜室，吾輩當送田夫人往。」煒遂再拜告去，欲躡羊背。女曰：「知有鮑姑艾，可留少許。」煒但留艾，不知鮑姑是何人也。遂留之。瞬息而出穴，履於平地，遂失使者與羊所在。望其星漢，時及五更矣。俄聞蒲澗寺鐘聲，遂抵寺。僧人以早糜見餉，遂歸廣州。崔子先第舍稅居，至日往主人舍詢之，已三年矣。主人謂煒曰：「子何所適，而三秋不返。」煒不實告。開其戶，塵榻儼然，頗懷悽愴。問刺史徐紳，果已死，而趙昌替矣。乃抵波斯店，潛鬻是珠。有老胡人一見，遂匍匐禮拜曰：「郎君的入南越王趙佗墓中來。不然，不合得斯寶。」蓋趙佗以珠為殉故也。崔子乃具實告，方知皇帝是趙佗也。佗亦曾稱南越武帝耳。遂具十萬緡而易之。崔子詰胡人曰：「何以辨之。」曰：「我大食國寶陽燧珠也，昔漢初趙佗使異人梯山航海，盜歸番禺，僅千載矣。我國有能玄象者，言來歲國寶當歸，故我王召我具大舶之資，抵番禺而搜索，今日果有所獲矣。」遂出玉液而洗之，光鑒一室。胡人遽泛舶歸大食去。煒得金，遂具家產。然羊城使者，竟無影響。忽有事於城隍廟，見神像有類使者，又睹神筆上有細字，乃侍女所題也。方具酒脯而奠之。兼重粉繪，及廣其宇。是知羊城即廣州，城隍廟有五羊焉。又征任翁之室，則村老云：「南越尉任囂之墓耳。」及登越王殿臺，觀先人詩云：「越井岡頭松柏老，越王臺上生秋草。古墓千年無子孫，野人踏踐成官道。」兼睹越王繼和詩，蹤跡頗異。乃詢其主者。主者曰：「徐大夫紳，因登此臺，感崔侍御詩，故有粉飾。臺殿所以煥赫耳。」後將及中元日，遂豐潔香饌甘醴，屆於蒲澗寺之僧室。夜半，果四女及田夫人至，容儀豔逸，言皆澹雅。四女與崔生會飲，諧謔。將曉，告去。崔子遂再拜訖，致書達於越王，卑辭厚禮，敬荷而已。遂與夫人歸室，因詰夫人曰：「既是齊王女，何以遠配於南越。」夫人曰：「某國破家亡，遭越王所虜，以為嬪御。王薨，因以為殉，乃今不知幾時也。看烹酈生如昨日耳。每憶故事，不覺潸然。」煒問曰：「彼四女何人也？」曰：「其二東甌王搖所獻；其二閩越王無諸所獻也。盡為殉耳。」又問曰：「昔四女云『鮑姑』，何人也？」曰：「鮑靜女，葛洪妻也。多行灸道於南海耳。」煒歎曰：「乃昔乞丐之老嫗焉。」又曰：「四女呼蛇為『玉京子』，何也。」曰：「安期生常跨斯龍而朝玉京，故號『玉京子』耳。」煒因在穴飲龍之餘，肌膚少嫩，筋骨清健。後居南海十餘載，遂散金破產，棲心道門，挈室往羅浮，訪其鮑姑。後竟不知所適。

　　田橫強死，其魂壯烈，又有五百義士相從，宜為神矣。不省任囂趙佗諸公，何以富貴如故？豈所謂取精多，用物宏者耶？羊城使者尚獲粉繪之報，而任女活命之恩，全無照應。一段良姻，反為田夫人所占，吾甚不平。

　　竇玉

　　進士王勝蓋夷，元和中求薦於同州。時賓館填溢，假郡功曹王翥第以俊試。既而他室皆有客，惟正堂以草繩係門。自牖而窺其室，獨牀上有褐衾，牀北有破籠，此外更無有。問其鄰，曰：「處士竇三郎玉居也。」二客以西廂為窄，思與同居，甚喜其無姬僕也。及暮，竇處士者，一驢一僕，乘醉而來。夷勝前謁，且曰：「勝求解於郡，以賓館喧，故寓於此。所得西廊亦甚窄，君子既無姬僕，又是方外之人，願略同此堂，以俟郡試。」玉固辭，接對之色甚傲。夜深將寢，忽聞異香。驚起尋之，則見堂中垂簾幃，喧然笑語。於是夷勝突入其堂中。屏幃四合，奇香撲入。鵰盤珍膳，不可名狀。有一女，年可十八九，嬌麗無比，與竇對食。侍婢十餘人，亦皆端妙。銀爐煮茗方熟，坐者起，入西廂帷中，侍婢悉入，曰：「是何兒郎，衝突人家？」竇面色如土，端坐不語。夷勝無以致辭，啜茗而出。既下階，聞閉戶之聲，曰：「瘋狂兒郎，因何共止？古人卜鄰，豈虛哉。」竇辭以「非己所有，難拒異客，必慮輕侮，豈無他宅？」因復歡笑。

　　及明，往覘之，盡復其舊。竇獨偃於褐衾中，拭目方起，夷勝詰之，不對。夷勝曰：「君晝為布衣，夜會公族，苟非妖幻，何以致麗人？不言其實，當即告郡。」竇曰：「此固秘事，言亦無妨。比者，玉薄游太原，晚發冷泉，將宿於孝義縣。陰晦失道，夜投人莊，問其主，其僕曰：『汾州崔司馬莊也。』令人告焉，出曰：『延入。』崔司馬年可五十餘，衣緋，儀貌可愛。問竇之先及伯叔昆弟，詰其中外親族，乃玉舊親，知其為表丈也。自幼亦嘗聞此丈人，但不知官位。慰問慇懃，情意甚優重。因令報其妻曰：『竇秀才乃是右衛將軍七兄之子，是吾之重表姪。夫人亦是丈母，可見之。從宦異方，親戚離阻，不因行李，豈得相逢？請即見。』有頃，一青衣曰：『屈三郎入。』其中堂陳設之盛，若王侯之居。盤饌珍奇，味窮海陸。既食，丈人曰：『君今此游，將何所求？』曰：『求舉資耳。』曰：『家在何郡？』曰：『海內無家。』丈人曰：『君生涯如此，身事落然。蓬游無抵，徒勞往復。丈人有女，年近長成，今便令奉事。衣食之給，不求於人。可乎？』玉起拜謝。夫人喜曰：『今夕甚佳，又有牢饌，親戚中配屬，何必廣召賓客？吉禮既具，便取今夕。』謝訖，復坐。又進食。食畢，揖玉憩於西廳。具沐浴訖，授衣巾，引相者三人來，皆聰明之士。一姓王，稱郡法曹；一姓裴，稱戶曹；一姓韋，稱郡督郵。相讓而坐。俄而禮與香車皆具，花燭前引，自廳西至中門，展親御之禮。因又繞莊一周，自南門入中堂，堂中帷帳已滿。成禮訖。初三更，妻告玉曰：『此非人間，乃神道也。所言汾州，陰道汾州，非人間也。相者數子，無非冥官。妾與君宿緣，合為夫婦，故得相遇。人神路殊，不可久住，君宜速去。』玉曰：『人神既殊，安得配屬？已為夫妻，便合相從。何為一夕而別也？』妻曰：『妾身奉君，固無遠近。但君生人，不合久居於此。君速命駕。常令君篋中有絹百匹，用盡復滿。所到必求靜室獨居，少以存想，隨念即至。十年之外，可以同行，今且晝別宵會耳。』玉乃入辭。崔曰：『明晦雖殊，人神無二。小女子得奉巾櫛，蓋是宿緣。勿謂異類，遂猜薄之。亦不可言於人。公法訊問，言亦無妨。』言訖，得絹百匹而別。自夜獨宿，思之則來，供帳饌具，悉其攜也。若此者，五年矣。」

　　夷勝開其篋，果有絹百匹。因各贈三十匹，求其秘言之。言訖遁去，不知所在。

　　秦女大聖

　　隴西辛道度者，遊學至雍州城四五里，比見一大宅，有青衣女子在門。度詣門下求飱。女子入告，奉女郎命，召入閣中。女郎於西榻坐。度稱姓名，敘起居，即畢，命坐東榻，即治飲饌。食訖，女謂度曰：「我秦閔王女，出聘曹國，不幸無夫而亡，亡來已二十三年，獨居此宅。今日君來，願為君婦。」經三宿後，女郎自言曰：「君是生人，我鬼也。共君宿契，此會可三宵，不可久居，當有禍矣。然茲信宿，未悉綢繆，既已分飛，將何表信？」即命取牀後盒子開之，以金枕一枚，與度為信，乃分袂泣別，即遣青衣送出門外。未逾數步，不見舍宅，惟有一塚。度當時慌忙出走，視其金枕在懷，乃無變異。尋至秦國，以枕於市貨之。恰遇秦妃東遊，親見度賣金枕，疑而索看，詰度何處得來。度具以告。妃聞悲泣不能自勝，然尚疑耳。乃遣人發塚，起柩視之，原葬悉在，惟不見枕。解體看之，交情宛若，秦妃始信之，歎曰：「我女大聖，死經二十三年，猶能與生人交往，此是我真女婿也。」遂封度為駙馬都尉，賜金帛車馬，令還本國。因此以來，後人名女婿為駙馬。出《搜神記》。

　　隋縣主

　　唐貞元中，河南獨孤穆者，客淮南，夜投大義縣宿。未至十餘里，見一青衣乘馬，顏色頗麗。穆微以詞調之，青衣對答甚有風格。俄有車輅北下，導者引之而去。穆遽謂曰：「向者粗承顏色，謂可以周旋終接，何乃頓相捨乎？」青衣笑曰：「愧恥之意，誠亦不足。但娘子少年獨居，性甚嚴整，難以相許耳。」穆因問娘子姓氏及中外親族。青衣曰：「姓楊，第六。」不答其他。既而不覺行數里，俄至一處，門館甚肅。青衣下馬入，久之乃出，延客就館，秉燭陳榻，衾褥畢具。有頃，謂穆曰：「君非隋將獨孤盛之後乎？」穆乃自陳是盛八代孫。青衣曰：「果如是，娘子與郎君乃有舊。」穆訊其故。青衣曰：「某賤人也，不知其由。娘子即當自出申達。」須臾設食，水陸畢備。食訖，青衣數十人前導，曰：「縣主至。」見一女，年可十三四，姿色絕代。拜跪訖，就坐。謂穆曰：「莊居寂寞，久絕賓客，不意君子惠顧。然而與君有舊，不敢使婢僕言之，幸為勿笑。」穆曰：「羈旅之人，館穀是惠，豈意特賜相見，兼許敘舊。且穆平生未離京洛，是以江淮親故，多不之識，幸盡言也。」縣主曰：「欲自陳敘，竊恐驚動長者。妾離人間已二百年矣。君亦何從而識？」穆初聞其姓楊，及自稱縣主，意已疑之。及聞此言，乃知是鬼，亦無所懼。縣主曰：「以君獨孤將軍之貴裔，世稟忠烈，故欲奉託，勿以幽冥見疑。」穆曰：「穆之先祖，為隋室忠臣，縣主必以穆忝有祖風，故欲相託，乃平生之樂聞也。有何疑焉？」縣主曰：「欲自宣泄，實增悲慼。妾父齊王，隋帝第二子。隋室傾覆，妾之君父同時遇害。大臣宿將，無不從逆，唯君先將軍，力拒逆黨。妾時年幼，尚在左右，具見始末。及亂兵入宮，賊黨有欲相逼者，妾因罵辱之，遂為所害。」因悲不自勝。穆因問其當時人物及大業末事，大約多同隋史。久之，命酒對飲，言多悲咽，為詩以贈穆曰：

　　「江都昔喪亂，闕下多搆兵。豺虎恐吞噬，干戈日縱橫。逆徒自外至，半夜開重城。膏血浸宮殿，刀槍倚簷楹。今知從逆者，乃是公與卿。白刃污黃屋，邦家遂因傾。疾風表勁草，世亂識忠臣。哀哀獨孤公，臨死乃結纓。天地既板蕩，雲雨時未亨。今者二百載，幽懷猶未平。山河風月古，陵寢露煙青。君子秉垣德，方垂忠烈名。華軒一惠顧，土室以為榮。丈夫立志操，存沒感其情。求義若可託，誰能抱幽貞？」

　　穆深嗟歎，以為班婕妤所不及也。因問其平生製作。對曰：「妾本無才，但好讀古集。嘗見謝家姊母，及鮑氏諸女，皆善屬文，私懷景慕。帝亦雅好文學，時時被命。當時薛道衡名高海內，妾每見其文，心頗鄙之。何者；情發於中，但直敘事耳。何足稱贊？」穆曰：「縣主才自天授，乃鄴中七子之流。道衡安足比擬？」穆遂賦詩以答之，曰：

　　「皇天昔降禍，隋室如綴旒。患難在雙闕，干戈連九州。出門皆凶豎，所向多逆謀。白日忽然暮，頹波不可收。望夷既結釁，宗社亦貽羞。溫室兵始合，宮闈血已流。憫哉吹簫子，悲啼下鳳樓。霜刃徒見逼，玉笄不可求。羅襦遺侍者，粉黛成仇讎。邦國已淪覆，餘生誓不留。英英將軍祖，獨以社稷憂。丹血濺黼扆，豐肌染戈矛。今來見禾黍，盡日悲宗周。玉樹深寂寞，泉臺千萬秋。感茲一顧重，願以死節酬。幽顯倘不昧，終焉契綢繆。」

　　縣主吟諷數回，悲不自勝者久之。逡巡，青衣人皆將樂器。而有一人前白縣主曰：「言及舊事，但恐使人悲感。且獨孤郎新至，豈可終夜啼泣相對乎？某請充使，召來家娘子相伴。」縣主許之。既而謂穆曰：「此大將軍來護兒歌人，亦當時遇害，近在於此。」俄頃即至，甚有姿色。因作樂，縱飲甚歡。來氏歌數曲，穆惟記其一云：「平陽縣中樹，久作廣陵塵。不意何郎至，黃泉重見春。」良久，曰：「妾與縣主居此二百餘年，豈期今日，忽有嘉禮。」縣主曰：「本以獨孤公忠烈之家，願一相見，欲豁幽憤耳。豈可以塵土之質，厚誣君子。」穆因吟縣主詩落句云：「求義若可託。誰能抱幽貞？」縣主微笑曰：「亦大強記。」穆因以歌諷之曰：

　　「金閨久無主，羅袂坐生塵。願作吹簫伴，同為騎鳳人。」

　　縣主亦以歌答曰：

　　「朱軒下長路，青草啟孤墳。猶勝陽臺上，空看朝暮云。」

　　來氏曰：「曩者蕭皇后欲以縣主配後兄子，正見江都之亂，其事遂寢。獨孤冠冕盛族，忠烈之家，今日相對，正為嘉偶。」穆問縣主：「所封何邑？」縣主曰：「兒以仁壽四年生於京師，時駕幸仁壽宮，因名壽兒。明年，太子即位，封清河縣主。上幸江都宮，徙封臨安縣主。特為皇后所愛，常在宮內。」來曰：「夜已深矣，獨孤郎宜早成禮。某當奉候於東閣，俟曉拜賀。」於是群婢戲謔，皆若人間之儀。既入臥內，但其氣奄然，其身頗冷。頃之，泣謂穆曰：「殂謝之人，久為塵灰，幸得奉事巾櫛，死且不朽。」於是復召來氏，飲宴如初。因問穆曰：「聞君今適江都，何日當回？有以奉託，可乎？」穆曰：「死且不顧，何有不可？」縣主曰：「帝既改葬，妾獨居此。今為惡王墓所擾，欲聘妾為姬妾，以帝王之家，義不為凶鬼所辱。本願相見，正為此耳。君將適江南，路出其墓下；以妾之故，必為所困。道士王善交書符於淮南市，能制鬼神。君若求之，即免矣。」又曰：「妾居此，亦終不安。君江南回日，能挈我俱去，置我洛陽北坂上，得與君相近，永有依託，生成之惠也。」穆皆許諾，曰：「遷葬之禮，乃穆家事矣。」酒酣，倚穆而歌曰：

　　「露草芊芊，頹塋未遷。自我居此，於今幾年。

　　與君先祖，疇昔恩波。死生契闊，忽此相過。

　　誰謂佳期，尋當別離。俟君之北，攜手同歸。」

　　因下淚沾襟，來氏亦泣，語穆曰：「獨孤郎勿負縣主厚意！」穆因以歌答曰：

　　「伊彼維陽，在天一方。驅馬悠悠，忽來異鄉。

　　情通幽顯，獲此相見。義感疇昔，言存繾綣。

　　清江桂舟，可以遨遊。惟子之故，不遑淹留。」

　　縣主泣謝。穆曰：「一辱佳貺，永以為好。」須臾，天將明。縣主涕泣，穆亦相對而泣。凡在坐者，皆與辭訣。既出門，回頭無所見。地平坦，亦無墳墓之跡。穆意恍惚，良久乃定。因徙柳樹一株以志之。家人索穆頗急。後數日，穆乃入淮南市，果遇王善交於市，遂求一符。既至惡王墓下，為旋風所撲三四，穆因出符示之，乃止。先是，穆頗不信鬼神之事，及此，乃深歎訝，亦私為所親者言之。次年正月，自江南回，發其地數尺，得骸骨一具，以衣衾斂之。穆以其死時草草，葬必有闕。既至洛陽，大具威儀，親為祝文以祭之。葬於安喜門外。其後獨宿於村野，縣主復至。謂穆曰：「遷葬之德，萬古不忘。幽滯之人，分不及此者久矣。幸君惠存舊好，使我永得安宅。」穆睹其車與導從，悉光赫於當時。縣主謝曰：「此皆君子賜也。歲至己卯，當遂相見。」其夕，因宿穆所，至明乃去。

　　穆既為數千里遷葬，復昌言其事，凡穆之故舊親戚，無不畢知。貞元十五年，歲在己卯。穆晨起將出，忽見數人至其家，謂穆曰：「縣主有命。」穆曰：「豈相見之期至耶？」其夕暴亡。遂合葬於楊氏。

　　張雲容

　　薛昭者，唐元和末為平陸尉，以義氣自喜，常慕郭代公李北海之為人。因夜值宿，囚有為母復仇殺人者，與金而逸之。縣聞於廉使，廉使奏之，坐謫為民於海康。敕下之日，不問家產，但荷銀鐺而去。有客田山叟者，或云數百歲人，平日與昭契洽。乃齎酒闌道而飲饌之。謂昭曰：「君，義士也，脫人之禍，而自當之。真荊聶之儔也。吾請從子。」昭不許。固請，乃許之。至三鄉夜，山叟脫衣易酒，大醉其左右，謂昭曰：「可遁矣。」與之攜手出東郊，贈藥一粒，曰：「非惟去疾，兼能去食。」又約曰：「此去但遇道北林藪繁翳處，可且匿。不獨逃難，當獲美姝。」昭辭行，遇蘭昌宮，古木脩竹，四合其所。昭逾垣而入，追者但東西奔走，莫能知蹤矣。昭潛於古殿之西間。及夜，風清月郎，見階間有三美女笑語而至，揖讓升於花裀，以犀杯酌酒而進之。居首女子酹之曰：「吉利吉利，好人相逢，惡人相避。」其次曰：「良宵宴會，雖有好人，豈易逢耶。」昭居窗隙間聞之，又志田山叟之言，遂躍出曰：「適聞夫人云：『好人豈易逢耶？』昭雖不才，願備好人之數。」三女愕然良久，曰：「君是何人，而匿於此？」昭具以實對，乃設座於裀之南。昭詢其姓字。長曰：「雲容，張氏。」次曰：「鳳臺，蕭氏。」次曰：「蘭翹，劉氏。」飲將酣，蘭翹命骰子，謂二女曰：「今夜嘉賓相逢，須有匹偶。請擲骰子，遇采強者，得薦枕席。」遍擲，雲容采勝。蘭翹遂命薛郎近雲容姊坐。又持雙杯而獻曰：「真所謂合巹矣。」昭拜謝之。遂問：「夫人何許人？何以至此？」答曰：「某乃開元中楊貴妃之侍兒也，妃甚愛惜。嘗令獨舞《霓裳》於繡嶺宮。妃贈我詩曰：『羅袖動香香不已，紅蕖裊裊秋煙裡。輕雲嶺上午搖風，嫩柳池邊初拂水。』詩成，皇帝吟諷久之，亦有繼和，但不記耳。遂賜雙金扼臂，因茲寵幸愈於群輩。此時多遇帝與申天師談道，余獨與貴妃獨竊聽，亦數侍天師茶藥，頗獲天師憫之，因間處叩頭乞藥。師云：「吾不惜。但汝無分，不久處世，如何。」我曰：「朝聞道，夕死可矣。」天師乃與絳雪丹一粒，曰：「汝但服之，雖死不壞。但能大其棺，廣其穴，含以真玉，疏而有風，使魂不蕩空，魄不沉寂，有物拘制，陶出陰陽，後百年得遇生人交精之氣，或再生便為地仙耳。我沒昌蘭之時，同輩具以白，貴妃憐之，命中貴人陳玄造受其事，送終之器，皆荷如約，今已百年矣。仙師之兆，莫非今宵良會乎？此乃宿分，非偶然耳。」昭因詰申天師之貌，乃田山叟之魁梧也。昭大驚曰：「山叟即天師明矣！不然，何以委曲使余符曩日之事哉？」又問蘭鳳二子，容曰：「亦當時宮人有容者，為九仙媛所忌，毒而死之，藏吾穴之側。與之交遊，非一朝一夕矣。」鳳臺請擊席而歌，送昭容酒，歌曰：

　　「臉花不綻幾含幽，今夕陽春獨喚秋。我守孤燈無白日，寒雲壟上更添愁。」

蘭翹和曰：

　　「幽谷啼鶯整羽翰，犀沉玉冷自長歡。月華不忍扃泉戶，露滴鬆枝一夜寒。」

雲容和曰：

　　「韶光不見分成塵，曾餌金丹忽有神。不意薛生攜舊律，獨開幽谷一枝春。」

昭亦和曰：

　　「誤入宮牆漏網人，月華清洗玉階塵。自疑飛到蓬萊頂，瓊豔三枝半夜春。」

　　詩畢，旋聞雞鳴。三人曰：「可歸室矣。」昭持其衣，超然而去。初覺門戶至微，及經閾，亦無所妨。蘭鳳亦告辭而他往矣，但燈燭熒熒，侍婢凝立，帳幄綺繡，如貴戚家焉，遂同寢處，昭甚慰喜。如此覺數夕，但不知昏旦，容曰：「吾體已蘇矣。但衣服破故，更得新衣，則可起矣。今有金扼臂，君可持往近縣易衣服。」昭懼不敢去，曰：「恐為州縣所執。」容曰：「無憚。可將我白絹去。有急即蒙首，人無能見矣。」昭如言，遂出三鄉貨之，市其衣服，夜至穴側，容已迎門而笑，引入曰：「但啟櫬，當自起矣。」昭啟之，果見容體已生。及回顧帷帳，惟一大穴，多冥器服玩金玉，惟取寶器而出。遂與容同歸金陵幽棲，至今見在。容鬢不衰，豈非俱餌天師之靈藥乎！申生，名元也。

　　

　　以下無名鬼


　　李陶

　　天寶中，隴西李陶寓居新鄭，常寢其室。睡中有人搖之，陶驚起，見一婢，袍褲容色甚美。陶問：「那忽得至此？」婢云：「鄭女郎欲相詣。」頃之，異香芬馥，有美女從西北陬壁中出，至牀所再拜。陶知是鬼，初不交語，婦人慚怍卻退。婢謾罵數四云：「田舍郎，待人固如是耶？令我女郎愧恥無量。」陶悅其美色，亦心訝之。因紿云：「女郎何在？吾本未見，可更呼之。」婢云：「女郎重君舊緣，且將復至，勿復如初，可以慇懃待之也。」及至，陶下牀致敬，延之偶坐。須臾相近。女郎貌既絕代，陶深悅之。留連十餘日。陶母躬自窺視，累使左右呼之，陶恐阻己志，亦終不出。婦云：「夫家召君，何以不往？得無生罪於我。」陶乃詣母。母流涕謂曰：「汝承人昭穆，乃有鬼婦乎！」陶言其故。自爾半載，留連不去。其後，陶參選之上都，留婦在房。陶後遇疾篤，鬼婦在房，謂其婢云：「李郎今疾亟，奈何？當相與往省問。」至潼關，為鬼關司所遏，不得過。會陶堂兄亦赴選入關，鬼婦得隨過。夕至陶所，相見忻悅。陶問：「何得至此？」云：「知卿疾甚，故此相視。」素所持藥，因和以飲陶。陶疾尋愈。其年選得臨津尉，與婦同從至舍。數日，當之官，鬼辭不行。問其故，云：「相與緣盡，不得復去。」言別悽愴，自此遂絕。

　　南樓美人

　　葑溪劉天麒，少嘗中秋夕獨臥小樓，窗忽自啟，視之，一美人靚妝縞服，肌體嬌膩，真絕色也。天麒惋惚，不敢為語。已而攬其祛，乃莞爾納之。天麒曰：「敢請姓氏。終當倩媒。以求聘耳。」美人曰：「妾上失姑嫜，終鮮兄弟，何聘乎？汝知今夕南樓故事，只呼南樓美人便已。」天曙，囑曰：「君勿輕泄，妾當終夕至。」語訖，越鄰家臺榭而去。自是，每夜翩翩而至，相愛殊切。

　　一日，天麒露其事於酒餘，人曰：「此妖也，君獲罪深矣。」迨夕，美人讓曰：「妾見君青年無偶，故犯律失身，奈何泄漏，致人有禍君之說。」遂悻悻而去，將歲杳然。天麒深忿前言，但臨衾拭淚而已。

　　至明歲秋夕，嘗憶前事，樓中朗吟蘇子瞻《前赤壁賦》云：「桂棹兮蘭槳，擊空明兮溯流光。渺渺兮予懷，望美人兮天一方。」歌方罷，忽美人仍越臺榭而至曰：「妾見君朝夕憂憶，又為馮婦。」相與至夜半，美人潸然泣曰：「風情有限，世事難遺，聞君新婚在邇，今將永別，不然不直分愛於賢配，抑將不利於吾君。」天麒稍悟，猶豫間，美人不見矣。天麒婚後，更無他異。

　　城西處子

　　宋時有吳生者，寓宿城西蘭芳。夜半，聞扣扉者，啟視之，乃一處子，容貌雅淡。問其從來，以比鄰答之，謂生曰：「吾旦見子過門，心私悅焉，欲諧伉儷，有此私奔。恐家人覺之，姑暫歸矣。」生意淫蕩，強留入室，遂止宿焉。自度以為巫山之遇，不是過也。亥至寅去，往復為常。居數月，寺僧視生容止，稍疑之，因語之。初不肯言，詰問百端，乃以實告。僧驚歎曰：「昨一官員有女，才色豔麗，選充內庭，病卒，權殯西廊三年矣。曩嘗出蠱行客，汝遇得非是乎？且吾鄰並無處女，若是者，不亟去，禍且及矣。」生惑於愛，猶未忍。至夜，於窗間得一詩云：「四湖著眼事應非，倚檻臨流弔落暉。昔日燕鶯曾共語，今宵鸞鳳歎孤飛。死生有分愁侵骨，聚散無緣淚濕衣。寄與吳郎休負我，為君消瘦十分肌。」墨色慘淡，不類人書。生始懼，翌日遂行。

　　韓宗武

　　韓宗武文若，侍父莊敏公之官於蜀，舍郡宇書室中。僻在一隅，去使宅稍遠，叢竹果樹，前有大池，芰荷甚盛。孟秋初三日，風月清爽，閒步砌下，聞池中荷葉窸窣，聲如急風至，視月影中，一青衣從一女行池上，其衣皆綃轂鮮麗，隔衣見膚，膚瑩白如玉。韓問曰：「不識子為何神，輒此臨顧，願聞所來。」女曰：「予非神，亦非鬼，乃仙也。籍中與君有緣，特來相見，幸無怖。」語言清麗，顏色豔美，服飾香潔，非塵間所常睹。韓曰：「既言有緣，當為夫婦耶？」笑曰：「然。當有日，不可遽。」韓請期，曰：「後五日，會之七夕，可設珍果，焚香相待，仍屏左右。」遂去。復聞荷葉聲，乃不見。及期而至，容服益華美於前，見酒果，怒曰：「何不精若此？」韓慚曰：「大人性嚴，不敢廣求，極力止此耳。」女令青衣取於其家，頃刻即至，若只此池畔取之。所齎果實，雖市廛中物，俱極精，猶疑之。每食留其核，置硯匣內。夜分同寢，率如常人，但不肯言姓氏，云：「我有父母，迨曉告去。」久而狎熟，極惑之。女戒曰：「切勿輕泄，使我受禍。」家人訝韓病瘁，終不以告。會莊敏公移官陝右。女曰：「我所不能以逐君去者，蓋道途脩阻，弱質弗堪。相別之後，幸無念我，且得罪。」韓慘然曰：「豈能無念哉？」遂別。

　　韓思之，忘寢與食。既到陝，以夏夜，偕兄弟坐庭下，忽瞥然而起，俄復來，意色欣欣，若有所感，白紗衫袖上，有血污跡甚多。眾驚異，共白父母莊敏公，杖之，使盡言，始具實以對。女繼至曰：「為爾念我，二親詬責，然從此可以數來，我在中路，為石損腹脅，其血故在。」韓喜拊其腹，因污衣。自是每留心焉。旬日，韓又娶婦，禮迎之。女婦入羅幃中，見一美人據牀叱曰：「我正在此，汝那敢來？」女大駭退避。他夜伺其去，乃克成婚。異時，女來則進婦別室，女相處自如，無可奈何。

　　小水人

　　安城彭姓者，築庵山中，命奴守之。暮有女子，自稱小水人，逕入臥室。奴拒之，婦云：「只見船泊岸，那見岸泊船，何無情如此？」因近奴身，自解下體，奴疑為怪，遂各榻而寢。夜中，又登奴榻。奴舉而擲之，輕如一葉。奴懼，起取佛經執之。女笑曰：「經從佛出，佛豈在經耶？汝謂畏佛，誠畏經耶。」天將曉，起擊庵鐘。女云：「莫打莫打，打得人心碎。」取髻上梳掠鬢而去。奴出觀所向，忽入松林不見，壁上有詩云：

　　「妾住小水邊，君住青山下。青山不可再，日月坐成夜。

　　只見船泊岸，不見岸泊船。豈能源谷裡，風雨誤芳年。

　　薄情君拋棄，咫尺萬里遠。一夜月空明，芭蕉心不展。

　　解下綠羅裙，無情對有情。那知妾意重，只道妾身輕。

　　經從佛口出，佛不在經裡。郎在妾心頭，郎身隔萬里。

　　月色照羅衣，永夜不得寐。莫打五更鐘，打得人心碎。」

　　情史氏曰：自昔忠孝節烈之士，其精英百代如生，人屍而祝之不厭。而獰惡之雄，亦強能為厲於人間。蓋善惡之氣，積而不散，於是憑人心之敬且懼而久焉。惟情不然，墓不能封，櫬不能固，門戶不能隔，世代不能老。鬼盡然耶？情使之耳。人情鬼情，相投而入，如狂如夢，不識不知，幸而男如竇玉，女如雲容，伉儷相得，風月無恙，此與仙家逍遙奚讓！不幸而鬼有焚滅之慘，人有夭折之患，其人鬼之數，亦自有盡時耳！情曷故哉，麻叔謀楊連真伽掘毀帝王墳墓，暴骸如山。淵之賢焉而夭，烏之穎焉而夭，獲之力焉而夭，統之智焉而夭，人鬼之厄，豈必在情哉！道家呼女子為粉骷髏，而悠悠忽忽之人，亦等於行屍走肉，又安在人之不為鬼也？




第二十一卷

　　情妖類

　　人妖


　　潘嫗

　　三原縣南有店，曰張大夫店。貞元末，彭城劉頗自渭北入城，止於店，見一媼年可六十許，衣黃綢大裘，烏幘，跨門而坐，與左衛官李士廣語。問廣何官，廣具答之，媼曰：「此四衛耳，大好官！」廣曰：「何以知之？」媼曰：「吾姓孟，年二十六嫁張詧為妻，詧為人多力善騎射，郭汾陽之總朔方，詧為汾陽所任，常在左右。詧死，汾陽傷之。吾貌酷類詧，遂偽衣丈夫衣冠，投名為詧弟請事。汾陽大喜，令替闕，如此又寡居十五年。自汾陽之薨，吾已年七十二，軍中累奏兼御史大夫。忽思煢獨，遂嫁此店潘老為婦。後誕二子，曰滔，曰渠。滔年五十有四，渠年五十二矣。」計此媼蓋百餘歲人也。

　　武曌婦而帝，老而淫，亦人妖也，已人情穢類矣。吁，曌之雄略，百倍男子，乃至求僅為妖而不可得！夫妖猶未穢也乎！

　　

　　以下異域


　　焦土婦人

　　泉州僧本稱，言其表兄為海賈，欲往。三佛齊法：「當南行二日而東，否則值焦土，船必麋碎。」此人行時，遇風迅，船駛既二日半，意其當轉而東，即回舵，然已無及，遂落焦土，一舟盡溺。此人獨得一木，浮水三日，漂至一島畔，度其必死。舍水登岸，行數十步，得一小徑，路甚光潔，若常有人行者。久之，有婦人至，舉體無片縷，言語啁啾不可解。見外人甚喜，攜手歸石室中。至夜與共寢，天明舉大石窒其外。婦人獨出，至日晡將歸，必齎異果至，味珍甚，皆世所無者。留稍久，始由自便。如是七八年，生三子。一月，縱步至海際，適有舟抵岸，亦泉人以風誤至者，乃舊相識，急登之。婦人奔走，號呼戀戀，度不可回，即歸取三子，對此人裂殺之。其島甚大，然但此一婦人耳。一島只此一婦人，世間果有獨民國乎？留三子，用胡法可傳種成部落，裂殺何為？

　　海王三

　　山陽有海王三者，始其父賈於泉南。航巨浸，為風濤敗舟，同載數十人已溺，王得一板自託，任其簸蕩到一島嶼旁。遂涉岸，行山間。幽花異木，珍禽怪獸，多中土所未識。而風氣和柔，不類絲矯所至，空曠更無居人。王憩於大木下，莫知所屆。忽見一女子至，問曰：「汝是甚處人？如何到此？」王以「舟行遭溺」告。女曰：「然則隨我去。」女容貌頗秀美，髮長委地，不梳掠，語言可通曉，舉體無絲縷，樸樕蔽形。王不能測其為人耶？為異物耶？默念：「業墮他境，一身無歸，亦將畢命豺虎，死可立待，不若姑就之。」乃從而下山，抵一洞，深杳潔邃，晃耀常如正晝。蓋其所處，但不設庖爨。女留與同居，朝夕飼以果實，戒使勿妄出。王雖無衣食可換，幸其地不甚覺寒暑。度歲餘，生一子。迨及周睟，女採果未還。王信步往水涯，適有客舟避風於岸嶼，認其人，皆舊識也。急入洞，抱兒至，逕登舟。女繼來，度不可及，呼王姓名罵之，極口悲啼，仆地，氣幾絕。王從篷底舉手謝之，亦為掩啼。此舟已張帆，乃得歸楚。兒既長，楚人目為海王三。紹興間猶存。

　　

　　野叉


　　汝州村人女

　　汝州傍縣，有村人失女數歲。忽自歸，言：初被物寐中牽去，倏至一處，及明，乃在古塔中。見美丈夫語曰：「我天人分合得汝為妻，自有年限，勿生疑懼。」且戒其不窺外也。日兩返，下取食，有時炙餌猶熱。經年，女伺其去，竊窺之，見其騰空如飛，火髮藍膚，磔磔耳如驢焉。至地，乃復人矣。驚怖汗浹。其物返，覺曰：「爾固窺我，我實野叉，與爾有緣，終不害汝。」女素慧，謝曰：「既為君妻，豈有惡乎？君既靈異，何不居人間，使我時見父母？」其物言：「我輩罪業，或與人雜處，則疫癘作。今形跡已露，任爾蹤觀，不久送爾歸也。」其塔去人居止甚近，女常下視，其物在空中不能化形，至地，方與人混。或有白衣塵中者，其物斂手側避，或見撮其頭、唾其面者，行人悉皆不見。及歸，女問之：「何見君街中有敬之者、有戲之者，何也？」物笑曰：「世有吃牛肉者，予得而欺之，或遇忠直孝養、釋道守戒律法籙者，吾誤犯之，當為天戮。」又經年，忽悲泣語女：「緣法已盡，候風雨，當送歸。」授一青石，大如雞卵，言：「至家，可磨此服之，能下毒氣。」後一夕，風雷，其物遽持女曰：「可去矣。」如釋氏言，屈伸臂，頃已至其家，墮之庭中。其母因磨石飲之，下物如青泥斗許。出段成式《諾臯記》。


　　以下獸屬


　　馬化

　　蜀中西南，高山之上，有物與猴相類。長七尺，能作人行，善走，逐人。名曰猳國，亦名馬化，或曰玃猨。伺道行婦女，有美者輒盜取將去，人不得知。若有行人經過其傍，皆以長繩相引，猶故不免。此物能別男女氣臭，故取女，男不取也。若取得人女，則家為室；其無子者，終身不得還。十年之後，形皆類之，意亦迷惑，不復思歸；若有子者，輒抱送還其家。產子皆如人形，有不養者，其母輒死。故懼怕之，無敢不養。及長，與人不異。皆以楊為姓。故今蜀中西南多諸楊，率皆是猳國馬化之子孫也。出《搜神記》。

　　猩猩

　　金陵商客富小二，泛海至大洋，遇暴風舟溺，富生漂蕩抵岸。行數十步，滿目皆山巒，全無居室。饑困之甚，忽值一林桃李，累累果食，採食之。俄有披髮而人形者，接踵而至，遍身生毛，略以木葉自蔽。逢人皆喜挾以歸，言語極啁啾，微可曉解。每日只啖生界。環島百千穴，悉一種類。雖在巖谷，亦秩秩有倫，各為匹偶，不相雜揉。眾共擇一少艾女子以配富。旋生一男。富風聞諸船上者，人知為猩猩國。生兒全省父，俱微有長毫如毛。時慮富竄伏，才出，輒運巨石窒其竇；或倩他人守視。既誕此男，乃聽其自如。凡三歲，因攜男獨縱步，望林杪高桅趨而下，得客舟，求附行。許之，即抱男以登。無來追者，遂得歸。男既長大，父啟茶肆於市，使之主持。賦性極馴。傍人目之為猩猩八郎。

　　狸精

　　貴州市民李十六，開茶肆於觀風橋下。淳熙八年春夜，已扃戶，其僕崔三未寢，聞外人扣門。問：「為誰？」曰：「我也。」崔意為主人，急啟關，乃一少年女子，容質甚美。駭曰：「娘子何自來？此是李家茶店耳，豈非錯認乎？」曰：「我只是左側孫家新婦，因取怒阿姑，被逐出，終夜無所歸，願寄一宵。」崔曰：「我傭受於人，安敢自擅？」女以死哀請，立不肯去。崔不得已，引至西傍一隅，授以席，使之寢。久之，起就崔榻，密語曰：「我不慣孤眠，汝有意否？」崔喜出望外，即留共宿，雞鳴而去。繼此時時一來。崔以人奴獲好婦，愜適所願，不復詢究本末。一夕，女曰：「汝月得僱值，不過千錢，當不足給用。」袖出官券十千與之。其後屢致薄助，崔又益喜。兄崔二者，素習弋獵，常出遊他州，忽詣弟處相問訊。寄寓旬餘，女杳不至。崔思戀篤切，始見夢寢。乃吐情實告兄。兄曰：「此地多鬼魅，慮害汝命，速為之圖。」崔曰：「弟與之相從半年，且賴渠拯恤，義均伉儷，難誣以鬼也。」兄曰：「然則知我至則絕跡，何耶？」崔曰：「正以兄弟妨嫌，於禮不可。」兄曰：「彼每至，從何處出入？」曰：「入自外門，由樓梯而下。」兄是晚捨去，取獵具，卷網數枚，散佈之。抵暮，伏於隱所。三更後，戛然有聲，急篝火照視，得一斑狸，長三尺，死焉。兄曰：「是物蓋惑吾弟者也。」剝其皮而烹其肉。崔慘懼淒淚，不能勝情。異日獨處室中，覺異香馥，前女已立燈下，大罵曰：「我與汝恩義如此，又數濟汝窘乏，何為輕信狂兄之言？幸我是時未離家，僅殺我一婢，壞衫子一領而已。」崔遜謝。女笑曰：「固知非汝所為，吾不恨汝。」遂駐留如初。至今猶在。

　　白面狐狸

　　隆興府樵舍鎮富人周生，頗能捐貲財以歌酒自娛。紹興四年六月，有老父經過，自言是王七公，挾一女曰千一姐，來展謁。女容色美麗，善琴棋大字，畫梅竹。命之歌詞，妙合音律。周悅其色藝，語老者云：「我自有妻室，能降意為側室乎？」對曰：「女子年二十二歲，更無他眷屬，如君家欲得備使令，老身之幸也！」周謝其聽許，議酬以官券千緡。老父曰：「本不較此，但得吾女有所歸，足矣！」呼牙儈立契，即留女而受券去，明日告別。女為妾。逾五年，八月，有行客如道人狀，過門言：「是家有怪氣，吾當除之。」閽入以告，周遽出，遺以百錢，不受；與之酒，亦不飲。問曰：「君家有若干人口？無論老少男女，盡教來前，為相何人合貴。」周一門二十七口，悉至廳上。道人熟視此女，掐訣吹氣，喝曰：「速降！」俄雷火從袖出，霹靂震響，煙氣蔽面，頃之豁然。千一姐化為白面狐狸，已仆地而隕。道人不見矣。

　　猿精（凡二條）

　　梁大同末，遣平南將軍藺欽南征，至桂林，破李師古；陳徹。別將歐陽紇略地至長樂，悉平諸洞，深入險阻。紇妻纖白甚美。其部人曰：「將軍何為挈麗人經此地？有人善竊少女，而美者尤所難免，宜謹護之。」紇甚疑懼，夜勒兵環其廬，匿婦密室中，謹閉甚固，而以女奴十餘伺守之。是夕，陰雨晦黑。至五更，寂然無聞。守者怠而假寐，忽若有物驚寤者，即已失妻矣。門扃如故，莫知所出。出門，山險咫尺，迷悶不可尋。遂迨明，絕無其蹤。紇大憤痛，誓不徒還。因辭疾，駐其軍，日往四遐，即深凌險以索之。既逾月，忽於百里之外叢筱上得其妻繡履一隻，雖雨浸濡，猶可辨識。紇尤淒悼，求之益堅。選壯士三十人，持兵負糧，巖棲野食。又旬餘，遠所舍約二百里，南望一山蔥秀，過山，至其下，有深溪環之。乃編木以渡。絕巖翠竹之間，時見紅綵，聞笑語音。捫蘿引縝而涉其上，則嘉樹列植，間以名花。其下綠蕪豐軟如毯，清回杳然。殊境有東向石門，婦人數十，被服鮮澤，嬉游歌笑，出入其中，見人皆謾視遲立。至則問曰：「何因來此？」紇具以對。相視歡曰：「賢妻至此月餘矣，今病在牀，宜遣視之。」入其門，以木為扉，中寬閎若堂者三四。壁設牀，悉施錦薦。其妻臥石榻上，重茵累席，珍食盈前。紇就視之，回眸一睇，即疾揮手令去。諸婦人曰：「我等與公之妻，比來久者十年。此神物所居，力能殺人，雖百夫操兵，不能制也。幸其未返，宜速避之。但求美酒兩斛，食犬十頭。麻數十斤，當相與謀殺之。其來必以正午後，慎勿太早。」以十日為期，因促之去。

　　紇亦遽退，遂求醇醪與麻犬，如期而往。婦人曰：「彼好酒，往往致醉，醉必聘力；俾我等以綵練縛手足於牀，一踴皆斷；嘗紉三幅，則力盡不解。今麻隱帛中，斷之度不能矣。遍體皆如鐵，唯臍下數寸，嘗護蔽之，此必不能禦兵刃。」指其旁一巖曰：「此其食廩，當隱於是。靜而伺之，酒置花下，犬散林中。待吾計成，招之即出。」如其言，屏氣以伺。

　　日晡，有物如匹練，自他山下透至若飛，逕入洞中。少選，有美丈夫，長六尺餘，白衣曳杖，擁諸婦人而出。見犬驚視，騰身執之，披裂吮咀，食之至飽。婦人競以玉杯進酒，諧笑甚歡。既飲數斗，則扶之而去。又聞嬉笑之音。良久，婦人出招之，乃持兵而入，見大白猿縛四足於牀，頭顧人蹙縮，求脫不得，目光如電。競兵之，如中鐵石。刺其臍下，即飲刃，血射如注，乃大歎詫曰：「此天殺我，豈爾之能！然爾婦已孕，勿殺其子，將逢聖帝，必大其宗。」言絕乃死。搜其藏，寶器豐積，珍羞盈品，羅列几枕。凡人世所珍，靡不充備。名香數斛，寶劍一雙。婦人三十輩，皆絕色，久者至十年。云：「色衰必被提去，莫知所置。又捕採唯止其身，更無黨類。且盥洗著帽，加白袷被，表羅衣，不知寒暑。遍身白毛，長數寸。所居常讀木簡，字若符篆，了不可識，已則置石磴下。晴晝或舞雙劍，環身電飛，光圓若月。其飲食無常，喜啖果栗，尤嗜犬，咀而飲其血。日始逾午，即飄然而逝。半晝往返數千里，及晚必歸，此其常也。所須無不立得。夜就諸牀嬲戲，一夕皆周，未嘗寐。然其狀即猳玃類也。今歲木落之初，忽愴然曰：『吾為山神所訴，將得死罪，亦求護之於眾靈，庶幾可免。』前此月生魄，石磴火焚其簡書，悵然自失曰：『吾已千歲而無子，今有子，死期至矣。』因顧諸女，泛瀾者久之，且曰：『此山峻絕，未嘗有人至者。非天假之，何邪？』」紇取寶玉珍麗及諸婦人皆以歸，猶有知其家者。紇妻周歲生一子，厥狀肖焉。後紇為陳武帝所誅。素與江惣善；愛其聰寤絕人，常留養之，故免於難。及長，果文學善書，知名於時。

　　紇子歐陽詢面似猴，長孫無忌嘲之曰：「誰於麟閣上，書此一獮猴？」同時因戲作此傳以實之。非實錄也。

　　又，《大唐奇事》云：長安有貧僧買一小猿，會人言，堪驅使。虢國夫人欲之，問其由。僧曰：「本住西蜀，居山二十餘年。偶群猿過，遺此小猿，憐而養之。才半載，識人意，會人言語指顧，實不異一弟子。今至成都，資用乏絕，故鬻之。」夫人償以綵帛，僧謝而去。此猿旦夕在婦人側，甚憐愛之。他日，貴妃遺夫人芝草，小猿捧玩良久，倒地化為一小兒，狀形端妍，可十四五。夫人怪而問之。小兒曰：「本姓袁，隨父入蜀山採藥，居林下三年。父嘗以藥苗啖我，忽一日，不覺變身為猿。父懼，棄我去，幸此僧收養，得至夫人宅中。口雖不能言，心中之事，略不遺忘。每至深夜，唯自泣下。今不期還復人身也。」夫人奇之，遂衣以錦衣，使侍從常秘密。二年，容貌轉美。夫人恐人見奪，因不令出，安於別室，以一婢供飼藥食，從所嗜也。一日，小兒與此婢皆化為猿。懼而射殺之，其小兒乃木人耳。

　　猿化小兒，與《瀟湘記》所載馬化女子事同。益州刺史張某者，有駿馬，甚寶惜之，每令二人曉夕專飼。忽一日，化為一婦人，美麗奇絕，立於廄中。左右遽白，張親至察視。婦人前拜言曰：「妾本家燕中，因癖好駿馬，每睹之，必歡美其俊逸。如此數年，忽自醉倒，俄化為馬，遂奔躍出門，隨意南走，將十里，被人收取，入於君廄；今偶自追恨，淚下入地，地神上奏於帝，遂有命再還舊身。追思往事，如夢覺耳。」張大驚異，安存于家。經數載。婦人忽堅求還鄉，張公尚未允，婦人號泣，仰天自撲，忽復化為馬，奔突而出，不知所之。

　　猴精

　　天台市吳醫有女，年及笄，方擇婿，忽於中庭見故嫂，恍惚間忘其死，與敘間闊。嫂曰：「當春光澹蕩，鶯花可人，景物如此，姑獨無念乎？」女不答。又曰：「必待媒妁之言，不過得一書生，或一小吏，或富室，或豪子，如是極矣。有侯將軍者，富貴名族，仕御馬院，蒙天子眷寵，得大官，風態標度，魁梧異常，姑如有意，當為平章耳。」女曰：「惟父母命，我安得專？」嫂曰：「汝謂之可，即可，何待二親。」言畢而沒。

　　女自是精爽迷罔，頓如癡人，正晝昏睡，暮則華妝豔飾，伺夜若有所之。殆一年許，形質枯悴，其家莫測。巫師禳解，萬端不效。忽語曰：「我將軍明日當至，宜延接；不然，將降大禍。」父母不敢拒，強為設盛饌，呼倡樂，羅陳於堂。

　　至期，聞外傳呼甚雄，已而高牙大纛，騶從戈戟，絳燭前列，後騎歌吹，軒蓋陸續而來。十餘輩衣巾各殊，或被戎服，或絳綃而冠，或赭黃而帽，大抵皆美丈夫也。吳叟拜之，皆答拜。揖遜就席，觴行酬勸，謔浪盡歡。竟酒，與吳同載而出。繼此時一來，吳氏不勝其擾。

　　郡人言：「此地有寧先生，道法通神。盍往告。」吳即日持牒往告。寧書符籙使置門首，妖見之曰：「吾非鬼，何畏此哉。」笑而出。寧聞之大怒，亟訪吳，建壇置獄，皆見騰龍驟虎，神物亂雜，環繞其居。妖正在女室，頗窘懼，呼卒索馬，欲趨小樓而上，既出復入者數四。明日，寧語吳氏曰：「但見物如飛鳥者，急擊勿失。」吳伏壯僕，持梃候門。夜有黃雀入，急擊之，應手化為鶯；再擊之，已如鷹；少選，大如車輪，見者怖走。寧敕神將擒撲，始仆地死，乃巨猴也，兩翅如蝙蝠。凡三夕，獲三物，其一首若熊。後畫地為牢，命力士搜捕妖黨，得狐狸，蛇虺，木石，鳥獸之屬不可計，皆輦致鐵臼內杵碎之。詰其嫂導誘之狀，即引伏，以親故不治。焚猴屍，揚灰江上，竄其魄於海陬，女遂如初。

　　狐精（凡六條）

　　唐兗州李參軍，拜職赴上。途次新鄭逆旅，遇老人讀漢書，李固與交言，便及姻事。老人問：「先婚何家？」李辭未婚。老人曰：「君，名家子，當選婚好。今聞陶貞益為彼州都督，若逼以女妻君，君何以辭之？陶李為婚，深駭物聽。僕雖庸劣，竊為足下羞之。今去此數里，有蕭公，是吏部璿之族，門第亦高。見有數女，容色殊麗。」李聞而悅之，因求老人紹介於蕭氏。其人便去，久之方還。言：「蕭公甚歡，謹以待客。」李與僕御偕行。既至，門館清肅，甲第顯煥。高槐脩竹，蔓延連亙。初，二黃門持金椅牀延坐，少時，蕭出，著紫羅衫，策鳩杖，雪髯神鑒，舉動可觀。李望敬之，再三陳謝。蕭云：「老叟懸車之所，久絕人事，何期君子迂道見過。」延李入廳，尋薦珍膳，海陸交錯，多有未名之物。食畢觴宴，老人乃云：「李參軍向欲論親，已蒙許諾。」蕭便敘數十句，語深有士風。作書與縣官，請卜人剋日。須臾，卜人至，云：「卜吉正在此宵。」蕭又作書與縣官，借頭花釵絹，兼手力等。尋而皆至。其夕，亦有縣官來作儐相，歡樂之事，與世不殊。至入青廬，婦人又殊美，李生愈悅。暨明，蕭公乃言：「李郎赴上有期，不可久住。」便遣女子隨去。寶鈕犢車五乘，奴婢人馬三十匹，其他服玩，不可勝數。見者謂是王妃公主之流，莫不稱羨。李至任，積二年，奉使入洛。留婦在舍，婢等並妖媚蠱冶眩惑，丈夫往來者，多失志焉。

　　異日，參軍王顒曳狗將獵，李氏群婢見狗甚駭，多騁而入門。顒素疑其妖媚，爾日心動，逕牽狗入其宅。合家拒堂門，不敢喘息，狗亦掣攣號吠。李氏婦門中大詬曰：「婢等曾為狗咋，今尚惶懼。王顒何事牽犬入人家？同官為僚，獨不為李參軍地乎？」顒意是狐，乃決意排窗放犬，咋殺群狐，唯妻死身是人，而其尾不變。顒往白貞益，貞益往取驗，復見諸死狐，嗟歎久之。時天寒，乃埋一處。經十餘日，蕭使君遂至。入門號哭，莫不驚駭。數日來，詣陶聞訴，言辭確實，容服高貴，陶甚敬待。因收王顒下獄。王固執是狐，取前犬令咋蕭。時蕭、陶對食，犬至，蕭引犬頭膝上，以手撫之，然後與食。犬無搏噬之意。後數日，李生亦還，號哭累日，欻然發狂，齧王通身盡腫。蕭謂李曰：「奴輩皆言死者悉是野狐，何其苦痛。當日即欲開瘞，恐李郎被眩惑，不見信。今宜開視，以明姦妄也。」命開視，悉是人形。李愈悲泣。貞益以顒罪重，錮身推勘。顒私白云：「已令持十萬於東都取咋狐犬，往來可十餘日。」貞益又以公錢累千益之。其犬既至，所由謁蕭對事，陶於正廳立待。蕭入府，顏色沮喪，舉動惶慢，有異於常。俄犬自外入，蕭作老狐，下階走數步，為犬咋死。貞益使驗死者，悉是野狐。顒遂免難。

　　人之相害，種種不一。狐雖異類，若不為人害，勝人類多矣；何與他人事而顒必欲窮之？恐李參軍未必德，而反以為怨也。

　　又，韋使君者，名崟，第九，少落拓嗜酒。其從父妹婿曰鄭六，不記其名。早習武藝，亦好酒色。貧無家，託身於妻族。與崟相得，游處不間。

　　天寶九年夏六月，崟與鄭子偕行於長安陌上，將會飲於新昌里。至宣平之南，鄭子辭有故，請間去。既至飲所，崟乘白馬而東。鄭子乘驢而南，入於之北門，偶值三婦人行於道中。中有白衣者，容色殊麗。鄭子見之驚悅。策其驢，忽先之，忽後之，將挑而未敢。白衣時時盼睞，意有所授。鄭子戲之曰：「美豔若此，而徒行何也？」白衣笑曰：「有乘不解相假，不徒行何為？」鄭子曰：「劣乘不足以代佳人之步，今輒以相奉，某當步從足矣。」相視大笑，同行者更相眩誘，稍已狎暱。鄭子隨之，東至樂遊園，已昏黑矣。見一宅，土垣車門，室宇甚嚴。白衣將入，顧曰：「願少踟躕而入。」女奴從者一人，留於門屏間，問其姓第。鄭子既告，亦問之。對曰：「姓任氏，第二十。」少頃，延入。鄭縶驢於門，置帽於鞍。始見婦人年三十餘，與之承迎，即任氏姊也。列燭置膳，舉酒數觴。任氏更妝而出，酣飲極歡，夜久而寢。其妍姿美質，歌笑態度，舉措皆豔，殆非人世所有。將曉，任氏曰：「可去矣。某兄弟名係教坊，職屬南衙。晨興將出，不可淹留。」乃約後期而去。既行，及里門，門扃未發。門旁有胡人鬻餅之舍，方張燈熾爐。鄭子憩其簾下，坐以候鼓。因問曰：「自此東轉有門者，誰氏之宅？」主人曰：「此隤墉棄地，無第宅也。」鄭子曰：「適過之，曷以云無？」與之固爭。主人適悟，乃曰：「吁！我知之矣。此中有一狐，多誘男偶宿，嘗三見矣。今子亦遇乎？」鄭子赧而隱曰：「無。」質明，復視其所，見土垣車門如故。窺其中，皆蓁荒及廢圃耳。既歸見崟，崟責以失期；鄭子不泄，以他事對。然想其豔冶，願復一見之，心嘗存之不忘。

　　經十餘日，鄭子游入西市衣肆，瞥然見之，曩女奴從。鄭子遽呼之，任氏側身周旋於稠人中以避焉。鄭子連呼前追，方背立以扇障其面，曰：「公知之，何相近焉？」鄭子曰：「雖知之，何患？」對曰：「事可愧恥，難施面目。」鄭子曰：「勤想如是，忍相棄乎？」對曰：「安敢棄也，懼公見惡耳。」鄭子發誓，詞旨益切。任氏乃回眸去扇，光采豔麗如初。謂鄭子曰：「人間如某之比者，非一，公之不識耳，無獨怪也。凡某之流，為人惡忌者，無他，為其傷人耳。某則不然。若公未見惡，願終奉巾櫛。」鄭子許之，與謀棲止。任氏曰：「從此而東，大樹出於棟間者，門巷幽靜，可稅以居。前時自宣平之南，乘白馬而東者，非君妻之昆弟乎？其家多什器，可以假用。」是時，崟伯叔皆從役於四方，三院什器，皆貯藏之。鄭子如言，訪其舍，而詣崟假什器。問其所用，鄭子曰：「新獲麗人，已稅得其舍，假具以備用。」崟笑曰：「觀子之貌，必獲詭陋，何麗之有？」崟乃悉假帷帳榻席之具，使家僮之慧黠者，隨以覘之。俄而奔走返命，氣吁汗洽。崟迎問之：「其容若何？」曰：「奇怪也，天下未嘗見之矣。」崟姻族廣茂，且夙從逸遊，多識美麗。乃問曰：「孰若某美？」僮曰：「非其倫也。」崟遍摘佳者四五人，皆曰：「非其倫。」是時，吳王之女有弟六者，則崟之內妹，穠豔如神仙，中表素推第一。崟問曰：「孰與吳王家第六女美？」又曰：「非其倫也。」崟撫手大駭曰：「天下豈有斯人乎？」遽命汲水澡頸，巾首整衣而往。

　　既至，鄭子適出。崟入門，見小僮擁篲方掃，有一女奴在其門，他無所見。徵於小僮。小僮笑曰：「無之。」崟周視室內，見紅裳出於戶下，迫而察焉。見任氏戢身匿於扇間。崟引出，就明而觀之，殆過於所傳矣。崟愛之發狂，乃擁而凌之，不服；崟以力制之，方急，則曰：「服矣。請少迴旋。」既釋，則捍禦如初。如是者數四。崟乃悉急持之。任氏竭力，汗若濡雨，自度不免，乃縱體不復拒抗，而神色慘變。崟問曰：「何色之不悅？」任氏長歎息曰：「鄭六之可哀也。」崟曰：「何謂？」對曰：「鄭生有六尺之軀，而不能庇一婦人，豈丈夫哉？且公少豪侈，多獲佳麗，如某之比者眾矣；而鄭生，窮賤耳，所稱愜者，唯某而已。忍以有餘之心，而奪人之不足乎？哀其窮餒，不能自立，衣公之衣，食公之食，故為公所繫耳，若糠糗可給，不當至是。」崟豪俊有義烈，聞其言，遽置之，襝衽而謝曰：「不敢。」俄而，鄭子至，與崟相視哈樂。

　　自是，凡任氏之薪粒牲餼，皆崟給焉。任氏時有經過出入或車馬輿步，不常所止。崟日與之游甚歡，每相狎暱，無所不至，唯不及亂而已。是以崟愛之重之，無所吝惜，一食一飲，未嘗怠焉。任氏知其愛己，因以言謝曰：「愧公之見愛甚矣，顧以陋質，不足答厚恩，且不能負鄭生，故不得遂公歡。某秦人也，生長秦城，家本伶倫，中表姻族，多為人寵媵，以是長安狎邪，悉與之通，或有殊麗，悅而不得者，為公致之，可矣。願持此以報德。」崟曰：「幸甚。」酈中有鬻衣之婦，曰張十五娘者，肌體凝潔，崟常悅之，因問任氏：「識之乎？」對曰：「是某表姊妹，致之易耳。」旬餘，果致之。數月，厭罷。任氏曰：「市人易致，不足以展效。或有幽絕之難謀者，試言之，願得盡智力焉。」崟曰：「昨者寒食，與二三子游於千福寺，見刁將軍緬，張樂於殿堂。有善吹笙者，年二八，雙鬟垂耳，嬌姿豔絕，當識之乎？」任氏曰：「此寵奴也，其母即妾之內姊，求之可也。」崟頓首席下，任氏許之。乃出入刁家月餘。崟促問其計，任氏願得雙縑以為賂，崟依給焉。後二日，任氏與崟方食，而緬使蒼頭控青驄以迓任氏。任氏聞召，笑謂崟曰：「諧矣。」初，任氏加寵奴以病，針餌莫減，其母與緬憂方甚，將徵諸巫，任氏密賂巫者，指其所居，乃使言徙就為吉。及視疾，巫曰：「不利住家，宜出居東南某所，以取生氣。」緬與其母詳其地，則任氏之第在焉。緬遂請居，任氏謬辭以逼狹，勤請而後許。乃輦服玩，並其母皆送於任氏，至則疾愈。未數日，任氏密引崟通之，經月乃孕。其母懼，遽歸以就緬，由是遂絕。

　　他日，任氏謂鄭子曰：「公能致錢五六千乎？將為謀利。」鄭子曰：「可。」遂假求於人，獲錢六千。任氏曰：「鬻馬於市者，馬之股有疵，可買而居之。」鄭子如市，果見一人牽馬求售者，青在左股。鄭子買以歸，其妻昆弟皆嗤之，曰：「是棄物也，買將何為？」無何，任氏曰：「馬鬻矣，當獲三萬。」鄭子乃賣之，有醻二萬。鄭子不與，一市盡曰：「彼何苦而貴買？此何愛而不鬻？」鄭子乘之以歸，買者隨至其門，累增其估至二萬五千。猶不與，曰：「非三萬不鬻。」遂賣登三萬。既而密伺買者。徵其由，乃昭應縣之御馬，疵股者死三歲矣。斯吏不時除籍，官徵其估計錢六萬，設其以半買之，所獲尚多矣。若有馬以備數，則三年芻粟之估，皆吏得之，且所償蓋寡，是以買耳。

　　任氏又以衣服故蔽，乞衣於崟。崟將全綵與之，任氏不欲，曰：「願得成制者。」崟召市人張大買之，使見任氏，問所欲。張大見之，驚謂崟曰：「此必天人貴戚，為郎所竊，且非人間所宜有者。願速歸之，無及於禍。」其容色之動人如此。竟買衣之成者，而不自紉縫也，不曉其意。

　　後歲餘，鄭子武調授槐里府果毅尉，在金城縣。時鄭子方有妻室，雖晝游於外，而夜寢於內，多恨不得專其夕。將之官，邀與任氏俱去。任氏不欲往，曰：「旬月同行，不足以為歡。請計給糧餼，端居以遲歸。」鄭子懇請，任氏愈不可。鄭子乃求崟資助，崟與更勸勉，且詰其故。任氏良久曰：「有巫者言某是歲不利西，故不欲耳。」鄭子甚惑之，不思其他，與崟大笑曰：「明智若此，而為妖惑。何哉？」固請之。任氏曰：「倘巫者言可徵，徒為公死，何益？」二子曰：「豈有斯理乎？」懇請如初。任氏不得已遂行。崟以馬借之。出祖於臨臯，揮袂別去。信宿，至馬嵬，任氏乘馬居其前，鄭子乘驢居其後，女奴別乘，又在其後。是時，西門圉人教獵狗於洛川，已旬日矣。適值於道，蒼犬出騰於草間，鄭子見任氏欻然墮地，復本形而南馳，蒼犬逐之，鄭子隨走叫呼不能止。里餘，為犬所獲，鄭子銜涕。出囊中錢贖以瘞之，削木為記，迴睹其馬，齧草於路隅，衣服悉委於鞍上，履襪猶懸鐙間，若蟬蛻然，唯飾墜地，餘無所見，女奴亦逝矣。旬餘，鄭子還城，崟見之，喜迎問曰：「任子無恙乎？」鄭子泫然對曰：「歿矣。」崟聞之，亦慟。徐問疾故，答曰：「為犬所害。」崟曰：「犬雖猛。安能害人？」答曰：「非人。」崟駭曰：「非人何者？」鄭子方述本末，崟驚訝歎息不能已。明日，命駕與鄭子俱適馬嵬。發瘞視之，長慟而歸。追思往事，唯衣不自製，與人頗異焉。

　　語云：「古者獸面人心，今者人面獸心。」若任氏，可謂人面人心矣。美逾西子，節比共姜，古今人類中何可多得？蒼犬無知，作此大殺風景事，思之欲慟，豈特韋、鄭二君已哉。

　　又，東平尉李黁，初得官，自東京之任，夜投故店中。有賣胡餅者，其妻姓鄭，色美，李目而悅之，因宿其舍。留連數日，乃以十五千轉索此婦。既到東平，寵遇甚至。性婉約，多媚黠，女工之事，罔不心了，於音聲特究其妙。在東平三歲，有子一人。

　　其後，李充租綱入京，與鄭同還。至故城大會鄉里，飲宴累十餘日。李催發數四，鄭固稱疾不起，李亦憐而從之。又十餘日，不獲已。事理須去，行至郭門，忽言腹痛，下馬便走，勢疾如風。李與其僕數人，極騁追不能及。便入故城，轉入易水村，足力少息。李不能捨，復逐之。垂及，因入小穴。極聲呼之，寂無所應。戀結悽愴，言發淚下。會日暮，將草塞穴口，還店止宿。

　　及明，又往呼之，無所見。乃以火熏，久之，村人為掘深數丈，見牝狐死穴中，衣服脫卸如蛻，腳上著錦襪。李歎息良久，方埋之。歸店，取獵犬噬其子，子略不驚怕。便將入都，寄親人家養之。輸納畢，復還東京。婚於蕭氏，蕭氏常呼李為「野狐婿」，李初無以答。

　　一日晚，李與蕭在房狎戲，復言其事，忽聞堂前有人聲。李問：「阿誰夜來？」答曰：「君豈不識鄭四娘耶？」李素所鍾念者，聞其言，遽欣然躍起，問：「鬼乎？人乎？」答曰：「身即鬼也。人神道殊，賢夫人何至數相謾罵？且所生之子，遠寄人家，其人皆言狐生，不給衣食。豈不念乎？宜早為撫育，九泉無恨。若夫人相侮，又小兒不收，必將為君之患。」言畢不見。蕭遂不敢復說其事。唐天寶末，子年十餘無恙。

　　又，襄陽宜城劉三客，本富室知書。以慶元三年八月，往西蜀作商，所齎財貨數千緡。抵關下五里間，喜其山林氣粹，疑為神仙洞府。雖身作賈客，而好尚清虛之意甚切。欲深入遊眺，置囊裝於外，挾五僕偕往。約行十里，前望似有石碑，視之，但刻二十字，曰：「十口尚無聲，莫下土非輕；反犬肩瓜走，那知米伴青。」其指意明白易曉。正惶惑間，逢樵夫執斧負薪，謳歌而至。異而揖之，樵曰：「彼中非善地，不可久住。」劉曰：「何謂也？」樵曰：「曾讀碑記乎？緣向來鬼魅縱橫，慮傷人性命，遂立石示人，其暗包四字，合成『古墓狐精』，君當了然，何不速返？」言畢不見，劉恍若迷蒙，猶不肯信。

又進步里許，與十七八歲女子遇，服布素之衣，顏容嫺雅，誦一絕句，音聲悲切。云：

　　「昨宵虛過了，俄爾是今朝。空有青春貌，誰能伴阿嬌？」

劉默念：「此女必亡夫婿，在彼醮祭，怨詞可傷。」從而問故，至於再三，皆不答。劉曰：「料必良家女子，既能吟詠，想深通文墨。」隨和一詩挑之云：「夜夜棲寒枕，朝朝拂冷衾。眼前風景好，誰肯話同心？」女郎即大笑曰：「上客高姓？」答以：「姓劉名輝，字子昭。」女曰：「是我個中人也。」遂邀轉山背，得大宅，梁棟宏偉，簾幙華潔，婢妾佳麗成行。置酒對飲，命引五僕於別舍，饌具亦腆盛。數酌之後，天色斂昏。女曰：「鴛衾久寂，鳳枕長虛，今宵得侍劉郎，真為天幸。請締一夕夫婦之好，可乎？」劉謝曰：「正所願也。」於是攜手入室，驩洽極意。酒醒，遲明，乃臥一墓上草叢內。僕跧伏右畔小穴中。方知正墮狐祟，幸性命不遭傷害耳。

　　又，周府後山狐精，與宮女小三兒通。弘治間，出嫁汴人居富樂，狐隨之，謂三兒曰：「吾能前知，兼善醫術，汝若供我，使汝多財。」三兒語其夫，夫即聽之。掃一室，中掛紅幔，幔內設坐。狐至不現形，但響唱呼三兒，三兒立幔外，諸問卜求醫者跪於前，狐在內斷其吉凶，無不靈驗，所獲浸饒。時某參政之妻患血崩，醫莫療；參政不得已，使問之。狐曰：「候往東嶽查其壽數。」去少選，復嘯至，曰：「命未絕。」出藥一丸云：「井水送下，夜半血當止。」果然，又服二丸，全愈。參政乃來稱謝以察之。狐空中與參政劇談宋元事，至唐末五年，則朦朧矣。參政歎服，聽民起神堂。正德初，鎮守廖太監之弟鵬，召富樂索千金。富樂言所得財貨，隨手費盡。鵬怒，下之獄。狐自是不復至。

　　又（蛇妖附），建昌新城縣人姜五，居邑五里外。淳熙四年中秋夜，在書室翫月，遙聞婦人悲泣，穴窗窺之，素衣女挈衣包，正叩其戶。姜問：「何人？」曰：「軍城董二娘，隨夫作商他處，不幸夫死，又無父母兄弟可依。今將還鄉乞食，趕路不上，望許寄留一宿。」姜納之，使別榻而臥。明日，不肯去，願充妾御，姜復從之。遂荏苒兩月。方夜謳室中，又有女子至。云：「縣市典庫戶，趙家婢進奴，為主公見私，被娘子箠打，信步逃竄，亦丐少留。」其人容貌端秀，自言善彈琴弈棋，仍能畫。姜甚喜。兩女同處無間。董氏嗜雞。進奴密告姜云：「彼乃野狐精，積久非便。他說喪夫事，盡偽也。」姜深以為疑。董婦已覺，慍曰：「五郎今日不喜，莫是聽進奴妄談否？我知渠是蛇妖，勿墮其計。」姜曰：「何以驗其真相？」曰：「但買雄黃、香白芷各一兩，搗成末，兼用九榻草、神離草各一把，生大蜈蚣一條，共修治為餅，以半作丸與服，並焚於書院，渠必頭痛，更將半藥置鼻上，可立見矣。」家有大雄雞報曉者，董欲烹之，進奴使姜紿稱出外，潛於暗壁守視。果見董變狐身，攫雞而食，即取刀刺殺。是夕，進奴服藥亦死，屍化蛇矣。

　　二妖相妒，兩敗俱傷吁。凡相妒未有不俱傷者，豈獨二妖哉？

　　虎精

　　申屠澄者，貞元九年，自黃衣調補漢州什都尉。之官，至貞符縣東十里許，遇風雪大寒，馬不能進。見路傍有茅舍，中有煙火甚溫，乃往就之。有老父、嫗及處女，環火而坐。女年方十四五，雖蓬髮垢衣，而雪膚花臉，舉止妍媚。父、嫗見澄來，遽起曰：「客甚衝寒雪，請前就火。」澄欣謝之。坐良久，天色已暝，風雪不止。澄曰：「西去縣尚遠，請宿於此可乎？」父、嫗曰：「但蓬室為陋耳，敢不承命。」澄隨解鞍，施食秣馬。其女方脩華靚飾，自帷箔間復出，而閑麗之態，尤過向時。有頃，嫗自外挈酒壺至，於火前暖飲，謂澄曰：「以君冒寒，且進一杯，以禦凝冽。」澄因曰：「坐上尚欠小娘子。」父，嫗皆笑曰：「田舍家所育，豈可備賓主。」女即回眸斜睨曰：「酒豈足貴，謂人不宜預飲也。」母即牽裙使坐於側。澄欲舉令以觀女意，執盞曰：「請徵書語，屬目前事。」乃曰：「厭厭夜飲，不醉無歸。」女低鬟微笑曰：「天色如此，歸亦何往哉？」俄巡至女，哂曰：「風雨如晦，雞鳴不已。」澄愕然歎曰：「小娘子明慧若此，某幸未婚，敢請媒如何？」翁曰：「是雖寒賤，亦常嬌保之。頃有過客以金帛為問，某惜別未許。不期貴客又欲援拾，豈是分耶？願以為託。」澄隨修子婿禮。袪囊以遺之，嫗悉無所取，曰：「但不棄寒賤，何事資貨？」明日，又謂澄曰：「此孤遠無鄰，又復湫隘，不足久留，女既事人，便可行矣。」又一日，從容為別。澄乃以所乘馬載女而行。

　　既至官，俸祿甚薄，妻力贊成家，交結賓客。旬月之內，大獲名譽，而夫妻情義益洽。至於厚親族，撫甥姪，洎僮僕廝養，無不歡心。後秩滿將歸，已生一男一女，亦甚明慧。澄尤加敬焉。常作贈內詩曰：

　　「一尉慚梅福，三年愧孟光。此情何所喻，川上有鴛鴦。」

　　其妻終日吟諷，似默有和者，然未嘗出口。每謂澄曰：「為婦之道，不可不知書。儻更作詩，反似姬妾耳。」澄罷官，即罄室歸秦。過利州，至嘉陵江畔，臨泉石，藉草憩息。其妻忽悵然謂澄曰：「前日見贈一篇，尋即有和。初不擬奉示，今遇此景物，不能終默。」乃吟曰：

　　「琴瑟情雖重，山林志自深。常憂時節變，辜負百年心。」

吟罷，潸然良久，若有慕焉。澄曰：「詩則麗矣，然山林非弱質所思。儻憶賢尊，今則至矣，何忽悲泣乎？」後二十餘日，過妻家，草舍依然，但不復有人矣。澄與妻俱止其舍。妻思慕之深，盡日泣涕。忽於壁角故衣之下，見一虎皮，塵埃盡滿。妻見之，忽大笑曰：「不知此物尚在耶？」披之，即化為虎，哮吼拏攫，突門而去。澄驚走避之，攜二子尋其路，望林大哭。數日，竟不知所之。出《河東記》。

　　馬精

　　湖廣承天府寶鄉市鎮有孀婦，姿容頗美，年才二十餘，獨處一室，鄰人罕睹其面。又每日傍午，趨入幃中臥。午後復起，才向暝，便閉門。室中不容婢女出入，人謂冰玉之操，不是過矣。如是者十五年，所生子亦漸長大，娶妻成立。其子以母獨寢無伴，送一婢服役，堅拒再四，強致之室。是夜，有美少年從帷中出就其婢淫焉。陽道偉岸，婢不能當，卒為所強，頃之滅跡。婢奔告子婦。子婦大駭，然莫能跡也。未幾，孀婦復產兒，宛然人形，而容貌則如馬。其子固請殺之，少年遂見形來罵，問：「何故殺弟，懼長割而產耶？吾必訟之官。」其子亦無如何。事漸露，群從昆弟輩咸知之，合謀驅逐。會孀生辰，偽相慶賀，計伺其便。當日漸午，孀婦急入臥室，諸子姪尾其後。婦既下鍵，以石拒之。眾破扉而入，即命設燕於房。婦遽蔽身於幃，子姪相次逼牀而坐，幃中忽濺出馬溺數斗，浸淫面目，沾污衣履，杯盤狼藉，臊臭異常。各各狼狽而散。或言馬屬午，故交接恒於日午及午夜。《獪園》云。

　　豬精（凡二條）

　　黃嚴，祝氏子，未娶，嘗邀紫姑，暇則焚香致請，有蓬瀛真人下降。妄請留宿，真人不拒。自是每夕必來，已半年矣。其母第見子形減神耗，扣之不已，始得其情。乃曰：「此必怪也，焉有仙而始終皂衣不能一更者乎？既與人處而反令人受損者乎？已經半載而不能一白晝相接者乎？子盍欲詣其居，以觀其應乎否也。」子以告真人，真人許之。攜手同行，穿荊棘半里許，乃其宅也。雖不華敞，而短垣周匝，護以曲闌。命僮置飲曰：「暮夜無品，只得豆羹濁醴耳。」及陳器具，不甚豐備。觀其役使，僅小僮八九而已。子歸，以白母。母使遍索無蹤。或曰：「吾聞物久則妖，君畜牝豬已過十年，其豚現在八九，況皂其本色也。」母然之，議鬻諸屠肆。是夕，真人與子訣曰：「相從有幾，冥緣遂絕。勸子自愛，無以我思。」言訖泣去。

　　又，吳中有一人於曲阿，見塘上有一女子，貌端正，呼之即來，便留宿，乃解金鈴繫其臂。至明日，更求女，卻無人，忽過豬牢邊，見母豬臂上有金鈴。見陸勳《志怪錄》。

　　鼠狼（鼠及守宮附）

　　大業中，王度得寶鏡，名曰紫珍，持之能辟百邪。度弟勣，棄官遠遊，求鏡自隨。至汴，汴主人張琦家有女子，每入夜，哀痛之聲不堪。勣問其故，病來已經年歲。勣停一宿，及聞女子聲，遂開鏡照之。痛者曰：「戴冠郎被殺。」其病者牀下，有大雄雞，死矣，乃主家七八歲老雞也。

　　豐城縣尉趙丹，與勣有舊，勣因過之。丹言倉督李敬慎家，有三女同遭魅病，人莫能識療。勣因請寓李家問之，李告曰：「三女同居堂內閣子，每日至晚，即靚妝炫服。黃昏後歸閣，滅燈燭，聽之，竊與人言笑聲。迨曉昏睡，非喚不覺。日漸羸瘠，不能下咽。禁之不令妝梳，即欲自縊投井。無可奈何。」勣令引示閣子處。其閣東有窗，恐其門閉難啟，晝日先刻斷窗櫺四條，卻以物支柱之如舊。至日暮，李報勣曰：「妝梳入閣矣。」至一更，聽其言笑。勣拔窗櫺子，持鏡照之，三女叫云：「殺我婿也。」初不見一物，懸鏡至明，有一鼠狼，首尾長一尺三寸，身無毛齒。有一鼠，亦無毛齒，其肥大可重五斤。又有守宮，大如人手，身披鱗甲，煥爛五色，頭上有兩角，長可半寸，尾長五寸以上，尾頭一寸色白，並於壁孔前死矣。從此疾愈。

　　鼠精

　　徽州婺源民張四，以負擔為業。其妻年少，在輩流中稍光澤。張受傭出千里外，一白衣客過其家，語言佻捷，視四傍無人，謔妻欲與私，袖出白金數兩為路。妻悅而就之。荏苒頗久，張歸，密聞之，詐語妻曰：「我又將往他州，旬日始回。」妻益喜，以為適我願。逼暮，張潛返室，持短矛伏戶側。夜且二鼓，見白衣從窗檻越入，迎刺以矛，其人呦呦作聲而去。視矛刃有血及細白毛數十莖。張念：「人安得有毛，此必怪也。」又復窮詰妻，妻始肯言所見。即具一牒，述首末如供狀式，詣道士混元法師董中甫自訴。董依科作罩法，至張舍發符，鵠立以俟。少選，有大鷹盤空，可五六尺許，旋繞屋上。觀者闐溢。俄飛落古溝中，逕搏巨白鼠，銜擲於前。董命沸油烹之，怪乃絕。

　　

　　獺妖（凡二條）

　　宋永興縣吏鐘道，得重病，初瘥，情慾倍常。先樂白鶴墟中女子，至是猶存想焉。忽見此女振衣而來，即與燕好。是後數至，道曰：「吾甚欲雞舌香。」女曰：「何難。」乃掬香滿手以授道。道邀女同含咀之，女曰：「我氣素芳，不假此。」女子出戶，狗忽見，隨咋殺之，乃是老獺。口香即獺糞，頓覺臭穢。

　　又，隆慶戊辰，維揚寶應一女子，及笄，臨河盥濯，有獺自水中出，注目窺女，邅迴不已。女懼還家。是夜，秋月正朗，忽見美少年，潛入淫女。女昏復甦，如是經歲，其家始知之，禁不得。聞某方士善符咒，邀以禁治。果一少年至，伏階下，索楮墨題云：

　　「有來終有去，情易復情難。勿斷腹中子，明月秋江寒。」

　　又曰：「不與我女，當存我子，再不犯君矣。」忽化獺走出。已，女果生一獺，其家欲刃之。眾曰：「彼妖也而信，我人也而妄乎？」遂棄獺入邗水，老獺適至，抱擁而去。

　　

　　以下羽族


　　鴛鴦白鷗

　　陶必行，江湖之逸士也。一日，放舟洞庭，泊於群山之下。是夜月色皎潔，必行豁然，吟一絕曰：

　　「一湖煙水綠於羅，蘋藻涼風起白波。是處扁舟歸去晚，滿蓬豪興月明多。」

　　吟間，聞岸上笑語聲，視之，乃二女子，容色絕美，衣裳甚腴，相與吟詩於沙渚。一錦衣者吟曰：

　　「采采珍禽世罕儔，天生匹偶對風流。丹心不改常同舊，翠羽相輝每共游。

　　齊瓦對眠金殿晚，點沙雙蹲玉田秋。此生莫遣輕離別，交頸成雙到白頭。」

　　一素衣者吟曰：

　　「同盟三五共優游，鎮日清閒得自由。片雪晴飛紅蓼晚，玉衣寒映碧波秋。

　　相親相近來還去，無束無拘沒又浮。歲暮江湖誰是侶，忘機長伴釣漁舟。」

　　必行登岸趨之，二女亦不駭走。乃徐言曰：「先生邀游江湖，曾識妾二人否？」必行曰：「不識。」錦衣者曰：「妾楊氏，此素衣妹歐氏也。」必行曰：「然則何以夜行？」女曰：「妾輩生長於斯，就此玩月博笑耳。」必行挑曰：「子舟中無人，肯過訪否？」女欣然從之。乃攜手登舟，酌於篷下，極其歡謔。已而就寢，兩情甚濃。必行喜而吟曰：

　　「倚翠偎紅情最奇，巫山黯黯雨雲迷。」

　　二女同聲和曰：

　　「風流好似偷香蝶，才過東來又向西。」

　　天將曙，二女急起躍舟，涉波而去。必行但見一鴛鴦一白鷗也。

　　烏怪

　　烏君山者，建安之名山也。在縣西一百里，有道士徐仲山者，貧居苦節，年久彌勵。嘗山行，遇暴雨風雷，迷失道，忽於電光中見一舍宅，有類府州，因投避雨。至門，見一錦衣人，顧仲山，乃稱北鄉道士。徐仲山拜，其錦衣人稱監門使者蕭衡，亦拜。因敘風雨之故，深相延引。仲山問曰：「自有鄉，無此府舍。」監門曰：「此神仙所處，僕即監門官也。」俄有一女郎，梳綰雙鬟，衣絳赭裙，青文羅衫，左手執金柄塵尾，幢旄，傳呼曰：「使者外與人交通而不報何也？」答云：「北鄉道士徐仲山。」須臾，又傳呼云：「仙官召徐仲山入。」向所見女郎引仲山自廊進，至堂南小庭，見一丈夫，年可五十餘，膚體鬚髮盡白，戴紗搭腦冠，白羅銀鏤帔，而謂仲山曰：「知卿精脩多年，超越凡俗。吾有小女頗嫺道教，以其夙業，合與卿為妻。今當吉辰耳。」仲山遜謝。丈夫曰：「吾喪偶已七年。吾有九子，三男六女，為卿妻者，最小女也。」乃命後堂備吉禮。既而陳酒殽，與仲山對食訖，漸夜，聞環珮之聲，異香芬鬱，熒煌燈燭。引去別室。

　　禮畢。三日，仲山悅其所居，巡行屋室。西向一舍，見衣竿上懸皮羽，十四枚是翠碧皮，餘悉烏皮耳。烏皮之中有一枚是白烏皮。又至西南，有一廠舍，衣竿之上，見皮羽四十九枚皆鵂鶹。仲山私怪之。卻至室中，其妻問曰：「子適遊行有何所見，乃沈悴至此。」仲山未之應，其妻曰：「夫神仙輕舉，皆假羽翼，不爾，何以倏忽而萬里乎？」因問曰：「烏皮羽為誰？」曰：「此大人之衣也。」又問曰：「翠碧皮羽為誰？」曰：「此常使通引婢之衣也。」「又餘烏皮羽為誰？」曰：「新婦兄弟姊妹之衣也。」問：「鵂鶹皮羽為誰？」曰：「司更巡夜者衣，即監門蕭衡之倫也。」語未畢，忽然舉宅驚懼。問其故，妻謂之曰：「村人將獵，縱火燒山，須臾皆去，竟未與徐郎造得衣，今日之別，可謂邂逅矣。」乃悉取皮羽，隨方飛去。即向所見舍屋，一無其處。因號其地為「烏君山」。

　　雞精（凡二條）

　　蘇州婁門陳元善，情度瀟灑，尤好奉道，嘗學請仙召將諸術。自稱洞真，往來嘉定諸大家，嘗寓談氏。談氏有一雞，畜十八年矣。一日，元善與主人語，雞自庭中飛至其前，舒翅伸頸，遂死於地。夜睡書房中，有女子款門笑而入，自稱主人之女，慕君曠達，故來相就。元善視之，姿色妍麗，問其年，曰：「十八矣。」遂留與狎。自是晨往夜來。嘗自言屬雞，隨元善所至，女輒隨之。每來，元善遂覺昏沉如夢，去則灑然。如是歲餘。元善亦疑之，訪之談氏，並無此女。乃述其事，主人曰。」必是祟也。彼且云年十八而屬雞，以今歲計之，生肖不合。獨吾家所畜雞自死者，其年恰十八，得無是乎。」乃用法水符咒以辟之。女來如故。密藏符於懷袖，女輒怒曰：「爾乃疑我？」手反覆撲之，俟符墜地，則奪去。或教以《周易》置裹肚中，女撲之再三，終不墜，乃去。一夕與數友同宿，數友相戒無睡，以覘其來。忽聞元善夢中有聲，視之，見有物憑牀，如交合者。訊元善，則遺精矣。眾乃大噪，逐之，見帳頂一黑團作雞聲飛去。元善乃結壇，召術士遣之。女來謝曰：「無逐我，我數日將往無錫託生矣。汝送我，不可至井亭，懼為井神所收，當送我野地耳。」如其言，以符水祭物送城外數里荒僻處。自是遂絕。

　　又，京師有民家女，為陰鬼所侵，夕昏朝爽，恒若酗燕。父母延毉巫治之，經年不除。乃召朝天宮道士建醮，其女出禮神，道士問女：「見此鬼作何形？」女曰：「戴赤冠，衣白衣，而腰有赤帶，足著褐皮靴。每來作叩齒聲，日去如飛。問其家所在，但笑而不答。」女退。道士相與論究。俄而群雞出於庭中，一白面雄者，腰毛赤色，昂昂獨立，約重七八斤，蓋其女之過關雞也。道士想像其形，指之而笑曰：「夜與處女為歡者非汝也耶？」雞正凝視，若嗔其言。眾告主人曰：「心此物耳。」主人亦悟曰：「此雞已十二年矣。因其每日上屋不食，至暮乃下，又不入埘，心竊怪焉。今其然乎。」遂呼僮烹之以祭。其夕，女見此怪浴血而至曰：「我已為汝父害。永不復歡好矣。」灑淚言別，女為慘然。明起神爽復舊。

　　鵝怪

　　昔太原中，章安郡史悝，有駁雄鵝善鳴，悝女常養之，鵝非女不食。荀儉苦求得之，鵝輒不食，乃以還悝。又數日，晨起，失女及鵝。鄰家聞鵝向西。追至一水，唯見女衣及鵝毛在水邊。今名此水為鵝女溪。出《廣古今五行記》。

　　

　　以下鱗族


　　蟒精

　　乾道間，歷陽芮不疑從父掃墓，路遇青衣小鬟持簡邀之，頃引至一宅，金碧璀璨，赫然華屋也。內一美麗婦人出迎，分庭抗禮，若素識相歡。坐定諦觀，容貌服飾，真神仙也。芮為之心動。少焉，張宴奏樂，麗人捧觥曰：「累劫同脩，冥緣未合，今夕獲奉，從容為壽。」宴罷，登榻，繡衾甲帳，目所未識，遂構衽席之好。未旦，芮求歸，麗人曰：「郎何來之晚，何去之速？陋巷草舍，固不容車馬，願以十日為期。」芮曰：「大人剛嚴，不得不辭去耳。」麗人乃揮淚送之，曰：「來日當於脩閣致謁。」至期，未二鼓，麗人先遣僕妾施牀帳，具酒殽。俄擁一香車，麗人下與芮接，從此每夕輒至，商榷古今，詠嘲風月，雖文人才士，無有過者。但戒芮曰：「我非凡品，得侍巾櫛，夙昔使然。若泄天機，必受大累。」。芮尪瘠，歲餘，父母扣之，不言也。母使人密窺之，而密謂之曰：「我知汝有奇遇，但慮所飲膳者，恐或幻化，食之疾矣。試掇一味示我。」芮即明達麗人。麗人令遺母蒸羊一楪。母嘗之，非偽也。適值屈道人來，自稱精於天心法。父備白其故。屈曰：「島洞列仙為淫佚之行，吾能治之，況於他乎？」遂索線十丈，以針貫小符於杪，藏諸盒中。祝芮曰：「君甘妖惑，有死而已，如未甘死，俟彼去時，將此符黏於衣裾，任其帶線而去。彼若正神，明無妨也，聊資一笑之適。」芮如之。明日，屈先生遍訪野外，有一巨蟒死焉，屍橫百尺，其符在鱗甲，可見也。芮始醒焉如醉。

　　白蛇精

　　蘇州府學前居民小奚，以櫛發折枝為業。其婦姿容絕美，娶近兩年，忽有一白皙少年，身著素練衣，甚鮮潔，每伺小奚出，輒至其婦寢室，往來誘狎，遺以酒食金繒無算。奚婦悅之，私相結好，備極綢繆。忽一日有戴胡帽髯奴款門，報王者至，少年急隨之去。有頃，聞前呵聲，奚婦閉戶，窺於簾隙，見儀衛導引甚盛。其官人著金冠，衣朱袞，巨目虯鬚，貌頗猙獰，後騎從百餘人，皆介金附鞬，則少年與焉。婦大怖恐。明日，少年復來，婦問：「昨所過者何官？狀貌真可畏也。」少年曰：「非陽世官也，是震澤龍王，昨夜過尊經閣中造水府冊子，某亦以此淹留，與卿諧露水之歡耳。然勿語於外也。」婦曰：「蘇城亦有人乎？」曰：「遠近州縣死數甚多，本城合死者，不滿百人。記未真也。」忽小奚自外入，乃見此少年與婦同席飲酌，笑語喧然，大怒，屏氣以伺。有頃，見其攜手入幃，半身悉是蛇鱗，遂驚訝，拾磚擊之，空過無礙，少年化為白氣一道，其光如電，穿牖而出，跡亦遂絕。是時龍門鳳池兩旁人家，連夜望見尊經閣上燈光燭天。後數日，胥江颶風驟起，舟船覆溺，死及七八十人，半是送南倉橋褚氏殯而歸者，其他處沉溺不計數。考其日，乃支乾家所稱龍會日也。因知少年為白蛇之精矣。里人陳粲親說甚詳。

　　赤蛇精

　　馬定宇，山東人，巡鹽兩浙。至衢州，宿察院中。天曉開帳，見踏牀傍有一小紅鞋，心疑之。意門子所遺而不可深求，袖之，潛投於廁，以滅其跡。抵暮，令門子臥堂中，自扃戶就寢。天明起視，前鞋宛然在故處。公復投之廁。至夜不寢，秉燭靜坐伺焉。將二鼓，聞牀後窣窣然，似有人行聲，荏苒至几前，拜伏於地，乃一麗人，容色絕代，上下皆衣紅。公大驚，詢其來意。對曰：「吾神女也，與君有宿緣，特來相就，前兩遺鞋以試公耳，幸毋訝。」公初不納，後見丰姿豔冶，宛轉依人，不能定情，遂與共枕。雞鳴別去，倏然無跡。迨夜闌人靜，則又至。公巡歷他府，女隨往如初，人無知者，公亦信以為神。第覺體中昏倦，漸至猜疑，欲絕之不能也。及使事告竣，登舟返舍，女送至淮，泣謝曰：「妾不能復事左右矣，請俟他年再續舊好。」公亦傷感而別。至家，大病幾危，意女為祟，幸而得痊，出補廣東巡按。方渡淮，則女復至舟中，雖歡好有加，而意則愈疑。將抵廣信，密致書龍虎山張真人，詳述顛末，求為驅逐。張發緘，笑謂使曰：「乃此業畜耶，人遭之，鮮獲全者。爾主有後福，幸無恙。然久必有害，當善遣之。並告爾主，後若宦游，毋更涉其境也。」乃朱書數符，令貼於牀帳，佩於髻中，如教而行。怪覺而告公曰：「我非禍君者，胡一旦絕我？真薄情哉。」遂憤然而去。公按粵完，迂道而歸，不敢由浙矣。真人後露其事，詰女何怪，云：「赤蛇精也，其服紅者以此。」

　　長蛇

　　樂平螺坑市纖紗盧匠，娶程山人女。屋後有林麓，薄晚出遊，逢一士人，風流蘊藉，輒相戲狎，隨至其家，逼與同寢。家人有覘見者，熟視之，乃為長蛇繳繞數匝，時吐舌於女唇吻中。盧大驚，拊几呼諭之。女笑曰：「爾何言之謬，此乃好士大夫，愛憐我，故相擁持，豈汝賤愚工匠之比，奈何反謗以為妖類。」盧出外，思其策。里中江巫言能治，即被髮跣足，跳梁而前，鳴鼓吹角，以張其勢。蛇睢睢自若。江命煎油大鍋，通夕作訣愈力。女怒告曰：「無聒我恩人。」舉衾覆之，蛇亦縮首衾下。江度其無能為，用繩串竹筒套其頸，使侶伴緋衣高冠十輩，分東西立，雜擊銅鐵器，五人拽女向東，五人拽蛇而西。如此者五，方得解女身之纏縛。遂與眾砍碎蛇，投之油鍋內。程氏救之無及，灑淚移時，欲與俱死。於是使吞符以正其心神，餌藥以滌其腸胃，逾月始平。

　　白魚怪

　　吳少帝五鳳元年四月，會稽餘姚縣百姓王素，有室女，年十四，貌美，鄰里少年求娶者頗眾，父母惜而不嫁。嘗一日，有少年姿貌玉潔，年二十餘，自稱江郎，願婚此女。父母愛其容質，遂許之。問其家族，云：「居會稽。」後數日，領三四婦人，或老或少者，及二少年俱至，因納聘財，遂成婚媾。已而經年，其女有孕。至十二月，生下一物，如絹囊，大如升，在地不動。母甚怪異，以刀剖之，悉是魚子。素因問江郎：「所生皆魚子，不知何故？」江郎曰：「吾不幸，故產此異物。」其母心獨疑江郎非人，因以告素。素密令家人，俟江郎解衣就寢，收其所著衣視之，皆有鱗甲之狀。素見之大駭，命以巨石鎮之。及曉，聞江郎求衣服不得，異常詬罵。尋聞有物偃踣，聲震於外。家人急開戶視之，見牀下有白魚，長六七尺，未死，在地撥剌。素砍斷之，投江中。女後別嫁。

　　

　　以下介族


　　鼍精

　　永初中，張春為武昌太守，時人有嫁女者，未及升車，女忽然作怪，出外毆擊人，乃自云已不樂嫁俗人。巫云：「是邪魅。」將女至江際，遂擊鼓，以術咒療。春以為欺惑百姓，刻期須得妖魅。翼日，有一青蛇來到坐所，即以大釘釘其頭。至日中，復見大龜從江來，伏於巫前。巫以朱書龜背，更遣入江。至暮，有大白鼍從江中出，乍沉乍浮，龜隨後推逼。鼍自分死，冒來，先入幔，與女辭訣，女遂動心哭云失其姻好，於是漸瘥。或問巫曰：「魅者歸於一物，今安得有三？」巫云：「蛇是傳通，龜是媒人，鼍是其對。」所獲三物，悉以示春。春始信靈驗。皆殺之。出《異苑》。

　　鱉精

　　舒信道中丞，宅在明州，負城瀕湖。繞屋皆古木茂竹，蕭森如山麓間，其中便座曰懶堂。背有大池，子弟群處講習，外客不得至。方盛秋，新月出，舒呼燈讀書，忽見女子揭簾入，素衣淡妝，舉動娬媚，而微有悲涕容，緩步而前曰：「竊慕君子少年高志，欲冥行相奔，願容駐片時，使奉款曲。」舒迷蒙恍恍，不疑為異物，即與語。扣其姓氏所居，曰：「妾本邱氏，父作商賈，死於湖南，但與繼母居茆茨小屋，相去只一二里。母殘忍猛暴，不能見存，又不使媒妁議姻，無故捶擊，以刀相嚇，急走逃命，勢難復歸。倘得蓄為婢子，固所大願。」舒曰：「留汝甚善，奈事泄何？」女曰：「姑置此慮，續為之圖。」俄一小青衣攜酒肴來，即促膝共飲，三行，女斂袂曰：「奴雖小家女，頗能綴詞。」輒作一闋，敘茲夕邂逅相遇之意。顧青衣舉手代拍而歌曰：

　　「綠淨湖光，淺寒先到芙蓉島。謝池幽夢屬才郎，幾度生春草。塵世多情易老，更那堪，秋風裊裊。曉來羞對，香芷汀洲，枯荷池沼。銀鎖橫波，遠山淺黛無心掃。湘江人去歎無依，此意從誰表，喜趁良宵月姣，況難逢，人間兩好。莫辭人醉，醉入屏山，只愁天曉。」

　　蓋寓聲《燭影搖紅》也，舒愈愛惑。女令青衣歸，遂留共寢，宛然處子耳。將曉別去，間一夕復來，珍果異饌，亦時時致前，及懷縑帛之屬，親為舒造衣，工制敏妙。

　　相從月餘日，守宿僮僕，聞其與人言，謂必挾娼優淫昵，他日且累己，密以告老姨媼。輾轉漏泄，家人悉知之，掩其不備，遣弟妹乘夜佯為問訊，排戶直前，女奔忙斜竄，投室傍空轎中，秉燭索之，轉入他轎，垂手於外，潔白如玉，度事急，穿竹躍赴池，杳然而沒。舒悵然掩泣，謂無復再會期。眾散門扃，女蓬首喘戰，舉體淋漓，足無履襪，奄至室中，言：「墮處得孤嶼，且水不甚深，踐泞而出，免葬魚腹，亦云天幸。」舒益憐之，自為燃湯洗濯，夜分始就枕。自是情好甚密，而意緒常恍忽如癡，或對食不舉箸。

　　家人驗其妖怪，潛舉狀請符於小溪朱彥誠法師。朱讀狀大駭曰：「是鱗介之精耶，毒入肝脾裡，病深矣，非符水可療，當躬往治之。」朱未及門，女慘戚嗟喟，為惘惘可憐之色。舒問之，不對，久乃云：「朱法師明日壞我好事矣。」於是嗚咽告去，力挽不肯留。

　　旦而朱至，舒父母再拜炷香，求救子命。朱曰：「請假僧寺一巨鑊，煎油二十斤，吾當施法，攝其祟，令君闔族見之。」乃即池邊焚符檄數道，召將吏，彈訣噀水，叱曰：「速驅來。」俄頃，水面噴湧，一物露背突兀如蓑衣，浮游中央，闖首四顧，乃大白鱉也，若為物所鐍致。跂曳至庭下，頓足呀口，猶若向人作乞命態。鑊油正沸，自匍匐投其中，糜潰而死。觀者駭懼流汗。舒子獨號呼追惜曰：「烹我麗人！」朱戒其家，俟油冷，以斧破鱉，剖骨並肉，暴日中，須極乾，入人參、茯苓、龍骨末，成丸，託為補藥，命病者晨夕餌之，勿令知，知則不肯服矣。如其言，藥盡而病癒。後遇陰雨，於沮洳間，聞哭聲云：「殺了我大姐，苦事，苦事！」蓋尚遺種類云。

　　蝦怪

　　唐大定初，有士人隨新羅使，風吹至一處，人皆長鬚，語與唐言通，號「長鬚國」。人物甚盛，棟宇衣冠，稍異中國。地曰扶桑洲。其署官品，有正長；戢波；日沒；島邏等號。士人歷謁數處，其國皆敬之。忽一日，有車馬數十，言：「大王召客。」行兩日，方至一大城，甲士門焉。使者導士人入伏謁，殿宇高敞，儀衛如王者。乃拜士人為司風長，兼駙馬。其主甚美，有鬚數十根。士人威勢烜赫，富有珠玉，然每歸，見其妻則不悅。其王於月滿夜則大會。後遇會，士人見嬪姬悉有鬚，因賦詩曰：「花無葉不妍，女有鬚亦醜。」王大笑曰：「駙馬竟未能忘情於小女頤頷間乎？」經十餘年，士人有一兒二女。

　　忽一日，其君臣憂慼，士人怪問之，王泣曰：「吾國有難，禍在旦夕，非駙馬不能救。」士人驚曰：「苟難可弭，性命不敢辭也。」王乃令具舟，謂士人曰：「煩駙馬一謁海龍王，但言東海第三汊第七島長鬚國有難求救。我國絕微，須再三言之。」因涕泣執手而別。士人登舟，瞬息至岸。岸沙悉七寶，人皆衣冠長大。士人乃前，求謁龍王。龍宮狀如佛寺所圖天宮，光明迭蕩，目不能視。龍王降階迎士人，齊級升殿，訪其來意，士人具說。龍王即命速勘。良久，一人自外曰：「境內並無此國。」士人復哀祈，具言長鬚國在東海第三汊第七島。龍王復叱使者細尋勘，速報。經食頃，使者返曰：「此島蝦，合供大王此月食料，前日已追到。」龍王笑曰：「客固為蝦所魅耳。吾雖為王，所食皆稟天符，不得妄食。今為客減食。」乃令引客視之，見鐵鑊數十如屋，滿中是蝦。有五六頭色赤，大如臂，見客跳躍，似求救狀。引者曰：「此蝦王也。」士人不覺悲泣，龍王命放蝦王一鑊，令二使送客歸中國。一夕至登州，顧二使，乃巨龍也。

　　

　　以下昆蟲屬


　　蜂異

　　桃源女子吳寸趾，夜恒夢與一書生合。問姓氏，曰：「僕瘦腰郎君也。」女意其為休文，昭略入夢耳。久之，若真焉。一日晝寢，書生忽見形入女帳，既合而去。出戶漸小，化作蜂，飛入花叢中，女取養之。自後恒引蜂至女家甚眾，其家竟以作蜜，富甲里中。寸趾以足小得名，天寶中事也。見《誠齋雜誌》。

　　蚱蜢

　　徐邈，晉武帝時為中書侍郎，在省直左右。人恒覺邈獨在帳內，似與人共語。有舊門生一夕伺之，無所見。天將旦，始開窗戶，瞥見一物，從屏風裡飛出，直入前鐵鑊中，仍逐視之，無餘物，唯見鑊中聚菖蒲根，下有大蚱蜢。雖疑此為魅，而古來未聞，但摘除其兩翼。至夜，遂入邈夢云：「為君門生所困，往來道絕，相去雖近，有若山河。」邈得夢，甚悽慘。門生知其意，乃微發其端。邈初不即道，頃之曰：「我始來直，便見一青衣女子，作兩髻，姿色甚美，聊試挑謔，即來就已，不知其從何而至也。」兼告夢。門生因具以狀白，亦不復追殺蚱蜢。

　　蟾蜍

　　沈慶校書，言境中有一吏人家，女病邪，飲食無恒，或歌或哭，裸形奔馳，抓毀面目，遂召巫者治之。結壇場，鳴鼓吹。禁咒之次，有一乘航船者，偶駐泊門首，枕舷而臥。忽見陰溝中一蟾蜍，大如椀，朱眼毛足，隨鼓聲作舞。異之，將篙撥得，縛於篣板下。聞其女叫云：「何故縛我婿？」船者乃叩門詰其主云：「能療此疾。」主深喜，問其所欲，云：「只希數千文，別無所求。」主曰：「某惟此女，偏愛之，前後醫療，已數百緡，如得愈，何惜數千文乎。願倍酬之。」船者乃將此蟾以油熬之，女翌日愈。見唐陸勳《志怪錄》。

　　蚯蚓

　　文帝元嘉初，益州王雙，忽不欲見明，常取水沃地，以菰蔣覆上眠息，飲食悉入其中。云：「恒有一女子著青裙白來就其寢。」母聽聞薦下有聲歷歷，發視，見一青色白癭蚯蚓，長二尺許。又云：「此女常以奩香見遺，甚清芬。」奩乃螺殼，香則菖蒲根。於時咸謂雙暫同阜蟲矣。

　　

　　以下草木屬


　　柳妖

　　熙寧間，福人陶彖，以令至秀州。攜子希侃遊學。希侃美丰姿，尚詼謔。長吟獨詠，慨然有周流山水之志，功名事不足掛齒也。

　　一日，道經會稽，泊舟山下。時微風棲林，淡月漾水，希侃不能成寢。起未數步，而山鐘野笛，又飄然交送於耳。正欲拈韻賦詩，而香氣已忽忽入息矣。凝盼間，一娉婷參前。陶生驚謂曰：「夢耶？祟耶？」妖曰：「羨君高懷，特伴幽獨。」生問其居址遠近，妖答曰：「門崖壁石，顧在咫尺。青山我主人，茭葑我比鄰也。」生曰：「獨居荒寂，得無至此一遣乎？」妖曰：「非也。送月迎風，何居之獨？啼鶯語燕，何荒之寂？日飄搖於煙水之鄉，無所鬱也，又何假於一遣乎？」陶因微笑，牽妖袖並坐月中。引身私之，妖亦不拒。因問生曰：「操帆徒涉，碌碌何之，使得久留，當堅永約。」生曰：「此衷願耳，奈家尊赴宦，固難捨也。」妖憮然欷歔，曰：「君猶未知乎？青苗梗法，荊棘當途，政殆者有投林之想矣！君乃欲為風中之樹耶？」生曰：「拙哉子言！將使我埋光邱壑乎？」妖曰：「徙木南門者，孰與種梅孤山之為逸？看花長安者，何如摘菊籬下之為高？孰謂邱壑非賢者事哉。」生曰：「是固然，但君子疾泯泯耳。」妖笑曰：「王庭三槐，竇家五桂，不可謂不可芬馥也，今未幾而雨露淒涼，凋殘相繼。甚者將軍之大樹，斧斤及之矣，何赫赫足云。」生曰：「苟能遺芳，是亦可也，何必較身後之遇。」妖曰：「不然也，顧所處何如耳。茹芝四老子，采薇二餓夫，自身以後，其來不知幾許時矣，而商山首陽之秀號，至今與霜松雪竹同清，未聞榮前而悴後者，何耶。」生又曰：「聖於清者，不足論矣。若中人以上，而身無一遇，如虛生何。」妖曰：「此又不可強也，試以吾輩言之，有步生蓮花者，有妝飛梅萼者，寵愛何其殷也，有蒸梨見逐者，有啖棗求去者，疏斥何其甚也，謂是其色弗若歟，非然也。夫婦女且爾；而況丈夫乎。故天苟遇我，則廟棟堂梁。天不我遇，則塗樗泥櫟。遇不遇，命也。君謂由人乎哉。不然，渭之釣叟，傅之築傭，苟非商周拔茅而物色，則一竿一版，朽爛濱巖之下，老死無聞矣。故曰遇又不可強也。」生勃然曰：「信如子言，甘與庸庸者伍，何以自別歟。」妖曰：「豈有異哉？杏園一宴，桃李春宮，雖與臣草莽，友蓬蒿者不若。及其南柯夢後，衰草荒榛，寒煙暮雨，同一邱耳。孰分梧檟之與樲棘乎。」生曰：「世之急功名者何限，而子獨以忤眾者願我，何也？」妖曰：「妾非願君，欲悟君耳。正以此輩為可鄙也，垂涎富貴者，不啻望梅之渴。妄想功名者，孰無夢松之思。攘攘營營，爭枝匝樹，雖忙逐槐塵而不惜，禍甘桃實而莫知，彼將謂可根深蒂固也。豈知桑榆之景易窮，草頭之露易涸；華茂未幾，枯槁隨至，方將宴笑堂中，而長夜之室，人已為我築矣。悲思此景，願將何屬乎？」生曰：「人孰無死也，必欲高潔以逃之，不幾於固耶？」妖曰：「死固難免，但當值此死耳。苟徒朝求井上之李，暮拔園中之葵，勞苦迎合，驅馳世途，憂憤迭興，驚疑靡一，遑遑然無俄頃之舒眉坦腹；人而至此，縱廟柏成龍，雷陽感竹，終無益也。而況未必得此者乎。若夫託赤松以遨遊，隱桔中以行樂，餐菊英，紉蘭佩，逍遙於塢之北溪之南，與木石通情，猿鶴同夢；雖片月浮雲，不足以喻其閒，飛花流水，莫能以狀其適，天地至樂，斯人久享歷焉，誠所謂時可當日。而日可當年者。亦將與恒人論歲月乎，以此評死。果孰值孰負耶？」生喜曰：「不期一話足開心胸，子殆非山家者流歟。何其典達也？」妖復低容促膝。曰：「章臺霸橋，舊裔日微，漢禁隋堤，風光非昔。行行種種，無非攀愁送恨之情。故特僑寓以避此耳。」生歎曰：「然。才容兼妙，無怪乎不屑事人也。「妖又太息。曰：「張君一別，腰緊眉粗，眠臥舍情，春秋虛度。連理之樂，殆不可復望於今矣。」生曰：「然則有兄弟否？」妖曰：「紫荊伐後。萁豆相煎者多也。念木連枝者誰歟。」生曰：「既爾孤獨。曷求一友乎。」妖曰：「金蘭契絕，勢利成風，負荊人遙，青松落色。當今之世，而欲所求乎友，非賣則擠矣。」生曰：「若然，則人可絕乎？吾恐不如是之甚也。」妖曰：「殆有甚焉。朝廷鮮勝任之良乾，郡縣乏敷惠之甘棠。趙家喬木，為庸材輩蠹蝕也數矣。顛仆之禍，行將切於本根，一木豈能支哉。」生曰：「子誠孰識世故者。然今茲之處，樂耶？憂耶？」妖曰：「方其淒風寒雨，杏褪桃殘，山路簫條，愁雲十里，苔荒蘚敗，情蕩魂銷，不可謂無憂也。及其芳洲晴暖，一簇翠煙，畫舫玉驄，酒旗搖映。又或送夕陽，掛新月，暮蟬數咽，野鳥一鳴，萬縷春光，心怡意適，殆不知造物之有盡也。夫誰曰不樂乎？」生笑曰：「樂則樂矣。第少一知心也，奈何？」妖亦笑曰：「安排青眼，窺人多矣，無如郎君。是以不辭李下私嫌，竟赴桑間密約，且惓惓為君道也。」生挽其手，曰：「咀嚼卿言，不覺俗心頓破，但不能置此身耳。」妖曰：「是不難。即當潛名澗壑，俯結松蘿，寄跡雲霞，永聯絲木。襟披楊柳之風，步緩梧桐之月。山樵泉飲，快一塵於無驚。鶴伴鷗賓，洗星淄於不染。上縱莘野之孤犁，春田清靄。下續桐江之一線，秋水寒潭。拄杖穿花，一無留念。攜壺借草，百不關情。惟夢繞乎鬆杉，據弄牀頭之笛。且心飛於蘭桂，移彈石上之琴。誠可謂神仙中人，不特與竹林而較勝。風塵外物，直將與桃源而爭芳者也。何必喘慕紫薇之臺閣，肩挨黃棘之門牆，韁鎖情懷，桎梏手足，以自取辱哉！」生見其言詞流發，博洽多聞，意必仙種，感慕益切。復取舟中行褥，鋪鬆陰之下，欲求再會。交接間，極盡情事。起與生別，雞三唱矣，生因請其姓，妖答曰：

　　「不必牽衣問阿嬌，幽情久已屬長條。禹王山下無人處，幾度臨風夜舞腰。」

　　生溺於欲，竟不詳其意而散。

　　明日，彖欲發泊，生意逗延不進。夜果復來，生乃匿之舟中，欲與之任。妖怫然不許，曰：「妾奉蒲姿於君者，實欲與君開綠野之堂，結白蓮之社。採武安之藥，種邵平之瓜，冷淡巖雲湖水中也。顧可自蹈危機，為人振落，剪拂甚哉，妾所不願也。」生情不能捨，哀哀懇乞。約以送至家尊，即當與俱此山。請之再四，乃從。

　　及抵秀年餘，希侃忽遘異疾，不可救療。會元淨法師過秀，令彖亟詣告之。師乃除地為壇，設觀音像，取楊柳灑水咒之。結跏趺坐，引妖問曰：「汝居何地而來至此？」妖答曰：「會稽之東，汴山之陽，是我之宅，古木蒼蒼。」師曰：「噫，兒蓋柳也。吾嘗聞是兒返性矣，不道其復為幻也。」妖乃囅然笑曰：「陶君有緣，兒將教以不死之術，非祟也。」師不能窘，為宣楞嚴秘密神咒，令痛自悔恨，毋為物邪所轉。於是號泣請去，復謂陶生曰：「久與子游，何忍遽捨，願觴為別。」即相對引滿，作詩泣曰：

　　「仲冬二七是良時，江上多緣與子期。今日臨歧一杯酒，共君千里還相思。」

　　遂去，不復見。生疾亦尋愈。方知其妖柳也。故所論議，皆花木之事。然鑿鑿造理者也。因悟其言，改名希靖，不求仕進，歸家享年壽云。

　　桂妖

　　仁和狄明善，之海鹽。舟至瞰浦六七里，天色已暝，野無人居。遙見前村燈明，疾趨赴，則一酒肆也。明善逕入肆門，惟見一女甚美。問曰：「郎君為飲而來耶？」明善然之。女遂引明善至肆後小軒，匾曰：「天香毓秀」。女又問曰：「郎君何姓？」明善曰：「僕姓狄，名明善，杭之仁和人也。敢問芳卿尊姓？」女曰：「姓桂，名淑芳。嚴君早世，族屬凋零。故僑居於此，以貨酒為生耳。」遂設席與狄對酌，明善半醉，乃詠桂一律以挑之。詩曰：

　　「玉宇無塵風露涼，連雲老翠吐新黃。種分蟾窟根因異，名自燕山秀出常。

　　綴樹妝成金粟子，逼人清噴水沉香。今宵欲把高枝折，吩咐姮娥自主張。」

　　女聞而笑，曰：「君之詩，其御溝之紅葉乎？」乃相與就寢，極其繾綣。越明日辭去，女泣曰：「君此去難期，倘因事至此處，不吝一見，妾之願也。」明善亦欷歔而別。明年秋復往訪之，第見豐草喬林，杳無酒肆，惟一老桂，夾道而花耳。

　　白蓮花

　　中和中，有士人蘇昌遠居蘇州，屬邑有小莊，去官道十里。吳中水鄉，率多荷芰。忽一日，見一女郎，素衣紅臉，容質豔麗，閱其色，恍若神仙中人。自是與之相狎，以莊為幽會之所。蘇生惑之既甚，嘗以玉環贈之，結係慇懃。或一日，見檻前白蓮花開敷殊異，俯而玩之，見花房中有物，細視，乃所贈玉環也。因折之，其妖遂絕。

　　菊異

　　和州之舍山別墅，四望寥廓，草木蕃盛，春花秋鳥，自度歲華，人亦罕到之者。洪熙間，有士人戴君恩者，適他所路迷，偶過其地，疊疊朱門，重重綺閣，煙雲縹緲，望之若畫圖然。君恩為驚訝，謂不當有此華屋也。佇立久之，忽見門內出二美人。一衣黃，一衣素，笑迎於君恩前。曰：「郎君才人也，請垂一顧，可乎？」君恩悅其人，從之。於是美人前導，君恩後隨。歷重門，登崇階，乃至中堂。敘禮延坐，羅以佳果，飲以醇醪，情意頗濃。而君恩時半酣，乃散步於中堂。見壁間桂黃白菊二幅，花蕊清麗，筆端秋色盈盈。君恩大悅，既顧謂美人曰：「壁間畫菊甚工，不可不贈以句。當各吟短律如何？」於是，黃衣美人先吟黃菊曰：「芳容燁燁殿秋光，嬌倚西風學道妝。一自義熙人采後，冷煙疏雨幾重陽。」君恩吟曰：「平生霜露最能禁，彭澤陶潛舊賞音。蝴蝶不知秋已暮，尚穿籬落戀殘金。」白衣美人吟白菊曰：「嫩寒籬落數株開，露粉吹香入酒杯。卻笑陶家狂老子，良花錯認白衣來。」君恩吟曰：「冷香庭院曉霜濃，粉蝶飛來不見蹤。寂寞有誰知晚節，秋風江上玉芙蓉。」三人吟畢，撫掌大笑，彼此俱忘情矣。是夕，二美人共薦枕席。

　　翌日，君恩辭歸，美人泣曰：「衾枕未溫，安忍棄去？」君恩曰：「固不忍捨，其如家人之屬目懸切何。去而復來，庶幾可也。」於是黃衣美人出金掩鬢，白衣美人出銀鳳釵二股以贈別，僉曰：「願郎睹物思人。」黃衣美人泣吟曰：「山自青青水自流，臨期話別不勝愁。含陽門外千條柳，難係檀郎欲去舟。」白衣美人亦泣吟曰：「為道郎君赴遠行，匆匆不盡別離情。眼前落葉紅如許，總是愁人淚染成。」君恩欷歔，不及成韻慰答。三人各含淚而別。君恩歸第，時切眷注。迨明年，復有故他往，道經別墅，君恩謂可再見美人。訪之則不知所在。君恩驚以為神，急取掩鬢鳳釵視之，皆菊之黃白瓣也。

　　芭蕉

　　潘昌簡，紹熙三年知鄂州蒲圻縣，攜婺士陳致明為館客。邑小無民事，潘每出書院，與陳款飲。庭前芭蕉甚盛，常捧杯屬客曰：「只令蕉小娘子佐尊。」如是一歲，陳遂有所感。一女子綠衣媚容，入與之狎，寢則同衾。涉歷許百日，憔悴龍鐘，了無人色。潘初不悟其然，以為抱病。招醫療拯，略不能成效。迨疾棘，問其所致，乃云：「蕉小娘子也。」潘即令芟除，已無及矣。

　　

　　以下無情之物


　　火怪

　　進士楊禎，家於渭橋，以居處繁雜，頗妨肄業，乃詣昭應縣，長借石甕寺文殊院。居旬餘，有紅裳既夕而至，容色殊麗，姿華動人，禎常悅者，皆所不及。徐步於簾外，歌曰：「涼風暮起驪山空，長生殿鎖霜葉紅。朝來試入華清宮，分明憶得開元中。」禎曰：「歌者誰耶？何清苦若是。」紅裳又歌曰：「金殿不勝秋，月斜石樓冷。誰是相顧人，褰帷弔孤影。」禎拜迎於門。既即席，問禎之姓氏，禎具告。禎祖，父，母，叔，兄弟，中外親族，曾游石甕寺者，無不熟識。禎異之曰：「非鬼物乎？」對曰：「吾聞魂氣升於天，形魄歸於地，是無質矣，何鬼之有。」曰：「又非狐狸乎？」曰：「狐狸媚物，動為人禍，某世有功德於民，殆非其比。」禎曰：「可聞姓氏否？」對曰：「某燧人氏之苗裔也。始祖統丙丁，鎮南方，復以德王神農陶唐氏，後又王於西漢，因食采於宋。遠祖無忌，以威猛暴耗，人不可親，遂為白澤氏所執。今樵童牧豎，得以知名。漢明帝時，佛法東流，摩騰，竺法蘭二羅漢奏請某十四代祖，令顯揚釋教，遂封為長明公。魏武季年，滅佛法，誅道士，而長明公幽死。魏文嗣位，佛法重興，復以長明世子襲之。至開元初，玄宗治驪山，起造華清宮，作朝元閣，立長生殿，以餘財因脩此寺。群像既立，遂設東幢。帝與妃子自湯殿宴罷，微行佛廟，禮陁伽境。妃子謂帝曰：『當于飛之秋，不當令東幢巋然無偶。』帝即命立西幢，遂封某為西明夫人，因設珊瑚帳，固予形貌，於是巽生不復強暴矣。」禎曰：「歌舞絲竹，四者孰妙？」曰：「非不能也，蓋承先祖之明德，稟炎上之烈性，動即煨山嶽而燼原野，靜則燭幽暗而破昏矇。然則撫朱弦，吹玉管，騁纖腰，矜皓齒，皆冶容之末事，是不為也。昨聞足下有幽隱之志，願一款顏，非敢自獻，而宵清月朗，喜覿良人，桑中之譏，亦不能恥。倘運與時會，少承周旋，必無累於盛德。」禎拜而納之。自是晨去暮還，唯霾晦不復至，常遇風雨，禎欲止之。答曰：「公違晨夕之養，就巖壑而居，得非求理靜業乎？奈何欲使採過之人，稱君違親而就偶，非但損公盛名，亦當速某之生命耳。」後半年，家僮歸告禎乳母。母乃潛伏佛榻以觀之，果自隙而出，入西幢，澄澄一燈耳。因撲滅之，後遂絕紅裳者。

　　

　　石妖（凡二條）

　　武林有諸子結社讀書山中，牆側有搗衣石一片，潔白潤膩，人嘗坐之。暑月乘涼，則士子皆裸裎其上為常，如是幾歲。同舍中有張生者，失其名，為人頗蕩，一夕，忽見青衣女子來就之偶，綢繆累日，時或彷彿見之。生初秘而不言，後稍泄於同舍，同舍咸以為妖。夜伺其至，衣颯颯有聲。群擁入室共持抱之，取繩縛急，因用劍砍，欻然不見，所縛者張生衣角耳。明日，都無所跡，惟搗衣石之劍痕在焉。便共劚掘，其根入地已三四尺矣。擊碎，取火焚之，血出如濡。

　　又，先年武林有少年結伴看春，至按察司前，久立稠眾之中，其下偶停一空擔，擔中有一白石子，膩澤可愛，疑是壓秤物也。少年不覺摩娑入袖，夜歸，取納牀頭。忽見一碧衣女子，映月而至，就之求合，捫其體如冰，固叩無語，少年懼是鬼物，急取火視之，忽不見矣。明夕復至，拒之如初。眾咸謂此石為祟，乃移至他室，遂絕。後遇玉工出示，剖之，得白璧焉。質色非常，因獲厚鏹。出《獪園》。

　　嘗見一書載：陽羨小吏吳龕，於溪中見五彩石，取納牀頭，至夜化成女子，則婦人為石，石為婦人，無不有矣。

　　

　　以下器物之屬


　　泥孩

　　宋時臨安風俗，嬉游湖上者競買泥孩，鶯哥等物，回家分送鄰里，名曰湖上土宜。象院西一民家女，買得壓被孩兒歸，置於牀屏彩橋之上，玩弄愛惜不厭。一日午睡，忽聞有人歌詩云：「繡被長年勞輾轉，香幃還許暫相偎。」及覺，不見有人。是夜將半，復聞歌聲。時月影朦朧，見一少年，漸近帳前。女子驚起，少年進而撫之曰：「毋恐，我所居，去此不遠，慕子姿色，神魂到此，人無知者。」女亦愛其豐采，遂與合焉。因遺女金環。女密置箱篋中。明日啟視之，乃土造者。女大驚，忽見壓被孩兒左臂上金環不存，知此為怪，遂碎而投於江，其怪遂絕。出《夷堅續志》。

　　石獅

　　金華縣郭外三十里間，陳秀才有女，美容質，擇婿欲嫁，而為妖祟所惑，不復知人。其家頗富贍，不惜金幣，招迎師巫，以十數道士齋醮符法。凡可以禳治者，靡不至，經年弗痊。其鄰張生，亦士人也，夜聞女歌呼笑語，密往窺之，門外一石獅子，高而且大，乃躡其背而立。女忽怒，言曰：「元不干張秀才事，何為苦我？」張生愕然，知必此物為怪，將以明日告陳。而陳氏謂張有道術，清旦，邀致人視。張不言昨夕事，但誦乾元亨利貞，曰：「吾用聖人之經以臨邪孽，如將湯沃殘雪耳。」因語陳曰：「吾見君家石獸，形模獰惡，此妖所由興也。宜亟去之。」陳即呼匠鑿碎，輦而投諸水。女遂平安。

　　石砧杵

　　黎陽儒生姓紀名綱，字廷肅，少負大志，稍長嗜學，因葺舊廬為書舍。前則疏渠引泉，清流見底；後則高峰入雲，兩岸石壁。五色交輝，青林翠竹，四時具備。曉霧將歇，猿鳥和鳴；夕日欲頹，沉鱗競躍。紀生日讀書其間。一日，至夜分，覺微寒，披衣獨坐，忽有扣門聲。啟視之，乃見一美女子笑謂綱曰：「妾鄰家女也，聞君高韻，乃爾唐突，意在請益耳。」綱見大悅，與之攜手而入，並肩而坐。女曰：「願獻一詩。」綱曰：「善。」女誦詩曰：

　　「霜冷秋高白帝城，閨中力盡恨難平。西風庭院叮噹響，曉夜樓臺斷續聲。

　　搗碎鄉心愁欲結，驚回客枕夢難成。惟慮不入笙歌耳，窗惱玉關無限情。」

　　綱稱贊，將犯之。女始佯拒，已而從焉。女復吟曰：「君住竹棚口，妾家桃花津。來往不相識，青山應笑人。」綱因問女何裡何氏，女曰：「妾姓石，名占娘，家住午向，樹木為記，與君同里人。君果不棄，明當訪之。」乃聞雞唱，女遽起披衣，謂綱曰：「郎君珍重，明當重來，不待請矣。」綱執意留之，曰：「只此自匿，奚必去耶？」女怒曰：「家有父母，倘事敗露，罪將安歸？」綱不從，女力奔。綱以被裹而抱之，久之不動，及啟視，則一砧杵也。

　　牛骨等物

　　淮人劉還，以事繫泗州獄。有王翁者，亦坐詞牒至，周旋拔挈出獄，共詣酒家話別。忽有一人問翁姓名，即下拜。翁不識，其人曰：「家有一女，為魅所撓，祛之不動。昨忽云：只畏泗州王某耳。一路訪公行止，特此懇告，勿憚百里之遠，救女生全，當不靳千金之報。」翁曰：「我實無他伎倆，豈堪治怪？」其人請不已。翁曰：「向年自鳳陽還泗，乘一驢，復挈一空驢行，見一道人襥被而步，憊且喘，吾問之，答云：『乏錢。』吾以空驢借之。道人感荷，以一卷書授我。曰：『依此而行，可斷百怪，然勿受人酬謝世，受則不驗。』吾慢置書於笥，亦未省視。爾家怪所畏見者，其即此耶。」乃歸覓書，令其人先還，曰：「具甕一口，方磚一塊，血狗皮一張，熾炭以待，且宜戒言。」其人喜而去。

　　次日，翁乃齎符劍以往。入門，怪即言於室曰：「果請王法師來。吾當斂避。」方欲出而王翁已入，大叱曰：「死老魅何之？」怪躅蹐謂女曰：「何處可逃？」女指甕曰：「此中可。」怪即躍入。翁以狗皮封之，而令主人以磚覆焉，外加重符，舉置熾炭上。初極口罵翁，甕熱，乃哀乞曰：「法師捨我，我有妻妹可憐。」翁問：「爾何妖？」答曰：「丑氏。」翁曰：「何物？」曰：「牛骨也。牛而曰丑者，諱之也。」促令供狀，乃曰：「供狀人牛天錫，字邦本，係多年牛骨，在城隍廟後苑。某年庚申日，某人踢傷腳趾，以血拭邦本身上，因而變幻形成，不合擾害某家小姐云云。妻紅磚兒，妹繡鞋兒，見在某處，得相見，死不復恨。」乃停火作法，召將搜捕，得兩女子於屋棟上，別以甕覆之，齊呼牛骨，相與敘泣。翁問二物：「何以作妖？何為與天錫連親？」答曰：「某等一是趙千戶家刺梅花下古磚，以庚申日，其小女採花傷手，滴血吾身，因而得氣。一是王郎中妻繡鞋，庚申日沾月水，棄於小院，亦得變化，與牛郎本假合妻妹，實非一體。法師能恕我三人，當遠跡市城，永不敢更近人世矣。」翁大笑，竟發火炙殺之。哀聲震甕，良久寂然。啟其封，一有牛骨長尺許，女鞋，古磚皆焦灼云。

　　庚申日是水生之日。天一生水，水生萬物。生生之數，在於庚申，沾人生氣，遂能為怪。

　　琴瑟琵琶

　　靜江有阮文雄者，家積饒裕，性恢廓，耽嗜山水。紹定巳丑秋，莊舍當租課時，阮生乘機圖遊賞之樂，乃攜一二蒼頭，掉小航，沿水濱而輕棹。時則白蘋紅蓼，敗芰殘荷，晴嵐聳翠籠雲，遠樹含青掛日。聽鳴禽，觀躍鯉，凡景屬意會，罔不收賞。至七里灣，不覺已暝，四顧寂無人居。俄而，前有樓閣巋然，移舟近之。忽聞樓上啞然有聲，竊視，乃三美人倚欄顰笑。生一見不能定情，遂於舟中朗聲吟曰：

　　「愁倚溪樓望，還因見月明。月明如有約，偏照別離情。」

美人樓上亦酬吟曰：

　　「細草春來綠，閒花雨後紅。思君不能見，惆悵畫樓東。」

　　生愈添悒怏，惜不能效馮虛之御風也。已而，美人以紅絨繩墜於舟中，生乃攀援而上。美人笑曰：「郎君將為樑上君子乎？」生笑曰：「逾牆已成，折齒唯命。」遂諧衾枕歡笑。週而復始，情覺倍濃。一美人曰：「今日之樂，可無詩乎？」僉謂諾諾。美人乃先吟曰：

　　「嶧陽自古重南金，製作陰陽用意深。靈籟一天孤鶴唳，寒濤千頃老龍吟。

　　奏揚淳厚羲農俗，蕩滌邪淫鄭衛音。慨想子期歸去後，無人能識伯牙心。」

一美人吟曰：

　　「雲和一曲古今留，五十弦中逸思稠。流水清泠湘浦晚，悲風蕭瑟洞庭秋。

　　驚聞瑞鶴沖霄舞，靜聽嘉魚出澗游。曾記湘靈佳句在，數峰江上步高秋。」

末後一美人吟曰：

　　「龍首雲頭巧制成，螳螂為樣抱輕清。玉纖忽綴一聲響，銀漢驚傳萬籟鳴。

　　似訴昭君來虜塞，如言都尉憶神京。征人歸思顰聞處，暗恨幽愁鬱鬱生。」

　　未幾天曉，美人急扶生起，曰：「郎君速行。毋令外人覺也。」生倉皇歸舟，命僕整頓裝束，思為久留計。忽回首一望，樓閣美人，杳無存矣。生大驚異。乃即其處訪之，但見一古塚纍然，傍有穴隙，為狐兔門戶，見內有琴瑟琵琶。取歸而貨之，得重價。

　　琴精（凡二條）

　　鄧州人金生，名鶴雲。美風調，樂琴書，為時輩所稱許。宋嘉熙間，薄游秀州，館一富家。其臥室貼近招提寺，夜聞隔牆有歌聲。乍遠乍近，或高或低。初雖疑之，自後無夜不聞，遂不為意。

　　一夕，月明風細，人靜更深，不覺歌聲起自窗外。窺之，則一女子約年十七八，風鬟露髻，綽約多姿。料是主家妾媵，夜出私奔。不敢啟戶，側耳聽其歌曰：「音音音，你負心，你真負心，孤負我到如今。記得當時，低低唱，淺淺斟，一曲值千金。如今寂寞古牆陰，秋風荒草白雲深，斷橋流水何處尋。淒淒切切，冷冷清清，教奴怎禁。」

　　女子歌竟，敲戶言曰：「聞君倜儻，故冒禁相親。今閉戶不納，欲效魯男子行耶。」鶴雲聞言，不能自抑。遂啟戶，女子擁至榻前矣。鶴雲曰：「如此良會，奈燭滅，竟不能為一款曲，如何？」女子曰：「期在歲月，何必今宵。況醉翁之意，不在酒乎。」乃解衣共寢，曲盡繾綣之樂。將曉，女子攬衣而起，鶴雲囑之再至。女子曰：「弗多言，管不教郎獨宿。」遂悄然而去。

　　次夜，鶴雲具酒肴以待，女子果來。相與並坐，酣暢，女子乃歌昨夕之詞。鶴雲曰：「對新人，不宜歌舊曲，逢樂地，詎可道憂情。」因賡前韻而歌之，曰：「音音音，知有心，知伊有心，勾引我到如今。最堪斯夕，燈前耦，花下斟，一笑勝千金。俄然雲雨弄春陰，玉山齊倒絳帷深，須知此樂更何尋；來經月白，去會風清，興益難禁。」

　　女子聞歌，起而謝曰：「君之斯詠，可謂轉舊為新，翻憂就樂也。」自是無夕不會。荏苒半載，罕有知者。

　　忽一夕，女子至而泣下。鶴雲怪問。始則隱忍，既則大慟。鶴雲慰之良久，乃收淚言曰：「妾本曹刺史之女，幸得仙術，優游洞天。但凡心未除，遭此降謫。感君夙契，久奉歡娛，詎料數盡今宵。君前程遠大。金陵之會，夾山之從，殆有日耳。幸惟善保始終。」鶴雲亦不勝悽愴。至四鼓，贈女子以金，別去。未幾，大雨翻盆，霹靂一聲，窗外古牆悉震傾矣。鶴雲神魂飄蕩，明日遂不復留此。

　　二年後，富家築牆，於基下掘一石匣。獲琴與金，竟莫曉其故。時聞鶴雲宰金陵，念其好琴，使人攜獻。鶴雲見琴，光采奪目，知非凡材，欣然愛之，置於石牀。遠而望之，則前女子；就而撫之，則依然琴也。方悟女子為琴精，且驚且喜。適有峽州之游，鶴雲得重疾。臨死，乃命家人以琴送葬。琴精之言，胥驗之矣。

　　又，劉過，字改之，襄陽人。雖為書生，而貲產贍足。得一妾，愛之甚。淳熙甲午，預秋薦，將赴省試。臨期眷戀不忍行，在道賦《水仙子》一詞，每夜飲旅舍，輒令隨直小僕歌之。其詞曰：

　　「別酒醺醺容易醉，回過頭來三十里。馬兒不住去如飛，行一會，牽一會，斷送殺人山共水。是則功名真可喜，不道恩情拋得未。梅村雪店酒旗斜，住底是，去底是，煩惱我來煩惱你。」

　　到建昌，游麻姑山。薄暮獨酌，屢歌此詞，思想之極至於墮淚。二更後，一美女忽來前，執拍板曰：「願唱一曲勸酒。」即歌曰：

　　「別酒方斟心已醉，忍聽陽關辭故里。揚鞭勒馬奔皇都，時也會，運也會，穩跳龍門三級水。

　　天意令吾先送喜，耳畔佳音君醒未？蔡邕博識爨桐聲，君背負，只此是，酒滿金杯來勸你。」

　　蓋賡和元韻。劉以龍門之句喜甚。即令再誦，書之於紙。與歡接，但不曉蔡邕背負之意。因留伴寢，始問為何人，曰：「我本麻姑上仙之妹。緣度王方平蔡經不切，謫居此山。久不得回玉京。恰聞君新製雅麗，勉趁韻自媒，從此願備後乘。」劉猶以辭卻之，然素深於情，長途遠客，不能自制，遂與之偕東。而令乘小轎，相望於百步間。迨入都城，僦委巷密室同處。

　　果擢第，調金門教授以歸。過臨江，因游閤阜山。道士熊若水脩謁，謂之曰：「欲有所言，得乎？」劉曰：「何不可者？」熊曰：「吾善符籙，竊疑隨車娘子恐非人也，不審於何地得之？」劉具以告，曰：「是矣，是矣，俟茲夕與並枕時，吾於門外作法行持。教授緊抱同衾人，切勿令竄逸。」劉如所戒。喚僕乘燭排闥入，見擁一琴，頓悟昔日蔡邕之語。堅縛置於傍。及旦，親自挈持，眠食不捨。及經麻姑，訪諸道流，乃云：頃趙知軍攜古琴過此，寶惜甚至。因摶撫之際，誤觸墮砌下石上，損破不可治，乃埋之官廳西偏，斯其物也。遽發瘞視之，匣空矣。劉舉琴置匣，命道眾焚香誦經咒，泣而焚之。

　　《齊諧記》載：王彥伯嘗至吳郵亭，維舟理琴。見一女子披帷而進，取琴調之，聲甚哀。彥伯問何曲，答曰：「此曲所謂《楚光明》也。惟嵇叔夜能為此聲，自此以外傳者數十而已。」彥伯請受之。女曰：「此非豔俗所宜，惟巖棲谷隱，可自娛耳。」鼓琴且歌，歌畢，止於東榻，遲明辭去。疑彥伯所遇，亦琴精也。

　　箸斛概

　　嘉定月浦鎮人蘇還，妻張氏，頗有姿容。一日乘船送其女甥之嫁，舟泊某港柳樹下，一男子蓬首黑面，顧張而笑。問之旁人，不見也。及歸，則見向男子至曰：「吾與汝當為夫婦。」時婦有孕不就，既產乃來，遂與交接。婦昏暝如寐，有頃而蘇。自是無夕不至。夫登榻，則為束縛於地。其所衣不過一棍，而時時投之，僅掩其陰，殆類市井乞丐。白晝逕出入其家，家人畏而不敢犯。夫甚愛其妻，百方祈禱，屢延術士鎮治之，數年弗效。後一羽士召將王靈官至附箕，直入井中。撈得紅漆箸一雙，及斛概一事，碎之，灰以飲婦，遂愈。蓋二物為祟也。

　　苕帚精

　　洪武間，本覺寺有一少年僧，名湛然，房頗僻寂。一夕方暑，獨坐庭中，見一美女，瘦腰長裙，行步便捷，丰姿綽約，而妝不多飾。僧欲進問，忽不見矣。明夜登廁，又過其前，湛然急走就之，則又隱矣。自是惶惑殊深，淫情交引，苦思不置。越兩日，又徐步於側，僧急牽其衣，女復佯為慚怯之態，再三懇之，方與入室。及敘坐，漸相調謔，竟成雲雨。問其居址姓字，女曰：「妾乃寺鄰之家，父母鐘愛，嫁妾之晚，今有私於人，故數數潛出，不料經此又移情於汝。然當緘其事，則交可久。不然，彼此玷矣。」僧喜，唯唯從命。於是日去暮來，無夕不會。

　　僧體枯瘦，氣息懨然，漸無生氣，雖救治，百端罔效。一老僧謂曰：「察汝病脈，癆瘵兼攻，陰邪甚盛，必有所致，苟不明言，事無濟矣。」湛然駭懼，勉述往事。眾曰：「是矣。然此祟不除，則汝恙不癒。今若復來，汝伺其往而蹤跡之，則治術可施也。」是夕女至，僧仍與合，將行欲起隨送，女固止之。翌日告眾。眾曰：「明夜彼來，當待之如常，密以一物置其身，吾輩避於房外，俟臨別時擊門為約，吾輩協力追尾，必得所至，則祟可破矣。」湛然一一領記。

　　後二夕，湛然覺神思恍惚，方倚牀獨臥，女果推門復入。僧與私褻，益加款曲。雞鳴時，女辭去，僧潛以一絨花插女鬢上，又戲擊其門者三。眾僧聞擊聲，俱起追察，但見一女，冉冉而去。眾乃鳴鈴誦咒，執錫持兵，相與趕逐，直至方丈後一小屋中，乃滅。此室傳言三代祖定化之處，一年一開奉祭，餘時封閉而已。眾僧知女隱跡，即踴躍破窗而入，一無所見，但西北佛廚後爍爍微光。急往燭之，則豎一敝帚耳。竹質潤滑，枝束鮮瑩，蓋已數十年外物也。眾方疑惑，而絨花在柄，因共信之。乃持至堂前，抽折一筦，則水流滴地。眾僧駭異，明燈細視，筦中非水，實精也。湛然見之，悔懼不已。

　　

　　以下無名怪


　　生王二

　　生王二，隴州人。其居在黑松林跑谷，世以畋獵射生為業，用是得名。因與眾逐鹿，至深崖，迷失道。正彷徨次，遇女子度水來。年少貌美，而身無衣袽，視王而笑。王平生山行野宿，習見怪物。雖知為非人，殊無俱色。咄之曰：「汝鬼耶？怪耶？」女又笑而不答。良久，乃問王曰：「爾何人？」王始稍敬異，揖而言：「本山下獵徒，今日逐鹿失蹤，致墮茲處。生死之分，只在頃刻，願娘子哀之。」女曰：「隨我來，當示爾歸路。」遂從以行。登絕高袽巖之峰，涉迴環過膝之水，途逕犖確，足力不能給。女不穿履，步武如飛。到一洞，有大石室，境趣邃寂，如幽人居。不聞煙火氣，寢室尤潔雅。王顧旁無他人，戲言挑之，欣然相就。夜則共榻，晝則採果實以啖之。居月餘，王念母之供養，以情泣告女曰：「我欲暫歸，徐當復相尋。」女許諾，送出官道乃別。王感其意愛，他日再訪焉。試與之語，邀同歸。略不嫌拒，攜手低家。王妻趙氏，已有三男女矣。此女又生兩子。與趙共處甚雍睦，逢外客至，必驚訝斂避。或獨步入山，經月不返，終不火食，王亦任其去留。後二十年猶存。

　　王上舍

　　建康王上舍，以政和六年元夕，與友同出府治觀燈。三友登山棚玩優戲，王獨在棚下，不肯前，邀之弗聽，蓋意有所屬。見一姬緩步，一女僕隨之，衣不華，妝不豔，而淡靜可喜。顧王微笑，整冠飾，若欲偷避。王逼而窺之，始撤幕首巾，回面而笑。王將與之語，為友所牽，莫能遂。於是偕入委巷，行人絕稀，姬復在焉，而友無所睹。王託如廁，抽身相躡，情思飛揚，因就與姬語。姬曰：「我知君雅意，但從寡居一第，無男無女，只小妾同居，蕭索之情，不言可知。君果有心，冀願垂顧。」王曰：「吾方寸已亂，何暇遷延。」攜手將與綢繆，四顧巷陌，燈燭車馬，略無可駐之地。念市橋下甃石處。差可偷期，乃野合而別。道其所居某坊。明日往詣，姬出迎，獎其有信，留止通宵，買酒款適。王暫歸學宮，無日不往。倘有故失期，則飲膳俱廢。浸以臞瘠。向之三友，因詰其曩游，具以告。友曰：「此為妖異，不言而知。勿復沉迷，以存性命可矣。」王如醉而醒，強自抑遏。姬忽夜造其所，責之曰：「我不幸失身於子，奈何中道相棄？」王他詞謝姬，留歡如初。王覺氣體不支，思與之絕，乃從友寄寢，又夢其來。竟病風癃而卒。

　　孤山女妖

　　萬曆壬寅，明州聞莊簡公之孫某，弱冠，美風調，攜其姪才十五歲，同詣杭州。路遇姚江秀才呂生，傾蓋相契，遂同寓西湖孤山寺傍一古館中。前即張氏梅花嶼及水仙祠，有短垣隔之，宋人詩：「一盞寒泉薦秋菊」處也。時值秋夜，曖月朦朧，鄰鐘響斷。兩生頗工吟詠，徘徊於庭，忽聞垣西有婦人笑語聲，俄而履跡漸近，靈香襲衣。啟扉視之，遙見二女郎自樹影中來。一著冠，年稍長。其二則綰肉髻，垂鬟如鴉，皆麗色也。褰帷而入，直抵寢所，就牀坐，與聞、呂溫涼，各擇其偶，願諧伉儷。著冠者笑曰：「汝兩人已作鴛鴦配對，而我獨無。」因指聞生之姪謂曰：「終不然留此黃口兒為我伴乎？我安用此，當往尋水月上人矣。」言訖，即先辭去。二女郎相顧笑曰：「阿姊意不美滿而去，我輩且為樂也。」兩生驚喜，陳設薄具，談笑歡娛，滅燭解衣，雙棲婉戀。四更後別去。問其居址姓氏，不答，但執手依依曰：「非久相期，慎勿泄於人也。」下階數步，如霧濛花，行於殘月中無影，心竊怪之。

　　既去，欻爾而滅。陰雲四垂，西風颯至，月色既隱，景物慘人。不覺窗戶軋然，兩生股栗，方異其鬼妖也。然亦頗愜於心，精授魂與，宛轉不寐。明日起視，但見樹深雲亂，水流花開，杳無行跡。邂逅水月上人，自靈芝寺掠湖而至。因言夜來夢見一麗人求偶，某不肯從，絕與兩生所見年長者無異，語及大怪，共為欷歔。旬月之內，三人相繼病卒。水月者，故楚中少年僧也，豫知亡期，囑備後事。中秋夜，忽謂其同衣曰：「前生冤業至矣。」辭別親友，自題神主而逝。

　　曹世榮

　　揚州府學生曹世榮，嘉靖元年出行，得一紙裹於途。啟之，有白金五錢。紙內書云：「不矜細行，終累大德。」又云：「拾得有禍。」世榮懷歸，以汗巾裹置衣架上。抵暮，張燭坐，見一美人之室，笑呼：「曹君，可還我銀。」世榮云：「無之。」美人乃固求，榮指示之。美人解巾微笑，一顧而去，曰：「書生，真是貪財。」翼夕復至，云：「與君有緣，猥相得從。」遂留宿，好合倍常。其妻在榻，懵騰不知覺，黎明告去。荏苒三旬，至晝相對，了不懼人。父母知而戒之，不能卻，乃告其妻父應佐。

　　佐，太學生，有學行，責之曰：「子心邪，所以召邪。」作辨怪文懸於榻。是夕，美人讀之，有慚色，曰：「此應公譏我耳。吾碎之。」亦不敢舉手。良久云：「此書誚我，我不可留。」即去。明以告佐，佐命移貼房門，而美人不至。他日出郊，遇諸途，問：「娘子何久不相顧。」美人曰：「應公言大有理。我所畏見。」又曰：「某日來與子別，毋相忘。」至日，其父延佐同酌，命世榮立侍其旁。良久，世榮因視階下而笑，佐叱之曰：「故態作耶。」有頃，舉扇障面，與階下切切私語不休。佐奪其扇焚之。世榮稱小解，下階。佐俟之，久不至，起挽之，問何為，曰：「美人適來告別，云因緣遽斷，亦是天分，此行永不復見郎君矣。所惜者，水裡來，火裡去耳。」由此遂絕。世榮求詩文以謝婦翁。而水火之說，則不可曉云。世榮今尚無恙。

　　戴

　　臨川郡南城縣令戴，初買宅於館娃坊。暇日，與弟閒坐廳，忽聞婦人聚笑聲，或近或遠，頗異之。笑聲漸近，忽見婦人數十，散在廳前，須臾不見。如此累日，不知所為。廳階前枯梨樹，大合抱，意其為祟，因伐之。有石露如塊，掘之轉闊，勢如形，乃火上沃醯，鑿深五六尺，不透。忽見婦人繞坑扺掌大笑，有頃，共牽入坑，投於石上。一家驚懼之際，婦人復還，大笑，亦隨出。纔出又失其弟，家人慟哭，獨不哭，曰：「他亦甚快活，何用哭也。」至死，不肯言其情狀。

　　龐女

　　龐寅孫待制，一女有容色，適毗陵胡道脩，甚雍睦。數年後，道脩每夜即有一婦人來同寢。龐或聞其語言，數詰之，道脩笑而不答。一夜胡先就枕，龐牽幔欲入，其人自帳中出，姿容妍麗，龐自顧己不若，然爾不懼。胡曰：「子見否，不必怒，我與爾同往訪之。」龐恍惚與胡同至一處，如王侯第，簾幕華煥，廊廡間懸琉璃燈，光彩奪目。胡與龐方攜手而行，至一堂，有一人自屏後來，乃向帳中所出之人也。胡捨龐走從之，相挽而去。已而對飲堂上。龐憤之，亟欲走歸，顧門宇悉關鎖，倉皇至一處，見有斷垣，乃大呼，逾之而出。明日，胡曰：「昨宵爾胡不少留，乃怒而遁？」自是無可奈何。

　　時寅孫任發運使，乃具舟楫迎其女並婿至真州就醫。召一道士，能使物治病。俾令伺胡咳聲，即以釘釘其板。如其言釘之，胡大叫曰：「是甚道理？」亟來奪之。龐懼為所得，擲板於河中。時寅孫有館客在後舟，見之，即以手招之，其板遂流至船邊。館客取之，拔去釘，胡大笑。道士悵惋而去。卒不可療，乃復歸毗陵，不復為怪也。

　　一日，胡謂龐曰：「來日有人攜一女子來售，汝可為我得之，慎勿靳值。」明日，果有人攜老媼、一村女來，醜陋可駭。胡見之喜曰：「是矣。」乃以數十金得之。胡自是嬖惑此婢，甚歡。蓋怪附婢體而胡見之，乃向之人耳。龐竟離歸。胡與婢生男女數人，亦無他怪。待制之猶子溫孺言之。後問之胡氏，信然。

　　鄭彥榮婢

　　鄭彥榮買得一婢，年十五六，容色不舒，常頩然，鄭詰之，不對，但低頭而已。忽爾火光滿屋，磚瓦亂擲，牀榻俱震。鄭甚懼，猶未疑其婢。自後或食饌穢污，或財帛潛失，日見鼠人立，夜有物歌吟。召行道法者，書符厭劾，終不能勝。婢自云：「但可驅使，無有他事。」即日平靜。問其所從，曰：「常有一男子夜來同處，性頗剛戾，如別有顧，即見嗔怒。」鄭遂不敢留，乃賤售云。見唐陸勳《志怪錄》。

　　郭長生

　　元嘉中，太山巢氏先為湘縣令，居晉陵。家婢採薪，忽有一人追之，如相問訊，遂共通情。隨婢還家，仍住不復去。巢恐為禍，夜輒出婢，聞與婢謳歌言語，大小悉聞，不使人見，見者唯婢而已。恒得錢物酒食，日以充足。每與飲，吹笛而歌，歌云：

　　「閒夜寂已清，長笛亮且鳴。若欲知我者，姓郭字長生。」

出《幽明錄》。

　　孟氏

　　維揚孟貞者，大商也，多在外貿易財寶。其妻孟氏，先壽春之妓人也。美容質，能歌舞，薄知書，稍有詞藻。春日獨游家園，四望而吟曰：「可惜春時節，依前獨自游。無端兩行淚，長只對花流。」吟罷，泣下數行。忽有少年，容貌甚美，逾垣而入，笑曰：「何吟之苦耶？」孟氏大驚曰：「君誰家子？何得遂至於此。而復輕言也？」少年曰：「吾性落拓不拘，惟愛高飲大醉。適聞吟詠，不覺喜動於心，所以逾垣而至。苟能容我花下一接良談，我亦可以強攀清調也。」孟氏曰：「欲吟詩耶？」少年曰：「浮生如寄，少年時猶繁花正妍，黃葉又繼，枉惹人間之恨，愁緒千端，何如且偷頃刻之歡也。」孟氏曰：「妾有良人，去家數載，所恨當茲麗景，遠在他鄉，豈惟惋歎芳菲，固是傷嗟契闊，所以自吟拙句，略敘幽懷耳。不虞君之涉吾地，而見侮如此，宜速去，勿自取辱。」少年曰：「我向聞雅詠，今見麗容，苟蒙見納，雖死且不惜，況責言何害乎？」孟氏命箋續賦詩曰：

　　「誰家少年兒，心中暗自欺。不道終不可，可即恐郎知。」

少年得詩，喜不自勝，乃答之曰：

　　「神女配張碩，文君遇長卿，逢時兩相得，聊足慰多情。」

　　自是孟遂私之，挈歸己舍。少年既妖豔，又善玄素，綢繆好會，樂可知也。逾年夫歸，孟氏憂懼且泣。少年曰：「勿恐，吾固知其不久也。」言訖，騰身而去，闃無所見，不知其何怪也。

　　常熟女

　　常熟一中人之女，已有家，適歸寧父母，步行衢中，既而復歸夫家。道遇一綠衣少年，尾之行甚久，稍漸近，窺其女，因肆目挑。女微睨之，亦心動。既而轉比密，遂呼女相期為私。女諾之。少年言：「汝入門勿見舅姑與夫，可託暴疾遽入房，吾當隨以入。」女又諾之，既入門，聲言疾痛，逕趨內寢，少年已躡踵而入矣。隨閉戶，裸衣而交。交既，少年即去不見，女亦不省何從而出也。乃起妝束出房，猶誑瞞之，而外已窺其所為矣。扣之，始諱，既而少年屢到，女不能拒，亦不能復諱。家人審知為妖，無以卻之。試令需索貨物，無不應手而得。如此往還數歲，蹤跡漸稀，女竟無他，今猶安好，年四十五矣。時弘治末所聞，見祝子《語怪錄》。

　　情史氏曰：妖字從女從夭，故女之少好者，謂之妖嬈。禽獸草木五行百物之怪，往往託少女以魅人。其託於男子者，十之一耳。嗚呼！禽獸草木五行百物之妖，一託於人形，而人不能辨之。人不待託妖又將如何哉？武為媚狐，趙為禍水，郗為毒蟒，人之反常，又何嘗不化而為禽獸草木五行百物怪也。




第二十二卷

　　情外類

　　情貞


　　丁期

　　丁期婉孌，有容采，桓玄寵嬖之。朝賢論事，賓客聚集，恒在背後。坐食畢，便回盤與之。期雖被寵，而謹約不敢為非。玄臨命之日，期乃以身捍刃。

　　

　　以下情私


　　俞大夫

　　俞大夫華麗，有好外癖。嘗擬作疏奏上帝，欲使童子後庭誕育，可廢婦人。其為孝廉時，悅一豪貴家歌兒，與其主無生平，不欲令知。每侵晨，匿一廁中，俟其出，後主人稍寬，乃邀歡焉。為留三日。主人曰：「不謂信傾蓋之歡，竟成如蘭之臭。」俞曰：「恨如蘭之臭，從廁中來耳！」

　　《譚槩》云：俞進士君宣，於妓中愛周小二，於優童愛小徐。嘗言：「得一小二，天下可廢郎童。得一小徐，天下可廢女子。」語本大夫家教來。

　　王確

　　王僧達為吳郡太守，族子確少美姿容，僧達與之私款甚昵。確叔父休，永嘉太守，當將確之郡，僧達欲逼留之。確知其意，避不往。僧達潛於所住後作大坑，欲誘確來則殺埋之。從弟僧虔知其謀，禁訶乃止。

　　

　　以下情愛


　　向魋

　　向魋，宋大夫，有寵於桓公，公以為司馬。時公子佗有白馬四，魋欲之。公取而朱其尾鬣以與之。公子怒，使從者奪之。魋懼欲走，公閉門而泣之，目盡腫。

　　龍陽君

　　魏王與龍陽君共船而釣，龍陽君涕下。王曰：「何為泣？」曰：「為臣之所得魚也。」王曰：「何泣也？」對曰：「臣之所得魚也，臣其喜。後得又益大，臣欲棄前得魚矣。今以臣之兇惡，而得為王拂枕席。今四海之內，美人亦甚多矣。聞臣之得倖於王也，必搴裳趨王。臣亦曩之所得魚也，亦將棄矣。臣安能無涕出乎？」魏王於是布令於四海之內，曰：「敢言美人者，族！」

　　安陵君

　　江乙說安陵君主曰：「君無咫尺之功，骨肉之親。處尊位，受厚祿，一國之眾，見君莫不斂衽而拜，撫委而服，何以也？」曰：「遇王以色。不然，無以至此。」江乙曰：「以財交者，財盡而交絕；以色交者，華落而愛渝。是以嬖色不敝席，寵臣不避軒。今君擅楚國之勢，而無以自結於王，竊為君危之。」安陵君曰：「然則奈何？」曰：「願君必請從死，以身為殉。如是必長得重於楚國。」曰：「謹受命」

　　三年，楚王游於雲夢，結駟千乘，旌旗蔽天。野火之起也若雲霓，兕犀之聲若雷霆。有狂兕車衣輪而至，王親引弓而射，一發而殪，王抽旃旄而抑兕首，仰天而笑曰：「樂矣，今日之游也。寡人萬歲千秋之後，誰與樂此矣。」安陵君泣數行下，進曰：「臣入則編席，出則陪乘。大王萬歲千秋之後，願得以身試黃泉、蓐螻蟻，又何如得此樂而樂之。」王大悅，封纏為安陵君。

　　魏阮籍詩曰：

　　「昔日繁華子，安陵與龍陽。夭夭桃李華，灼灼有輝光。悅懌若九春，罄折似秋霜。流盼發姿媚，言笑吐芬芳。攜手等歡愛，宿昔同衾裳。」

　　籍孺 閎孺

　　《漢書》曰：漢興，佞幸寵臣，高祖時則有籍孺，孝惠時則有閎孺。此兩人非有才能，但以婉媚貴幸，與上同臥起，公卿皆因關說。故孝惠時，郎、侍中皆冠鵔鸃，貝帶，傅脂粉，皆閎、籍之屬也。

　　按《通鑑》：高帝有疾，臥禁中，詔戶者無得入。群臣群臣絳、灌等莫敢入。十餘日，樊噲排闥直入，大臣隨之。上獨枕一宦者臥。噲等見上，流涕曰：「始陛下與臣起豐沛，定天下，何其壯也！今天下已定，又何憊也！且陛下獨不見趙高之事乎？」上笑而起。高帝寵幸，蓋不止一籍孺矣。

　　孔掛

　　孔性便研，曉博弈、蹋鞠，魏祖愛之，在左右，出入隨從。掛察太祖意歡樂，因言次，曲有所陳，事多見從。數得賞賜，又多饋遺。掛因此侯服王食。太祖既愛掛，五官將及諸侯亦皆親之。見《魏志》。

　　曹肇

　　曹肇有殊色，魏明帝寵愛之，寢止恒同。嘗與帝戲，賭衣物，有不獲，輒入御帳服之迳出。其見親寵類如此。

　　周小史

　　晉張翰《周小史》詩曰：

　　「翩翩周生，婉孌幼童。年有十五，如日在東。香膚朱澤，素質參紅。團轉圓頤，菡萏芙蓉。爾形既淑，爾服亦鮮。輕車隨風，飛霧流煙。轉側綺靡，顧盼便娟。和顏善笑，美口善言。」

　　梁劉遵《繁華詩》云：

　　「可憐周小童，微笑摘蘭叢。鮮膚勝粉白，臉若桃紅。挾彈雕陵下，垂釣蓮葉東。腕動飄香麝，衣輕任好風。幸承拂枕選，侍奏華堂中。金屏障翠被，藍帕覆薰籠。本知傷輕薄，含詞羞自通。剪袖恩雖重，殘桃愛未終。蛾眉詎須嫉，新妝近入宮。」所謂周小童者，意即周小史，古有其人，擅美名如子都、宋朝者。而詩人競詠之耳。

　　王承休

　　蜀後主王衍時，宦官王承休，以優笑狎暱見寵，有美色。恒侍少主寢息，久而專房。承休多以邪僻奸穢之事媚其主，主愈寵之。承休取妻嚴氏，亦嬖於後主。與韓昭為刎頸交，所謀皆互相表裡。承休一日請從諸軍揀選驍勇數千，號「龍武軍」，自為統帥，特加衣糧。因求秦州節度使。且云：「願與陛下於秦州採掇美麗。」後主從之，以此決幸秦之計。中外切諫，不從。及車駕至漢州，而魏兵已圍鳳州。羽書飛報，少主猶謂臣下設計沮其東行。曰：「朕恰要親看相殺。」已，聞諸將棄城走，乃倉惶遁還。王承休擁麾下之師，及婦女孩幼萬餘口，金銀繒幣於西番買路歸蜀。沿路被掠，迨至蜀，存者百餘人。魏主破蜀斬之。

　　車梁

　　陝西車御史梁，按部某州，見拽轎小童，愛之。至州，令易門子。吏自以「無」應。車曰：「如途中拽轎小童亦可。」吏曰：「又以小童。」乃遞運所夫。驛丞喻其意，進言曰：「小童曾供役上官。」竟以易之。強景明戲作《拽轎行》云：「拽轎，拽轎，彼狡童兮大人要。」末云：「可惜吏自卻不曉。好個驛丞倒知道。」

　　梁生

　　梁生，東粵小吏也。所嬖狡童，為臬長俞華麓所奪。俞每出，童乘馬隨之。梁憤甚。乃挾利刃俟童於路，折脅之使下，遂挾以西竄。俞抵衙，問童何在，左右以馬不進對。久之，徒馬耳。俞怒甚，左右亦驚疑。詢諸途人，言梁生也。而梁生家云，生實未歸。有司承俞旨索之，不獲。乃梏其父，而懸重賞購生。生居西粵歲餘，聞俞遷去，乃歸。有司以俞漁獵外色已甚，頗不直之。以故釋生父，而縱生不問，生與童相好如初。

　　萬生

　　龍子猶《萬生傳》云：萬生者，楚黃之諸生也。所善鄭生曰孟哥。始遇鄭於觀優處，垂髫也。未同而言應，進以雪梨，不卻。萬喜甚，期明日更會於此，將深挑之，而鄭不果來。訪其耗，則已奉父命從學中州矣。惘然者久之。凡歲餘，復遇諸途，則風霜盈面，殊不似故吾。萬心憐乃更甚，數從周旋，遂締密好。

　　邑少年以為，是兔子者，而亦挾童耶。欲相與謫鄭，以恥萬生。萬不顧也，匿鄭他所飲食焉。久之，鄭色澤如故，稍行都市中，前邑少年更相與誇鄭生美，爭調之。鄭亦不顧。蓋萬與鄭出入，比目者數年，而鄭齒長矣。萬固貧士，而鄭尤貧。萬乃為鄭擇婚，且分割其舍三之一舍之，而迎其父母養焉。萬行，則鄭從，若愛弟。行遠，則鄭為經理家事，若干僕。病，則侍湯藥，若孝子。齋中設別榻，十日而五宿。兩家之人，皆以為固然，不之訝。叩其門，登其堂，亦復忘其為兩家者。子猶曰：「天下之久於情，有如萬、鄭二生者乎？或言鄭生庸庸耳，非有安陵、龍陽之資，而承繡被金丸之嬖，萬生誤。雖然，使安陵、龍陽而後嬖，是以色升耳，烏呼情！且夫顏如桃李，亦安能久而不萎者哉？萬惑日者言，法當客死，乃預屬其內戚田公子及其友楊曰：「萬一如日者言，二君為政，必令我與鄭同穴。」吁！情癡若此，雖有美百倍，吾知萬生亦不與易矣。鄭生恂恂寡言，絕與浮薄子不類，而軀殊渺小，或稱之，才得六十觔。亦異人也。

　　

　　以下情癡


　　鄭櫻桃

　　鄭櫻桃者，襄國優童也。豔而善淫。石虎為將軍，絕嬖之。以櫻桃譖，殺其妻某氏。後娶某氏，復以櫻桃譖殺之。唐李頎有《鄭櫻桃歌》，誤以為婦人。

　　董賢

　　董賢，字聖卿，雲陽人也。父恭，為御史，任賢為太子舍人。哀帝立，賢隨太子，官為郎。二歲餘，傳漏在殿下，為人美麗自喜，哀帝望見，說其儀貌，識而問之曰：「是舍人董賢邪？」因引上與語，拜為黃門郎，由是始幸。問及其父，即日徵為霸陵令，遷光祿大夫。

　　賢寵愛日甚，為駙馬都尉侍中，出則參乘，入御左右。旬月間，賞賜累鉅萬，貴震朝廷。常與上起臥。又嘗晝寢，偏藉上袖，上欲起，賢未覺，不欲動賢，乃斷袖而起。賢自是輕衣小袖，不用奢帶脩裙，故使便易。宮人皆效其斷袖。賢性柔和便辟，善為媚以自固。每賜洗沐，不肯出，常留中視醫藥。上以賢難歸，詔令賢妻得以引籍殿中，止賢廬，若吏妻子居官寺舍。又召賢女弟以為昭儀，位次皇后。更名其舍為椒風，以配椒房云。昭儀及賢與妻，旦夕上下並侍左右。賞賜昭儀及賢妻亦各千萬數。遷賢父為少府，賜爵關內侯，食邑，復徙為衛尉。又以賢妻父為將作大匠，弟為執金吾。詔將作大匠為賢起大第，比闕下，重五殿，洞六門，土木之功，窮極技巧，柱檻衣以綈錦。下至賢家僮僕，皆受上賜。及武庫禁兵，上方珍玩，盡在董氏。而乘輿服，乃其副也。及至東園秘器，珠襦玉柙，豫以賜賢，無不備具。又令將作為賢起塚塋、義陵，旁因為便房，剛柏題湊，外為徼道，周垣數里，門闕罘罳甚盛。上欲侯賢而未有緣，會待詔孫寵、息夫躬等告東平王云祠祭咒詛，下有司治，伏其辜。上於是令躬、寵為因賢告東平事者，乃以其功下詔，封賢為高安侯，躬宜陵侯，寵方陽侯，食邑各千戶。頃之，復益封賢二千戶。

　　丞相王嘉內疑東平事冤，甚惡躬等，數諫諍，以賢為亂國制度，嘉竟坐言事下獄死。上初即位，祖母傅太后、母丁太后皆在，兩家先貴。傅太后從弟喜，先為大司馬輔政，數諫失。太后指免官。上舅丁明代為大司馬，亦任職，頗害賢寵。及丞相王嘉死，明甚憐之。上寢重賢，欲極其位而恨明不附，遂冊免明，以賢代之。冊曰：「朕承天序，惟稽古建爾於公，以為漢輔。往悉爾心，統辟元戎，折衝綏遠，匡王庶事，允執其中。天下之眾，受制於朕，以將為命，以兵為威，可不慎歟！」

　　是時賢年二十二，雖為三公，常給事中領尚書，百官因賢奏事。以父恭不宜在卿位，徙為光祿大夫，秩中二千石。弟寬信代賢為駙馬都尉。董氏親屬皆侍中，諸曹奉朝請，寵在傅之右矣。

　　明年，匈奴單于來朝，怪賢年少，以問，上令報曰：「大司馬年少，以大賢居位。」單于乃起，拜賀漢朝得賢臣。初，丞相孔光為御史大夫，時賢父恭為御史，事光，及賢為大司馬，與光並為三公。上故令賢私過光。光雅恭謹，知上欲尊寵賢。及聞賢當來也，光警戒衣冠，出門待望，見賢車，乃卻入。賢至中門，光入閣。既下車，乃出拜謁。送迎甚謹，不敢以賓客鈞敵之禮。賢歸，上聞之，喜，拜光兩兄子為大夫常侍。賢由是權與人主侔矣。

　　是時成帝外家王氏衰廢，唯平阿侯子去疾，哀帝為太子時，為庶子得倖。及即位，為侍中騎都尉。上以王氏亡在位者，遂用舊恩，親近去疾。復進其弟閎為中常侍。閎妻父蕭咸，前將軍望之子也，久為郡守，病免為中郎將，兄弟並列。賢父恭慕之，欲與結婚姻。閎為賢弟駙馬都尉寬信求咸女為婦，咸惶恐不敢當。私謂閎曰：「董公為大司馬，冊文言『允執其中』，此乃堯禪舜之文，非三公故事。長老見者，莫不心懼。此豈家人子所能堪邪！」閎性有知略，聞咸言，心亦悟。乃還報恭，深達咸自謙薄之意。恭歎曰：「我家何用負天下，而為人所畏如是。」意不說。後上置酒麒麟殿，賢父子親屬宴飲。王閎兄弟侍中、中常侍皆在側。上侑酒，因從容視賢笑曰：「吾欲法堯禪舜，何如？」閎進曰：「天下乃高皇帝天下，非陛下之有也！陛下承宗廟，當傳子孫於無窮，統業至重，天子無戲言。」上默然不說，左右皆恐。於是遣閎出，後不得復侍宴。賢弟新成，功堅，其外大門無故自壞，賢心惡之。

　　後數月，哀帝崩。太皇太后召大司馬賢引見東廂，問以喪事調度。賢內憂，不能對，免冠謝。太后曰：「新都侯莽，前以大司馬奉送先帝大行，曉故事，吾令莽佐君。」賢頓首幸甚。太后遣使者召莽。既至，以太后指，使尚書劾賢：帝病，不親醫藥，禁止賢不得入宮殿司馬中。賢不知所為，詣闕，免冠徒跣謝。莽使謁者以太后詔，即闕下冊賢曰：「問者以來，陰陽不調，災害並臻，元元蒙辜。夫三公，鼎足之輔也。高安侯賢，未更事理，為大司馬，不合眾心，非所以折衝綏遠也。其收司馬印綬，罷歸第。」即日，賢與妻皆自殺，家惶恐夜葬。莽疑其詐，有司奏請發賢棺至獄診視。莽復諷大司徒光奏：賢性巧佞，翼奸以獲封侯；父子專朝，兄弟並寵；多受賜，治第宅，造塚壙，放效無極，不異王制，費以萬萬計，國家為空虛。父子驕蹇，至不為使者禮，受賜不拜，罪惡暴著。賢自殺伏辜，死後父恭等不悔過，乃復以沙畫棺四時之色，左蒼龍，右白虎，上著金銀日月，玉衣珠璧，至尊無以加。恭等倖免於誅，不宜在中土。臣請收沒入財物縣官。諸以賢為官者，皆免。」父恭、弟寬信與家屬徙合浦，母別歸故郡。縣官斥賣董氏財，凡四十三萬萬。賢既見發，臝殄其屍，因埋獄中。賢所厚吏沛朱詡自劾，去大司馬府，買棺、衣服收賢屍葬之。王莽聞之大怒，以他罪擊殺詡。詡子浮，建武中，貴顯至大司馬、司空，封侯。

　　張浪狗

　　唐僖宗寵內園小兒張浪狗。一日，以無馬告，因密與百金，俾自買之。浪狗求得馬，置宣徽南院中。帝因獨行往觀，繞馬左右，連稱好馬。其馬未調，忽爾騰躍，踏帝左脅，遂昏倒。浪狗驚惶，以銀盂注尿灌之，良久方蘇。偽稱氣疾，竟以大漸。

　　《譚槩》評云：其密予百金也，如竊簪珥婢；其獨行觀馬也，如頑童背師；其倒地灌尿也，如無賴吃打。全然不似皇帝矣。

　　唐僖宗之癡害己，石虎之癡害人，漢哀欲法堯禪舜，其癡也幾害於天下。

　　

　　情感


　　襄城君

　　楚襄城君始封，衣翠衣，帶玉鉤，履編舄，立乎水上。大夫莊辛見而說曰：「願把君手，可乎？」襄城君作色不言。辛遷延進曰：「君不聞鄂君乎？乘青翰之舟，張翠蓋，會鐘鼓之音。越人擁而歌曰：

　　『今夕何夕兮，搴洲中流。今日何日兮，得與王子同舟。蒙羞被好兮，不訾詬恥。心幾煩而不絕兮，得知王子。山有木兮，木有枝。心悅君兮，君不知。』於是鄂君舉繡被而覆之。」襄城君乃奉手進辛。


　　情化


　　潘章

　　潘章少有美容儀，時人競慕之。楚國王仲先聞其名，來求其文，因願同學，一見相愛，情若夫婦。便同衾枕，交好無已。後同死，而家人哀之，因合葬於羅浮山。塚上忽生一樹，柯條枝葉，無不相抱。時人異之，號為「共枕樹」。

　　

　　以下情憾


　　申侯

　　申侯有寵於楚文王。文王將死，與之璧使行。曰：「唯我知汝。汝專利而不厭，予取予求，不汝疵瑕也。後之人將求多於汝，汝必不免。我死汝必速行，無適小國，將不汝容焉。」既葬，出奔鄭，又有寵於厲公。及文公之世，以請城其賜邑，被譖見殺。

　　鄧通

　　鄧通，蜀郡南安人也，以櫂舡為黃頭郎。文帝嘗夢欲上天，不能，有一黃頭郎推上天。顧見其衣尻帶後穿。覺而之漸臺，以夢中陰自求推者郎，見鄧通其衣後穿，夢中所見也。召問其名姓？「姓鄧，名通。」鄧猶登也，文帝甚說，尊幸之，日日異。通亦願謹，不好外文，雖賜洗沐不欲出。於是文帝賞賜通以千萬數，官至上大夫。文帝時間至通家遊戲。然通無他技能，不能有所薦達，獨自謹身以媚上而已。上使善相人者相通，曰：「當貧餓死。」上曰：「能富通者，我也。」於是賜通蜀嚴道銅山，得自鑄錢。鄧氏錢布天下。文帝嘗病癰，鄧通常為上嗽吮之。上不樂，從容問曰：「天下誰最愛我者乎？」通曰：「宜莫若太子。」太子入問疾，上使太子齚癰，太子齚而色難之。已而，聞通嘗為上齚之，太子慚。由是心恨通。及文帝崩，景帝立，鄧通免家居。居亡何，人有告通盜出徼外鑄錢，下吏驗問頗有，遂竟案，盡沒入之。通家尚負賣數鉅萬。長公主賜鄧通，吏輒沒入之，一簪不得著身。於是長公主乃令假衣食，竟不得名一錢，寄死人家。

　　按《史記》：文帝所幸尚有宦者趙同、北宮伯子。北宮伯子以愛人長者，而趙同以星氣幸，常為參乘。景帝時，惟有郎中令周仁。當時君臣相悅，往往出此道，可笑。

　　韓嫣

　　韓嫣字王孫，弓高侯穨當之孫也。武帝為膠東王時，嫣與上學書，相愛。及上為太子，愈益親焉。嫣善騎射，聰慧。上即位，欲事伐胡，而嫣先習兵，以故益尊貴，官至上大夫，賞賜擬鄧通。始時，常與上共臥起。江都王入朝從，從上獵上林中。天子車駕未行，先使嫣乘副車，從數十百騎馳視獸。江都王望見，以為天子，群從者伏謁道旁，嫣驅不見。既過，江都王怒，為皇太后泣，請歸國入宿衛，比韓嫣。太后由此銜嫣。嫣侍出入永巷不禁，以奸聞。皇太后怒，使使賜嫣死。上為謝，終不得，嫣遂死。嫣弟說亦愛幸，以軍功封安道侯。巫蠱時，為戾太子所殺。

　　韓嫣好彈，常以金為丸，所失者日有十餘。長安為之語曰：「若饑寒，逐金丸。」京師兒童每聞嫣出彈，輒隨之，望丸之所落。

　　張放

　　富平侯張放者，大司馬安世曾孫也。母敬武公主。鴻喜中，成帝欲尊武帝故事，與近臣游宴。放以公主子，少年殊麗，性開敏，得倖上。放取皇后弟平恩侯許嘉女。上為放供張，賜甲第，充以乘輿服飾，號為「天子取婦」，皇后嫁女。大官私官，並供其第。兩宮使者，冠蓋不絕。賞賜以千萬數。放為侍中中郎將，監平樂屯兵，置幕府，儀比將軍。與上臥起，寵愛殊絕。常從為微行出遊，北至甘泉，南至長陽、五莋，鬥雞走馬長安中，積數年。

　　是時，上諸舅皆害其寵，白太后。太后以上春秋富，動作不節，甚以咎放。於是丞相宣、御史大夫方進，以災異奏放驕蹇縱恣，奢淫不制，請免歸國。上不得已，左遷放為北地都尉。數月復征入侍中。太后以放為言，出為天水屬國都尉。永始、元延間，比年日蝕，故久不還放，璽書勞問不絕。居歲餘，征放歸第，視母公主疾。數月，主有瘳，出放為河東都尉。上雖愛放，然上迫太后，下用大臣，故常涕泣而遣之。後復徵為侍中光祿大夫，秩中二千石。歲餘，丞相方進復奏放，上不得已免放，賜錢五百萬，遣就國。數月，成帝崩，放思慕，哭泣而死。

　　弄兒

　　金日磾子二人，皆愛幸，為武帝弄兒，常在旁。弄兒或自後擁上項，日磾在前見而目之。弄兒走且啼曰：「翁怒。」上謂日磾：「何怒吾兒為？」其後，弄兒壯大不謹，自殿下與宮人戲。日磾適見之，惡其淫亂，遂殺弄兒。弄兒即日磾長子也。上聞之大怒，日磾頓首謝，具言所以殺弄兒狀。上甚哀，為之泣。已而心敬日磾，遂膺託孤之任。

　　按《漢書》：日磾二子賞、建，俱侍中，與昭帝略同年，共臥起。賞為奉車都尉，建為駙馬都尉。及賞嗣侯，佩兩綬，上謂霍光曰：「金氏兄弟兩人，不可使俱兩綬耶？」光不可，乃止。疑日磾有三子，所殺弄兒，乃長子，而賞與建其次耳。各書俱云日磾子二人，似未詳。

　　

　　以下薄倖


　　禰子瑕

　　禰子名瑕，衛之嬖大夫也。禰子有寵於衛。衛國法：竊駕君車罪刖。彌子之母病，其人有夜告之彌子矯駕君車以出，靈公聞而賢之曰：「孝哉！為母之故，犯刖罪。」異日，與靈公游於果園，食桃而甘，以其餘獻靈公。靈公曰：「愛我忘其口，啖寡人。」及彌子色衰而愛馳，得罪於君。君曰：「是嘗矯駕吾車，又嚐食我以餘桃者。」

　　王韶

　　王韶字德茂，少美麗，善姿首。初襲父封都鄉侯，為太子舍人，累遷郢州刺史。韶昔為幼童，庾開府信愛之，有斷袖之歡。衣食所資，皆信所給。遇客，韶亦為信侍酒。後為郢州。信西上江陵，途經江夏，韶接信甚薄，坐青油幕下，引信入宴，坐信別榻，有自矜色。信稍不堪，因酒酣，乃逕上韶牀，踐踏肴饌，直視韶面，謂曰：「官今日形容，大異疇昔。」賓客滿座，韶甚慚恥。

　　

　　以下情仇


　　兵子

　　一市兒，色慕兵子，而無地與狎。兵子夜司直通州倉。凡司直，出入門者，必籍記之，甚嚴。市兒因代未到者名，入與狎。其夜月明，復有一美者玩月。市兒與兵子曰：「吾姑往調之。」兵子曰：「可往。」而美者大怒。蓋百夫長胤子也。語鬥不已，市兒遂毆美者死，棄屍井中。兵子曰：「君為我至，義不可忘，我當代君死。君可應我名出矣。但囹圄中願相顧也。」市兒遂出。而兵子自稱殺人，坐死。兵子囚囹圄二年，食皆自市兒所饋。後忽不繼。為私期招之，又不至。恚恨久之，訴於司刑者。司刑者出兵子入市兒。逾年行刑，兵子復曰：「渠雖負義，非我初心。我終不令渠死我獨生耳。」亦觸木死屍傍。見《耳譚》。

　　任懷仁

　　晉昇平元年，任懷仁年十三，為臺書佐。鄉里有王祖，為令史，恒寵之。懷仁已十五六矣，頗有異意。祖銜恨，至嘉興，殺懷仁，以棺殯埋於徐祚家田頭。祚後宿息田上，忽見有鬼至，朝中暮三時食，輒分以祭之。呼云：「田頭鬼來就我食。」至瞑眠時，亦云「來伴我宿」。如此積時，後夜忽見形云：「我家明當除服作祭，祭甚豐厚，君明隨去。」祚云：「我生人，不當相見。」鬼云：「我自隱君形。」祚便隨鬼去。計行食頃，便到其家。家大有客。鬼將祚上靈座大食。食盡，合家號泣，不能自勝。謂其兒還，見王祖來，便曰：「此是殺我人。」猶畏之，便走出。祚即形露，家中大驚，具問祚。因敘本末，隨祚迎喪。即去，鬼便斷絕。

　　

　　以下姊弟並寵不終


　　李延年

　　李延年，中山人，身及父母兄弟皆故倡也。延年坐法腐刑，給事狗監中。善歌，為新變聲。是時方興天地諸祠，令司馬相如等作詩頌，延年輒承意弦歌，所造詩為之聲曲。而女弟李夫人得倖，產昌邑王。延年由是貴，為協律都尉，佩二千石印綬，而與上臥起，其愛幸將韓嫣。久之，延年弟季與中人亂。及李夫人卒後，其愛馳，上遂誅延年兄弟宗族。是後寵臣，大底外戚之家也。衛青、霍去病皆愛幸，然亦以功能自進。

　　慕容衝

　　初，秦主苻堅之滅燕，衝姊為清河公主，年十四，有殊色。堅納之，寵後庭。衝年十二，亦有龍陽之姿，堅又幸之。姊弟專寵，宮人莫進。長安歌之曰：

　　「一雌復一雄，雙飛入紫宮。」

　　咸懼為亂。王猛切諫，堅乃出衝。長安又謠曰：

　　「鳳凰鳳凰止阿房。」

　　堅以為鳳凰非梧桐不棲，非竹實不食，乃植桐竹數十萬於阿房城以待之。衝後為寇，止阿房軍焉。堅使使遺衝錦袍一領，稱詔曰：「古者兵交，使在其間。卿遠來草創，得無勞乎？今送一袍，以明本懷。朕於卿恩分，如何而於一朝忽為此變。」衝命詹事答之，亦稱：「皇太后有令，孤今心在天下，豈顧一袍小惠。苟能知命，君臣束手早迭皇帝，自當寬貸苻氏，以酬曩好。終不使既往之施，獨美於前。」堅大怒曰：「吾不用王景略陽平公之言，使白虜敢至於此。」

　　

　　情報


　　張幼文

　　張幼文與張千仞俱世家子。幼文美如好女，弱不勝衣，而尤善脩飾。經坐處，如荀令之留香也。千仞與之交甚密，出入比目。及院試發案，二人連名，人咸異之。既娶，歡好無倦。而婦人之不端者，見幼文無不狂惑失志，百計求合，幼文竟以是犯血症。千仞日侍湯藥，衣不解帶。疾革，目視千仞不能言。千仞曰：「吾當終身無外交，以此報汝。如違誓，亦效汝死法。」幼文點頭含淚而逝。時年未二十也。千仞哀毀過於伉儷。久之，千仞復與朱生者為密約，半載亦犯血症。千仞之伯父伯起先生，臥園中，夜半，忽夢承塵豁開，幼文立於上。伯起招之使下，幼文答曰：「吾不下矣。只待八大來同行耳。」千仞八房居長，故小名八大也。又曰：「欲得《金剛經》，煩楷書見慰。」語畢忽不見，而叫門聲甚急。伯起驚覺，則千仞家報凶信者也。誓亦靈矣哉。伯起為作小傳，並寫《金剛經》數部焚之。

　　伯起先生亦好外，聞有美少年，必多方招至，撫摩周恤，無所不至。年八十餘猶健。或問：「先生多外事，何得不少損精神？」先生笑曰：「吾於此道，心經費得多，腎經費得少，故不致病。」有倪生者，尤先生所歡，親教之歌，使演所自編諸劇。及冠，為之娶妻，而倪容驟減。先生為吳語謔之云：「個樣新郎，特煞看。看面上肉無多。思量家公真難做，不如依舊做家婆。」時傳以為笑。

　　

　　以下情穢


　　宋朝

　　宋朝，宋公子，名朝。有美色。事衛為大夫，有寵於衛靈公。遂烝靈公嫡母襄夫人宣姜。已，又烝公之夫人南子。朝懼，遂與齊豹、北宮喜、褚師圃作亂，逐靈公如死鳥。靈公既入衛，與北宮喜盟於彭水之上，公子朝出奔晉。既自晉歸來，靈公以夫人念南子之故，復召朝。太子蒯瞶獻孟於齊，過宋野，野人歌之曰：

　　「既定爾婁豬，盍歸我艾豭。」

太子羞之。

　　秦宮

　　秦宮者，漢大將軍梁冀之嬖奴也。宮年少，而兼有龍陽、文信之資。冀與妻孫壽爭幸之。李長吉為詩云：

　　「越羅衫袂迎春風，玉刻麒麟腰帶紅。樓頭曲宴仙人語，帳底吹笙香霧濃。人間酒暖春茫茫，花枝入簾白日長。飛窗復道傳籌飲，午夜銅盤膩燭黃。禿衿小袖調鸚鵡，紫繡麻霞蹯哮虎。折桂銷金待曉筵，白鹿青蘇半夜煮。桐英永巷騎新馬，內屋涼屏生色畫。開門爛用水衡錢，卷起黃河向身瀉。皇天厄運猶繒裂，春宮一生花底活。鸞昆奪得不還人，醉睡毺滿堂月。」

　　按：冀妻孫壽，以冀恩封襄城君，兼食陽翟租，歲入五千萬，加賜赤紱，比長公主。壽色美而善為妖態，作愁眉、啼妝、墮馬髻、折腰步、齲齒笑以為媚惑。壽性鉗忌，能制御冀，冀甚寵憚之。初，父商獻美人支通期於順帝。通期有微過，帝以歸商，商不敢留而出嫁之。冀即遣客盜還通期。會商薨，冀行服於城西，私與之居。壽伺冀出，多從蒼頭，篡取通期歸，截髮，刮面笞掠之。欲上書告其事，冀大恐，頓首請於壽母，壽亦不得已而止。

　　冀嬖愛監奴秦宮，官至太倉令，得出入壽所。壽見宮輒屏御者，託以言事，因與私焉。宮內外兼寵，威權大震，刺史二千石皆謁拜之。冀大起第舍，而壽亦對街為宅，殫極土木，互相誇競。時人謂之木妖。

　　馮子都

　　大將軍霍光監奴馮子都，有殊色，光愛幸之。常與計事，頗挾權，傾都邑。後人為語曰：「昔有霍家奴，姓馮名子都。依倚將軍勢，調笑酒家胡。」光卒，顯寡居，與子都亂。顯廣治第室，作乘輿輦，加畫繡裀。馮黃金塗韋，絮薦輪。侍婢以五彩絲挽顯及子都，遊戲第中。

　　諺云：「堂中無俊僕，心是好人家。」信然。或言子孟不學無術，此其一征。然則孔光號為名儒，何以獻媚董賢也！

　　陳子高

　　陳子高，會稽山陰人也。世微賤，業織履為生。侯景亂，子高從父寓都下。是時子高年十六，尚總角，容貌豔麗，纖妍潔白如美婦人。螓首膏發，自然蛾眉。見者靡不嘖嘖。即亂卒揮白刃，縱揮間噤不忍下，更引而出之數矣。陳司空霸先時平景亂，其從子蒨以將軍出鎮吳興，子高於淮渚附部伍寄載求還鄉。蒨見而大驚，問曰：「若不欲求富貴乎，盍從我？」子高許諾。子高本名蠻子，蒨嫌其俗，改名之。蒨頗偉於器。既乍幸，子高不勝，齧被，被盡裂。蒨欲且止。曰：「得無創巨汝邪？」子高曰：「身是公身也，死耳，亦安敢愛！」

　　蒨愈益愛憐之。子高膚理色澤，柔靡都曼，而猿臂善騎射，上下若風。性恭謹，恒執佩身刀及侍酒炙。蒨性急，有所恚，目若虓虎，燄燄欲啖人。見子高則立解。子高亦曲意傅會得其歡。蒨常為詩贈之曰：

　　「昔聞周小史，今歌明下童。玉塵手不別，羊車市若空。誰愁兩雄並，金貂應讓儂。」

　　且曰：「人言吾有帝王相。審爾，當冊汝為后，但恐同姓致嫌耳。」子高叩頭曰：「古有女主，當亦有男後。明公果垂異恩，奴亦何辭作吳孟子耶！」

　　蒨大笑。日與狎，未嘗離左右。既漸長，子高之具尤偉。蒨嘗撫而笑曰：「吾為大將，君副之，天下女子兵，不足平也。」子高對曰：「政慮粉陣饒孫吳。非奴鐵纏矟，王江州不免落坑塹耳。」其善酬接若此。蒨夢騎馬登山，路危欲墮，子高推捧而升。將任用之，亦願為將，乃配以寶刀，備心腹。

　　王大司馬僧辨下京師，功為天下第一。陳司空次之。僧辨留守石頭城，命司空守京口，推以赤心，結廉藺之分。且為第三子頠，約娶司空女。頠有才貌，嘗入謝司空，女從隙窗窺之，感想形於夢寐。謂其侍婢曰：「世寧有勝王郎子者乎？」婢曰：「昨見吳興東閣日直陳某，且數倍王郎子。」蓋是時蒨解部佐司空在鎮。女果見而悅之，喚欲與通。子高初懼罪，謝不可，不得已，遂私焉。女絕愛子高，嘗盜其母閣中珠寶與之，，價值萬計。又書一詩於曰《團扇》，畫比翼鳥其上，以遺子高曰：

　　「人道團扇如圓月，儂道圓月不長圓。願得炎州無霜色，出入歡袖千百年。」

　　事漸泄，所不知者司空而已。會王僧辨有母喪，未及為頠禮娶。子高常恃寵凌其侶，因為竊團扇與頠，且告之故。頠忿恨，以語僧辨，用他事停司空女婚。司空怒，且謂僧辨之見圖也，遂發兵襲僧辨並其子，縊殺之。蒨率子高實為軍鋒焉。自是子高引避不敢入。蒨知之，仍領子高之鎮。女以念極，結氣死。司空為武帝，崩後，蒨以猶子入嗣大統。子高為右衛將軍散騎常侍，稱功封文招縣子。廢帝時，坐誣謀反誅。人以為隱報焉。

　　

　　以下情累


　　王祭酒

　　相傳南京舊有王祭酒，嘗私一監生。其人忽夢鱣出胯下，以語人。人因為謔語曰：

　　「其人一夢甚蹺蹊，黃鱣鑽臀事可疑。想是翰林王學士，夜深來訪舊相知。」

　　見《耳譚》。

　　朱凌谿

　　寶應朱凌谿，為陝西提學時，較文至涇陽，與一士有龍陽之好。瀕歸，朱贈以詩云：

　　「欲發不發花滿枝，欲行不行有所思。我之所思在涇渚，春風隔樹飛黃鸝。」

　　又，吾鄉一先達（諱其名。）督學閩中。閩尚男色，少年俱脩澤自喜。此公閱名時，視少俊者暗記之。不論文藝，悉加作養。以此得謗。罷官之時，送者日數百人，皆髫年美俊，如一班玉筍，相隨數日，依依不捨。歸鄉不咎失官，而舉此誇人，以為千古盛事。

　　

　　邪神


　　全氏子　張氏子

　　《獪園》載：蘇州山塘全大用，為象山尉。有贅婿江漢，年弱冠，風儀不下，遂與五郎神遇。綢繆嬿婉，情茵伉儷，其室人竟不敢與夫同宿。江郎病瘠日甚。全氏設茶筵嬿之，終不能絕。後遇異人飛篆禳除，乃已。萬曆丙午年事。

　　又，蘇城家查橋店人張二子，年十六，白皙，美風儀。一日遇五郎見形其家，誘與為歡。大設珍肴，多諸異味，白晝命手力置燒鰻數器，酣飲歡呼，倏忽往來，略無嫌忌。後忽欲召為小胥，限甚促，父母乞哀不許，尋而其子死焉。

　　呂子敬秀才

　　吉安呂子敬秀才，嬖一美男韋國秀。國秀死，呂哭之慟，遂至迷罔，浪遊棄業。先是寧藩廢宮有百花臺。呂游其地，見一人美益甚，非韋可及。因泣下沾襟。是人問故。曰：「對傾國傷我故人耳。」是人曰：「君倘不棄陋劣，以故情親新，人新郎故耳。」呂喜過望，遂與相狎。問其里族，久之始曰：「君無訝，我非人也。我即世所稱『善歌汪度』。始家北門。不意為寧殿下所嬖，專席傾宮。亡何，為婁妃以妒鴆殺我，埋屍百花臺下，幽靈不昧，得遊人間。見子多情，故不嫌自薦。君之所思韋郎，我亦知之。今在浦城縣南仙霞嶺五通神廟中。五通所畏者天師。倘得符搆之，便可相見。」呂以求天師，治以符祝，三日韋果來，曰：「五通以我有貌，強奪我去。我想君未忘，但無由得脫耳。今幸重歡，又得汪郎與偕，皆天緣所假。」呂遂買舟，挾二男，棄家游江以南，數載不歸。後人常見之，或見或隱，猶是三人，疑其化去。然其里人至今請勿問，疑有呂子敬秀才云。見《耳譚》。

　　情史氏曰：飲食男女，人之大欲。破舌破老，戒於二美。內寵外寵，辛伯諗之。男女並稱，所由來矣。其偏嗜者，亦交譏而未見勝也。聞之俞大夫云：「女以生子，男以取樂。天下之色，皆男勝女。羽族自鳳凰、孔雀，以及雞雉之屬，文采並屬於雄。犬馬之毛澤亦然。男若生育，女自可廢。」嗚呼！世固有癖好若此者，情豈獨在內哉？而《孔叢子》載：「子上見衛君，衛君之倖臣美鬚眉，立於君側。衛君謂子上曰：『使鬚眉可假，寡人固不惜此於先生也。』」夫至以鬚眉為倖臣，吾不知其情之所底矣。




第二十三卷

　　情通類

　　以下飛禽


　　鳳

　　南方有比翼鳳，飛止飲啄，不相分離。雄曰野君，雌曰觀諱，總名曰長離，言長想離著也。此鳥能通宿命，死而復生，必在一處。紂時集於長桐之上，人皆以為雙頭鳥，不祥。及文、武興，始悟曰：此並配之瑞也。出《瑯環記》。

　　又，西方衛羅國王有女，字曰配英，與鳳共處。於是，靈鳳常以羽翼扇女面。後十年中，女忽有胎。王意怪之，因斬鳳頭，埋於長林邱中。後生女，名曰皇妃。王女思靈鳳之游好，駕而臨之長林邱中，歌曰：「杳杳靈鳳，綿綿長歸。悠悠我思，永與願違。萬劫無期，何時來飛？」是鳳忽然而生，抱女俱飛，逕入雲中。出《洞玄本行經》。

　　鸞

　　罽賓國王買得一鸞，欲其鳴，不可致。飾金繁，饗珍羞，對之愈戚，三年不鳴。夫人曰：「嘗聞鸞見其類則鳴，何不懸鏡照之。」王從之。鸞睹影悲鳴，沖霄一奮而絕。見《異苑》。

　　鶴

　　湘東王脩竹林堂，新楊太守鄭裒送雄鶴於堂。其雌者尚在裒宅。霜天夜月，無日不鳴。商旅江津，聞者墮淚。時有野鶴飛赴堂中，驅之不去，即裒之雌也。交頸、頡頏、撫翼，聞奏鐘磬，翩然共舞，婉轉低昂，妙契弦節。

　　晁采畜一白鶴，名素素。一日雨中，忽憶其夫，試謂鶴曰：「昔王母青鸞，紹蘭燕子，皆能寄書達遠，汝獨不能乎。」鶴延頸向采，若受命狀。采即援筆直書三絕，繫於其足，竟致其夫，尋即歸。

　　石鶴

　　揮使有女病瘵,尪然待盡,出叩蓬頭.蓬頭曰：「與我寢處一宵，尚何病哉。」揮使大怒，欲摑其面。細君屏後趨出止之，謂揮使曰：「神仙救人，終不以淫欲為事。倘能起病，何惜其軀。」遂許諾。其夜，蓬頭命選壯健婦女四人，抱病者而寢，自運真陽，逼熱病體：眾見癆蟲無數飛出，用扇撲去。黎明，輔以湯藥飲食，痼疾頓除，一家驚起愧謝。遂還西川鶴鳴觀，乘石鶴而去。先是觀前舊有兩石鶴，不知何代物也。蓬頭乘其雄者上升，其雌者中夜悲啼。士人驚怪，爭來擊落其喙，至今無喙石鶴一隻存焉。

　　秦吉了

　　天后時，左衛兵曹劉景陽使嶺南，得秦吉了二隻，能解人語，至都進之。留其雌者，雄煩怨不食。則天問曰：「何乃無聊也？」鳥曰：「其配為使者所得，頗思之。」乃呼景陽曰：「卿何故藏一鳥不進？」景陽叩頭謝罪，乃進之。則天不罪也。

　　鴛鴦

　　元魏顯宗延興三年，因田，鷹攫一鴛鴦，其偶悲鳴，上下不去。帝乃惕然問左右曰：「此飛鳴者，為雌為雄。」左右對曰：「臣以為雌。」帝曰：「何以知之？」對曰：「陽性剛，陰性柔，以剛柔推之，必是雌矣。」帝乃慨然而歎曰：「雖人鳥事別，至於資識性情，竟何異哉。」於是下詔禁斷鷙鳥，不得畜焉。

　　劉世用嘗在高郵湖，見漁者獲一鴛鴦，其一飛鳴逐舟不去。舟人殺獲者而烹之。將熟，揭釜，其一亦即飛入，投湯而死。

　　鶼鶼

　　《爾雅》云：「南方有比翼鳥焉，不比不飛，其名謂之鶼鶼。」詞家以鶼鶼喻夫婦。

　　雁

　　元好問（字格之，金人。），赴試並州，道逢捕雁者，捕得二雁：一死，一脫網去。其脫網者，空中盤旋，哀鳴良久，亦投地死。元遂以金贖得二雁，瘞汾水旁，壘石為識，號曰「雁丘」。因賦《摸魚兒》詞云：

　　「問世間、情是何物，直教生死相許。天南地北雙飛客，老翅幾回寒暑。歡樂趣，離別苦，就中更有癡兒女。君應有語，渺萬里層雲，千山暮雪，隻影向誰去。橫汾路，寂寞當年簫鼓。荒煙依舊平楚。招魂楚些嗟何及，山鬼暗啼風雨。天地妒、未信與、鶯兒燕子俱黃土。千秋萬古，為留待騷人，狂歌痛飲，來訪雁丘處。」

　　欒城李仁卿治和云：

　　「雁雙雙、正分汾水，回頭生死殊路。天長地久相思債，何以眼前俱去。催勁羽，倘萬一、幽冥卻有重逢處。詩翁感遇，把塞北江南，風嘹月唳，並付一丘土。仍為汝，小草幽蘭麗句。聲聲字字酸楚。桐江秋影今何在，草木欲迷堤樹。露魂苦，算猶勝、王嬙青塚真娘墓。憑誰說與。對鳥道長空，龍艘古渡，馬上淚如雨。」

　　按《輿地志》：雁丘在今太原府陽曲縣。

　　王天雨云：家後有張姓者，曾獲一雁，置於中亭。明年，有雁自天鳴，亭雁和之。久而天雁遂下，彼此以頸絞死於樓前。後因名樓曰「雙雁樓」。

　　王蔭伯教諭銅陵時，有民舍除煙繚繞，祓除不祥。一雁偶為煙觸而下，其家直以為不祥也，烹之。明日，一雁飛鳴屋頂，數日亦墜而死。

　　弘治間，河南虞人獲一雌雁，縛其羽，蓄諸場圃，以媒他雁。至次年來賓時，其雄者與群雁飛鳴而過。雌認其聲，仰空號鳴。雄亦認其聲，遂飛落圃中。交頸悲號，其聲嗚嗚，若相哀訴者。良久，其雄飛起半空欲去，徘徊，視其雌不能飛，復飛落地上，旋轉叫號，聲益悲惻。如此者三四次，知終不能飛去，乃共齧頸蹂蹴，遂相憤觸而死。嗚呼！雁為禽類，而且有恩義。人之夫婦相拋棄而不顧者，何獨無人心哉？

　　燕

　　襄陽衛敬瑜早喪。其妻，霸陵王整妹也，年十六，父母舅姑咸欲嫁之。誓而不許，截耳置盤中為誓，乃止。戶有燕巢，常雙來去。後忽孤飛，女感之，謂曰：「能如我乎？」因以縷志其足。明年復來，孤飛如故，猶帶前縷。女作詩曰：

　　「昔年無偶去，今春猶獨歸。故人恩既重，不忍復雙飛。」

　　自爾春來秋去，凡六七年。後復來，女已死。燕繞舍哀鳴。人告之葬處，即飛就墓，哀鳴不食而死。人因瘞之於旁，號曰「燕塚」。事見《南史》。唐李公佐有《燕女墳記》。

　　一說，姚玉京嫁襄州小吏衛敬瑜。衛溺死，玉京守志。常有雙燕巢梁間，為鷙鳥所獲。其一孤飛悲鳴，徘徊至秋，翔集玉京之臂，如告別然。玉京以紅縷繫其足，曰：「新春復來為吾侶也。」明年果至，玉京為詩云云。後玉京卒。燕復來，周回悲鳴。家人語曰：「玉京死矣，墳在南郭。」燕至墳所亦死。每風清月皎，或見玉京與燕同游灞水之上焉。或云：玉京即王氏乳名；加姚者，從母姓也。

　　元元貞二年，雙燕巢於燕人楊湯佐之宅。一夕，家人舉其燈照蠍，其雄驚墜，為貓所食。雌彷徨悲鳴不已。朝夕守巢，諸雛成翼而去。明年，雌獨來復巢其處。人視巢有二卵，疑其更偶。徐伺之，則抱雛之殼耳。自是春來秋去，惟見其孤飛焉。夏氏子見梁間雙燕，戲彈之，其雄死，雌者悲鳴，逾時自投於河，亦死。時人作《烈燕歌》云：

　　「燕燕于飛春欲暮，終日呢喃語如訴。但聞寄淚來瀟湘，不聞有義如烈婦。夏氏狂兒好畋獵，彈射飛禽類幾絕。梁間雙燕銜泥至，飛鏃傷雄當兒戲。雌燕視之或如癡，不能人言人不知。門前河水清且泚，一飛竟溺澄瀾底。傷哉痛恨應未休，安得化作呂氏女，手刃斷頭報夫仇。」

　　長安豪民郭行先，有女子紹蘭，適巨商任宗。宗為賈於湘，數年不歸，音信不達。紹蘭睹雙燕戲於梁間，長吁語曰：「我聞燕子自海東來，往復必經湘中。我婿離家不歸，數歲蔑有音耗，生死存亡未可知。欲憑爾附書，投於我婿。」言訖淚下。燕子飛鳴上下，似有所諾。蘭復問曰：「爾若相允，當泊我懷中。」燕遂飛於膝上。蘭遂吟詩一首云：

　　「我婿去重湖，臨窗泣血書。慇懃憑燕翼，寄與薄情夫。」

　　蘭遂小書其字，繫於燕足上。遂飛鳴而去。任宗時在荊州，忽見一燕飛鳴頭上，訝視之，遂泊其肩。見有一小緘繫足。宗解而視之，乃妻所寄之詩。宗感而泣下。燕復飛鳴而去。宗次年歸，首出詩示蘭。宰相張說敘其事而傳之。

　　鸛

　　高郵有鸛雙棲於南樓之上。或弋其雄，雌獨孤棲。旬餘，有鸛一斑，偕一雄與共巢，若媒誘之者，然竟日弗偶。遂皆飛去。孤者哀鳴不已，忽鑽嘴入巢隙懸足而死。時游者群客見之，無不嗟訝，稱為烈鸛，而競為詩歌弔之。復有「烈鸛碑」。

　　鴿

　　江浙平章巙巙養一鴿，其雄斃於狸奴。家人以他雄配之，遂鬥而死。謝子蘭作《義鴿》詩以弔之，云：

　　「翩翩雙飛鴿，其羽白如雪。烏員忽相殘，雄死雌躄躄。絕食累數日，悲鳴聲不歇。蒼頭配他偶，捍拒項流血。血流氣亦憤，血盡氣乃絕。嗟爾非鴛鴦，失配不再結。嗟爾非雎鳩，所性殊有別。於人擬莊姜，之死同一轍。夫何宮壺內，往往少貞烈。夏姬更九夫，河間不堪說。聊為義鴿行，以激夫婦節。」

　　金鵝

　　義熙中，羌主姚略壞洛陽溝取磚，得一雙雄鵝，並金色，交頸長鳴，聲聞九臯，養之此溝。


　　以下獸屬


　　象

　　日南貢四象，各有雌雄，其一雌死於九貢。至南海百有餘日，其雄泥土著身，獨不飲酒食肉，長史問其所以，輒流涕焉。

　　玉象　金象

　　李德裕好餌雄黃。有道士自云李終南，住羅浮山，笑曰：「相公久服丹砂，是世間凡火，只促壽耳。」懷中出一玉象子，如拳許，曰：「此可求勾漏瑩徹者，燃香置象鼻下，勿令婦人雞犬見之，三五日，象自服之，即復吐出，乃可服。此火王太陽之精，凝結已三萬年；以相公好道，因以奉借。唯忠孝是念，無以貽咎。」又出一金象，云：「此是雌者，與玉為偶；不爾，玉象飛去。」德裕一一驗之無差，服之，顏面愈少，鬚鬢如漆，乃求採姝異，至數百人。象不復吐砂，其後南遷於鬼門關，逢道士，怒索二象，曰：「不志吾言，固當如此。」公黽俯不與。至鱷魚潭，風雨晦冥，玉象自船飛去，光燄燭天，金象從而入水。公至朱崖，飲恨而卒。見《洛中紀異》。

　　馬

　　蠶女者，當高辛帝時，蜀地未立君長，無所統攝，其父為鄰所掠去，已逾年，唯所乘之馬猶在，女念父隔絕，或廢飲食。其母慰撫之，因誓於眾曰：「有得父還者，以此女嫁之。」部下之人，唯聞其誓，無能致父歸者。馬聞其言，驚躍振迅，絕其拘絆而去。數日，父乃乘馬歸。自此馬嘶鳴不已。父問其故，母以誓眾之言白之。父曰：「誓於人，不誓於馬，安有人而偶非類乎？」但厚其芻食。馬不肯食，每見女出入，輒怒目奮擊，如是不一。父怒，射殺之，曝其皮於庭。女行過其側，馬皮蹷然而起，卷女飛去。旬日，得皮於大樹之上，女化為蠶，食葉，吐絲成繭，以衣被於人間，因名其樹曰桑。桑者，喪也。父母悔恨，念之不已，忽見蠶女乘流雲，駕此馬，侍衛數十人，自天而下，謂父母曰：「太上以我孝能致身，心不忘義，授以九宮仙嬪之任，長生於天矣，無復憶念也。」乃沖虛而去。今家在什邡、綿竹、德陽三縣界，每歲祈蠶者，四方雲集，皆獲靈應。宮觀諸尼，塑女子之像，披馬皮，謂之馬頭娘，以祈蠶桑焉。《搜神記》云：「按《天官》，辰為馬星。《蠶書》曰：『月當大火，則浴其種。』是蠶與馬同氣也。《周禮．校人》職掌『禁原蠶者』注云：『物莫能兩大。禁原蠶者，謂其傷馬也。』漢禮，皇后親採桑，祀蠶神，曰：『菀窳婦人，寓氏公主。』菀窳婦人，先蠶者也。」故今世或謂蠶為女兒者，是古之遺言也。

　　虎

　　弘治初年，荊溪有甲乙二人，髫卯交好。甲妻甚豔，乙乃設謀，謂：「若困甚，盍圖濟乎？」甲告不能。乙曰：「固知也。某山家豐於賄，乏主計史，覓之久矣。若解書數，正堪此耳。若欲，吾為若策之。」甲感謝。乙助其舟資，並載豔者以行。抵山，又謂：「吾固未嘗夙語彼，彼突見若夫婦，得無少忤乎？留而內守舟，吾與若先往。」甲從之。乙乃宛轉引行險惡溪林中。至極寂處，乃挾甲仆地，出腰鐮斲之。甲殞絕，乙謂已死矣，偽哭而下山，謂婦曰：「若夫齧於虎，試同往簡覓。」婦驚怛無計，勉從之。乙又宛轉引行別險寂處，擁婦求歡，未遂。忽虎出叢柯間，咆哮奮前，齧乙以去。婦駭走。心忖；彼習行且爾，吾夫果在虎腹中矣。且悲且懼，盤旋山逕，求歸路未得。忽見一人離披而來，頭面俱血。逼視之，乃其夫也。婦喜曰：「汝已脫虎口乎？」夫亦訝問：「汝何為至此？」各道其故，共相詫歎，以為天道不遠。乃扶持還舟，竟無恙。時人作《義虎傳》傳義虎者曰：「視賊始謀，亦何義哉！已乃以巧敗，受不義之誅於虎。虎亦巧矣！非虎也，天也。使婦不遇虎，得理於人而報賊，且未必遂；即遂，未若此快也。故巧不足以盡虎，以義表焉可也。」

　　正德間，木工邱高，奉化人，附東吳主人李七船造番夷。至海旁，渡舟山，遘癘且死，眾棄之山麓而去。數日不死。忽一虎來，視眈眈，聲咆哮，斂齒而不u，若憫其垂死者。高始怖甚，既見其不u，沾沾可親，因指口求食。虎去，以兔豕來，不可食。虎，雌虎也，故相依坐身畔，飼以乳。高賴虎乳得活。數日起行，因敲石取火，掇朽枝煨食，日益強健。與虎相習，漸有牝牡之事。後有雄虎來求配，虎怒，相搏，高倚虎持竿逐之，去遠且已。久之，虎遂有娠，生一子，居然人也。高謂虎曰：「虎妻，虎妻，吾逗此荒山，雖生猶死。遠望有舟山可居，恨無舟楫。汝識水性否？」虎帖耳聽受，便躍入海，如履地，尾如檣，已而登岸。高左挾子，右持斧鋸，騎虎渡海，尾後風生。俄頃，已到舟山。眾皆驚避，高止之曰：「無傷也。」高伐木，結茆屋，囑虎曰：「汝勿晝出。」虎德其語，夜拖獸鹿。高晝則鬻之。人呼為邱虎嫂。生子，名虎孫，性猛悍，虎項，獨骨臂，年十二，力舉數百斤。或薦於浙省督府胡公，捧檄招來。破倭成功，受上賞。後高死，與虎合葬，成塚曰「虎塚」。至今海上談者，謂猛虎可親，必指「虎塚」云。《虎薈》載此事，為蕭山木匠邱大本。

　　猴

　　弘治間，洛陽民婦阿周，山行遇群猴，執婦洞中，一老猴妻之。群猴驚不敢犯。日採山果為糧，或盜得米粟，周敲石取火飲食之。歲餘，生一子，人身猴面，微有毛，恒為老猴守視，不得脫。一旦老猴病目，周拾藥敷而盲之，乘群猴出，遂攜其子逃歸夫家。蘇郡民婦邵氏，乳史太守兒，後隨至洛，親見阿周母子。見陸延枝《說聽》。

　　

　　以下魚蟲

　　

　　魚

　　昔宗羨思桑娣不見，候月徘徊於川上，見一大魚浮於水面，戲囑曰：「汝能為某通一問於桑氏乎？」魚遂仰首奮鱗，開口作人語曰：「諾。」宗羨出袖中詩一首，納其口中。魚若吞狀，即躍去。是夜，桑娣聞叩闥聲，從門隙視之，見一小龍據其戶，驚而入，不寢達旦。開戶視之，惟見地上彤霞箋一幅，詩曰：「飄飄雲中鶴，遙遙慕其儔。蕭蕭獨處客，惙惙思何逑。愁心何當已，愁病何當瘳？誰謂數武地，化作萬里脩。誰謂長河水，化作纖纖流，誰謂比翼鳥，化作各飛鷗。悲傷出門望，川廣無方舟。無由謁餘款，馳想託雲浮。」出《玄散堂詩話》。

　　謝長裾住觀魚洞天，每念瓊卿，輒命一魚寄訊。魚飛入青天，輕於片紙，往來甚速。一日飛至桂海，與龍隱巖龍鬥，失其書，恐長裾責之，立化於西山之後為石焉，即今立魚峰是也。見《居錄續卷》。

　　蠶

　　蠶最巧作繭，往往遇物成形。有寡女獨宿倚枕不寐，私傍壁孔中視鄰家蠶離箔。明日繭都類之，雖眉目不甚悉，而望去隱然似愁女。蔡邕見之，厚價市歸，繅絲制弦，彈之有憂愁哀怨之聲。問琰，琰曰：「此寡女絲也。」聞者莫不墮淚。見《賈子說林》。

　　紅蝙蝠

　　紅蝙蝠，出瀧州，皆深紅色，唯翼脈淺黑，多雙伏紅蕉花間。採者若獲其一，則一不去。南人收為媚藥。《王子年拾遺》云有五色蝙蝠。《異物志》：鼍蝨因風入空木而化為蝙蝠。《靈芝圖說》曰：蝙蝠之壽萬歲，此最長久夫妻也。又《媚藥》載嗽金鳥、辟寒金龍子、布穀腳脛骨、鵲腦砂、挪屈草、苟草、左行草，獨未見錄紅蝙蝠處，豈缺載乎。

　　紅飛鼠

　　嶺南有紅飛鼠，出入必雙，人獲其一，必雙得之。

　　蝯

　　周索《孝子傳》曰：蝯，屬，或黃或黑，通臂輕巢善緣，能於空中轉輪，好吟，雌為人所得，終不徒生。

　　砂俘

　　陳藏器《本草》云：砂俘即倒行蚼子也，蜀人號曰俘鬱。旋穴乾土為孔，常睡不動，取致枕中，令夫妻相悅。媚藥中多用之。

　　候日蟲

　　漢元封五年，勒畢國貢細鳥，以方尺之玉籠，盛數百頭，形如大蠅，狀似鸚鵡，聲聞數里，如黃鵠之音。國人常以此鳥候時，亦名候日蟲。帝置於宮內，旬日而飛盡。帝惜，求之不復得。明年，忽見細鳥自集帷幕，或入衣袖，因名蟬。宮內嬪妃皆悅之。有鳥集其衣者，輒蒙愛幸。武帝末，稍稍自死，人猶愛其皮，服其皮者，多為丈夫所媚。

　　蛤蚧

　　蛤蚧，偶蟲也。雄曰蛤，雌曰蚧，自呼其名，相隨不捨。遇其交合捕之，雖死，牢抱不開。人多採之以為媚藥。

　　

　　以下草木


　　梨

　　九仙殿銀井，有梨樹二株，枝葉交結，宮中呼為雌雄樹。見《金鑾密記》。

　　杏

　　揚州太守圃中有杏花數十枚。每至爛熳，張大宴，一株命一娼倚其旁立，館曰爭春。開元年，宴罷夜闌，或聞花有歎惜聲。

　　竹

　　廣東有相思竹，兩兩生筍。

　　相思草

　　秦趙間有相思草，狀如石竹而節節相續，一名斷腸草，又名愁婦草，亦名孀婦草。人呼為寡婦莎，蓋相思之流也。見《述異記》。

　　鶴草蔓

　　鶴草蔓，當夏開花，形如飛鶴，嘴翅尾足，無所不備，出南海，云是媚草。上有蟲，老蛻為蝶，赤黃色，女子藏之，謂之媚蝶，能致其夫憐愛。見《草木狀》。

　　鴛鴦草

　　宋祁曰：鴛鴦草，春葉晚生，其稚花在葉中，兩兩相向，如飛鳥對翔。贊曰：翠花對生，甚似匹鳥，逼而視之，勢若偕矯。

　　懷夢草

　　有夢草，似蒲，色紅，晝縮入地，夜則出。帝思李夫人之容，不可得，東方朔乃獻一枝。帝懷之，夜果夢夫人，因改曰懷夢草。出《洞冥記》。

　　有情樹

　　遜頓國有淫樹，晝開夜合，名曰「夜合」，亦云「有情樹」。若各自種，則無花也。

　　中國有合歡樹，未知即此否。合歡一名「青裳」，一名「合昏」，一名「夜合」，即今之烏賴樹，俗名「烏穠」。唐詩所云「夜合花開香滿庭」者是也。或以百合當夜合，誤矣。其葉色如今之蘸暈綠，至夜則合。其花半白半紅，散垂如絲。枝葉交結，風來自解，不相牽綴。晉華林園合歡四株。崔豹《古今注》云：「欲蠲人之忿，則贈以青裳。故嵇康種之舍前，蓋取歡字之義。」又，魏明帝時，苑囿及民家花樹，皆生連理，有合歡草，狀如蓍，一株百莖，晝則眾條扶疏，夜則合為一莖，萬不遺一，謂之神草。宋朝東京第宅山池間，無不種之。然則草亦有合歡，不獨樹也。

　　夫婦花

　　薛僚，河東人，幼時於窗櫺內窺見一女子，素服珠履，獨步中庭，歎曰：「良人負笈遊學，艱於會面，對此風景，能無悵惋。」因吟曰：

　　「夜深獨宿使人愁，不見檀郎暗淚流。明月將舒三五夜，向來別恨更悠悠。」

　　又袖中出一畫蘭卷子，對之微笑，復淚下吟曰：

　　「獨自開箱覓素紈，聊將彩筆寫芳蘭。與郎圖作湘江卷，藏取齋中作臥觀。」

　　其音甚細而亮。聞有人聲，遂隱於水仙花中。忽一男子從叢蘭中出曰：「娘子久離，必應相念。阻於跬步，不啻萬里。」亦歌詩曰：

　　「相期逾半載，要約不我踐。居無鄉縣隔，邈若山川限。

　　神交惟夢中，中夜得相見。延我入蘭帷，羽帳光璀璨。

　　珊然皆寶襪，轉態皆婉孌。歡娛非一狀，共協平生願。

　　奈何庭中鳥，迎旦當窗喚。繾綣猶未畢，使我夢魂散。

　　於物願無烏，於時願無旦。與子如一身，此外豈足羨！」

　　歌已。仍入叢蘭中。僚苦心強記，驚訝久之。自此文藻異常，蓋花神解之也。一時傳誦二花為夫婦花。唐人賞牡丹後，夜聞花有歎息聲。又胡麻必夫婦同種方茂盛，下芫荽種須說穢語。孰謂草木無情無識也？

　　相思子

　　豆有圓而紅，其首烏者，名曰相思子，即紅豆之異名也。生於樹，其木斜，斲之有文，可為博局及琵琶槽。其花與皂筴不殊。

　　子猶曰：因古人有血淚事，因呼淚為紅豆。相思則流淚，故又名紅豆為相思子。

　　相思石

　　海上有碎石片，如杏仁瓣。取一雙後，先投酪中，浮而不沉，相偎成偶。人故離之，須臾復作合矣，名曰相思石。錢簡棲山人云：「黃翁曾出以贈之。」

　　情史氏曰：萬物生於情，死於情。人於萬物中處一焉。特以能言，能衣冠揖讓，遂為之長，其實覺性與物無異。是以羊跪乳為孝，鹿斷腸為慈，蜂立君臣，雁喻朋友，犬馬報主，雞知時，鵲知風，蟻知水，啄木能符篆，其精靈有勝於人者，情之不相讓可知也。微獨禽魚，即草木無知，而分天地之情以生，亦往往洩露其象。何則？生在而情在焉。故人而無情，雖曰生人，吾直謂之死矣！




第二十四卷

　　情跡類

　　以下詩話


　　情盡橋

　　折柳橋在簡縣，初名情盡橋。雍陶典雅州日，送客至其地，向左右曰：「送迎之地止此。」故名。陶命筆題其柱曰折柳。因賦詩曰：「從來只說情難盡，何事教名情盡橋，自此改名為折柳，任教離恨一條條。」自後送別，必吟是詩。

　　雜憶詩

　　煬帝幸月觀，中夜獨與蕭妃起臨前軒。帝憑妃肩，說東宮時事。適有小黃門映薔薇叢調宮婢，衣帶為薔薇骨結，笑聲吃吃不止。帝望腰肢纖弱，意為袁寶兒有私，披單衣亟往擒之，乃雅娘也。蕭妃喟然不止。帝曰：「往年幸妥娘時，情態正如此，曾效劉孝綽為《雜憶》詩，嘗念與妃，妃記否？」蕭妃即念云：「憶睡時，待來剛不來。卸妝仍索伴，解佩更相催。博山思結夢，沉水未成灰，憶起時。投簽初報曉，被惹香黛殘。枕隱金釵裊，笑動上林中。除卻司晨鳥。」帝聽之。咨嗟云：「日月遄邁。今已九年事矣。」

　　元載妻

　　王忠嗣鎮北京，以女韞秀歸元載。歲久見輕，韞秀勸之遊學，元載乃游秦。為詩別韞秀曰：「年來誰不厭龍鐘，雖在侯門似不容。看取海山寒翠樹，若遭霜霰到秦封。」韞秀請偕行，賦詩曰：「路掃饑寒跡，天哀志氣人。休零離別淚，攜手入西秦。」載為相專橫，既被誅，上令王氏入宮，歎曰：「二十年太原節度使女，十六年宰相妻。誰能書長信，昭陽之事，死亦幸矣。」京兆笞死。

　　裴羽仙

　　唐裴羽仙者，裴悅之妻也；悅征匈奴不歸，妻思慕悲切，為詩寄征衣云：「深閨乍冷開香匣，玉箸微微濕紅頰。一陣金風殺柳條，濃煙半夜成黃葉。重重白練如霜雪，獨下寒階轉淒切。只知抱杵搗秋砧，不覺高樓已無月。時聞寒鴉相呼喚，紗窗只有燈相伴。幾轉齊紈又懶裁，離腸空逐金刀斷。細想儀形執刀尺，回刀剪破澄江色。愁捻金針信手縫，惆悵無人試寬窄。時時舉袖勻殘淚，紅箋漫有千行字。書中不盡心中事，一半慇懃託邊使。」

　　陳玉蘭

　　唐陳玉蘭，王駕之妻也。駕戍邊，玉蘭制衣，並詩寄之云：「夫在邊關妾在吳，西風吹妾妾憂夫。一行書寄千行淚，寒到君邊衣到無？」

　　洞庭劉氏

　　洞庭劉氏，其夫葉正甫，久客都門。因寄衣，而侑以詩云：「情同牛女隔天河，又喜秋來得一過。歲歲寄郎身上服，絲絲是妾手中梭。剪聲自覺和腸斷，線腳那能抵淚多。長短只依先去樣，不知肥瘦近如何。」

　 崔球妻

　　崔球久居太學，夢歸，見其妻秉燭寫詩相寄。後得來詩，即夢中之句。夢之夕，乃妻作詩時也，詩云：「數日相望極，須知志氣迷。夢魂不怕險，飛過大江西。」

　　江寧劉氏

　　江寧劉氏，章文虎妻也。文虎客游，劉為詩寄云：「碧紗窗外一聲蟬，牽惹愁腸懶晝眠。千里才郎歸未得，無言空撥玉爐煙。畫扇停揮白日長，清風細細襲衣裳。女僮來報新萏酒，安得良人共一觴。」

　　吳伯固女

　　元時，昭武吳伯固女，貌美聰慧。其夫詣闕上書，稱旨，送太學，三年不回。吳氏作詩奇之。略云：「昔君曾奏三千牘，凜凜文風誰敢觸。鄉老薦賢親獻書，邦侯勸駕勤推轂。馬頭三控登長途，謂君此去離場屋。整頓羅衣出送君，珠淚盈盈垂兩目。枕前一一向君言，臨行猶自叮嚀囑。青衫寸祿少歸榮，莫遣妾心成侷促。秋天冬暮霜雪寒，對鏡懶把金蟬簇。夢魂夜夜到君邊，覺來寂寞鴛鴦獨。此時行坐悶窗紗，忍淚含情眉黛蹙。古人惜別日三秋，不知君去幾多宿。山高水闊三千里，名利使人復爾耳。昔年曾撥伯牙弦，未遇知音莫怨天。去年又奏相如賦，漢殿依前還不遇。朝朝暮暮望君歸，日在東隅月在西。碧落翩翩飛過雁，青山切切子規啼。望盡一月復一月，不見音容寸腸結。又聞君自河東來，夜夜不教紅燭滅。雞鳴犬吠側耳聽，寂寂不聞車馬音。自此知君無定止，一片情懷冷如水。既無黃耳寄家書，也合隨時寄雁魚。日月逡巡又一年，何事歸期竟杳然；堂上雙親髮垂白，費盡倚門多少力。孟郊曾試《游子行》，《陟岵》如何不見情；室中兒女一雙雙，頻問如何客異鄉。低頭含淚告兒女，遊必有方況得所。八月涼風滿道途，好整征鞍尋舊路。聖朝飛詔下來春，青氈早早慰雙親。飛龍公道取科第，男兒事業公卿志。秋林有聲秋夜長，願君莫把斯民棄。」

　　楊狀元妻

　　黃氏，四川遂寧人，尚書黃珂女，為狀元楊慎妻。慎以大禮事謫金齒，黃作詩寄云：「雁飛曾不到衡陽，錦字何由寄永昌。三春花柳妾薄命，六詔風煙君斷腸。曰歸曰歸愁歲暮，其雨其雨怨朝陽。相聞空有刀環約，何日金雞下夜郎。」

　　宜山鄧氏　竇舉

　　鄧氏，宜山人，頗能詩，嫁為同邑吳某妻。吳以罪被逮赴省，鄧以衣寄之，而侑以一絕云：「欲寄寒衣上帝都，連宵裁剪眼模糊。可憐寬窄無人識，淚逐西風灑去途。」又題畫菊云：「良工妙手憑安排，筆底移來紙上栽。葉綠花黃長自媚，等閒不許蝶蜂來。」

　　竇舉新入諫院，喜內子至，題一絕云：「一旦悲歡見孟光，十年辛苦伴滄浪。不知筆研緣封事，猶問傭書日幾行。」

　　桃葉

　　桃葉，王獻之妾也。獻之歌曰：「桃葉復桃葉，渡江不用楫。但樂無所苦，我自來迎接。」桃葉答《團扇歌》三首云：「七寶畫團扇，燦爛明月光。與郎卻暄暑，相憶莫相忘。」「青青林中竹，可作白團扇。動搖郎玉手，因風託方便。」「團扇復團扇，許持自障面。憔悴無復理，羞與郎相見。」

　　永豐柳

　　白尚書姬人樊素善歌，妓人小蠻善舞，嘗為詩曰：「櫻桃樊素口，楊柳小蠻腰。」年既高邁，而小蠻方豐豔，因為楊柳之詞以託意：「一樹春風萬萬枝，嫩於金色軟於絲。永豐坊裡東南角，盡日無人屬阿誰？」及宣宗朝，國樂唱是詞。上問：「誰詞？永豐在何處？」左右具以對之。遂因東使，命取永豐柳兩枝植於禁中。白感上知其名，且好尚風雅，又為詩一章，其末句云：「定知此後天文裡，柳宿光中添兩枝。」

　　絳桃

　　韓退之愈，有二侍妾，曰絳桃，柳枝，皆善歌舞。退之使王庭湊至壽陽驛，寄詩云：「風光欲動別長安，春半邊城特地寒。不見園桃並巷柳，馬頭唯有月團團。」後使還，柳枝已逾牆遁去，為家人所獲，惟絳桃在，乃作詩云：「別來楊柳街頭樹，擺亂春風只欲飛。惟有小桃園裡在，留花不發待春歸。」自是專寵之。

　　昌黎公晚年，頗親脂粉，故事服食用硫黃末攪粥飯，啖雄雞，不使交千日，烹庖，名火靈庫，健陽；公間日進一隻焉。始亦見功，終致殞命。柳枝逾牆，反是愛公以德。

　　張祜

　　張祜客淮南，幕中赴宴，杜牧同坐。有所屬意，索骰子賭酒，牧微吟曰：「骰子逡巡裹手拈，無因得見玉纖纖。」祜應聲曰：「但須報道金釵落。彷彿還因露指尖。」

　　盧肇

　　牛奇章（僧孺字思黯，封奇章公。）納妓曰真珠。有殊色，盧肇初計偕至襄陽。奇章重其文。延於中寢，會真珠沐發。方以手捧其髻。插釵於兩鬢間，丞相曰：「何妨一詠。」肇即賦云：「神女初離碧玉階，彤雲猶擁牡丹鞋。知道相公憐玉腕，故將纖手整金釵。」

　　張文潛

　　張文潛（耒。）初官通許，喜營妓劉淑女，為作詩曰：「可是相逢意便深，為郎巧笑不須金。門前一尺春風髻，窗外三更夜雨衾。別燕從教燈見淚，孤舟惟有月知心。東西芳草皆相似，慾望高樓何處尋。」

　　錢鶴灘

　　狀元錢鶴灘（福。）已歸田，有客言江都張妓動人，公速治裝訪之。既至，已屬鹽賈矣。公即日往叩。賈重其才名，留飲。公就酒，語求見。賈出妓，衣裳縞素，皎若秋月。復令妓出白綾帕請題新句。公即題云：「淡羅衫子淡羅裙，淡掃蛾眉淡點唇。可惜一身都是淡，如何嫁與賣鹽人。」

　　貞娘墓

　　唐名妓貞娘墓，在虎丘之西。往來游士，多著篇詠。有舉子任彥良題一絕云：「虎丘山下塚累累，是處鬆楸盡可悲。何事貴人偏重色，貞娘墓上獨題詩。」後人由是擱筆。

　　王元之《題貞娘墓》詩云：「女命在乎色，士命在乎才。無色無才者，未死如塵灰。虎丘貞娘墓，止是空土堆。香魂與膩骨，消散如黃埃。何事千百年，一名長在哉。吳越多婦人，死即藏山隈。無色故無名，丘塚空崔嵬。惟有貞娘墓，客到情徘徊。我是好名者，爾爾傾一杯。我非好色者，後人無相咍。」噫！元之非好色，何為傾此一杯？舍曰「好名」，名從何來？此自諱其情而不能者也。

　　試鶯

　　宋遷《寄試鶯》詩有云：「誓成烏鰂墨，人似楚山云。」人多不解烏鰂義，《南越志》云：「烏鰂懷墨，江東人取為書契，以紿人物，逾年墨消，空紙耳。」今亦名烏賊魚。

　　薛書記詩

　　元微之在浙東時，賓府有薛書記，飲酒醉，因爭令，以酒器擊傷微之，由此遂去幕。乃作《十離詩》為獻。詩云：「馴擾朱門四五年，毛香足淨有人憐。無端咬著親情腳，不得紅絲氈上眠。（犬離家。）」「越管宣毫始稱情，紅箋紙上撒花瓊。都緣用久鋒頭盡，不得叉之手內擎。（筆離手。）」「雲耳紅毛淺碧蹄，追風曾到日東西。為驚玉面郎君墜，不得華軒更一嘶。（馬離廄。）」「隴西獨自一孤身，飛去飛來上錦茵。都緣出語無方便，不得籠中更喚人。（鸚鵡離籠。）」「出入朱門未忍拋，有人常是語交交。銜泥穢污珊瑚樹，不得梁間更壘巢。（燕離巢。）」「皎潔圓明內外通，清光似照水晶宮。都緣一點瑕相污，不得終宵在掌中。（珠離掌。）」「戲躍蓮池四五秋，常搖朱尾弄綸鉤。無端擺斷芙蓉朵，不得清泉更一遊。（魚離池。）」「爪利如鋒眼似鈴，平原捉兔趁高晴。無端竄向青雲外，不得而今手上擎。（鷹離鞲。）」「蓊鬱新栽四五行，常將正節負秋霜。為緣青筍鑽牆出，不得垂陰覆玉堂。（竹離亭。）」「鑄瀉黃金鑒始開，初生三五月徘徊。為遭無限塵蒙污，不得華堂上玉臺。（鑒離臺。）」元公詩曰：「馬上同攜今日杯，洞邊還拂去年梅。年年只是人空老，處處何曾花不開。歌詠每添詩酒興，醉酣還命管弦來。尊前百事皆依舊，點簡唯無薛秀才。」

　　劉采春

　　劉采春，浙中名妓也。嘗作《羅嗊曲》云：「不喜秦淮水，生憎江上船。載兒夫婿去，經歲又經年。情同東園柳，枯來得幾年。自無枝葉分，莫怨太陽偏。莫作商人婦，金釵當卜錢。朝朝江上望，錯認幾人船。那年離別日，只道在桐廬。桐廬人不見，今得廣州書。昨日勝今日，今年老去年。黃河清有日，白髮黑無緣。」元稹廉問浙東時，別薛濤逾十載，方擬馳使往蜀取濤，適采春自淮甸來，篇韻雖不及濤，而容華絕勝。元贈詩云：「新妝巧樣畫雙蛾，慢裹常州繡額羅。正面偷情光滑笏，緩行踏月皺紋波。言詞雅措風流足，舉止低徊秀媚多。更有惱人腸斷處，選詞能唱望夫歌。」望夫歌即《羅嗊曲》也。元因與狎，遂留。在浙江七年，因醉題東武亭詩，末云：「因循歸未得，不是戀鱸魚。」盧侍郎簡求戲曰：「丞相雖不為鱸魚，為好鏡湖春耳。」謂采春也。

　　孟淑卿

　　孟淑卿，姑蘇訓導澄之女，有才辨，工詩，自以配不得志，號曰荊山居士。其詩零落已多，最傳者數篇，其《悼亡》云：「斑斑羅袖濕啼痕，深恨無香使返魂。荳蔻花開人不見，一簾明月伴黃昏。」又《春歸》云：「落盡棠梨水拍堤，淒涼芳草夢中迷。無情最是枝頭鳥，不管人愁只管啼。」

　　

　　以下詞話


　　孫巨源

　　李端碩宮保，文和長子，治園池，迎賓客，不替父風。每休沐，必置酒高會，延侍從館閣，卒以為例。至夜各寢閣，什物供帳，皆不移而具。元豐中，會佳客，坐中忽召學士，將鎖院。孫巨源適當制，頗怏怏不欲去。李飾侍妾取羅巾，求長短句。巨源援筆欲書，從者告以將掩禁門矣，草草作數語云：「城頭尚有三鼕鼓，何須抵死催人去。上馬去匆匆，琵琶曲未終。回頭腸斷處，那更簾纖雨。漫道玉為堂，玉堂今夜長。」

　　南唐李煜

　　南唐後主李煜歸宋後，每懷鄉國，且念嬪妾散落，鬱鬱不自聊，作《浪淘沙》詞云：「簾外雨潺潺，春意闌珊。羅衾不耐五更寒。夢裡不知身是客，一晌貪歡。獨自莫憑欄，無限江山。別時容易見時難。流水落花春去也，天上人間。」

　　程正伯

　　眉山程正伯，號書舟，東坡中表兄弟也。與錦江妓某眷戀甚篤，別時作《酷相思》詞云：「月掛霜林寒欲墜。正門外，催人起。奈別離，如今真個是，欲住也，留無計。欲去也，來無計。馬上離情衣上淚。各自個，俱憔悴。問江路，梅花開也未。春到也，須頻寄。人到也，須頻寄。」

　　秦少游（凡二條）

　　秦少游（觀。）在蔡州，與營妓樓婉，字東玉者，甚密。贈《水龍吟》詞云：「小樓連苑橫空，下窺繡轂雕鞍驟。疏簾半卷，單衣初試，清明時候。破暖輕風，弄晴微雨，欲無還有。賣花聲過盡，垂楊院落，紅成陣，飛鴛甃玉佩丁東別後。悵佳期參差難又。名韁利鎖，天還知道，和天也瘦。花下重門，柳邊深巷，不堪回首。念多情但有，當時皓月，照人依舊。」（起語及換頭隱《樓東玉》三字。）。又贈妓陶心兒《南歌子》詞云：「玉漏迢迢盡，銀河淡淡橫。夢回宿酒未全醒，已被鄰雞催起，到天明。臂上妝猶在，襟間淚尚盈。水邊燈火漸人行，天外一鉤殘月，帶三星。」（末句隱「心」字。）

　　程公辟守會稽，秦少遊客焉，館之蓬萊閣。一日，席上有所悅，自爾眷眷不能忘情。因賦《滿庭芳》詞云：「山抹微雲，天連衰草，畫角聲斷譙門。暫停征棹，聊共引離尊。多少蓬萊舊事，空回首，煙靄紛紛。斜陽外，寒鴉數點，流水繞孤村。銷魂當此際，香囊暗解，羅帶輕分。謾贏得，青樓薄倖名存。此去何時見也？襟袖上空惹啼痕。傷情處，高城望斷，燈火已黃昏。」

　　毛澤民

　　毛澤民與錢塘妓狎，臨別，贈以《惜分飛》詞云：「露濕闌干花著露，愁到眉峰碧聚。此恨平分取，更無言語，空相覷。斷雨殘雲無意緒，寂寞朝朝暮暮。今夜山深處，斷魂吩咐朝回去。」

　　盧疏齋

　　杜妙隆，金陵佳麗人也。盧疏齋欲見之，行李匆匆，不果所願，因題《踏沙行》於壁云：「雪暗山明，溪深花早。行人馬上詩成了。歸來聞說妙隆歌，金陵卻比蓬萊渺。寶鏡慵窺，玉容空好。梁塵不動歌聲悄。無人知我此時情，春風一枕松窗曉。」

　　碧玉歌

　　宋汝南王有愛妾。名碧玉。《樂錄》有《碧玉歌》。其詞曰：「碧玉小家女，不敢攀貴德。感郎千金意，慚無傾城色。碧玉破瓜時，郎為情顛倒。感君不羞赧，回身向郎抱。」此曲亦名《千金意》。

　　孫夫人

　　孫夫人，秀州鄭文妻也。鄭文為太學上舍，久寓行都。孫寄以《憶秦娥》云：「花深深，一鉤羅襪行花陰。行花陰，閒將柳帶，試結同心。耳邊消息空沉沉，畫眉樓上愁登臨。愁登臨，海棠開後，望到如今。」此詞為同舍所見，傳揚酒樓，一時妓館無不歌之。

　　王之渙輩酒樓爭勝，反不如此詞得價。

　　魏夫人

　　魏夫人，曾子宣內子，與朱淑真為詞友。有《春恨．江神子》寄夫云：「別郎容易見郎難。幾多般，懶臨鸞。憔悴容儀，陡覺縷衣寬。門外紅梅將謝也，誰信道，不曾看。曉妝樓上望長安。怯輕寒，莫憑欄。嫌怕東風，吹恨上眉端。為報歸期須及早，休誤妾，一春間。」

　　劉鼎臣妻

　　婺州劉鼎臣，僦省試於行都。瀕行，其妻制彩花一枝贈之，侑以《鷓鴣天》詞云：「金屋無人夜剪繒，寶釵翻過齒痕輕。臨行執手慇懃送，襯與蕭郎兩鬢青。聽囑咐，好看承。千金不抵此時情。明年宴罷瓊林晚，酒面微紅相映明。」

　　又有居上庠者，其妻以詩寄鞋襪云：「細襪宮鞋巧樣新，慇懃寄與讀書人。好將穩步青雲上，莫向平康漫惹塵。」宋時婦女多能詩，其才情可想見一斑。

　　易彥章妻

　　易祓，字彥章，潭州人。以優等為前廊，久不歸。其妻作《一剪梅》寄云：「染淚脩書寄彥章。貪卻前廊，忘卻迴廊。功成名就不還鄉，石作心腸，鐵作心腸。紅日三竿懶畫妝。虛度韶光，瘦損容光。不知何日得成雙，羞對鴛鴦，懶對鴛鴦。」

　　朱希真

　　朱希真，小字秋娘，建康府朱將仕女也。年十六，適同邑商人徐必用。徐頗解文義，商久不歸，希真作閨怨詞，調寄《鷓鴣天》云：「梅妒晨妝雪妒輕，遠山依約與眉青。尊前無復歌金縷，夢覺空餘月滿林。魚與雁，兩浮沉。淺顰微笑總關心。相思恰似江南柳，一夜東風一夜深。」又《滿路花》調云：「簾烘淚雨乾，酒壓愁城破。冰壺防飲渴，水殘火。朱消粉褪，絕勝新妝裹。不是寒宵短，日上三竿，殢人猶要高臥。如今多病，寂寞章臺左。黃昏風弄雪，門深鎖。蘭房密愛，萬種思量過。也須知有我。著甚情悰，你但忘了人呵。」

　　按希真後有《風情．念奴嬌》一調云：「別離情緒，奈一番好景，一番愁戚。燕語鶯啼人乍遠，還是他鄉寒食。桃李無言，不堪攀折，總是風流客。東君也自怪人，冷淡蹤跡。花豔草芳春事，每隨花意薄，疏狂狼籍。除卻清風並皓月，脈脈此情誰識？料得文君，重簾不捲，只等閒消息。不如歸去，受他真個憐惜。」觀此詞，則希真有外心矣。

　　蜀娼詞

　　蜀娼能文，蓋薛濤之遺風也。昔有客自蜀挾一妓歸，蓄之別室，率數日一往，偶以病少疏，妓頗疑之。客作詞自解，妓即韻答之云：「說盟說誓，說情說意，動便春愁滿紙，多應念得脫空經，是那個先生教的。不茶不飯，不言不語，一味供他憔悴，相思已是不曾間，又那工夫咒你。」又，一妓述送行詞云：「欲寄意渾無所有，折盡市橋官柳，看君著上征衫，又相將放船楚江口，後會不知何日，又是男兒，休要鎮長相守。苟富貴毋相忘，若相忘，有如此柳。」

　　劉燕哥

　　劉燕哥，善歌舞。齊參議還山東，劉賦《太常引》以餞云：「故人別我出陽關，無計鎖雕鞍。今古別離難。兀誰畫，蛾眉遠山。一尊別酒，一聲杜宇，寂寞又春殘。明月小樓間，第一夜，相思淚彈。」至今膾炙人口。

　　釣竿歌

　　《釣竿》伯常子妻所作也。伯常子避仇河濱，為漁父，其妻思之，每至河側，作《釣竿》之歌。後司馬相如作《釣竿》之詩，今傳為古曲。

　　大郎神

　　天后朝，一士人陷冤獄。其妻配入掖庭，善吹觱栗，撰此曲以寄哀情。始名《大郎神》，蓋取大郎行第也。畏人知，遂易名《悲切子》，終號《怨回鶻》。

　　

　　以下雜事


　　羊車（凡二條）

　　晉泰始九年，武帝多簡良家子女以充內職，自擇其美者，以絳紗繫臂。胡奮子女名芳，既入選，下殿號泣。左右止之曰：「陛下聞聲！」芳曰：「死且不畏，何畏陛下！」帝遣洛陽令司馬肇冊拜芳為貴嬪。帝每有顧問，不飾言辭，率爾而答，進退方雅。時帝多內寵，平吳之後，復納孫皓宮人數千，自此掖庭殆將萬人，而並寵者甚眾。帝莫知所適，常乘羊車，恣其所之，至便宴寢。宮人乃取竹葉插戶，以鹽汁灑地，而引帝車。然芳最蒙愛幸，殆有專房之寵焉。侍御服飾，亞於皇后。帝嘗與之樗蒲，爭矢，遂傷上指。帝怒曰：「此固將種也。」芳對曰：「北伐公孫，西距諸葛，非將種而何？」帝甚有慚色。

　　又，宋文帝潘淑妃者，本以貌進，始未見賞。帝好乘羊車經諸房，淑妃每莊飾褰幃以俟，密令左右以鹽水灑地。帝每至戶，羊輒舐地不去。帝曰：「羊乃為汝徘徊，況人乎？」於是愛傾後宮。

　　開元遺事

　　開元中，明皇每至春時，且暮宴於宮中。使嬪妃輩每插豔花，帝親捉粉蝶放之。隨蝶所止幸之。謂之「蝶幸」。又為「彩局兒」，集宮嬪用骰子擲，最勝一人乃得專夜。䆠嘗私號骰子為「剉角媒人」，又或投金錢賭侍帝寢。自貴妃入，遂罷此戲。

　　安祿山嘗進上「助情花」百粒，大小如粳米，而色紅。每當寢，含香一粒，筋力不倦。上秘之，曰：「此亦漢之『慎恤膠』也。」祿山得愛於太真以此。

　　安祿山受帝眷愛，常與妃子同食，無所不至。帝恐外人以酒毒之，遂賜金牌子繫於臂上。每有王公召宴，欲沃以巨觥，祿山即以牌示之，云「准敕斷酒」。

　　明皇與貴妃每至酒酣，使妃子統宮妓百餘，上統小中貴亦百餘，排兩陣，張錦被為旗幟，攻擊相鬥，敗者罰之，此漁陽鼙鼓之兆。

　　上嘗與貴妃采戲，將北，惟重四可轉敗為勝，連叱之，骰子宛轉而成重四。遂命高力士賜緋。骰子四用朱染，始此。

　　貴妃肥有肌，至夏苦熱，渴時游後苑，吸花上露以潤肺。又每日含玉魚一枚，藉其涼津。衣輕綃，使侍兒交扇鼓風，猶不解熱，每汗出，紅膩而香，或拭之巾帕，色如桃花。

　　風流箭

　　寶歷中，帝造紙箭，竹皮與紙間，密貯龍麝香末。每宮嬪群聚，帝射之中，有濃香觸體，了無楚害，宮中名風流箭，為之語曰：「風流箭中的人人願。」

　　諢衣

　　唐穆宗以玄綃白書，素紗墨書，為衣服，賜承幸宮人。皆淫鄙之詞，時號「諢衣」。

　　元事（凡四條）

　　順帝為英英起采芳館於瓊華島，內設唐人滿花之席，重樓金線之衾，浮香細鱗之帳，六角雕羽之屏。唐人，高麗島名，產滿花草，性柔，折屈不損，光澤可佳，土人編之為席。重樓金線，花名也，出長白山，花心抽絲如金，長至四五尺，每尺寸，縛結如樓形，山中人取以織之成幅。大德間，尾灑夷於清源洞得一物，如龍皮，薄可相照，鱗鱗攢簇，玉色可愛；又間成花卉之形，或紅或綠，暑月對之，涼氣自生。遣人進貢，時無識者。有一胡僧言曰：「此斑花玉虯殼也。」

　　九引堂臺，七夕乞巧之所。至夕，宮女登臺，以五采絲穿九尾釘，先完者為得巧，遲完者謂之輸巧，各出資以贈得巧者焉。

　　至大中，洪妃寵於後宮。七夕，諸嬪妃不得登臺。臺上結綵為樓，妃獨與宮官數人升焉。剪綵散臺下，令宮人拾之，以色豔淡為勝負。次日，設宴大會，謂之鬥巧宴，負巧者罰一席。

　　熊嬪性耐寒，嘗於月夜游梨花亭，露袒坐紫斑石，元帝見其身與梨花一色，因名亭曰聯縞亭。

　　舞金蓮

　　李後主宮嬪窅娘善舞，後主作金蓮，高六尺，令窅娘以帛纏足，令纖小屈上，作新月狀，素襪舞其中。

　　按，此與潘妃事同，今人但知東昏，不知後主，猶撤御前金蓮燭，送歸院，但知坡公，不知令狐綯也。

　　狂燭

　　寧王好聲色，有人獻燭百炬，似臘而膩，似脂而硬，不知何物所造。每卜夜，賓妓閒坐，酒酣作狂，其燭則昏昏然，如物所掩，罷則復明。莫測其怪。

　　可名如意燭，亦呼燭媒。

　　醉輿妓圍

　　申王每醉，即使宮妓將錦彩結一兜子，令宮妓舁歸寢室，本宮呼曰「醉輿」。又每至冬月，風雪之夜，使宮妓密圍於坐側，以禦寒氣，自呼為「妓圍」。

　　笞妓

　　呂士隆知宣州，好苔官妓。會杭州一妓到，喜留之。一日，郡妓犯小過，欲笞之。妓曰：「妾不敢辭罪，但恐杭妓不能安。」呂乃捨之。

　　謝豹

　　昔有人飲於錦城謝家，其女窺而悅之。其人聞子規啼，心動，即謝去。女恨甚，後聞子規啼，則怔忡若豹鳴也，使侍女以竹枝驅之曰：「豹，汝尚敢至此啼乎？」故名子規為謝豹。出《成都舊事》。

　　《酉陽雜俎》以杜鵑知陽，相推而鳴，先鳴者吐血死；初鳴時，先聽者主離別。蓋不祥之鳥也。

　　選婿窗

　　李林甫有女六人，各有姿色。雨露之家，求之不允。林甫於廳事壁間，開一橫窗，布以雜寶，幔以絳妙。常日使六女戲於窗下，每有貴族子弟入謁，林甫即使女於窗中自選可意者事之。

　　男女相悅為婚，此良法也。

　　郭元振

　　郭元振少時，美風姿，有才藝，宰相張嘉貞欲納為婿，謂之曰：「吾女各有姿色，即不知誰是匹耦。吾令五女各持一絲幔前，子自牽之，得者為婿。」元振欣然從命，遂牽一紅絲線，得第三女，大有姿色。

　　待闕鴛鴦社

　　朱子春未婚，先開房室帷帳甚麗，以待其事。時人謂之待闕鴛鴦社。見《妝樓記》。

　　田田　錢錢

　　辛稼軒（名棄疾，字幼安。）有二妾，曰田田，曰錢錢，皆因其姓而名之，並善筆札，嘗代辛答尺牘。

　　情史氏曰：鳥之鳴春，蟲之鳴秋，情也。迫於時而不自已，時往而情亦遁矣。人則不然，韻之為詩，協之為詞，一日之謳吟歎詠，垂之千百世而不廢。其事之關情者，則又傳為美談。筆之小牘，後世誦其詩，歌其詞，述其事，而想見其情，當日之是非邪正，亦因是而有所考也。人以情傳，情則何負於人矣！情以人蔽，奈何自負其情耶！