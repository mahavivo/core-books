六朝文絜
 

卷一·賦

蕪城賦
鮑  照
瀰迆平原，南馳蒼梧、漲海，北走紫塞、鴈門。柂以漕渠，軸以昆崗。重江複關之隩，四會五達之莊。當昔全盛之時，車掛轊，人駕肩；廛閈撲地，歌吹沸天。孳貨鹽田，鏟利銅山；才力雄富，士馬精妍。故能奓秦法，佚周令，劃崇墉，刳濬洫，圖修世以休命。是以版築雉堞之殷，井幹烽櫓之勤，格高五嶽，袤廣三墳。崪若斷岸，矗似長雲。制磁石以禦衝，糊赬壤以飛文。觀基扃之固護，將萬祀而一君。出入三代，五百餘載，竟瓜剖而豆分！澤葵依井，荒葛罥塗。壇羅虺蜮，階鬭麏鼯。木魅、山鬼，野鼠、城狐，風嗥雨嘯，昏見晨趨。饑鷹厲吻，寒鴟嚇雛。伏虣藏虎，乳血飱膚。崩榛塞路，崢嶸古馗。白楊早落，塞草前衰。棱棱霜氣，蔌蔌風威。孤蓬自振，驚沙坐飛。灌莽杳而無際，叢薄紛其相依。通池既已夷，峻隅又已頹。直視千里外，唯見起黃埃。凝思寂聽，心傷已摧。
若夫藻扃、黼帳，歌堂、舞閣之基；璿淵、碧樹，弋林、釣渚之館。吳、蔡、齊、秦之聲，魚、龍、爵、馬之玩。皆薰歇燼滅，光沈響絕。東都妙姬，南國麗人，蕙心紈質，玉貌絳脣，莫不埋魂幽石，委骨窮塵。豈憶同輿之愉樂，離宮之苦辛哉！天道如何？吞恨者多。抽琴命操，為蕪城之歌。歌曰：“邊風急兮城上寒，井逕滅兮丘隴殘。千齡兮萬代，共盡兮何言！”

月賦 
謝  莊
陳王初喪應、劉，端憂多暇。綠苔生閣，芳塵凝榭。悄焉疚懷，不怡中夜。迺清蘭路，肅桂苑，騰吹寒山，弭蓋秋阪。臨濬壑而怨遙，登崇岫而傷遠。於時斜漢左界，北陸南躔。白露曖空，素月流天。沈吟齊章，殷勤陳篇。抽毫進牘，以命仲宣。
仲宣跪而稱曰：“臣東鄙幽介，長自丘樊，昧道懵學，孤奉明恩。臣聞沈潛既義，高明既經，日以陽德，月以陰靈。擅扶光於東沼，嗣若英於西冥；引玄兔於帝臺，集素娥於后庭。朒朓警闕，朏魄示沖。順辰通燭，從星澤風。增華台室，揚采軒宮。委照而吳業昌，淪精而漢道融。
“若夫氣霽地表，雲斂天末，洞庭始波，木葉微脫。菊散芳於山椒，鴈流哀而江瀨。升清質之悠悠，降澂輝之藹藹。列宿掩縟，長河韜映。柔祇雪凝，圓靈水鏡。連觀霜縞，周除冰淨。君王乃厭晨懽，樂宵宴；收妙舞，弛清縣；去燭房，即月殿；芳酒登，鳴琴薦。
“若乃涼夜自淒，風篁成韻。親懿莫從，羈孤遞進。聆皋禽之夕聞，聽朔管之秋引。於是絲桐練響，音容選和。徘徊《房露》，惆悵《陽阿》。聲林虛籟，淪池滅波。情紆軫其何託，愬皓月而長歌。
歌曰：美人邁兮音塵闕，隔千里兮共明月；臨風歎兮將焉歇？川路長兮不可越。歌響未終，餘景就畢。滿堂變容，迴遑如失。又稱歌曰：月既沒兮露欲晞，歲方晏兮無與歸。佳期可以還，微霜霑人衣。”
陳王曰：“善”。迺命執事，獻壽羞璧。“敬佩玉音，復之無斁。”

采蓮賦   
梁元帝
紫莖兮文波，紅蓮兮芰荷；綠房兮翠蓋，素實兮黃螺。
于時妖童媛女，蕩舟心許。鷁首徐迴，兼傳羽杯。櫂將移而藻挂，船欲動而萍開。爾其纖腰束素，遷延顧步。夏始春餘，葉嫩花初。恐沾裳而淺笑，畏傾船而斂裾。故以水濺蘭橈，蘆侵羅薦，菊澤未反，梧臺迴見。荇濕沾衫，菱長繞釧。泛柏舟而容與，歌采蓮於江渚。
歌曰：“碧玉小家女，來嫁汝南王。蓮花亂臉色，荷葉雜衣香。因持薦君子，願襲芙蓉裳。”

蕩婦秋思賦  
梁元帝
蕩子之別十年，倡婦之居自憐。登樓一望，唯見遠樹含煙。平原如此，不知道路幾千？天與水兮相逼，山與雲兮共色。山則蒼蒼入漢，水則涓涓不測。誰復堪見鳥飛，悲鳴隻翼！秋何月而不清，月何秋而不明？況乃倡樓蕩婦，對此傷情。於時露萎庭蕙，霜封階砌，坐視帶長，轉看腰細。重以秋水文波，秋雲似羅。日黯黯而將暮，風騷騷而渡河。妾怨迴文之錦，君思出塞之歌。相思相望，路遠如何！鬢飄蓬而漸亂，心懷疑而轉歎。愁縈翠眉斂，啼多紅粉漫。
已矣哉！秋風起兮秋葉飛，春花落兮春日暉；春日遲遲猶可至，客子行行終不歸。

恨賦  
江  淹
試望平原，蔓草縈骨，拱木斂魂。人生到此，天道寧論！於是僕本恨人，心驚不已，直念古者，伏恨而死。
至如秦帝按劍，諸侯西馳；削平天下，同文共規。華山為城，紫淵為池。雄圖既溢，武力未畢。方架黿鼉以為梁，巡海右以送日。一旦魂斷，宮車晚出。
若乃趙王既虜，遷於房陵。薄莫心動，昧旦神興。別豔姬與美女，喪金輿及玉乘。置酒欲飲，悲來填膺。千秋萬歲，為怨難勝！
至於李君降北，名辱身冤，拔劍擊柱，弔影慙魂。情往上郡，心留雁門；裂帛繫書，誓還漢恩。朝露溘至，握手何言？
若夫明妃去時，仰天太息。紫臺稍遠，關山無極。搖風忽起，白日西匿。隴雁少飛，代雲寡色。望君王兮何期，終蕪絕兮異域。
至乃敬通見抵，罷歸田里。閉關卻掃，塞門不仕，左對孺人，右顧稚子。脫略公卿，跌宕文史，齎志沒地，長懷無已。
及夫中散下獄，神氣激揚。濁醪夕引，素琴晨張。秋日蕭索，浮雲無光。鬱青霞之奇意，入修夜之不暘。
或有孤臣危涕，孼子墜心。遷客海上，流戍隴陰。此人但聞悲風汩起，血下霑衿，亦復含酸茹歎，銷落湮沈。
若乃騎疊跡，車同軌；黃塵匝地，歌吹四起，無不煙斷火絕，閉骨泉裏。
已矣哉！春草莫兮秋風驚，秋風罷兮春草生。綺羅畢兮池館盡，琴瑟滅兮丘壟平。自古皆有死，莫不飲恨而吞聲。

別賦  
江  淹
黯然銷魂者，唯別而已矣。況秦吳兮絕國，復燕宋兮千里。或春菭兮始生，乍秋風兮蹔起。是以行子腸斷，百感悽惻。風蕭蕭而異響，雲漫漫而奇色。舟凝滯於水濱，車逶遲於山側。櫂容與而詎前，馬寒鳴而不息。掩金觴而誰御，橫玉柱而霑軾。居人愁臥，怳若有亡。日下壁而沈彩，月上軒而飛光。見紅蘭之受露，望青楸之離霜。巡層楹而空揜，撫錦幕而虛涼。知離㝱之躑躅，意別魂之飛揚。故別雖一緒，事乃萬族：
至若龍馬銀鞍，朱軒繡軸，帳飲東都，送客金谷。琴羽張兮簫鼓陳，燕趙歌兮傷美人。珠與玉兮豔莫秋，羅與綺兮嬌上春。驚駟馬之仰秣，聳淵魚之赤鱗。造分手而銜涕，感寂寞而傷神。
乃有劍客慙恩，少年報士。韓國趙廁，吳宮燕市，割慈忍愛，離邦去裏。瀝泣共訣，抆血相視。驅征馬而不顧，見行塵之時起。方銜感於一劍，非買價於泉裏。金石震而色變，骨肉悲而心死。
或乃邊郡未和，負羽從軍。遼水無極，鴈山參雲。閨中風暖，陌上草薰。日出天而曜景，露下地而騰文。鏡朱塵之照爛，襲青氣之烟煴。攀桃李兮不忍別，送愛子兮霑羅裙。
至如一赴絕國，詎相見期！視喬木兮故里，決北梁兮永辭。左右兮魂動，親賓兮淚滋。可班荆兮贈恨，唯尊酒兮敘悲。值秋鴈兮飛日，當白露兮下時。怨復怨兮遠山曲，去復去兮長河湄。
又若君居淄右，妾家河陽，同瓊珮之晨照，共金爐之夕香。君結綬兮千里，惜瑤草之徒芳。慙幽閨之琴瑟，晦高臺之流黃。春宮閟此青菭色，秋帳含茲明月光。夏簟清兮晝不莫，冬釭凝兮夜何長！織錦曲兮泣已盡，迴文詩兮影獨傷。
儻有華陰上士，服食還僊。術既妙而猶學，道已寂而未傳。守丹竈而不顧，鍊金鼎而方堅。駕鶴上漢，驂鸞騰天。蹔遊萬里，少別千年。惟世間兮重別，謝主人兮依然。
下有芍藥之詩，佳人之謌。桑中衛女，上宮陳娥。春草碧色，春水綠波。送君南浦，傷如之何！至乃秋露如珠，秋月如珪。明月白露，光陰往來。與子之別，思心徘徊。
是以別方不定，別理千名，有別必怨，有怨必盈，使人意奪神駭，心折骨驚。雖淵雲之墨妙，嚴樂之筆精，金閨之諸彥，蘭台之羣英，賦有淩雲之稱，辯有雕龍之聲，誰能摹暫離之狀，寫永訣之情者乎？

麗人賦  
沈  約
有客弱冠未仕，締交戚里，馳騖王室，遨遊許、史。歸而稱曰：狹邪才女，銅街麗人。亭亭似月，嬿婉如春。凝情待價，思尚衣巾。芳踰散麝，色茂開蓮。陸離羽佩，雜錯花鈿。響羅衣而不進，隱明鐙而未前。中步檐而一息，順長廊而迴歸。池翻荷而納影，風動竹而吹衣。薄暮延佇，宵分乃至。出闇入光，含羞隱媚。垂羅曳錦，鳴瑤動翠。來脫薄妝，去留餘膩。霑粉委露，理鬢清渠。落花入領，微風動裾。

小園賦  
庾  信
若夫一枝之上，巢父得安巢之所；一壺之中，壺公有容身之地。況乎管寧藜牀，雖穿而可坐；嵇康鍛竈，既煗而堪眠。豈必連闥洞房，南陽樊重之第；綠墀青瑣，西漢王根之宅。
餘有數畝敝廬，寂寞人外，聊以擬伏臘，聊以避風霜。雖復晏嬰近市，不求朝夕之利；潘岳面城，且適閒居之樂。況乃黃鶴戒露，非有意於輪軒；爰居避風，本無情於鐘鼓。陸機則兄弟同居，韓康則舅甥不別。蝸角螡睫，又足相容者也。爾乃窟室徘徊，聊同鑿坏。桐閒露落，柳下風來。琴號珠柱，書名《玉杯》。有棠梨而無館，足酸棗而非臺。猶得欹側八九丈，縱橫數十步，榆柳兩三行，梨桃百餘樹。撥蒙密兮見窗，行敧斜兮得路。蟬有翳兮不驚，雉無羅兮何懼。草樹混淆，枝格相交。山為簣覆，地有堂坳。藏狸並窟，乳鵲重巢。連珠細菌，長柄寒匏。可以療饑，可以棲遲。崎嶇兮狹室，穿漏兮茅茨。檐直倚而妨帽，戶平行而礙眉。坐帳無鶴，支床有龜。鳥多閑暇，花隨四時。心則歷陵枯木，髪則睢陽亂絲。非夏日而可畏，異秋天而可悲。
一寸二寸之魚，三竿兩竿之竹。雲氣蔭于叢蓍，金精養於秋菊。棗酸梨酢，桃榹李薁。落葉半牀，狂花滿屋，名為野人之家，是謂愚公之谷。試偃息於茂林，迺久羨於抽簪。雖有門而長閉，實無水而恒沈。三春負鉏相識，五月披裘見尋。問葛洪之藥性，訪京房之卜林。草無忘憂之意，花無長樂之心。鳥何事而逐酒，魚何情而聽琴！
加以寒暑異令，乖違德性。崔駰以不樂損年，吳質以長愁養病。鎮宅神以薶石，厭山精而照鏡。屢動莊舃之唫，幾行魏顆之命。薄晚閒閨，老幼相攜。蓬頭王霸之子，椎髻梁鴻之妻。燋麥兩甕，寒菜一畦。風騷騷而樹急，天慘慘而雲低。聚空倉而雀噪，驚懶婦而蟬嘶。
昔早濫於吹噓，藉《文言》之慶餘。門有通德，家承賜書。或陪玄武之觀，時參鳳凰之墟。觀受釐于宣室，賦《長楊》於直廬。
遂乃山崩川竭，冰碎瓦裂，大盜潛移，長離永滅。摧直轡于三危，碎平途於九折。荆軻有寒水之悲，蘇武有秋風之別。《關山》則風月悽愴，《隴水》則肝腸斷絕。龜言此地之寒，鶴訝今年之雪。百齡兮儵忽，菁華兮已晚！不雪鴈門之踦，先念鴻陸之遠。非淮海兮可變，非金丹兮能轉。不暴骨於龍門，終低頭於馬坂。諒天造兮昧昧，嗟生民兮渾渾。

春賦  
庾  信
宜春苑中春已歸，披香殿裏作春衣，新年鳥聲千種囀，二月楊花滿路飛。河陽一縣倂是花，金谷從來滿園樹。一叢香草足礙人，數尺遊絲即橫路。開上林而競入，擁河橋而爭渡。
出麗華之金屋，下飛燕之蘭宮。釵朵多而訝重，髻鬟高而畏風，眉將柳而爭綠，面共桃而競紅，影來池裏，花落衫中。菭始綠而藏魚，麥纔青而覆雉。吹簫弄玉之臺，鳴佩淩波之水。移戚里而家富，入新豐而酒美。石榴聊汎，蒲桃醱醅。芙蓉玉盌，蓮子金杯，新芽竹笋，細核楊梅。綠珠捧琴至，文君送酒來。玉管初調，鳴絃暫撫，《陽春》、《淥水》之曲，對鳳迴鸞之舞。更炙笙簧，還移箏柱，月入歌扇，花承節鼓。協律都尉，射雉中郎，停車小苑，連騎長楊。金鞍始被，柘弓新張。拂塵看馬埒，分朋入射堂。馬是天池之龍種，帶乃荆山之玉梁。豔錦安天鹿，新綾織鳳皇。
三日曲水向河津，日晚河邊多解神。樹下流杯客，沙頭渡水人。鏤薄窄衫袖，穿珠帖領巾。百丈山頭日欲斜，三晡未醉莫還家。池中水影懸勝鏡，屋裏衣香不如花。

鏡賦  
庾  信
天河漸沒，日輪將起。燕噪吳王，烏驚御史。玉花簟上，金蓮帳裏。始摺屏風，新開戶扇。朝光晃眼，早風吹面。臨桁下而牽衫，就箱邊而著釧。宿鬟尚卷，殘妝已薄。無復脣珠，纔餘眉萼。靨上星稀，黃中月落。
鏡臺銀帶，本出魏宮。能橫卻月，巧挂迴風。龍垂匣外，鳳倚花中。鏡乃照膽照心，難逢難值。鏤五色之盤龍，刻千年之古字。山雞看而獨舞，海鳥見而孤鳴。臨水則池中月出，照日則壁上蔆生。
暫設妝奩，還抽鏡屜。競學生情，爭憐今世。鬢齊故略，眉平猶剃。飛花塼子，次第須安。朱開錦蹹，黛蘸油檀。脂和甲煎，澤漬香蘭。量髻鬢之長短，度安花之相去。縣媚子於搔頭，拭釵梁於粉絮。
梳頭新罷照著衣，還從妝處取將歸。暫看絃繫，縣知纈縵。衫正身長，裙斜假襻。真成箇鏡特相宜，不能片時藏匣裏，暫出園中也自隨。

鐙賦 
庾  信
九龍將暝，三爵行棲，瓊鉤半上，若木全低。窗藏明於粉壁，柳助暗于蘭閨。翡翠珠被，流蘇羽帳，舒屈膝之屏風，掩芙蓉之行障。卷衣秦后之牀，送枕荆臺之上。
乃有百枝同樹，四照連盤，香添然蜜，氣雜燒蘭。燼長宵久，光青夜寒。秀華掩映，蚖膏照灼。動鱗甲於鯨魚，燄光芒於鳴鶴。蛾飄則碎花亂下，風起則流星細落。
況復上蘭深夜，中山醑清。楚妃留客，韓娥合聲。低歌著節，遊弦絕鳴。輝輝朱燼，焰焰紅榮。乍九光而連綵，或雙花而並明。寄言蘇季子，應知餘照情。

對燭賦  
庾  信
龍沙鴈塞甲應寒，天山月沒客衣單。鐙前桁衣疑不亮，月下穿鍼覺最難。刺取鐙花持桂燭，還卻鐙檠下燭盤。鑄鳳銜蓮，圖龍並眠。燼高疑數翦，心濕暫難然。銅荷承淚蠟，䥫鋏染浮煙。本知雪光能映紙，復訝鐙花今得錢。
蓮帳寒檠窗拂曙，筠籠熏火香盈絮。旁垂細溜，上繞飛蛾。光清寒入，燄暗風過。楚人纓脫盡，燕君書誤多。夜風吹，香氣隨。鬱金苑，芙蓉池。秦皇辟惡不足道，漢武胡香何物奇？晚星沒，芳蕪歇，還持照夜遊，詎減西園月！


卷二·詔


敕條制禁奢靡詔 
南齊武帝
三季澆浮，舊章陵替。吉凶奢靡，動違矩則。或裂錦曳繡，以競車服之飾；塗金鏤石，以窮塋域之麗。至斑白不婚，露棺累葉。苟相姱衒，罔顧大典。可明為條制，嚴勒所在，悉使畫一。如復違犯，依事糾奏。

舉賢詔
北魏·孝文帝
炎陽爽節，秋零卷澍。在予之責，實深悚慄。故輟膳三晨，以命上訴。靈鑒誠款，曲流雲液。雖休弗休，寧敢愆怠。將有賢人湛德，高士凝棲。雖加詮采，末能招致。其精訪幽谷，舉茲賢彥。直言極諫，匡予不及。

與太子論彭城王詔  
北魏孝文帝
汝第六叔父勰，清規懋賞，與白雲俱潔。厭榮舍紱，以松竹為心。吾少與綢繆，提攜道趣。每請解朝纓，恬真邱壑。吾以長兄之重，未忍遠離。何容仍屈素業，長纓世網！吾百年之後，其聽勰辭蟬舍冕，遂其沖挹之性。無使成王之朝，翻疑姬旦之聖，不亦善乎？汝為孝子，勿違吾敕。

禁浮華詔 
北齊文宣帝
頃者風俗流宕，浮競日滋。家有吉凶，務求勝異。婚婣喪葬之費，車服飲食之華，動竭歲資，以營日富。又奴僕帶金玉，婢妾衣羅綺。始以剙出爲奇，後以過前爲麗。上下貴賤，無復等差。今運屬維新，思蠲往弊 ，反樸還淳，納民軌物。可量事具立條式，使儉而獲中。


敕

與臧燾敕
宋武帝
頃學尚廢弛，後進頹業，衡門之內，清風輟響。良由戎車屢警，禮樂中息，浮夫近志，情與事染，豈可不敷崇墳籍，敦厲風尚！此境人士，子姪如林，明發搜訪，想聞令軌。然荆玉含寶，要俟開瑩；幽蘭懷馨，事資扇發，獨習寡悟，義著周典。今經師不遠，而赴業無聞，非唯志學者鮮，或是勸誘未至邪？想復宏之。

爲武帝與謝腓敕
梁·沈  約
吾以菲德，屬當期運。鋻與吾賢，思隆治道。而明不遠燭，所蔽者多。實寄賢能，匡其寡闇。嘗謂山林之志，上所宜宏；激貪厲薄，義等爲政。自居元首，臨對百司。雖復執文經武，各修厥職，羣才競爽，以致和美，而鎭風靜俗，變教論道，自非箕潁高人，莫膺茲寄。 
是用虛心側席，屬想清塵，不得不屈茲獨往，同此濡足。便望釋蘿襲衮，出野登朝。必不以湯有慙德，武未盡善，不降其身，不屈其志，使璧帛虛往，蒲輪空歸。傾首東路，望兼立表。羲軒邈矣，古今殊事！不獲總駕崆峒，依風問道。今方復引領雲臺，虛己宣室。紆賢之媿，載結寢興。


卷三·令


與湘東王論王規令  
梁簡文帝
威明昨宵，奄復殂化，甚可痛傷。其風韻遒上，神采標映。千里絕跡，百尺無枝。文辨縱橫，才學優贍。跌宕之情彌遠，濠梁之氣特多。斯實俊民也。一爾過隟，永歸長夜。金刀掩芒，長淮絕涸。去歲冬中，已傷劉子；今茲寒孟，復悼王生。俱往之傷，信非虛說。

答羣下勸進初令  
梁元帝
孤以不德，天降之災。枕戈飲膽，扣心泣血。風樹之酷，萬始莫追；霜露之哀，百憂總萃。甫聞伯升之禍，彌切仲謀之悲。若封豕既殲，長虵即戮，方欲追延陵之逸軌，繼子臧之高讓。豈資秋亭之壇？安事繁陽之石？
侯景，項籍也；蕭棟，殷辛也。赤泉未賞，劉邦尚曰漢王；白旗弗縣，周發猶稱太子。飛龍之位，孰謂可躋？附鳳之徒，既聞來儀。羣公卿士，其喩孤之志，無忽。


教

建平王聘隱逸教  
江  淹
府、州、國紀綱：夫嬀夏已沒，大道不行。雖周惠之富，猶有漁潭之士；漢教之隆，亦見棲山之夫。迹絕雲氣，意負青天，皆待絳螭驤首，翠虬來儀。是以遺風獨扇百代，餘烈激厲後生。斯乃王教之助，古人之意焉。
吾稅駕舊楚，憩乘汀潭。挹於陵之操，想漢陰之高。而山川遐久，流風亡沫。養志數人，並未徵采。善操將棄，良用慨然。宜速詳舊禮，各遣纁招。庶暢此幽襟，以旌蓬蓽。

永嘉郡教  
丘  遲
貴郡控帶山海，利兼水陸，實東南之沃壤，一都之巨會。而曝背拘牛，屢空於畎畝；績麻治絲，無聞於窐巷。其有耕灌不修，桑榆靡樹，遨遊鄽裏，酣酺卒歲，越伍乖隣，流宕忘返。才異相如，而四壁獨立；高慙仲蔚，而三徑沒人。雖謝文翁之正俗，庶幾龔遂之移風。


卷四·問策


永明九年策秀才文  
王  融
問：昔周宣惰千畝之禮，虢公納諫；漢文缺三推之義，賈生置言。良以食惟民天，農為政本。金湯非粟而不守，水旱有待而無遷。朕式照前經，寶茲稼穡。祥正而青旗肅事，土膏而朱紘戒典。將使杏花菖葉，耕穫不愆；清甽泠風，述遵無廢。而釋耒佩牛，相沿莫反；兼貧擅富，寖以為俗。若爰井開制，懼驚擾愚民。舃鹵可腴，恐時無史白。興廢之術，矢陳厥謀。

天監三年策秀才文  
任  昉
問：朕本自諸生，弱齡有志。閉戶自精，開卷獨得。九流、《七略》，頗嘗觀覽；六藝、百家，庶非牆面。雖一日萬機，早朝晏罷，聽覽之暇，三餘靡失。上之化下，草偃風從。惟此虛寡，弗能動俗。
昔紫衣賤服，猶化齊風；長纓鄙好，且變鄒俗。雖德慙往賢，業優前事。且夫搢紳道行，祿利然也。朕傾心駿骨，非懼真龍。輜軿青紫，如拾地芥；而惰遊廢業，十室而九。鳴鳥蔑聞，《子衿》不作。宏獎之路，斯既然矣。猶其寂寞，應有良規。


卷五·表


為宋公至洛陽謁五陵表  
傅  亮
臣裕言：近振旅河湄，揚旌西邁，將屆舊京，威懷司、雍。河流遄疾，道阻且長。加以伊洛榛蕪，津塗久廢，伐木通徑，淹引時月。始以今月十二日，次故洛水浮橋。山川無改，城闕為墟。宮廟隳頓，鐘簴空列。觀宇之餘，鞠為禾黍。廛裏蕭條，雞犬罕音。感舊永懷，痛在心目。
以其月十五日奉謁五陵。墳塋幽淪，百年荒翳。天衢開泰，情禮獲申。故老掩涕，三軍悽感。瞻拜之日，憤慨交集。行河南太守毛脩之等，既開翦荊棘，繕修毀垣。職司既備，蕃衛如舊。伏惟聖懷，遠慕兼慰，不勝下情。謹遣傳詔殿中中郎臣某，奉表以聞。

為蕭拜太尉楊州牧表  
江  淹
元文既降，雕牒增輝。禮藹前英，寵華昔典。仰震威容，俯慙陋識。心魂戰慄，若殞若殯。
臣景能驗才，無假外鏡；撰己練志，久測內涯。故讓不飾跡，辭非謙距。寸亮尺素，頻觸瑤纊；丹情實理，備塵珠冕。而神居寂阻，九重嚴絕。徒懷漢臣伏闕之誠，竟無魯人迴日之感，所以迴懼鴻威，後奔殊令者也。
既而永鑒隆魏，緬思宏晉，國之大政，在功與位。故靜民紐亂，不處輿臺之下；去勳舍德，寧班袞司之上。咸以休對性業，裁成器靈，詎有移風變範，克耀倫序者乎？今臣績不炤民，忠豈宜國！名爵赫曦，僶俛優忝。陛下久超異禮之榮，越次殊常之秩。雖寢寐矜戰，曲垂哀亮；而璽册沖正，愈賜砥礪。
今便肅順天誥，恭聞睿典。審躬酌私，必跋危撓。將恐氓俗由此方擾，軌訓以之交蕪。臣豈不勉智罄忠，未知所以報奉淵聖，輸感霄極。取諸微躬，長為慙荷。

為蕭驃騎謝被侍中慰勞表  
江  淹
臣某言：即日侍中、秘書監臣戢至，奉宣詔旨慰勞。便受轂中帷，練甲外壘。旍旄蔽景，輿徒競氣。人懷秋嚴，士蓄霜斷。晦魂已掩，氣豎未縣。稽鉞竚威，寢興震慨。
今王人臨郊，皇華降庭。煇燿望實，將激威武。載鶡之夫，迎光蹀恩；投石之師，攀炤竦惠。楚纊越醪，方茲慙潤。臣忝屬閫私，彌抱渥洽，不任下情。

經通天臺奏漢武帝表  
沈  炯
臣聞橋山雖掩，鼎湖之竈可祠；有魯遂荒，大庭之迹無泯。伏惟陛下，降德猗蘭，纂靈豐谷。漢道既登，神仙可望。射之罘於海浦，禮日觀而稱功；橫中流于汾河，指柏梁而高宴。何其甚樂，豈不然與？
既而運屬上仙，道窮晏駕。甲帳珠簾，一朝零落。茂陵玉盌，遂出人間。淩雲故基，與原田而膴膴；扶風餘趾，帶陵阜而芒芒。羈旅縲臣，能不落淚！昔承明既厭，嚴助東歸；駟馬可乘，長卿西返。恭聞故實，竊有愚心。黍稷非馨，敢望徼福。但雀臺之弔，空愴魏君；雍邱之祠，未光夏后。瞻仰煙霞，伏增悽戀。

為陳六宮謝表  
江  總
鶴籥晨啟，雀釵曉映。恭承盛典，肅荷徽章。步動雲袿，香飄霧縠。媿纏豔粉，無情拂鏡；愁縈巧黛，息意臨窗。妾聞漢水贈珠，人間絕世；洛川拾翠，仙處無雙。或有風流行雨，窈窕初日，聲高一笑，價起兩環。乃可桂殿迎春，蘭房侍寵。借班姬之扇，未掩驚羞；假蔡琰之文，寧披悚戴。


疏

與趙王倫薦戴淵疏  
陸  機
蓋聞繁弱登御，然後高墉之功顯；孤竹在肆，然後降神之曲成。是以高世之主，必假遠邇之器；蘊匱之才，思託大音之和。伏見處士廣陵戴若思，年三十，清沖履道，德量允塞。思理足以研幽，才鑒足以辨物。安窮樂志，無風塵之慕；砥節立行，有井渫之潔。誠東南之遺寶，宰朝之奇璞也。若得託迹康衢，則能結軌驥騄；曜質廊廟，必能垂光璵璠矣。惟明公垂神采察，不使忠允之言，以人而廢。


卷六·啓


為卞彬謝修卞忠貞墓啟  
任  昉
臣彬啟：伏見詔書，並鄭義泰宣敕，當賜修理臣亡高祖、晉故驃騎大將軍、建興忠貞公壺墳塋。臣門緒不昌，天道所昧。忠搆身危，孝積家禍。名教同悲，隱淪惆悵。而年世貿遷，孤裔淪塞，遂使碑表蕪滅，邱樹荒毀，狐兔成穴，童牧哀歌。感慨自哀，日月纏迫。
陛下弘宣教義，非求效於方今；壺餘烈不泯，固陳力於異世。但加等之渥，近闕於晉典；樵蘇之刑，遠流於皇代。臣亦何人，敢謝斯幸？不任悲荷之至，謹奉啟事以聞。謹啟。

送橘啟   
劉  峻
南中橙甘，青鳥所食。始霜之旦，采之風味照座，劈之香霧噀人。皮薄而味珍，脈不黏膚，食不留滓。甘踰萍實，冷亞冰壺。可以熏神，可以芼鮮，可以漬蜜。氈鄉之果，寧有此邪？

謝始興王賜花紈簟啟  
劉孝儀
麗兼桃象，周洽昏明。便覺夏室已寒，冬裘可襲。雖九日煎沙，香粉猶棄；三旬沸海，團扇可捐。

謝東宮賚內人春衣啟 
庾肩吾
階邊細草，猶推綟葉之光；戶前桃樹，翻訝藍花之色。遂得裾飛合鷰，領鬭分鸞。試顧采薪，皆成留客。

謝明皇帝賜絲布等啟  
庾  信
臣某啟：奉敕垂賜雜色絲布綿絹等三十段、銀錢二百文。
某比年以來，殊有缺乏。白社之內，拂草看冰；靈台之中，吹塵視甑。懟妻狠妾，既嗟且憎；瘠子羸孫，虛恭實怨。王人忽降，大賚先臨。天帝錫年，無踰此樂；仙童贈藥，未均斯喜。
張袖而舞，元鶴欲來；撫節而歌，行雲幾斷。所謂舟檝無岸，海若為之反風；薺麥將枯，山林為之出雨。況復全抽素繭，雲版疑傾；併落青鳧，銀山或動。是知青牛道士，更延將盡之命；白鹿真人，能生已枯之骨。
雖復拔山超海，負德未勝；垂露懸鍼，書恩不盡。蓬萊謝恩之雀，白玉四環；漢水報德之虵，明蛛一寸。某之觀此，寧無媿心！直以物受其生，於天不謝。謹啟。

謝趙王賚絲布啟  
庾  信
某啟：奉教，垂賚雜色絲布三十段。
去冬凝閉，今春嚴勁。霰似瓊田，凌如鹽浦。張超之壁，未足鄣風；袁安之門，無人開雪。覆鳥毛而不暖。然獸炭而逾寒。遠降聖慈，曲垂矜賑。諭其蠶月，殆罄桑車；津實秉杼，幾空織室。
遂令新市數錢，忽疑販綵；平陵月夜，驚聞擣衣。妾遇新縑，自然心伏；妻聞裂帛，方當含笑。莊周車轍，實有涸魚；信陵鞭前，元非窮鳥。仰蒙經濟，伏荷聖慈。

謝趙王賚白羅袍袴啟  
庾  信
某啟：垂賚白羅袍袴一具。
程據上表，空諭雉頭；王恭入雪，虛稱鶴氅。未有懸機巧緤，變䌰奇文，鳳不去而恒飛，花雖寒而不落。披千金之暫煖，棄百結之長寒。永無黃葛之嗟，方見青綾之重。對天山之積雪，尚得開衿；冒廣廈之長風，猶當揮汗。白龜報主，終自無期；黃雀謝恩，竟知何日。

謝滕王賚馬啟  
庾  信
某啟：奉教垂賚烏騮馬一匹。
柳谷未開，翻逢紫鷰；臨源猶遠，忽見桃花。流電爭光，浮雲連影。張敞畫眉之暇，直走章臺；王濟飲酒之歡，長驅金埒。


牋

辭隨王子隆牋  
謝  朓
故吏文學謝朓，死罪死罪：即日被尚書召，以朓補中軍新安王記室參軍。朓聞潢汙之水，願朝宗而每竭；駑蹇之乘，希沃若而中疲。何則？皋壤搖落，對之惆悵；岐路西東，或以歍唈。況乃服義徒擁，歸志莫從。邈若墜雨，翩似秋蔕。
朓實庸流，行能無算。屬天地休明，山川受納，褒采一介，抽揚小善，故捨耒場圃，奉筆兔園。東亂三江，西浮七澤。契闊戎旃，從容讌語。長裾日曳，後乘載脂。榮立府庭，恩加顏色。沐髪晞陽，未測涯涘；撫臆論報，早誓肌骨。不寤滄溟未運，波臣自蕩；渤澥方春，旅翮先謝。清切藩房，寂寥舊蓽。
輕舟反溯，弔影獨留。白雲在天，龍門不見。去德滋永，思德滋深。唯待青江可望，候歸艎於春渚；朱邸方開，效蓬心於秋實。如其簪履或存，袵席無改，雖復身填溝壑，猶望妻子知歸。
攬涕告辭，悲來橫集，不任犬馬之誠。


卷七·書


登大雷岸與妹書  
鮑  照
吾自發寒雨，全行日少。加秋潦浩汗，山谿猥至，渡泝無邊，險徑遊歷，棧石星飯，結荷水宿，旅客貧辛，波路壯闊，始以今日食時，僅及大雷。塗登千里，日踰十晨，嚴霜慘節，悲風斷肌，去親為客，如何如何！
向因涉頓，憑觀川陸；遨神清渚，流睇方曛。東顧五洲之隔，西眺九派之分，窺地門之絕景，望天際之孤雲，長圖大念，隱心者久矣。南則積山萬狀，爭氣負高。含霞飲景，參差代雄。凌跨長隴，前後相屬，帶天有匝，橫地無窮。東則砥原遠隰，亡端靡際。寒蓬夕卷，古樹雲平。旋風四起，思鳥羣歸。靜聽無聞，極視不見。北則陂池潛演，湖脈通連。苧蒿攸積，菰蘆所繁。棲波之鳥，水化之蟲，智吞愚，彊捕小，號噪驚聒，紛牣其中。西則迴江永指，長波天合。滔滔何窮，漫漫安竭？創古迄今，舳艫相接。思盡波濤，悲滿潭壑。煙歸八表，終為野塵。而是注集，長寫不測，修靈浩盪，知其何故哉！
西南望廬山，又特驚異。基獻江潮，峯與辰漢連接。上常積雲霞，雕錦縟。若華夕曜，巖澤氣通，傳明散綵，赫似絳天。左右青靄，表裏紫霄。從嶺而上，氣盡金光；半山以下，純為黛色。信可以神居帝郊，鎮控湘、漢者也。若潀洞所積，谿壑所射，鼓怒之所豗擊，湧澓之所宕滌，則上窮荻浦，下至狶洲，南薄鷰爪，北極雷澱。削長埤短，可數百里。其中騰波觸天，高浪灌日，吞吐百川，寫泄萬壑。輕煙不流，華鼎振涾。弱草朱靡，洪漣隴蹙。散渙長驚，電透箭疾。穹溘崩聚，坻飛嶺覆。回沫冠山，奔濤空谷。碪石為之摧碎，碕岸為之䪣落。仰視大火，俯聽波聲，愁魄脅息，心驚慓矣！
至於繁化殊育，詭質恠章，則有江鵝、海鴨、魚鮫、水虎之類，豚首、象鼻、芒鬚、鍼尾之族，石蟹、土蚌、燕箕、雀蛤之儔，拆甲、曲牙、逆鱗、反舌之屬。掩沙漲，被草渚，浴雨排風，吹澇弄翮。夕景欲沈，曉霧將合。孤鶴寒嘯，游鴻遠吟。樵蘇一歎，舟子再泣。誠足悲憂，不可說也！
風吹雷飇，夜戒前路。下弦內外，望達所屆。寒暑難適，汝專自慎。夙夜戒護，勿我為念。恐欲知之，聊書所睹。臨塗草蹙，辭意不周。

答新渝侯和詩書 
梁簡文帝
垂示三首，風雲吐於行閒，珠玉生於字裏，跨躡曹、左，會超潘、陸。雙鬢向光，風流已絕；九梁插花，步搖為古。高樓懷怨，結眉表色；長門下泣，破粉成痕。復有影裏細腰，令與眞類；鏡中好面，還將畫等。此皆性情卓絕，新致英奇。故知吹簫入秦，方識來鳳之巧；鳴瑟向趙，始睹駐雲之曲。
手持口誦，喜荷交并也。

與蕭臨川書  
梁簡文帝
零雨送秋，輕寒迎節。江楓曉落，林葉初黃。登舟已積，殊足勞止。解維金闕，定在何日？
八區內侍，厭直御史之廬；九棘外府，且息官曹之務。應分竹南川，剖符千里。但黑水初旋，未申十千之飲；桂宮既啟，復乖雙闕之宴。文雅縱橫，即事分阻，清夜西園，眇然未尅。
想征艫而結歎，望橫席而霑襟。若使宏農書疏，脫還鄴下；河南口占，儻歸鄉里；必遲青泥之封，且覯《朱明》之詩。白雲在天，蒼波無極。瞻之歧路，眷慨良深。愛護波潮，敬勗光采。

與劉孝綽書  
梁簡文帝
執別灞滻，嗣音阻闊。合璧不停，旋灰屢徙。玉霜夜下，旅鴈晨飛。想涼燠得宜，時候無爽。既官寺務煩，簿領殷湊，等張釋之條理，同于公之明察。雕龍之才本傳，靈蛇之譽自高。頗得暇逸於篇章，從容於文諷。
頃擁旄西邁，載離寒暑。曉河未落，拂桂櫂而先征；夕鳥歸林，縣孤颿而未息。足使邊心憤薄，鄉思邅迴。但離闊已久，載勞寤寐。佇聞還驛，以慰相思。

追答劉秣陵沼書  
劉  峻
劉侯既重有斯難，值余有天倫之戚，竟未之致也。尋而此君長逝，化為異物，緒言餘論，蘊而莫傳。或有自其家得而示余者，余悲其音徽未沫，而其人已亡；青簡尚新，宿草將列，泫然不知涕之無從也。
雖隙駟不留，尺波電謝，而秋菊春蘭，英華靡絕。故存其梗概，更酬其旨。若使墨翟之言無爽，宣室之談有徵，冀東平之樹，望咸陽而西靡；蓋山之泉，聞絃歌而赴節，但懸劍空壠，有恨如何？

答謝中書書 
陶宏景
山川之美，古來共談。
高峯入雲，清流見底。兩岸石壁，五色交輝。青林翠竹，四時俱備。曉霧將歇，猿鳥亂鳴；夕日欲頹，沉鱗競躍。實是欲界之仙都，自康樂以來，未復有能與其奇者。

為衡山侯與婦書  
何  遜
昔人邀游洛汭，會遇陽臺，神僊髣髴，有如今別。雖帳前微笑，涉想猶存；而幄裏餘香，從風且歇。掩屏為疾，引領成勞。鏡想分鸞，琴悲《別鶴》。心如膏火，獨夜自煎；思等流波，終朝不息。
始知萋萋諼草，忘憂之言不實；團團輕扇，合歡之用為虛。路邇人遐，音塵寂絕。一日三秋，不足為喻。聊陳往翰，寧寫款懷？遲枉瓊瑤，慰其杼軸。

北使還與永豐侯書 
劉孝儀
足踐寒地，身犯朔風。暮宿客亭，晨炊謁舍。飄颻辛苦，迄屆氈鄉。雜種覃化，頗慕中國。兵傳李緒之法，樓儗衛律所治，而毳幙難淹，酪漿易饜。
王程有限，時及玉關。射鹿胡奴，乃共歸國；刻龍漢節，還持入塞。馬銜苜蓿，嘶立故墟；人獲蒲萄，歸種舊里。稚子出迎，善鄰相勞。倦握蟹螯，亟覆鰕盌。未改朱顏，略多白醉。用此終日，亦以自娛。

與宋元思書  
吳  均
風煙俱淨，天山共色。從流飄蕩，任意東西。自富陽至桐廬，一百許里，奇山異水，天下獨絕。水皆縹碧，千丈見底。游魚細石，直視無礙。急湍甚箭，猛浪若奔。夾岸高山，皆生寒樹。負勢競上，互相軒邈；爭高直指，千百成峯。泉水激石，泠泠作響。好鳥相鳴，嚶嚶成韻。蟬則千轉不窮，猨則百叫無絕。鳶飛戾天者，望峯息心；經綸世務者，窺谷忘反。橫柯上蔽，在晝猶昏；疎條交映，有時見日。

與顧章書  
吳  均
僕去月謝病，還覓薜蘿。梅谿之西，有石門山者，森壁爭霞，孤峯限日；幽岫含雲，深谿蓄翠。蟬吟鶴唳，水響猿嗁。英英相雜，緜緜成韻。既素重幽居，遂葺宇其上。幸富菊花，偏饒竹實。山谷所資，於斯已辦。仁智所樂，豈徒語哉！

與詹事江總書  
陳後主
管記陸瑜，奄然殂化，悲傷悼惜，此情何已！吾生平愛好，卿等所悉。自以學涉儒雅，不逮古人，欽賢慕士，是情尤篤。梁室亂離，天下麋沸。書史殘缺，禮樂崩淪。晚生後學，匪無牆面，卓爾出羣，斯人而已。
吾識覽雖局，未曾以言議假人。至於片善小才，特用嗟賞；況復洪識奇士！此故忘言之地。論其博綜子史，諳究儒墨，經耳無遺，觸目成誦。一褒一貶，一激一揚，語玄析理，披文摘句，未嘗不聞者心伏，聽者解頤。會意相得，自以為布衣之賞。
吾監撫之暇，事隙之辰，頗用談笑娛情，琴尊閒作。雅篇豔什，迭互鋒起。每清風朗月，美景良辰，對羣山之參差，望巨波之滉瀁。或翫新花，時觀落葉；既聽春鳥，又聆秋鴈。未嘗不促膝舉觴，連情發藻。且代琢磨，閒以嘲謔。俱怡耳目，並留情致。自謂百年為速，朝露可傷；豈謂玉折蘭摧，遽從短運。為悲為恨，當復何言！
遺迹餘文，觸目增泫。絕絃投筆，恒有酸恨。以卿同志，聊復敘懷。涕之無從，言不寫意。

為王寬與婦義安主書  
伏知道
昔魚嶺逢車，芝田息駕，雖見妖媱，終成揮忽。遂使家勝陽臺，為歡非㝱；人慚蕭史，相偶成僊。輕扇初開，欣看笑靨；長眉始畫，愁對離妝，猶聞徙佩，顧長廊之未盡；尚分行幰，冀迥陌之難迴。廣攝金屏，莫令愁擁；恒開錦幔，速望人歸。
鏡臺新去，應餘落粉；熏鑪未徙，定有餘煙。淚滴芳衾，錦花常濕；愁隨玉軫，琴鶴恒驚。已覺錦水丹鱗，素書稀遠；玉山青鳥，僊使難通。彩筆試操，香牋遂滿；行雲可託，夢想還勞。九重千日，詎憶倡家；單枕一宵，便如蕩子。當令照影雙來，一鸞羞鏡；弗使窺窗獨坐，嫦娥笑人。

復王少保書  
周宏讓
甚矣悲哉，此之為別也。雲飛泥沈，金鑠蘭滅。玉音不嗣，瑤華莫因。家兄至自鎬京，致來書于窮谷。故人之迹，有如對面。開題申紙，流臉沾膝。
江南燠熱，橘柚冬青；渭北沍寒，楊榆晚葉。土風氣候，各集所安。餐衛適時，寢興多福，甚善甚善。與弟分袂西陝，言反東區。雖保周陂，還依蔣徑。三荆離析，二仲不歸。麋鹿為曹，更多悲緒。丹經在握，貧病莫諧；芝朮可求，聊因采綴。
昔吾壯年，及弟富年。俱值邕熙，並歡衡泌。《南風》雅操，清商妙曲。絃琴促坐，無乏名晨。玉瀝金華，冀獲難老。不虞一旦，翻覆波瀾。吾已愒陰，弟非茂齒。禽尚之契，各在天涯。永念生平，難為胸臆。正當視陰數箭，排愁破涕。
人生樂耳！憂戚何為？豈能遽悲次房，遊魂不返；遠傷金產，骸匶無託！但願愛玉體，珍金相，保期頤，享黃髪。猶冀蒼鴈赬鯉，時傳尺素；清風朗月，俱寄相思。子淵子淵，長為別矣！握管操觚，聲淚俱咽。

與陽休之書  
祖鴻勳
陽生大弟：吾比以家貧親老，時還故郡。在本縣之西界，有雕山焉。其處閒遠，水石清麗，高巖四匝，良田數頃。家先有埜舍於斯，而遭亂荒廢，今復經始。即石成基，憑林起棟。蘿生映宇，泉流遶階，月松、風草，緣庭綺合；日華、雲實，旁沼星羅。檐下流煙，共霄氣而舒卷；園中桃李，雜松柏而蔥蒨。時一牽裳涉澗，負杖登峯，心悠悠以孤上，身飄飄而將逝，杳然不復自知在天地間矣。
若此者久之，乃還所住。孤坐危石，撫琴對水；獨詠山阿，舉酒望月。聽風聲以興思，聞鶴唳以動懷。企莊生之逍遙，慕尚子之清曠。首戴萌蒲，身衣縕襏。出蓺粱稻，歸奉慈親。緩步當車，無事為貴。斯已適矣。豈必撫麈哉！而吾子既繫名聲之韁鎖，就良工之剞劂。振佩紫臺之上，鼓袖丹墀之下。采金匱之漏簡，訪玉山之遺文，敝精神於《邱》、《墳》，盡心力於河、漢。摛藻期之鞶繡，發議必在芬芳。茲自美耳，吾無取焉。嘗試論之：夫崑峯積玉，光澤者前毀；瑤山叢桂，芳茂者先折。是以東都有挂冕之臣，南國見捐情之士。斯豈惡粱錦、好蔬布哉！蓋欲保其七尺，終其百年耳。
今弟官位既達，聲華已遠。象由齒斃，膏用明煎。既覽老氏谷神之談，應體留侯止足之逸。若能翻然清尚，解佩捐簪，則吾於茲山莊，可辦一得。把臂入林，挂巾垂枝；攜酒登巘，舒席平山。道素志，論舊款，訪丹法，語玄書。斯亦樂矣，何必富貴乎？去矣陽子！途乖趣別。緬尋此旨，杳若天漢。已矣哉！書不盡言。

與周宏讓書  
王  褒
嗣宗窮途，楊朱歧路。征蓬長逝，流水不歸。舒慘殊方，炎涼異節。木皮春厚，桂樹冬榮。想攝衛惟宜，動靜多豫。賢兄入關，敬承款曲。猶依杜陵之水，尚保池陽之田，鏟迹幽谿，銷聲窮谷。何其愉樂，幸甚幸甚！
弟昔因多疾，亟覽九仙之方；晚涉世途，常懷五嶽之舉。同夫關令，物色異人；譬彼客卿，服膺高士。上經說道，屢聽玄牝之談；中藥養神，每稟丹砂之說。頃年事遒盡，容髪衰謝。芸其黃矣。零落無時。還念生涯，繁憂總集。視陰愒日，猶趙孟之徂年；負杖行吟，同劉琨之積慘。河陽北臨，空思鞏縣；霸陵南望，還見長安。所冀書生之魂，來依舊壤；射聲之鬼，無恨他鄉。
白雲在天，長離別矣！會見之期，邈無日矣！援筆攬紙，龍鍾橫集。

為梁上黃侯世子與婦書  
庾  信
昔仙人導引，尚刻三秋；神女將梳，猶期九日。未有龍飛劍匣，鶴別琴臺，莫不銜怨而心悲，聞猿而下淚。人非新市，何處尋家？別異邯鄲，那應知路？想鏡中看影，當不含啼；欄外將花，居然俱笑。分杯帳裏，卻扇牀前。故是不思，何時能憶？當學海神，逐潮風而來往；勿如織女，待填河而相見。

召王貞書  
楊  暕
夫山藏美玉，光照廊廡之間；地蘊神劍，氣浮星漢之表。是知毛遂穎脫，義感平原；孫惠文詞，來遷東海。顧循寡薄，有懷髦彥。藉甚清風，為日久矣。未獲披覿，良深佇遲。
比高天流火，早應涼飆；凌雲仙掌，方承清露。想攝衛攸宜，與時休適。前園後圃，從容邱壑之情；左琴右書，蕭散煙霞之外。茂陵謝病，非無封禪之文；彭澤遺榮，先有《歸來》之作。優游儒雅，何樂如之？
余屬當藩屏，宣條揚越。坐棠聽訟，事絕詠歌；攀桂摛詞，眷言高遯。至於揚旌北渚，飛蓋西園，託乘乏應、劉，置醴闕申、穆。背淮之賓，徒聞其語；趨燕之客，罕值其人。
卿道冠鷹揚，聲高鳳舉。儒墨泉海，詞章苑囿。棲遲衡泌，懷寶迷邦。徇茲獨善，良以於邑。今遣行人，具宣往意。側望起予，甚於飢渴。想便輕舉，副此虛心。無信投石之談，空慕鑿壞之逸。書不盡言，更慚詞費。


卷八


移文

北山移文  
孔稚珪
鐘山之英，草堂之靈，馳煙驛路，勒移山庭：
夫以耿介拔俗之標，蕭灑出塵之想。度白雪以方絜，干青雲而直上，吾方知之矣。若其亭亭物表，皎皎霞外，芥千金而不盼，屣萬乘其如脫。聞鳳吹於洛浦，值薪歌於延瀨。固亦有焉。豈期終始參差，蒼黃翻覆，淚翟子之悲，慟朱公之哭。乍迴迹以心染，或先貞而後黷，何其謬哉！嗚呼，尚生不存，仲氏既往，山阿寂寥，千載誰賞？
世有周子，儁俗之士，既文既博，亦玄亦史。然而學遁東魯，習隱南郭。偶吹草堂，濫巾北岳。誘我松桂，欺我雲壑。雖假容于江皋，乃攖情於好爵。其始至也，將欲排巢父，拉許由，傲百氏，蔑王侯。風情張日，霜氣橫秋。或歎幽人長往，或怨王孫不游。談空空於釋部，覈玄玄於道流。務光何足比，涓子不能儔。
及其鳴騶入谷，鶴書赴隴，形馳魄散，志變神動。爾乃眉軒席次，袂聳筵上。焚芰制而裂荷衣，抗塵容而走俗狀。風雲悽其帶憤，石泉咽而下愴。望林巒而有失，顧草木而如喪。
至其鈕金章，綰墨綬，跨屬城之雄，冠百里之首。張英風於海甸，馳妙譽於浙右。道帙長擯，法筵久埋。敲扑諠囂犯其慮，牒訴倥傯裝其懷。《琴歌》既斷，《酒賦》無續。常綢繆於結課，每紛紜於折獄。籠張、趙於往圖，架卓、魯於前籙。希蹤三輔豪，馳聲九州牧。使我高霞孤映，明月獨舉，青松落陰，白雲誰侶？澗戶摧絕無與歸，石逕荒涼徒延佇。
至於還飆入幕，寫霧出楹，蕙帳空兮夜鶴怨，山人去兮曉猨驚。昔聞投簪逸海岸，今見解蘭縛塵纓。於是南岳獻嘲，北隴騰笑，列壑爭譏，攢峰竦誚。慨游子之我欺，悲無人以赴弔。故其林慚無盡，澗媿不歇，秋桂遣風，春蘿罷月。騁西山之逸議，馳東皋之素謁。
今又促裝下邑，浪栧上京。雖情殷於魏闕，或假步於山扃。豈可使芳杜厚顏，薜荔蒙恥，碧嶺再辱，丹崖重滓，塵游躅於蕙路，汙淥池以洗耳！宜扃岫幌，掩雲關，斂輕霧，藏鳴湍，截來轅於谷口，杜妄轡於郊端。於是叢條瞋膽，疊穎怒魄，或飛柯以折輪，乍低枝而埽迹：請迴俗士駕，為君謝逋客。

序

玉臺新詠序  
徐  陵
淩雲概日，由余之所未窺；萬戶千門，張衡之所曾賦。周王璧臺之上，漢帝金屋之中，玉樹以珊瑚作枝，珠簾以玳瑁為柙。其中有麗人焉。其人也，五陵豪族，充選掖庭；四姓良家，馳名永巷。亦有潁川、新市，河閒、觀津，本號嬌娥，曾名巧笑。楚王宮內，無不推其細腰；魏國佳人，俱言訝其纖手。閱詩敦禮，非直東鄰之自媒；婉約風流，無異西施之被教。弟兄協律，自小學歌；少長河陽，由來能舞。琵琶新曲，無待石崇；箜篌雜引，非因曹植。傳鼓瑟於楊家，得吹簫於秦女。
至若寵聞長樂，陳后知而不平；畫出天仙，閼氏覽而遙妒。至如東鄰巧笑，來侍寢於更衣；西子微顰，得橫陳於甲帳。陪遊馺娑，騁纖腰於結風；長樂鴛鴦，奏新聲于度曲。妝鳴蟬之薄鬢，照墮馬之垂鬟。反插金鈿，橫抽寶樹。南都石黛，最發雙蛾；北地燕脂，偏開兩靨。
亦有嶺上僊童，分丸魏帝；腰中寶鳳，授曆軒轅。金星與婺女爭華，麝月共嫦娥競爽。驚鸞冶袖，時飄韓掾之香；飛燕長裾，宜結陳王之佩。雖非圖畫，入甘泉而不分；言異神仙，戲陽臺而無別。眞可謂傾國傾城，無對無雙者也。加以天情開朗，逸思彫華，妙解文章，尤工詩賦。琉璃硯匣，終日隨身；翡翠筆牀，無時離手。清文滿篋，非惟芍藥之花；新製連篇，寧止蒲萄之樹。九日登高，時有緣情之作；萬年公主，非無誄德之辭。其佳麗也如彼，其才情也如此。既而椒房宛轉，柘館陰岑，絳鶴晨嚴，銅蠡晝靜。三星未夕，不事懷衾；五日猶賒，誰能理曲？優游少託，寂莫多閒。厭長樂之疎鐘，勞中宮之緩箭。輕身無力，怯南陽之擣衣；生長深宮，笑扶風之織錦。雖復投壺玉女，為歡盡於百驍；爭博齊姬，心賞窮於六箸。無怡神於暇景，惟屬意於新詩。可得代彼萱蘇，微蠲愁疾。
但往世名篇，當今巧製，分諸麟閣，散在鴻都。不藉篇章，無由披覽。於是然脂暝寫，弄墨晨書，撰錄豔歌，凡為十卷。曾無參與《雅》、《頌》，亦靡濫於風人。涇渭之閒，若斯而已。於是麗以金箱，裝之寶軸。三臺妙迹，龍伸蠖屈之書；五色花牋，河北、膠東之紙。高樓紅粉，仍定魯魚之文；辟惡生香，聊防羽陵之蠹。《靈飛》《六甲》，高擅玉函；《鴻烈》僊方，長推丹枕。
至如青牛帳裏，餘曲未終；朱鳥窗前，新妝已竟。方當開茲縹帙，散此縚繩。永對貦於書帷，長循環於纖手。豈如鄧學《春秋》，儒者之功難習；竇傳黃老，金丹之術不成。固勝西蜀豪家，託情窮于《魯殿》；東儲甲觀，流詠止於《洞簫》。孌彼諸姬，聊同棄日。猗與彤管，麗矣香奩！


卷九·論


鄭眾論  
梁元帝
漢世銜命匈奴，困而不辱者，二人而已。子卿手持漢節，臥伏冰霜；仲師固無下拜，隔絕水火。況復風生稽落，日隱龍堆；翰海飛沙，皋蘭走雪。豈不酸鼻痛心，憶雒陽之宮陛；屑泣橫悲，想長安之城闕！直以為臣之道，義不為生；事君之節，生為義盡。豈望拔幽泉，出重仞，經長樂，抵未央。及還望塞亭，來依候火，傍觀上郡，側眺雲中。雖在己之願自隆，而於時之報未盡。


卷十·銘


石帆銘  
鮑  照
應風剖流，息石橫波，下潀地軸，上獵星羅。吐湘引漢，歙蠡吞沱，西曆岷、冢，北瀉淮河。眇森宏藹，積廣連深，淪天測際，亙海窮陰。雲旌未起，風柯不吟，崩濤山墜，鬱浪雷沈。
在昔鴻荒，刊啟源陸。表裏民邦，經緯鳥服。瞻貞視悔，坎水巽木，乃剡乃鏟，既刳既斲。飛深浮遠，巢潭館谷。涉川之利，謂易則難；臨淵之戒，曰危乃安。泊潛輕濟，冥表勤言。穆戎遂留，昭御不還。徒悲猿鶴，空駕滄烟。
君子彼想，祗心載惕。林簡松栝，水采龍鷁。覘氣涉潮，投祭沈璧；揆檢含圖，命辰定曆。二崤虎口，周王夙趨；九折羊腸，漢臣電驅。潛鱗浮翼，爭景乘虛。衡石赬鰩，帝子察殂；青山斷河，后父沈軀。川吏掌津，敢告訪途。

飛白書勢銘   
鮑  照
秋毫精勁，霜素凝鮮。霑此瑤波，染彼松煙。超工八法，盡奇六文。鳥企龍躍，珠解泉分。輕如游霧，重似崩雲。絕鋒劍摧，驚勢箭飛。差池燕起，振迅鴻歸，臨危制節，中險騰機。圭角星芒，明麗爛逸。絲縈髪垂，平理端密。盈尺錦兩，片字金鎰。故僊、芝煩弱，既匪足雙；蟲、虎瑣碎，又安能匹。君子品之，是最神筆。

藥奩銘  
鮑  照
歲霣走丸，生厭隤牆，時無驟得，年有遐方。水玉出煙，《靈飛》生光，龜文電衣，龍采雲裳。九芝八石，延正盪斜。二脂六體，振衰返華。毛姬餌葉，鳳子藏花。景絕翠虬，氣隱赬霞。深神罕別，妙奇不揚。或繁虎杖，或亂蛇牀。故不世不可以服，未達不可以嘗。眩睛逆目，是乃為良。

團扇銘  
庾肩吾
武王元覽，造扇於前。班生贍博，《白綺》仍傳。裁筠比霧，裂素輕蟬。片月內掩，重規外圓，炎隆火正，石爍沙煎。清逾蘋末，瑩等寒泉。恩深難恃，愛極則遷。秋風颯至，篋笥長捐。勒銘華扇，敢薦夏筵。

後堂望美人山銘  
庾  信
高唐疑雨，洛浦無舟。何處相望？山邊一樓。峯因五婦，石是三侯。險踰地肺，危淩天柱。禁苑斜通，春人恒聚。樹裏聞歌，枝中見舞。恰對妝臺，諸窗併開。斜看己識，試喚便回。豈同織女，非秋不來。

至仁山銘  
庾  信
山橫鶴嶺，水學龍津。瑞雲一片，僊童兩人。三秋雲薄，九日寒新。眞花暫落，畫樹長春。橫石臨砌，飛檐枕嶺。壁遶藤苗，窗銜竹影。菊落秋潭，桐疏寒井。仁者可樂，將由愛靜。

梁東宮行雨山銘  
庾  信
山名行雨，地異陽臺。佳人無數，神女看來。翠幔朝開，新妝旦起。樹入牀頭，花來鏡裏。草綠衫同，花紅面似。開年寒盡，正月游春。俱除錦帔，併脫紅綸。天絲劇蕅，蜨粉生塵。橫籐礙路，弱柳低人。誰言洛浦，一箇河神？


卷十一·碑


相官寺碑  
梁簡文帝
真人西滅，羅漢東游。五明盛士，並宣北門之教；四姓小臣，稍罷南宮之學。超洙、泗之濟濟，比舍衛之洋洋。是以高檐三丈，乃為祀神之舍；連閣四周，並非中官之宅。雪山忍辱之草，天宮陀樹之花，四照芬吐，五衢異色。能令扶解說法，果出妙衣。鹿苑豈殊，祇林何遠。
皇太子蕭緯，自昔藩邸，便結善緣。雖銀藏蓋寡，金地多闕，有慙四事，久立五根。泗川出鼎，尚刻之罘之石；岷、峨作鎮，猶銘劍壁之山。矧伊福界，寧無鐫刻？銘曰：
洛陽白馬，帝釋天冠，開基紫陌，峻極雲端。實惟爽塏，棲心之地。譬若淨土，長為佛事。銀鋪曜色，玉礙金光。墖如僊掌，樓疑鳳皇。珠生月魄，鍾應秋霜。鳥依交露，幡承杏梁。窗舒意蕊，室度心香。天琴夜下，紺馬朝翔。生滅可度，離苦獲常。相續有盡，歸乎道場。


卷十二·誄


陶徵士誄（並序）  
顏延之
夫璿玉致美，不為池隍之寶；桂椒信芳，而非園林之實。豈期深而好遠哉？蓋云殊性而已。故無足而至者，物之藉也；隨踵而立者，人之薄也。
若乃巢、高之抗行，夷、皓之峻節，故已父老堯、禹，錙銖周、漢。而緜世浸遠，光靈不屬，至使菁華隱沒，芳流歇絕，不其惜乎！雖今之作者，人自為量，而道路同塵，輟塗殊軌者多矣，豈所以昭末景、汎餘波！
有晉徵士尋陽陶淵明，南岳之幽居者也。弱不好弄，長實素心。學非稱師，文取指達。在眾不失其寡，處言愈見其默。少而貧病，居無僕妾。井臼弗任，藜菽不給。母老子幼，就養勤匱。遠惟田生致親之議，追悟毛子捧檄之懷。初辭州府三命，後為彭澤令。道不偶物，棄官從好。
遂乃解體世紛，結志區外，定迹深棲，於是乎遠。灌畦鬻蔬，為供魚菽之祭；織絇緯蕭，以充糧粒之費。心好異書，性樂酒德。簡棄煩促，就成省曠。殆所謂國爵屏貴、家人忘貧者與？有詔徵為著作郎，稱疾不到。春秋若干，元嘉四年月日，卒於尋陽縣之某里。近識悲悼，遠士傷情。冥默福應，嗚呼淑貞！
夫實以誄華，名由諡高，苟允德義，貴賤何算焉？若其寬樂令終之美、好廉克己之操，有合諡典，無愆前志。故詢諸友好，宜諡曰靖節徵士。其辭曰：
物尚孤生，人固介立。豈伊時遘，曷云世及？嗟乎若士，望古遙集。韜此洪族，蔑彼名級。睦親之行，至自非敦；然諾之信，重於布言。廉深簡潔，貞夷粹溫。和而能峻，博而不繁。依世尚同，詭時則異，有一於此，兩非默置。豈若夫子，因心違事，畏榮好古，薄身厚志。世霸虛禮，州壤推風。孝惟義養，道必懷邦。人之秉彝，不隘不恭。爵同下士，祿等上農。度量難鈞，進退可限。長卿棄官，稚賓自免。子之悟之，何悟之辨？賦詩歸來，高蹈獨善。亦既超曠，無適非心。汲流舊巘，葺宇家林。晨煙暮藹，春喣秋陰，陳書綴卷，置酒絃琴。居備勤儉，躬兼貧病。人否其憂，子然其命。隱約就閒，遷延辭聘。非直也明，是惟道性。
糾纏斡流，冥漠報施，孰云與仁，實疑明智。謂天蓋高，胡諐斯義？履信曷憑，思順何寘？年在中身，疢惟痁疾，視死如歸，臨凶若吉。藥劑弗嘗，禱祀非恤。傃幽告終，懷和長畢。嗚呼哀哉！
敬述靖節，式尊遺占。存不願豐，沒無求贍。省訃卻賻，輕哀薄斂。遭壤以穿，旋葬而窆。嗚呼哀哉！
深心追往，遠情逐化。自爾介居，及我多暇。伊好之洽，接閻鄰舍。宵盤晝憩，非舟非駕。念昔宴私，舉觴相誨。獨正者危，至方則閡。哲人卷舒。布在前載，取鑒不遠，吾規子佩。爾實愀然，中言而發。違眾速尤，迕風先蹷。身才非實，榮聲有歇。叡音永矣，誰箴余闕？嗚呼哀哉！
仁焉而終，智焉而斃！黔婁既沒，展禽亦逝。其在先生，同塵往世。旌此靖節，加彼康惠。嗚呼哀哉！

宋孝武宣貴妃誄  
謝  莊
惟大明六年，夏四月壬子，宣貴妃薨。
律谷罷煖，龍鄉輟曉。照車去魏，聯城辭趙。皇帝痛掖殿之既闃，悼泉途之已宮。巡步檐而臨蕙路，集重陽而望椒風。嗚呼哀哉！
天寵方隆，王姬下姻。肅雍揆景，陟屺爰臻。國軫喪淑之傷，家凝霣庇之怨。敢撰德於旂旒，庶圖芳於鐘萬。
其辭曰：
元邱烟煴，瑤臺降芬。高唐渫雨，巫山鬱雲。誕發蘭儀，光啓玉度。望月方娥，瞻星比婺。毓德素里，棲景宸軒。處麗絺綌，出懋蘋繁。脩詩賁道，稱圖照言。翼訓姒幄，贊軌堯門。綢繆史館，容與經闈。陳《風》緝藻，臨《彖》分微。游藝殫數，撫律窮機。躊躇冬愛，怊悵秋暉。展如之華，寔邦之媛。敬勤顯陽，肅恭崇憲。奉榮維約，承慈以遜。逮下延和，臨朋違怨。祚靈集祉，慶藹迎祥。皇胤璿式，帝女金相。聯跗齊穎，接萼均芳。以蕃以牧，燭代輝梁。視朔書氛，觀臺告祲。八頌扃和，六祈輟滲。衡總滅容，翬翟毀衽。掩綵瑤光，收華紫禁。嗚呼哀哉！
帷軒夕改，軿輅晨遷。離宮天邃，別殿雲縣。靈衣虛襲，組帳空煙。巾見餘軸，匣有遺絃。嗚呼哀哉！
移氣朔兮變羅紈，白露凝兮歲將闌。庭樹驚兮中帷響，金釭曖兮玉座寒。純孝擗其俱毀，共氣摧其同欒。仰昊天之莫報，怨凱風之徒攀。茫昧與善，寂寥餘慶。喪過乎哀，毀實滅性。世覆沖華，國虛淵令。嗚呼哀哉！
題湊既肅，龜筮既辰。階撤兩奠，庭引雙輴。維慕維愛，曰子曰身。慟皇情於容物，崩列辟於上旻。崇徽章而出寰甸，照殊策而去城闉。嗚呼哀哉！
經建春而右轉，循閶闔而逕度。旌委鬱於飛飛，龍逶遲於步步。鏘楚挽於槐風，喝邊簫於松霧。涉姑繇而環迴，望樂池而顧慕。嗚呼哀哉！
晨轀解鳳，曉蓋俄金。山庭寢日，隧路抽陰。重扃閟兮鐙已黯，中泉寂兮此夜深。銷神躬於壤末，散靈魄於天潯。響乘氣兮蘭馭風，德有遠兮聲無窮。嗚呼哀哉！


祭文

祭屈原文  
顏延之
惟有宋五年月日，湘州刺史吳郡張邵，恭承帝命，建旟舊楚。訪懷沙之淵，得捐珮之浦。弭節羅潭，艤舟汨渚。乃遣戶曹掾某，敬祭故楚三閭大夫屈君之靈。蘭薰而摧，玉縝則折。物忌堅芳，人諱明絜。曰若先生，逢辰之缺。溫風怠時，飛霜急節。嬴、羋遘紛，昭、懷不端。謀折儀、尚，貞蔑椒、蘭。身絕郢闕，迹徧湘干。比物荃蓀，連類龍鸞。聲溢金石，志華日月。如彼樹芳，實穎實發。望汨心欷，瞻羅思越。藉用可塵，昭忠難闕。

祭顏光祿文  
王僧達
維宋孝建三年九月癸丑朔，十九日辛未，王君以山羞野酌，敬祭顏君之靈：嗚呼哀哉！夫德以道樹，禮以仁清。惟君之懿，早歲飛聲。義窮幾《彖》，文蔽班、楊。性婞剛絜，志度淵英。登朝光國，實宋之華。才通漢、魏，譽浹龜沙，服爵帝典，棲志雲阿。清交素友，比景共波。氣高叔夜，嚴方仲舉。逸翮獨翔，孤風絕侶。流連酒德，嘯歌琴緒。遊顧移年，契闊宴處。春風首時，爰談爰賦；秋露未凝，歸神太素。明發晨駕，瞻廬望路，心悽目泫，情條雲互。涼陰掩軒，娥月寢耀。微燈動光，几牘誰照？衾衽長塵，絲竹罷調。攬悲蘭宇，屑涕松嶠。古來共盡，牛山有淚。非獨昊天，殲我明懿。以此忍哀，敬陳奠饋。申酌長懷，顧望歔欷。嗚呼哀哉！

祭夫徐敬業文  
劉令嫺
維梁大同五年，新婦謹薦少牢於徐府君之靈曰：
惟君德爰禮智，才兼文雅，學比山成，辨同河瀉。明經擢秀，光朝振野。調逸許中，聲高洛下。含潘度陸，超終邁賈。二儀既肇，判合始分。簡賢依德，乃隸夫君。外治徒奉，內佐無聞。幸移蓬性，頗習蘭薰。式傳琴瑟，相酬典墳。輔仁難驗，神情易促。雹碎春紅，霜雕夏綠。躬奉正衾，親觀啓足。一見無期，百身何贖？嗚呼哀哉！
生死雖殊，情親猶一。敢遵先好，手調薑橘。素俎空乾，奠觴徒溢。昔奉齊眉，異於今日。從軍暫別，且思樓中；薄游未反，尚比飛蓬；如當此訣，永痛無窮！百年何幾，泉穴方同。