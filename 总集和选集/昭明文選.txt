文選


文選序

梁昭明太子撰

　　式觀元始，眇覿玄風，冬穴夏巢之時，茹毛飲血之世，世質民淳，斯文未作。逮乎伏羲氏之王天下也，始畫八卦，造書契，以代結繩之政，由是文籍生焉。《易》曰：「觀乎天文，以察時變。觀乎人文，以化成天下。」文之時義遠矣哉！若夫椎輪爲大輅之始，大輅甯有椎輪之質；增冰爲積水所成，積水曾微增冰之凜，何哉？蓋踵其事而增華，變其本而加厲。物卽有之，文亦宜然。隨時變改，難可詳悉。

　　嘗試論之曰：《詩序》云：「詩有六義焉：一曰風，二曰賦，三曰比，四曰興，五曰雅，六曰頌。」至於今之作者，異乎古昔。古詩之體，今則全取賦名。荀宋表之於前，賈馬繼之於末。自茲以降，源流寔繁。述邑居，則有「憑虛」、「亡是」之作。戒畋游，則有《長楊賦》《羽獵賦》之制。若其紀一事，詠一物，風雲草木之興，魚蟲禽獸之流，推而廣之，不可勝載矣！又楚人屈原，含忠履潔，君匪從流，臣進逆耳，深思遠慮，遂放湘南。耿介之意卽傷，壹鬱之懷靡愬。臨淵有懷沙之志，吟澤有憔悴之容。騷人之文，自茲而作。

　　詩者，蓋志之所之也。情動於中，而形於言。《關雎》《麟趾》，正始之道著。桑間濮上，亡國之音表。故《風》《雅》之道，粲然可觀。自炎漢中葉，厥塗漸異：退傅有「在鄒」之作，降將著「河梁」之篇。四言五言，區以別矣。又少則三字，多則九言，各體互興，分鑣幷驅。頌者，所以游揚德業，襃贊成功。吉甫有「穆若」之談，季子有「至矣」之歎，舒布爲詩，卽言如彼。總成爲頌，又亦若此。次則箴興於補闕，戒出於弼匡，論則析理精微，銘則序事清潤，美終則誄發，圖像則贊興。又詔誥教令之流，表奏牋記之列，書誓符檄之品，弔祭悲哀之作，答客指事之制，三言八字之文，篇辭引序，碑碣誌狀，衆制鋒起，源流間出。譬陶匏異器，幷爲入耳之娛。黼黻不同，俱爲悅目之玩。作者之致，蓋云備矣！

　　余監撫餘閑，居多暇日。歷觀文囿，泛覽辭林，未嘗不心遊目想，移晷忘倦。自姬漢以來，眇焉悠邈，時更七代，數逾千祀。詞人才子，則名溢於縹囊。飛文染翰，則卷盈乎緗帙。自非略其蕪穢，集其清英，蓋欲兼功太半，難矣！若夫姬公之籍，孔父之書，與日月俱懸，鬼神爭奧，孝敬之准式，人倫之師友，豈可重以芟夷，加之剪截？老莊之作，管孟之流，蓋以立意爲宗，不以能文爲本，今之所撰，又以略諸。若賢人之美辭，忠臣之抗直，謀夫之話，辨士之端，冰釋泉湧，金相玉振，所謂坐狙丘，議稷下，仲連之卻秦軍，食其之下齊國，留侯之發八難，曲逆之吐六奇，蓋乃事美一時，語流千載，概見墳籍，旁出子史，若斯之流，又亦繁博。雖傳之簡牘，而事異篇章，今之所集，亦所不取。至於記事之史，擊年之書，所以襃貶是非，紀別異同，方之篇翰，亦已不同。若其贊論之綜緝辭采，序述之錯比文華，事出於沈思，義歸乎翰藻，故與夫篇什，雜而集之。遠自周室，迄于聖代，都爲三十卷，名曰《文選》云耳。

　　凡次文之體，各以彙聚。詩賦體卽不一，又以類分。類分之中，各以時代相次。


賦甲


班孟堅〈兩都賦〉二首并序

〈兩都賦序〉

或曰：賦者，古詩之流也。昔成康沒而頌聲寢，王澤竭而詩不作。大漢初定，日不暇給。至於武宣之世，乃崇禮官，考文章，內設金馬石渠之署，外興樂府協律之事，以興廢繼絕，潤色鴻業。是以眾庶悅豫，福應尤盛，白麟赤雁芝房寶鼎之歌，薦於郊廟。神雀五鳳甘露黃龍之瑞，以為年紀。故言語侍從之臣，若司馬相如虞丘壽王東方朔枚皋王褒劉向之屬，朝夕論思，日月獻納；而公卿大臣，御史大夫倪寬、太常孔臧、太中大夫董仲舒、宗正劉德、太子太傳蕭望之等，時時間作。或以抒下情而通諷諭，或以宣上德而盡忠孝，雍容揄揚，著於後嗣，抑亦雅頌之亞也。故孝成之世，論而錄之，蓋奏御者千有餘篇，而後大漢之文章，炳焉與三代同風。
且夫道有夷隆，學有麤密，因時而建德者，不以遠近易則。故皋陶歌虞，奚斯頌魯，同見采於孔氏，列于詩書，其義一也。稽之上古則如彼，考之漢室又如此。斯事雖細，然先臣之舊式，國家之遺美，不可闕也。臣竊見海內清平，朝廷無事，京師脩宮室，浚城隍，起苑囿，以備制度。西土耆老，咸懷怨思，冀上之睠顧，而盛稱長安舊制，有陋雒邑之議。故臣作兩都賦，以極眾人之所眩曜，折以今之法度。其詞曰。

〈西都賦〉

有西都賓問於東都主人曰：「蓋聞皇漢之初經營也，嘗有意乎都河洛矣。輟而弗康，寔用西遷，作我上都。主人聞其故而睹其制乎？」主人曰：「未也。愿賓攄懷舊之蓄念，發思古之幽情。博我以皇道，弘我以漢京。」賓曰：「唯唯。」
「漢之西都，在於雍州，寔曰長安。左據函谷二崤之阻，表以太華終南之山。右界褒斜隴首之險，帶以洪河涇渭之川。眾流之隈，汧涌其西。華實之毛，則九州之上腴焉；防御之阻，則天地之隩區焉。是故橫被六合，三成帝畿。周以龍興，秦以虎視。及至大漢受命而都之也，仰悟東井之精，俯協河圖之靈。奉春建策，留侯演成。天人合應，以發皇明。乃眷西顧，寔惟作京。於是睎秦嶺，睋北阜。挾灃灞，據龍首。圖皇基於億載，度宏規而大起。肇自高而終平，世增飾以崇麗。歷十二之延祚，故窮泰而極侈。建金城而萬雉，呀周池而成淵。披三條之廣路，立十二之通門。內則街衢洞達，閭閻且千。九市開場，貨別隧分。人不得顧，車不得旋。闐城溢郭，旁流百廛。紅塵四合，煙雲相連。於是既庶且富，娛樂無疆。都人士女，殊異乎五方。遊士擬於公侯，列肆侈於姬姜。鄉曲豪舉，游俠之雄。節慕原嘗，名亞春陵。連交合眾，騁騖乎其中。若乃觀其四郊，浮遊近縣，則南望杜霸，北眺五陵。名都對郭，邑居相承。英俊之域，紱冕所興。冠蓋如雲，七相五公。與乎州郡之豪傑，五都之貨殖。三選七遷，充奉陵邑。蓋以強幹弱枝，隆上都而觀萬國也。
「封畿之內，厥土千里。逴躒諸夏，兼其所有。其陽則崇山隱天，幽林穹谷。陸海珍藏，藍田美玉。商洛緣其隈，鄠杜濱其足。源泉灌注，陂池交屬。竹林果園，芳草甘木。郊野之富，號為近蜀。其陰則冠以九嵕，陪以甘泉，乃有靈宮起乎其中。秦漢之所極觀，淵雲之所頌嘆，於是乎存焉。下有鄭白之沃，衣食之源。提封五萬，疆埸綺分。溝塍刻鏤，原隰龍鱗。決渠降雨，荷插成雲。五穀垂穎，桑麻鋪棻。東郊則有通溝大漕，潰渭洞河。汎舟山東，控引淮湖，與海通波。西郊則有上囿禁苑，林麓藪澤，陂池連乎蜀漢。繚以周墻，四百餘里。離宮別館，三十六所。神池靈沼，往往而在。其中乃有九真之麟，大宛之馬。黃支之犀，條支之鳥。踰崑崙，越巨海。殊方異類，至于三萬里。
「其宮室也，體象乎天地，經緯乎陰陽。據坤靈之正位，倣太紫之圓方。樹中天之華闕，豐冠山之朱堂。因瓌材而究奇，抗應龍之虹梁。列棼橑以布翼，荷棟桴而高驤。雕玉瑱以居楹，裁金璧以飾璫。發五色之渥彩，光爓朗以景彰。於是左墄右平，重軒三階。閨房周通，門闥洞開。列鍾虡於中庭，立金人於端闈。仍增崖而衡閾，臨峻路而啟扉。徇以離宮別寢，承以崇臺閒館。煥若列宿，紫宮是環。清涼宣溫，神仙長年。金華玉堂，白虎麒麟。區宇若茲，不可殫論。增盤崔嵬，登降炤爛。殊形詭制，每各異觀。乘茵步輦，惟所息宴。後宮則有掖庭椒房，后妃之室。合歡增城，安處常寧。茝若椒風，披香發越。蘭林蕙草，鴛鸞飛翔之列。昭陽特盛，隆乎孝成。屋不呈材，牆不露形。裛以藻繡，絡以綸連。隨侯明月，錯落其閒。金缸銜璧，是為列錢。翡翠火齊，流耀含英。懸黎垂棘，夜光在焉。於是玄墀釦砌，玉階彤庭。碝磩綵緻，琳珉青熒。珊瑚碧樹，周阿而生。紅羅颯纚，綺組繽紛。精曜華燭，俯仰如神。後宮之號，十有四位。窈窕繁華，更盛迭貴。處乎斯列者，蓋以百數。左右庭中，朝堂百寮之位。蕭曹魏邴，謀謨乎其上。佐命則垂統，輔翼則成化。流大漢之愷悌，盪亡秦之毒螫。故令斯人揚樂和之聲，作畫一之歌，功德著乎祖宗，膏澤洽乎黎庶。又有天祿石渠，典籍之府。命夫惇誨故老，名儒師傅。講論乎六蓺，稽合乎同異。又有承明金馬，著作之庭。大雅宏達，於茲為群。元元本本，殫見洽聞。啟發篇章，校理秘文。周以鉤陳之位，衛以嚴更之署。總禮官之甲科，群百郡之廉孝。虎賁贅衣，閹尹閽寺。陛戟百重，各有典司。周廬千列，徼道綺錯。輦路經營，脩除飛閣。自未央而連桂宮，北彌明光而亘長樂。凌隥道而超西墉，掍建章而連外屬。設璧門之鳳闕，上觚稜而棲金爵。內則別風之嶕嶢，眇麗巧而聳擢。張千門而立萬戶，順陰陽以開闔。爾乃正殿崔嵬，層構厥高，臨乎未央。經駘盪而出馺娑，洞枍詣以與天梁。上反宇以蓋戴，激日景而納光。神明鬱其特起，遂偃蹇而上躋。軼雲雨於太半，虹霓迴帶於棼楣。雖輕迅與僄狡，猶愕眙而不能階。攀井幹而未半，目眴轉而意迷。舍櫺檻而卻倚，若顛墜而復稽。魂怳怳以失度，巡迴塗而下低。既懲懼於登望，降周流以徬徨。步甬道以縈紆，又杳窱而不見陽。排飛闥而上出，若遊目於天表，似無依而洋洋。前唐中而後太液，覽滄海之湯湯。揚波濤於碣石，激神岳之嶈嶈。濫瀛洲與方壺，蓬萊起乎中央。於是靈草冬榮，神木叢生。巖峻崷崒，金石崢嶸。抗仙掌以承露，擢雙立之金莖。軼埃堨之混濁，鮮顥氣之清英。騁文成之丕誕，馳五利之所刑。庶松喬之群類，時遊從乎斯庭。實列仙之攸館，非吾人之所寧。
「爾乃盛娛游之壯觀，奮泰武乎上囿。因茲以威戎夸狄，耀威靈而講武事。命荊州使起鳥，詔梁野而驅獸。毛群內闐，飛羽上覆。接翼側足，集禁林而屯聚。水衡虞人，修其營表。種別群分，部曲有署。罘網連紘，籠山絡野。列卒周匝，星羅雲布。於是乘鑾輿，備法駕，帥群臣。披飛廉，入苑門。遂繞酆鄗，歷上蘭。六師發逐，百獸駭殫。震震爚爚，雷奔電激。草木塗地，山淵反覆。蹂躪其十二三，乃拗怒而少息。爾乃期門佽飛，列刃鑽鍭，要趹追蹤。鳥驚觸絲，獸駭值鋒。機不虛掎，弦不再控。矢不單殺，中必疊雙。颮颮紛紛，矰繳相纏。風毛雨血，灑野蔽天。平原赤，勇士厲，猨狖失木，豺狼懾竄。爾乃移師趨險，並蹈潛穢。窮虎奔突，狂兕觸蹶。許少施巧，秦成力折。掎僄狡，扼猛噬。脫角挫脰，徒搏獨殺。挾師豹，拖熊螭。曳犀犛，頓象羆。超洞壑，越峻崖。蹶嶄巖，鉅石隤。松柏仆，叢林摧。草木無餘，禽獸殄夷。於是天子乃登屬玉之館，歷長楊之榭。覽山川之體勢，觀三軍之殺獲。原野蕭條，目極四裔。禽相鎮壓，獸相枕藉。然後收禽會眾，論功賜胙。陳輕騎以行炰，騰酒車以斟酌。割鮮野食，舉烽命釂。饗賜畢，勞逸齊。大路鳴鑾，容與徘徊。集乎豫章之宇，臨乎昆明之池。左牽牛而右織女，似雲漢之無涯。茂樹蔭蔚，芳草被隄。蘭茝發色，曄曄猗猗。若摛錦布繡，燭燿乎其陂。鳥則玄鶴白鷺，黃鵠鵁鸛。鶬鴰鴇鶂，鳧鷖鴻雁。朝發河海，夕宿江漢。沈浮往來，雲集霧散。於是後宮乘輚輅，登龍舟，張鳳蓋，建華旗。祛黼帷，鏡清流。靡微風，澹淡浮。櫂女謳，鼓吹震。聲激越，謍厲天。鳥群翔，魚窺淵。招白鷴，下雙鵠。揄文竿，出比目。撫鴻罿，御繒繳。方舟並騖，俛仰極樂。遂乃風舉雲搖，浮遊溥覽。前乘秦嶺，後越九嵕。東薄河華，西涉岐雍。宮館所歷，百有餘區，行所朝夕，儲不改供。禮上下而接山川，究休祐之所用。采遊童之讙謠，第從臣之嘉頌。于斯之時，都都相望，邑邑相屬。國藉十世之基，家承百年之業。士食舊德之名氏，農服先疇之畎畝。商循族世之所鬻，工用高曾之規矩。粲乎隱隱，各得其所。
「若臣者，徒觀迹於舊墟，聞之乎故老。十分而未得其一端，故不能遍舉也。」

〈東都賦〉

東都主人喟然而歎曰：「痛乎風俗之移人也！子實秦人，矜夸館室，保界河山，信識昭襄而知始皇矣，烏睹大漢之云為乎？夫大漢之開元也，奮布衣以登皇位，由數朞而創萬代，蓋六籍所不能談，前聖靡得言焉。當此之時，功有橫而當天，討有逆而順民。故婁敬度勢而獻其說，蕭公權宜而拓其制。時豈泰而安之哉？計不得以已也。吾子曾不是睹，顧曜後嗣之末造，不亦暗乎？今將語子以建武之治，永平之事。監于太清，以變子惑志。
「往者王莽作逆，漢祚中缺。天人致誅，六合相滅。于時之亂，生人幾亡，鬼神泯絕。壑無完柩，郛罔遺室。原野厭人之肉，川谷流人之血。秦項之災，猶不克半，書契以來，未之或紀。故下人號而上訴，上帝懷而降監。乃致命乎聖皇。於是聖皇乃握乾符，闡坤珍。披皇圖，稽帝文。赫然發憤，應若興雲。霆擊昆陽，憑怒雷震。遂超大河，跨北嶽。立號高邑，建都河洛。紹百王之荒屯，因造化之盪滌。體元立制，繼天而作。系唐統，接漢緒。茂育群生，恢復疆宇。勛兼乎在昔，事勤乎三五。豈特方軌並跡，紛綸后辟，治近古之所務，蹈一聖之險易云爾哉？且夫建武之元，天地革命。四海之內，更造夫婦，肇有父子。君臣初建，人倫寔始。斯乃伏犧氏之所以基皇德也。分州土，立市朝，作舟輿，造器械，斯乃軒轅氏之所以開帝功也。龔行天罰，應天順人，斯乃湯武之所以昭王業也。遷都改邑，有殷宗中興之則焉；即土之中，有周成隆平之制焉。不階尺土一人之柄，同符乎高祖。克己復禮，以奉終始，允恭乎孝文。憲章稽古，封岱勒成，儀炳乎世宗。案六經而校德，眇古昔而論功，仁聖之事既該，而帝王之道備矣。
「至乎永平之際，重熙而累洽。盛三雍之上儀，脩袞龍之法服。鋪鴻藻，信景鑠。揚世廟，正雅樂。人神之和允洽，群臣之序既肅。乃動大輅，遵皇衢。省方巡狩，躬覽萬國之有無。考聲教之所被，散皇明以燭幽。然後增周舊，脩洛邑。扇巍巍，顯翼翼。光漢京于諸夏，總八方而為之極。於是皇城之內，宮室光明，闕庭神麗。奢不可踰，儉不能侈。外則因原野以作苑，填流泉而為沼。發蘋藻以潛魚，豐圃草以毓獸。制同乎梁鄒，誼合乎靈囿。若乃順時節而蒐狩，簡車徒以講武。則必臨之以王制，考之以風雅。歷騶虞，覽駟鐵。嘉車攻，采吉日。禮官整儀，乘輿乃出。於是發鯨魚，鏗華鐘。登玉輅，乘時龍。鳳蓋棽麗，龢鑾玲瓏。天官景從，寢威盛容。山靈護野，屬御方神。雨師汎灑，風伯清塵。千乘雷起，萬騎紛紜。元戎竟野，戈鋋彗雲。羽旄掃霓，旌旗拂天。焱焱炎炎，揚光飛文。吐爓生風，欱野歕山。日月為之奪明，丘陵為之搖震。遂集乎中囿，陳師按屯。駢部曲，列校隊。勒三軍，誓將帥。然後舉烽伐鼓，申令三驅。輶車霆激，驍騎電騖。由基發射，范氏施御。弦不睼禽，轡不詭遇。飛者未及翔，走者未及去。指顧倏忽，獲車已實。樂不極盤，殺不盡物。馬踠餘足，士怒未㳿。先驅復路，屬車案節。於是薦三犧，效五牲。禮神祇，懷百靈。覲明堂，臨辟雍。揚緝熙，宣皇風。登靈臺，考休徵。俯仰乎乾坤，參象乎聖躬。目中夏而布德，瞰四裔而抗稜。西盪河源，東澹海漘。北動幽崖，南燿朱垠。殊方別區，界絕而不鄰。自孝武之所不征，孝宣之所未臣。莫不陸讋水慄，奔走而來賓。遂綏哀牢，開永昌。春王三朝，會同漢京。是日也，天子受四海之圖籍，膺萬國之貢珍。內撫諸夏，外綏百蠻。爾乃盛禮興樂，供帳置乎雲龍之庭。陳百寮而贊群后，究皇儀而展帝容。於是庭實千品，旨酒萬鍾。列金罍，班玉觴。嘉珍御，太牢饗。爾乃食舉雍徹，太師奏樂。陳金石，布絲竹。鐘鼓鏗鍧，管絃燁煜。抗五聲，極六律。歌九功，舞八佾。韶武備，泰古畢。四夷間奏，德廣所及。僸佅兜離，罔不具集。萬樂備，百禮暨。皇歡浹，群臣醉。降烟熅，調元氣。然後撞鐘告罷，百寮遂退。
「於是聖上覩萬方之歡娛，又沐浴於膏澤，懼其侈心之將萌，而怠於東作也，乃申舊章，下明詔。命有司，班憲度。昭節儉，示太素。去後宮之麗飾，損乘輿之服御。抑工商之淫業，興農桑之盛務。遂令海內棄末而反本，背偽而歸真。女脩織絍，男務耕耘。器用陶匏，服尚素玄。恥纖靡而不服，賤奇麗而弗珍。捐金於山，沈珠於淵。於是百姓滌瑕盪穢，而鏡至清。形神寂漠，耳目弗營。嗜欲之源滅，廉恥之心生。莫不優游而自得，玉潤而金聲。是以四海之內，學校如林，庠序盈門。獻酬交錯，俎豆莘莘。下舞上歌，蹈德詠仁。登降飫宴之禮既畢，因相與嗟嘆玄德，讜言弘說。咸含和而吐氣，頌曰：盛哉乎斯世！
「今論者但知誦虞夏之書，詠殷周之詩。講羲文之易，論孔氏之春秋。罕能精古今之清濁，究漢德之所由。唯子頗識舊典，又徒馳騁乎末流。溫故知新已難，而知德者鮮矣！且夫僻界西戎，險阻四塞，脩其防御。孰與處乎土中，平夷洞達，萬方輻湊？秦嶺九嵕，涇渭之川。曷若四瀆五嶽，帶河泝洛，圖書之淵？建章甘泉，館御列仙。孰與靈臺明堂，統和天人？太液昆明，鳥獸之囿。曷若辟雍海流，道德之富？游俠踰侈，犯義侵禮。孰與同履法度，翼翼濟濟也？子徒習秦阿房之造天，而不知京洛之有制也；識函谷之可關，而不知王者之無外也。
主人之辭未終，西都賓矍然失容。逡巡降階，惵然意下，捧手欲辭。主人曰：「復位，今將授子以五篇之詩。」賓既卒業，乃稱曰：「美哉乎斯詩！義正乎楊雄，事實乎相如。匪唯主人之好學，蓋乃遭遇乎斯時也。小子狂簡，不知所裁。既聞正道，請終身而誦之。」其詩曰：

〈明堂詩〉

於昭明堂，明堂孔陽。聖皇宗祀，穆穆煌煌。上帝宴饗，五位時序。誰其配之，世祖光武。普天率土，各以其職。猗歟緝熙，允懷多福。

〈辟雍詩〉

乃流辟雍，辟雍湯湯。聖皇莅止，造舟為梁。皤皤國老，乃父乃兄。抑抑威儀，孝友光明。於赫太上，示我漢行。洪化惟神，永觀厥成。

〈靈臺詩〉

乃經靈臺，靈臺既崇。帝勤時登，爰考休徵。三光宣精，五行布序。習習祥風，祁祁甘雨。百穀蓁蓁，庶草蕃廡。屢惟豐年，於皇樂胥。

〈寶鼎詩〉

岳修貢兮川效珍，吐金景兮歊浮雲。寶鼎見兮色紛縕。煥其炳兮被龍文。登祖廟兮享聖神。昭靈德兮彌億年。

〈白雉詩〉

啟靈篇兮披瑞圖，獲白雉兮效素烏。嘉祥阜兮集皇都。發皓羽兮奮翹英，容絜朗兮於純精。彰皇德兮侔周成。永延長兮膺天慶。

張平子〈西京賦〉一首

有憑虛公子者，心奓體忲，雅好博古，學乎舊史氏，是以多識前代之載。言於安處先生曰：「夫人在陽時則舒，在陰時則慘，此牽乎天者也。處沃土則逸，處瘠土則勞，此繫乎地者也。慘則尠於驩，勞則褊於惠，能違之者寡矣。小必有之，大亦宜然。故帝者因天地以致化，兆人承上教以成俗。化俗之本，有與推移。何以覈諸？秦據雍而彊，周即豫而弱。高祖都西而泰，光武處東而約。政之興衰，恒由此作。先生獨不見西京之事歟？請為吾子陳之。
「漢氏初都，在渭之涘。秦里其朔，寔為咸陽。左有崤函重險桃林之塞。綴以二華，巨靈贔㞒明，高掌遠蹠，以流河曲，厥跡猶存。右有隴坻之隘，隔閡華戎。岐梁汧雍，陳寶鳴雞在焉。於前則終南太一，隆崛崔崒，隱轔鬱律。連岡乎嶓冢，抱杜含鄠，欱灃吐鎬，爰有藍田珍玉，是之自出。於後則高陵平原，據渭踞涇。澶漫靡迤，作鎮於近。其遠則九嵕甘泉，涸陰冱寒。日北至而含凍，此焉清暑。爾乃廣衍沃野，厥田上上，寔惟地之奧區神皋。昔者大帝說秦繆公而覲之，饗以鈞天廣樂。帝有醉焉，乃為金策。錫用此土，而翦諸鶉首。是時也，並為彊國者有六，然而四海同宅西秦，豈不詭哉？
「自我高祖之始入也，五緯相汁，以旅于東井。婁敬委輅，幹非其議。天啟其心，人惎之謀。及帝圖時，意亦有慮乎神祇。宜其可定以為天邑。豈伊不虔思于天衢？豈伊不懷歸于枌榆？天命不滔，疇敢以渝！於是量徑輪，考廣袤。經城洫，營郭郛。取殊裁於八都，豈啟度於往舊？乃覽秦制，跨周法。狹百堵之側陋，增九筵之迫脅。正紫宮於未央，表嶢闕於閶闔。疏龍首以抗殿，狀巍峨以岌嶪。亘雄虹之長梁，結棼橑以相接。蔕倒茄於藻井，披紅葩之狎獵。飾華榱與璧璫，流景曜之韡曄。雕楹玉磶，繡栭雲楣。三階重軒，鏤檻文㮰。右平左墄，青瑣丹墀。刊層平堂，設切崖隒。坻崿鱗眴，棧齴巉嶮。襄岸夷塗，脩路陖險。重門襲固，姦宄是防。仰福帝居，陽曜陰藏。洪鐘萬鈞，猛虡趪趪。負筍業而餘怒，乃奮翅而騰驤。朝堂承東，溫調延北。西有玉臺，聯以昆德。嵯峨崨嶪，罔識所則。若夫長年神僊，宣室玉堂。麒麟朱鳥，龍興含章。譬眾星之環極，叛赫戲以煇煌。正殿路寢，用朝群辟。大夏耽耽，九戶開闢。嘉木樹庭，芳草如積。高門有閌，列坐金狄。內有常侍謁者，奉命當御。蘭臺金馬，遞宿迭居。次有天祿石渠，校文之處。重以虎威章溝，嚴更之署。徼道外周，千廬內附。衛尉八屯，警夜巡晝。植鎩懸𤟢，用戒不虞。
「後宮則昭陽飛翔，增成合驩。蘭林披香，鳳皇鴛鸞。群窈窕之華麗，嗟內顧之所觀。故其館室次舍，采飾纖縟。裛以藻繡，文以朱綠。翡翠火齊，絡以美玉。流懸黎之夜光，綴隨珠以為燭。金戺玉階，彤庭煇煇。珊瑚琳碧，瓀珉璘彬。珍物羅生，煥若崑崙。雖厥裁之不廣，侈靡踰乎至尊。於是鉤陳之外，閣道穹隆。屬長樂與明光，徑北通乎桂宮。命般爾之巧匠，盡變態乎其中。後宮不移，樂不徙懸。門衛供帳，官以物辨。恣意所幸，下輦成燕。窮年忘歸，猶弗能徧。瑰異日新，殫所未見。
「惟帝王之神麗，懼尊卑之不殊。雖斯宇之既坦，心猶憑而未攄。思比象於紫微，恨阿房之不可廬。覛往昔之遺館，獲林光於秦餘。處甘泉之爽塏，乃隆崇而弘敷。既新作於迎風，增露寒與儲胥。托喬基於山岡，直墆霓以高居。通天訬以竦峙，徑百常而莖擢。上辬華以交紛，下刻陗其若削。翔鶤仰而不逮，況青鳥與黃雀。伏櫺檻而頫聽，聞雷霆之相激。柏梁既災，越巫陳方。建章是經，用厭火祥。營宇之制，事兼未央。圜闕竦以造天，若雙碣之相望。鳳騫翥於甍標，咸遡風而欲翔。閶闔之內，別風嶕嶢。何工巧之瑰瑋，交綺豁以疏寮。干雲霧而上達，狀亭亭以苕苕。神明崛其特起，井幹疊而百增。跱遊極於浮柱，結重欒以相承。累層構而遂隮，望北辰而高興。消雰埃於中宸，集重陽之清澂。瞰宛虹之長鬐，察雲師之所憑。上飛闥而仰眺，正睹瑤光與玉繩。將乍往而未半，怵悼慄而慫兢。非都盧之輕趫，孰能超而究升？馺娑駘盪，燾奡桔桀。枍詣承光，睽罛庨豁。橧桴重棼，鍔鍔列列。反宇業業，飛檐䡾䡾。流景內照，引曜日月。天梁之宮，寔開高闈。旗不脫扃，結駟方蘄。轢輻輕騖，容於一扉。長廊廣廡，途閣雲蔓。閈庭詭異，門千戶萬。重閨幽闥，轉相踰延。望䆗窱以徑廷，眇不知其所返。既乃珍臺蹇產以極壯，墱道邐倚以正東。似閬風之遐坂，橫西洫而絕金墉。城尉不弛柝，而內外潛通。
「前開唐中，彌望廣潒。顧臨太液，滄池漭沆。漸臺立於中央，赫昈昈以弘敞。清淵洋洋，神山峨峨。列瀛洲與方丈，夾蓬萊而駢羅。上林岑以壘嶵，下嶄巖以嵒齬。長風激於別島，起洪濤而揚波。浸石菌於重涯，濯靈芝以朱柯。海若游於玄渚，鯨魚失流而蹉𧿶。於是采少君之端信，庶欒大之貞固。立脩莖之仙掌，承雲表之清露。屑瓊蕊以朝飱，必性命之可度。美往昔之松喬，要羨門乎天路。想升龍於鼎湖，豈時俗之足慕？若歷世而長存，何遽營乎陵墓？
「徒觀其城郭之制，則旁開三門，參塗夷庭。方軌十二，街衢相經。廛里端直，甍宇齊平。北闕甲第，當道直啟。程巧致功，期不陁陊。木衣綈錦，土被朱紫。武庫禁兵，設在蘭錡。匪石匪董，疇能宅此？爾乃廓開九市，通闤帶闠。旗亭五重，俯察百隧。周制大胥，今也惟尉。瓌貨方至，鳥集鱗萃。鬻者兼贏，求者不匱。爾乃商賈百族，裨販夫婦。鬻良雜苦，蚩眩邊鄙。何必昏於作勞，邪贏優而足恃。彼肆人之男女，麗美奢乎許史。若夫翁伯濁質，張里之家。擊鍾鼎食，連騎相過。東京公侯，壯何能加？都邑游俠，張趙之倫。齊志無忌，擬跡田文。輕死重氣，結黨連群。寔蕃有徒，其從如雲。茂陵之原，陽陵之朱。趫悍虓豁，如虎如貙。睚眥蠆芥，屍僵路隅。丞相欲以贖子罪，陽石汙而公孫誅。若其五縣游麗辯論之士。街談巷議，彈射臧否。剖析毫釐，擘肌分理。所好生毛羽，所惡成創痏。郊甸之內，鄉邑殷賑。五都貨殖，既遷既引。商旅聯槅，隱隱展展。冠帶交錯，方轅接軫。封畿千里，統以京尹。郡國宮館，百四十五。右極盩厔，并卷酆鄠。左暨河華，遂至虢土。
「上林禁苑，跨谷彌阜。東至鼎湖，邪界細柳。掩長楊而聯五柞，繞黃山而款牛首。繚垣緜聯，四百餘里。植物斯生，動物斯止。眾鳥翩翻，群獸𩣚騃。散似驚波，聚以京峙。伯益不能名，隸首不能紀。林麓之饒，于何不有？木則樅栝椶柟，梓棫楩楓。嘉卉灌叢，蔚若鄧林。鬱蓊薆薱，橚爽櫹槮。吐葩颺榮，布葉垂陰。草則葴莎菅蒯，薇蕨荔苀。王芻莔臺，戎葵懷羊。苯䔿蓬茸，彌皋被岡。篠簜敷衍，編町成篁。山谷原隰，泱漭無疆。迺有昆明靈沼，黑水玄阯。周以金堤，樹以柳杞。豫章珍館，揭焉中峙。牽牛立其左，織女處其右。日月於是乎出入，象扶桑與蒙汜。其中則有黿鼉巨鱉，鱣鯉鱮鮦。鮪鯢鱨鯊，脩額短項。大口折鼻，詭類殊種。鳥則鷫鷞鴰鴇，駕鵝鴻鶤。上春候來，季秋就溫。南翔衡陽，北棲鴈門。奮隼歸鳧，沸卉軿訇。眾形殊聲，不可勝論。
「於是孟冬作陰，寒風肅殺。雨雪飄飄，冰霜慘烈。百卉具零，剛蟲搏摯。爾乃振天維，衍地絡。蕩川瀆，簸林薄。鳥畢駭，獸咸作。草伏木棲，寓居穴託。起彼集此，霍繹紛泊。在彼靈囿之中，前後無有垠鍔。虞人掌焉，為之營域。焚萊平場，柞木翦棘。結罝百里，迒杜蹊塞。麀鹿麌麌，駢田逼仄。天子乃駕彫軫，六駿駮。戴翠帽，倚金較。璿弁玉纓，遺光儵爚。建玄弋，樹招搖。棲鳴鳶，曳雲梢。弧旌枉矢，虹旃蜺旄。華蓋承辰，天畢前驅。千乘雷動，萬騎龍趨。屬車之簉，載獫猲獢。匪唯翫好，乃有祕書。小說九百，本自虞初。從容之求，寔俟寔儲。於是蚩尤秉鉞，奮鬣被般。禁御不若，以知神姦。螭魅魍魎，莫能逢旃。陳虎旅於飛廉，正壘壁乎上蘭。結部曲，整行伍。燎京薪，駴雷鼓。縱獵徒，赴長莽。迾卒清候，武士赫怒。緹衣韎韐，睢盱拔扈。光炎燭天庭，囂聲震海浦。河渭為之波盪，吳嶽為之陁堵。百禽㥄遽，騤瞿奔觸。喪精亡魂，失歸忘趨。投輪關輻，不邀自遇。飛罕潚箾，流鏑𢶉㩧。矢不虛舍，鋋不苟躍。當足見碾，值輪被轢。僵禽斃獸，爛若磧礫。但觀罝羅之所羂結，竿殳之所揘畢。叉蔟之所攙捔，徒搏之所撞㧙。白日未及移其晷，已獮其什七八。
「若夫游鷮高翬，絕阬踰斥。毚兔聯猭，陵巒超壑。比諸東郭，莫之能獲。乃有迅羽輕足，尋景追括。鳥不暇舉，獸不得發。青骹摯於韝下，韓盧噬於𦁛末。及其猛毅髬髵，隅目高匡。威懾兕虎，莫之敢伉。迺使中黃之士，育獲之儔，朱鬕髽，植髮如竿。袒裼戟手，奎踽盤桓。鼻赤象，圈巨狿。摣狒猬，㧗窳狻。揩枳落，突棘藩。梗林為之靡拉，樸叢為之摧殘。輕銳僄狡趫捷之徒，赴洞穴，探封狐。陵重巘，獵昆駼。杪木末，獲獑猢。超殊榛，摕飛鼯。
「是時後宮嬖人昭儀之倫，常亞於乘輿。慕賈氏之如皋，樂北風之同車。盤于游畋，其樂只且。於是鳥獸殫，目觀窮。遷延邪睨，集乎長楊之宮。息行夫，展車馬。收禽舉胔，數課眾寡。置互擺牲，頒賜獲鹵。割鮮野饗，犒勤賞功。五軍六師，千列百重。酒車酌醴，方駕授饔。升觴舉燧，既釂鳴鐘。膳夫馳騎，察貳廉空。炙炰夥，清酤㩼。皇恩溥，洪德施。徒御悅，士忘罷。巾車命駕，回斾右移。相羊乎五柞之館，旋憩乎昆明之池。登豫章，簡矰紅。蒲且發，弋高鴻。挂白鵠，聯飛龍。磻不特絓，往必加雙。
「於是命舟牧，為水嬉。浮鷁首，翳雲芝。垂翟葆，建羽旗。齊栧女，縱櫂歌。發引和，校鳴葭。奏淮南，度陽阿。感河馮，懷湘娥。驚蝄蜽，憚蛟蛇。然後釣魴鱧，纚鰋鮋。摭紫貝，搏耆龜。搤水豹，馽潛牛。澤虞是濫，何有春秋？擿漻澥，搜川瀆。布九罭，設罜䍡。摷昆鮞，殄水族。蘧藕拔，蜃蛤剝。逞欲畋魰，效獲麑䴠。摎蓼浶浪，乾池滌藪。上無逸飛，下無遺走。擭胎拾卵，蚳蝝盡取。取樂今日，遑恤我後？既定且寧，焉知傾陁？
「大駕幸乎平樂，張甲乙而襲翠被。攢珍寶之玩好，紛瑰麗以奓靡。臨迥望之廣場，程角觝之妙戲。烏獲扛鼎，都盧尋橦。衝狹鷰濯，胸突銛鋒。跳丸劍之揮霍，走索上而相逢。華嶽峨峨，岡巒參差。神木靈草，朱實離離。總會僊倡，戲豹舞羆。白虎鼓瑟，蒼龍吹篪。女娥坐而長歌，聲清暢而蜲蛇。洪涯立而指麾，被毛羽之襳襹。度曲未終，雲起雪飛。初若飄飄，後遂霏霏。複陸重閣，轉石成雷。礔礰激而增響，磅礚象乎天威。巨獸百尋，是為曼延。神山崔巍，欻從背見。熊虎升而挐攫，猨狖超而高援。怪獸陸梁，大雀踆踆。白象行孕，垂鼻轔囷。海鱗變而成龍，狀蜿蜿以蝹蝹。含利颬颬，化為仙車。驪駕四鹿，芝蓋九葩。蟾蜍與龜，水人弄蛇。奇幻儵忽，易貌分形。吞刀吐火，雲霧杳冥。畫地成川，流渭通涇。東海黃公，赤刀粵祝。冀厭白虎，卒不能救。挾邪作蠱，於是不售。爾乃建戲車，樹脩旃。侲僮程材，上下翩翻。突倒投而跟絓，譬隕絕而復聯。百馬同轡，騁足並馳。橦末之伎，態不可彌。彎弓射乎西羌，又顧發乎鮮卑。
「於是眾變盡，心酲醉。盤樂極，悵懷萃。陰戒期門，微行要屈。降尊就卑，懷璽藏紱。便旋閭閻，周觀郊遂。若神龍之變化，章后皇之為貴。然後歷掖庭，適驩館。捐衰色，從嬿婉。促中堂之陿坐，羽觴行而無筭。祕舞更奏，妙材騁伎。妖蠱豔夫夏姬，美聲暢於虞氏。始徐進而羸形，似不任乎羅綺。嚼清商而却轉，增嬋蜎以此豸。紛縱體而迅赴，若驚鶴之群罷。振朱屣於盤樽，奮長袖之颯纚。要紹修態，麗服颺菁。眳藐流眄，一顧傾城。展季桑門，誰能不營？列爵十四，競媚取榮。盛衰無常，唯愛所丁。衛后興於鬒髮，飛燕寵於體輕。爾乃逞志究欲，窮身極娛。鑒戒唐詩，他人是媮。自君作故，何禮之拘？增昭儀於婕妤，賢既公而又侯。許趙氏以無上，思致董於有虞。王閎爭於坐側，漢載安而不渝。
「高祖創業，繼體承基。暫勞永逸，無為而治。耽樂是從，何慮何思？多歷年所，二百餘朞。徒以地沃野豐，百物殷阜。巖險周固，衿帶易守。得之者強，據之者久。流長則難竭，柢深則難朽。故奢泰肆情，馨烈彌茂。鄙生生乎三百之外，傳聞於未聞之者。曾髣髴其若夢，未一隅之能睹。此何與於殷人屢遷，前八而後五？居相圮耿，不常厥土。盤庚作誥，帥人以苦。方今聖上，同天號於帝皇，掩四海而為家，富有之業，莫我大也。徒恨不能以靡麗為國華，獨儉嗇以齷齪，忘蟋蟀之謂何？豈欲之而不能，將能之而不欲歟？蒙竊惑焉，願聞所以辯之之說也。


賦乙


張平子〈東京賦〉一首

安處先生於是似不能言，憮然有間，乃莞爾而笑曰：若客所謂，末學膚受，貴耳而賤目者也！苟有胸而無心，不能節之以禮，宜其陋今而榮古矣！由余以西戎孤臣，而悝繆公於宮室，如之何其以溫故知新，研覈是非，近於此惑？
「周姬之末，不能厥政，政用多僻。始於宮鄰，卒於金虎。嬴氏搏翼，擇肉西邑。是時也，七雄並爭，競相高以奢麗。楚築章華於前，趙建叢臺於後。秦政利觜長距，終得擅場，思專其侈，以莫己若。迺構阿房，起甘泉，結雲閣，冠南山。征稅盡，人力殫。然後收以太半之賦，威以參夷之刑。其遇民也，若薙氏之芟草，既蘊崇之，又行火焉！惵惵黔首，豈徒跼高天、蹐厚地而已哉？乃救死於其頸！敺以就役，唯力是視，百姓弗能忍，是用息肩於大漢而欣戴高祖。
「高祖膺籙受圖，順天行誅，杖朱旗而建大號。所推必亡，所存必固。掃項軍於垓下，紲子嬰於軹塗。因秦宮室，據其府庫。作洛之制，我則未暇。是以西匠營宮，目翫阿房。規摹踰溢，不度不臧。損之又損之，然尚過於周堂。觀者狹而謂之陋，帝已譏其泰而弗康。
「且高既受命建家，造我區夏矣。文又躬自菲薄，治致升平之德。武有大啟土宇，紀禪肅然之功。宣重威以撫和戎狄，呼韓來享。咸用紀宗存主，饗祀不輟，銘勳彝器，歷世彌光。今捨純懿而論爽德，以《春秋》所諱而為美談，宜無嫌於往初，故蔽善而揚惡，祗吾子之不知言也。必以肆奢為賢，則是黃帝合宮，有虞總期，固不如夏癸之瑤臺，殷辛之瓊室也。湯武誰革而用師哉？盍亦覽東京之事以自寤乎？
「且天子有道，守在海外。守位以仁，不恃隘害。苟民志之不諒，何云巖險與襟帶？秦負阻於二關，卒開項而受沛。彼偏據而規小，豈如宅中而圖大。
「昔先王之經邑也，掩觀九隩，靡地不營。土圭測景，不縮不盈。總風雨之所交，然後以建王城。審曲面勢，泝洛背河，左伊右瀍。西阻九阿，東門于旋。盟津達其後，太谷通其前。迴行道乎伊闕，邪徑捷乎轘轅。大室作鎮，揭以熊耳。底柱輟流，鐔以大岯。溫液湯泉，黑丹石緇。王鮪岫居，能鱉三趾。宓妃攸館，神用挺紀。龍圖授羲，龜書畀姒。召伯相宅，卜惟洛食。周公初基，其繩則直。萇弘魏舒，是廓是極。經途九軌，城隅九雉。度堂以筵，度室以几。京邑翼翼，四方所視。漢初弗之宅，故宗緒中圮。
「巨猾間舋，竊弄神器。歷載三六，偷安天位。于時蒸民，罔敢或貳。其取威也重矣！我世祖忿之，乃龍飛白水，鳳翔參墟。授鉞四七，共工是除。欃槍旬始，群凶靡餘。區宇乂寧，思和求中。睿哲玄覽，都茲洛宮。曰止曰時，昭明有融。既光厥武，仁洽道豐。登岱勒封，與黃比崇。
「逮至顯宗，六合殷昌。乃新崇德，遂作德陽。啟南端之特闈，立應門之將將。昭仁惠於崇賢，抗義聲於金商。飛雲龍於春路，屯神虎於秋方。建象魏之兩觀，旌六典之舊章。其內則含德章臺，天祿宣明。溫飭迎春，壽安永寧。飛閣神行，莫我能形。濯龍芳林，九谷八溪。芙蓉覆水，秋蘭被涯。渚戲躍魚，淵游龜𧓈。永安離宮，脩竹冬青。陰池幽流，玄泉洌清。鵯鶋秋棲，鶻鵃春鳴。鴡鳩麗黃，關關嚶嚶。於南則前殿靈臺，勑龢安福。謻門曲榭，邪阻城洫。奇樹珍果，鉤盾所職。西登少華，亭候修勑。九龍之內，寔曰嘉德。西南其戶，匪雕匪刻。我后好約，乃宴斯息。於東則洪池清蘌，淥水澹澹。內阜川禽，外豐葭菼。獻鱉蜃與龜魚，供蝸蠯與菱芡。其西則有平樂都場，示遠之觀。龍雀蟠蜿，天馬半漢。瑰異譎詭，燦爛炳煥。奢未及侈，儉而不陋。規遵王度，動中得趣。
「於是觀禮，禮舉儀具。經始勿亟，成之不日。猶謂為之者勞，居之者逸。慕唐虞之茅茨，思夏后之卑室。乃營三宮，布教頒常。複廟重屋，八達九房。規天矩地，授時順鄉。造舟清池，惟水泱泱。左制辟雍，右立靈臺。因進距衰，表賢簡能。馮相觀祲，祈禠禳災。
「於是孟春元日，群后旁戾。百僚師師，于斯胥洎。藩國奉聘，要荒來質。具惟帝臣，獻琛執贄。當覲乎殿下者，蓋數萬以二。爾乃九賓重，臚人列。崇牙張，鏞鼓設。郎將司階，虎戟交鎩。龍輅充庭，雲旗拂霓。夏正三朝，庭燎晢晢。撞洪鍾，伐靈鼓，旁震八鄙，軯礚隱訇。若疾霆轉雷而激迅風也。
「是時稱警蹕已，下雕輦於東廂。冠通天，佩玉璽，紆皇組，要干將。負斧扆，次席紛純，左右玉几，而南面以聽矣。然後百辟乃入，司儀辨等，尊卑以班，璧羔皮帛之贄既奠，天子乃以三揖之禮禮之。穆穆焉，皇皇焉，濟濟焉，將將焉，信天下之壯觀也。乃羨公侯卿士，登自東除，訪萬機，詢朝政，勤恤民隱，而除其眚。人或不得其所，若己納之於隍。荷天下之重任，匪怠皇以寧靜。發京倉，散禁財。賚皇寮，逮輿臺。命膳夫以大饗，饔餼浹乎家陪。春醴惟醇，燔炙芬芬。君臣歡康，具醉熏熏。千品萬官，已事而踆。勤屢省，懋乾乾。清風協於玄德，淳化通於自然。憲先靈而齊軌，必三思以顧愆。招有道於側陋，開敢諫之直言。聘丘園之耿絜，旅束帛之戔戔。上下通情，式宴且盤。
「及將祀天郊，報地功，祈福乎上玄，思所以為虔。肅肅之儀盡，穆穆之禮殫。然後以獻精誠，奉禋祀，曰：允矣，天子者也。乃整法服，正冕帶。珩紞紘綖，玉笄綦會。火龍黼黻，藻繂鞶厲。結飛雲之袷輅，樹翠羽之高蓋。建辰旒之太常，紛焱悠以容裔。六玄虬之弈弈，齊騰驤而沛艾。龍輈華轙，金鋄鏤錫。方釳左纛，鉤膺玉瓖。鑾聲噦噦，和鈴鉠鉠。重輪貳轄，疏轂飛軨。羽蓋威蕤，葩瑵曲莖。順時服而設副，咸龍旂而繁纓。立戈迤戛，農輿輅木。屬車九九，乘軒並轂。𨌥弩重旃，朱旄青屋。奉引既畢，先輅乃發。鸞旗皮軒，通帛綪斾。雲罕九斿，闟戟轇輵。髶髦被繡，虎夫戴鶡。駙承華之蒲梢，飛流蘇之騷殺。總輕武於後陳，奏嚴鼓之嘈囐。戎士介而揚揮，戴金鉦而建黃鉞。清道案列，天行星陳。肅肅習習，隱隱轔轔。殿未出乎城闕，斾已反乎郊畛。盛夏后之致美，爰敬恭於明神。
「爾乃孤竹之管，雲和之瑟。雷鼓鼘鼘，六變既畢。冠華秉翟，列舞八佾。元祀惟稱，群望咸秩。颺槱燎之炎煬，致高煙乎太一。神歆馨而顧德，祚靈主以元吉。然後宗上帝於明堂，推光武以作配。辯方位而正則，五精帥而來摧。尊赤氏之朱光，四靈懋而允懷。於是春秋改節，四時迭代。蒸蒸之心，感物曾思。躬追養於朝祧，奉蒸嘗與禴祠。物牲辯省，設其楅衡。毛炰豚胉，亦有和羹。滌濯靜嘉，禮儀孔明。萬舞奕奕，鍾鼓喤喤。靈祖皇考，來顧來饗。神具醉止，降福穰穰。
「及至農祥晨正，土膏脈起。乘鑾輅而駕蒼龍，介馭間以剡耜。躬三推於天田，修帝籍之千畝。供禘郊之粢盛，必致思乎勤己。兆民勸於疆埸，感懋力以耘耔。春日載陽，合射辟雍。設業設虡，宮懸金鏞。鼖鼓路鼗，樹羽幢幢。於是備物，物有其容。伯夷起而相儀，后夔坐而為工。張大侯，制五正。設三乏，厞司旌。并夾既設，儲乎廣庭。於是皇輿夙駕，𨌅於東階，以須消啟明。掃朝霞，登天光於扶桑。天子乃撫玉輅，時乘六龍。發鯨魚，鏗華鍾。大丙弭節，風后陪乘。攝提運衡，徐至於射宮。禮事展，樂物具。王夏闋，騶虞奏。決拾既次，彫弓斯彀。達餘萌於暮春，昭誠心以遠喻。進明德而崇業，滌饕餮之貪欲。仁風衍而外流，誼方激而遐騖。日月會於龍狵，恤民事之勞疚。因休力以息勤，致歡忻於春酒。執鑾刀以袒割，奉觴豆於國叟。降至尊以訓恭，送迎拜乎三壽。敬慎威儀，示民不偷我有嘉賓，其樂愉愉。聲教布濩，盈溢天區。
「文德既昭，武節是宣。三農之隙，曜威中原。歲惟仲冬，大閱西園。虞人掌焉，先期戒事。悉率百禽，鳩諸靈囿。獸之所同，是謂告備。乃御小戎，撫輕軒。中畋四牡，既佶且閑。戈矛若林，牙旗繽紛。迄上林，結徒營。次和樹表，司鐸授鉦。坐作進退，節以軍聲。三令五申，示戮斬牲。陳師鞠旅，教達禁成。火列具舉，武士星敷。鵝鸛魚麗，箕張翼舒。軌塵掩迒，匪疾匪徐。馭不詭遇，射不翦毛。升獻六禽，時膳四膏。馬足未極，輿徒不勞。成禮三毆，解罘放麟。不窮樂以訓儉，不殫物以昭仁。慕天乙之弛罟，因教祝以懷民。儀姬伯之渭陽，失熊羆而獲人。澤浸昆蟲，威振八㝢。好樂無荒，允文允武。薄狩于敖，既璅璅焉。岐陽之蒐，又何足數。
「爾乃卒歲大儺，毆除群厲。方相秉鉞，巫覡操茢。侲子萬童，丹首玄製。桃弧棘矢，所發無臬。飛礫雨散，剛癉必斃。煌火馳而星流，逐赤疫於四裔。然後凌天池，絕飛梁。捎魑魅，斮獝狂。斬蜲蛇，腦方良。囚耕父于清泠，溺女魃於神潢。殘夔魖與罔像，殪野仲而殲游光。八靈為之震慴，況鬾蜮與畢方。度朔作梗，守以鬱壘。神荼副焉，對操索葦。目察區陬，司執遺鬼。京室密清，罔有不韙。
「於是陰陽交和，庶物時育。卜征考祥，終然允淑。乘輿巡乎岱嶽，勸稼穡於原陸。同衡律而壹軌量，齊急舒於寒燠。省幽明以黜陟，乃反斾而迴復。望先帝之舊墟，慨長思而懷古！俟閶風而西遐，致恭祀乎高祖。既春游以發生，啟諸蟄於潛戶。度秋豫以收成，觀豐年之多稌。嘉田畯之匪懈，行致賚于九扈。左瞰暘谷，右睨玄圃。眇天末以遠期，規萬世而大摹。且歸來以釋勞，膺多福以安悆。總集瑞命，備致嘉祥。圉林氏之騶虞，擾澤馬與騰黃。鳴女床之鸞鳥，舞丹穴之鳳皇。植華平於春圃，豐朱草於中唐。惠風廣被，澤洎幽荒。北燮丁令，南諧越裳。西包大秦，東過樂浪。重舌之人九譯，僉稽首而來王。
「是以論其遷邑易京，則同規乎殷盤。改奢即儉，則合美乎斯干。登封降禪，則齊德乎黃軒。為無為，事無事，永有民，以孔安。遵節儉，尚素樸。思仲尼之克己，履老氏之常足。將使心不亂其所在，目不見其可欲。賤犀象，簡珠玉。藏金於山，扺璧於谷。翡翠不裂，瑇瑁不蔟。所貴惟賢，所寶惟穀。民去末而反本，咸懷忠而抱愨。于斯之時，海內同悅，曰：『吁！漢帝之德，侯其禕而！』蓋蓂莢為難蒔也，故曠世而不覿。惟我后能殖之，以至和平，方將數諸朝階。然則道胡不懷，化胡不柔？聲與風翔，澤從雲游。萬物我賴，亦又何求？德㝢天覆，輝烈光燭。狹三王之趢趗，軼五帝之長驅。踵二皇之遐武，誰謂駕遲而不能屬？東京之懿未罄，值余有犬馬之疾，不能究其精詳。故粗為賓言其梗概如此。
「若乃流遁忘反，放心不覺，樂而無節，後離其戚，一言幾於喪國，我未之學也。且夫挈缾之智，守不假器。況纂帝業而輕天位。瞻仰二祖，厥庸孔肆。常翹翹以危懼，若乘奔而無轡。白龍魚服，見困豫且。雖萬乘之無懼，猶怵惕於一夫。終日不離其輜重，獨微行其焉如？夫君人者，黈纊塞耳。車中不內顧。佩以制容，鑾以節塗。行不變玉，駕不亂步。却走馬以糞車，何惜騕褭與飛兔。方其用財取物，常畏生類之殄也。賦政任役，常畏人力之盡也。取之以道，用之以時。山無槎枿，畋不䴠胎。草木蕃廡，鳥獸阜滋。民忘其勞，樂輸其財。百姓同於饒衍，上下共其雍熙。洪恩素蓄，民心固結。執誼顧主，夫懷貞節。忿姦慝之干命，怨皇統之見替，玄謀設而陰行，合二九而成譎。登聖皇於天階，章漢祚之有秩。若此，故王業可樂焉。
「今公子苟好勦民以媮樂，忘民怨之為仇也；好殫物以窮寵，忽下叛而生憂也。夫水所以載舟，亦所以覆舟。堅冰作於履霜，尋木起於蘗栽。昧旦丕顯，後世猶怠。況初制於甚泰，服者焉能改裁，故相如壯上林之觀，楊雄騁羽獵之辭。雖系以隤牆填壍，亂以收罝解罘。卒無補於風規，只以昭其愆尤。臣濟奓以陵君，忘經國之長基。故函谷擊柝於東，西朝顛覆而莫持。凡人心是所學，體安所習。鮑肆不知其臭，翫其所以先入。咸池不齊度於䵷咬，而眾聽或疑。能不惑者，其唯子野乎？
客既醉於大道，飽於文義。勸德畏戒，喜懼交爭。罔然若酲，朝罷夕倦，奪氣禠魄之為者，忘其所以為談，失其所以為夸。良久乃言曰：鄙哉予乎！習非而遂迷也，幸見指南於吾子。若僕所聞，華而不實；先生之言，信而有徵。鄙夫寡識，而今而後，乃知大漢之德馨，咸在於此。昔常恨三墳五典既泯，仰不睹炎帝、帝魁之美，得聞先生之餘論，則大庭氏何以尚茲？走雖不敏，庶斯達矣。」

張平子〈南都賦〉一首

於顯樂都，既麗且康！陪京之南，居漢之陽。割周楚之豐壤，跨荊豫而為疆，體爽塏以閑敞，紛郁郁其難詳。
爾其地勢，則武闕關其西，桐柏揭其東。流滄浪而為隍，廓方城而為墉。湯谷涌其後，淯水盪其胸。推淮引湍，三方是通。
其寶利珍怪，則金彩玉璞，隨珠夜光。銅錫鉛鍇，赭堊流黃。綠碧紫英，青雘丹粟。太一餘糧，中黃瑴玉。松子神陂，赤靈解角。耕父揚光於清泠之淵，游女弄珠於漢皋之曲。
其山則崆𡹕嶱嵑，嵣㟐嶚剌。岝㟯嶵嵬，嶔巇屹𡿖。幽谷嶜岑，夏含霜雪。或峮嶙而纚連，或豁爾而中絕。鞠巍巍其隱天，俯而觀乎雲霓。
若夫天封大狐，列仙之陬。上平衍而曠蕩，下蒙籠而崎嶇。坂坻𡽱𡾲而成甗，谿壑錯繆而盤紆。芝房菌蠢生其隈，玉膏滵溢流其隅。崑崙無以奓，閬風不能踰。
其木則檉松楔㮨，槾柏杻橿。楓柙櫨櫪，帝女之桑。楈枒栟櫚，柍柘檍檀。結根竦本，垂條嬋媛。布綠葉之萋萋，敷華蘂之蓑蓑。玄雲合而重陰，谷風起而增哀。攢立叢駢，青冥䀒瞑。杳藹蓊鬱於谷底，森䔿䔿而刺天。虎豹黃熊游其下，豰玃猱㹶戲其巔。鸞鸑鵷鶵翔其上，騰猨飛蠝棲其間。其竹則籦籠䈽篾，篠簳箛箠。緣延坻阪，澶漫陸離。阿郍蓊茸，風靡雲披。
爾其川瀆，則滍澧𤄶濜，發源巖穴。潛㕎洞出，沒滑潏。布濩漫汗，漭沆洋溢。總括趨欱，箭馳風疾。流湍投濈，砏汃輣軋。長輸遠逝，漻淚淢汨。其水蟲則有蠳龜鳴蛇，潛龍伏螭。鱏鱣鰅鱅，黿鼉鮫𩽨。巨蜯函珠，駮瑕委蛇。
於其陂澤，則有鉗盧玉池，赭陽東陂。貯水渟洿，亘望無涯。其草則藨苧薠莞，蔣蒲蒹葭。藻茆菱芡，芙蓉含華。從風發榮，斐披芬葩。其鳥則有鴛鴦鵠鷖，鴻鴇駕鵝，𪃈鶂鷿鶙，鷫鷞鵾鸕。嚶嚶和鳴，澹淡隨波。
其水則開竇灑流，浸彼稻田。溝澮脈連，堤塍相輑。朝雲不興，而潢潦獨臻。決渫則暵，為溉為陸。冬稌夏穱，隨時代熟。其原野則有桑漆麻苧，菽麥稷黍。百穀蕃廡，翼翼與與。
若其園圃，則有蓼蕺蘘荷，藷蔗薑䪤，菥蓂芋瓜。乃有櫻梅山柿，侯桃梨栗。梬棗若留，穰橙鄧橘。其香草則有薜荔蕙若，薇蕪蓀萇。晻曖蓊蔚，含芬吐芳。
若其廚膳，則有華薌重秬，滍皋香秔。歸鴈鳴鵽，黃稻鱻魚，以為芍藥。酸甜滋味，百種千名。春卵夏筍，秋韭冬菁。蘇蔱紫薑，拂徹羶腥。酒則九醞甘醴，十旬兼清。醪敷徑寸，浮蟻若蓱。其甘不爽，醉而不酲。
及其糺宗綏族，禴祠蒸嘗。以速遠朋，嘉賓是將。揖讓而升，宴于蘭堂。珍羞琅玕，充溢圓方。琢雕狎獵，金銀琳琅。侍者蠱媚，巾㡚鮮明。被服雜錯，履躡華英。儇才齊敏，受爵傳𨢩。獻酬既交，率禮無違。彈琴擫籥，流風徘徊。清角發徵，聽者增哀。客賦醉言歸，主稱露未晞。接歡宴於日夜，終愷樂之令儀。
於是暮春之禊，元巳之辰，方軌齊軫，祓于陽瀕。朱帷連網，曜野映雲。男女姣服，駱驛繽紛。致飾程蠱，偠紹便娟。微眺流睇，蛾眉連卷。於是齊僮唱兮列趙女。坐南歌兮起鄭儛。白鶴飛兮繭曳緒。脩袖繚繞而滿庭，羅襪躡蹀而容與。翩緜緜其若絕，眩將墜而復舉。翹遙遷延，蹩躄蹁躚。結九秋之增傷，怨西荊之折盤。彈箏吹笙，更為新聲。寡婦悲吟，鵾雞哀鳴。坐者悽欷，蕩魂傷精。
於是群士放逐，馳乎沙場。騄驥齊鑣，黃間機張。足逸驚飆，鏃析毫芒。俯貫魴鱮，仰落雙鶬。魚不及竄，鳥不暇翔。爾乃撫輕舟兮浮清池，亂北渚兮揭南涯。汰瀺灂兮船容裔，陽侯澆兮掩鳧鷖。追水豹兮鞭蝄蜽，憚夔龍兮怖蛟螭。
於是日將逮昏，樂者未荒。收驩命駕，分背迴塘。車雷震而風厲，馬鹿超而龍驤。夕暮言歸，其樂難忘。此乃游觀之好，耳目之娛。未睹其美者，焉足稱舉。
夫南陽者，真所謂漢之舊都者也。遠世則劉后甘厥龍醢，視魯縣而來遷。奉先帝而追孝，立唐祀乎堯山。固靈根於夏葉，終三代而始蕃。非純德之宏圖，孰能揆而處旃！
近則考侯思故，匪居匪寧。穢長沙之無樂，歷江湘而北征。曜朱光於白水，會九世而飛榮。察茲邦之神偉，啟天心而寤靈。
於其宮室，則有園廬舊宅，隆崇崔嵬。御房穆以華麗，連閣煥其相徽。聖皇之所逍遙，靈祇之所保綏。章陵鬱以青蔥，清廟肅以微微。皇祖歆而降福，彌萬祀而無衰。帝王臧其擅美，詠南音以顧懷。且其君子，弘懿明叡，允恭溫良。容止可則，出言有章。進退屈伸，與時抑揚。
方今天地之睢剌，帝亂其政，豺虎肆虐，真人革命之秋也。爾其則有謀臣武將，皆能攫戾執猛，破堅摧剛。排揵陷扃，蹴蹈咸陽。高祖階其塗，光武攬其英。是以關門反距，漢德久長。及其去危乘安，視人用遷。周召之儔，據鼎足焉，以庀王職。縉紳之倫，經綸訓典，賦納以言。是以朝無闕政，風烈昭宣也。於是乎鯢齒眉壽，鮐背之叟，皤皤然被黃發者，喟然相與歌曰：「望翠華兮葳蕤，建太常兮裶裶。駟飛龍兮騤騤，振和鸞兮京師。總萬乘兮徘徊，按平路兮來歸。」豈不思天子南巡之辭者哉！遂作頌曰：
皇祖止焉，光武起焉。據彼河洛，統四海焉。本枝百世，位天子焉。永世克孝，懷桑梓焉。真人南巡，覩舊里焉。

左太沖〈三都賦序〉一首

蓋詩有六義焉，其二曰賦。楊雄曰：「詩人之賦麗以則。」班固曰：「賦者，古詩之流也。」先王采焉，以觀土風。見「綠竹猗猗」，則知衛地淇澳之產；見「在其版屋」，則知秦野西戎之宅。故能居然而辨八方。然相如賦《上林》而引「盧橘夏熟」，楊雄賦《甘泉》而陳「玉樹青葱」，班固賦《西都》而歎以出比目，張衡賦《西京》而述以遊海若。假稱珍怪，以為潤色，若斯之類，匪啻于茲。考之果木，則生非其壤；校之神物，則出非其所。於辭則易為藻飾，於義則虛而無徵。且夫玉巵無當，雖寶非用；侈言無驗，雖麗非經。而論者莫不詆訐其研精，作者大氐舉為憲章。積習生常，有自來矣。
余既思摹《二京》而賦《三都》，其山川城邑，則稽之地圖，其鳥獸草木，則驗之方志。風謠歌舞，各附其俗；魁梧長者，莫非其舊。何則？發言為詩者，詠其所志也；升高能賦者，頌其所見也。美物者貴依其本，贊事者宜本其實。匪本匪實，覽者奚信？且夫任土作貢，《虞書》所著；辯物居方，《周易》所慎。聊舉其一隅，攝其體統，歸諸詁訓焉。

左太沖〈蜀都賦〉一首

有西蜀公子者，言於東吳王孫，曰：「蓋聞天以日月為綱，地以四海為紀。九土星分，萬國錯跱。崤函有帝皇之宅，河洛為王者之里。吾子豈亦曾聞蜀都之事歟？請為左右揚榷而陳之。
「夫蜀都者，蓋兆基於上世，開國於中古。廓靈關以為門，包玉壘而為宇。帶二江之雙流，抗峨眉之重阻。水陸所湊，兼六合而交會焉；豐蔚所盛，茂八區而菴藹焉。
「於前則跨躡犍牂，枕輢交趾。經途所亘，五千餘里。山阜相屬，含谿懷谷。崗巒糺紛，觸石吐雲。鬱葐蒀以翠微，崛巍巍以峨峨。干青霄而秀出，舒丹氣而為霞。龍池𤀰瀑濆其隈，漏江伏流潰其阿。汨若湯谷之揚濤，沛若蒙汜之涌波。於是乎邛竹緣嶺，菌桂臨崖。旁挺龍目，側生荔枝。布綠葉之萋萋，結朱實之離離。迎隆冬而不凋，常曄曄以猗猗。孔翠群翔，犀象競馳。白雉朝雊，猩猩夜啼。金馬騁光而絕景，碧雞儵忽而曜儀。火井沈熒於幽泉，高爓飛煽於天垂。其間則有虎珀丹青，江珠瑕英。金沙銀礫，符采彪炳，暉麗灼爍。
「於後則却背華容，北指崑崙。緣以劍閣，阻以石門。流漢湯湯，驚浪雷奔。望之天迴，即之雲昏。水物殊品，鱗介異族。或藏蛟螭，或隱碧玉。嘉魚出於丙穴，良木攢於褒谷。其樹則有木蘭梫桂，𣏌櫹椅桐，椶枒楔樅。楩柟幽藹於谷底，松柏蓊鬱於山峰。擢脩幹，竦長條。扇飛雲，拂輕霄。羲和假道於峻歧，陽鳥迴翼乎高標。巢居栖翔，聿兼鄧林。穴宅奇獸，窠宿異禽。熊羆咆其陽，鵰鶚鴥其陰。猨狖騰希而競捷，虎豹長嘯而永吟。
「於東則左緜巴中，百濮所充。外負銅梁於宕渠，內函要害於膏腴。其中則有巴菽巴戟，靈壽桃枝。樊以蒩圃，濱以鹽池。𧌽蛦山棲，黿龜水處。潛龍蟠於沮澤，應鳴鼓而興雨。丹沙赩熾出其坂，蜜房郁毓被其阜。山圖采而得道，赤斧服而不朽。若乃剛悍生其方，風謠尚其武。奮之則賨旅，玩之則渝舞。銳氣剽於中葉，蹻容世於樂府。
「於西則右挾岷山，涌瀆發川。陪以白狼，夷歌成章。坰野草昧，林麓黝儵。交讓所植，蹲鴟所伏。百藥灌叢，寒卉冬馥。異類眾夥，于何不育？其中則有青珠黃環，碧砮芒消。或豐綠荑，或蕃丹椒。麋蕪布濩於中阿，風連莚蔓於蘭皋。紅葩紫飾，柯葉漸苞。敷蘂葳蕤，落英飄颻。神農是嘗，盧跗是料。芳追氣邪，味蠲癘痟。其封域之內，則有原隰墳衍，通望彌博。演以潛沬，浸以緜雒。溝洫脈散，疆里綺錯。黍稷油油，稉稻莫莫。指渠口以為雲門，灑滮池而為陸澤。雖星畢之滂沱，尚未齊其膏液。爾乃邑居隱賑，夾江傍山。棟宇相望，桑梓接連。家有鹽泉之井，戶有橘柚之園。其圓則有林檎枇杷，橙柿梬楟。榹桃函列，梅李羅生。百果甲宅，異色同榮。朱櫻春熟，素柰夏成。若乃大火流，涼風厲。白露凝，微霜結。紫梨津潤，樼栗罅發。蒲陶亂潰若榴競裂。甘至自零，芬芬酷烈。其園則有蒟蒻茱萸，瓜疇芋區。甘蔗辛薑，陽蓲陰敷。日往菲薇，月來扶疏。任土所麗，眾獻而儲。其沃瀛則有攢蔣叢蒲，綠菱紅蓮。雜以蘊藻，糅以蘋蘩。總莖柅柅，裛葉蓁蓁。蕡實時味，王公羞焉。其中則有鴻儔鵠侶，䳲鷺鵜鶘。晨鳧旦至，候鴈銜蘆。木落南翔，冰泮北徂。雲飛水宿，哢吭清渠。其深則有白黿命鱉，玄獺上祭。鱣鮪鱒魴，鮷鱧魦鱨。差鱗次色，錦質報章。躍濤戲瀨，中流相忘。
「於是乎金城石郭，兼帀中區。既麗且崇，實號成都。闢二九之通門，畫方軌之廣塗。營新宮於爽塏，擬承明而起廬。結陽城之延閣，飛觀榭乎雲中。開高軒以臨山，列綺窗而瞰江。內則議殿爵堂，武義虎威。宣化之闥，崇禮之闈。華闕雙邈，重門洞開。金鋪交映，玉題相暉。外則軌躅八達，里閈對出。比屋連甍，千廡萬室。亦有甲第，當衢向術。壇宇顯敞，高門納駟。庭扣鍾磬，堂撫琴瑟。匪葛匪姜，疇能是恤。
「亞以少城，接乎其西。市廛所會，萬商之淵。列隧百重，羅肆巨千。賄貨山積，纖麗星繁。都人士女，袨服靚妝。賈貿墆鬻，舛錯縱橫。異物崛詭，奇於八方。布有橦華，麪有桄榔。邛杖傳節於大夏之邑，蒟醬流味於番禺之鄉。輿輦雜沓，冠帶混并。累轂疊跡，叛衍相傾。喧譁鼎沸，則哤聒宇宙；囂塵張天，則埃壒曜靈。闤闠之裏，伎巧之家。百室離房，機杼相和。貝錦斐成，濯色江波。黃潤比筒，籯金所過。侈侈隆富，卓鄭埒名。公擅山川，貨殖私庭。藏鏹巨萬，鎃摫兼呈。亦以財雄，翕習邊城。三蜀之豪，時來時往。養交都邑，結儔附黨。劇談戲論，扼腕抵掌。出則連騎，歸從百兩。若其舊俗，終冬始春。吉日良辰，置酒高堂，以御嘉賓。金罍中坐，肴槅四陳。觴以清醥，鮮以紫鱗。羽爵執競，絲竹乃發。巴姬彈弦，漢女擊節。起西音於促柱，歌江上之飉厲。紆長袖而屢舞，翩躚躚以裔裔。合樽促席，引滿相罰。樂飲今夕，一醉累月。
「若夫王孫之屬，郤公之倫。從禽于外，巷無居人。並乘驥子，俱服魚文。玄黃異校，結駟繽紛。西踰金隄，東越玉津。朔別期晦，匪日匪旬。蹴蹈蒙籠，涉𨆍寥廓。鷹犬倏眒，罻羅絡幕。毛群陸離，羽族紛泊。翕響揮霍，中網林薄。屠麖麋，翦旄麈。帶文蛇，跨彫虎。志未騁，時欲晚。追輕翼，赴絕遠。出彭門之闕，馳九折之坂。經三峽之崢嶸，躡五屼之蹇滻。戟食鐵之獸，射噬毒之鹿。皛貙氓於葽草，彈言鳥於森木。拔象齒，戾犀角。鳥鎩翮，獸廢足。
「殆而朅來，相與第如滇池，集于江洲。試水客，艤輕舟。娉江婓，與神遊。罨翡翠，釣鰋鮋。下高鵠，出潛虯。吹洞簫，發櫂謳。感鱘魚，動陽侯。騰波沸涌，珠貝汜浮。若雲漢含星，而光耀洪流。將饗獠者，張帟幕，會平原。酌清酤，割芳鮮。飲御酣，賓旅旋。車馬雷駭，轟轟闐闐。若風流雨散，漫乎數百里間。斯蓋宅土之所安樂，觀聽之所踴躍也。焉獨三川，為世朝市？
「若乃卓犖奇譎，倜儻罔已。一經神怪，一緯人理。遠則岷山之精，上為井絡。天帝運期而會昌，景福肸饗而興作。碧出萇弘之血，鳥生杜宇之魄。妄變化而非常，羌見偉於疇昔。近則江漢炳靈，世載其英。蔚若相如，皭若君平。王褒韡曄而秀發，楊雄含章而挺生。幽思絢道德，摛藻掞天庭。考四海而為儁，當中葉而擅名。是故遊談者以為譽，造作者以為程也。至乎臨谷為塞，因山為障。峻岨塍埒長城，豁險吞若巨防。一人守隘，萬夫莫向。公孫躍馬而稱帝，劉宗下輦而自王。由此言之，天下孰尚？故雖兼諸夏之富有，猶未若茲都之無量也。」


賦丙


左太沖〈吳都賦〉一首 

東吳王孫輾然而咍，曰：「夫上圖景宿，辨於天文者也。下料物土，析於地理者也。古先帝代，曾覽八紘之洪緒。一六合而光宅，翔集遐宇。鳥策篆素，玉牒石記。烏聞梁岷有陟方之館、行宮之基歟？而吾子言蜀都之富，禺同之有。瑋其區域，美其林藪。矜巴漢之阻，則以為襲險之右。徇蹲鴟之沃，則以為世濟陽九。齷齪而笄，顧亦曲士之所歎也。旁魄而論都，抑非大人之壯觀也。何則？土壤不足以攝生，山川不足以周衛。公孫國之而破，諸葛家之而滅。茲乃喪亂之丘墟，顛覆之軌轍。安可以儷王公而著風烈也？翫其磧礫而不窺玉淵者，未知驪龍之所蟠也。習其弊邑而不覩上邦者，未知英雄之所躔也。
「子獨未聞大吳之巨麗乎？且有吳之開國也，造自太伯，宣於延陵。蓋端委之所彰，高節之所興。建至德以刱業，世無得而顯稱。由克讓以立風俗，輕脫躧於千乘。若率土而論都，則非列國之所觖望也。故其經略，上當星紀。拓土畫疆，卓犖兼并。包括干越，跨躡蠻荊。婺女寄其曜，翼軫寓其精。指衡岳以鎮野，目龍川而帶坰。
「爾其山澤，則嵬嶷嶢屼，巊冥鬱岪。潰渱泮汗，滇㴐淼漫。或涌川而開瀆，或吞江而納漢。磈磈䃬䃬，滮滮涆涆。䃢碒乎數州之間，灌注乎天下之半。百川派別，歸海而會。控清引濁，混濤并瀨。濆薄沸騰，寂寥長邁。濞焉洶洶，隱焉礚礚。出乎大荒之中，行乎東極之外。經扶桑之中林，包湯谷之滂沛。潮波汨起，迴復萬里。歊霧漨浡，雲蒸昏昧。泓澄奫潫，澒溶沆漾。莫測其深，莫究其廣。澶湉漠而無涯，總有流而為長。瓌異之所叢育，鱗甲之所集往。
「於是乎長鯨吞航，修鯢吐浪。躍龍騰蛇，鮫鯔琵琶。王鮪鯸鮐，鮣龜鱕䱜。烏賊擁劍，䵶鼊鯖鰐，涵泳乎其中。葺鱗鏤甲，詭類舛錯。泝洄順流，噞喁沈浮。鳥則鵾雞鸀鳿，鸘鵠鷺鴻。鶢鶋避風，候鴈造江。鸂䳵鷛𪆂，鶄鶴鶖鶬。鸛鷗鷁鸕，氾濫乎其上。湛淡羽儀，隨波參差。理翮整翰，容與自翫。彫啄蔓藻，刷盪漪瀾。魚鳥聱耴，萬物蠢生。芒芒黖黖，慌罔奄欻，神化翕忽，函幽育明。窮性極形，盈虛自然。蚌蛤珠胎，與月虧全。巨鰲贔㞒，首冠靈山。大鵬繽翻，翼若垂天。振盪汪流，雷抃重淵。殷動宇宙，胡可勝原！
「島嶼緜邈，洲渚馮隆。曠瞻迢遞，迥眺冥蒙。珍怪麗，奇隙充。徑路絕，風雲通。洪桃屈盤，丹桂灌叢。瓊枝抗莖而敷蘂，珊瑚幽茂而玲瓏。增岡重阻，列真之宇。玉堂對霤，石室相距。藹藹翠幄，嫋嫋素女。江斐於是往來，海童於是宴語。斯實神妙之響象，嗟難得而覼縷！
「爾乃地勢坱圠，卉木镺蔓。遭藪為圃，值林為苑。異荂蓲蘛，夏曄冬蒨。方志所辨，中州所羨。草則藿蒳豆蔻，薑彙非一。江蘺之屬，海苔之類。綸組紫絳，食葛香茅。石帆水松，東風扶留。布濩皋澤，蟬聯陵丘。夤緣山嶽之岊，羃歷江海之流。扤白蔕，銜朱蕤。鬱兮䓲茂，曄兮菲菲。光色炫晃，芬馥肸蠁。職貢納其包匭，《離騷》詠其宿莽。木則楓柙豫樟，栟櫚枸桹。緜杬杶櫨，文欀楨橿。平仲桾櫏，松梓古度。楠榴之木，相思之樹。宗生高岡，族茂幽阜。擢本千尋，垂蔭萬畝。攢柯挐莖，重葩殗葉。輪囷蚪蟠，𡍪㙷鱗接。榮色雜糅，綢繆縟繡。宵露霮䨴，旭日晻㫲。與風颻颺，䬀瀏颼飀。鳴條律暢，飛音響亮。蓋象琴筑并奏，笙竽俱唱。其上則猿父哀吟，𤟤子長嘯。狖鼯猓然，騰趠飛超。爭接縣垂，競游遠枝。驚透沸亂，牢落翬散。其下則有梟羊麡狼，猰㺄貙象。烏菟之族，犀兕之黨。鉤爪鋸牙，自成鋒穎。精若燿星，聲若震霆。名載於山經，形鏤於夏鼎。
「其竹則篔簹箖箊，桂箭射筒。柚梧有篁，篻簩有叢。苞荀抽節，往往縈結。綠葉翠莖，冒霜停雪。橚矗森萃，蓊茸蕭瑟。檀欒蟬蜎，玉潤碧鮮。梢雲無以踰，嶰谷弗能連。鸑鷟食其實，鵷鶵擾其間。其果則丹橘餘甘，荔枝之林。檳榔無柯，椰葉無陰。龍眼橄欖，棎榴禦霜。結根比景之陰，列挺衡山之陽。素華斐，丹秀芳。臨青壁，系紫房。鷓鴣南翥而中留，孔雀綷羽以翱翔。山雞歸飛而來棲，翡翠列巢以重行。其琛賂則琨瑤之阜，銅鍇之垠。火齊之寶，駭雞之珍。頳丹明璣，金華銀樸。紫貝流黃，縹碧素玉。隱賑崴㠢，雜插幽屏。精曜潛穎，硩陊山谷。碕岸為之不枯，林木為之潤黷。隋侯於是鄙其夜光，宋王於是陋其結綠。
「其荒陬譎詭，則有龍穴內蒸，雲雨所儲。陵鯉若獸，浮石若桴。雙則比目，片則王餘。窮陸飲木，極沈水居。泉室潛織而卷綃，淵客慷慨而泣珠。開北戶以向日，齊南冥於幽都。其四野則畛畷無數，膏腴兼倍。原隰殊品，窊隆異等。象耕鳥耘，此之自與。穱秀菰穗，於是乎在。煮海為鹽，采山鑄錢。國稅再熟之稻，鄉貢八蠶之緜。
「徒觀其郊隧之內奧，都邑之綱紀。霸王之所根柢，開國之所基趾。郛郭周匝，重城結隅。通門二八，水道陸衢。所以經始，用累千祀。憲紫宮以營室，廓廣庭之漫漫。寒暑隔閡於邃宇，虹蜺回帶於云館。所以跨跱煥炳萬里也。造姑蘇之高臺，臨四遠而特建，帶朝夕之濬池，佩長洲之茂苑。窺東山之府，則瓌寶溢目；𧢮海陵之倉，則紅粟流衍。起寢廟於武昌，作離宮於建業。闡闔閭之所營，采夫差之遺法。抗神龍之華殿，施榮楯而捷獵。崇臨海之崔巍，飾赤烏之韡曄。東西膠葛，南北崢嶸。房櫳對櫎，連閣相經。閽闥譎詭，異出奇名。左稱彎碕，右號臨硎。彫欒鏤栥，青瑣丹楹。圖以雲氣，畫以仙靈。雖茲宅之夸麗，曾未足以少寧。思比屋於傾宮，畢結瑤而搆瓊。高闈有閌，洞門方軌。朱闕雙立，馳道如砥。樹以青槐，亘以綠水。玄蔭眈眈，清流亹亹。列寺七里，俠棟陽路。屯營櫛比，解署棊布。橫塘查下，邑屋隆夸。長干延屬，飛甍舛互。
「其居則高門鼎貴，魁岸豪傑。虞魏之昆，顧陸之裔。歧嶷繼體，老成弈世。躍馬疊跡，朱輪累轍。陳兵而歸，蘭錡內設。冠蓋雲蔭，閭閻闐噎。其鄰則有任俠之靡，輕訬之客。締交翩翩，儐從弈弈。出躡珠履，動以千百。里讌巷飲，飛觴舉白。翹關扛鼎，拚射壺博。鄱陽暴謔，中酒而作。
「於是樂只衎而歡飫無匱，都輦殷而四奧來暨。水浮陸行，方舟結駟。唱櫂轉轂，昧旦永日。開市朝而並納，橫闤闠而流溢。混品物而同廛，并都鄙而為一。士女佇眙，商賈駢坒。紵衣絺服，雜沓傱萃。輕輿按轡以經隧，樓船舉颿而過肆。果布輻湊而常然，致遠流離與珂。䌖賄紛紜，器用萬端。金鎰磊砢，珠琲闌干。桃笙象簟，韜於筒中；蕉葛升越，弱於羅紈。㒊譶澩㺒，交貿相競。諠譁喤呷，芬葩蔭映。揮袖風飄，而紅塵晝昏。流汗霡霂，而中逵泥濘。
「富中之甿，貨殖之選。乘時射利，財豐巨萬。競其區宇，則并疆兼巷；矜其宴居，則珠服玉饌。趫材悍壯，此焉比廬。捷若慶忌，勇若專諸。危冠而出，竦劍而趨。扈帶鮫函，扶揄屬鏤。藏鍦於人，去𤟢自閭。家有鶴膝，戶有犀渠。軍容蓄用，器械兼儲。吳鉤越棘，純鈞湛盧。戎車盈於石城，戈船掩乎江湖。
「露往霜來，日月其除。草木節解，鳥獸腯膚。觀鷹隼，誡征夫。坐組甲，建祀姑。命官帥而擁鐸，將校獵乎具區。烏滸狼㬻，夫南西屠。儋耳黑齒之酋，金鄰象郡之渠。驫駥飍矞，靸霅警捷，先驅前塗。俞騎騁路，指南司方。出車檻檻，被練鏘鏘。吳王乃巾玉輅，軺驌驦。旂魚須，常重光。攝烏號，佩干將。羽旄揚蕤，雄戟耀芒。貝冑象弭，織文鳥章。六軍袀服，四騏龍驤。峭格周施，罿罻普張。罼䍐瑣結，罠蹏連綱。阹以九疑，禦以沅湘。輶軒蓼擾，彀騎煒煌。袒裼徒搏，拔距投石之部。猿臂骿脅，狂趭獷猤。鷹瞵鶚視，䟃𧽼翋𦑶。若離若合者，相與騰躍乎莽䍚之野。干鹵殳鋋，暘夷勃盧之旅。長𥍟短兵，直髮馳騁。儇佻坌並，銜枚無聲。悠悠斾旌者，相與聊浪乎昧莫之坰。鉦鼓疊山，火烈熛林。飛爓浮煙，載霞載陰。菈擸雷硠，崩巒弛岑。鳥不擇木，獸不擇音。虣甝虪，䋶麋麖。驀六駮，追飛生。彈鸞鶁，射猱㹶。白雉落，黑鴆零。陵絕嶚嶕，聿越巉險。跇踰竹柏，㺦猭杞柟。封狶䓼，神螭掩。剛鏃潤，霜刃染。
「於是弭節頓轡，齊鑣駐蹕。徘徊倘佯，寓目幽蔚。覽將帥之拳勇，與士卒之抑揚。羽族以觜距為刀鋏，毛群以齒角為矛鈹，皆體著而應卒。所以挂扢而為創痏，衝踤而斷筋骨。莫不衂銳挫芒，拉捭摧藏。雖有石林之岝崿，請攘臂而靡之；雖有雄虺之九首，將抗足而跐之。顛覆巢居，剖破窟宅。仰攀鵕鸃，俯蹴豺獏。劫剞熊羆之室，剽掠虎豹之落。猩猩啼而就禽，禼禼笑而被格。屠巴蛇，出象骼。斬鵬翼，掩廣澤。輕禽狡獸，周章夷猶。狼跋乎紘中，忘其所以睒睗，失其所以去就。魂褫氣懾而自踢䟮者，應弦飲羽，形僨景僵者，累積而增益，雜襲錯繆。傾藪薄，倒岬岫。巖穴無豜豵，翳薈無𪋐鷚。思假道於豐隆，披重霄而高狩。籠烏兔於日月，窮飛走之栖宿。
「嶰澗闃，岡岵童。罾罘滿，效獲眾。迴靶乎行邪睨，觀魚乎三江。汎舟航於彭蠡，渾萬艘而既同。弘舸連舳，巨檻接艫。飛雲蓋海，制非常模。疊華樓而島跱，時髣髴於方壺。比鷁首而有裕，邁餘皇於往初。張組幃，構流蘇。開軒幌，鏡水區。槁工楫師，選自閩禺。習御長風，狎翫靈胥。責千里於寸陰，聊先期而須臾。櫂謳唱，簫籟鳴。洪流響，渚禽驚。弋磻放，稽鷦䳟。虞機發，留鵁鶄。鉤鉺縱橫，網罟接緒。術兼詹公，巧傾任父。筌䱍䲛，鱺鱨魦。罩兩魪，罺鰝鰕。乘鱟黿鼉，同罛共羅。沈虎潛鹿，馽龓僒束。鰴鯨輩中於群犗，攙搶暴出而相屬。雖復臨河而釣鯉，無異射鮒於井谷。
「結輕舟而競逐，迎潮水而振緡。想萍實之復形，訪靈夔於鮫人。精衛銜石而遇繳，文鰩夜飛而觸綸。北山亡其翔翼，西海失其遊鱗。雕題之士，鏤身之卒。比飾虬龍，蛟螭與對。簡其華質，則亄費錦繢。料其虓勇，則鵰悍狼戾。相與昧潛險，搜瓌奇。摸蝳蝐，捫觜𧓈。剖巨蚌於回淵，濯明月於漣漪。
「畢天下之至異，訖無索而不臻。谿壑為之一罄，川瀆為之中貧。哂澹臺之見謀，聊襲海而徇珍。載漢女於後舟，追晉賈而同塵。汨乘流以砰宕，翼颸風之䬟䬟。直衝濤而上瀨，常沛沛以悠悠。汔可休而凱歸，揖天吳與陽侯。指包山而為期，集洞庭而淹留。數軍實乎桂林之苑，饗戎旅乎落星之樓。置酒若淮泗，積肴若山丘。飛輕軒而酌綠酃，方雙轡而賦珍羞。飲烽起，釂鼓震。士遺倦，眾懷欣。幸乎館娃之宮，張女樂而娛群臣。羅金石與絲竹，若鈞天之下陳。登東歌，操南音。胤陽阿，詠韎任。荊豔楚舞，吳愉越吟。翕習容裔，靡靡愔愔。
「若此者，與夫唱和之隆響，動鍾鼓之鏗耾。有殷坻頹於前，曲度難勝。皆與謠俗汁恊，律呂相應。其奏樂也，則木石潤色；其吐哀也，則淒風暴興。或超延露而駕辯，或踰綠水而采菱。軍馬弭髦而仰𥞊，淵魚竦鱗而上升。酣湑半，八音并。歡情留，良辰征。魯陽揮戈而高麾，迴曜靈於太清。將轉西日而再中，齊既往之精誠。
「昔者夏后氏朝群臣於茲土，而執玉帛者以萬國。蓋亦先王之所高會，而四方之所軌則。春秋之際，要盟之主。闔閭信其威，夫差窮其武。內果伍員之謀，外騁孫子之奇。勝彊楚於柏舉，棲勁越於會稽。闕溝乎商魯，爭長於黃池。徒以江湖嶮陂，物產殷充。繞霤未足言其固，鄭白未足語其豐。士有陷堅之銳，俗有節概之風。睚眥則挺劍，喑嗚則彎弓。擁之者龍騰，據之者虎視。麾城若振槁，搴旗若顧指。雖帶甲一朝，而元功遠致。雖累葉百疊，而富彊相繼。樂湑衎其方域，列仙集其土地。桂父練形而易色，赤須蟬蛻而附麗。中夏比焉，畢世而罕見，丹青圖其珍瑋，貴其寶利也。舜禹游焉，沒齒而忘歸，精靈留其山阿，翫其奇麗也。剖判庶士，商搉萬俗。國有鬱鞅而顯敞，邦有湫阨而踡跼。伊茲都之函弘，傾神州而韞櫝。仰南斗以斟酌，兼二儀之優渥。
「繇此而揆之，西蜀之於東吳，小大之相絕也，亦猶棘林螢燿，而與夫樳木龍燭也。否泰之相背也，亦猶帝之懸解，而與桎梏疏屬也。庸可共世而論巨細，同年而議豐确乎？暨其幽遐獨邃，寥廓閑奧。耳目之所不該，足趾之所不蹈。倜儻之極異，誳詭之殊事，藏理於終古，而未寤於前覺也。若吾子之所傳，孟浪之遺言，略舉其梗概，而未得其要妙也。

左太沖〈魏都賦〉一首

魏國先生有睟其容，乃盱衡而誥曰：「异乎交益之士，蓋音有楚夏者，土風之乖也；情有險易者，習俗之殊也。雖則生常，固非自得之謂也。昔市南宜僚弄丸，而兩家之難解。聊為吾子復翫德音，以釋二客競于辯囿者也。
「夫泰極剖判，造化權輿。體兼晝夜，理包清濁。流而為江海，結而為山嶽。列宿分其野，荒裔帶其隅。巖岡潭淵，限蠻隔夷，峻危之竅也。蠻陬夷落，譯導而通，鳥獸之氓也。正位居體者，以中夏為喉，不以邊垂為襟也。長世字甿者，以道德為藩，不以襲險為屏也。而子大夫之賢者，尚弗曾庶翼等威，附麗皇極。思稟正朔，樂率貢職。而徒務於詭隨匪人，宴安於絕域。榮其文身，驕其險棘。繆默語之常倫，牽膠言而踰侈。飾華離以矜然，假倔彊而攘臂。非醇粹之方壯，謀踳駮於王義。孰愈尋靡䓑於中逵，造沐猴於棘刺。劍閣雖嶚，憑之者蹶，非所以深根固蒂也。洞庭雖濬，負之者北，非所以愛人治國也。彼桑榆之末光，踰長庚之初輝。況河冀之爽塏，與江介之湫湄。故將語子以神州之略，赤縣之畿。魏都之卓犖，六合之樞機。
「于時運距陽九，漢網絕維。姦回內贔，兵纏紫微。翼翼京室，眈眈帝宇，巢焚原燎，變為煨燼，故荊棘旅庭也。殷殷寰內，繩繩八區，鋒鏑縱橫，化為戰場，故麋鹿寓城也。伊洛榛曠，崤函荒蕪。臨菑牢落，鄢郢丘墟。而是有魏開國之日，締構之初。萬邑譬焉，亦獨犨麋之與子都。培塿之與方壺也。
「且魏地者，畢昴之所應，虞夏之餘人。先王之桑梓，列聖之遺塵。考之四隈，則八埏之中；測之寒暑，則霜露所均。卜偃前識而賞其隆，吳札聽歌而美其風。雖則衰世，而盛德形於管絃；雖踰千祀，而懷舊蘊於遐年。爾其疆域，則旁極齊秦，結湊冀道。開胸殷衛，跨躡燕趙。山林幽岟，川澤迴繚。恒碣碪𥔲於青霄，河汾浩涆而皓溔。南瞻淇澳，則綠竹純茂；北臨漳滏，則冬夏異沼。神鉦迢遞於高巒，靈響時驚於四表。溫泉毖涌而自浪，華清蕩邪而難老。墨井鹽池，玄滋素液。厥田惟中，厥壤惟白。原隰畇畇，墳衍厈厈。或嵬𡾋而複陸，或熿朗而拓落。乾坤交泰而絪縕，嘉祥徽顯而豫作。是以兆朕振古，萌柢疇昔。藏氣讖緯，閟象竹帛。迥時世而淵默，應期運而光赫。暨聖武之龍飛，肇受命而光宅。
「爰初自臻，言占其良。謀龜謀筮，亦既允臧。修其郛郭，繕其城隍。經始之制，牢籠百王。畫雍豫之居，寫八都之宇。鑒茅茨於陶唐，察卑宮於夏禹。古公草創，而高門有閌；宣王中興，而築室百堵。兼聖哲之軌，并文質之狀。商豐約而折中，准當年而為量。思重爻，摹《大壯》。覽荀卿，采蕭相。𠊩拱木於林衡，授全模於梓匠。遐邇悅豫而子來，工徒擬議而騁巧。闡鉤繩之筌緒，承二分之正要。揆日晷，考星耀。建社稷，作清廟。築曾宮以迴匝，比岡隒而無陂。造文昌之廣殿，極棟宇之弘規。㠚若崇山崫起以崔嵬，髧若玄雲舒蜺以高垂。瓌材巨世，𡍪㙷參差。枌橑複結，欒櫨疊施。丹梁虹申以並亘，朱桷森布而支離。綺井列疏以懸蒂，華蓮重葩而倒披。齊龍首而涌霤，時梗概於滮池。旅楹閑列，暉鑒抰振。榱題黮𪒡，階𨺠嶙峋。長庭砥平，鍾簴夾陳。風無纖埃，雨無微津。巖巖北闕，南端逌遵。竦峭雙碣，方駕比輪。西闢延秋，東啟長春。用覲群后，觀享頤賓。
「左則中朝有赩，聽政作寢。匪樸斲斫，去泰去甚。木無彫鎪，土無綈錦。玄化所甄，國風所稟。於前則宣明顯陽，順德崇禮。重闈洞出，鏘鏘濟濟。珍樹猗猗，奇卉萋萋。蕙風如薰，甘露如醴。禁臺省中，連闥對廊。直事所繇，典刑所藏。藹藹列侍，金蜩齊光。詰朝陪幄，納言有章。亞以柱後，執法內侍。符節謁者，典璽儲吏。膳夫有官，藥劑有司。肴醳順時，腠理則治。於後則椒鶴文石，永巷壺術。楸梓木蘭，次舍甲乙。西南其戶，成之匪日。丹青煥炳，特有溫室。儀形宇宙，歷像賢聖。圖以百瑞，綷以藻詠。芒芒終古，此焉則鏡。有虞作繪，茲亦等競。
「右則疏圃曲池，下畹高堂。蘭渚莓莓，石瀨湯湯。弱葼係實，輕葉振芳。奔龜躍魚，有𥉻呂梁。馳道周屈於果下，延閣胤宇以經營。飛陛方輦而徑西，三臺列峙以崢嶸。亢陽臺於陰基，擬華山之削成。上累棟而重霤，下冰室而冱冥。周軒中天，丹墀臨猋。增搆峨峨，清塵彯彯。雲雀踶甍而矯首，壯翼摛鏤於青霄。雷雨窈冥而未半，皦日籠光於綺寮。習步頓以升降，御春服而逍遙。八極可圍於寸眸，萬物可齊於一朝。長塗牟首，豪徼互經。晷漏肅唱，明宵有程。附以蘭錡，宿以禁兵。司衛閑邪，鉤陳罔驚。於是崇墉濬洫，嬰堞帶涘。四門䡾䡾，隆廈重起。憑太清以混成，越埃壒而資始。藐藐標危，亭亭峻趾。臨焦原而不怳，誰勁捷而旡𤟧？與岡岑而永固，非有期乎世祀。陽靈停曜於其表，陰祇濛於其裏。菀以玄武，陪以幽林。繚垣開囿，觀宇相臨。碩果灌叢，圍木竦尋。篁篠懷風，蒲陶結陰。回淵漼，積水深。蒹葭贙，雚蒻森。丹藕凌波而的皪，綠芰泛濤而浸潭。羽翮頡頏，鱗介浮沈。栖者擇木，雊者擇音。若咆渤澥與姑餘，常鳴鶴而在陰。表清籞，勒虞箴。思國恤，忘從禽。樵蘇往而無忌，即鹿縱而匪禁。腜腜坰野，奕奕菑畝。甘荼伊蠢，芒種斯阜。西門溉其前，史起灌其後。墱流十二，同源異口。畜為屯雲，泄為行雨。水澍稉稌，陸蒔稷黍。黝黝桑柘，油油麻紵。均田畫疇，蕃廬錯列。薑芋充茂，桃李蔭翳。家安其所，而服美自悅。邑屋相望，而隔踰奕世。
「內則街衝輻輳，朱闕結隅。石杠飛梁，出控漳渠。疏通溝以濱路，羅青槐以蔭塗。比滄浪而可濯，方步櫩而有踰。習習冠蓋，莘莘蒸徒。斑白不提，行旅讓衢。設官分職，營處署居。夾之以府寺，班之以里閭。其府寺則位副三事，官踰六卿。奉常之號，大理之名。廈屋一揆，華屏齊榮。肅肅階䦳，重門再扃。師尹爰止，毗代作楨。其閭閻則長壽吉陽，永平思忠。亦有戚里，寘宮之東。閈出長者，巷苞諸公。都護之堂，殿居綺牎。輿騎朝猥，蹀㩻其中。營客館以周坊，餝賓侶之所集。瑋豐樓之閈閎，起建安而首立。葺牆冪室，房廡雜襲。剞劂罔掇，匠斲積習。廣成之傳無以疇，槀街之邸不能及。廓三市而開廛，籍平逵而九達。班列肆以兼羅，設闤闠以襟帶。濟有無之常偏，距日中而畢會。抗旗亭之嶢薛，侈所覜之博大。百隧轂擊，連軫萬貫。憑軾捶馬，袖幕紛半。壹八方而混同，極風采之異觀。質劑平而交易，刀布貿而無筭。財以工化，賄以商通。難得之貨，此則弗容。器周用而長務，物背窳而就攻。不鬻邪而豫賈，著馴風之醇醲。白藏之藏，富有無隄。同賑大內，控引世資，賨幏積墆，琛幣充牣。關石之所和鈞，財賦之所厎慎。燕弧盈庫而委勁，冀馬填廄而駔駿。
「至乎勍敵糾紛，庶土罔寧。聖武興言，將曜威靈。介冑重襲，旍旗躍莖。弓珧解檠，矛鋋飄英。三屬之甲，縵胡之纓。控弦簡發，妙擬更嬴。齊被練而銛戈，襲偏裻以䜋列。畢出征而中律，執奇正以四伐。碩畫精通，目無匪制。推鋒積紀，鋩氣彌銳。三接三捷，既書亦月。剋翦方命，吞滅咆烋。雲撤叛換，席卷虔劉。祲威八紘，荒阻率由。洗兵海島，刷馬江洲。振旅䡘䡘，反斾悠悠。凱歸同飲，疏爵普疇。朝無刓印，國無費留。
「喪亂既弭而能宴，武人歸獸而去戰。蕭斧戢柯以柙刃，虹旍攝麾以就卷。斟《洪範》，酌典憲。觀所恒，通其變。上垂拱而司契，下緣督而自勸。道來斯貴，利往則賤。囹圄寂寥，京庾流衍。於時東鯷即序，西傾順軌。荊南懷憓，朔北思韙。緜緜迥塗，驟山驟水。襁負賮贄，重譯貢篚。髽首之豪，鐻耳之傑。服其荒服，歛衽魏闕。置酒文昌，高張宿設。其夜未遽，庭燎晣晣。有客祁祁，載華載裔。岌岌冠縰，纍纍辮髮。清酤如濟，濁醪如河。凍醴流澌，溫酎躍波。豐肴衍衍，行庖皤皤。愔愔醧讌，酣讌無譁。延廣樂，奏九成。冠《韶夏》，冒《六莖》。傮響起，疑震霆。天宇駭，地廬驚。億若大帝之所興作，二嬴之所曾聆。金石絲竹之恒韻，匏土革木之常調。干戚羽旄之飾好，清謳微吟之要妙。世業之所日用，耳目之所聞覺。雜糅紛錯，兼該泛博。鞮鞻所掌之音，韎昧任禁之曲。以娛四夷之君，以睦八荒之俗。
「既苗既狩，爰遊爰豫。藉田以禮動，大閱以義舉。備法駕，理秋御。顯文武之壯觀，邁梁騶之所著。林不槎枿，澤不伐夭。斧斨以時，罾𦉾以道。德連木理，仁挺芝草。皓獸為之育藪，丹魚為之生沼。矞雲翔龍，澤馬亍阜。山圖其石，川形其寶。莫黑匪烏，三趾而來儀。莫赤匪狐，九尾而自擾。嘉穎離合以䔿䔿，醴泉涌流而浩浩。顯禎祥以曲成，固觸物而兼造。蓋亦明靈之所酬酢，休徵之所偉兆。
「旼旼率土，遷善罔匱。沐浴福應，宅心醰粹。餘糧栖畝而弗收，頌聲載路而洋溢。河洛開奧，符命用出。翩翩黃鳥，銜書來訊。人謀所尊，鬼謀所秩。劉宗委馭，巽其神器。闚玉策於金縢，案圖籙於石室。考歷數之所在，察五德之所莅。量寸旬，涓吉日。陟中壇，即帝位。改正朔，易服色。繼絕世，脩廢職。徽幟以變，器械以革。顯仁翌明，藏用玄默。菲言厚行，陶化染學。讎校篆籀，篇章畢覿。優賢著於揚歷，匪孽形於親戚。本枝別幹，蕃屏皇家。勇若任城，才若東阿。抗旍則威噞秋霜，摛翰則華縱春葩。英喆雄豪，佐命帝室。相兼二八，將猛四七。赫赫震震，開務有謐。故令斯民覩泰階之平，可比屋而為一。
「筭祀有紀，天祿有終。傳業禪祚，高謝萬邦。皇恩綽矣，帝德沖矣。讓其天下，臣至公矣。榮操行之獨得，超百王之庸庸。追亘卷領與結繩，睠留重華而比蹤。尊盧赫胥，羲農有熊。雖自以為道，洪化以為隆。世篤玄同，奚遽不能與之踵武而齊其風？是故料其建國，析其法度。諮其考室，議其舉厝。復之而無斁，申之而有裕。非疏糲之士所能精，非鄙俚之言所能具。
「至於山川之倬詭，物產之魁殊。或名奇而見稱，或實異而可書。生生之所常厚，洵美之所不渝。其中則有鴛鴦交谷，虎澗龍山。掘鯉之淀，蓋節之淵。翅翅精衛，銜木償怨。常山平干，鉅鹿河間。列真非一，往往出焉。昌容練色，犢配眉連。玄俗無影，木羽偶仙。琴高沈水而不濡，時乘赤鯉而周旋。師門使火以驗術，故將去而林燔。易陽壯容，衛之稚質。邯鄲躧步，趙之鳴瑟。真定之梨，故安之栗。醇酎中山，流湎千日。淇洹之筍，信都之棗。雍丘之粱，清流之稻。錦繡襄邑，羅綺朝歌。緜纊房子，縑總清河。若此之屬，繁富夥夠。非可單究，是以抑而未罄也。蓋比物以錯辭，述清都之閑麗。雖選言以簡章，徒九復而遺旨。覽《大易》與《春秋》，判殊隱而一致。末上林之隤牆，本前脩以作系。
「其軍容弗犯，信其果毅。糾華綏戎，以戴公室。元勳配管敬之績，歌鍾析邦君之肆。則魏絳之賢有令聞也。閑居隘巷，室邇心遐。富仁寵義，職競弗羅。千乘為之軾廬，諸侯為之止戈。則干木之德自解紛也。貴非吾尊，重士踰山。親御監門，嗛嗛同軒。搦秦起趙，威振八蕃。則信陵之名若蘭芬也。英辯榮枯，能濟其厄。位加將相，窒隙之策。四海齊鋒，一口所敵，張儀、張祿亦足云也。
「搉惟庸蜀與鴝鵲同窠，句吳與鼃黽同穴。一自以為禽鳥，一自以為魚鱉。山阜猥積而踦𨄅，泉流迸集而咉咽。隰壤瀸漏而沮洳，林藪石留而蕪穢。窮岫泄雲，日月恒翳。宅土熇暑，封疆障癘。蔡莽螫剌，昆蟲毒噬。漢罪流禦，秦餘徙㡂。宵貌蕞陋，稟質遳脆。巷無杼首，里罕耆耋。或魋髻而左言，或鏤膚而鑽髮。或明發而嬥歌，或浮泳而卒歲。風俗以韰果為嫿，人物以戕害為藝。威儀所不攝，憲章所不綴。由重山之束阨，因長川之裾勢。距遠關以闚𨵦，時高樔而陛制。薄戍緜冪，無異蛛蝥之網；弱卒瑣甲，無異螳蜋之衛。
「與先世而常然，雖信險而勦絕。揆既往之前迹，即將來之後轍。成都迄已傾覆，建鄴則亦顛沛。顧非累卵於疊棊，焉至觀形而懷怛！權假日以餘榮，比朝華而菴藹。覽麥秀與《黍離》，可作謠於吳會。」
先生之言未卒，吳蜀二客，䂄焉相顧，𥉉焉失所。有靦瞢容，神惢形茹。弛氣離坐，㥏墨而謝。曰：「僕黨清狂，怵迫閩濮。習蓼蟲之忘辛，翫進退之惟谷。非常寐而無覺，不覩皇輿之軌躅。過以𠆩剽之單慧，歷執古之醇聽。兼重悂以貤繆，偭辰光而罔定。先生玄識，深頌靡測。得聞上德之至盛，匪同憂於有聖。抑若春霆發響，而驚蟄飛競。潛龍浮景，而幽泉高鏡。雖星有風雨之好，人有異同之性。庶覿蔀家與剝廬，非蘇世而居正。且夫寒谷豐黍，吹律暖之也。昏情爽曙，箴規顯之也。雖明珠兼寸，尺璧有盈。曜車二六，三傾五城，未若申錫典章之為遠也。
「亮曰：日不雙麗，世不兩帝。天經地緯，理有大歸。安得齊給守其小辯也哉！」


賦丁


楊子雲〈甘泉賦〉一首并序

孝成帝時，客有薦雄文似相如者，上方郊祀甘泉泰畤、汾陰后土，以求繼嗣，召雄待詔承明之庭。正月，從上甘泉還，奏《甘泉賦》以風。其辭曰：
惟漢十世，將郊上玄，定泰畤，雍神休，尊明號，同符三皇，錄功五帝，䘏胤錫羨，拓迹開統。於是乃命群僚，歷吉日，恊靈辰，星陳而天行。詔招搖與太陰兮，伏鉤陳使當兵。屬堪輿以壁壘兮，捎夔魖而抶獝狂。八神奔而警蹕兮，振殷轔而軍裝。蚩尤之倫帶干將而秉玉戚兮，飛蒙茸而走陸梁。齊總總以撙撙，其相膠轕兮，猋駭雲迅，奮以方攘。駢羅列布，鱗以雜沓兮，柴虒參差，魚頡而鳥䀪。翕赫曶霍，霧集而蒙合兮，半散昭爛，粲以成章。
於是乘輿迺登夫鳳皇兮而翳華芝，駟蒼螭兮六素虯，蠖略蕤綏，灕虖襂纚。帥爾陰閉，霅然陽開，騰清霄而軼浮景兮，夫何旟旐郅偈之旖旎也！流星旄以電燭兮，咸翠蓋而鸞旗。敦萬騎於中營兮，方玉車之千乘。聲駍隱以陸離兮，輕先疾雷而馺遺風。凌高衍之嵱嵷兮，超紆譎之清澄。登椽欒而羾天門兮，馳閶闔而入凌兢。
是時未轃夫甘泉也，迺望通天之繹繹。下陰潛以慘廩兮，上洪紛而相錯。直嶢嶢以造天兮，厥高慶而不可乎彌度。平原唐其壇曼兮，列新雉於林薄。攢并閭與茇葀兮，紛被麗其亡鄂。崇丘陵之駊騀兮，深溝嶔巖而為谷。往往離宮般以相燭兮，封巒石關施靡乎延屬。
於是大廈雲譎波詭，摧嗺而成觀。仰撟首以高視兮，目冥眴而亡見。正瀏濫以弘惝兮，指東西之漫漫。徒徊徊以徨徨兮，魂眇眇而昏亂。據軨軒而周流兮，忽坱圠而亡垠。翠玉樹之青葱兮，璧馬犀之瞵㻞。金人仡仡其承鍾虡兮，嵌巖巖其龍鱗。揚光曜之燎燭兮，垂景炎之炘炘。配帝居之縣圃兮，象泰壹之威神。洪臺崛其獨出兮，㮹北極之嶟嶟。列宿迺施於上榮兮，日月纔經於柍桭。雷鬱律於巖窔兮，電儵忽於牆藩。鬼魅不能自逮兮，半長途而下顛。歷倒景而絕飛梁兮，浮蠓而撇天。
左欃槍而右玄冥兮，前熛闕而後應門。蔭西海與幽都兮，涌醴汨以生川。蛟龍連蜷於東崖兮，白虎敦圉乎崑崙。覽樛流於高光兮，溶方皇於西清。前殿崔巍兮，和氏玲瓏。炕浮柱之飛榱兮，神莫莫而扶傾。閌閬閬其寥廓兮，似紫宮之崢嶸。駢交錯而曼衍兮，㟎𡽁隗乎其相嬰。乘雲閣而上下兮，紛蒙籠以棍成。曳紅采之流離兮，颺翠氣之宛延。襲琁室與傾宮兮，若登高眇遠，亡國肅乎臨淵。
回猋肆其碭駭兮，翍桂椒而鬱栘楊。香芬茀以穹隆兮，擊薄櫨而將榮。薌呹肸以棍批兮，聲駍隱而歷鍾。排玉戶而颺金鋪兮，發蘭蕙與𦲄藭。帷弸彋其拂汨兮，稍暗暗而靚深。陰陽清濁穆羽相和兮，若夔牙之調琴。般倕棄其剞劂兮，王爾投其鉤繩。雖方征僑與偓佺兮，猶彷佛其若夢。
於是事變物化，目駭耳回，蓋天子穆然，珍臺閒館，琁題玉英，蜵蜎蠖濩之中。惟夫所以澄心清魂，儲精垂恩，感動天地，逆釐三神者；迺搜逑索偶，皋伊之徒，冠倫魁能，函甘棠之惠，挾東征之意，相與齊乎陽靈之宮。靡薜荔而為席兮，折瓊枝以為芳。吸清雲之流瑕兮，飲若木之露英。集乎禮神之囿，登乎頌祇之堂。建光燿之長旓兮，昭華覆之威威。攀琁璣而下視兮，行游目乎三危。陳眾車於東坑兮，肆玉軑而下馳。漂龍淵而還九垠兮，窺地底而上回。風漎漎而扶轄兮，鸞鳳紛其銜蕤。梁弱水之濎濙兮，躡不周之逶蛇。想西王母欣然而上壽兮，屏玉女而却宓妃。玉女亡所眺其清矑兮，宓妃曾不得施其蛾眉。方攬道德之精剛兮，侔神明與之為資。
於是欽柴宗祈，燎薰皇天，皋搖泰壹。舉洪頤，樹靈旗。樵蒸昆上，配藜四施。東燭滄海，西耀流沙。北熿幽都，南煬丹崖。玄瓚觩䚧，秬鬯泔淡。肸蠁豐融，懿懿芬芬。炎感黃龍兮熛訛碩麟。選巫咸兮叫帝閽，開天庭兮延群神。儐暗藹兮降清壇，瑞穰穰兮委如山。
於是事畢功弘，迴車而歸，度三巒兮偈棠黎。天閫決兮地垠開，八荒恊兮萬國諧。登長平兮雷鼓礚，天聲起兮勇士厲。雲飛揚兮雨滂沛，于胥德兮麗萬世。
亂曰：崇崇圜丘，隆隱天兮。登降峛崺，單埢垣兮。增宮嵾差，駢嵯峨兮。岭巆嶙峋，洞無崖兮。上天之縡，杳旭卉兮。聖皇穆穆，信厥對兮。徠祇郊禋，神所依兮，徘徊招搖，靈迉迡兮。光煇眩燿，降厥福兮。子子孫孫，長無極兮。

潘安仁〈藉田賦〉一首

伊晉之四年，正月丁未，皇帝親率群后藉于千畝之甸，禮也。於是乃使甸帥清畿，野廬掃路。封人壝宮，掌舍設枑。青壇蔚其嶽立兮，翠幕黕以雲布。結崇基之靈趾兮，啟四塗之廣阼。沃野墳腴，膏壤平砥。清洛濁渠，引流激水。遐阡繩直，邇陌如矢。𦇎犗服于縹軛兮，紺轅綴於黛耜。儼儲駕於廛左兮，俟萬乘之躬履。百僚先置，位以職分。自上下下，具惟命臣。襲春服之萋萋兮，接游車之轔轔。微風生於輕幰，纖埃起於朱輪。森奉璋以階列，望皇軒而肅震。若湛露之晞朝陽，似眾星之拱北辰也。
於是前驅魚麗，屬車鱗萃。閶闔洞啟，參塗方駟。常伯陪乘，太僕秉轡。后妃獻穜稑之種，司農撰播殖之器。挈壺掌升降之節，宮正設門閭之蹕。天子乃御玉輦，蔭華蓋。衝牙錚鎗，綃紈綷䌨。金根照耀以炯晃兮，龍驥騰驤而沛艾。表朱玄於離坎，飛青縞於震兌。中黃曅以發揮，方彩紛其繁會。五輅鳴鑾，九旗揚斾。瓊鈒入蕊，雲罕晻藹。蕭管嘲哳以啾嘈兮，鼓鞞硡隱以砰礚。筍𧇽嶷以軒翥兮，洪鍾越乎區外。震震填填，塵騖連天，以幸乎藉田。蟬冕熲以灼灼兮，碧色肅其千千。似夜光之剖荊璞兮，若茂松之依山巔也。
於是我皇乃降靈壇，撫御耦。坻場染屨，洪縻在手。三推而舍，庶人終畝。貴賤以班，或五或九。于斯時也，居靡都鄙，民無華裔。長幼雜遝以交集，士女頒斌而咸戾。被褐振裾，垂髫總髮，躡踵側肩，掎裳連襼。黃塵為之四合兮，陽光為之潛翳。動容發音而觀者，莫不抃儛乎康衢，謳吟乎聖世。情欣樂於昏作兮，慮盡力乎樹蓺。靡誰督而常勤兮，莫之課而自厲。躬先勞以說使兮，豈嚴刑而猛制之哉！
有邑老田父，或進而稱曰：蓋損益隨時，理有常然。高以下為基，民以食為天。正其末者端其本，善其後者慎其先。夫九土之宜弗任，四人之務不壹。野有菜蔬之色，朝靡代耕之秩。無儲蓄以虞災，徒望歲以自必。三季之衰，皆此物也。今聖上昧旦丕顯，夕惕若慄。圖匱於豐，防儉於逸。欽哉欽哉，惟穀之䘏。展三時之弘務，致倉廩於盈溢。固堯湯之用心，而存救之要術也。若乃廟祧有事，祝宗諏日。簠簋普淖，則此之自實。縮鬯蕭茅，又於是乎出。黍稷馨香，旨酒嘉栗。宜其民和年登，而神降之吉也。古人有言曰：聖人之德，無以加於孝乎！夫孝，天地之性，人之所由靈也。昔者明王以孝治天下，其或繼之者，鮮哉希矣！逮我皇晉，實光斯道。儀刑孚于萬國，愛敬盡於祖考。故躬稼以供粢盛，所以致孝也。勸穡以足百姓，所以固本也。能本而孝，盛德大業至矣哉！此一役也，而二美具焉。不亦遠乎、不亦重乎！敢作頌曰：
思樂甸畿，薄采其茅。大君戾止，言藉其農。其農三推，萬方以祗。耨我公田，實及我私。我簠斯盛，我簋斯齊。我倉如陵，我庾如坻。念茲在茲，永言孝思。人力普存，祝史正辭。神祇攸歆，逸豫無期。一人有慶，兆民賴之。

司馬長卿〈子虛賦〉一首

楚使子虛使於齊，王悉發車騎與使者出畋。畋罷，子虛過奼烏有先生。亡是公存焉。坐定，烏有先生問曰：「今日畋樂乎？」子虛曰：「樂。」「獲多乎？」曰：「少。」「然則何樂？」對曰：「僕樂齊王之欲夸僕以車騎之眾，而僕對以雲夢之事也。」曰：「可得聞乎？」。
子虛曰：「可。王車駕千乘，選徒萬騎，畋於海濱。列卒滿澤，罘網彌山。掩兔轔鹿，射麋腳麟。騖於鹽浦，割鮮染輪。射中獲多，矜而自功，顧謂僕曰：『楚亦有平原廣澤游獵之地，饒樂若此者乎？楚王之獵，孰與寡人乎？』僕下車對曰：『臣，楚國之鄙人也。幸得宿衛十有餘年，時從出游，游於後園，覽於有無，然猶未能徧覩也，又焉足以言其外澤乎？』齊王曰：『雖然，略以子之所聞見而言之。』
「僕對曰：『唯唯。臣聞楚有七澤，嘗見其一，未覩其餘也。臣之所見，蓋特其小小者耳。名曰雲夢。雲夢者，方九百里，其中有山焉。其山則盤紆岪鬱，隆崇峍崒。岑崟參差，日月蔽虧。交錯糾紛，上干青雲。罷池陂陀，下屬江河。其土則丹青赭堊，雌黃白坿，錫碧金銀。眾色炫耀，照爛龍鱗。其石則赤玉玫瑰。琳珉昆吾。瑊𤨙玄厲，碝石碔砆。其東則有蕙圃，衡蘭芷若，𦲄藭菖蒲。茳蘺蘪蕪，諸柘巴苴。其南則有平原廣澤，登降陁靡，案衍壇曼。緣以大江，限以巫山。其高燥則生葴菥苞荔，薛莎青薠。其埤濕則生藏莨蒹葭，東蘠彫胡。蓮藕觚盧，菴閭軒于。眾物居之，不可勝圖。其西則有涌泉清池，激水推移。外發芙蓉菱華，內隱鉅石白沙。其中則有神龜蛟鼉，瑇瑁鼈黿。其北則有陰林，其樹楩楠豫章。桂椒木蘭，檗離朱楊。樝梨梬栗，橘柚芬芳。其上則有鵷鶵孔鸞，騰遠射干。其下則有白虎玄豹，蟃蜒貙犴。
「『於是乎乃使剸諸之倫，手格此獸。楚王乃駕馴駮之駟，乘彫玉之輿。靡魚須之橈旃，曳明月之珠旗。建干將之雄戟，左烏號之雕弓，右夏服之勁箭。陽子驂乘，孅阿為御。案節未舒，即陵狡獸。蹴蛩蛩，轔距虛。軼野馬，轊陶駼。乘遺風，射游騏。倏眒倩浰，雷動猋至，星流霆擊。弓不虛發，中必決眥。洞胸達掖，絕乎心繫。獲若雨獸，揜草蔽地。於是楚王乃弭節俳徊，翱翔容與。覽乎陰林，觀壯士之暴怒，與猛獸之恐懼。徼𠙆受詘，殫覩眾物之變態。
「『於是鄭女曼姬，被阿緆，揄紵縞。雜纖羅，垂霧縠。襞積褰縐，紆徐委曲，鬱橈谿谷。衯衯裶裶，揚袘戍削，蜚襳垂髾。扶輿猗靡，翕呷萃蔡。下靡蘭蕙，上拂羽蓋。錯翡翠之威蕤，繆繞玉綏。眇眇忽忽，若神仙之髣髴。
「『於是乃相與獠於蕙圃，媻姍勃窣，上乎金隄。揜翡翠，射鵔鸃。微矰出，孅繳施。弋白鵠，連鴐鵝。雙鶬下，玄鶴加。怠而後發，游於清池。浮文鷁，揚旌栧。張翠帷，建羽蓋。罔瑇瑁，鉤紫貝。摐金鼓，吹鳴籟。榜人歌，聲流喝。水蟲駭，波鴻沸。涌泉起，奔揚會。礧石相擊，硠硠礚礚。若雷霆之聲，聞乎數百里之外。
「『將息獠者，擊靈鼓，起烽燧。車按行，騎就隊。纚乎淫淫，般乎裔裔。於是楚王乃登雲陽之臺，怕乎無為，憺乎自持。勺藥之和具，而後御之。不若大王終日馳騁，曾不下輿。脟割輪焠，自以為娛。臣竊觀之，齊殆不如。於是齊王無以應僕也。』」烏有先生曰：「是何言之過也！足下不遠千里，來貺齊國，王悉發境內之士，備車騎之眾，與使者出畋，乃欲戮力致獲，以娛左右，何名為夸哉！問楚地之有無者，願聞大國之風烈，先生之餘論也。今足下不稱楚王之德厚，而盛推雲夢以為高，奢言淫樂而顯侈靡，竊為足下不取也。必若所言，固非楚國之美也。無而言之，是害足下之信也。彰君惡，傷私義，二者無一可，而先生行之，必且輕於齊而累於楚矣。且齊東陼鉅海，南有琅邪。觀乎成山，射乎之罘。浮渤澥，游孟諸。邪與肅慎為鄰，右以湯谷為界。秋田乎青丘，徬徨乎海外。吞若雲夢者八九，於其胸中曾不蔕芥。若乃俶儻瑰瑋，異方殊類。珍怪鳥獸，萬端鱗崒。充牣其中，不可勝記。禹不能名，禼不能計。然在諸侯之位，不敢言游戲之樂，苑囿之大。先生又見客，是以王辭不復，何為無以應哉！」。

司馬長卿〈上林賦〉一首

亡是公听然而笑曰：「楚則失矣，而齊亦未為得也。夫使諸侯納貢者，非為財幣，所以述職也；封疆畫界者，非為守禦，所以禁淫也。今齊列為東藩，而外私肅慎，捐國踰限，越海而田，其於義固未可也。且二君之論，不務明君臣之義，正諸侯之禮，徒事爭於游戲之樂，苑囿之大，欲以奢侈相勝，荒淫相越，此不可以揚名發譽，而適足以𦥕君自損也。
「且夫齊楚之事又烏足道乎？君未覩夫巨麗也，獨不聞天子之上林乎？左蒼梧，右西極。丹水更其南，紫淵徑其北。終始灞滻，出入涇渭。酆鎬潦潏，紆餘委蛇，經營乎其內。蕩蕩乎八川分流，相背而異態。東西南北，馳騖往來。出乎椒丘之闕，行乎洲淤之浦。經乎桂林之中，過乎泱漭之壄。汨乎混流，順阿而下，赴隘陿之口。觸穹石，激堆埼，沸乎暴怒，洶涌彭湃。滭弗宓汨，逼側泌瀄。橫流逆折，轉騰潎洌。滂濞沆溉，穹隆雲橈，宛潬膠盭。踰波趨浥，涖涖下瀨。批巖衝擁，奔揚滯沛。臨坻注壑，瀺灂霣墜。沈沈隱隱，砰磅訇礚。潏潏淈淈，湁潗鼎沸。馳波跳沫，汨濦漂疾，悠遠長懷。寂漻無聲，肆乎永歸。然後灝溔潢漾，安翔徐回。翯乎滈滈，東注太湖，衍溢陂池。於是乎蛟龍赤螭，䱍䲛漸離。鰅鰫鰬魠，禺禺魼鰨。揵鰭掉尾，振鱗奮翼，潛處乎深巖。魚鼈讙聲，萬物眾夥。明月珠子，的皪江靡，蜀石黃碝，水玉磊砢。磷磷爛爛，采色澔汗，藂積乎其中。鴻鷫鵠鴇，駕鵝屬玉。交精旋目，煩鶩庸渠。箴疵鵁盧，群浮乎其上。汎淫泛濫，隨風澹淡。與波搖蕩，奄薄水渚。唼喋菁藻，咀嚼菱藕。
「於是乎崇山矗矗，巃嵸崔巍。深林巨木，嶄巖嵾嵯。九嵕𡽱嶭，南山峨峨。巖陁甗錡，摧崣崛崎。振溪通谷，蹇產溝瀆。谽呀豁閕，阜陵別島。崴磈㟪廆，丘虛堀礨。隱轔鬱㠥，登降施靡，陂池貏豸。沇溶淫鬻，散渙夷陸。亭皋千里，靡不被築。揜以綠蕙，被以江蘺。糅以蘪蕪，雜以留夷。布結縷，攢戾莎，揭車衡蘭，槀本射干。茈薑蘘荷，葴持若蓀。鮮支黃礫，蔣苧青薠。布濩閎澤，延曼太原。離靡廣衍，應風披靡。吐芳揚烈，郁郁菲菲。眾香發越，肸蠁布寫，䁆薆咇茀。
「於是乎周覽泛觀，縝紛軋芴，芒芒恍忽。視之無端，察之無涯。日出東沼，入乎西陂。其南則隆冬生長，涌水躍波。其獸則㺎旄貘犛，沈牛麈麋。赤首圜題，窮奇象犀。其北則盛夏含凍裂地，涉冰揭河。其獸則麒麟角端，騊駼橐駝。蛩蛩驒騱，駃騠驢驘。
「於是乎離宮別館，彌山跨谷。高廊四注，重坐曲閣。華榱璧璫，輦道纚屬。步櫩周流，長途中宿。夷嵕築堂，累臺增成，巖窔洞房。頫杳眇而無見，仰橑而捫天。奔星更於閨闥，宛虹扡於楯軒。青龍蚴蟉於東葙，象輿婉僤於西清。靈圄燕於閒，偓佺之倫暴於南榮。醴泉涌於清室，通川過於中庭。盤石振崖，嶔巖倚傾，嵯峨㠎嶪，刻削崢嶸。玫瑰碧琳，珊瑚叢生。珉玉旁唐，玢豳文鱗。赤瑕駮犖，雜臿其間，晁采琬琰，和氏出焉。
「於是乎盧橘夏熟，黃甘橙楱。枇杷橪柿，楟奈厚朴。梬棗楊梅，櫻桃蒲陶。隱夫薁棣，荅遝離支。羅乎後宮，列乎北園。貤丘陵，下平原。揚翠葉，扤紫莖。發紅華，垂朱榮。煌煌扈扈，照曜鉅野。沙棠櫟櫧，華楓枰櫨。留落胥邪，仁頻并閭。欃檀木蘭，豫章女貞。長千仞，大連抱。夸條直暢，實葉葰楙。攢立叢倚，連卷欐佹。崔錯癹𩨒，坑衡閜砢。垂條扶疏，落英幡纚。紛溶箾蔘，猗狔從風。藰莅芔歙，蓋象金石之聲，管籥之音。偨池茈虒，旋還乎後宮。雜襲絫輯，被山緣谷，循阪下隰，視之無端，究之無窮。
「於是乎玄猨素雌，蜼玃飛𧕫，蛭蜩蠼猱，獑胡豰蛫，棲息乎其間。長嘯哀鳴，翩幡互經，夭蟜枝格，偃蹇杪顛。隃絕梁，騰殊榛，捷垂條，掉希間。牢落陸離，爛漫遠遷。
「若此者數百千處，娛遊往來，宮宿館舍。庖廚不徙，後宮不移，百官備具。
「於是乎背秋涉冬，天子校獵。乘鏤象，六玉虯。拖蜺旌，靡雲旗。前皮軒，後道游。孫叔奉轡，衛公參乘。扈徒橫行，出乎四校之中。鼓嚴簿，縱獵者，河江為阹，泰山為櫓。車騎靁起，殷天動地。先後陸離，離散別追。淫淫裔裔，緣陵流澤，雲布雨施。生貔豹，搏豺狼。手熊羆，足壄羊。蒙鶡蘇，絝白虎。被班文，跨壄馬。陵三嵕之危，下磧歷之坻。徑峻赴險，越壑厲水。椎蜚廉，弄獬豸。格蝦蛤，鋋猛氏。羂騕褭，射封豕。箭不苟害，解脰陷腦。弓不虛發，應聲而倒。
「於是乘輿弭節徘徊，翱翔往來。睨部曲之進退，覽將帥之變態。然後侵淫促節，儵敻遠去。流離輕禽，蹴履狡獸。轊白鹿，捷狡兔。軼赤電，遺光耀。追怪物，出宇宙。彎蕃弱，滿白羽。射游梟，櫟蜚遽。擇肉而后發，先中而命處。弦矢分，藝殪仆。
「然后揚節而上浮，凌驚風，歷駭猋，乘虛無，與神俱。躪玄鶴，亂昆雞。遒孔鸞，促鵕鸃。拂翳鳥，捎鳳凰。捷鵷鶵，揜焦明。
「道盡途殫，迴車而還。消搖乎襄羊，降集乎北紘。率乎直指，晻乎反鄉。蹶石闕，歷封巒。過鳷鵲，望露寒。下棠棃，息宜春，西馳宣曲，濯鷁牛首。登龍臺，掩細柳。觀士大夫之勤略，均獵者之所得獲。徒車之所轥轢，步騎之所蹂若，人臣之所蹈籍。與其窮極倦𠙆，驚憚讋伏。不被創刃而死者，他他籍籍。填阬滿谷，掩平彌澤。
「於是乎遊戲懈怠，置酒乎顥天之臺，張樂乎膠葛之㝢。撞千石之鍾，立萬石之虡。建翠華之旗，樹靈鼉之鼓，奏陶唐氏之舞，聽葛天氏之歌。千人唱，萬人和。山陵為之震動，川谷為之蕩波。巴渝宋蔡，淮南《干遮》，文成顛歌。族居遞奏，金鼓迭起。鏗鎗闛鞈，洞心駭耳。荊吳鄭衛之聲，《韶》《濩》《武》《象》之樂，陰淫案衍之音。鄢郢繽紛，激楚結風。俳優侏儒，《狄鞮》之倡，所以娛耳目樂心意者，麗靡爛漫於前，靡曼美色。
「若夫青琴宓妃之徒，絕殊離俗，妖冶嫺都。靚妝刻飾，便嬛綽約。柔橈嫚嫚，嫵媚孅弱。曳獨繭之褕絏，眇閻易以䘏削。便姍嫳屑，與俗殊服。芬芳漚鬱，酷烈淑郁。皓齒粲爛，宜笑的皪。長眉連娟，微睇緜藐。色授魂與，心愉於側。
「於是酒中樂酣，天子芒然而思，似若有亡，曰：『嗟乎，此大奢侈！朕以覽聽餘閒，無事棄日。順天道以殺伐，時休息於此。恐後葉靡麗，遂往而不返，非所以為繼嗣創業垂統也。』於是乎乃解酒罷獵，而命有司曰：『地可墾闢，悉為農郊，以贍萌隸，隤牆填塹，使山澤之人得至焉。實陂池而勿禁，虛宮館而勿仞。發倉廩以救貧窮，補不足。恤鰥寡，存孤獨。出德號，省刑罰。改制度，易服色。革正朔，與天下為更始。』
「於是歷吉日以齋戒，襲朝服，乘法駕，建華旗，鳴玉鸞，游于六藝之囿，馳騖乎仁義之塗。覽觀《春秋》之林，射《貍首》，兼《騶虞》。弋玄鶴，舞干戚。載雲䍐，揜群雅。悲《伐檀》，樂樂胥。脩容乎《禮》園，翱翔乎《書》圃。述《易》道，放怪獸。登明堂，坐清廟。次群臣，奏得失。四海之內，靡不受獲。於斯之時，天下大說，鄉風而聽，隨流而化，芔然興道而遷義。刑錯而不用，德隆於三王，而功羨於五帝。若此，故獵乃可喜也。
「若夫終日馳騁，勞神苦形。罷車馬之用，抏士卒之精。費府庫之財，而無德厚之恩。務在獨樂，不顧眾庶。忘國家之政，貪雉兔之獲。則仁者不繇也。從此觀之，齊楚之事，豈不哀哉！地方不過千里，而囿居九百，是草木不得墾辟，而人無所食也。夫以諸侯之細，而樂萬乘之侈，僕恐百姓被其尤也。」
於是二子愀然改容，超若自失，逡巡避廗，曰：「鄙人固陋，不知忌諱，乃今日見教，謹受命矣。」

楊子雲〈羽獵賦〉一首并序

孝成帝時羽獵，雄從。以為昔在二帝三王，宮館臺榭，沼池苑囿，林麓藪澤，財足以奉郊廟，御賓客，充庖廚而已，不奪百姓膏腴穀土桑柘之地。女有餘布，男有餘粟，國家殷富，上下交足。故甘露零其庭，醴泉流其唐，鳳凰巢其樹，黃龍游其沼，麒麟臻其囿，神爵棲其林。昔者禹任益虞而上下和，草木茂，成湯好田而天下用足；文王囿百里，民以為尚小；齊宣王囿四十里，民以為大：裕民之與奪民也。武帝廣開上林，東南至宜春鼎湖，御宿昆吾，旁南山，西至長楊五柞，北繞黃山，濱渭而東，周袤數百里。穿昆明池，象滇河，營建章鳳闕，神明馺娑，漸臺泰液，象海水周流方丈瀛洲蓬萊。游觀侈靡，窮妙極麗。雖頗割其三垂，以贍齊民，然至羽獵甲車戎馬器械儲偫禁禦所營，尚泰奢麗誇詡，非堯舜成湯文王三驅之意也。又恐後世復脩前好，不折中以泉臺，故聊因校獵，賦以風之。其辭曰：
或稱羲農，豈或帝王之彌文哉？論者云否，各以並時而得宜，奚必同條而共貫？則泰山之封，焉得七十而有二儀？是以創業垂統者，俱不見其爽，遐邇五三，孰知其是非？遂作頌曰：麗哉神聖，處於玄宮。富既與地乎侔訾，貴正與天乎比崇。齊桓曾不足使扶轂，楚嚴未足以為驂乘。狹三王之阨僻，嶠高舉而大興。歷五帝之寥廓，涉三皇之登閎。建道德以為師，友仁義與之為朋。
於是玄冬季月，天地隆烈，萬物權輿於內，徂落於外，帝將惟田于靈之囿，開北垠，受不周之制，以奉終始顓頊玄冥之統。迺詔虞人典澤，東延昆鄰，西馳閶闔。儲積共偫，戍卒夾道。斬叢棘，夷野草。禦自汧渭，經營酆鎬。章皇周流，出入日月，天與地沓。爾迺虎路三嵕以為司馬，圍經百里，而為殿門。外則正南極海，邪界虞淵。鴻蒙沆茫，揭以崇山。營合圍會，然後先置乎白楊之南，昆明靈沼之東。賁育之倫，蒙盾負羽，杖鏌邪而羅者以萬計。其餘荷垂天之罼，張竟壄之罘。靡日月之朱竿，曳彗星之飛旗。青雲為紛，紅蜺為繯，屬之乎崑崙之虛。渙若天星之羅，浩如濤水之波。淫淫與與，前後要遮。欃槍為闉，明月為候。熒惑司命，天弧發射。鮮扁陸離，駢衍佖路。徽車輕武，鴻絧緁獵。殷殷軫軫，被陵緣阪。窮敻極遠者，相與列乎高原之上。羽騎營營，昈分殊事。繽紛往來，轠轤不絕。若光若滅者，布乎青林之下。
於是天子乃以陽晁，始出乎玄宮，撞鴻鍾，建九旒，六白虎，載靈輿。蚩尤並轂，蒙公先驅。立歷天之旂，曳捎星之旃。霹靂烈缺，吐火施鞭。萃傱沇溶，淋離廓落，戲八鎮而開關。飛廉雲師，吸嚊潚率，鱗羅布烈，攢以龍翰。啾啾蹌蹌，入西園，切神光。望平樂，徑竹林。蹂蕙圃，踐蘭唐。舉熢烈火，轡者施技，方馳千駟，狡騎萬帥。虓虎之陳，從橫膠轕。猋拉雷厲，驞軯駖礚。洶洶旭旭，天動地岋。羨漫半散，蕭條數千里外。
若夫壯士忼慨，殊鄉別趣。東西南北，騁耆奔欲。扡蒼狶，跋犀犛，蹶浮麋。斮巨狿，搏玄猨。騰空虛，距連卷。踔夭蟜，娭澗間。莫莫紛紛，山谷為之風猋，林叢為之生塵。及至獲夷之徒，蹶松柏，掌蒺藜。獵蒙蘢，轔輕飛。屨般首，帶脩蛇。鉤赤豹，摼象犀。跇巒阬，超唐陂。車騎雲會，登降闇藹。泰華為旒，熊耳為綴。木仆山還，漫若天外。儲與乎大浦，聊浪乎宇內。
於是天清日晏，逢蒙列眥，羿氏控弦。皇車幽輵，光純天地，望舒彌轡，翼乎徐至於上蘭。移圍徙陣，浸淫蹴部。曲隊堅重，各按行伍。壁壘天旋，神抶電擊，逢之則碎，近之則破。鳥不及飛，獸不得過。軍驚師駭，刮野掃地。及至罕車飛揚，武騎聿皇。蹈飛豹，羂嘄陽。追天寶，出一方。應駍聲，擊流光。野盡山窮，囊括其雌雄。沇沇溶溶，遙噱乎紘中。三軍芒然，窮冘閼與。亶觀夫剽禽之紲隃，犀兕之抵觸。熊羆之挐玃，虎豹之凌遽。徒角槍題，注蹙竦讋。怖魂亡魄，觸輻關脰。妄發期中，進退履獲。創淫輪夷，丘累陵聚。
於是禽殫中衰，相與集於靖冥之館，以臨珍池。灌以岐梁，溢以江河。東瞰目盡，西暢無崖。隨珠和氏，焯爍其陂。玉石嶜崟，眩燿青熒。漢女水潛，怪物暗冥，不可殫形。玄鸞孔雀，翡翠垂榮。王雎關關，鴻鴈嚶嚶。群娛乎其中，噍噍昆鳴。鳧鷖振鷺，上下砰礚，聲若雷霆。乃使文身之技，水格鱗蟲。凌堅冰，犯嚴淵，探巖排碕，薄索蛟螭。蹈猵獺，據黿鼉，抾靈蠵。入洞穴，出蒼梧。乘巨鱗，騎京魚。浮彭蠡，目有虞。方椎夜光之流離，剖明月之珠胎，鞭洛水之宓妃，餉屈原與彭胥。
於茲乎鴻生鉅儒，俄軒冕，雜衣裳，脩唐典，匡雅頌，揖讓於前。昭光振燿，蠁曶如神。仁聲惠於北狄，武誼動於南鄰。是以旃裘之王，胡貉之長，移珍來享，抗手稱臣。前入圍口，後陳盧山。群公常伯陽朱墨翟之徒，喟然並稱曰：崇哉乎德，雖有唐虞大夏成周之隆，何以侈茲！夫古之覲東嶽，禪梁基，舍此世也，其誰與哉？」
上猶謙讓而未俞也，方將上獵三靈之流，下決醴泉之滋。發黃龍之穴，窺鳳凰之巢，臨麒麟之囿，幸神雀之林。奢雲夢，侈孟諸。非章華，是靈臺。罕徂離宮，而輟觀游。土事不飾，木功不彫，丞民乎農桑，勸之以弗怠；儕男女，使莫違。恐貧窮者不徧被洋溢之饒，開禁苑，散公儲，創道德之囿，弘仁惠之虞。馳弋乎神明之囿，覽觀乎群臣之有亡。放雉兔，收罝罘。麋鹿芻蕘與百姓共之，蓋所以臻茲也。於是醇洪鬯之德，豐茂世之規。加勞三皇，勖勤五帝，不亦至乎！乃祗莊雍穆之徒，立君臣之節，崇賢聖之業，未遑苑囿之麗，游獵之靡也。因回軫還衡，背阿房，反未央。


賦戊


楊子雲〈長楊賦〉一首并序

明年，上將大誇胡人以多禽獸。秋，命右扶風發民入南山，西自褒斜，東至弘農，南敺漢中，張羅罔罝罘，捕熊羆豪豬虎豹狖玃狐兔麋鹿，載以檻車，輸長楊射熊館。以網為周阹，縱禽獸其中，令胡人手搏之，自取其獲，上親臨觀焉。是時，農民不得收斂。雄從至射熊館，還，上《長楊賦》，聊因筆墨之成文章，故藉翰林以為主人，子墨為客卿以風。其辭曰：
子墨客卿問於翰林主人曰：「蓋聞聖主之養民也，仁霑而恩洽，動不為身。今年獵長楊，先命右扶風，左太華而右褒斜，椓𡽱嶭而為弋，紆南山以為罝。羅千乘於林莽，列萬騎於山隅。帥軍踤阹，錫戎獲胡。搤熊羆，拖豪豬。木擁槍纍，以為儲胥。此天下之窮覽極觀也。雖然，亦頗擾于農人。三旬有餘，其廑至矣，而功不圖，恐不識者外之則以為娛樂之游，內之則不以為乾豆之事，豈為民乎哉！且人君以玄默為神，澹泊為德，今樂遠出以露威靈，數搖動以罷車甲，本非人主之急務也，蒙竊惑焉。
翰林主人曰：「吁，客何謂之茲耶！若客所謂知其一未睹其二，見其外不識其內也。僕嘗倦談，不能一二其詳，請略舉其凡，而客自覽其切焉。
客曰：「唯唯。」主人曰：「昔有彊秦，封豕其土，窫窳其民，鑿齒之徒相與摩牙而爭之。豪俊麋沸雲擾，群黎為之不康。於是上帝眷顧高祖，高祖奉命，順斗極，運天關。橫鉅海，漂昆侖。提劍而叱之，所過麾城摲邑，下將降旗。一日之戰，不可殫記。當此之勤，頭蓬不暇梳，飢不及餐。鞮鍪生蟣蝨，介冑被霑汗。以為萬姓請命乎皇天。迺展人之所詘，振人之所乏。規億載，恢帝業。七年之間而天下密如也。
「逮至聖文，隨風乘流，方垂意於至寧。躬服節儉，綈衣不弊，革鞜不穿。大廈不居，木器無文。於是後宮賤瑇瑁而疏珠璣，却翡翠之飾，除彫琢之巧。惡麗靡而不近，斥芬芳而不御，抑止絲竹晏衍之樂，憎聞鄭衛幼眇之聲，是以玉衡正而太階平也。
「其後熏鬻作虐，東夷橫畔。羌戎睚眥，閩越相亂。遐𤱕為之不安，中國蒙被其難。於是聖武勃怒，爰整其旅。迺命驃衛，汾沄沸渭，雲合電發。猋騰波流，機駭蠭軼。疾如奔星，擊如震霆。碎轒轀，破穹廬。腦沙幕，髓余吾。遂躐乎王庭。敺橐駝，燒熐蠡。分剺單于，磔裂屬國。夷阬谷，拔鹵莽，刊山石。蹂屍輿廝，係累老弱。鋋瘢耆、金鏃淫夷者數十萬人，皆稽顙樹頜，扶服蛾伏。二十餘年矣，尚不敢惕息。夫天兵四臨，幽都先加。迴戈邪指，南越相夷。靡節西征，羌僰東馳。是以遐方疏俗，殊鄰絕黨之域。自上仁所不化，茂德所不綏。莫不蹻足抗首，請獻厥珍。使海內澹然，永亡邊城之災，金革之患。
「今朝廷純仁，遵道顯義，并包書林，聖風雲靡。英華沈浮，洋溢八區。普天所覆，莫不沾濡。士有不談王道者則樵夫笑之。意者以為事罔隆而不殺，物靡盛而不虧。故平不肆險，安不忘危。迺時以有年出兵，整輿竦戎。振師五柞，習馬長楊。簡力狡獸，校武票禽。迺萃然登南山，瞰烏弋。西厭月𩨳，東震日域。又恐後代迷於一時之事，常以此為國家之大務，淫荒田獵，陵夷而不禦也。是以車不安軔，日未靡旃。從者彷佛，骫屬而還。亦所以奉太尊之烈，遵文武之度。復三王之田，反五帝之虞。使農不輟耰，工不下機。婚姻以時，男女莫違。出凱弟，行簡易。矜劬勞，休力役。見百年，存孤弱。帥與之，同苦樂。然後陳鐘鼓之樂，鳴鞀磬之和，建碣磍之虡。拮隔鳴球，掉八列之舞。酌允鑠，肴樂胥。聽廟中之雍雍，受神人之福祜。歌投頌，吹合雅。其勤若此，故真神之所勞也。方將俟元符，以禪梁甫之基，增泰山之高。延光于將來，比榮乎往號。豈徒欲淫覽浮觀，馳騁秔稻之地，周流棃栗之林，蹂踐芻蕘，誇詡眾庶，盛狖玃之收，多麋鹿之獲哉！且盲者不見咫尺，而離婁燭千里之隅；客徒愛胡人之獲我禽獸，曾不知我亦已獲其王侯。
言未卒，墨客降席，再拜稽首曰：「大哉體乎！允非小人之所能及也。迺今日發蒙，廓然已昭矣！」

潘安仁〈射雉賦〉一首

涉青林以游覽兮，樂羽族之群飛。聿采毛之英麗兮，有五色之名翬。厲耿介之專心兮，奓雄豔之姱姿。巡丘陵以經略兮，畫墳衍而分畿。
於時青陽告謝，朱明肇授。靡木不滋，無草不茂。初莖蔚其曜新，陳柯槭以改舊。天泱泱以垂雲，泉涓涓而吐溜。麥漸漸以擢芒，雉鷕鷕而朝鴝。眄箱籠以揭驕，睨驍媒之變態。奮勁骹以角槎，瞵悍目以旁睞。鸎綺翼而䞓撾，灼繡頸而袞背。鬱軒翥以餘怒，思長鳴以效能。
爾乃搫場拄翳，停僮葱翠。綠柏參差，文翮鱗次。蕭森繁茂，婉轉輕利。衷料戾以徹鑒，表厭躡以密緻。恐吾游之晏起，慮原禽之罕至。甘疲心於企想，分倦目以寓視。何調翰之喬桀，邈疇類而殊才。候扇舉而清叫，野聞聲而應媒。褰微罟以長眺，已踉蹡而徐來。摛朱冠之赩赫，敷藻翰之陪鰓。首葯綠素，身拕黼繪。青鞦莎靡，丹臆蘭綷。或蹶或啄，時行時止。班尾揚翹，雙角特起。
良游呃喔，引之規裏。應叱愕立，擢身竦峙。捧黃間以密彀，屬剛罫以潛擬。倒禽紛以迸落，機聲振而未已。山鷩悍害，猋迅已甚。越壑凌岑，飛鳴薄廩。鯨牙低鏃，心平望審。毛體摧落，霍若碎錦。逸群之儁，擅場挾兩。櫟雌妬異，倏來忽往。忌上風之餮切，畏映日之儻朗。屏發布而累息，徒心煩而技懩。伊義鳥之應敵，啾擭地以厲響。彼聆音而逕進，忽交距以接壤。彤盈䆫以美發，紛首頹而臆仰。
或乃崇墳夷靡，農不易壠。稊菽藂糅，蘙薈菶茸。鳴雄振羽，依于其冢。㨛降丘以馳敵，雖形隱而草動。瞻挺穟之傾掉，意淰躍以振踊。暾出苗以入場，愈情駭而神悚。望黶合而翳皛，雉脥肩而旋踵。欣余志之精銳，擬青顱而點項。亦有目不步體，邪眺旁剔。靡聞而驚，無見自䳮。周環回復，繚繞磐辟。戾翳旋把，縈隨所歷。彳亍中輟，馥焉中鏑。前列重膺，傍截疊翮。
若夫多疑少決，膽劣心狷。內無固守，出不交戰。來若處子，去如激電。闚䦓䅌葉，幎歷乍見。於是筭分銖，商遠邇。揆懸刀，騁絕技。如輊如軒，不高不埤。當咮值胸，裂膆破觜。夷險殊地，馴麤異變。𣅳不暇食，夕不告勌。昔賈氏之如皋，始解顏於一箭。醜夫為之改貌，憾妻為之釋怨。彼遊田之致獲，咸乘危以馳騖。何斯藝之安逸，羌禽從其己豫。清道而行，擇地而住。尾飾鑣而在服，肉登俎而永御。豈唯皁隸，此焉君舉！
若乃耽槃流遁，放心不移。忘其身恤，司其雄雌。樂而無節，端操或虧。此則老氏所誡，君子不為。

班叔皮〈北征賦〉一首

余遭世之顛覆兮，罹填塞之阨災。舊室滅以丘墟兮，會不得乎少留。遂奮袂以北征兮，超絕跡而遠遊。
朝發軔於長都兮，夕宿瓠谷之玄宮。歷雲門而反顧，望通天之崇崇。乘陵崗以登降，息郇邠之邑鄉。慕公劉之遺德，及行葦之不傷。彼何生之優渥，我獨罹此百殃？故時會之變化兮，非天命之靡常。
登赤須之長坂，入義渠之舊城。忿戎王之淫狡，穢宣后之失貞。嘉秦昭之討賊，赫斯怒以北征。紛吾去此舊都兮，騑遲遲以歷茲。
遂舒節以遠逝兮，指安定以為期。涉長路之緜緜兮，遠紆回以樛流。過泥陽而太息兮，悲祖廟之不脩。釋余馬於彭陽兮，且弭節而自思。日晻晻其將暮兮，睹牛羊之下來。寤曠怨之傷情兮，哀詩人之歎時。
越安定以容與兮，遵長城之漫漫。劇蒙公之疲民兮，為彊秦乎築怨。舍高亥之切憂兮，事蠻狄之遼患。不耀德以綏遠，顧厚固而繕藩。首身分而不寤兮，猶數功而辭諐。何夫子之妄說兮，孰云地脈而生殘。
登鄣隧而遙望兮，聊須臾以婆娑。閔獯鬻之猾夏兮，弔尉邛於朝那。從聖文之克讓兮，不勞師而幣加。惠父兄於南越兮，黜帝號於尉他。降几杖於藩國兮，折吳濞之逆邪。惟太宗之蕩蕩兮，豈曩秦之所圖。
隮高平而周覽，望山谷之嵯峨。野蕭條以莽蕩，迥千里而無家。風猋發以漂遙兮，谷水灌以揚波。飛雲霧之杳杳，涉積雪之皚皚。鴈邕邕以群翔兮，鵾雞鳴以嚌嚌。
遊子悲其故鄉，心愴悢以傷懷。撫長劍而慨息，泣漣落而霑衣。攬余涕以於邑兮，哀生民之多故。夫何陰曀之不陽兮，嗟久失其平度。諒時運之所為兮，永伊鬱其誰愬？
亂曰：夫子固窮，遊藝文兮，樂以忘憂，惟聖賢兮；達人從事，有儀則兮，行止屈申，與時息兮；君子履信，無不居兮，雖之蠻貊，何憂懼兮！

曹大家〈東征賦〉一首

惟永初之有七兮，余隨子乎東征。時孟春之吉日兮，撰良辰而將行。乃舉趾而升輿兮，夕予宿乎偃師。遂去故而就新兮，志愴悢而懷悲！
明發曙而不寐兮，心遲遲而有違。酌罇酒以弛念兮，喟抑情而自非。諒不登樔而椓蠡兮，得不陳力而相追。且從眾而就列兮，聽天命之所歸。遵通衢之大道兮，求捷徑欲從誰？乃遂往而徂逝兮，聊游目而遨魂！
歷七邑而觀覽兮，遭鞏縣之多艱。望河洛之交流兮，看成皋之旋門。既免脫於峻嶮兮，歷滎陽而過卷。食原武之息足，宿陽武之桑間。涉封丘而踐路兮，慕京師而竊歎！小人性之懷土兮，自書傳而有焉。
遂進道而少前兮，得平丘之北邊。入匡郭而追遠兮，念夫子之厄勤。彼衰亂之無道兮，乃困畏乎聖人。悵容與而久駐兮，忘日夕而將昏。到長垣之境界，察農野之居民。睹蒲城之丘墟兮，生荊棘之榛榛。惕覺寤而顧問兮，想子路之威神。衛人嘉其勇義兮，訖于今而稱云。蘧氏在城之東南兮，民亦尚其丘墳。唯令德為不朽兮，身既沒而名存。
惟經典之所美兮，貴道德與仁賢。吳札稱多君子兮，其言信而有徵。後衰微而遭患兮，遂陵遲而不興。知性命之在天，由力行而近仁。勉仰高而蹈景兮，盡忠恕而與人。好正直而不回兮，精誠通於明神。庶靈衹之鑒照兮，祐貞良而輔信。
亂曰：君子之思，必成文兮。盍各言志，慕古人兮。先君行止，則有作兮。雖其不敏，敢不法兮。貴賤貧富，不可求兮。正身履道，以俟時兮。脩短之運，愚智同兮。靖恭委命，唯吉凶兮。敬慎無怠，思嗛約兮。清靜少欲，師公綽兮。

潘安仁〈西征賦〉一首

歲次玄枵，月旅蕤賓。丙丁統日，乙未御辰。潘子憑軾西征，自京徂秦。迺喟然歎曰：
古往今來，邈矣悠哉！寥廓惚恍，化一氣而甄三才。此三才者，天地人道。唯生與位，謂之大寶。生有脩短之命，位有通塞之遇。鬼神莫能要，聖智弗能豫。
當休明之盛世，託菲薄之陋質。納旌弓於鉉台，讚庶績於帝室。嗟鄙夫之常累，固既得而患失。無柳季之直道，佐士師而一黜。
武皇忽其升遐，八音遏於四海。天子寢於諒闇，百官聽於冢宰。彼負荷之殊重，雖伊周其猶殆。窺七貴於漢庭，譸一姓之或在？無危明以安位，秖居逼以示專。陷亂逆以受戮，匪禍降之自天。孔隨時以行藏，蘧與國而舒卷。苟蔽微以繆章，患過辟之未遠。悟山潛之逸士，卓長往而不反。陋吾人之拘攣，飄萍浮而蓬轉。寮位儡其隆替，名節漼以隳落。危素卵之累殼，甚玄鷰之巢幕。心戰懼以兢悚，如臨深而履薄。夕獲歸於都外，宵未中而難作。匪擇木以棲集，尠林焚而鳥存。遭千載之嘉會，皇合德於乾坤。弛秋霜之嚴威，流春澤之渥恩。甄大義以明責，反初服於私門。
皇鑒揆余之忠誠，俄命余以末班。牧疲人於西夏，攜老幼而入關。丘去魯而顧歎，季過沛而涕零。伊故鄉之可懷，疚聖達之幽情。矧匹夫之安土，邈投身於鎬京。猶犬馬之戀主，竊托慕於闕庭。眷鞏洛而掩涕，思纏緜於墳塋。
爾乃越平樂，過街郵。秣馬皋門，稅駕西周。遠矣姬德，興自高辛。思文后稷，厥初生民。率西水滸，化流岐豳。祚隆昌發，舊邦惟新。旋牧野而歷茲，愈守柔以執競。夜申旦而不寐，憂天保之未定。惟泰山其猶危，祀八百而餘慶。鑒亡王之驕淫，竄南巢以投命。坐積薪以待然，方指日而比盛。人度量之乖舛，何相越之遼迥。
考土中于斯邑，成建都而營築。既定鼎于郟鄏，遂鑽龜而啟繇。平失道而來遷，繄二國而是祐。豈時王之無僻？賴先哲以長懋。望圉北之兩門，感虢鄭之納惠。討子頹之樂禍，尤闕西之效戾。重戮帶以定襄，弘大順以霸世。靈壅川以止鬭，晉演義以獻說。咨景悼以迄丐，政凌遟而彌季。俾庶朝之構逆，歷兩王而干位。踰十葉以逮赧，邦分崩而為二。竟橫噬於虎口，輸文武之神器。
澡孝水而濯纓，嘉美名之在茲。夭赤子於新安，坎路側而瘞之。亭有千秋之號，子無七旬之期。雖勉勵於延吳，實潛慟乎余慈。
眄山川以懷古，悵攬轡於中塗。虐項氏之肆暴，坑降卒之無辜。激秦人以歸德，成劉后之來蘇。事回泬而好還，卒宗滅而身屠。
經澠池而長想，停余車而不進。秦虎狼之彊國，趙侵弱之餘燼。超入險而高會，杖命世之英藺。恥東瑟之偏鼓，提西缶而接刃。辱十城之虛壽，奄咸陽以取儁。出申威於河外，何猛氣之咆勃。入屈節於廉公，若四體之無骨。處智勇之淵偉，方鄙𠫤之忿悁。雖改日而易歲，無等級以寄言。
當光武之蒙塵，致王誅于赤眉。異奉辭以伐罪，初垂翅於回谿。不尤眚以掩德，終奮翼而高揮。建佐命之元勳，振皇綱而更維。
登崤坂之威夷，仰崇嶺之嵯峨。皋記墳於南陵，文違風於北阿。蹇哭孟以審敗，襄墨縗以授戈。曾隻輪之不反，𦁛三帥以濟河。值庸主之矜愎，殆肆叔於朝市。任好綽其餘裕，獨引過以歸己。明三敗而不黜，卒陵晉以雪恥。豈虛名之可立，良致霸其有以。
降曲崤而憐虢，託與國於亡虞。貪誘賂以賣鄰，不及臘而就拘。垂棘反於故府，屈產服于晉輿。德不建而民無援，仲雍之祀忽諸。
我徂安陽，言陟陝郛。行乎漫瀆之口，憩乎曹陽之墟。美哉邈乎！茲土之舊也，固乃周邵之所分，二南之所交。《麟趾》信於《關雎》，《騶虞》應乎《鵲巢》。
愍漢氏之剝亂，朝流亡以離析。卓滔天以大滌，劫宮廟而遷迹。俾萬乘之盛尊，降遙思於征役。顧請旋於𠐶汎，既獲許而中惕。追皇駕而驟戰，望玉輅而縱鏑。痛百寮之勤王，咸畢力以致死。分身首於鋒刃，洞胸腋以流矢。有褰裳以投岸，或攘袂以赴水。傷桴楫之褊小，撮舟中而掬指。
升曲沃而惆悵，惜兆亂而兄替。枝末大而本披，都偶國而禍結。臧札飄其高厲，委曹吳而成節。何莊武之無恥，徒利開而義閉！躡函谷之重阻，看天險之衿帶。迹諸侯之勇怯，筭嬴氏之利害。或開關以延敵，競遯逃以奔竄。有噤門而莫啟，不窺兵於山外。連雞互而不棲，小國合而成大。豈地勢之安危，信人事之否泰！
漢六葉而拓畿，縣弘農而遠關。厭紫極之閑敞，甘微行以遊盤。長傲賓於柏谷，妻覩貌而獻餐。疇匹婦其已泰，胡厥夫之繆官！昔明王之巡幸，固清道而後往。懼銜橛之或變，峻徒御以誅賞。彼白龍之魚服，挂豫且之密網。輕帝重于天下，奚斯漸之可長？弔戾園於湖邑，諒遭世之巫蠱。探隱伏於難明，委讒賊之趙虜。加顯戮於儲貳，絕肌膚而不顧。作歸來之悲臺，徒望思其何補？
紛吾既邁此全節，又繼之以盤桓。問休牛之故林，感徵名於桃園。發閿鄉而警策，愬黃巷以濟潼。眺華岳之陰崖，覿高掌之遺蹤。憶江使之反璧，告亡期於祖龍。不語怪以徵異，我聞之於孔公。
慍韓馬之大憝，阻關谷以稱亂。魏武赫以霆震，奉義辭以伐叛。彼雖眾其焉用，故制勝於廟筭。砰揚桴以振塵，繣瓦解而冰泮。超遂遁而奔狄，甲卒化為京觀。
倦狹路之迫隘，軌踦𨄅以低仰。蹈秦郊而始闢，豁爽塏以宏壯。黃壤千里，沃野彌望。華實紛敷，桑麻條暢。邪界襃斜，右濱汧隴，寶雞前鳴，甘泉後涌。面終南而背雲陽，跨平原而連嶓冢。九嵕𡽱𡾲，太一巃嵸。吐清風之飂戾，納歸雲之鬱蓊。南有玄灞素滻，湯井溫谷。北有清渭濁涇，蘭池周曲。浸決鄭白之渠，漕引淮海之粟。林茂有鄠之竹，山挺藍田之玉。班述陸海珍藏，張敘神皋隩區。此西賓所以言於東主，安處所以聽於憑虛也，可不謂然乎？
勁松彰於歲寒，貞臣見於國危。入鄭都而抵掌，義桓友之忠規。竭股肱於昏主，赴塗炭而不移。世善職於司徒，緇衣弊而改為。
履犬戎之侵地，疾幽后之詭惑。舉偽烽以沮眾，淫嬖襃以縱慝。軍敗戰水之上，身死驪山之北。赫赫宗周，烕為亡國。
又有繼於此者，異哉，秦始皇之為君也！傾天下以厚葬，自開闢而未聞。匠人勞而弗圖，俾生埋以報勤。外罹西楚之禍，內受牧豎之焚。語曰：行無禮，必自及。此非其效與？
乾坤以有親可久，君子以厚德載物。觀夫漢高之興也，非徒聰明神武、豁達大度而已也。乃實慎終追舊，篤誠款愛。澤靡不漸，恩無不逮。率土且弗遺，而況於鄰里乎？況於卿士乎？
于斯時也，乃摹寫舊豐，制造新邑。故社易置，枌榆遷立。街衢如一，庭宇相襲。渾雞犬而亂放，各識家而競入。
籍含怒於鴻門，沛跼蹐而來王。范謀害而弗許，陰授劍以約莊。撛白刃以萬舞，危冬葉之待霜。履虎尾而不噬，寔要伯於子房。樊抗憤以巵酒，咀彘肩以激揚。忽蛇變而龍攄，雄霸上而高驤。曾遷怒而橫撞，碎玉斗其何傷？
嬰罥組於軹塗，投素車而肉袒。踈飲餞於東都，畏極位之盛滿。金墉鬱其萬雉，峻嵃峭以繩直。戾飲馬之陽橋，踐宣平之清閾。都中雜遝，戶千人億。華夷士女，駢田逼側。展名京之初儀，即新館而蒞職。勵疲鈍以臨朝，勖自強而不息。
於是孟秋爰謝，聽覽餘日。巡省農功，周行廬室。街里蕭條，邑居散逸。營宇寺署，肆廛管庫，蕞芮於城隅者，百不處一。所謂尚冠脩成，黃棘宣明。建陽昌陰，北煥南平。皆夷漫滌盪，亡其處而有其名。爾乃陛長樂，登未央。汎太液，凌建章。縈馺娑而款駘盪，轥枍詣而轢承光。徘徊桂宮，惆悵柏梁。鷩雉雊於臺陂，狐兔窟於殿傍。何黍苗之離離，而余思之芒芒！洪鍾頓於毀廟，乘風廢而弗縣。禁省鞠為茂草，金狄遷於灞川。
懷夫蕭曹魏邴之相，辛李衛霍之將。銜使則蘇屬國，震遠則張博望。教敷而彝倫敘，兵舉而皇威暢。臨危而智勇奮，投命而高節亮。暨乎秺侯之忠孝淳深，陸賈之優游宴喜。長卿淵雲之文，子長政駿之史。趙張三王之尹京，定國釋之之聽理。汲長孺之正直，鄭當時之推士。終童山東之英妙，賈生洛陽之才子。飛翠緌，拖鳴玉，以出入禁門者眾矣。或被髮左袵，奮迅泥滓。或從容傅會，望表知裏。或著顯績而嬰時戮，或有大才而無貴仕。皆揚清風於上烈，垂令聞而不已。想珮聲之遺響，若鏗鏘之在耳。當音鳳恭顯之任勢也，乃熏灼四方，震耀都鄙。而死之日，曾不得與夫十餘公之徒隸齒。才難，不其然乎？
望漸臺而扼晼，梟巨猾而餘怒。揖不疑於北闕，軾樗里於武庫。酒池鑒於商辛，追覆車而不寤。曲陽僭於白虎，化奢淫而無度。命有始而必終，孰長生而久視？武雄略其焉在，近惑文成而溺五利。侔造化以制作，窮山海之奧秘。靈若翔於神島，奔鯨浪而失水。爆鱗骼於漫沙，隕明月以雙墜。擢仙掌以承露，干雲漢而上至。致邛蒟其奚難，惟余欲而是恣。縱逸遊於角觝，絡甲乙以珠翠。忍生民之減半，勒東岳以虛美。超長懷以遐念，若循環之無賜。
較面朝之煥炳，次後庭之猗靡。壯當熊之忠勇，深辭輦之明智。衛鬒髮以光鑒，趙輕體之纖麗。咸善立而聲流，亦寵極而禍侈。
津便門以右轉，究吾境之所暨。掩細柳而撫劍，快孝文之命帥。周受命以忘身，明戎政之果毅。距華蓋於壘和，案乘輿之尊轡。肅天威之臨顏，率軍禮以長撎。輕棘霸之兒戲，重條侯之倨貴。
索杜郵其焉在，云孝里之前號。惘輟駕而容與，哀武安以興悼。爭伐趙以徇國，定廟筭之勝負。扞矢言而不納，反推怨以歸咎。未十里於遷路，尋賜劍以刎首。嗟主闇而臣嫉，禍於何而不有？
窺秦墟於渭城，冀闕緬其堙盡。覓陛殿之餘基，裁岥岮以隱嶙。想趙使之抱璧，瀏睨楹以抗憤。燕圖窮而荊發，紛絕袖而自引。筑聲厲而高奮，狙潛鉛以脫臏。據天位其若茲，亦狼狽而可愍！簡良人以自輔，謂斯忠而鞅賢。寄苛制於捐灰，矯扶蘇於朔邊。儒林填於坑穽，詩書煬而為煙。國滅亡以斷後，身刑轘以啟前。商法焉得以宿，黃犬何可復牽？野蒲變而成脯，苑鹿化以為馬。假讒逆以天權，鉗眾口而寄坐。兵在頸而顧問，何不早而告我？願黔黎其誰聽，惟請死而獲可。健子嬰之果決，敢討賊以紓禍。勢土崩而莫振，作降王於路左。蕭收圖以相劉，料險易與眾寡。羽天與而弗取，冠沐猴而縱火。貫三光而洞九泉，曾未足以喻其高下也。
感市閭之菆井，歎尸韓之舊處。丞屬號而守闕，人百身以納贖。豈生命之易投，誠惠愛之洽著。訐望之以求直，亦余心之所惡。思夫人之政術，實幹時之良具。苟明法以釋憾，不愛才以成務。弘大體以高貴，非所望於蕭傅。
造長山而慷慨，偉龍顏之英主。胸中豁其洞開，群善溱而必舉。存威格乎天區，亡墳掘而莫禦。臨揜坎而累抃，步毀垣以延佇。
越安陵而無譏，諒惠聲之寂寞。弔爰絲之正義，伏梁劍於東郭。訊景皇於陽丘，奚信譖而矜謔？隕吳嗣於局下，蓋發怒於一博。成七國之稱亂，飜助逆以誅錯。恨過聽而無討，茲沮善而勸惡。
呰孝元於渭塋，執奄尹以明貶。褒夫君之善行，廢園邑以崇儉。過延門而責成，忠何辜而為戮？陷社稷之王章，俾幽死而莫鞠。忲淫嬖之匈忍，勦皇統之孕育。張舅氏之姦漸，貽漢宗以傾覆。
刺哀主於義域，僭天爵於高安。欲法堯而承羞，永終古而不刊。瞰康園之孤墳，悲平后之專絜。殃厥父之篡逆，蒙漢恥而不雪。激義誠而引決，赴丹爓以明節。投宮火而焦糜，從灰熛而俱滅。
騖橫橋而旋軫，歷敝邑之南垂。門磁石而梁木蘭兮，構阿房之屈奇。疏南山以表闕，倬樊川以激池。役鬼傭其猶否，矧人力之所為？工徒斲而未息，義兵紛以交馳。宗祧汙而為沼，豈斯宇之獨隳？
由偽新之九廟，夸宗虞而祖黃。驅吁嗟而妖臨，搜佞哀以拜郎。誦六藝以飾姦，焚詩書而面牆。心不則於德義，雖異術而同亡。
宗孝宣於樂游，紹衰緒以中興。不獲事于敬養，盡加隆於園陵。兆惟奉明，邑號千人。訊諸故老，造自帝詢。隱王母之非命，縱聲樂以娛神。雖靡率於舊典，亦觀過而知仁。
憑高望之陽隈，體川陸之汙隆。開襟乎清暑之館，游目乎五柞之宮。交渠引漕，激湍生風，乃有昆明池乎其中。其池則湯湯汗汗，滉瀁彌漫，浩如河漢。日月麗天，出入乎東西，旦似湯谷，夕類虞淵。昔豫章之名宇，披玄流而特起。儀景星於天漢，列牛女以雙峙。啚萬載而不傾，奄摧落於十紀。擢百尋之層觀，今數仞之餘趾。振鷺于飛，鳧躍鴻漸。乘雲頡頏，隨波澹淡。瀺灂驚波，唼喋䔖芡。華蓮爛於淥沼，青蕃蔚乎翠瀲。
伊茲池之肇穿，肄水戰於荒服。志勤遠以極武，良無要於後福。而菜蔬芼實，水物惟錯，乃有贍乎原陸。在皇代而物土，故毀之而又復。凡厥寮司，既富而教。咸帥貧惰，同整楫櫂。收罟課獲，引繳舉效。鰥夫有室，愁民以樂。徒觀其鼓枻回輪，灑釣投網，垂鉺出入，挺叉來往。纖經連白，鳴桹厲響。貫鰓𦉹尾，掣三牽兩。於是弛青鯤於網鉅，解頳鯉於黏徽。華魴躍鱗，素鱮揚鬐。雍人縷切，鸞刀若飛。應刃落俎，靃靃霏霏。紅鮮紛其初載，賓旅竦而遲御。既餐服以屬厭，泊恬靜以無欲。迴小人之腹，為君子之慮。
爾乃端策拂茵，彈冠振衣。徘徊酆鎬，如渴如飢。心翹懃以仰止，不加敬而自祗。豈三聖之敢夢，竊十亂之或希。經始靈臺，成之不日。惟酆及鄗，仍京其室。庶人子來，神降之吉。積德延祚，莫二其一。永惟此邦，云誰之識？越可略聞，而難臻其極。子贏鋤以借父，訓秦法而著色。耕讓畔以閑田，沾姬化而生棘。蘇張喜而詐騁，虞芮愧而訟息。由此觀之，土無常俗，而教有定式。上之遷下，均之埏埴。五方雜會，風流溷淆。惰農好利，不昏作勞。密邇獫狁，戎馬生郊。而制者必割，實存操刀。人之升降，與政隆替。杖信則莫不用情，無欲則賞之不竊。雖智弗能理，明弗能察；信此心也，庶免夫戾。如其禮樂，以俟來哲。


賦己


王仲宣〈登樓賦〉一首

登茲樓以四望兮，聊暇日以銷憂。覽斯宇之所處兮，實顯敞而寡仇。挾清漳之通浦兮，倚曲沮之長洲。背墳衍之廣陸兮，臨皋隰之沃流。北彌陶牧，西接昭丘。華實蔽野，黍稷盈疇。雖信美而非吾土兮，曾何足以少留？
遭紛濁而遷逝兮，漫踰紀以迄今。情眷眷而懷歸兮，孰憂思之可任？憑軒檻以遙望兮，向北風而開襟。平原遠而極目兮，蔽荊山之高岑。路逶迤而脩迥兮，川既漾而濟深。悲舊鄉之壅隔兮，涕橫墜而弗禁。昔尼父之在陳兮，有歸歟之歎音。鍾儀幽而楚奏兮，莊舄顯而越吟。人情同於懷土兮，豈窮達而異心？
惟日月之逾邁兮，俟河清其未極。冀王道之一平兮，假高衢而騁力。懼匏瓜之徒懸兮，畏井渫之莫食。步棲遟以徙倚兮，白日忽其將匿。風蕭瑟而並興兮，天慘慘而無色。獸狂顧以求群兮，鳥相鳴而舉翼。原野闃其無人兮，征夫行而未息。心悽愴以感發兮，意忉怛而憯惻。循階除而下降兮，氣交憤於胸臆。夜參半而不寐兮，悵盤桓以反側。

孫興公〈游天台山賦〉一首并序

天台山者，蓋山嶽之神秀者也。涉海則有方丈蓬萊，登陸則有四明天台。皆玄聖之所游化，靈仙之所窟宅。夫其峻極之狀，嘉祥之美，窮山海之瓌富，盡人神之壯麗矣。所以不列於五嶽，闕載於常典者，豈不以所立冥奧，其路幽迥。或倒景於重溟，或匿峰於千嶺。始經魑魅之塗，卒踐無人之境。舉世罕能登陟，王者莫由禋祀。故事絕於常篇，名標於奇紀。
然圖像之興，豈虛也哉！非夫遺世翫道，絕粒茹芝者，烏能輕舉而宅之？非夫遠寄冥搜，篤信通神者，何肯遙想而存之？余所以馳神運思，晝詠宵興，俛仰之間，若已再升者也。方解纓絡，永託茲嶺。不任吟想之至，聊奮藻以散懷。
太虛遼廓而無閡，運自然之妙有，融而為川瀆，結而為山阜。嗟台嶽之所奇挺，寔神明之所扶持。蔭牛宿以曜峰，託靈越以正基。結根彌於華岱，直指高於九疑。應配天於唐典，齊峻極於周詩。
邈彼絕域，幽邃窈窕。近智以守見而不之，之者以路絕而莫曉。哂夏蟲之疑冰，整輕翮而思矯。理無隱而不彰，啟二奇以示兆。赤城霞起而建標，瀑布飛流以界道。
覩靈驗而遂徂，忽乎吾之將行。仍羽人於丹丘，尋不死之福庭。苟台嶺之可攀，亦何羨於層城？釋域中之常戀，暢超然之高情。被毛褐之森森，振金策之鈴鈴。披荒榛之蒙蘢，陟峭崿之崢嶸。濟楢溪而直進，落五界而迅征。跨穹隆之懸磴，臨萬丈之絕冥。踐莓苔之滑石，搏壁立之翠屏。攬樛木之長蘿，援葛藟之飛莖。雖一冒於垂堂，乃永存乎長生。必契誠於幽昧，履重嶮而逾平。
既克隮於九折，路威夷而脩通。恣心目之寥朗，任緩步之從容。藉萋萋之纖草，蔭落落之長松。覿翔鸞之裔裔，聽鳴鳳之嗈嗈。過靈溪而一濯，疏煩想於心胸。蕩遺塵於旋流，發五蓋之遊蒙。追羲農之絕軌，躡二老之玄蹤。
陟降信宿，迄于仙都。雙闕雲竦以夾路，瓊臺中天而懸居。朱闕玲瓏於林間，玉堂陰映于高隅。彤雲斐舋以翼櫺，曒日炯晃於綺疏。八桂森挺以凌霜，五芝含秀而晨敷。惠風佇芳於陽林，醴泉涌溜於陰渠。建木滅景於千尋，琪樹璀璨而垂珠。王喬控鶴以沖天，應真飛錫以躡虛。騁神變之揮霍，忽出有而入無。
於是遊覽既周，體靜心閑。害馬已去，世事都捐。投刃皆虛，目牛無全。凝思幽巖，朗詠長川。爾乃羲和亭午，遊氣高褰。法鼓琅以振響，眾香馥以揚煙。肆覲天宗，爰集通仙。挹以玄玉之膏，嗽以華池之泉。散以象外之說，暢以無生之篇。悟遣有之不盡，覺涉無之有間；泯色空以合跡，忽即有而得玄。釋二名之同出，消一無於三幡。恣語樂以終日，等寂默於不言。渾萬象以冥觀，兀同體於自然。

鮑明遠〈蕪城賦〉一首

濔迆平原，南馳蒼梧漲海，北走紫塞鴈門。柂以漕渠，軸以崑崗。重江複關之隩，四會五達之莊。當昔全盛之時，車挂轊，人駕肩。廛閈撲地，歌吹沸天。孳貨鹽田，鏟利銅山。才力雄富，士馬精妍。故能奓秦法，佚周令。劃崇墉，刳濬洫，圖脩世以休命。
是以板築雉堞之殷，井幹烽櫓之勤。格高五嶽，袤廣三墳。崒若斷岸，矗似長雲。制磁石以禦衝，糊頳壤以飛文。觀基扃之固護，將萬祀而一君。出入三代五百餘載，竟瓜剖而豆分！
澤葵依井，荒葛罥塗。壇羅虺蜮，階鬭麕鼯。木魅山鬼，野鼠城狐。風嗥雨嘯，昏見晨趨。飢鷹厲吻，寒鴟嚇雛。伏虣藏虎，乳血飧膚。
崩榛塞路，崢嶸古馗。白楊早落，塞草前衰。稜稜霜氣，蔌蔌風威。孤蓬自振，驚砂坐飛。灌莽杳而無際，叢薄紛其相依。通池既已夷，峻隅又已頹。直視千里外，唯見起黃埃。凝思寂聽，心傷已摧。
若夫藻扃黼帳，歌堂舞閣之基。璇淵碧樹，弋林釣渚之館。吳蔡齊秦之聲，魚龍爵馬之玩。皆薰歇燼滅，光沉響絕。東都妙姬，南國麗人。蕙心紈質，玉貌絳脣。莫不理魂幽石，委骨窮塵。豈憶同輿之愉樂，離宮之苦辛哉！
天道如何？吞恨者多！抽琴命操，為蕪城之歌。歌曰：邊風急兮城上寒，井逕滅兮丘隴殘。千齡兮萬代，共盡兮何言！

王文考〈魯靈光殿賦〉一首并序

魯靈光殿者，蓋景帝程姬之子恭王餘之所立也。初，恭王始都下國，好治宮室，遂因魯僖基兆而營焉。遭漢中微，盜賊奔突，自西京未央建章之殿，皆見隳壞，而靈光巋然獨存。意者豈非神明依憑支持以保漢室者也？然其規矩制度，上應星宿，亦所以永安也。予客自南鄙，觀蓺於魯，覩斯而眙。曰：嗟乎！詩人之興，感物而作。故奚斯頌僖，歌其路寢，而功績存乎辭，德音昭乎聲。物以賦顯，事以頌宣，匪賦匪頌，將何述焉？遂作賦曰：
粵若稽古帝漢，祖宗濬哲欽明。殷五代之純熙，紹伊唐之炎精。荷天衢以元亨，廓宇宙而作京。敷皇極以創業，恊神道而大寧。於是百姓昭明，九族敦序，乃命孝孫，俾侯于魯。錫介珪以作瑞，宅附庸而開宇。乃立靈光之秘殿，配紫微而為輔。承明堂於少陽，昭列顯於奎之分野。
瞻彼靈光之為狀也，則嵯峨㠑嵬，峞巍㠥磈。吁！可畏乎其駭人也。迢嶢倜儻，豐麗博敞，洞轇轕乎其無垠也。邈希世而特出，羌瓌譎而鴻紛。屹山峙以紆鬱，隆崛岉乎青雲。鬱坱圠以嶒𡵓，崱繒綾而龍鱗。汨磑磑以璀璨，赫燡燡而燭坤。狀若積石之鏘鏘，又似乎帝室之威神。崇墉岡連以嶺屬，朱闕巖巖而雙立。高門擬于閶闔，方二軌而並入。
於是乎乃歷夫太階，以造其堂。俯仰顧眄，東西周章。彤彩之飾，徒何為乎？澔澔涆涆，流離爛漫。皓壁暠曜以月照，丹柱歙赩而電烻。霞駮雲蔚，若陰若陽。瀖濩燐亂，煒煒煌煌。隱陰夏以中處，霐寥窲以崢嶸。鴻爌炾以爣閬，飋蕭條而清泠。動滴瀝以成響，殷雷應其若驚。耳嘈嘈以失聽，目矎矎而喪精。駢密石與琅玕，齊玉璫與璧英。
遂排金扉而北入，霄靄靄而晻曖。旋室㛹娟以窈窕，洞房叫窱而幽邃。西廂踟躕以閑宴，東序重深而奧祕。屹鏗瞑以勿罔，屑黶翳以懿濞。魂悚悚其驚斯，心𤟧𤟧而發悸。
於是詳察其棟宇，觀其結構。規矩應天，上憲觜陬。倔佹雲起，嶔崟離摟。三間四表，八維九隅。萬楹叢倚，磊砢相扶。浮柱岧嵽以星懸，漂嶢𡸣而枝拄。飛梁偃蹇以虹指，揭蘧蘧而騰湊。層櫨磥垝以岌峨，曲枅要紹而環句。芝栭欑羅以戢晉，枝牚杈枒而斜據。傍夭蟜以橫出，互黝糾而搏負。下岪蔚以璀錯，上崎嶬而重注。捷獵鱗集，支離分赴。縱橫駱驛，各有所趣。
爾乃懸棟結阿，天䆫綺踈。圓淵方井，反植荷蕖。發秀吐榮，菡萏披敷。綠房紫菂，窋咤垂珠。雲楶藻梲，龍桷雕鏤。飛禽走獸，因木生姿。奔虎攫挐以梁倚，仡奮舋而軒鬐。虯龍騰驤以蜿蟺，頷若動而躨跜。朱鳥舒翼以峙衡，騰虵蟉虯而繞榱。白鹿孑蜺於欂櫨，蟠螭宛轉而承楣。狡兔跧伏於柎側，猨狖攀椽而相追。玄熊舑舕以齗齗，却負載而蹲跠。齊首目以瞪眄，徒脈脈而狋狋。胡人遙集於上楹，儼雅跽而相對。仡欺𤟧以鵰𥄴，𪃨顤顟而睽睢。狀若悲愁於危處，憯嚬蹙而含悴。神仙岳岳於棟間，玉女窺䆫而下視。忽瞟眇以響像，若鬼神之髣髴。
圖畫天地，品類群生。雜物奇怪，山神海靈。寫載其狀，託之丹青。千變萬化，事各繆形。隨色象類，曲得其情。上紀開闢，遂古之初。五龍比翼，人皇九頭。伏羲鱗身，女媧蛇軀。鴻荒朴略，厥狀睢盱。煥炳可觀，黃帝唐虞。軒冕以庸，衣裳有殊。下及三后，婬妃亂主。忠臣孝子，烈士貞女。賢愚成敗，靡不載敘。惡以誡世，善以示後。
於是乎連閣承宮，馳道周環。陽榭外望，高樓飛觀。長途升降，軒檻曼延。漸臺臨池，層曲九成。屹然特立，的爾殊形。高徑華蓋，仰看天庭。飛陛揭孽，緣雲上征。中坐垂景，頫視流星。千門相似，萬戶如一。巖突洞出，逶迤詰屈。周行數里，仰不見日。何宏麗之靡靡，咨用力之妙勤。非夫通神之俊才，誰能剋成乎此勳？
據坤靈之寶勢，承蒼昊之純殷。包陰陽之變化，含元氣之烟熅。玄醴騰涌於陰溝，甘露被宇而下臻。朱桂黝儵於南北，蘭芝阿那於東西。祥風翕習以颯灑，激芳香而常芬。神靈扶其棟宇，歷千載而彌堅。永安寧以祉福，長與大漢而久存。實至尊之所御，保延壽而宜子孫。苟可貴其若斯，孰亦有云而不珍？
亂曰：彤彤靈宮，巋㠑穹崇，紛庬鴻兮。崱屴嵫釐，岑崟崰嶷，駢巃嵸兮。連拳偃蹇，崙菌踡嵼，傍欹傾兮。歇欻幽藹，雲覆霮䨴，洞杳冥兮。葱翠紫蔚，礧碨瓌瑋，含光晷兮。窮奇極妙，棟宇已來，未之有兮。神之營之，瑞我漢室，永不朽兮。

何平叔〈景福殿賦〉一首

大哉惟魏，世有哲聖。武創元基，文集大命。皆體天作制，順時立政。至于帝皇，遂重熙而累盛。遠則襲陰陽之自然，近則本人物之至情。上則崇稽古之弘道，下則闡長世之善經。庶事既康，天秩孔明。故載祀二三，而國富刑清。歲三月，東巡狩，至于許昌。望祠山川，考時度方。存問高年，率民耕桑。越六月既望，林鍾紀律，大火昏正。桑梓繁廡，大雨時行。三事九司，宏儒碩生。感乎溽暑之伊鬱，而慮性命之所平。惟岷越之不靜，寤征行之未寧。
乃昌言曰：「昔在蕭公，暨于孫卿。皆先識博覽，明允篤誠。莫不以為不壯不麗，不足以一民而重威靈。不飭不美，不足以訓後而永厥成。故當時享其功利，後世賴其英聲。且許昌者，乃大運之攸戾，圖讖之所旌。苟德義其如斯，夫何宮室之勿營？」帝曰：「俞哉！」玄輅既駕，輕裘斯御。乃命有司，禮儀是具。審量日力，詳度費務。鳩經始之黎民，輯農功之暇豫。因東師之獻捷，就海孽之賄賂。立景福之秘殿，備皇居之制度。
爾乃豐層覆之耽耽，建高基之堂堂。羅疏柱之汨越，肅坻鄂之鏘鏘。飛櫩翼以軒翥，反宇䡾以高驤。流羽毛之威蕤，垂環玭之琳琅。參旗九旒，從風飄揚。皓皓旰旰，丹彩煌煌。故其華表則鎬鎬鑠鑠，赫奕章灼，若日月之麗天也。其奧秘則蘙蔽曖昧，髣髴退概，若幽星之纚連也。既櫛比而欑集，又宏璉以豐敞。兼苞博落，不常一象。遠而望之，若摛朱霞而耀天文；迫而察之，若仰崇山而戴垂雲。羌瓌瑋以壯麗，紛彧彧其難分，此其大較也。若乃高甍崔嵬，飛宇承霓。緜蠻黮䨴，隨雲融泄。鳥企山峙，若翔若滯。峨峨嶪嶪，罔識所屆。雖離朱之至精，猶眩曜而不能昭晣也。
爾乃開南端之豁達，張筍虡之輪豳。華鍾杌其高懸，悍獸仡以儷陳。體洪剛之猛毅，聲訇磤其若震。爰有遐狄，鐐質輪菌。坐高門之側堂，彰聖主之威神。芸若充庭，槐楓被宸。綴以萬年，綷以紫榛。或以嘉名取寵，或以美材見珍。結實商秋，敷華青春。藹藹萋萋，馥馥芬芬。爾其結構，則脩梁彩制，下褰上奇。桁梧複疊，勢合形離。赩如宛虹，赫如奔螭。南距陽榮，北極幽崖。任重道遠，厥庸孔多。
於是列髹彤之繡桷，垂琬琰之文璫。蝹若神龍之登降，灼若明月之流光。爰有禁楄，勒分翼張。承以陽馬，接以員方。斑間賦白，疏密有章。飛枊鳥踊，雙轅是荷。赴險凌虛，獵捷相加。皎皎白間，離離列錢。晨光內照，流景外烻。烈若鉤星在漢，煥若雲梁承天。騧徙增錯，轉縣成郛。茄蔤倒植，吐被芙蕖。繚以藻井，編以綷疏；紅葩𦾏𣟦，丹綺離婁。菡萏赩翕，纖縟紛敷。繁飾累巧，不可勝書。
於是蘭栭積重，窶數矩設。櫼櫨各落以相承，欒栱夭蟜而交結。金楹齊列，玉舄承跋。青瑣銀鋪，是為閨闥。雙枚既脩，重桴乃飾。㮰梠緣邊，周流四極。侯衛之班，藩服之職。溫房承其東序，涼室處其西偏。開建陽則朱炎豔，啟金光則清風臻。故冬不淒寒，夏無炎燀。鈞調中適，可以永年。墉垣碭基，其光昭昭。周制白盛，今也惟縹。落帶金釭，此焉二等。明珠翠羽，往往而在。欽先王之允塞，悅重華之無為。命共工使作繢，明五采之彰施。圖象古昔，以當箴規。椒房之列，是準是儀。觀虞姬之容止，知治國之佞臣。見姜后之解珮，寤前世之所遵。賢鍾離之讜言，懿楚樊之退身。嘉班妾之辭輦，偉孟母之擇鄰。故將廣智，必先多聞。多聞多雜，多雜眩真。不眩焉在，在乎擇人。故將立德，必先近仁。欲此禮之不諐，是以盡乎行道之先民。朝觀夕覽，何與書紳？
若乃階除連延，蕭曼雲征。櫺檻邳張，鉤錯矩成。楯類騰蛇，槢似瓊英。如螭之蟠，如虯之停。玄軒交登，光藻昭明。騶虞承獻，素質仁形。彰天瑞之休顯，照遠戎之來庭。陰堂承北，方軒九戶。右个清宴，西東其宇。連以永寧，安昌臨圃。遂及百子，後宮攸處。處之斯何，窈窕淑女。思齊徽音，聿求多祜。其祜伊何，宜爾子孫。克明克哲，克聰克敏。永錫難老，兆民賴止。於南則有承光前殿，賦政之宮。納賢用能，詢道求中。疆理宇宙，甄陶國風。雲行雨施，品物咸融。其西則有左墄右平，講肄之場。二六對陳，殿翼相當。僻脫承便，蓋象戎兵。察解言歸，譬諸政刑。將以行令，豈唯娛情。鎮以崇臺，寔曰永始。複閣重闈，猖狂是俟。京庾之儲，無物不有。不虞之戒，於是焉取。
爾乃建凌雲之層盤，浚虞淵之靈沼。清露瀼瀼，淥水浩浩。樹以嘉木，植以芳草。悠悠玄魚，㿥㿥白鳥。沈浮翱翔，樂我皇道。若乃虯龍灌注，溝洫交流。陸設殿館，水方輕舟。篁棲鵾鷺，瀨戲鰋鮋。豐侔淮海，富賑山丘。叢集委積，焉可殫籌？雖咸池之壯觀，夫何足以比讎？
於是碣以高昌崇觀，表以建城峻廬。岧嶢岑立，崔嵬巒居。飛閣干雲，浮階乘虛。遙目九野，遠覽長圖。頫眺三市，孰有誰無？覩農人之耘耔，亮稼穡之艱難。惟饗年之豐寡，思《無逸》之所歎。感物眾而思深，因居高而慮危。惟天德之不易，懼世俗之難知。觀器械之良窳，察俗化之誠偽。瞻貴賤之所在，悟政刑之夷陂。亦所以省風助教，豈惟盤樂而崇侈靡？屯坊列署，三十有二。星居宿陳，綺錯鱗比。辛壬癸甲，為之名秩。房室齊均，堂庭如一。出此入彼，欲反忘術。惟工匠之多端，固萬變之不窮。物無難而不知，乃與造化乎比隆。讎天地以開基，並列宿而作制。制無細而不恊於規景，作無微而不違於水臬。故其增構如積，植木如林。區連域絕，葉比枝分。離背別趣，駢田胥附。縱橫踰延，各有攸注。公輸荒其規矩，匠石不知其所斲。既窮巧於規摹，何彩章之未殫。爾乃文以朱綠，飾以碧丹。點以銀黃，爍以琅玕。光明熠爚，文彩璘班。清風萃而成響，朝日曜而增鮮。雖崑崙之靈宮，將何以乎侈旃。規矩既應乎天地，舉措又順乎四時。是以六合元亨，九有雍熙。家懷克讓之風，人詠康哉之詩。莫不優游以自得，故淡泊而無所思。歷列辟而論功，無今日之至治。彼吳蜀之湮滅，固可翹足而待之。
然而聖上猶孜孜靡忒，求天下之所以自悟。招忠正之士，開公直之路。想周公之昔戒，慕咎繇之典謨。除無用之官，省生事之故。絕流遁之繁禮，反民情於太素。故能翔岐陽之鳴鳳，納虞氏之白環。蒼龍覿於陂塘，龜書出於河源。醴泉涌於池圃，靈芝生於丘園。揔神靈之貺祐，集華夏之至歡。方四三皇而六五帝，曾何周夏之足言！

木玄虛〈海賦〉一首

昔在帝媯巨唐之代，天綱浡潏，為凋為瘵。洪濤瀾汗，萬里無際。長波涾陀，迆涎八裔。於是乎禹也，乃鏟臨崖之阜陸，決陂潢而相。啟龍門之岝峉，墾陵巒而嶄鑿。群山既略，百川潛渫。泱漭澹泞，騰波赴勢。江河既導，萬穴俱流。掎拔五嶽，竭涸九州。瀝滴滲淫，薈蔚雲霧。涓流泱瀼，莫不來注。於廓靈海，長為委輸。
其為廣也，其為怪也，宜其為大也。爾其為狀也，則乃浟湙瀲灩，浮天無岸。浺瀜沆瀁，渺瀰湠漫。波如連山，乍合乍散。噓噏百川，洗滌淮漢。襄陵廣舄，㶀㵧浩汗。若乃大明㩠轡於金樞之穴，翔陽逸駭於扶桑之津。彯沙礐石，蕩𩘻島濱。於是鼓怒，溢浪揚浮。更相觸搏，飛沫起濤。狀如天輪，膠戾而激轉，又似地軸，挺拔而爭迴。岑嶺飛騰而反覆，五嶽鼓舞而相磓。𣽴濆淪而滀漯，鬱沏迭而隆頹。盤盓激而成窟，𣺰𣵢滐而為魁。㴸泊柏而迆颺，磊匒匌而相。驚浪雷奔，駭水迸集，開合解會，瀼瀼濕濕。葩華踧沑，㴿濘潗㵫。
若乃霾曀潛銷，莫振莫竦。輕塵不飛，纖蘿不動。猶尚呀呷，餘波獨湧。澎濞灪䃶，碨磊山壟。爾其枝岐潭瀹，渤蕩成汜。乖蠻隔夷，迴互萬里。若乃偏荒速告，王命急宣。飛駿鼓楫，汎海淩山。於是候勁風，揭百尺。維長綃，挂帆席。望濤遠決，冏然鳥逝。鷸如驚鳧之失侶，倏如六龍之所掣。一越三千，不終朝而濟所屆。
若其負穢臨深，虛誓愆祈。則有海童邀路，馬銜當蹊。天吳乍見而髣髴，蝄像暫曉而閃屍。群妖遘迕，眇䁘冶夷。決帆摧橦，戕風起惡。廓如靈變，惚怳幽暮。氣似天霄，靉靅雲布。䨹昱絕電，百色妖露。呵㗵掩鬱，矆睒無度。飛澇相磢，激勢相沏。崩雲屑雨，浤浤汨汨。𧿒踔湛𤄶，沸潰渝溢。瀖泋濩渭，蕩雲沃日。於是舟人漁子，徂南極東。或屑沒於黿鼉之穴，或挂罥於岑㟼之峰。或掣掣泄泄於裸人之國，或汎汎悠悠於黑齒之邦。或乃萍流而浮轉，或因歸風以自反。徒識觀怪之多駭，乃不悟所歷之近遠。
爾其為大量也，則南澰朱崖，北灑天墟。東演析木，西薄青徐。經途瀴溟，萬萬有餘。吐雲霓，含龍魚。隱鯤鱗，潛靈居。豈徒積太顛之寶貝，與隨侯之明珠。將世之所收者常聞，所未名者若無。且希世之所聞，惡審其名？故可仿像其色，靉霼其形。
爾其水府之內，極深之庭。則有崇島巨鼇，峌𡸣孤亭。擘洪波，指太清。竭磐石，栖百靈。颺凱風而南逝，廣莫至而北征。其垠則有天琛水怪，鮫人之室。瑕石詭暉，鱗甲異質。若乃雲錦散文於沙汭之際，綾羅被光於螺蚌之節。繁采揚華，萬色隱鮮。陽冰不冶，陰火潛然。熺炭重燔，吹炯九泉。朱𤒦綠煙，䁏眇蟬蜎。
魚則橫海之鯨，突扤孤遊。戛巖㟼，偃高濤。茹鱗甲，吞龍舟。噏波則洪漣踧蹜，吹澇則百川倒流。或乃蹭蹬窮波，陸死鹽田。巨鱗插雲，鬐鬣刺天。顱骨成嶽，流膏為淵。
若乃巖坻之隈，沙石之嶔。毛翼產鷇，剖卵成禽。鳧雛離褷，鶴子淋滲。群飛侶浴，戲廣浮深。翔霧連軒，洩洩淫淫。翻動成雷，擾翰為林。更相叫嘯，詭色殊音。
若乃三光既清，天地融朗。不汎陽侯，乘蹻絕往。覿安期於蓬萊，見喬山之帝像。群仙縹眇，餐玉清涯。履阜鄉之留舄，被羽翮之襂纚。翔天沼，戲窮溟。甄有形於無欲，永悠悠以長生。
且其為器也，包乾之奧，括坤之區。惟神是宅，亦祇是廬。何奇不有？何怪不儲？芒芒積流，含形內虛。曠哉坎德，卑以自居。弘往納來，以宗以都。品物類生，何有何無！

郭景純〈江賦〉一首

咨五才之並用，寔水德之靈長。惟岷山之導江，初發源乎濫觴。聿經始於洛沬，攏萬川乎巴梁。衝巫峽以迅激，躋江津而起漲。極泓量而海運，狀滔天以淼茫。揔括漢泗，兼包淮湘。并吞沅澧，汲引沮漳。源二分於崌崍，流九派乎潯陽。鼓洪濤於赤岸，淪餘波乎柴桑。綱絡群流，商搉涓澮。表神委於江都，混流宗而東會。注五湖以漫漭，灌三江而漰沛。滈汗六州之域，經營炎景之外。所以作限於華裔，壯天地之嶮介。
呼吸萬里，吐納靈潮。自然往復，或夕或朝。激逸勢以前驅，乃鼓怒而作濤。峨嵋為泉陽之揭，玉壘作東別之標。衡霍磊落以連鎮，巫廬嵬崫而比嶠。恊靈通氣，濆薄相陶。流風蒸雷，騰虹揚霄。出信陽而長邁，淙大壑與沃焦。
若乃巴東之峽，夏后疏鑿。絕岸萬丈，壁立赮駮。虎牙嵥豎以屹崒，荊門闕竦而磐礡。圓淵九回以懸騰，湓流雷呴而電激。駭浪暴灑，驚波飛薄。迅澓增澆，涌湍疊躍。砯巖鼓作，漰湱澩灂。㵗㶔𤃫𣸎，潰濩㳚漷。潏湟淴泱，㶖㴸㶒瀹。漩澴滎瀯，渨㵽濆瀑。溭淢濜溳，龍鱗結絡。碧沙瀢沱而往來，巨石硉矹以前却。潛演之所汨淈，奔溜之所磢錯。厓隒為之泐嵃，碕嶺為之嵒崿。幽㵎積岨，礐硞䃕礭。
若乃曾潭之府，靈湖之淵。澄澹汪洸，瀇滉淵泫。泓汯浻澋，涒鄰㘤潾。混浣灦渙，流映揚焆。溟漭渺湎，汗汗沺沺。察之無象，尋之無邊。氣滃渤以霧杳，時鬱律其如煙。類肧渾之未凝，象太極之構天。長波浹渫，峻湍崔嵬。盤渦谷轉，凌濤山頹。陽侯砐硪以岸起，洪瀾涴演而雲迴。峾淪溛瀤，乍浥乍堆。豃如地裂，豁若天開。觸曲厓以縈繞，駭崩浪而相礧。鼓㕉窟以漰渤，乃湓涌而駕隈。
魚則江豚海狶，叔鮪王鱣。䱻鰊鰧鮋，鯪鰩鯩鰱。或鹿觡象鼻，或虎狀龍顏。鱗甲鏙錯，煥爛錦斑。揚鰭掉尾，噴浪飛唌。排流呼哈，隨波遊延。或爆采以晃淵，或嚇鰓乎巖間。介鯨乘濤以出入，鯼鮆順時而往還。
爾其水物怪錯，則有潛鵠魚牛，虎蛟鉤蛇。蜦𧐕鱟蝞，鱝𪓛𪓬𪓹。王珧海月，土肉石華。三蝬𧉈江，鸚螺蜁蝸。璅蛣腹蟹，水母目蝦。紫蚢如渠，洪蚶專車。瓊蚌晞曜以瑩珠，石𧉧應節而揚葩。蜛蝫森衰以垂翹，玄蠣磈磥而碨䃁。或泛瀲於潮波，或混淪乎泥沙。
若乃龍鯉一角，奇鶬九頭。有鱉三足，有龜六眸。赬蟞胏躍而吐璣，文魮磬鳴以孕璆。䖺䗤拂翼而掣耀，神蜧蝹蜦以沉遊。𩣡馬騰波以噓蹀，水兕雷咆乎陽侯。淵客築室於巖底，鮫人構館于懸流。雹布餘糧，星離沙鏡。青綸競糾，縟組爭映。紫菜熒曄以叢被，綠苔鬖髿乎研上。石帆蒙籠以蓋嶼，蓱實時出而漂泳。
其下則金礦丹礫，雲精燭銀。珕珋璿瑰，水碧潛珉。鳴石列於陽渚，浮磬肆乎陰濱。或熲彩輕漣，或焆曜崖鄰。林無不溽，岸無不津。
其羽族也，則有晨鵠天雞，鴢鷔鷗𩿁。陽鳥爰翔，于以玄月。千類萬聲，自相喧聒。濯翮疏風，鼓翅𦒑䎀。揮弄灑珠，拊拂瀑沫。集若霞布，散如雲豁。產毻積羽，往來勃碣。
橉𣏌稹薄於潯涘，栛槤森嶺而羅峰。桃枝篔簹，實繁有叢。葭蒲雲蔓，䙬以蘭紅。揚皜毦，擢紫茸。蔭潭隩，被長江。繁蔚芳蘺，隱藹水松。涯灌芊萰，潛薈葱蘢。
鯪鯥䟸局於垠隒，猵獺𦖠瞲乎厱空。迅蜼臨虛以騁巧，孤玃登危而雍容。夔㸸翹踛於夕陽，鴛雛弄翮乎山東。
因岐成渚，觸澗開渠。漱壑生浦，區別作湖。磴之以瀿瀷，渫之以尾閭。標之以翠蘙，泛之以遊菰。播匪藝之芒種，挺自然之嘉蔬。鱗被菱荷，攢布水蓏。翹莖瀵蘂，濯穎散裹。隨風猗萎，與波潭沱。流光潛映，景炎霞火。
其旁則有雲夢雷池，彭蠡青草，具區洮滆，朱滻丹漅。極望數百，沆瀁皛溔。爰有包山洞庭，巴陵地道。潛逵傍通，幽岫窈窕。金精玉英瑱其裏，瑤珠怪石琗其表。驪虯摎其址，梢雲冠其㟽。海童之所巡遊，琴高之所靈矯。冰夷倚浪以傲睨，江妃含嚬而矊眇。撫凌波而鳧躍，吸翠霞而夭矯。
若乃宇宙澄寂，八風不翔。舟子於是搦棹，涉人於是㩘榜。漂飛雲，運艅艎。舳艫相屬，萬里連檣。泝洄沿流，或漁或商。赴交益，投幽浪。竭南極，窮東荒。爾乃𥉆雰祲於清旭，覘五兩之動靜。長風颹以增扇，廣莫䬅而氣整。徐而不䬐，疾而不猛。鼓帆迅越，䞟漲截泂。凌波縱柂，電往杳溟。䨴如晨霞孤征，眇若雲翼絕嶺。倏忽數百，千里俄頃。飛廉無以睎其蹤，渠黃不能企其景。
於是蘆人漁子，擯落江山，衣則羽褐，食惟蔬鱻。栫澱為涔，夾潀羅筌。筩灑連鋒，罾䍣比船。或揮輪於懸碕，或中瀨而橫旋。忽忘夕而宵歸，詠《採菱》以叩舷。傲自足於一嘔，尋風波以窮年。
爾乃域之以盤巖，豁之以洞壑，疏之以沱汜，鼓之以朝夕。川流之所歸湊，雲霧之所蒸液。珍怪之所化產，傀奇之所窟宅。納隱淪之列真，挺異人乎精魄。播靈潤於千里，越岱宗之觸石。及其譎變儵怳，符祥非一。動應無方，感事而出。經紀天地，錯綜人術。妙不可盡之於言，事不可窮之於筆。
若乃岷精垂曜於東井，陽侯遯形乎大波。奇相得道而宅神，乃恊靈爽於湘娥。駭黃龍之負舟，識伯禹之仰嗟。壯荊飛之擒蛟，終成氣乎太阿。悍要離之圖慶，在中流而推戈。悲靈均之任石，嘆漁父之櫂歌。想周穆之濟師，驅八駿於黿鼉。感交甫之喪珮，愍神使之嬰羅。煥大塊之流形，混萬盡於一科。保不虧而永固，稟元氣於靈和。考川瀆而妙觀，實莫著於江河。


賦庚


宋玉〈風賦〉一首

楚襄王游於蘭臺之宮，宋玉景差侍。有風颯然而至，王迺披襟而當之，曰：「快哉此風！寡人所與庶人共者邪？」宋玉對曰：「此獨大王之風耳，庶人安得而共之？」王曰：「夫風者，天地之氣，溥暢而至，不擇貴賤高下而加焉，今子獨以為寡人之風，豈有說乎？」宋玉對曰：「臣聞於師，枳句來巢，空穴來風。其所託者然，則風氣殊焉。」
王曰：「夫風始安生哉？」宋玉對曰：「夫風生於地，起於青蘋之末。侵淫谿谷，盛怒於土囊之口。緣泰山之阿，舞於松柏之下。飄忽淜滂，激颺熛怒。耾耾雷聲，迴穴錯迕。蹶石伐木，梢殺林莽。至其將衰也，被麗披離，衝孔動楗，眴煥粲爛，離散轉移。故其清涼雄風，則飄舉升降。乘凌高城，入于深宮。邸華葉而振氣，徘徊於桂椒之間，翱翔於激水之上，將擊芙蓉之精。獵蕙草，離秦衡。概新夷，被荑楊。迴穴衝陵，蕭條眾芳。然後倘佯中庭，北上玉堂。躋于羅帷，經于洞房。迺得為大王之風也。故其風中人狀，直憯悽惏慄，清涼增欷。清清泠泠，愈病析酲。發明耳目，寧體便人。此所謂大王之雄風也。」
王曰：「善哉論事！夫庶人之風，豈可聞乎？」宋玉對曰：「夫庶人之風，塕然起於窮巷之間，堀堁揚塵。勃鬱煩冤，衝孔襲門。動沙堁，吹死灰。駭溷濁，揚腐餘。邪薄入甕牖，至於室廬。故其風中人狀，直憞溷鬱邑，毆溫致濕。中心慘怛，生病造熱。中唇為胗，得目為蔑。啗齰嗽獲，死生不卒。此所謂庶人之雌風也。」

潘安仁〈秋興賦〉一首并序

晉十有四年，余春秋三十有二，始見二毛。以太尉掾兼虎賁中郎將，寓直于散騎之省。高閣連雲，陽景罕曜，珥蟬冕而襲紈綺之士，此焉游處。僕野人也，偃息不過茅屋茂林之下，談話不過農夫田父之客，攝官承乏，猥廁朝列，夙興晏寢，匪遑底寧。譬猶池魚籠鳥，有江湖山藪之思，於是染翰操紙，慨然而賦。于時秋也，故以秋興命篇。其辭曰：
四時忽其代序兮，萬物紛以迴薄。覽花蒔之時育兮，察盛衰之所托。感冬索而春敷兮，嗟夏茂而秋落。雖末士之榮悴兮，伊人情之美惡。善乎宋玉之言曰：「悲哉秋之為氣也！𩙚瑟兮草木搖落而變衰。憀慄兮若在遠行，登山臨水送將歸。」夫送歸懷慕徒之戀兮，遠行有羇旅之憤。臨川感流以歎逝兮，登山懷遠而悼近。彼四慼之疚心兮，遭一塗而難忍。嗟秋日之可哀兮，諒無愁而不盡。野有歸燕，隰有翔隼。游氛朝興，槁葉夕殞。
於是迺屏輕箑，釋纖絺。藉莞蒻，御袷衣。庭樹槭以灑落兮，勁風戾而吹帷。蟬嘒嘒而寒吟兮，鴈飄飄而南飛。天晃朗以彌高兮，日悠陽而浸微。何微陽之短晷，覺涼夜之方永。月朣朧以含光兮，露淒清以凝冷。熠燿粲於階闥兮，蟋蟀鳴乎軒屏。聽離鴻之晨吟兮，望流火之餘景。宵耿介而不寐兮，獨展轉於華省。悟時歲之遒盡兮，慨俛首而自省。斑鬢髟以承弁兮，素髮颯以垂領。仰群儁之逸軌兮，攀雲漢以游騁。登春臺之熙熙兮，珥金貂之炯炯。苟趣舍之殊塗兮，庸詎識其躁靜。聞至人之休風兮，齊天地於一指。彼知安而忘危兮，故出生而入死。行投趾於容跡兮，殆不踐而獲底。闕側足以及泉兮，雖猴猨而不履。龜祀骨於宗祧兮，思反身於綠水。
且斂衽以歸來兮，忽投紱以高厲。耕東皋之沃壤兮，輸黍稷之餘稅。泉涌湍於石間兮，菊揚芳於崖澨。澡秋水之涓涓兮，玩游鯈之潎潎。逍遙乎山川之阿，放曠乎人間之世。優哉游哉，聊以卒歲。

謝惠連〈雪賦〉一首

歲將暮，時既昏。寒風積，愁雲繁。梁王不悅，游於兔園。迺置旨酒，命賓友。召鄒生，延枚叟。相如末至，居客之右。俄而微霰零，密雪下。王迺歌北風於《衛詩》，詠南山於《周雅》。授簡於司馬大夫，曰：「抽子秘思，騁子妍辭，侔色揣稱，為寡人賦之。
相如於是避席而起，逡巡而揖。曰：臣聞雪宮建於東國，雪山峙於西域。岐昌發詠於來思，姬滿申歌於黃竹。《曹風》以麻衣比色，楚謠以《幽蘭》儷曲。盈尺則呈瑞於豐年，袤丈則表沴於陰德。雪之時義遠矣哉！請言其始。
若迺玄律窮，嚴氣升。焦溪涸，湯谷凝。火井滅，溫泉冰。沸潭無湧，炎風不興。北戶墐扉，裸壤垂繒。於是河海生雲，朔漠飛沙。連氛累䨠，揜日韜霞。霰淅瀝而先集，雪紛糅而遂多。
其為狀也，散漫交錯，氛氳蕭索。藹藹浮浮，瀌瀌弈弈。聯翩飛灑，徘徊委積。始緣甍而冒棟，終開簾而入隙。初便娟於墀廡，末縈盈於帷席。既因方而為珪，亦遇圓而成璧。眄隰則萬頃同縞，瞻山則千巖俱白。於是臺如重璧，逵似連璐。庭列瑤階，林挺瓊樹。皓鶴奪鮮，白鷳失素。紈袖慚冶，玉顏掩姱。
若迺積素未虧，白日朝鮮，爛兮若燭龍，銜燿照昆山。爾其流滴垂冰，緣霤承隅，粲兮若馮夷，剖蚌列明珠。至夫繽紛繁騖之貌，皓旰皦絜之儀。迴散縈積之勢，飛聚凝曜之奇。固展轉而無窮，嗟難得而備知。
若迺申娛翫之無已，夜幽靜而多懷。風觸楹而轉響，月承幌而通暉。酌湘吳之醇酎，御狐狢之兼衣。對庭鵾之雙舞，瞻雲雁之孤飛。踐霜雪之交積，憐枝葉之相違。馳遙思於千里，願接手而同歸。鄒陽聞之，懣然心服。有懷妍唱，敬接末曲。於是迺作而賦積雪之歌。
歌曰：攜佳人兮披重幄，援綺衾兮坐芳縟。燎薰爐兮炳明燭，酌桂酒兮揚清曲。又續而為白雪之歌。歌曰：曲既揚兮酒既陳，朱顏𨠑兮思自親。願低帷以昵枕，念解珮而褫紳。怨年歲之易暮，傷後會之無因。君寧見階上之白雪，豈鮮耀於陽春。歌卒。王迺尋繹吟翫，撫覽扼腕。顧謂枚叔，起而為亂。
亂曰：白羽雖白，質以輕兮。白玉雖白，空守貞兮。未若茲雪，因時興滅。玄陰凝不昧其潔，太陽曜不固其節。節豈我名，潔豈我貞。憑雲陞降，從風飄零。值物賦象，任地班形。素因遇立，污隨染成。縱心皓然，何慮何營？

謝希逸〈月賦〉一首

陳王初喪應劉，端憂多暇。綠苔生閣，芳塵凝榭。悄焉疚懷，不怡中夜。迺清蘭路，肅桂苑。騰吹寒山，弭蓋秋阪。臨濬壑而怨遙，登崇岫而傷遠。于時斜漢左界，北陸南躔。白露曖空，素月流天。沈吟齊章，殷勤陳篇。抽毫進牘，以命仲宣。
仲宣跪而稱曰：臣東鄙幽介，長自丘樊，昧道懵學，孤奉明恩。臣聞沈潛既義，高明既經。日以陽德，月以陰靈。擅扶光於東沼，嗣若英於西冥。引玄兔於帝臺，集素娥於后庭。朒朓警闕，朏魄示沖。順辰通燭，從星澤風。增華台室，揚采軒宮。委照而吳業昌，淪精而漢道融。
若夫氣霽地表，雲斂天末。洞庭始波，木葉微脫。菊散芳於山椒，鴈流哀於江瀨。升清質之悠悠，降澄輝之藹藹。列宿掩縟，長河韜映。柔祇雪凝，圓靈水鏡。連觀霜縞，周除冰淨。君王迺猒晨懽，樂宵宴。收妙舞，弛清縣。去燭房，即月殿。芳酒登，鳴琴薦。
若迺涼夜自淒，風篁成韻。親懿莫從，羇孤遞進。聆皋禽之夕聞，聽朔管之秋引。於是絃桐練響，音容選和。徘徊房露，惆悵陽阿。聲林虛籟，淪池滅波。情紆軫其何託，愬皓月而長歌。
歌曰：美人邁兮音塵闕，隔千里兮共明月。臨風歎兮將焉歇，川路長兮不可越。歌響未終，餘景就畢。滿堂變容，迴遑如失。又稱歌曰：月既沒兮露欲晞，歲方晏兮無與歸。佳期可以還，微霜霑人衣！
陳王曰：「善。」迺命執事，獻壽羞璧。敬佩玉音，復之無斁。

賈誼〈鵩鳥賦〉一首并序

誼為長沙王傅，三年，有鵩鳥飛入誼舍，止於坐隅，鵩似鴞，不祥鳥也。誼既以讁居長沙，長沙卑濕，誼自傷悼，以為壽不得長，迺為賦以自廣。其辭曰：
單閼之歲兮，四月孟夏。庚子日斜兮，鵩集予舍。止于坐隅兮，貌甚閑暇。異物來萃兮，私怪其故。發書占之兮，讖言其度。曰：野鳥入室兮，主人將去。請問于鵩兮，予去何之？吉乎告我，凶言其災。淹速之度兮，語予其期。鵩迺歎息，舉首奮翼，口不能言，請對以臆。
萬物變化兮，固無休息。斡流而遷兮，或推而還。形氣轉續兮，變化而蟺。沕穆無窮兮，胡可勝言。禍兮福所倚，福兮禍所伏。憂喜聚門兮，吉凶同域。彼吳強大兮，夫差以敗。越棲會稽兮，句踐霸世。斯游遂成兮，卒被五刑。傅說胥靡兮，迺相武丁。夫禍之與福兮，何異糾纆。命不可說兮，孰知其極。水激則旱兮，矢激則遠。萬物迴薄兮，振盪相轉。雲蒸雨降兮，糾錯相紛。大鈞播物兮，坱圠無垠。天不可預慮兮，道不可預謀。遲速有命兮，焉識其時。
且夫天地為鑪兮，造化為工。陰陽為炭兮，萬物為銅。合散消息兮，安有常則。千變萬化兮，未始有極。忽然為人兮，何足控摶。化為異物兮，又何足患。小智自私兮，賤彼貴我。達人大觀兮，物無不可。貪夫殉財兮，烈士殉名。夸者死權兮，品庶每生。怵迫之徒兮，或趨東西。大人不曲兮，意變齊同。愚士繫俗兮，窘若囚拘。至人遺物兮，獨與道俱。眾人惑惑兮，好惡積億。真人恬漠兮，獨與道息。釋智遺形兮，超然自喪。寥廓忽荒兮，與道翱翔。乘流則逝兮，得坻則止。縱軀委命兮；不私與己。
其生兮若浮，其死兮若休。澹乎若深泉之靜，泛乎若不繫之舟。不以生故自寶兮，養空而浮。德人無累，知命不憂。細故蔕芥，何足以疑。

禰正平〈鸚鵡賦〉一首并序

時黃祖太子射賓客大會，有獻鸚鵡者，舉酒於衡前曰：「禰處士，今日無用娛賓，竊以此鳥自遠而至，明慧聰善，羽族之可貴，願先生為之賦，使四坐咸共榮觀，不亦可乎？」衡因為賦，筆不停綴，文不加點。其辭曰：
惟西域之靈鳥兮，挺自然之奇姿。體金精之妙質兮，合火德之明煇。性辯慧而能言兮，才聰明以識機。故其嬉游高峻，栖跱幽深。飛不妄集，翔必擇林。紺趾丹觜，綠衣翠衿。采采麗容，咬咬好音。雖同族於羽毛，固殊智而異心。配鸞皇而等美，焉比德於眾禽。
於是羨芳聲之遠暢，偉靈表之可嘉。命虞人於隴坻，詔伯益於流沙。跨崑崙而播弋，冠雲霓而張羅。雖綱維之備設，終一目之所加。且其容止閑暇，守植安停。逼之不懼，撫之不驚。寧順從以遠害，不違迕以喪生。故獻全者受賞，而傷肌者被刑。
爾迺歸窮委命，離群喪侶。閉以雕籠，翦其翅羽。流飄萬里，崎嶇重阻。踰岷越障，載罹寒署。女辭家而適人，臣出身而事主。彼賢哲之逢患，猶棲遟以羇旅。矧禽鳥之微物，能馴擾以安處。眷西路而長懷，望故鄉而延佇。忖陋體之腥臊，亦何勞於鼎俎。
嗟祿命之衰薄，奚遭時之險巇？豈言語以階亂，將不密以致危？痛母子之永隔，哀伉儷之生離。匪餘年之足惜，慜眾雛之無知。背蠻夷之下國，侍君子之光儀。懼名實之不副，恥才能之無奇。羨西都之沃壤，識苦樂之異宜。懷代越之悠思，故每言而稱斯。
若迺少昊司辰，蓐收整轡。嚴霜初降，涼風蕭瑟。長吟遠慕，哀鳴感類。音聲悽以激揚，容貌慘以顦顇。聞之者悲傷，見之者隕淚。放臣為之屢歎，棄妻為之歔欷。
感平生之游處，若壎篪之相須。何今日之兩絕，若胡越之異區？順籠檻以俯仰，闚戶牖以踟躕。想崑山之高嶽，思鄧林之扶疏。顧六翮之殘毀，雖奮迅其焉如？心懷歸而弗果，徒怨毒於一隅。苟竭心於所事，敢背惠而忘初？託輕鄙之微命，委陋賤之薄軀。期守死以報德，甘盡辭以效愚。恃隆恩於既往，庶彌久而不渝。

張茂先〈鷦鷯賦〉一首并序

鷦鷯，小鳥也，生於蒿萊之間，長於藩籬之下，翔集尋常之內，而生生之理足矣。色淺體陋，不為人用，形微處卑，物莫之害，繁滋族類，乘居匹游，翩翩然有以自樂也。彼鷲鶚鵾鴻，孔雀翡翠，或淩赤霄之際，或託絕垠之外，翰舉足以沖天，觜距足以自衛，然皆負矰嬰繳，羽毛入貢。何者？有用於人也。夫言有淺而可以託深，類有微而可以喻大，故賦之云爾。
何造化之多端兮，播群形於萬類。惟鷦鷯之微禽兮，亦攝生而受氣。育翩翾之陋體，無玄黃以自貴。毛弗施於器用，肉弗登於俎味。鷹鸇過猶俄翼，尚何懼於罿罻。翳薈蒙籠，是焉游集。飛不飄颺，翔不翕習。其居易容，其求易給。巢林不過一枝，每食不過數粒。棲無所滯，游無所盤。匪陋荊棘，匪榮茝蘭。動翼而逸，投足而安。委命順理，與物無患。
伊茲禽之無知，何處身之似智。不懷寶以賈害，不飾表以招累。靜守約而不矜，動因循以簡易。任自然以為資，無誘慕於世偽。鵰鶡介其觜距，鵠鷺軼於雲際。鵾雞竄於幽險，孔翠生乎遐裔。彼晨鳧與歸鴈，又矯翼而增逝。咸美羽而豐肌，故無罪而皆斃。徒銜蘆以避繳，終為戮於此世。蒼鷹鷙而受緤，鸚鵡惠而入籠。屈猛志以服養，塊幽縶於九重。變音聲以順旨，思摧翮而為庸。戀鍾岱之林野，慕隴坻之高松。雖蒙幸於今日，未若疇昔之從容。
海鳥鶢鶋，避風而至。條枝巨雀，踰嶺自致。提挈萬里，飄颻逼畏。夫唯體大妨物，而形瓌足瑋也。陰陽陶蒸，萬品一區。巨細舛錯，種繁類殊。鷦螟巢於蚊睫，大鵬彌乎天隅。將以上方不足，而下比有餘。普天壤以遐觀，吾又安知大小之所如？

顏延年〈赭白馬賦〉一首并序

驥不稱力，馬以龍名，豈不以國尚威容，軍𩢰趫迅而已，實有騰光吐圖，疇德瑞聖之符焉。是以語崇其靈，世榮其至。我高祖之造宋也，五方率職，四隩入貢。祕寶盈於玉府，文駟列乎華廄。乃有乘輿赭白，特稟逸異之姿，妙簡帝心，用錫聖皁。服御順志，馳驟合度，齒歷雖衰，而藝美不忒。襲養兼年，恩隱周渥，歲老氣殫，斃于內棧。少盡其力，有惻上仁，乃詔陪侍，奉述中旨。末臣庸蔽，敢同獻賦。其辭曰：
惟宋二十有二載，盛烈光乎重葉。武義粵其肅陳，文教迄已優洽。泰階之平可升，興王之軌可接。訪國美於舊史，考方載於往牒。昔帝軒陟位，飛黃服皁。后唐膺籙，赤文候日。漢道亨而天驥呈才，魏德楙而澤馬效質。伊逸倫之妙足，自前代而間出。並榮光於瑞典，登郊歌乎司律。所以崇衛威神，扶護警蹕。精曜恊從，靈物咸秩。暨明命之初基，罄九區而率順。有肆險以稟朔，或踰遠而納賮。聞王會之阜昌，知函夏之充牣。總六服以收賢，掩七戎而得駿。蓋乘風之淑類，實先景之洪胤。故能代驂象輿，歷配鉤陳。齒筭延長，聲價隆振。信聖祖之蕃錫，留皇情而驟進。
徒觀其附筋樹骨，垂梢植髮。雙瞳夾鏡，兩權恊月。異體峰生，殊相逸發。超攄絕夫塵轍，驅騖迅於滅沒。簡偉塞門，獻狀絳闕。旦刷幽燕，晝秣荊越。教敬不易之典，訓人必書之舉。惟帝惟祖，爰游爰豫。飛輶軒以戒道，環彀騎而清路。勒五營使按部，聲八鸞以節步。具服金組，兼飾丹雘。寶鉸星纏，鏤章霞布。進迫遮迾，却屬輦輅。欻聳擢以鴻驚，時濩略而龍翥。弭雄姿以奉引，婉柔心而待御。
至於露滋月肅，霜戾秋登。王于興言，闡肄威稜。臨廣望，坐百層。料武藝，品驍騰。流藻周施，和鈴重設。睨影高鳴，將超中折。分馳迥場，角壯永埒。別輩越群，絢練敻絕。捷趫夫之敏手，促華鼓之繁節。經玄蹄而雹散，歷素支而冰裂。膺門沬赭，汗溝走血。踠迹回唐，畜怒未洩。乾心降而微怡，都人仰而朋悅。妍變之態既畢，凌遽之氣方屬。跼鑣轡之牽制，隘通都之圈束。眷西極而驤首，望朔雲而蹀足。將使紫燕駢衡，綠虵衛轂。纖驪接趾，秀騏齊亍。覲王母於崑墟，要帝臺於宣嶽。跨中州之轍迹，窮神行之軌躅。
然而般于遊畋，作鏡前王。肆於人上，取悔義方。天子乃輟駕迴慮，息徒解裝。鑒武穆，憲文光。振民隱，脩國章。戒出豕之敗御，惕飛鳥之跱衡。故祗慎乎所常忽，敬備乎所未防。輿有重輪之安，馬無泛駕之佚。處以濯龍之奧，委以紅粟之秩。服養知仁，從老得卒。加弊帷，收仆質。天情周，皇恩畢。
亂曰：惟德動天，神物儀兮。於時駔駿，充階街兮。稟靈月駟，祖雲螭兮。雄志倜儻，精權奇兮。既剛且淑，服鞿羈兮。效足中黃，殉驅馳兮。願終惠養，蔭本枝兮。竟先朝露，長委離兮。

鮑明遠〈舞鶴賦〉一首

散幽經以驗物，偉胎化之仙禽。鍾浮曠之藻質，抱清迥之明心。指蓬壺而翻翰，望崑閬而揚音。帀日域以回騖，窮天步而高尋。踐神區其既遠，積靈祀而方多。精含丹而星曜，頂凝紫而烟華。引員吭之纖婉，頓脩趾之洪姱。疊霜毛而弄影，振玉羽而臨霞。朝戲於芝田，夕飲乎瑤池。厭江海而游澤，掩雲羅而見羈。去帝鄉之岑寂，歸人寰之喧卑。歲崢嶸而愁暮，心惆悵而哀離。
於是窮陰殺節，急景凋年。涼沙振野，箕風動天。嚴嚴苦霧，皎皎悲泉。冰塞長河，雪滿群山。既而氛昏夜歇，景物澄廓。星翻漢迴，曉月將落。感寒雞之早晨，憐霜鴈之違漠。臨驚風之蕭條，對流光之照灼。唳清響於丹墀，舞飛容於金閣。始連軒以鳳蹌，終宛轉而龍躍。躑躅徘徊，振迅騰摧。驚身蓬集，矯翅雪飛。離綱別赴，合緒相依。將興中止，若往而歸。颯沓矜顧，遷延遟暮。逸翮後塵，翱翥先路。指會規翔，臨岐矩步。態有遺妍，貌無停趣。奔機逗節，角睞分形。長揚緩騖，並翼連聲。輕迹凌亂，浮影交橫。眾變繁姿，參差洊密。煙交霧凝，若無毛質。風去雨還，不可談悉。既散魂而盪目，迷不知其所之。忽星離而雲罷，整神容而自持。仰天居之崇絕，更惆悵以驚思。
當是時也，燕姬色沮，巴童心恥。巾拂兩停，丸劍雙止。雖邯鄲其敢倫，豈陽阿之能擬。入衛國而乘軒，出吳都而傾市。守馴養於千齡，結長悲於萬里。

班孟堅〈幽通賦〉一首

系高頊之玄冑兮，氏中葉之炳靈。颻颽風而蟬蛻兮，雄朔野以颺聲。皇十紀而鴻漸兮，有羽儀於上京。巨淊天而泯夏兮，考遘愍以行謠。終保己而貽則兮，里上仁之所廬。懿前烈之純淑兮，窮與達其必濟。咨孤蒙之眇眇兮，將圮絕而罔階。豈余身之足殉兮，違世業之可懷。靖潛處以永思兮，經日月而彌遠。匪黨人之敢拾兮，庶斯言之不玷。
魂焭焭與神交兮，精誠發於宵寐。夢登山而迥眺兮，覿幽人之髣髴。攬葛藟而授余兮，眷峻谷曰勿墜。昒昕寤而仰思兮，心矇矇猶未察。黃神邈而靡質兮，儀遺讖以臆對。曰乘高而遌神兮，道遐通而不迷。葛緜緜於樛木兮，詠《南風》以為綏。蓋惴惴之臨深兮，乃二《雅》之所祗。既訊爾以吉象兮，又申之以炯戒。盍孟晉以迨群兮，辰倏忽其不再。
承靈訓其虛徐兮，佇盤桓而且俟。惟天地之無窮兮，鮮生民之晦在。紛屯邅與蹇連兮，何艱多而智寡。上聖迕而後拔兮，雖群黎之所禦。昔衛叔之御昆兮，昆為寇而喪予。管彎弧欲斃讎兮，讎作后而成己。變化故而相詭兮，孰云預其終始！雍造怨而先賞兮，丁繇惠而被戮。栗取弔于逌吉兮，王膺慶於所慼。叛迴穴其若茲兮，北叟頗識其倚伏。單治裏而外凋兮，張脩襮而內逼。聿中龢為庶幾兮，顏與冉又不得。溺招路以從己兮，謂孔氏猶未可。安慆慆而不萉兮，卒隕身乎世禍。遊聖門而靡救兮，雖覆醢其何補？固行行其必凶兮，免盜亂為賴道。形氣發於根柢兮，柯葉彙而零茂。恐魍魎之責景兮，羌未得其云已。
黎淳耀于高辛兮，芉彊大於南汜。嬴取威於伯儀兮，姜本支乎三趾。既仁得其信然兮，仰天路而同軌。東鄰虐而殲仁兮，王合位乎三五。戎女烈而喪孝兮，伯徂歸於龍虎。發還師以成命兮，重醉行而自耦。震鱗漦于夏庭兮，匝三正而滅姬。巽羽化于宣宮兮，彌五辟而成災。道脩長而世短兮，敻冥默而不周。胥仍物而鬼諏兮，乃窮宙而達幽。媯巢姜於孺筮兮，旦筭祀于契龜。宣曹興敗於下夢兮，魯衛名謚於銘謠。妣聆呱而劾石兮，許相理而鞫條。道混成而自然兮，術同原而分流。神先心以定命兮，命隨行以消息。斡流遷其不濟兮，故遭罹而嬴縮。三欒同於一體兮，雖移易而不忒。洞參差其紛錯兮，斯眾兆之所惑。周賈盪而貢憤兮，齊死生與禍福。抗爽言以矯情兮，信畏犧而忌鵩。
所貴聖人至論兮，順天性而斷誼。物有欲而不居兮，亦有惡而不避。守孔約而不貳兮，乃輶德而無累。三仁殊於一致兮，夷惠舛而齊聲。木偃息以蕃魏兮，申重繭以存荊。紀焚躬以衛上兮，皓頤志而弗傾。侯草木之區別兮，苟能實其必榮。要沒世而不朽兮，乃先民之所程。觀天網之紘覆兮，實棐諶而相訓。謨先聖之大猷兮，亦鄰德而助信。虞韶美而儀鳳兮，孔忘味於千載。素文信而底麟兮，漢賓祚于異代。精通靈而感物兮，神動氣而入微。養流睇而猨號兮，李虎發而石開。非精誠其焉通兮，苟無實其孰信？操末技猶必然兮，矧耽躬於道真。登孔昊而上下兮，緯群龍之所經。朝貞觀而夕化兮，猶諠己而遺形。若胤彭而偕老兮，訴來哲而通情。
亂曰：天造草昧，立性命兮。復心弘道，惟聖賢兮。渾元運物，流不處兮。保身遺名，民之表兮。舍生取誼，以道用兮。憂傷夭物，忝莫痛兮。皓爾太素，曷渝色兮。尚越其幾，淪神域兮。


賦辛


張平子〈思玄賦〉一首

仰先哲之玄訓兮，雖彌高而弗違。匪仁里其焉宅兮，匪義迹其焉追？潛服膺以永靚兮，緜日月而不衰。伊中情之信脩兮，慕古人之貞節。竦余身而順止兮，遵繩墨而不跌。志摶摶以應懸兮，誠心固其如結。旌性行以製珮兮，佩夜光與瓊枝。纗幽蘭之秋華兮，又綴之以江離。美襞積以酷烈兮，允塵邈而難虧。既姱麗而鮮雙兮，非是時之攸珍。奮余榮而莫見兮，播余香而莫聞。幽獨守此庂陋兮，敢怠遑而舍勤。幸二八之遌虞兮，嘉傅說之生殷。尚前良之遺風兮，恫後辰而無及。何孤行之焭焭兮，孑不群而介立。感鸞鷖之特棲兮，悲淑人之希合。
彼無合而何傷兮，患眾偽之冒真。旦獲讟于群弟兮，啟《金縢》而後信。覽蒸民之多僻兮，畏立辟以危身。增煩毒以迷惑兮，羌孰可為言己？私湛憂而深懷兮，思繽紛而不理。願竭力以守誼兮，雖貧窮而不改。執彫虎而試象兮，阽焦原而跟趾。庶斯奉以周旋兮，惡既死而後已。俗遷渝而事化兮，泯規矩之員方。寶蕭艾於重笥兮，謂蕙茝之不香。斥西施而弗御兮，縶騕褭以服箱。行頗僻而獲志兮，循法度而離殃。惟天地之無窮兮，何遭遇之無常！
不抑操而苟容兮，譬臨河而無航。欲巧笑以干媚兮，非余心之所嘗。襲溫恭之黻衣兮，被禮義之繡裳。辮貞亮以為鞶兮，雜伎藝以為珩。昭綵藻與琱琭兮，璜聲遠而彌長。淹棲遟以恣欲兮，耀靈忽其西藏。恃己知而華予兮，鶗鴂鳴而不芳。冀一年之三秀兮，遒白露之為霜。時亹亹而代序兮，疇可與乎比伉？咨姤嫮之難竝兮，想依韓以流亡。恐漸冉而無成兮，留則蔽而不彰。
心猶豫而狐疑兮，即岐阯而𦢛情。文君為我端蓍兮，利飛遁以保名。歷眾山以周流兮，翼迅風以揚聲。二女感於崇岳兮，或冰折而不營。天蓋高而為澤兮，誰云路之不平！勔自強而不息兮，蹈玉階之嶢崢。懼筮氏之長短兮，鑽東龜以觀禎。遇九皋之介鳥兮，怨素意之不逞。遊塵外而瞥天兮，據冥翳而哀鳴。鵰鶚競於貪婪兮，我脩絜以益榮。子有故於玄鳥兮，歸母氏而後寧。
占既吉而無悔兮，簡元辰而俶裝。旦余沐於清源兮，晞余髮於朝陽。漱飛泉之瀝液兮，咀石菌之流英。翾鳥舉而魚躍兮，將往走乎八荒。過少皞之窮野兮，問三丘于句芒。何道真之淳粹兮，去穢累而飄輕。登蓬萊而容與兮，鰲雖抃而不傾。留瀛洲而采芝兮，聊且以乎長生。馮歸雲而遐逝兮，夕余宿乎扶桑。飲青岑之玉醴兮，飡沆瀣以為粻；發昔夢於木禾兮，穀崑崙之高岡。朝吾行於湯谷兮，從伯禹乎稽山。嘉群神之執玉兮，疾防風之食言。
指長沙之邪徑兮，存重華乎南鄰。哀二妃之未從兮，翩繽處彼湘濱。流目眺夫衡阿兮，覩有黎之圮墳。痛火正之無懷兮，託山阪以孤魂。愁鬱鬱以慕遠兮，越卬州而遊遨。躋日中于昆吾兮，憩炎火之所陶。揚芒熛而絳天兮，水泫沄而涌濤。溫風翕其增熱兮，惄鬱悒其難聊。顝羇旅而無友兮，余安能乎留茲？
顧金天而歎息兮，吾欲往乎西嬉。前祝融使舉麾兮，纚朱鳥以承旗。躔建木於廣都兮，摭若華而躊躇。超軒轅於西海兮，跨汪氏之龍魚。聞此國之千歲兮，曾焉足以娛余？
思九土之殊風兮，從蓐收而遂徂。欻神化而蟬蛻兮，朋精粹而為徒。蹶白門而東馳兮，云台行乎中野。亂弱水之潺湲兮，逗華陰之湍渚。號馮夷俾清津兮，櫂龍舟以濟予。會帝軒之未歸兮，悵徜徉而延佇。怬河林之蓁蓁兮，偉《關雎》之戒女。
黃靈詹而訪命兮，樛天道其焉如。曰近信而遠疑兮，六籍闕而不書。神逵昧其難覆兮，疇克謀而從諸？牛哀病而成虎兮，雖逢昆其必噬。鼈令殪而尸亡兮，取蜀禪而引世。死生錯其不齊兮，雖司命其不𥇕。竇號行於代路兮，後膺祚而繁廡。王肆侈於漢庭兮，卒銜恤而絕緒。尉尨眉而郎潛兮，逮三葉而遘武。董弱冠而司袞兮，設王隧而弗處。夫吉凶之相仍兮，恒反庂而靡所。
穆屆天以悅牛兮，豎亂叔而幽主。文斷袪而忌伯兮，閹謁賊而寧后。通人闇於好惡兮，豈昏惑而能剖？嬴擿讖而戒胡兮，備諸外而發內。或輦賄而違車兮，孕行產而為對。慎竈顯以言天兮，占水火而妄訊。梁叟患夫黎丘兮，丁厥子而剚刃。親所睼而弗識兮，矧幽冥之可信？毋緜攣以倖己兮，思百憂以自疹。
彼天監之孔明兮，用棐忱而祐仁。湯蠲體以禱祈兮，蒙厖褫以拯民。景三慮以營國兮，熒惑次於他辰。魏顆亮以從治兮，鬼亢回以斃秦。咎繇邁而種德兮，樹德懋于英六。桑末寄夫根生兮，卉既凋而已育。有無言而不酬兮，又何往而不復？盍遠迹以飛聲兮，孰謂時之可蓄？
仰矯首以遙望兮，魂惝惘而無儔。逼區中之隘陋兮，將北度而宣遊。行積冰之磑磑兮，清泉冱而不流。寒風凄其永至兮，拂穹岫之騷騷。玄武縮于殼中兮，騰蛇蜿而自糾。魚矜鱗而并凌兮，鳥登木而失條。坐太陰之庰室兮，慨含唏而增愁。怨高陽之相㝢兮，㑋顓頊而宅幽。庸織路於四裔兮，斯與彼其何瘳？望寒門之絕垠兮，縱余緤乎不周。迅焱潚其媵我兮，騖翩飄而不禁。越谽𠽫之洞穴兮，漂通川之碄碄。經重𢉩乎寂漠兮，慜墳羊之深潛。
追荒忽於地底兮，軼無形而上浮。出石密之闇野兮，不識蹊之所由。速燭龍令執炬兮，過鍾山而中休。瞰瑤谿之赤岸兮，弔祖江之見劉。聘王母於銀臺兮，羞玉芝以療飢。戴勝憖其既歡兮，又誚余之行遟。載太華之玉女兮，召洛浦之宓妃。咸姣麗以蠱媚兮，增嫮眼而蛾眉。舒訬婧之纖腰兮，揚雜錯之袿徽。離朱脣而微笑兮，顏的礫以遺光。獻環琨與琛縭兮，申厥好以玄黃。雖色豔而賂美兮，志皓蕩而不嘉。雙材悲於不納兮，並詠詩而清歌。歌曰：天地烟熅，百芔含葩。鳴鶴交頸，鴡鳩相和。處子懷春，精魂回移。如何淑明，忘我實多。
將答賦而不暇兮，爰整駕而亟行。瞻崑崙之巍巍兮，臨縈河之洋洋。伏靈龜以負坻兮，亘螭龍之飛梁。登閬風之層城兮，搆不死而為床。屑瑤蘂以為糇兮，㪺白水以為漿。抨巫咸作占夢兮，乃貞吉之元符。滋令德於正中兮，含嘉秀以為敷。既垂穎而顧本兮，亦要思乎故居。安和靜而隨時兮，姑純懿之所廬。
戒庶僚以夙會兮，僉供職而並訝。豐隆軯其震霆兮，列缺曄其照夜。雲師𩅾以交集兮，涷雨沛其灑塗。轙琱輿而樹葩兮，擾應龍以服路。百神森其備從兮，屯騎羅而星布。
振余袂而就車兮，脩劍揭以低昂。冠嵒嵒其映蓋兮，珮綝纚以煇煌。僕夫儼其正策兮，八乘騰而超驤。氛旄溶以天旋兮，蜺旌飄以飛颺。撫軨軹而還睨兮，心勺𤄶其若湯。羨上都之赫戲兮，何迷故而不忘？左青琱之揵芝兮，右素威以司鉦。前長離使拂羽兮，後委衡乎玄冥。屬箕伯以函風兮，懲淟涊而為清。拽雲旗之離離兮，鳴玉鸞之。涉清霄而升遐兮，浮蠛蠓而上征。紛翼翼以徐戾兮，焱回回其揚靈。叫帝閽使闢扉兮，覿天皇于瓊宮。聆廣樂之九奏兮，展洩洩以肜肜；考治亂於律均兮，意建始而思終。惟般逸之無斁兮，懼樂往而哀來。素女撫絃而餘音兮，太容吟曰念哉。既防溢而靖志兮，迨我暇以翱翔。
出紫宮之肅肅兮，集太微之閬閬。命王良掌策駟兮，踰高閣之將將。建罔車之幕幕兮，獵青林之芒芒。彎威弧之拔剌兮，射嶓冢之封狼。觀壁壘於北落兮，伐河鼓之磅硠。乘天潢之汎汎兮，浮雲漢之湯湯。倚招搖攝提以低佪剹流兮，察二紀五緯之綢繆遹皇。偃蹇夭矯，娩以連卷兮，雜沓叢顇，颯以方驤。戫汨飂淚，沛以罔象兮，爛漫麗靡，藐以迭逷。凌驚雷之砊礚兮，弄狂電之淫裔。踰痝鴻於宕冥兮，貫倒景而高厲。廓盪盪其無涯兮，乃今窺乎天外。
據開陽而頫眡兮，臨舊鄉之暗藹。悲離居之勞心兮，情悁悁而思歸。魂眷眷而屢顧兮，馬倚輈而徘徊。雖遊娛以媮樂兮，豈愁慕之可懷。出閶闔兮降天途，乘焱忽兮馳虛無。雲菲菲兮繞余輪，風眇眇兮震余旟。繽連翩兮紛暗曖，儵眩眃兮反常閭。
收疇昔之逸豫兮，卷淫放之遐心。修初服之娑娑兮，長余佩之參參。文章奐以粲爛兮，美紛紜以從風。御六藝之珍駕兮，遊道德之平林。結典籍而為罟兮，敺儒墨以為禽。玩陰陽之變化兮，詠《雅》《頌》之徽音。嘉曾氏之歸耕兮，慕歷阪之嶔崟。恭夙夜而不貳兮，固終始之所服。夕惕若厲以省兮，懼余身之未勑。苟中情之端直兮，莫吾知而不恧。默無為以凝志兮，與仁義乎逍遙。不出戶而知天下兮，何必歷遠以劬勞？
系曰：天長地久歲不留，俟河之清秪懷憂。願得遠渡以自娛，上下無常窮六區。超踰騰躍絕世俗，飄遙神舉逞所欲。天不可階仙夫稀，柏舟悄悄𠫤不飛。松喬高跱孰能離，結精遠遊使心攜。迴志朅來從玄謀，獲我所求夫何思！

張平子〈歸田賦〉一首

遊都邑以永久，無明略以佐時。徒臨川以羨魚，俟河清乎未期。感蔡子之慷慨，從唐生以決疑。諒天道之微昧，追漁父以同嬉。超埃塵以遐逝，與世事乎長辭。
於是仲春令月，時和氣清。原隰鬱茂，百草滋榮。王雎鼓翼，鶬鶊哀鳴。交頸頡頏，關關嚶嚶。於焉逍遙，聊以娛情。爾乃龍吟方澤，虎嘯山丘。仰飛纖繳，俯釣長流。觸矢而斃，貪餌吞鉤。落雲間之逸禽，懸淵沈之魦鰡。
于時曜靈俄景，係以望舒。極般遊之至樂，雖日夕而忘劬。感老氏之遺誡，將迴駕乎蓬廬。彈五弦之妙指，詠周孔之圖書。揮翰墨以奮藻，陳三皇之軌模。苟縱心於物外，安知榮辱之所如？

潘安仁〈閑居賦〉一首并序

岳嘗讀《汲黯傅》，至司馬安四至九卿，而良史書之 ，題以巧宦之目，未嘗不慨然廢書而歎。曰：嗟乎！巧誠有之，拙亦宜然。顧常以為士之生也，非至聖無軌微妙玄通者，則必立功立事，效當年之用。是以資忠履信以進德，脩辭立誠以居業。
僕少竊鄉曲之譽，忝司空太尉之命，所奉之主，即太宰魯武公其人也，舉秀才為郎。逮事世祖武皇帝，為河陽懷令，尚書郎，廷尉平。今天子諒暗之際，領太傅主簿。府主誅，除名為民。俄而復官，除長安令。遷博士，未召拜，親疾，輒去官免。自弱冠涉乎知命之年，八徙官而一進階，再免，一除名，一不拜職，遷者三而已矣。雖通塞有遇，抑亦拙者之效也。
昔通人和長輿之論余也，固謂拙於用多。稱多則吾豈敢，言拙信而有徵。方今俊乂在官，百工惟時，拙者可以絕意乎寵榮之事矣。太夫人在堂，有羸老之疾，尚何能違膝下色養，而屑屑從斗筲之役乎？
於是覽止足之分，庶浮雲之志，築室種樹，逍遙自得。池沼足以漁釣，舂稅足以代耕。灌園粥蔬，以供朝夕之膳；牧羊酤酪，以俟伏臘之費。孝乎惟孝，友于兄弟，此亦拙者之為政也。乃作《閑居賦》，以歌事遂情焉。其辭曰：
傲墳素之場圃，步先哲之高衢。雖吾顏之云厚，猶內媿於甯蘧。有道吾不仕，無道吾不愚。何巧智之不足，而拙艱之有餘也。
於是退而閑居，于洛之涘。身齊逸民，名綴下士。陪京泝伊，面郊後市。浮梁黝以徑度，靈臺傑其高峙。窺天文之祕奧；究人事之終始。其西則有元戎禁營，玄幙綠徽。谿子巨黍，異絭同機。礮石雷駭，激矢䖟飛。以先啟行，耀我皇威。其東則有明堂辟廱，清穆敞閑。環林縈映，圓海迴淵。聿追孝以嚴父，宗文考以配天。祗聖敬以明順，養更老以崇年。
若乃背冬涉春，陰謝陽施。天子有事于柴燎，以郊祖而展義。張鈞天之《廣樂》，備千乘之萬騎。服振振以齊玄，管啾啾而並吹。煌煌乎，隱隱乎，茲禮容之壯觀，而王制之巨麗也。兩學齊列，雙宇如一。右延國冑，左納良逸。祁祁生徒，濟濟儒術。或升之堂，或入之室。教無常師，道在則是。故髦士投紱，名王懷璽。訓若風行，應如草靡。此里仁所以為美，孟母所以三徙也。
爰定我居，築室穿池。長楊映沼，芳枳樹籬。游鱗瀺灂，菡萏敷披。竹木蓊藹，靈果參差。張公大谷之梨，梁侯烏椑之柿，周文弱枝之棗，房陵朱仲之李，靡不畢殖。三桃表櫻胡之別，二柰曜丹白之色。石榴蒲陶之珍，磊落蔓衍乎其側。梅杏郁棣之屬，繁榮麗藻之飾。華實照爛，言所不能極也。菜則葱韭蒜芋，青筍紫薑。堇薺甘旨，蓼荾芬芳。蘘荷依陰，時藿向陽。綠葵含露，白䪥負霜。
於是凜秋暑退，熙春寒往。微雨新晴，六合清朗。太夫人乃御版輿，升輕軒，遠覽王畿，近周家園。體以行和，藥以勞宣。常膳載加，舊痾有痊。席長筵，列孫子。柳垂陰，車結軌。陸擿紫房，水挂赬鯉。或宴于林，或禊于汜。昆弟班白，兒童稚齒。稱萬壽以獻觴，咸一懼而一喜。壽觴舉，慈顏和。浮杯樂飲，絲竹駢羅。頓足起舞，抗音高歌。人生安樂，孰知其佗？
退求己而自省，信用薄而才劣。奉周任之格言，敢陳力而就列。幾陋身之不保，尚奚擬於明哲。仰眾妙而絕思，終優遊以養拙。

司馬長卿〈長門賦〉一首并序

孝武皇帝陳皇后時得幸，頗妒。別在長門宮，愁悶悲思。聞蜀郡成都司馬相如天下工為文，奉黃金百斤，為相如文君取酒，因于解悲愁之辭。而相如為文以悟主上，陳皇后復得親幸。其辭曰：
夫何一佳人兮，步逍遙以自虞。魂踰佚而不反兮，形枯槁而獨居。言我朝往而暮來兮，飲食樂而忘人。心慊移而不省故兮，交得意而相親。
伊予志之慢愚兮，懷貞愨之懽心。願賜問而自進兮，得尚君之玉音。奉虛言而望誠兮，期城南之離宮。脩薄具而自設兮，君曾不肯乎幸臨。廓獨潛而專精兮，天漂漂而疾風。登蘭臺而遙望兮，神怳怳而外淫。浮雲鬱而四塞兮，天窈窈而晝陰。雷殷殷而響起兮，聲象君之車音。飄風迴而起閨兮，舉帷幄之襜襜。桂樹交而相紛兮，芳酷烈之誾誾。孔雀集而相存兮，玄猨嘯而長吟。翡翠脅翼而來萃兮，鸞鳳翔而北南。
心憑噫而不舒兮，邪氣壯而攻中。下蘭臺而周覽兮，步從容於深宮。正殿塊以造天兮，鬱並起而穹崇。間徙倚於東廂兮，觀夫靡靡而無窮。擠玉戶以撼金鋪兮，聲噌吰而似鍾音。
刻木蘭以為榱兮，飾文杏以為梁。羅丰茸之遊樹兮，離樓梧而相撐。施瑰木之欂櫨兮，委參差以槺梁。時仿佛以物類兮，象積石之將將。五色炫以相曜兮，爛耀耀而成光。緻錯石之瓴甓兮，象瑇瑁之文章。張羅綺之幔帷兮，垂楚組之連綱。
撫柱楣以從容兮，覽曲臺之央央。白鶴噭以哀號兮，孤雌跱於枯楊。日黃昏而望絕兮，悵獨託於空堂。懸明月以自照兮，徂清夜於洞房。援雅琴以變調兮，奏愁思之不可長。案流徵以却轉兮，聲幼妙而復揚。貫歷覽其中操兮，意慷慨而自卬。左右悲而垂淚兮，涕流離而從橫。舒息悒而增欷兮，蹤履起而彷徨。揄長袂以自翳兮，數昔日之殃。無面目之可顯兮，遂頹思而就床。摶芬若以為枕兮，席荃蘭而茝香。
忽寢寐而夢想兮，魄若君之在旁。惕寤覺而無見兮，魂迋迋若有亡。眾雞鳴而愁予兮，起視月之精光。觀眾星之行列兮，畢昴出於東方。望中庭之藹藹兮，若季秋之降霜。夜曼曼其若歲兮，懷鬱鬱其不可再更。澹偃蹇而待曙兮，荒亭亭而復明。妾人竊自悲兮，究年歲而不敢忘。

向子期〈思舊賦〉一首并序

余與嵇康呂安居止接近，其人並有不羈之才。然嵇志遠而踈，呂心曠而放，其後各以事見法。嵇博綜技藝，於絲竹特妙。臨當就命，顧視日影，索琴而彈之。余逝將西邁，經其舊廬。于時日薄虞淵，寒冰凄然！鄰人有吹笛者，發聲寥亮。追思曩昔遊宴之好，感音而歎，故作賦云：
將命適於遠京兮，遂旋反而北徂。濟黃河以汎舟兮，經山陽之舊居。瞻曠野之蕭條兮，息余駕乎城隅。踐二子之遺跡兮，歷窮巷之空廬。歎黍離之愍周兮，悲麥秀於殷墟。惟古昔以懷今兮，心徘徊以躊躇。棟宇存而弗毀兮，形神逝其焉如。昔李斯之受罪兮，歎黃犬而長吟。悼嵇生之永辭兮，顧日影而彈琴。託運遇於領會兮，寄餘命於寸陰。聽鳴笛之慷慨兮，妙聲絕而復尋。停駕言其將邁兮，遂援翰而寫心。

陸士衡〈歎逝賦〉一首并序

昔每聞長老追計平生同時親故，或凋落已盡，或僅有存者。余年方四十，而懿親戚屬，亡多存寡；昵交密友，亦不半在。或所會共遊一塗，同宴一室，十年之外，索然已盡。以是思哀，哀可知矣！乃作賦曰。
伊天地之運流，紛升降而相襲。日望空以駿驅，節循虛而警立。嗟人生之短期，孰長年之能執？時飄忽其不再，老晼晚其將及。懟瓊蘂之無徵，恨朝霞之難挹。望湯谷以企予，惜此景之屢戢。
悲夫！川閱水以成川，水滔滔而日度。世閱人而為世，人冉冉而行暮。人何世而弗新，世何人之能故。野每春其必華，草無朝而遺露。經終古而常然，率品物其如素。譬日及之在條，恒雖盡而弗寤。雖不寤其可悲，心惆焉而自傷！亮造化之若茲，吾安取夫久長？痛靈根之夙隕，怨具爾之多喪。悼堂搆之隤瘁，慜城闕之丘荒。親彌懿其已逝，交何戚而不忘。咨余今之方殆，何視天之芒芒。傷懷悽其多念，戚貌瘁而尠歡。幽情發而成緒，滯思叩而興端。慘此世之無樂，詠在昔而為言。
居充堂而衍宇，行連駕而比軒。彌年時其詎幾，夫何往而不殘。或冥邈而既盡，或寥廓而僅半。信松茂而柏悅，嗟芝焚而蕙歎。苟性命之弗殊，豈同波而異瀾。瞻前軌之既覆，知此路之良難。啟四體而深悼，懼茲形之將然。毒娛情而寡方，怨感目之多顏。
諒多顏之感目，神何適而獲怡。尋平生於響像，覽前物而懷之。步寒林以悽惻，翫春翹而有思。觸萬類以生悲，歎同節而異時。年彌往而念廣，塗薄暮而意迮。親落落而日稀，友靡靡而愈索。顧舊要於遺存，得十一於千百。樂隤心其如忘，哀緣情而來宅。託末契於後生，余將老而為客。
然後弭節安懷，妙思天造。精浮神淪，忽在世表。寤大暮之同寐，何矜晚以怨早。指彼日之方除，豈茲情之足攪？感秋華於衰木，瘁零露於豐草。在殷憂而弗違，夫何云乎識道。將頤天地之大德，遺聖人之洪寶。解心累於末跡，聊優遊以娛老。

潘安仁〈懷舊賦〉一首并序

余十二而獲見于父友東武戴侯楊君，始見知名，遂申之以婚姻，而道元公嗣，亦隆世親之愛。不幸短命，父子凋殞。余既有私艱，且尋役于外，不歷嵩丘之山者，九年于茲矣。今而經焉，慨然懷舊而賦之曰：
啟開陽而朝邁，濟清洛以徑渡。晨風凄以激冷，夕雪暠以掩路。轍含冰以滅軌，水漸軔以凝冱。塗艱屯其難進，日晼晚而將暮。仰睎歸雲，俯鏡泉流。前瞻太室，傍眺嵩丘。東武託焉，建塋啟疇。巖巖雙表，列列行楸。望彼楸矣，感于予思。既興慕於戴侯，亦悼元而哀嗣。墳壘壘而接壟，柏森森以攢植。何逝沒之相尋，曾舊草之未異。
余總角而獲見，承戴侯之清塵。名余以國士，眷余以嘉姻。自祖考而隆好，逮二子而世親。歡攜手以偕老，庶報德之有鄰。今九載而一來，空館闃其無人。陳荄被于堂除，舊圃化而為薪。步庭廡以徘徊，涕泫流而霑巾。宵展轉而不寐，驟長歎以達晨。獨鬱結其誰語，聊綴思於斯文。

潘安仁〈寡婦賦〉一首并序

樂安任子咸有韜世之量，與余少而歡焉！雖兄弟之愛，無以加也。不幸弱冠而終，良友既沒，何痛如之！其妻又吾姨也，少喪父母，適人而所天又殞，孤女藐焉始孩，斯亦生民之至艱，而荼毒之極哀也。昔阮瑀既歿，魏文悼之，並命知舊作寡婦之賦。余遂擬之，以敘其孤寡之心焉。其辭曰：
嗟予生之不造兮，哀天難之匪忱。少伶俜而偏孤兮，痛忉怛以摧心。覽寒泉之遺歎兮，詠《蓼莪》之餘音。情長慼以永慕兮，思彌遠而逾深。
伊女子之有行兮，爰奉嬪於高族。承慶雲之光覆兮，荷君子之惠渥。顧葛藟之蔓延兮，託微莖於樛木。懼身輕而施重兮，若履冰而臨谷。遵義方之明訓兮，憲女史之典戒。奉蒸嘗以效順兮，供洒掃以彌載。
彼詩人之攸歎兮，徒願言而心痗。何遭命之奇薄兮，遘天禍之未悔。榮華曄其始茂兮，良人忽以捐背。靜闔門以窮居兮，塊焭獨而靡依。易錦茵以苫席兮，代羅幬以素帷。命阿保而就列兮，覽巾箑以舒悲。口嗚咽以失聲兮，淚橫迸而霑衣。愁煩冤其誰告兮，提孤孩於坐側。
時曖曖而向昏兮，日杳杳而西匿。雀群飛而赴楹兮，雞登棲而斂翼。歸空館而自憐兮，撫衾裯以歎息。思纏緜以瞀亂兮，心摧傷以愴惻。
曜靈曄而遄邁兮，四節運而推移。天凝露以降霜兮，木落葉而隕枝。仰神宇之寥寥兮，瞻靈衣之披披。退幽悲於堂隅兮，進獨拜於床垂。耳傾想於疇昔兮，目仿佛乎平素。雖冥冥而罔覿兮，猶依依以憑附。痛存亡之殊制兮，將遷神而安厝。龍轜儼其星駕兮，飛旐翩以啟路。輪按軌以徐進兮，馬悲鳴而跼顧。潛靈邈其不反兮，殷憂結而靡訴。睎形影於几筵兮，馳精爽於丘墓。
自仲秋而在疚兮，踰履霜以踐冰。雪霏霏而驟落兮，風瀏瀏而夙興。霤泠泠以夜下兮，水溓溓以微凝。意忽怳以遷越兮，神一夕而九升。庶浸遠而哀降兮，情惻惻而彌甚。願假夢以通靈兮，目炯炯而不寢。夜漫漫以悠悠兮，寒凄凄以凜凜。氣憤薄而乘胸兮，涕交橫而流枕。亡魂逝而永遠兮，時歲忽其遒盡。容貌儡以頓顇兮，左右悽其相慜。感三良之殉秦兮，甘捐生而自引。鞠稚子於懷抱兮，羌低徊而不忍。獨指景而心誓兮，雖形存而志隕。
重曰：仰皇穹兮歎息，私自憐兮何極！省微身兮孤弱，顧稚子兮未識。如涉川兮無梁，若陵虛兮失翼。上瞻兮遺象，下臨兮泉壤。窈冥兮潛翳，心存兮目想。奉虛坐兮肅清，訴空宇兮曠朗。廓孤立兮顧影，塊獨言兮聽響。顧影兮傷摧，聽響兮增哀。遙逝兮逾遠，緬邈兮長乖。
四節流兮忽代序，歲云暮兮日西頹。霜被庭兮風入室，夜既分兮星漢迴。夢良人兮來遊，若閶闔兮洞開。怛驚悟兮無聞，超惝恍兮慟懷。慟懷兮奈何，言陟兮山阿。墓門兮肅肅，脩壟兮峨峨。孤鳥嚶兮悲鳴，長松萋兮振柯。哀鬱結兮交集，淚橫流兮滂沱；蹈恭姜兮明誓，詠《柏舟》兮清歌。終歸骨兮山足，存憑託兮餘華。要吾君兮同穴，之死矢兮靡佗。

江文通〈恨賦〉一首

試望平原，蔓草縈骨，拱木斂魂。人生到此，天道寧論！
於是僕本恨人，心驚不已。直念古者，伏恨而死。至如秦帝按劍，諸侯西馳。削平天下，同文共規。華山為城，紫淵為池。雄圖既溢，武力未畢。方架黿鼉以為梁，巡海右以送日。一旦魂斷，宮車晚出。若乃趙王既虜，遷於房陵。薄暮心動，昧旦神興。別豔姬與美女，喪金輿及玉乘。置酒欲飲，悲來填膺。千秋萬歲，為怨難勝。
至如李君降北，名辱身冤，拔劍擊柱，弔影慚魂。情往上郡，心留鴈門。裂帛繫書，誓還漢恩。朝露溘至，握手何言？若夫明妃去時，仰天太息。紫臺稍遠，關山無極。搖風忽起，白日西匿。隴鴈少飛，代雲寡色。望君王兮何期，終蕪絕兮異域。
至乃敬通見抵，罷歸田里。閉關却掃，塞門不仕。左對孺人，顧弄稚子。脫略公卿，跌宕文史。齎志沒地，長懷無已。及夫中散下獄，神氣激揚。濁醪夕引，素琴晨張。秋日蕭索，浮雲無光。鬱青霞之奇意，入脩夜之不暘。
或有孤臣危涕，孽子墜心。遷客海上，流戍隴陰。此人但聞悲風汩起，血下霑衿。亦復含酸茹歎，銷落湮沈。若迺騎疊跡，車屯軌，黃塵帀地，歌吹四起。無不煙斷火絕，閉骨泉裏。
已矣哉！春草暮兮秋風驚，秋風罷兮春草生。綺羅畢兮池館盡，琴瑟滅兮丘壟平。自古皆有死，莫不飲恨而吞聲。

江文通〈別賦〉一首

黯然銷魂者，唯別而已矣！況秦吳兮絕國，復燕宋兮千里。或春苔兮始生，乍秋風兮蹔起。是以行子腸斷，百感悽惻。風蕭蕭而異響，雲漫漫而奇色。舟凝滯於水濱，車逶遟於山側。怳容與而詎前，馬寒鳴而不息。掩金觴而誰御，橫玉柱而霑軾。居人愁臥，怳若有亡。日下壁而沈彩，月上軒而飛光。見紅蘭之受露，望青楸之離霜。巡曾楹而空揜，撫錦幕而虛涼。知離夢之躑躅，意別魂之飛揚。
故別雖一緒，事乃萬族。至若龍馬銀鞍，朱軒繡軸。帳飲東都，送客金谷。琴羽張兮簫鼓陳，燕趙歌兮傷美人。珠與玉兮艷暮秋，羅與綺兮嬌上春。驚駟馬之仰𥞊，聳淵魚之赤鱗。造分手而銜涕，感寂漠而傷神。
乃有劍客慚恩，少年報士。韓國趙廁，吳宮燕市。割慈忍愛，離邦去里。瀝泣共訣，抆血相視。驅征馬而不顧，見行塵之時起。方銜感於一劍，非買價於泉裏。金石震而色變，骨肉悲而心死。
或乃邊郡未和，負羽從軍。遼水無極，鴈山參雲。閨中風暖，陌上草薰。日出天而耀景，露下地而騰文。鏡朱塵之照爛，襲青氣之烟熅。攀桃李兮不忍別，送愛子兮霑羅裙。
至如一赴絕國，詎相見期？視喬木兮故里，決北梁兮永辭。左右兮魂動，親賓兮淚滋。可班荊兮贈恨，唯罇酒兮敘悲。值秋鴈兮飛日，當白露兮下時。怨復怨兮遠山曲，去復去兮長河湄。
又若君居淄右，妾家河陽，同瓊珮之晨照，共金爐之夕香。君結綬兮千里，惜瑤草之徒芳。慚幽閨之琴瑟，晦高臺之流黃。春宮閟此青苔色，秋帳含茲明月光。夏簟清兮晝不暮，冬釭凝兮夜何長！織錦曲兮泣已盡，迴文詩兮影獨傷。
儻有華陰上士，服食還山。術既妙而猶學，道已寂而未傳。守丹竈而不顧，鍊金鼎而方堅。駕鶴上漢，驂鸞騰天。蹔遊萬里，少別千年。惟世間兮重別，謝主人兮依然。
下有芍藥之詩，佳人之謌。桑中衛女，上宮陳娥。春草碧色，春水淥波。送君南浦，傷如之何！至乃秋露如珠，秋月如珪。明月白露，光陰往來。與子之別，思心徘徊。
是以別方不定，別理千名。有別必怨，有怨必盈。使人意奪神駭，心折骨驚。雖淵雲之墨妙，嚴樂之筆精。金閨之諸彥，蘭臺之群英。賦有凌雲之稱，辯有雕龍之聲。誰能摹暫離之狀，寫永訣之情者乎？


賦壬


陸土衡〈文賦〉一首并序

余每觀才士之所作，竊有以得其用心。夫放言遣辭，良多變矣，妍蚩好惡，可得而言。每自屬文，尤見其情，恒患意不稱物，文不逮意，蓋非知之難，能之難也。故作文賦，以述先士之盛藻，因論作文之利害所由，佗日殆可謂曲盡其妙。至於操斧伐柯，雖取則不遠，若夫隨手之變，良難以辭逮，蓋所能言者，具於此云。
佇中區以玄覽，頤情志於典墳。遵四時以歎逝，瞻萬物而思紛。悲落葉於勁秋，喜柔條於芳春，心懍懍以懷霜，志眇眇而臨雲。詠世德之駿烈，誦先人之清芬。遊文章之林府，嘉麗藻之彬彬。慨投篇而援筆，聊宣之乎斯文。
其始也，皆收視反聽，耽思傍訊，精騖八極，心遊萬仞。其致也，情瞳曨而彌鮮，物昭晣而互進。傾群言之瀝液，漱六藝之芳潤。浮天淵以安流，濯下泉而潛浸。於是沈辭怫悅，若遊魚銜鉤，而出重淵之深；浮藻聯翩，若翰鳥纓繳，而墜曾雲之峻。收百世之闕文，採千載之遺韻。謝朝華於已披，啟夕秀於未振。觀古今於須臾，撫四海於一瞬。
然後選義按部，考辭就班。抱暑者咸叩，懷響者畢彈。或因枝以振葉，或沿波而討源。或本隱以之顯，或求易而得難。或虎變而獸擾，或龍見而鳥瀾。或妥帖而易施，或岨峿而不安。罄澄心以凝思，眇眾慮而為言。籠天地於形內，挫萬物於筆端。始躑躅於燥吻，終流離於濡翰。理扶質以立幹，文垂條而結繁。信情貌之不差，故每變而在顏。思涉樂其必笑，方言哀而已歎。或操觚以率爾，或含毫而邈然。
伊茲事之可樂，固聖賢之所欽。課虛無以責有，叩寂寞而求音。函緜邈於尺素，吐滂沛乎寸心。言恢之而彌廣，思按之而逾深。播芳蕤之馥馥，發青條之森森。粲風飛而猋豎，鬱雲起乎翰林。
體有萬殊，物無一量。紛紜揮霍，形難為狀。辭程才以效伎，意司契而為匠。在有無而僶俛，當淺深而不讓。雖離方而遯員，期窮形而盡相。故夫夸目者尚奢，愜心者貴當。言窮者無隘，論達者唯曠。
詩緣情而綺靡，賦體物而瀏亮。碑披文以相質，誄纏緜而悽愴。銘博約而溫潤，箴頓挫而清壯。頌優遊以彬蔚，論精微而朗暢。奏平徹以閑雅，說煒曄而譎誑。雖區分之在茲，亦禁邪而制放。要辭達而理舉，故無取乎冗長。
其為物也多姿，其為體也屢遷。其會意也尚巧，其遣言也貴妍。暨音聲之迭代，若五色之相宣。雖逝止之無常，固崎錡而難便。苟達變而識次，猶開流以納泉。如失機而後會，恒操末以續顛。謬玄黃之袟敘，故淟涊而不鮮。
或仰逼於先條，或俯侵於後章。或辭害而理比，或言順而義妨。離之則雙美，合之則兩傷。考殿最於錙銖，定去留於毫芒。苟銓衡之所裁，固應繩其必當。或文繁理富，而意不指適。極無兩致，盡不可益。立片言而居要，乃一篇之警策。雖眾辭之有條，必待茲而效績。亮功多而累寡，故取足而不易。
或藻思綺合，清麗千眠。炳若縟繡，悽若繁絃。必所擬之不殊，乃闇合乎曩篇。雖杼軸於予懷，怵佗人之我先。苟傷廉而愆義，亦雖愛而必捐。
或苕發穎豎，離眾絕致。形不可逐，響難為係。塊孤立而特峙，非常音之所緯。心牢落而無偶，意徘徊而不能揥。石韞玉而山輝，水懷珠而川媚。彼榛楛之勿翦，亦蒙榮於集翠。綴下里於白雪，吾亦濟夫所偉。
或託言於短韻，對窮迹而孤興。俯寂寞而無友，仰寥廓而莫承。譬偏絃之獨張，含清唱而靡應。或寄辭於瘁音，徒靡言而弗華。混妍蚩而成體，累良質而為瑕。象下管之偏疾，故雖應而不和。或遺理以存異，徒尋虛以逐微。言寡情而鮮愛，辭浮漂而不歸。猶絃么而徽急，故雖和而不悲。或奔放以諧合，務嘈囋而妖冶。徒悅目而偶俗，固高聲而曲下。寤防露與桑間，又雖悲而不雅。或清虛以婉約，每除煩而去濫。闕大羹之遺味，同朱絃之清汜。雖一唱而三歎，固既雅而不豔。
若夫豐約之裁，俯仰之形。因宜適變，曲有微情。或言拙而喻巧，或理朴而辭輕。或襲故而彌新，或沿濁而更清。或覽之而必察，或研之而後精。譬猶舞者赴節以投袂，歌者應絃而遣聲。是蓋輪扁所不得言，故亦非華說之所能精。
普辭條與文律，良余膺之所服。練世情之常尤，識前脩之所淑。雖濬發於巧心，或受㰞於拙目。彼瓊敷與玉藻，若中原之有菽。同橐籥之罔窮，與天地乎並育。雖紛藹於此世，嗟不盈於予掬。患挈缾之屢空，病昌言之難屬。故踸踔於短垣，放庸音以足曲。恒遺恨以終篇，豈懷盈而自足。懼蒙塵於叩缶，顧取笑乎鳴玉。
若夫應感之會，通塞之紀。來不可遏，去不可止。藏若景滅，行猶響起。方天機之駿利，夫何紛而不理。思風發於胸臆，言泉流於脣齒。紛威蕤以馺遝，唯毫素之所擬。文徽徽以溢目，音泠泠而盈耳。及其六情底滯，志往神留。兀若枯木，豁若涸流。攬營魂以探賾，頓精爽於自求。理翳翳而愈伏，思乙乙其若抽。是以或竭情而多悔，或率意而寡尤。雖茲物之在我，非余力之所勠。故時撫空懷而自惋，吾未識夫開塞之所由。
伊茲文之為用，固眾理之所因。恢萬里而無閡，通億載而為津。俯貽則於來葉，仰觀象乎古人。濟文武於將墜，宣風聲於不泯。塗無遠而不彌，理無微而弗綸。配霑潤於雲雨，象變化乎鬼神。被金石而德廣，流管絃而日新。

王子淵〈洞簫賦〉一首

原夫簫干之所生兮，于江南之丘墟。洞條暢而罕節兮，標敷紛以扶踈。徒觀其旁山側兮，則嶇嶔巋崎，倚巘迤㠧，誠可悲乎其不安也！彌望儻莽，聯延曠盪，又足樂乎其敞閑也。託身軀於后土兮，經萬載而不遷。吸至精之滋熙兮，稟蒼色之潤堅。感陰陽之變化兮，附性命乎皇天。翔風蕭蕭而逕其末兮，迴江流川而溉其山。揚素波而揮連珠兮，聲礚礚而澍淵。朝露清泠而隕其側兮，玉液浸潤而承其根。孤雌寡鶴，娛優乎其下兮，春禽群嬉，翱翔乎其顛。秋蜩不食，抱樸而長吟兮，玄猨悲嘯，搜索乎其間。處幽隱而奧庰兮，密漠泊以𤡻猭。惟詳察其素體兮，宜清靜而弗諠。幸得謚為洞簫兮，蒙聖主之渥恩。可謂惠而不費兮，因天性之自然。
於是般匠施巧，夔妃准法。帶以象牙，掍其會合。鎪鏤離灑，絳脣錯雜。鄰菌繚糾，羅鱗捷獵。膠緻理比，挹抐㩎𢺣。於是乃使夫性昧之宕冥，生不覩天地之體勢，闇於白黑之貌形。憤伊鬱而酷𦓖，愍眸子之喪精。寡所舒其思慮兮，專發憤乎音聲。故吻吮值夫宮商兮，龢紛離其匹溢。形旖旎以順吹兮，嗔㖤以紆鬱。氣旁迕以飛射兮，馳散渙以逫律。趣從容其勿述兮，騖合遝以詭譎。或渾沌而潺湲兮，獵若枚折。或漫衍而駱驛兮，沛焉競溢。惏慄密率，掩以絕滅。㘊霵曄踕，跳然復出。
若乃徐聽其曲度兮，廉察其賦歌。啾咇㘉而將吟兮，行鍖銋以龢囉。風鴻洞而不絕兮，優嬈嬈以婆娑。翩緜連以牢落兮，漂乍棄而為他。要復遮其蹊徑兮，與謳謠乎相龢。故聽其巨音，則周流汜濫，并包吐含，若慈父之畜子也。其妙聲，則清靜厭瘱，順敘卑迖，若孝子之事父也。科條譬類，誠應義理，澎濞慷慨，一何壯士！優柔溫潤，又似君子。故其武聲，則若雷霆輘輷，佚豫以沸㥜。其仁聲，則若颽風紛披，容與而施惠。或雜遝以聚斂兮，或拔摋以奮棄。悲愴怳以惻惐兮，時恬淡以綏肆。被淋灑其靡靡兮，時橫潰以陽遂。哀悁悁之可懷兮，良醰醰而有味。
故貪饕者聽之而廉隅兮，狼戾者聞之而不懟。剛毅彊虣反仁恩兮，嘽唌逸豫戒其失。鍾期牙曠悵然而愕兮，𣏌梁之妻不能為其氣。師襄嚴春不敢竄其巧兮，浸淫叔子遠其類。嚚頑朱均惕復惠兮，桀跖鬻博儡以頓顇。吹參差而入道德兮，故永御而可貴。
時奏狡弄，則彷徨翱翔，或留而不行，或行而不留。愺恅瀾漫，亡耦失疇。薄索合沓，罔象相求。故知音者樂而悲之，不知音者怪而偉之，故聞其悲聲，則莫不愴然累欷，撇涕抆淚。其奏歡娛，則莫不憚漫衍凱，阿那腲腇者已。是以蟋蟀蚸蠖，蚑行喘息。螻蟻蝘蜒，蠅蠅翊翊。遷延徙迤，魚瞰雞睨。垂喙蜿轉，瞪瞢忘食。況感陰陽之龢，而化風俗之倫哉！
亂曰：狀若捷武，超騰踰曳，迅漂巧兮。又似流波，泡溲汎𣶏，趨巘道兮。哮呷呟喚，躋躓連絕，淈殄沌兮。攪搜澩捎，逍遙踊躍，若壞頹兮。優游流離，躊躇稽詣，亦足耽兮。頹唐遂往，長辭遠逝，漂不還兮。賴蒙聖化，從容中道，樂不淫兮。條暢洞達，中節操兮。終詩卒曲，尚餘音兮。吟氣遺響，聯緜漂撇，生微風兮。連延駱驛，變無窮兮。

傅武仲〈舞賦〉一首

楚襄王既遊雲夢，使宋玉賦高唐之事。將置酒宴飲，謂宋玉曰：「寡人欲觴群臣，何以娛之？」玉曰：「臣聞歌以詠言，舞以盡意。是以論其詩不如聽其聲；聽其聲不如察其形。《激楚》《結風》《陽阿》之舞，材人之窮觀，天下之至妙。噫，可以進乎？」王曰：「如其鄭何？」玉曰：「小大殊用，鄭雅異宜，弛張之度，聖哲所施。是以《樂》記干戚之容，《雅美》蹲蹲之舞，《禮》設三爵之制，《頌》有醉歸之歌。夫《咸池》《六英》，所以陳清廟、恊神人也。鄭衛之樂，所以娛密坐、接歡欣也。餘日怡蕩，非以風民也，其何害哉！」王曰：「試為寡人賦之。」玉曰：「唯唯。」
夫何皎皎之閑夜兮，明月爛以施光。朱火曄其延起兮，燿華屋而熺洞房。黼帳袪而結組兮，鋪首炳以焜煌。陳茵席而設坐兮，溢金罍而列玉觴。騰觚爵之斟酌兮，漫既醉其樂康。嚴顏和而怡懌兮，幽情形而外揚。文人不能懷其藻兮，武毅不能隱其剛。簡惰跳踃，般紛挐兮。淵塞沈蕩，改恒常兮。於是鄭女出進，二八徐侍。姣服極麗，姁媮致態。貌嫽妙以妖蠱兮，紅顏曄其揚華。眉連娟以增繞兮，目流睇而橫波。珠翠的皪而炤燿兮，華袿飛髾而雜纖羅。顧形影，自整裝。順微風，揮若芳。動朱脣，紆清陽。亢音高歌為樂方。
歌曰：攄予意以弘觀兮，繹精靈之所束。弛緊急之絃張兮，慢末事之𩨒曲。舒恢炱之廣度兮，闊細體之苛縟。嘉《關雎》之不淫兮，哀《蟋蟀》之局促。啟泰真之否隔兮，超遺物而度俗。揚激徵，騁清角。贊舞操，奏均曲。形態和，神意恊。從容得，志不劫。
於是躡節鼓陳，舒意自廣。遊心無垠，遠思長想。其始興也，若俯若仰，若來若往。雍容惆悵，不可為象。其少進也，若𦒡若行，若竦若傾。兀動赴度，指顧應聲。羅衣從風，長袖交橫。駱驛飛散，颯擖合并。鶣𪅃燕居，拉㧺鵠驚。綽約閑靡，機迅體輕。姿絕倫之妙態，懷愨素之絜清。脩儀操以顯志兮，獨馳思乎杳冥。在山峨峨，在水湯湯。與志遷化，容不虛生。明詩表指，嘳息激昂。氣若浮雲，志若秋霜。觀者增歎，諸工莫當。
於是合場遞進，按次而俟。埒材角妙，夸容乃理。軼態橫出，瑰姿譎起。眄般鼓則騰清眸，吐哇咬則發皓齒。摘齊行列，經營切儗。彷佛神動，迴翔竦峙。擊不致筴，蹈不頓趾。翼爾悠往，暗復輟已。及至迴身還入，迫於急節。浮騰累跪，跗蹋摩跌。紆形赴遠，漼似摧折。纖縠蛾飛，紛猋若絕。超𧼯鳥集，縱弛殟歿。蜲蛇姌嫋，雲轉飄曶。體如遊龍，袖如素蜺。黎收而拜，曲度究畢。遷延微笑，退復次列。觀者稱麗，莫不怡悅。
於是歡洽宴夜，命遣諸客。擾躟就駕，僕夫正策。車騎並狎，巃嵸逼迫。良駿逸足，蹌捍凌越。龍驤橫舉，揚鑣飛沫。馬材不同，各相傾奪。或有踰埃赴轍，霆駭電滅。蹠地遠群，闇跳獨絕。或有宛足鬱怒，般桓不發。後往先至，遂為逐末。或有矜容愛儀，洋洋習習。遟速承意，控御緩急。車音若雷，騖驟相及。駱漠而歸，雲散城邑。天王燕胥，樂而不泆。娛神遺老，永年之術。優哉游哉，聊以永日。

馬季長〈長笛賦〉一首并序

融既博覽典雅，精核數術，又性好音，能鼓琴吹笛，而為督郵，無留事，獨臥郿平陽鄔中。有雒客舍逆旅，吹笛，為《氣出》《精列》相和。融去京師踰年，蹔聞，甚悲而樂之。追慕王子淵、枚乘、劉伯康、傅武仲等簫琴笙頌，唯笛獨無，故聊復備數，作《長笛賦》。其辭曰：
惟籦籠之奇生兮，于終南之陰崖。託九成之孤岑兮，臨萬仞之石磎。特箭槀而莖立兮，獨聆風於極危。秋潦漱其下趾兮，冬雪揣封乎其枝。巔根跱之𣙗刖兮，感迴飆而將頹。夫其面旁則重巘增石，簡積頵砡。兀嶁狋𦡼，傾昊倚伏。庨窌巧老，港洞坑谷。嶰壑澮㟋，𡸞窞巖𥨍。運裛窏洝，岡連嶺屬。林簫蔓荊，森槮柞樸。
於是山水猥至，渟涔障潰。顄淡滂流，碓投瀺穴。爭湍苹縈，汨活澎濞。波瀾鱗淪，窊隆詭戾。𤀰瀑噴沫，犇遯碭突。搖演其山，動杌其根者，歲五六而至焉。是以間介無蹊，人迹罕到。猨蜼晝吟，鼯鼠夜叫。寒熊振頷，特麚昏髟。山雞晨群，𡐨雉晁雊。求偶鳴子，悲號長嘯。由衍識道，噍噍讙譟。經涉其左右，哤聒其前後者，無晝夜而息焉。夫固危殆險巇之所迫也，眾哀集悲之所積也。故其應清風也，纖末奮蕱，錚鐄謍嗃。若絙瑟促柱，號鍾高調。
於是放臣逐子，棄妻離友。彭胥伯奇，哀姜孝己。攢乎下風，收精注耳。靁歎頹息，掐膺擗摽。泣血泫流，交橫而下。通旦忘寐，不能自禦。
於是乃使魯般宋翟，構雲梯，抗浮柱。蹉纖根，跋薎縷。膺陗阤，腹陘阻。逮乎其上，匍匐伐取。挑截本末，規摹彠矩。夔襄比律，子𡐨恊呂。十二畢具，黃鍾為主。撟揉斤械，剸掞度擬。鍯硐隤墜，程表朱裏。定名曰笛，以觀賢士。陳於東階，八音俱起。食舉雍徹，勸侑君子。然後退理乎黃門之高廊。重丘宋灌，名師郭張。工人巧士，肄業脩聲。
於是遊閒公子，暇豫王孫，心樂五聲之和，耳比八音之調，乃相與集乎其庭。詳觀夫曲胤之繁會叢雜，何其富也。紛葩爛漫，誠可喜也。波散廣衍，實可異也。牚距劫遌，又足怪也。啾咋嘈啐，似華羽兮，絞灼激以轉切。震鬱怫以憑怒兮，耾碭駭以奮肆。氣噴勃以布覆兮，乍跱蹠以狼戾。靁叩鍛之岌峇兮，正瀏溧以風冽。薄湊會而凌節兮，馳趣期而赴躓。
爾乃聽聲類形，狀似流水，又象飛鴻。汜濫溥漠，浩浩洋洋。長矕遠引，旋復迴皇。充屈鬱律，瞋菌碨抰。酆琅磊落，駢田磅唐。取予時適，去就有方。洪殺衰序，希數必當。微風纖妙，若存若亡。藎滯抗絕，中息更裝。奄忽滅沒，曄然復揚。或乃聊慮固護，專美擅工。漂凌絲簧，覆冒鼓鍾。或乃植持縼纆，佁儗寬容。簫管備舉，金石並隆。無相奪倫，以宣八風。律呂既和，哀聲五降。曲終闋盡，餘絃更興。繁手累發，密櫛疊重。踾踧攢仄，蜂聚蟻同。眾音猥積，以送厥終。
然後少息蹔怠，雜弄間奏。易聽駭耳，有所搖演。安翔駘蕩，從容闡緩。惆悵怨懟，窳圔窴𧹞。聿皇求索，乍近乍遠。臨危自放，若頹復反。蚡縕繙紆，緸冤蜿蟺。笢笏抑隱，行入諸變。絞概汨湟，五音代轉。挼拏捘臧，遞相乘邅。反商下徵，每各異善。
故聆曲引者，觀法於節奏，察變於句投，以知禮制之不可踰越焉。聽簉弄者，遙思於古昔，虞志於怛惕，以知長戚之不能閒居焉。故論記其義，協比其象：徬徨縱肆，曠敞罔，老莊之概也。溫直擾毅，孔孟之方也。激朗清厲，隨光之介也。牢剌拂戾，諸賁之氣也。節解句斷，管商之制也。條決繽紛，申韓之察也。繁縟駱驛，范蔡之說也。剺櫟銚㦎，晳龍之惠也。上擬法於《韶箾》《南籥》，中取度於《白雪》《淥水》，下采制於《延露》《巴人》。
是以尊卑都鄙，賢愚勇懼。魚鼈禽獸，聞之者莫不張耳鹿駭。熊經鳥申，鴟眎狼顧。拊譟踴躍，各得其齊。人盈所欲，皆反中和，以美風俗。屈平適樂國，介推還受祿。澹臺載尸歸，皋魚節其哭。長萬輟逆謀，渠彌不復惡。蒯聵能退敵，不占成節鄂。王公保其位，隱處安林薄。宦夫樂其業，士子世其宅。鱏魚喁於水裔，仰駟馬而舞玄鶴。
于時也，緜駒吞聲，伯牙毀絃。瓠巴聑柱，磬襄弛懸。留眎瞠眙，累稱屢讚。失容墜席，搏拊雷抃。僬眇睢維，涕洟流漫。是故可以通靈感物，寫神喻意。致誠效志，率作興事。溉盥汙濊，澡雪垢滓矣。
昔庖羲作琴，神農造瑟。女媧制簧，暴辛為塤。倕之和鐘，叔之離磬。或鑠金礱石，華睆切錯。丸挻彫琢，刻鏤鑽笮。窮妙極巧，曠以日月。然後成器，其音如彼。唯笛因其天姿，不變其材。伐而吹之，其聲如此。蓋亦簡易之義，賢人之業也。若然，六器者，猶以二皇聖哲黈益。況笛生乎大漢，而學者不識其可以裨助盛美，忽而不讚，悲夫！
有庶士丘仲言其所由出，而不知其弘妙。其辭曰：
近世雙笛從羌起，羌人伐竹未及已。龍鳴水中不見己，截竹吹之聲相似。剡其上孔通洞之，裁以當簻便易持。易京君明識音律，故本四孔加以一。君明所加孔後出，是謂商聲五音畢。

嵇叔夜〈琴賦〉一首并序

余少好音聲，長而翫之。以為物有盛衰，而此無變；滋味有猒，而此不勌。可以導養神氣，宣和情志，處窮獨而不悶者，莫近於音聲也。是故復之而不足，則吟詠以肆志；吟詠之不足，則寄言以廣意。然八音之器，歌舞之象，歷世才士，並為之賦頌。其體制風流，莫不相襲。稱其材幹，則以危苦為上；賦其聲音，則以悲哀為主；美其感化，則以垂涕為貴。麗則麗矣，然未盡其理也。推其所由，似元不解音聲，覽其旨趣，亦未達禮樂之情也。眾器之中，琴德最優，故綴敘所懷，以為之賦。其辭曰：
惟椅梧之所生兮，託峻嶽之崇岡。披重壤以誕載兮，參辰極而高驤。含天地之醇和兮，吸日月之休光。鬱紛紜以獨茂兮，飛英蕤於昊蒼。夕納景于虞淵兮，旦晞幹於九陽。經千載以待價兮，寂神跱而永康。
且其山川形勢，則盤紆隱深，磪嵬岑嵓。互嶺巉巖，岞崿嶇崟。丹崖嶮巇，青壁萬尋。若乃重巘增起，偃蹇雲覆，邈隆崇以極壯，崛巍巍而特秀。蒸靈液以播雲，據神淵而吐溜。爾乃顛波奔突，狂赴爭流。觸巖抵隈，鬱怒彪休。洶涌騰薄，奪沫揚濤。瀄汩澎湃，蜿蟺相糾。放肆大川，濟乎中州。安回徐邁，寂爾長浮。澹乎洋洋，縈抱山丘。詳觀其區土之所產毓，奧宇之所寶殖。珍怪琅玕，瑤瑾翕赩。叢集累積，奐衍於其側。若乃春蘭被其東，沙棠殖其西。涓子宅其陽，玉醴涌其前。玄雲蔭其上，翔鸞集其巔。清露潤其膚，惠風流其間。竦肅肅以靜謐，密微微其清閑。夫所以經營其左右者，固以自然神麗，而足思願愛樂矣。
於是遯世之士，榮期綺季之疇，乃相與登飛梁，越幽壑，援瓊枝，陟峻崿，以遊乎其下。周旋永望，邈若凌飛。邪睨崑崙，俯闞海湄。指蒼梧之迢遞，臨迴江之威夷。悟時俗之多累，仰箕山之餘輝。羨斯嶽之弘敞，慷慨以忘歸。情舒放而遠覽，接軒轅之遺音。慕老童於騩隅，欽泰容之高吟。顧茲梧而興慮，思假物以託心。乃斲孫枝，准量所任。至人攄思，制為雅琴。
乃使離子督墨，匠石奮斤。夔襄薦法，般倕騁神。鎪會裛廁，朗密調均。華繪彫琢，布藻垂文。錯以犀象，籍以翠綠。絃以園客之絲，徽以鍾山之玉。爰有龍鳳之象，古人之形。伯牙揮手，鍾期聽聲。華容灼爚，發采揚明。何其麗也！伶倫比律，田連操張。進御君子，新聲憀亮。何其偉也！
及其初調，則角羽俱起，宮徵相證。參發並趣，上下累應。踸踔磥硌，美聲將興。固以和昶而足耽矣。爾乃理正聲，奏妙曲。揚《白雪》，發清角。紛淋浪以流離，奐淫衍而優渥。粲奕奕而高逝，馳岌岌以相屬。沛騰遌而競趣，翕韡曄而繁縟。狀若崇山，又象流波。浩兮湯湯，鬱兮峨峨。怫㥜煩冤，紆餘婆娑。陵縱播逸，霍濩紛葩。檢容授節，應變合度。兢名擅業，安軌徐步。洋洋習習，聲烈遐布。含顯媚以送終，飄餘響乎泰素。若乃高軒飛觀，廣夏閑房；冬夜肅清，朗月垂光。新衣翠粲，纓徽流芳。於是器冷絃調，心閑手敏。觸𢱧如志，唯意所擬。初涉淥水，中奏清徵。雅昶唐堯，終詠微子。寬明弘潤，優遊躇跱。拊絃安歌，新聲代起。謌曰：凌扶搖兮憩瀛洲，要列子兮為好仇。餐沆瀣兮帶朝霞，眇翩翩兮薄天遊。齊萬物兮超自得，委性命兮任去留。激清響以赴會，何絃歌之綢繆！
於是曲引向闌，眾音將歇。改韻易調，奇弄乃發。揚和顏，攘皓腕，飛纖指以馳騖，紛㒊譶以流漫。或徘徊顧慕，擁鬱抑按。盤桓毓養，從容祕翫。闥爾奮逸，風駭雲亂。牢落凌厲，布濩半散。豐融披離，斐韡奐爛。英聲發越，采采粲粲。或間聲錯糅，狀若詭赴。雙美並進，駢馳翼驅。初若將乖，後卒同趣。或曲而不屈，直而不倨。或相凌而不亂，或相離而不殊。時劫掎以慷慨，或怨㜘而躊躇。忽飄颻以輕邁，乍留聯而扶疏。或參譚繁促，複疊攢仄。從橫駱驛，奔遯相逼。拊嗟累讚，間不容息。瓌豔奇偉，殫不可識。
若乃閑舒都雅，洪纖有宜。清和條昶，案衍陸離。穆溫柔以怡懌，婉順敘而委蛇。或乘險投會，邀隙趨危。譻若離鵾鳴清池，翼若游鴻翔曾崖。紛文斐尾，慊縿離纚。微風餘音，靡靡猗猗。或摟𢱧擽捋，縹繚潎冽。輕行浮彈，明嫿𥉻慧。疾而不速，留而不滯。翩緜飄邈，微音迅逝。遠而聽之，若鸞鳳和鳴戲雲中；迫而察之，若眾葩敷榮曜春風。既豐贍以多姿，又善始而令終。嗟姣妙以弘麗，何變態之無窮！
若夫三春之初，麗服以時。乃攜友生，以遨以嬉。涉蘭圃，登重基。背長林，翳華芝。臨清流，賦新詩。嘉魚龍之逸豫，樂百卉之榮滋。理重華之遺操，慨遠慕而長思。
若乃華堂曲宴，密友近賓。蘭肴兼御，旨酒清醇。進《南荊》，發《西秦》。紹《陵陽》，度《巴人》。變用雜而並起，竦眾聽而駭神。料殊功而比操，豈笙籥之能倫？
若次其曲引所宜，則《廣陵》《止息》，《東武》《太山》。《飛龍》《鹿鳴》，《鵾雞》遊絃。更唱迭奏，聲若自然。流楚窈窕，懲躁雪煩。下逮謠俗，蔡氏五曲。王昭楚妃，千里別鶴。猶有一切承間簉乏，亦有可觀者焉。然非夫曠遠者，不能與之嬉遊；非夫淵靜者，不能與之閑止；非夫放達者，不能與之無𠫤；非夫至精者，不能與之析理也。
若論其體勢，詳其風聲。器和故響逸，張急故聲清。間遼故音庳，絃長故徽鳴。性絜靜以端理，含至德之和平。誠可以感盪心志，而發洩幽情矣。是故懷戚者聞之，莫不憯懍慘悽，愀愴傷心。含哀懊咿，不能自禁。其康樂者聞之，則欨愉懽釋，抃舞踊溢。留連瀾漫，嗢噱終日。若和平者聽之，則怡養悅悆，淑穆玄真。恬虛樂古，棄事遺身。是以伯夷以之廉，顏回以之仁，比干以之忠，尾生以之信。惠施以之辯給，萬石以之訥慎。其餘觸類而長，所致非一。同歸殊途，或文或質。揔中和以統物，咸日用而不失。其感人動物，蓋亦弘矣！
于時也，金石寢聲，匏竹屏氣。王豹輟謳，狄牙喪味。天吳踊躍於重淵，王喬披雲而下墜。舞鸑鷟於庭階，游女飄焉而來萃。感天地以致和，況蚑行之眾類。嘉斯器之懿茂，詠茲文以自慰。永服御而不厭，信古今之所貴。
亂曰：愔愔琴德，不可測兮。體清心遠，邈難極兮。良質美手，遇今世兮。紛綸翕響，冠眾藝兮。識音者希，孰能珍兮。能盡雅琴，唯至人兮。

潘安仁〈笙賦〉一首

河汾之寶，有曲沃之懸匏焉。鄒魯之珍，有汶陽之孤篠焉。若乃緜蔓紛敷之麗，浸潤靈液之滋，隅隈夷險之勢，禽鳥翔集之嬉，固眾作者之所詳，余可得而略之也。徒觀其制器也，則審洪纖，面短長。列生簳，裁熟簧。設宮分羽，經徵列商。泄之反謐，厭焉乃揚。管攢羅而表列，音要妙而含清。各守一以司應，統大魁以為笙。基黃鍾以舉韻，望鳳儀以擢形。寫皇翼以插羽，摹鸞音以厲聲。如鳥斯企，翾翾歧歧。明珠在咮，若銜若垂。脩檛內辟，餘簫外逶。駢田獦攦，魻鰈參差。
於是乃有始泰終約，前榮後悴。激憤於今賤，永懷乎故貴。眾滿堂而飲酒，獨向隅以掩淚。援鳴笙而將吹，先嗢噦以理氣。初雍容以安暇，中佛鬱以怫㥜。終嵬峨以蹇愕，又颯遝而繁沸。岡浪孟以惆悵，若欲絕而復肆。懰檄糴以奔邀，似將放而中匱。愀愴惻淢，虺韡煜熠。汎淫汜豔，霅曄岌岌。或桉衍夷靡，或竦踴剽急。或既往不反，或已出復入。徘徊布濩，渙衍葺襲。舞既蹈而中輟，節將撫而弗及。樂聲發而盡室歡，悲音奏而列坐泣。𢺣纖翮以震幽簧，越上筩而通下管。應吹噏以往來，隨抑揚以虛滿。勃慷慨以憀亮，顧躊躇以舒緩。輟《張女》之哀彈，流《廣陵》之名散。詠園桃之夭夭，歌棗下之纂纂。歌曰：
棗下纂纂，朱實離離。宛其落矣，化為枯枝。人生不能行樂，死何以虛謚為！
爾乃引《飛龍》，鳴《鵾雞》。《雙鴻》翔，《白鶴》飛。子喬輕舉，明君懷歸。荊王喟其長吟，楚妃歎而增悲。夫其悽戾辛酸，嚶嚶關關，若離鴻之鳴子也；含㗅嘽諧，雍雍喈喈，若群鶵之從母也。郁捋劫悟，泓宏融裔，哇咬嘲𠽻，一何察惠。訣厲悄切，又何磬折。
若夫時陽初暖，臨川送離。酒酣徒擾，樂闋日移。踈客始闌，主人微疲。弛絃韜籥，徹塤屏篪。
爾乃促中筵，攜友生。解嚴顏，擢幽情。披黃包以授甘，傾縹瓷以酌酃。光歧儼其偕列，雙鳳嘈以和鳴。晉野悚而投琴，況齊瑟與秦箏。新聲變曲，奇韻橫逸。縈纏歌鼓，網羅鍾律。爛熠爚以放豔，鬱蓬勃以氣出。《秋風》詠於燕路，《天光》重乎《朝日》。大不踰宮，細不過羽。唱發《章》《夏》，導揚《韶》《武》。恊和陳宋，混一齊楚。邇不逼而遠無攜，聲成文而節有敘。
彼政有失得，而化以醇薄。樂所以移風於善，亦所以易俗於惡。故絲竹之器未改，而桑濮之流已作。惟簧也，能研群聲之清；惟笙也，能揔眾清之林。衛無所措其邪，鄭無所容其淫。非天下之和樂，不易之德音，其孰能與於此乎！

成公子安〈嘯賦〉一首

逸群公子，體奇好異。傲世忘榮，絕棄人事。睎高慕古，長想遠思。將登箕山以抗節，浮滄海以游志。於是延友生，集同好。精性命之至機，研道德之玄奧。愍流俗之未悟，獨超然而先覺。狹世路之阨僻，仰天衢而高蹈。邈姱俗而遺身，乃慷慨而長嘯。
于時曜靈俄景，流光濛汜。逍遙攜手，踟跦步趾。發妙聲於丹脣，激哀音於皓齒。響抑揚而潛轉，氣衝鬱而熛起。恊黃宮於清角，雜商羽於流徵。飄遊雲於泰清，集長風乎萬里。曲既終而響絕，遺餘玩而未已。良自然之至音，非絲竹之所擬。是故聲不假器，用不借物。近取諸身，役心御氣。動脣有曲，發口成音。觸類感物，因歌隨吟。大而不洿，細而不沈。清激切於竽笙，優潤和於瑟琴。玄妙足以通神悟靈，精微足以窮幽測深。收《激楚》之哀荒，節《北里》之奢淫。濟洪災於炎旱，反亢陽於重陰。唱引萬變，曲用無方。和樂怡懌，悲傷摧藏。時幽散而將絕，中矯厲而慨慷。徐婉約而優遊，紛繁騖而激揚。情既思而能反，心雖哀而不傷。揔八音之至和，固極樂而無荒。
若乃登高臺以臨遠，披文軒而騁望。喟仰抃而抗首，嘈長引而憀亮。或舒肆而自反，或徘徊而復放。或冉弱而柔撓，或澎濞而奔壯。橫鬱鳴而滔涸，冽飄眇而清昶。逸氣奮湧，繽紛交錯。列列飆揚，啾啾響作。奏胡馬之長思，向寒風乎北朔。又似鴻鴈之將鶵，群鳴號乎沙漠。故能因形創聲，隨事造曲。應物無窮，機發響速。怫鬱衝流，參譚雲屬。若離若合，將絕復績。飛廉鼓於幽隧，猛虎應於中谷。南箕動於穹蒼，清飆振乎喬木。散滯積而播揚，蕩埃藹之溷濁。變陰陽之至和，移淫風之穢俗。
若乃遊崇崗，陵景山。臨巖側，望流川。坐盤石，漱清泉。藉皋蘭之猗靡，蔭脩竹之蟬蜎。乃吟詠而發散，聲駱驛而響連。舒蓄思之悱憤，奮久結之纏緜。心滌蕩而無累，志離俗而飄然。
若夫假象金革，擬則陶匏。眾聲繁奏，若笳若簫。磞硠震隱，訇礚㗦嘈。發徵則隆冬熙蒸，騁羽則嚴霜夏凋。動商則秋霖春降，奏角則谷風鳴條。音均不恆，曲無定制。行而不流，止而不滯。隨口吻而發揚，假芳氣而遠逝。音要妙而流響，聲激嚁而清厲。信自然之極麗，羌殊尤而絕世。越韶夏與咸池，何徒取異乎鄭衛。
于時緜駒結舌而喪精，王豹杜口而失色。虞公輟聲而止歌，甯子檢手而歎息。鍾期棄琴而改聽，孔父忘味而不食。百獸率舞而抃足，鳳皇來儀而拊翼。乃知長嘯之奇妙，蓋亦音聲之至極。


賦癸


宋玉〈高唐賦〉一首并序

昔者楚襄王與宋玉遊於雲夢之臺，望高唐之觀。其上獨有雲氣，崒兮直上，忽兮改容，須臾之間，變化無窮。王問玉曰：「此何氣也？」玉對曰：「所謂朝雲者也。」王曰：「何謂朝雲？」玉曰：「昔者先王嘗遊高唐，怠而晝寢，夢見一婦人曰：『妾巫山之女也，為高唐之客。聞君遊高唐，願薦枕席。』王因幸之。去而辭曰：『妾在巫山之陽，高丘之阻，旦為朝雲，暮為行雨。朝朝暮暮，陽臺之下。』旦朝視之，如言。故為立廟，號曰『朝雲』。王曰：「朝雲始出，狀若何也？」玉對曰：「其始出也，㬣兮若松榯。其少進也，晣兮若姣姬。揚袂鄣日，而望所思。忽兮改容，偈兮若駕駟馬，建羽旗。湫兮如風，淒兮如雨。風止雨霽，雲無處所。」王曰：「寡人方今可以遊乎？」玉曰：「可。」王曰：「其何如矣？」玉曰：「高矣顯矣，臨望遠矣！廣矣普矣，萬物祖矣！上屬於天，下見於淵，珍怪奇偉，不可稱論。」王曰：「試為寡人賦之。」玉曰：「唯唯。」
惟高唐之大體兮，殊無物類之可儀比。巫山赫其無疇兮，道互折而曾累。登巉巖而下望兮，臨大阺之蓄水。遇天雨之新霽兮，觀百谷之俱集。濞洶洶其無聲兮，潰淡淡而並入。滂洋洋而四施兮，蓊湛湛而弗止。長風至而波起兮，若麗山之孤畝。勢薄岸而相擊兮，隘交引而卻會。崒中怒而特高兮，若浮海而望碣石。礫磥磥而相摩兮，巆震天之礚礚。巨石溺溺之瀺灂兮，沫潼潼而高厲。水澹澹而盤紆兮，洪波淫淫之溶㵝。奔揚踊而相擊兮，雲興聲之霈霈。猛獸驚而跳駭兮，妄奔走而馳邁。虎豹豺兕，失氣恐喙。雕鶚鷹鷂，飛揚伏竄，股戰脅息，安敢妄摯。
於是水蟲盡暴，乘渚之陽。黿鼉鱣鮪，交積縱橫。振鱗奮翼，蜲蜲蜿蜿。中阪遙望，玄木冬榮。煌煌熒熒，奪人目精。爛兮若列星，曾不可殫形。榛林鬱盛，葩華覆蓋。雙椅垂房，糾枝還會。徙靡澹淡，隨波闇藹。東西施翼，猗狔豐沛。綠葉紫裹，丹莖白蔕。纖條悲鳴，聲似竽籟。清濁相和，五變四會。感心動耳，迴腸傷氣。孤子寡婦，寒心酸鼻。長吏隳官，賢士失志。愁思無已，歎息垂淚。
登高遠望，使人心瘁。盤岸巑岏，裖陳磑磑。磐石險峻，傾崎崖隤。巖嶇參差，從橫相追。陬互橫啎，背穴偃蹠。交加累積，重疊增益。狀若砥柱，在巫山下。仰視山顛，肅何千千，炫燿虹蜺。俯視崝嶸，窐寥窈冥。不見其底，虛聞松聲。傾岸洋洋，立而熊經。久而不去，足盡汗出。悠悠忽忽，怊悵自失。使人心動，無故自恐。賁育之斷，不能為勇。卒愕異物，不知所出。縰縰莘莘，若生於鬼，若出於神。狀似走獸，或象飛禽。譎詭奇偉，不可究陳。上至觀側，地蓋底平。箕踵漫衍，芳草羅生。秋蘭茝蕙，江離載菁。青荃射干，揭車苞并。薄草靡靡，聯延夭夭。越香掩掩，眾雀嗷嗷。雌雄相失，哀鳴相號。王鴡鸝黃，正冥楚鳩。姊歸思婦，垂雞高巢。其鳴喈喈，當年遨遊。更唱迭和，赴曲隨流。
有方之士，羨門高谿。上成鬱林，公樂聚穀。進純犧，禱琁室。醮諸神，禮太一。傳祝已具，言辭已畢。王乃乘玉輿，駟倉螭。垂旒旌，斾合諧。紬大絃而雅聲流，冽風過而增悲哀。於是調謳，令人惏悷憯悽，脅息增欷。於是乃縱獵者，基趾如星。傳言羽獵，銜枚無聲。弓弩不發，罘䍐不傾。涉漭漭，馳苹苹。飛鳥未及起，走獸未及發。何節奄忽，蹄足灑血？舉功先得，獲車已實。
王將欲往見，必先齋戒，差時擇日。簡輿玄服，建雲斾，蜺為旌，翠為蓋。風起雨止，千里而逝。蓋發蒙，往自會。思萬方，憂國害。開賢聖，輔不逮。九竅通鬱，精神察滯。延年益壽千萬歲。

宋玉〈神女賦〉一首并序

楚襄王與宋玉遊於雲夢之浦，使玉賦高唐之事。其夜王寢，果夢與神女遇，其狀甚麗。王異之，明日，以白玉。玉曰：「其夢若何？」王曰：「晡夕之後，精神怳忽，若有所喜。紛紛擾擾，未知何意。目色髣髴，乍若有記。見一婦人，狀甚奇異。寐而夢之，寤不自識。罔兮不樂，悵然失志。於是撫心定氣，復見所夢。」王曰：「狀何如也？」玉曰：「茂矣美矣！諸好備矣！盛矣麗矣！難測究矣！上古既無，世所未見。瓌姿瑋態，不可勝贊。其始來也，耀乎若白日初出照屋梁。其少進也，皎若明月舒其光。須臾之間，美貌橫生。曄兮如華，溫乎如瑩。五色並馳，不可殫形。詳而視之，奪人目精。其盛飾也，則羅紈綺繢盛文章。極服妙采照萬方。振繡衣，被袿裳。襛不短，纖不長。步裔裔兮曜殿堂。忽兮改容，婉若遊龍乘雲翔。嫷被服，侻薄裝。沐蘭澤，含若芳。性和適，宜侍旁。順序卑，調心腸。」王曰：「若此盛矣！試為寡人賦之。」玉曰：「唯唯。」
夫何神女之姣麗兮，含陰陽之渥飾。被華藻之可好兮，若翡翠之奮翼。其象無雙，其美無極。毛嬙鄣袂，不足程式。西施掩面，比之無色。近之既妖，遠之有望。骨法多奇，應君之相。視之盈目，孰者克尚。私心獨悅，樂之無量。交希恩踈，不可盡暢。他人莫覩，王覽其狀。其狀峨峨，何可極言。貌豐盈以莊姝兮，苞溫潤之玉顏。眸子炯其精朗兮，瞭多美而可觀。眉聯娟以蛾揚兮，朱脣的其若丹。素質幹之醲實兮，志解泰而體閑。既姽嫿於幽靜兮，又婆娑乎人間。宜高殿以廣意兮，翼放縱而綽寬。動霧縠以徐步兮，拂墀聲之珊珊。
望余帷而延視兮，若流波之將瀾。奮長袖以正袵兮，立躑躅而不安。澹清靜其愔嫕兮，性沈詳而不煩。時容與以微動兮，志未可乎得原。意似近而既遠兮，若將來而復旋。褰余幬而請御兮，願盡心之惓惓。懷貞亮之絜清兮，卒與我兮相難。陳嘉辭而云對兮，吐芬芳其若蘭。精交接以來往兮，心凱康以樂歡。神獨亨而未結兮，魂焭焭以無端。含然諾其不分兮，喟揚音而哀歎。頩薄怒以自持兮，曾不可乎犯干。
於是搖珮飾，鳴玉鸞。整衣服，斂容顏。顧女師，命太傅。歡情未接，將辭而去。遷延引身，不可親附。似逝未行，中若相首。目略微眄，精彩相授。志態橫出，不可勝記。意離未絕，神心怖覆。禮不遑訖，辭不及究。願假須臾，神女稱遽。徊腸傷氣，顛倒失據。闇然而暝，忽不知處。情獨私懷，誰者可語。惆悵垂涕，求之至曙。

宋玉〈登徒子好色賦〉一首并序

大夫登徒子侍於楚王，短宋玉曰：「玉為人體貌閑麗，口多微辭，又性好色。願王勿與出入後宮。」王以登徒子之言問宋玉，玉曰：「體貌閑麗，所受於天也；口多微辭，所學於師也；至於好色，臣無有也。」王曰：「子不好色，亦有說乎？有說則止，無說則退。」玉曰：「天下之佳人莫若楚國，楚國之麗者莫若臣里，臣里之美者莫若臣東家之子。東家之子，增之一分則太長，減之一分則太短，著粉則太白，施朱則太赤。眉如翠羽，肌如白雪，腰如束素，齒如含貝。嫣然一笑，惑陽城，迷下蔡。然此女登牆窺臣三年，至今未許也。登徒子則不然。其妻蓬頭攣耳，齞脣歷齒。旁行踽僂，又疥且痔。登徒子悅之，使有五子。王孰察之，誰為好色者矣。」是時秦章華大夫在側，因進而稱曰：「今夫宋玉盛稱鄰之女，以為美色，愚亂之邪！臣自以為守德，謂不如彼矣。且夫南楚窮巷之妾，焉足為大王言乎？若臣之陋，目所曾覩者，未敢云也。」王曰：「試為寡人說之。」大夫曰：「唯唯。」
「臣少曾遠遊，周覽九土，足歷五都。出咸陽，熙邯鄲。從容鄭衛溱洧之間。是時向春之末，迎夏之陽。鶬鶊喈喈，群女出桑。此郊之姝，華色含光。體美容冶，不待飾裝。臣觀其麗者，因稱詩曰：遵大路兮攬子袪，贈以芳華辭甚妙。於是處子怳若有望而不來，忽若有來而不見，意密體疏，俯仰異觀，含喜微笑，竊視流眄。復稱詩曰：寤春風兮發鮮榮。絜齋俟兮惠音聲。贈我如此兮不如無生。因遷延而辭避，蓋徒以微辭相感動，精神相依憑，目欲其顏，心顧其義，揚詩守禮，終不過差，故足稱也。」
於是楚王稱善，宋玉遂不退。

曹子建〈洛神賦〉一首并序

黃初三年，余朝京師，還濟洛川。古人有言，斯水之神，名曰宓妃。感宋玉對楚王神女之事，遂作斯賦。其辭曰：
余從京域言歸東藩。背伊闕，越轘轅。經通谷，陵景山。日既西傾，車殆馬煩。爾迺稅駕乎蘅皋，蓄駟乎芝田。容與乎陽林，流眄乎洛川。於是精移神駭，忽焉思散。俯則未察，仰以殊觀。覩一麗人，于巖之畔。迺援御者而告之曰：「爾有覿於彼者乎？彼何人斯，若此之豔也？」御者對曰：「臣聞河洛之神，名曰宓妃，然則君王所見，無迺是乎？其狀若何？臣願聞之。」
余告之曰：「其形也，翩若驚鴻，婉若遊龍。榮曜秋菊，華茂春松。髣髴兮若輕雲之蔽月，飄颻兮若流風之迴雪。遠而望之，皎若太陽升朝霞；迫而察之，灼若芙蕖出淥波。襛纖得衷，脩短合度。肩若削成，腰如約素。延頸秀項，皓質呈露。芳澤無加，鉛華弗御。雲髻峨峨，脩眉聯娟。丹脣外朗，皓齒內鮮。明眸善睞，靨輔承權。瓌姿豔逸，儀靜體閑。柔情綽態，媚於語言。奇服曠世，骨像應圖。披羅衣之璀粲兮，珥瑤碧之華琚。戴金翠之首飾，綴明珠以耀軀。踐遠遊之文履，曳霧綃之輕裾。微幽蘭之芳藹兮，步踟躕於山隅。
「於是忽焉縱體，以遨以嬉。左倚采旄，右蔭桂旗。攘皓腕於神滸兮，采湍瀨之玄芝。余情悅其淑美兮，心振蕩而不怡。無良媒以接懽兮，託微波而通辭。願誠素之先達兮，解玉佩以要之。嗟佳人之信脩，羌習禮而明詩。抗瓊珶以和予兮，指潛淵而為期。執眷眷之款實兮，懼斯靈之我欺。感交甫之棄言兮，悵猶豫而狐疑。收和顏而靜志兮，申禮防以自持。
「於是洛靈感焉，徙倚傍徨。神光離合，乍陰乍陽。竦輕軀以鶴立，若將飛而未翔。踐椒塗之郁烈，步蘅薄而流芳。超長吟以永慕兮，聲哀厲而彌長。
「爾乃眾靈雜遝，命儔嘯侶。或戲清流，或翔神渚。或采明珠，或拾翠羽。從南湘之二妃，攜漢濱之游女。歎匏瓜之無匹兮，詠牽牛之獨處。揚輕袿之猗靡兮，翳脩袖以延佇。體迅飛鳧，飄忽若神。陵波微步，羅韤生塵。動無常則，若危若安。進止難期，若往若還。轉眄流精，光潤玉顏。含辭未吐，氣若幽蘭。華容婀娜，令我忘飡。
「於是屏翳收風，川后靜波。馮夷鳴鼓，女媧清歌。騰文魚以警乘，鳴玉鸞以偕逝。六龍儼其齊首，載雲車之容裔。鯨鯢踊而夾轂，水禽翔而為衛。
「於是越北沚，過南岡。紆素領，迴清陽。動朱脣以徐言，陳交接之大綱。恨人神之道殊兮，怨盛年之莫當。抗羅袂以掩涕兮，淚流襟之浪浪。悼良會之永絕兮，哀一逝而異鄉。無微情以効愛兮，獻江南之明璫。雖潛處於太陰，長寄心於君王。忽不悟其所舍，悵神宵而蔽光。
「於是背下陵高，足往神留。遺情想像，顧望懷愁。冀靈體之復形，御輕舟而上遡。浮長川而忘反，思緜緜而增慕。夜耿耿而不寐，霑繁霜而至曙。命僕夫而就駕，吾將歸乎東路。攬騑轡以抗策，悵盤桓而不能去。」


詩甲


束廣微〈補亡詩〉六首

《南陔》，孝子相戒以養也。
循彼南陔，言采其蘭。眷戀庭闈，心不遑安。彼居之子，罔或游盤。馨爾夕膳，絜爾晨飡。循彼南陔，厥草油油。彼居之子，色思其柔。眷戀庭闈，心不遑留。馨爾夕膳，絜爾晨羞。有獺有獺，在河之涘。淩波赴汨，噬魴捕鯉。嗷嗷林烏，受哺于子。養隆敬薄，惟禽之似。勖增爾虔，以介丕祉。
《白華》，孝子之絜白也。
白華朱萼，被于幽薄。粲粲門子，如磨如錯。終晨三省，匪惰其恪。白華絳趺，在陵之陬。蒨蒨士子，涅而不渝。竭誠盡敬，亹亹忘劬。白華玄足，在丘之曲。堂堂處子，無營無欲。鮮侔晨葩，莫之點辱。
《華黍》，時和歲豐，宜黍稷也。
黮黮重雲，輯輯和風。黍華陵巔，麥秀丘中。靡田不播，九穀斯豐。弈弈玄霄，濛濛甘霤。黍發稠華，亦挺其秀。靡田不殖，九谷斯茂。無高不播，無下不殖。芒芒其稼，參參其穡。蓄我王委，充我民食。玉燭陽明，顯猷翼翼。
《由庚》，萬物得由其道也。
蕩蕩夷庚，物則由之。蠢蠢庶類，王亦柔之。道之既由，化之既柔。木以秋零，草以春抽。獸在于草，魚躍順流。四時遞謝，八風代扇。纖阿案晷，星變其躔。五是不逆，六氣無易。愔愔我王，紹文之跡。
《崇丘》，萬物得極其高大也。
瞻彼崇丘，其林藹藹。植物斯高，動類斯大。周風既洽，王猷允泰。漫漫方輿，回回洪覆。何類不繁，何生不茂。物極其性，人永其壽。恢恢大圓，芒芒九壤。資生仰化，于何不養。人無道夭，物極則長。
《由儀》，萬物之生，各得其儀也。
肅肅君子，由儀率性。明明后辟，仁以為政。魚游清沼，鳥萃平林。濯鱗鼓翼，振振其音。賓寫爾誠，主竭其心。時之和矣，何思何脩。文化內輯，武功外悠。

謝靈運〈述祖德詩〉二首

達人貴自我，高情屬天雲。兼抱濟物性，而不纓垢氛。段生蕃魏國，展季救魯人。弦高犒晉師，仲連卻秦軍。臨組乍不𦁛，對珪寧肯分。惠物辭所賞，勵志故絕人。苕苕歷千載，遙遙播清塵。清塵竟誰嗣，明哲時經綸。委講綴道論，改服康世屯。屯難既云康，尊主隆斯民。
中原昔喪亂，喪亂豈解已。崩騰永嘉末，逼迫太元始。河外無反正，江介有蹙圮。萬邦咸震懾，橫流賴君子。拯溺由道情，龕暴資神理。秦趙欣來蘇，燕魏遟文軌。賢相謝世運，遠圖因事止。高揖七州外，拂衣五湖裏。隨山疏濬潭，傍巖蓺枌梓。遺情捨塵物，貞觀丘壑美。

韋孟〈諷諫詩〉一首

孟為元王傅，傅子夷王及孫王戊。戊荒淫不遵道，作詩諷諫。曰：
肅肅我祖，國自豕韋。黼衣朱黻，四牡龍旂。彤弓斯征，撫寧遐荒。揔齊群邦，以翼大商。迭彼大彭，勳績惟光。至于有周，歷世會同。王𧹞聽譖，寔絕我邦。我邦既絕，厥政斯逸。賞罰之行，非繇王室。庶尹群后，靡扶靡衛。五服崩離，宗周以墜。我祖斯微，遷于彭城。在予小子，勤唉厥生。阨此嫚秦，耒耜斯耕。悠悠嫚秦，上天不寧。乃眷南顧，授漢于京。於赫有漢，四方是征。靡適不懷，萬國攸平。乃命厥弟，建侯于楚。俾我小臣，惟傅是輔。矜矜元王，恭儉靜一。惠此黎民，納彼輔弼。享國漸世，垂烈于後。迺及夷王，克奉厥緒。咨命不永，惟王統祀。左右陪臣，斯惟皇士。如何我王，不思守保。不惟履冰，以繼祖考。邦事是廢，逸游是娛。犬馬悠悠，是放是驅。務此鳥獸，忽此稼苗。蒸民以匱，我王以媮。所弘匪德，所親匪俊。唯囿是恢，唯諛是信。睮睮謟夫，諤諤黃髮。如何我王，曾不是察。既藐下臣，追欲縱逸。嫚彼顯祖，輕此削黜。
嗟嗟我王，漢之睦親。曾不夙夜，以休令聞。穆穆天子，照臨下土。明明群司，執憲靡顧。正遐由近，殆其茲怙。嗟嗟我王，曷不斯思？匪思匪監，嗣其罔則。彌彌其逸，岌岌其國。致冰匪霜，致墜匪嫚。瞻惟我王，時靡不練。興國救顛，孰違悔過？追思黃髮，秦繆以霸。歲月其徂，年其逮耇。於赫君子，庶顯于後。我王如何，曾不斯覽。黃髮不近，胡不時鑒！

張茂先〈勵志詩〉一首

大儀斡運，天迴地游。四氣鱗次，寒暑環周。星火既夕，忽焉素秋。涼風振落，熠燿宵流。吉士思秋，寔感物化。日與月與，荏苒代謝。逝者如斯，曾無日夜。嗟爾庶士，胡寧自舍？仁道不遐，德輶如羽。求焉斯至，眾鮮克舉。大猷玄漠，將抽厥緒。先民有作，貽我高矩。雖有淑姿，放心縱逸。田般于游，居多暇日。如彼梓材，弗勤丹漆。雖勞朴斲，終負素質。養由矯矢，獸號于林。蒱盧縈繳，神感飛禽。末伎之妙，動物應心。研精躭道，安有幽深？安心恬蕩，棲志浮雲。體之以質，彪之以文。如彼南畝，力耒既勤。藨蔉至功，必有豐殷。水積成淵，載瀾載清。土積成山，歊蒸鬱冥。山不讓塵，川不辭盈。勉爾含弘，以隆德聲。高以下基，洪由織起。川廣自源，成人在始。累微以著，乃物之理。纆牽之長，實累千里。復禮終朝，天下歸仁。若金受礪，若泥在鈞。進德脩業，暉光日新。隰朋仰慕，予亦何人？


曹子建上〈責躬詩〉并表

曹子建〈上責躬應詔詩表〉

臣植言：臣自抱舋歸藩，刻肌刻骨，追思罪戾，晝分而食，夜分而寢。誠以天網不可重罹，聖恩難可再恃，竊感《相鼠》之篇，無禮遄死之義，形影相吊，五情愧𧹞，以罪棄生，則違古賢夕改之勸；忍垢苟全，則犯詩人胡顏之譏。伏惟陛下德象天地，恩隆父母，施暢春風，澤如時雨。是以不別荊棘者，慶雲之惠也；七子均養者，鳲鳩之仁也；舍罪責功者，明君之舉也；矜愚愛能者，慈父之恩也。是以愚臣徘徊於恩澤，而不敢自棄者也。前奉詔書，臣等絕朝，心離志絕，自分黃耇，永無執珪之望。不圖聖詔，猥垂齒召。至止之日，馳心輦轂，僻處西館，未奉闕庭，踊躍之懷，瞻望反側，不勝犬馬戀主之情。謹拜表并獻詩二篇，詞旨淺末，不足采覽，貴露下情，冒顏以聞。臣植誠惶誠恐，頓首頓首，死罪死罪。

曹子建〈責躬詩〉

於穆顯考，時惟武皇。受命于天，寧濟四方。朱旗所拂，九土披攘。玄化滂流，荒服來王。超商越周，與唐比蹤。篤生我皇，奕世載聰。武則肅烈，文則時雍。受禪于漢，君臨萬邦。萬邦既化，率由舊則。廣命懿親，以藩王國。帝曰爾侯，君茲青土。奄有海濱，方周于魯。車服有輝，旗章有敘。濟濟儁乂，我弼我輔。伊余小子，恃寵驕盈。舉挂時網，動亂國經。作蕃作屏，先軌是隳。傲我皇使，犯我朝儀。國有典刑，我削我黜。將寘于理，元凶是率。明明天子，時惟篤類。不忍我刑，暴之朝肆。違彼執憲，哀予小臣。改封兗邑，于河之濱。股肱弗置，有君無臣。荒淫之闕，誰弼予身？焭焭僕夫，于彼冀方。嗟余小子，乃罹斯殃。赫赫天子，恩不遺物。冠我玄冕，要我朱紱。光光大使，我榮我華。剖符受土，王爵是加。仰齒金璽，俯執聖策。皇恩過隆，祗承怵惕。咨我小子，頑凶是嬰。逝慚陵墓，存愧闕庭。匪敢傲德，寔恩是恃。威靈改加，足以沒齒。昊天罔極，生命不圖。嘗懼顛沛，抱罪黃壚。願蒙矢石，建旗東嶽。庶立毫氂，微功自贖。危軀授命，知足免戾。甘赴江湘，奮戈吳越。天啟其衷，得會京畿。遲奉聖顏，如渴如飢。心之云慕，愴矣其悲。天高聽卑，皇肯照微。

曹子建〈應詔詩〉

肅承明詔，應會皇都。星陳夙駕，秣馬脂車。命彼掌徒，肅我征旅。朝發鸞臺，夕宿蘭渚。芒芒原隰，祁祁士女。經彼公田，樂我稷黍。爰有樛木，重陰匪息。雖有糇糧，飢不遑食。望城不過，面邑不遊。僕夫警策，平路是由。玄駟藹藹，揚鑣漂沫。流風翼衡，輕雲承蓋。涉澗之濱，緣山之隈。遵彼河滸，黃坂是階。西濟關谷，或降或升。騑驂倦路，再寢再興。將朝聖皇，匪敢晏寧。弭節長騖，指日遄征。前驅舉燧，後乘抗旌。輪不輟運，鑾無廢聲。爰暨帝室，稅此西墉。嘉詔未賜，朝覲莫從。仰瞻城閾，俯惟闕庭。長懷永慕，憂心如酲。

潘安仁〈閞中詩〉一首

於皇時晉，受命既固。三祖在天，聖皇紹祚。德博化光，刑簡枉錯。微火不戒，延我寶庫。蠢爾戎狄，狡焉思肆。虞我國眚，窺我利器。岳牧慮殊，威懷理二。將無專策，兵不素肄。翹翹趙王，請徒三萬。朝議惟疑，未逞斯願。桓桓梁征，高牙乃建。旗蓋相望，偏師作援。虎視眈眈，威彼好畤。素甲日曜，玄幕雲起。誰其繼之？夏侯卿士。惟系惟處，列營棊跱。夫豈無謀，戎士承平。守有完郛，戰無全兵。鋒交卒奔，孰免孟明？飛檄秦郊，告敗上京。周殉師令，身膏氐斧。人之云亡，貞節克舉。盧播違命，投畀朔土。為法受惡，誰謂荼苦？哀此黎元，無罪無辜。肝腦塗地，白骨交衢。夫行妻寡，父出子孤。俾我晉民，化為狄俘。亂離斯瘼，日月其稔。天子是矜，旰食晏寢。主憂臣勞，孰不祗懍。愧無獻納，尸素以甚。皇赫斯怒，爰整精銳。命彼上谷，指日遄逝。親奉成規，稜威遐厲。首陷中亭，揚聲萬計。兵固詭道，先聲後實。聞之有司，以萬為一。紂之不善，我未之必。虛皛湳德，謬彰甲吉。雍門不啟，陳汧危逼。觀遂虎奮，感恩輸力。重圍克解，危城載色。豈曰無過？功亦不測。情固萬端，于何不有？紛紜齊萬，亦孔之醜。曰納其降，曰梟其首。疇真可掩？孰偽可久？既徵爾辭，既蔽爾訟。當乃明實，否則證空。好爵既靡，顯戮亦從。不見竇林，伏尸漢邦！周人之詩，寔曰《采薇》。北難獫狁，西患昆夷。以古況今，何足曜威？徒愍斯民，我心傷悲。斯民如何？荼毒于秦。師旅既加，饑饉是因。疫癘淫行，荊棘成榛。絳陽之粟，浮于渭濱。明明天子，視民如傷。申命群司，保爾封疆。靡暴于眾，無陵于強。惴惴寡弱，如熙春陽。

曹子建〈公讌詩〉一首

公子敬愛客，終宴不知疲。清夜遊西園，飛蓋相追隨。明月澄清景，列宿正參差。秋蘭被長坂，朱華冒綠池。潛魚躍清波，好鳥鳴高枝。神飆接丹轂，輕輦隨風移。飄颻放志意，千秋長若斯。

王仲宣〈公讌詩〉一首

昊天降豐澤，百卉挺葳蕤。涼風撤蒸暑，清雲卻炎暉。高會君子堂，並坐蔭華榱。嘉肴充圓方，旨酒盈金罍。管絃發徽音，曲度清且悲。合坐同所樂，但愬杯行遟。常聞詩人語，不醉且無歸。今日不極懽，含情欲待誰？見眷良不翅，守分豈能違。古人有遺言，君子福所綏。願我賢主人，與天享巍巍。克符周公業，奕世不可追。

劉公幹〈公讌詩〉一首

永日行遊戲，懽樂猶未央。遺思在玄夜，相與復翱翔。輦車飛素蓋，從者盈路傍。月出照園中，珍木鬱蒼蒼。清川過石渠，流波為魚防。芙蓉散其華，菡萏溢金塘。靈鳥宿水裔，仁獸遊飛梁。華館寄流波，豁達來風涼。生平未始聞，歌之安能詳？投翰長歎息，綺麗不可忘。

應德璉〈侍五官中郎將建章臺集詩〉一首

朝鴈鳴雲中，音響一何哀！問子遊何鄉？戢翼正徘徊。言我寒門來，將就衡陽棲。往春翔北土，今冬客南淮。遠行蒙霜雪，毛羽日摧頹。常恐傷肌骨，身隕沈黃泥。簡珠墯沙石，何能中自諧？欲因雲雨會，濯翼陵高梯。良遇不可值，伸眉路何階？公子敬愛客，樂飲不知疲。和顏既以暢，乃肯顧細微。贈詩見存慰，小子非所宜。為且極歡情，不醉其無歸。凡百敬爾位，以副飢渴懷。

陸士衡〈皇太子宴玄圃宣猷堂有令賦詩〉一首

三正迭紹，洪聖啟運。自昔哲王，先天而順。群辟崇替，降及近古。黃暉既渝，素靈承祜。乃眷斯顧，祚之宅土。三后始基，世武丕承。恊風傍駭，天晷仰澄。淳曜六合，皇慶攸興。自彼河汾，奄齊七政。時文惟晉，世篤其聖。欽翼昊天，對揚成命。九區克咸，讌歌以詠。皇上纂隆，經教弘道。于化既豐，在工載考。俯釐庶績，仰荒大造。儀刑祖宗，妥綏天保。篤生我后，克明克秀。體輝重光，承規景數。茂德淵沖，天姿玉裕。蕞爾小臣，邈彼荒遐。弛厥負檐，振纓承華。匪願伊始，惟命之嘉。

陸士龍〈大將軍讌會被命作詩〉一首

皇皇帝祜，誕隆駿命。四祖正家，天祿保定。睿哲惟晉，世有明聖。如彼日月，萬景攸正。巍巍明聖，道隆自天。則明分爽，觀象洞玄。陵風協紀，絕輝照淵。肅雍往播，福祿來臻。在昔姦臣，稱亂紫微。神風潛駭，有赫茲威。靈旗樹旆，如電斯揮。致天之屆，于河之沂。有命再集，皇輿凱歸。頹綱既振，品物咸秩。神道見素，遺華反質。辰晷重光，恊風應律。函夏無塵，海外有謐。芒芒宇宙，天地交泰。王在華堂，式宴嘉會。玄暉峻朗，翠雲崇靄。冕弁振纓，服藻垂帶。祁祁臣僚，有來雍雍。薄言載考，承顏下風。俯覿嘉客，仰瞻玉容。施己唯約，于禮斯豐。天錫難老，如嶽之崇。

應吉甫〈晉式帝華林園集詩〉一首

悠悠太上，民之厥初。皇極肇建，彝倫攸敷。五德更運，膺籙受符。陶唐既謝，天歷在虞。於時上帝，乃顧惟眷。光我晉祚，應期納禪。位以龍飛，文以虎變。玄澤滂流，仁風潛扇。區內宅心，方隅回面。天垂其象，地曜其文。鳳鳴朝陽，龍翔景雲。嘉禾重穎，蓂莢載芬。率土咸序，人胥悅欣。恢恢皇度，穆穆聖容。言思其順，貌思其恭。在視斯明，在聽斯聰。登庸以德，明試以功。其恭惟何？昧旦丕顯。無理不經，無義不踐。行捨其華，言去其辯。游心至虛，同規易簡。六府孔修，九有斯靖。澤靡不被，化罔不加。聲教南暨，西漸流沙。幽人肆險，遠國忘遐。越裳重譯，充我皇家。峨峨列辟，赫赫虎臣。內和五品，外威四賓。脩時貢職，入覲天人。備言錫命，羽蓋朱輪。貽宴好會，不常厥數。神心所受，不言而喻。於時肄射，弓矢斯御。發彼五的，有酒斯飫。文武之道，厥猷未墜。在昔先王，射御茲器。示武懼荒，過亦為失。凡厥群后，無懈于位。

謝宣遠〈九日從宋公戲馬臺集送孔令詩〉一首

風至授寒服，霜降休百工。繁林收陽彩，密苑解華叢。巢幕無留鷰，遵渚有來鴻。輕霞冠秋日，迅商薄清穹。聖心眷嘉節，揚鑾戾行宮。四筵霑芳醴，中堂起絲桐。扶光迫西汜，歡餘讌有窮。逝矣將歸客，養素克有終。臨流怨莫從，歡心歎飛蓬。

范蔚宗〈樂遊應詔詩〉一首

崇盛歸朝闕，虛寂在川岑。山梁恊孔性，黃屋非堯心。軒駕時未肅，文囿降照臨。流雲起行蓋，晨風引鑾音。原薄信平蔚，臺澗備曾深。蘭池清夏氣，脩帳含秋陰。遵渚攀蒙密，隨山上嶇嶔。睇目有極覽，遊情無近尋。聞道雖已積，年力互頹侵。探己謝丹黻，感事懷長林。

謝靈運〈九日從宋公戲馬臺集送孔令詩〉一首

季秋邊朔苦，旅鴈違霜雪。淒淒陽卉腓，皎皎寒潭絜。良辰感聖心，雲旗興暮節。鳴葭戾朱宮，蘭卮獻時哲。餞宴光有孚，和樂隆所缺。在宥天下理，吹萬群方悅。歸客遂海嵎，脫冠謝朝列。弭棹薄枉渚，指景待樂闋。河流有急瀾，浮驂無緩轍。豈伊川途念，宿心愧將別。彼美丘園道，喟焉傷薄劣。

顏延年〈應詔讌曲水作詩〉一首

道隱未形，治彰既亂。帝迹懸衡，皇流共貫。惟王創物，永錫洪筭。仁固開周，義高登漢。祚融世哲，業光列聖。太上正位，天臨海鏡。制以化裁，樹之形性。惠浸萌生，信及翔泳。崇虛非徵，積實莫尚。豈伊人和，寔靈所貺。日完其朔，月不掩望。航琛越水，輦賮踰障。帝體麗明，儀辰作貳。君彼東朝，金昭玉粹。德有潤身，禮不愆器。柔中淵映，芳猷蘭祕。昔在文昭，今惟武穆。於赫王宰，方旦居叔。有睟睿蕃，爰履奠牧。寧極和鈞，屏京維服。朏魄雙交，月氣參變。開榮灑澤，舒虹爍電。化際無間，皇情爰眷。伊思鎬飲，每惟洛宴。郊餞有壇，君舉有禮。幙帷蘭甸，畫流高陛。分庭薦樂，析波浮醴。豫同夏諺，事兼出濟。仰閱豐施，降惟微物。三妨儲隸，五塵朝黻。途泰命屯，恩充報屈。有悔可悛，滯瑕難拂。

顏延年〈皇太子釋奠會作詩〉一首

國尚師位，家崇儒門。稟道毓德，講藝立言。浚明爽曙，達義茲昏。永瞻先覺，顧惟後昆。大人長物，繼天接聖。時屯必亨，運蒙則正。偃閉武術，闡揚文令。庶士傾風，萬流仰鏡。虞庠飾館，睿圖炳睟。懷仁憬集，抱智麕至。踵門陳書，躡蹻獻器。澡身玄淵，宅心道祕。伊昔周儲，聿光往記。思皇世哲，體元作嗣。資此夙知，降從經志。逷彼前文，規周矩值。正殿虛筵，司分簡日。尚席函杖，丞疑奉帙。侍言稱辭，惇史秉筆。妙識幾音，王載有述。肆議芳訊，大教克明。敬躬祀典，告奠聖靈。禮屬觀盥，樂薦歌笙。昭事是肅，俎實非馨。獻終襲吉，即宮廣讌。堂設象筵，庭宿金懸。台保兼徽，皇戚比彥。肴乾酒澄，端服整弁。六官眡命，九賓相儀。纓笏帀序，巾卷充街。都莊雲動，野馗風馳。倫周伍漢，超哉邈猗。清暉在天，容光必照。物性其情，理宣其奧。妄先國冑，側聞邦教。徒愧微冥，終謝智效。

丘希範〈侍宴遊苑送張徐州應詔詩〉一首

詰旦閶闔開，馳道聞鳳吹。輕荑承玉輦，細草藉龍騎。風遟山尚響，雨息雲猶積。巢空初鳥飛，荇亂新魚戲。寔惟北門重，匪親孰為寄？參差別念舉，肅穆恩波被。小臣信多幸，投生豈酬義。

沈休文〈應詔樂遊苑餞呂僧珍詩〉一首

丹浦非樂戰，負重切君臨。我皇秉至德，忘己用堯心。愍茲區宇內，魚鳥失飛沈。推轂二崤岨，揚斾九河陰。超乘盡三屬，選士皆百金。戎車出細柳，餞席樽上林。命師誅後服，授律緩前禽。函轘方解帶，嶢武稍披襟。伐罪芒山曲，吊民伊水潯。將陪告成禮，待此未抽簪。

曹子建〈送應氏詩〉二首

步登北芒坂，遙望洛陽山。洛陽何寂寞，宮室盡燒焚。垣牆皆頓擗，荊棘上參天。不見舊耆老，但覩新少年。側足無行徑，荒疇不復田。遊子久不歸，不識陌與阡。中野何蕭條，千里無人煙。念我平常居，氣結不能言。
清時難屢得，嘉會不可常。天地無終極，人命若朝霜。願得展嬿婉，我友之朔方。親昵並集送，置酒此河陽。中饋豈獨薄，賓飲不盡觴。愛至望苦深，豈不愧中腸！山川阻且遠，別促會日長。願為比翼鳥，施翮起高翔。

孫子荊〈征西官屬送於陟陽候作詩〉一首

晨風飄岐路，零雨被秋草。傾城遠追送，餞我千里道。三命皆有極，咄嗟安可保？莫大於殤子，彭聃猶為夭。吉凶如糾纆，憂喜相紛繞。天地為我爐，萬物一何小？達人垂大觀，誡此苦不早。乖離即長衢，惆悵盈懷抱。孰能察其心？鑒之以蒼昊。齊契在今朝，守之與偕老。

潘安仁〈金谷集作詩〉一首

王生和鼎實，石子鎮海沂。親友各言邁，中心悵有違。何以敘離思？攜手游郊畿。朝發晉京陽，夕次金谷湄。迴谿縈曲阻，峻阪路威夷。綠池汎淡淡，青柳何依依。濫泉龍鱗瀾，激波連珠揮。前庭樹沙棠，後園植烏椑。靈囿繁若榴，茂林列芳梨。飲至臨華沼，遷坐登隆坻。玄醴染朱顏，但愬杯行遟。揚桴撫靈鼓，簫管清且悲。春榮誰不慕？歲寒良獨希！投分寄石友，白首同所歸。
謝宣遠王撫軍庾西陽集別時為豫章太守庾被徵還東一首

謝宣遠〈王撫軍庾西陽集別時為豫章太守庾被徵還東〉一首

祗召旋北京，守官反南服。方舟新舊知，對筵曠明牧。舉觴矜飲餞，指途念出宿。來晨無定端，別晷有成速。頹陽照通津，夕陰曖平陸。榜人理行艫，輶軒命歸僕。分手東城闉，發櫂西江隩。離會雖相親，逝川豈往復。誰謂情可書？盡言非尺牘。

謝靈運〈鄰里相送方山詩〉一首

祗役出皇邑，相期憩甌越。解纜及流潮，懷舊不能發。析析就衰林，皎皎明秋月。含情易為盈，遇物難可歇。積痾謝生慮，寡欲罕所闕。資此永幽棲，豈伊年歲別。各勉日新志，音塵慰寂蔑。

謝玄暉〈新亭渚別范零陵詩〉一首

洞庭張樂地，瀟湘帝子遊。雲去蒼梧野，水還江漢流。停驂我悵望，輟棹子夷猶。廣平聽方籍，茂陵將見求。心事俱已矣，江上徒離憂。

沈休文〈別范安成詩〉一首

生平少年日，分手易前期。及爾同衰暮，非復別離時。勿言一樽酒，明日難重持。夢中不識路，何以慰相思？


詩乙


王仲宣〈詠史詩〉一首

自古無殉死，達人共所知。秦穆殺三良，惜哉空爾為。結髮事明君，受恩良不訾。臨歿要之死，焉得不相隨？妻子當門泣，兄弟哭路垂。臨穴呼蒼天，涕下如綆縻。人生各有志，終不為此移。同知埋身劇，心亦有所施。生為百夫雄，死為壯士規。《黃鳥》作悲詩，至今聲不虧。

曹子建〈三良詩〉一首

功名不可為，忠義我所安。秦穆先下世，三臣皆自殘。生時等榮樂，既沒同憂患。誰言捐軀易？殺身誠獨難。攬涕登君墓，臨穴仰天歎。長夜何冥冥？一往不復還。黃鳥為悲鳴，哀哉傷肺肝！

左太沖〈詠史〉八首

弱冠弄柔翰，卓犖觀群書。著論準《過秦》，作賦擬《子虛》。邊城苦鳴鏑，羽檄飛京都。雖非甲冑士，疇昔覽穰苴。長嘯激清風，志若無東吳。鉛刀貴一割，夢想騁良圖。左眄澄江湘，右盼定羌胡。功成不受爵，長揖歸田廬。
鬱鬱澗底松，離離山上苗。以彼徑寸莖，蔭此百尺條。世冑躡高位，英俊沈下僚。地勢使之然，由來非一朝。金張籍舊業，七葉珥漢貂。馮公豈不偉？白首不見招。
吾希段干木，偃息藩魏君。吾慕魯仲連，談笑卻秦軍。當世貴不羈，遭難能解紛。功成不受賞，高節卓不群。臨組不肯𦁛，對珪不肯分。連璽燿前庭，比之猶浮雲。
濟濟京城內，赫赫王侯居。冠蓋蔭四術，朱輪竟長衢。朝集金張館，暮宿許史廬。南鄰擊鍾磬，北裏吹笙竽。寂寂楊子宅，門無卿相輿。寥寥空宇中，所講在玄虛。言論準宣尼，辭賦擬相如。悠悠百世後，英名擅八區。
皓天舒白日，靈景耀神州。列宅紫宮裏，飛宇若雲浮。峨峨高門內，藹藹皆王侯。自非攀龍客，何為欻來遊？被褐出閶闔，高步追許由。振衣千仞崗，濯足萬里流。
荊軻飲燕市，酒酣氣益振。哀歌和漸離，謂若傍無人。雖無壯士節，與世亦殊倫。高眄邈四海，豪右何足陳？貴者雖自貴，視之若埃塵。賤者雖自賤，重之若千鈞。
主父宦不達，骨肉還相薄。買臣困采樵，伉儷不安宅。陳平無產業，歸來翳負郭。長卿還成都，壁立何寥廓。四賢豈不偉？遺烈光篇籍。當其未遇時，憂在填溝壑。英雄有屯邅，由來自古昔。何世無奇才？遺之在草澤。
習習籠中鳥，舉翮觸四隅。落落窮巷士，抱影守空廬。出門無通路，枳棘塞中塗。計策棄不收，塊若枯池魚。外望無寸祿，內顧無斗儲。親戚還相蔑，朋友日夜踈。蘇秦北遊說，李斯西上書。俯仰生榮華，咄嗟複彫枯。飲河期滿腹，貴足不願餘。巢林棲一枝，可為達士模。

張景〈陽詠史〉一首

昔在西京時，朝野多歡娛。藹藹東都門，群公祖二踈。朱軒曜金城，供帳臨長衢。達人知止足，遺榮忽如無。抽簪解朝衣，散發歸海隅。行人為隕涕，賢哉此丈夫！揮金樂當年，歲暮不留儲。顧謂四坐賓，多財為累愚。清風激萬代，名與天壤俱。咄此蟬冕客，君紳宜見書。

廬子諒〈覽古〉一首

趙氏有和壁，天下無不傳。秦人來求市，厥價徒空言。與之將見賣，不與恐致患。簡才備行李，圖令國命全。藺生在下位，繆子稱其賢。奉辭馳出境，伏軾徑入關。秦王御殿坐，趙使擁節前。揮袂睨金柱，身玉要俱捐。連城既偽往，荊玉亦真還。爰在澠池會，二主克交歡。昭襄欲負力，相如折其端。眥血下霑衿，怒髮上衝冠。西缶終雙擊，東瑟不隻彈。捨生豈不易，處死誠獨難。稜威章臺顛，彊御亦不干。屈節邯鄲中，俛首忍迴軒。廉公何為者？負荊謝厥諐。智勇蓋當代，弛張使我歎。

謝宣遠〈張子房詩〉一首

王風哀以思，周道蕩無章。卜洛易隆替，興亂罔不亡。力政吞九鼎，苛慝暴三殤。息肩纏民思，靈鑒集朱光。伊人感代工，聿來扶興王。婉婉幙中畫，輝輝天業昌。鴻門消薄蝕，垓下殞攙搶。爵仇建蕭宰，定都護儲皇。肇允契幽叟，翻飛指帝鄉。惠心奮千祀，清埃播無疆。神武睦三正，裁成被八荒。明兩燭河陰，慶霄薄汾陽。鑾旍曆頹寢，飾像薦嘉嘗。聖心豈徒甄，惟德在無忘。逝者如可作，揆子慕周行。濟濟屬車士，粲粲翰墨場。瞽夫違盛觀，竦踊企一方。四達雖平直，蹇步愧無良。飡和忘微遠，延首詠太康。

顏延年〈秋胡詩〉一首

椅梧傾高鳳，寒穀待鳴律。影響豈不懷，自遠每相匹。婉彼幽閒女，作嬪君子室。峻節貫秋霜，明豔侔朝日。嘉運既我從，欣願自此畢。燕居未及好，良人顧有違。脫巾千裏外，結綬登王畿。戒徒在昧旦，左右來相依。驅車出郊郭，行路正威遟。存為久離別，沒為長不歸。嗟余怨行役，三陟窮晨暮。嚴駕越風寒，解鞍犯霜露。原隰多悲涼，迴飆卷高樹。離獸起荒蹊，驚鳥縱橫去。悲哉遊官子，勞此山川路。超遙行人遠，宛轉年運徂。良時為此別，日月方向除。孰知寒暑積，僶俛見榮枯。歲暮臨空房，涼風起座隅。寢興日已寒，白露生庭蕪。勤役從歸願，反路遵山河。昔醉秋未素，今也歲載華。蠶月觀時暇，桑野多經過。佳人從此務，窈窕援高柯。傾城誰不顧，弭節停中阿。年往誠思勞，事遠闊音形。雖為五載別，相與昧平生。捨車遵往路，鳧藻馳目成。南金豈不重？聊自意所輕。義心多苦調，密比金玉聲。高節難久淹，朅來空複辭。遟遟前塗盡，依依造門基。上堂拜嘉慶，入室問何之？日暮行采歸，物色桑榆時。美人望昏至，慚歎前相持。有懷誰能已？聊用申苦難。離居殊年載，一別阻河關。春來無時豫，秋至恒早寒。明發動愁心，閨中起長歎。慘淒歲方晏，日落遊子顏。高張生絕弦，聲急由調起。自昔枉光塵，結言固終始。如何久為別，百行諐諸己？君子失明義，誰與偕沒齒？愧彼《行露》詩，甘之長川汜。

〈阮步兵〉

阮公雖淪迹，識密鑒亦洞。沈醉似埋照，寓辭類託諷。長嘯若懷人，越禮自驚眾。物故不可論，途窮能無慟？

〈嵇中散〉

中散不偶世，本自餐霞人。形解驗默仙，吐論知凝神。立俗迕流議，尋山洽隱淪。鸞翮有時鎩，龍性誰能馴。

〈劉參軍〉

劉靈善閉關，懷情滅聞見。鼓鍾不足歡，榮色豈能眩？韜精日沈飲，誰知非荒宴？頌酒雖短章，深衷自此見。

〈阮始平〉

仲容青雲器，實稟生民秀。達音何用深？識微在金奏。郭弈已心醉，山公非虛覯。屢薦不入官，一麾乃出守。

〈向常侍〉

向秀甘淡薄，深心託豪素。探道好淵玄，觀書鄙章句。交呂既鴻軒，攀嵇亦鳳舉。流連河裏遊，惻愴山陽賦。

鮑明遠〈詠史〉一首

五都矜財雄，三川養聲利。百金不市死，明經有高位。京城十二衢，飛甍各鱗次。仕子彯華纓，遊客竦輕轡。明星晨未稀，軒蓋已雲至。賓禦紛颯沓，鞍馬光照地。寒暑在一時，繁華及春媚。君平獨寂漠，身世兩相棄。

虞子陽〈詠霍將軍北伐〉一首

擁旄為漢將，汗馬出長城。長城地勢嶮，萬里與雲平。涼秋八九月，虜騎入幽并。飛狐白日晚，瀚海愁陰生。羽書時斷絕，刁鬥晝夜驚。乘墉揮寶劍，蔽日引高旍。雲屯七萃士，魚麗六郡兵。胡笳關下思，羌笛隴頭鳴。骨都先自讋，日逐次亡精。玉門罷斥候，甲第始修營。位登萬庾積，功立百行成。天長地自久，人道有虧盈。未窮激楚樂，已見高臺傾。當令麟閣上，千載有雄名！

應璩〈百一詩〉一首

下流不可處，君子慎厥初。名高不宿著，易用受侵誣。前者隳官去，有人適我閭。田家無所有，酌醴焚枯魚。問我何功德，三人承明廬。所占於此土，是謂仁智居。文章不經國，筐篋無尺書。用等稱才學，往往見歎譽？避席跪自陳，賤子實空虛。宋人遇周客，慚愧靡所如。
何敬宗遊仙詩

何敬宗〈遊仙詩〉一首

青青陵上松，亭亭高山柏。光色冬夏茂，根柢無凋落。吉士懷貞心，悟物思遠託。揚志玄雲際，流目矚巖石。羨昔王子喬，友道發伊洛。迢遞陵峻岳，連翩禦飛鶴。抗迹遺萬里，豈戀生民樂？長懷慕仙類，眩然心綿邈。

郭景純〈遊仙詩〉七首

京華遊俠窟，山林隱遯棲。朱門何足榮？未若託蓬萊。臨源挹清波，陵崗掇丹荑。靈谿可潛盤，安事登雲梯。漆園有傲吏，萊氏有逸妻。進則保龍見，退為觸藩羝。高蹈風塵外，長揖謝夷齊。
青谿千餘仞，中有一道士。雲生梁棟間，風出䆫戶裏。借問此何誰？云是鬼谷子。翹迹企潁陽，臨河思洗耳。閶闔西南來，潛波渙鱗起。靈妃顧我笑，粲然啟玉齒。蹇脩時不存，要之將誰使？
翡翠戲蘭苕，容色更相鮮。綠蘿結高林，蒙籠蓋一山。中有冥寂士，靜嘯撫清絃。放情陵霄外，嚼蘂挹飛泉。赤松臨上遊，駕鴻乘紫煙。左挹浮丘袖，右拍洪崖肩。借問蜉蝣輩，寧知龜鶴年？
六龍安可頓，運流有代謝。時變感人思，已秋復願夏。淮海變微禽，吾生獨不化。雖欲騰丹谿，雲螭非我駕。愧無魯陽德，迴日向三舍。臨川哀年邁，撫心獨悲吒。
逸翮思拂霄，迅足羨遠遊。清源無增瀾，安得運吞舟？珪璋雖特達，明月難闇投。潛穎怨青陽，陵苕哀素秋。悲來惻丹心，零淚緣纓流。
雜縣寓魯門，風煖將為災。吞舟涌海底，高浪駕蓬萊。神仙排雲出，但見金銀臺。陵陽挹丹溜，容成揮玉杯。姮娥揚妙音，洪崖頷其頤。升降隨長煙，飄颻戲九垓。奇齡邁五龍，千歲方嬰孩。燕昭無靈氣，漢武非仙才。
晦朔如循圈，月盈已見魄。蓐收清西陸，朱羲將由白。寒露拂陵苕，女蘿辭松柏。蕣榮不終朝，蜉蝣豈見夕？圓丘有奇草，鍾山出靈液。王孫列八珍，安期鍊五石。長揖當塗人，去來山林客。

左太沖〈招隱詩〉二首

杖策招隱士，荒塗橫古今。巖穴無結構，丘中有鳴琴。白雪停陰岡，丹葩曜陽林。石泉漱瓊瑤，纖鱗亦浮沈。非必絲與竹，山水有清音。何事待嘯歌，灌木自悲吟。秋菊兼糇糧，幽蘭間重襟。躊躇足力煩，聊欲投吾簪。
經始東山廬，果下自成榛。前有寒泉井，聊可瑩心神。峭蒨青葱間，竹柏得其真。弱葉棲霜雪，飛榮流餘津。爵服無常玩，好惡有屈伸。結綬生纏牽，彈冠去埃塵。惠連非吾屈，首陽非吾仁。相與觀所尚，逍遙撰良辰。

陸士衡〈招隱詩〉一首

明發心不夷，振衣聊躑躅。躑躅欲安之，幽人在浚谷。朝採南澗藻，夕息西山足。輕條象雲構，密葉成翠幄。激楚佇蘭林，回芳薄秀木。山溜何泠泠，飛泉漱鳴玉。哀音附靈波，頹響赴曾曲。至樂非有假，安事澆醇樸？富貴苟難圖，稅駕從所欲。

王康琚〈反招隱詩〉一首

小隱隱陵藪，大隱隱朝市。伯夷竄首陽，老聃伏柱史。昔在太平時，亦有巢居子。今雖盛明世，能無中林士？放神青雲外，絕迹窮山裏。鵾雞先晨鳴，哀風迎夜起。凝霜凋朱顏，寒泉傷玉趾。周才信眾人，偏智任諸己。推分得天和，矯性失至理。歸來安所期？與物齊終始。

魏文帝〈芙蓉池作〉一首

乘輦夜行遊，逍遙步西園。雙渠相溉灌，嘉木繞通川。卑枝拂羽蓋，脩條摩蒼天。驚風扶輪轂，飛鳥翔我前。丹霞夾明月，華星出雲間。上天垂光采，五色一何鮮！壽命非松喬，誰能得神仙？遨遊快心意，保己終百年。

殷仲文〈南州桓公九井作〉一首

四運雖鱗次，理化各有準。獨有清秋日，能使高興盡。景氣多明遠，風物自凄緊。爽籟警幽律，哀壑叩虛牝。歲寒無早秀，浮榮甘夙殞。何以標貞脆，薄言寄松菌。哲匠感蕭晨，肅此塵外軫。廣筵散汎愛，逸爵紆勝引。伊余樂好仁，惑袪吝亦泯。猥首阿衡朝，將貽匈奴哂。

謝叔源〈游西池〉一首

悟彼蟋蟀唱，信此勞者歌。有來豈不疾，良遊常蹉𧿶。逍遙越城肆，願言屢經過。回阡被陵闕，高臺眺飛霞。惠風蕩繁囿，白雲屯曾阿。景𣅳鳴禽集，水木湛清華。褰裳順蘭沚，徙倚引芳柯。美人愆歲月，遲暮獨如何？無為牽所思，南榮誡其多。

謝惠連〈泛湖歸出樓中翫月〉一首

日落泛澄瀛，星羅游輕橈。憩榭面曲汜，臨流對迴潮。輟策共駢筵，並坐相招要。哀鴻鳴沙渚，悲猨響山椒。亭亭映江月，瀏瀏出谷飆。斐斐氣幕岫，泫泫露盈條。近矚袪幽蘊，遠視盪諠囂。悟言不知罷，從夕至清朝。

謝靈運〈從游京口北固應詔〉一首

玉璽戒誠信，黃屋示崇高。事為名教用，道以神理超。昔聞汾水游，今見塵外鑣。鳴笳發春渚，稅鑾登山椒。張組眺倒景，列筵矚歸潮。遠巖映蘭薄，白日麗江皋。原隰荑綠柳，墟囿散紅桃。皇心美陽澤，萬象咸光昭。顧己枉維縶，撫志慚場苗。工拙各所宜，終以反林巢。曾是縈舊想，覽物奏長謠。

謝靈運〈晚出西射堂〉一首

步出西城門，遙望城西岑。連鄣疊巘崿，青翠杳深沈。曉霜楓葉丹，夕曛嵐氣陰。節往戚不淺，感來念已深。羈雌戀舊侶，迷鳥懷故林。含情尚勞愛，如何離賞心？撫鏡華緇鬢，攬帶緩促衿。安排徒空言，幽獨賴鳴琴。

謝靈運〈登池上樓〉一首

潛虯媚幽姿，飛鴻響遠音。薄霄愧雲浮，棲川怍淵沈。進德智所拙，退耕力不任。徇祿反窮海，臥痾對空林。傾耳聆波瀾，舉目眺嶇嶔。初景革緒風，新陽改故陰。池塘生春草，園柳變鳴禽。祁祁傷豳歌，萋萋感楚吟。索居易永久，離群難處心。持操豈獨古，無悶徵在今。

謝靈運〈遊南亭〉一首

時竟夕澄霽，雲歸日西馳。密林含餘清，遠峰隱半規。久痗昏墊苦，旅館眺郊歧。澤蘭漸被逕，芙蓉始發池。未厭青春好，已覩朱明移。慼慼感物歎，星星白髮垂。藥餌情所止，衰疾忽在斯。逝將候秋水，息景偃舊崖。我志誰與亮？賞心惟良知。

謝靈運〈游赤石進帆海〉一首

首夏猶清和，芳草亦未歇。水宿淹晨暮，陰霞屢興沒。周覽倦瀛壖，況乃陵窮髮。川后時安流，天吳靜不發。揚帆采石華，挂席拾海月。溟漲無端倪，虛舟有超越。仲連輕齊組，子牟眷魏闕。矜名道不足，適己物可忽。請附任公言，終然謝天伐。

謝靈運〈石壁精舍還湖中作〉一首

昏旦變氣候，山水含清暉。清暉能娛人，遊子憺忘歸。出谷日尚早，入舟陽已微。林壑斂暝色，雲霞收夕霏。芰荷迭映蔚，蒲稗相因依。披拂趨南逕，愉悅偃東扉。慮澹物自輕，意愜理無違。寄言攝生客，試用此道推。

謝靈運〈登石門最高頂〉一首

晨策尋絕壁，夕息在山棲。疏峰抗高館，對嶺臨迴溪。長林羅戶穴，積石擁基階。連巖覺路塞，密竹使徑迷。來人忘新術，去子惑故蹊。活活夕流駛，噭噭夜猨啼。沈冥豈別理，守道自不攜。心契九秋幹，目翫三春荑。居常以待終，處順故安排。惜無同懷客，共登青雲梯。

謝靈運〈於南山往北山經湖中瞻眺〉一首

朝旦發陽崖，景落憩陰峰。舍舟眺迥渚，停策倚茂松。側逕既窈窕，環洲亦玲瓏。俛視喬木杪，仰聆大壑灇。石橫水分流，林密蹊絕蹤。解作竟何感。升長皆丰容。初篁苞綠籜，新蒲含紫茸。海鷗戲春岸，天雞弄和風。撫化心無厭，覽物眷彌重。不惜去人遠，但恨莫與同。孤遊非情歎，賞廢理誰通？

謝靈運〈從斤竹澗越嶺溪行〉一首

猨鳴誠知曙，谷幽光未顯。巖下雲方合，花上露猶泫。逶迤傍隈隩，苕遞陟陘峴。過澗既厲急，登棧亦陵緬。川渚屢逕復，乘流翫迴轉。蘋蓱泛沈深，菰蒲冒清淺。企石挹飛泉，攀林擿葉卷。想見山阿人，薜蘿若在眼。握蘭勤徒結，折麻心莫展。情用賞為美，事昧竟誰辨？觀此遺物慮，一悟得所遣。

顏延年〈應詔觀北湖田收〉一首

周御窮轍跡，夏載歷山川。蓄軫豈明懋，善遊皆聖仙。帝暉膺順動，清蹕巡廣廛。樓觀眺豐穎，金駕映松山。飛奔互流綴，緹彀代迴環。神行埒浮景，爭光溢中天。開冬眷徂物，殘悴盈化先。陽陸團精氣，陰谷曳寒煙。攢素既森藹，積翠亦葱仟。息饗報嘉歲，通急戒無年。溫渥浹輿隸，和惠屬後筵。觀風久有作，陳詩愧未妍。疲弱謝凌遽，取累非纆牽。

顏延年〈車駕幸京口侍遊蒜山作〉一首

元天高北列，日觀臨東溟。入河起陽峽，踐華因削成。巖險去漢宇，衿衛徙吳京。流池自化造，山關固神營。園縣極方望，邑社揔地靈。宅道炳星緯，誕曜應神明。睿思纏故里，巡駕帀舊坰。陟峰騰輦路，尋雲抗瑤甍。春江壯風濤，蘭野茂稊英。宣遊弘下濟，窮遠凝聖情。嶽濱有和會，祥習在卜征。周南悲昔老，留滯感遺氓。空食疲廊肆，反稅事巖耕。

顏延年〈車駕幸京口三月三日侍遊曲阿後湖作〉一首

虞風載帝狩，夏諺頌王遊。春方動辰駕，望幸傾五州。山祇蹕嶠路，水若警滄流。神御出瑤軫，天儀降藻舟。萬軸胤行衛，千翼汎飛浮。彫雲麗琁蓋，祥飆被綵斿。江南進荊豔，河激獻趙謳。金練照海浦，笳鼓震溟洲。藐盼覯青崖，衍漾觀綠疇。人靈騫都野，鱗翰聳淵丘。德禮既普洽，川嶽徧懷柔。

鮑明遠〈行藥至城東橋〉一首

雞鳴關吏起，伐鼓早通晨。嚴車臨迥陌，延瞰歷城闉。蔓草緣高隅，脩楊夾廣津。迅風首旦發，平路塞飛塵。擾擾遊宦子，營營市井人。懷金近從利，撫劍遠辭親。爭先萬里塗，各事百年身。開芳及稚節，含采吝驚春。尊賢永昭灼，孤賤長隱淪。容華坐消歇，端為誰苦辛？

謝玄暉〈游東田〉一首

戚戚苦無悰，攜手共行樂。尋雲陟累榭，隨山望菌閣。遠樹曖仟仟，生煙紛漠漠。魚戲新荷動，鳥散餘花落。不對芳春酒，還望青山郭。

江文通〈從冠軍建平王登廬山香爐峰〉一首

廣成愛神鼎，淮南好丹經。此山具鸞鶴，往來盡仙靈。瑤草正翕赩，玉樹信葱青。絳氣下縈薄，白雲上杳冥。中坐瞰蜿虹，俛伏視流星。不尋遐怪極，則知耳目驚。日落長沙渚，曾陰萬里生。藉蘭素多意，臨風默含情。方學松柏隱，羞逐市井名。幸承光誦末，伏思託後旍。

沈休文〈鍾山詩應西陽王教〉一首

靈山紀地德，地險資嶽靈。終南表秦觀，少室邇王城。翠鳳翔淮海，衿帶繞神坰。北阜何其峻，林薄杳葱青。發地多奇嶺，干雲非一狀。合沓共隱天，參差互相望。鬱律構丹巘，崚嶒起青嶂。勢隨九疑高，氣與三山壯。即事既多美，臨眺殊復奇。南瞻儲胥觀，西望昆明池。山中咸可悅，賞逐四時移。春光發壟首，秋風生桂枝。多值息心侶，結架山之足。八解鳴澗流，四禪隱巖曲。窈冥終不見，蕭條無可欲。所願從之遊，寸心於此足。君王挺逸趣，羽旆臨崇基。白雲隨玉趾，青霞雜桂旗。淹留訪五藥，顧步佇三芝。於焉仰鑣駕，歲暮以為期。

沈休文〈宿東圓〉一首

陳王鬭雞道，安仁采樵路。東郊豈異昔，聊可閑余步。野徑既盤紆，荒阡亦交互。槿籬踈復密，荊扉新且故。樹頂鳴風飆，草根積霜露。驚麕不息，征鳥時相顧。茅棟嘯愁鴟，平崗走寒兔。夕陰帶曾阜，長煙引輕素。飛光忽我遒，寧止歲云暮。若蒙西山藥，頹齡儻能度。

沈休文〈遊沈道士館〉一首

秦皇御宇宙，漢帝恢武功。懽娛人事盡，情性猶未充。銳意三山上，託慕九霄中。既表祈年觀，復立望仙宮。寧為心好道，直由意無窮。曰余知止足，是願不須豐。遇可淹留處，便欲息微躬。山嶂遠重疊，竹樹近蒙籠。開衿濯寒水，解帶臨清風。所累非外物，為念在玄空。朋來握石髓，賓至駕輕鴻。都令人逕絕，唯使雲路通。一舉陵倒景，無事適華嵩。寄言賞心客，歲暮爾來同。

徐敬業〈古意詶到長史溉登琅邪城詩〉一首

甘泉警烽候，上谷拒樓蘭。此江稱豁險，茲山復鬱盤。表裏窮形勝，襟帶盡巖巒。脩篁壯下屬，危樓峻上干。登陴起遐望，迴首見長安。金溝朝灞滻，甬道入鴛鸞。鮮車騖華轂，汗馬躍銀鞍。少年負壯氣，耿介立衝冠。懷紀燕山石，思開函谷丸。豈如霸上戲，羞取路傍觀。寄言封侯者，數奇良可歎！


詩丙


阮嗣宗〈詠懷詩〉十七首

夜中不能寐，起坐彈鳴琴。薄帷鑑明月，清風吹我衿。孤鴻號外野，朔鳥鳴北林。徘徊將何見？憂思獨傷心。
二妃遊江濱，逍遙順風翔。交甫懷環珮，婉孌有芬芳。猗靡情歡愛，千載不相忘。傾城迷下蔡，容好結中腸。感激生憂思，諼草樹蘭房。膏沐為誰施？其雨怨朝陽。如何金石交，一旦更離傷？
嘉樹下成蹊，東園桃與李。秋風吹飛藿，零落從此始。繁華有憔悴，堂上生荊杞。驅馬舍之去，去上西山趾。一身不自保，何況戀妻子？凝霜被野草，歲暮亦云已。
昔日繁華子，安陵與龍陽。夭夭桃李花，灼灼有輝光。悅懌若九春，磬折似秋霜。流盻發姿媚，言笑吐芬芳。攜手等歡愛，宿昔同衣裳。願為雙飛鳥，比翼共翱翔。丹青著明誓，永世不相忘。
天馬出西北，由來從東道。春秋非有託，富貴焉常保？清露被皋蘭，凝霜霑野草。朝為媚少年，夕暮成醜老。自非王子晉，誰能常美好？
登高臨四野，北望青山阿。松柏翳岡岑，飛鳥鳴相過。感慨懷辛酸，怨毒常苦多。李公悲東門，蘇子狹三河。求仁自得仁，豈復歎咨嗟！
開秋兆涼氣，蟋蟀鳴床帷。感物懷殷憂，悄悄令心悲。多言焉所告，繁辭將訴誰？微風吹羅袂，明月耀清暉。晨雞鳴高樹，命駕起旋歸。
平生少年時，輕薄好絃歌。西遊咸陽中，趙李相經過。娛樂未終極，白日忽蹉𧿶。驅馬復來歸，反顧望三河。黃金百溢盡，資用常苦多。北臨太行道，失路將如何？
昔聞東陵瓜，近在青門外。連軫距阡陌，子母相拘帶。五色曜朝日，嘉賓四面會。膏火自煎熬，多財為患害。布衣可終身，寵祿豈足賴。
步出上東門，北望首陽岑。下有采薇士，上有嘉樹林。良辰在何許？凝霜霑衣襟。寒風振山岡，玄雲起重陰。鳴鴈飛南征，鶗鴂發哀音。素質遊商聲，悽愴傷我心。
昔年十四五，志尚好書詩。被褐懷珠玉，顏閔相與期。開軒臨四野，登高望所思。丘墓蔽山岡，萬代同一時。千秋萬歲後，榮名安所之？乃悞羨門子，噭噭今自蚩。
徘徊蓬池上，還顧望大梁。綠水揚洪波，曠野莽茫茫。走獸交橫馳，飛鳥相隨翔。是時鶉火中，日月正相望。朔風厲嚴寒，陰氣下微霜。羈旅無疇匹，俛仰懷哀傷。小人計其功，君子道其常。豈惜終憔悴，詠言著斯章。
炎暑惟茲夏，三旬將欲移。芳樹垂綠葉，清雲自逶迤。四時更代謝，日月遞差馳。徘徊空堂上，忉怛莫我知。願覩卒歡好，不見悲別離。
灼灼西隤日，餘光照我衣。迴風吹四壁，寒鳥相因依。周周尚銜羽，蛩蛩亦念飢。如何當路子，磬折忘所歸？豈為夸譽名，憔悴使心悲。寧與鷰雀翔，不隨黃鵠飛。黃鵠遊四海，中路將安歸？
獨坐空堂上，誰可與歡者？出門臨永路，不見行車馬。登高望九州，悠悠分曠野。孤鳥西北飛，離獸東南下。日暮思親友，晤言用自寫。
北里多奇舞，濮上有微音。輕薄閑遊子，俯仰乍浮沈。捷徑從狹路，僶俛趣荒淫。焉見王子喬，乘雲翔鄧林。獨有延年術，可以慰我心。
湛湛長江水，上有楓樹林。皋蘭被徑路，青驪逝駸駸。遠望令人悲，春氣感我心。三楚多秀士，朝雲進荒淫。朱華振芬芳，高蔡相追尋。一為黃雀哀，涕下誰能禁？

謝惠連〈秋懷〉一首

平生無志意，少小嬰憂患。如何乘苦心，矧復值秋晏。皎皎天月明，弈弈河宿爛。蕭瑟含風蟬，寥唳度雲鴈。寒商動清閨，孤燈曖幽幔。耿介繁慮積，展轉長宵半。夷險難豫謀，倚伏昧前筭。雖好相如達，不同長卿慢。頗悅鄭生偃，無取白衣宦。未知古人心，且從性所翫。賓至可命觴，朋來當染翰。高臺驟登踐，清淺時陵亂。頹魄不再圓，傾羲無兩旦。金石終消毀，丹青暫彫煥。各勉玄髮歎，無貽白首歡。因歌遂成賦，聊用布親串。

歐陽堅石〈臨終詩〉一首

伯陽適西戎，子欲居九蠻。苟懷四方志，所在可遊盤。況乃遭屯蹇，顛沛遇災患。古人達機兆，策馬遊近關。咨余沖且暗，抱責守微官。潛圖密已構，成此禍福端。恢恢六合間，四海一何寬！天網布紘綱，投足不獲安。松柏隆冬悴，然後知歲寒。不涉太行險，誰知斯路難？真偽因事顯，人情難豫觀。窮達有定分，慷慨復何歎？上負慈母恩，痛酷摧心肝。下顧所憐女，惻惻中心酸。二子棄若遺，念皆遘凶殘。不惜一身死，惟此如循環。執紙五情塞，揮筆涕汍瀾。

嵇叔夜〈幽憤詩〉一首

嗟余薄祜，少遭不造。哀焭靡識，越在繈緥。母兄鞠育，有慈無威。恃愛肆姐，不訓不師。爰及冠帶，馮寵自放。抗心希古，任其所尚。託好老莊，賤物貴身。志在守樸，養素全真。曰余不敏，好善闇人。子玉之敗，屢增惟塵。大人含弘，藏垢懷恥。民之多僻，政不由己。惟此褊心，顯明臧否。感悟思愆，怛若創痏。欲寡其過，謗議沸騰。性不傷物，頻致怨憎。昔慚柳惠，今愧孫登。內負宿心，外恧良朋。仰慕嚴鄭，樂道閑居。與世無營，神氣晏如。咨予不淑，嬰累多虞。匪降自天，寔由頑踈。理弊患結，卒致囹圄。對答鄙訊，縶此幽阻。實恥訟免，時不我與。雖曰義直，神辱志沮。澡身滄浪，豈云能補。嗈嗈鳴鴈，奮翼北遊。順時而動，得意忘憂。嗟我憤歎，曾莫能儔。事與願違，遘茲淹留。窮達有命，亦又何求。古人有言，善莫近名。奉時恭默，咎悔不生。萬石周慎，安親保榮。世務紛紜，祗攪予情。安樂必誡，乃終利貞。煌煌靈芝，一年三秀。予獨何為，有志不就。懲難思復，心焉內疚。庶勖將來，無馨無臭。采薇山阿，散髮巖岫。永嘯長吟，頤性養壽。

曹子建〈七哀詩〉一首

明月照高樓，流光正徘徊。上有愁思婦，悲歎有餘哀。借問歎者誰？言是客子妻。君行踰十年，孤妾常獨棲。君若清路塵，妾若濁水泥。浮沈各異勢，會合何時諧？願為西南風，長逝入君懷。君懷良不開，賤妾當何依？

王仲宣〈七哀詩〉二首

西京亂無象，豺虎方遘患。復棄中國去，遠身適荊蠻。親戚對我悲，朋友相追攀。出門無所見，白骨蔽平原。路有飢婦人，抱子棄草間。顧聞號泣聲，揮涕獨不還。未知身死處，何能兩相完？驅馬棄之去，不忍聽此言。南登霸陵岸，迴首望長安。悟彼下泉人，喟然傷心肝。
荊蠻非我鄉，何為久滯淫？方舟溯大江，日暮愁我心。山崗有餘暎，巖阿增重陰。狐狸馳赴穴，飛鳥翔故林。流波激清響，猴猿臨岸吟。迅風拂裳袂，白露霑衣衿。獨夜不能寐，攝衣起撫琴。絲桐感人情，為我發悲音。羈旅無終極，憂思壯難任。

張孟陽〈七哀詩〉二首

北芒何壘壘，高陵有四五。借問誰家墳？皆云漢世主。恭文遙相望，原陵鬱膴膴。季世喪亂起，賊盜如豺虎。毀壤過一抔，便房啟幽戶。珠柙離玉體，珍寶見剽虜。園寢化為墟，周墉無遺堵。蒙籠荊棘生，蹊逕登童豎。狐兔窟其中，蕪穢不復掃。頹隴並墾發，萌營農圃。昔為萬乘君，今為丘山土。感彼雍門言，悽愴哀往古。
秋風吐商氣，蕭瑟掃前林。陽鳥收和響，寒蟬無餘音。白露中夜結，木落柯條森。朱光馳北陸，浮景忽西沈。顧望無所見，惟覩松柏陰。肅肅高桐枝，翩翩栖孤禽。仰聽離鴻鳴，俯聞蜻蛚吟。哀人易感傷，觸物增悲心。丘隴日已遠，纏綿彌思深。憂來令髮白，誰云愁可任。徘徊向長風，淚下霑衣衿。

潘安仁〈悼亡詩〉三首

荏苒冬春謝，寒暑忽流易。之子歸窮泉，重壤永幽隔。私懷誰克從，淹留亦何益？僶俛恭朝命，迴心反初役。望廬思其人，人室想所歷。帷屏無髣髴，翰墨有餘跡。流芳未及歇，遺挂猶在壁。悵怳如或存，周遑忡驚惕。如彼翰林鳥，雙栖一朝隻。如彼遊川魚，比目中路析。春風緣隟來，晨霤承檐滴。寢息何時忘，沈憂日盈積。庶幾有時衰，莊缶猶可擊。
皎皎䆫中月，照我室南端。清商應秋至，溽暑隨節闌。凜凜涼風升，始覺夏衾單。豈曰無重纊，誰與同歲寒？歲寒無與同，朗月何朧朧。展轉眄枕席，長簟竟床空。床空委清塵，室虛來悲風。獨無李氏靈，髣髴覩爾容。撫衿長歎息，不覺涕霑胸。霑胸安能已？悲懷從中起。寢興目存形，遺音猶在耳。上慚東門吳，下愧蒙莊子。賦詩欲言志，此志難具紀。命也可奈何！長戚自令鄙。
曜靈運天機，四節代遷逝。淒淒朝露凝，烈烈夕風厲。奈何悼淑儷，儀容永潛翳。念此如昨日，誰知已卒歲。改服從朝政，哀心寄私制。茵幬張故房，朔望臨爾祭。爾祭詎幾時，朔望忽復盡。衾裳一毀撤，千載不復引。亹亹朞月周，戚戚彌相愍。悲懷感物來，泣涕應情隕。駕言陟東阜，望墳思紆軫。徘徊墟墓間，欲去復不忍。徘徊不忍去，徙倚步踟躕。落葉委埏側，枯荄帶墳隅。孤魂獨焭焭，安知靈與無？投心遵朝命，揮涕強就車。誰謂帝宮遠？路極悲有餘。

謝靈運〈廬陵王墓下作〉一首

曉月發雲陽，落日次朱方。含悽泛廣川，灑淚眺連崗。眷言懷君子，沈痛結中腸。道消結憤懣，運開申悲涼。神期恒若在，德音初不忘。徂謝易永久，松柏森已行。延州恊心許，楚老惜蘭芳。解劍竟何及，撫墳徒自傷。平生疑若人，通蔽互相妨。理感深情慟，定非識所將。脆促良可哀，夭枉特兼常。一隨往化滅，安用空名揚？舉聲泣已灑，長歎不成章。

顏延年〈拜陵廟作〉一首

周德恭明祀，漢道尊光靈。哀敬隆祖廟，崇樹加園塋。逮事休命始，投迹階王庭。陪廁迴天顧，朝讌流聖情。早服身義重，晚達生戒輕。否來王澤竭，泰往人悔形。勑躬慚積素，復與昌運并。恩合非漸漬，榮會在逢迎。夙御嚴清制，朝駕守禁城。束紳入西寢，伏軫出東坰。衣冠終冥漠，陵邑轉葱青。松風遵路急，山烟冒壠生。皇心憑容物，民思被歌聲。萬紀載絃吹，千載託旒旌。未殊帝世遠，已同淪化萌。幼牡困孤介，末暮謝幽貞。發軌喪夷易，歸軫慎崎傾。

謝玄暉〈同謝諮議銅雀臺詩〉一首

繐幃飄井幹，罇酒若平生。鬱鬱西陵樹，詎聞歌吹聲。芳襟染淚迹，嬋媛空復情。玉座猶寂漠，況迺妾身輕！

任彥昇〈出郡傳舍哭范僕射〉一首

平生禮數絕，式瞻在國楨。一朝萬化盡，猶我故人情。待時屬興運，王佐俟民英。結懽三十載，生死一交情。攜手遁衰孽，接景事休明。運阻衡言革，時泰玉階平。濬沖得茂彥，夫子值狂生。伊人有涇渭，非余揚濁清。將乖不忍別，欲以遣離情。不忍一辰意，千齡萬恨生。已矣平生事，詠歌盈篋笥。兼復相嘲謔，常與虛舟值。何時見范侯，還敘平生意；與子別幾辰，經塗不盈旬。弗覩朱顏改，徒想平生人。寧知安歌日，非君撤瑟晨。已矣余何歎，輟舂哀國均。

王仲宣〈贈蔡子篤詩〉一首

翼翼飛鸞，載飛載東。我友云徂，言戾舊邦。舫舟翩翩，以泝大江。蔚矣荒塗，時行靡通。慨我懷慕，君子所同。悠悠世路，亂離多阻。濟岱江行，邈焉異處。風流雲散，一別如雨。人生實難，願其弗與。瞻望遐路，允企伊佇。烈烈冬日，肅肅凄風。潛鱗在淵，歸鴈載軒。苟非鴻鵰，孰能飛飜？雖則追慕，予思罔宣。瞻望東路，慘愴增歎。率彼江流，爰逝靡期。君子信誓，不遷于時。及子同寮，生死固之。何以贈行？言授斯詩。中心孔悼，涕淚漣洏。嗟爾君子，如何勿思！

王仲宣〈贈士孫文始〉一首

天降喪亂，靡國不夷。我暨我友，自彼京師。宗守盪失，越用遁違。遷于荊楚，在漳之湄。在漳之湄，亦剋宴處。和通篪塤，比德車輔。既度禮義，卒獲笑語。庶茲永日，無諐厥緒。雖曰無諐，時不我已。同心離事，乃有逝止。橫此大江，淹彼南汜。我思弗及，載坐載起。惟彼南汜，君子居之。悠悠我心，薄言慕之。人亦有言，靡日不思。矧伊嬿婉，胡不悽而？晨風夕逝，託與之期。瞻仰王室，慨其永歎。良人在外，誰佐天官？四國方阻，俾爾歸蕃，爾之歸蕃，作式下國。無曰蠻裔，不虔汝德。慎爾所主，率由嘉則。龍雖勿用，志亦靡忒。悠悠澹澧，鬱彼唐林。雖則同域，邈其迥深。白駒遠志，古人所箴。允矣君子，不遐厥心。既往既來，無密爾音。

王仲宣〈贈文叔良〉一首

翩翩者鴻，率彼江濱。君子于征，爰聘西鄰。臨此洪渚，伊思梁岷。爾往孔邈，如何勿勤？君子敬始，慎爾所主。謀言必賢，錯說申輔。延陵有作，僑肸是與。先民遺跡，來世之矩。既慎爾主，亦迪知幾。探情以華，覩著知微。視明聽聰，靡事不惟。董褐荷名，胡寧不師？眾不可蓋，無尚我言。梧宮致辯，齊楚構患。成功有要，在眾思歡。人之多忌，掩之實難。瞻彼黑水，滔滔其流。江漢有卷，允來厥休。二邦若否，職汝之由。緬彼行人，鮮克弗留。尚哉君子，于異他仇。人誰不勤？無厚我憂。惟詩作贈，敢詠在舟。

劉公幹〈贈五官中郎將〉四首

昔我從元后，整駕至南鄉。過彼豐沛都，與君共翱翔。四節相推斥，季冬風且涼。眾賓會廣坐，明鐙熺炎光。清歌製妙聲，萬舞在中堂。金罍含甘醴，羽觴行無方。長夜忘歸來，聊且為大康。四牡向路馳，歎悅誠未央。
余嬰沈痼疾，竄身清漳濱。自夏涉玄冬，彌曠十餘旬。常恐遊岱宗，不復見故人。所親一何篤？步趾慰我身。清談同日夕，情眄敘憂勤。便復為別辭，遊車歸西鄰。素葉隨風起，廣路揚埃塵。逝者如流水，哀此遂離分。追問何時會？要我以陽春。望慕結不解，貽爾新詩文。勉哉修令德，北面自寵珍。
秋日多悲懷，感慨以長嘆。終夜不遑寐，敘意於濡翰。明鐙曜閨中，清風淒已寒。白露涂前庭，應門重其關。四節相推斥，歲月忽欲殫。壯士遠出征，戎事將獨難。涕泣洒衣裳，能不懷所歡？
涼風吹沙礫，霜氣何皚皚。明月照緹幕，華燈散炎輝。賦詩連篇章，極夜不知歸。君侯多壯思，文雅縱橫飛。小臣信頑鹵，僶俯安能追？

劉公幹〈贈徐幹〉一首

誰謂相去遠？隔此西掖垣。拘限清切禁，中情無由宣。思子沈心曲，長歎不能言。起坐失次第，一日三四遷。步出北寺門，遙望西苑園。細柳夾道生，方塘含清源。輕葉隨風轉，飛鳥何翻翻！乖人易感動，涕下與衿連。仰視白日光，皦皦高且懸。兼燭八紘內，物類無頗偏。我獨抱深感，不得與比焉。

劉公幹〈贈從弟〉三首

汎汎東流水，磷磷水中石。蘋藻生其涯，華紛何擾弱？采之薦宗廟，可以羞嘉客。豈無園中葵，懿此出深澤。
亭亭山上松，瑟瑟谷中風。風聲一何盛？松枝一何勁？冰霜正慘愴，終歲常端正。豈不羅凝寒，松柏有本性。
鳳凰集南嶽，徘徊孤竹根。於心有不厭，奮翅凌紫氛。豈不常勤苦？羞與黃雀群。何時當來儀？將須聖明君。

曹子建〈贈徐幹〉一首

驚風飄白日，忽然歸西山。圓景光未滿，眾星粲以繁。志士營世業，小人亦不閑。聊且夜行遊，遊彼雙闕間。文昌鬱雲興，迎風高中天。春鳩鳴飛棟，流猋激櫺軒。顧念蓬室士，貧賤誠足憐。薇藿弗充虛，皮褐猶不全。忼慨有悲心，興文自成篇。寶棄怨何人？和氏有其愆。彈冠俟知己，知己誰不然？良田無晚歲，膏澤多豐年。亮懷璵璠美，積久德逾宣。親交義在敦，申章復何言！

曹子建〈贈丁儀〉一首

初秋涼氣發，庭樹微銷落。凝霜依玉除，清風飄飛閣。朝雲不歸山，霖雨成川澤。黍稷委疇隴，農夫安所獲？在貴多忘賤，為恩誰能博？狐白足禦冬，焉念無衣客？思慕延陵子，寶劍非所惜。子其寧爾心，親交義不薄。

曹子建〈贈王粲〉一首

端坐苦愁思，攬衣起西遊。樹木發春華，清池激長流。中有孤鴛鴦，哀鳴求匹儔。我願執此鳥，惜哉無輕舟。欲歸忘故道，顧望但懷愁。悲風鳴我側，羲和逝不留。重陰潤萬物，何懼澤不周？誰令君多念，自使懷百憂。

曹子建〈又贈丁儀王粲〉一首

從軍度函穀，驅馬過西京。山岑高無極，涇渭揚濁清。壯哉帝王居，佳麗殊百城。員闕出浮雲，承露概泰清。皇佐揚天惠，四海無交兵。權家雖愛勝，全國為令名。君子在末位，不能歌德聲。丁生怨在朝，王子歡自營。歡怨非貞則，中和誠可經。

曹子建〈贈白馬王彪〉一首

謁帝承明廬，逝將歸舊疆。清晨發皇邑，日夕過首陽。伊洛廣且深，欲濟川無梁。汎舟越洪濤，怨彼東路長。顧瞻戀城闕，引領情內傷。太谷何寥廓，山樹鬱蒼蒼。霖雨泥我塗，流潦浩縱橫。中逵絕無軌，改轍登高崗。脩坂造雲日，我馬玄以黃。玄黃猶能進，我思鬱以紆。鬱紆將難進，親愛在離居。本圖相與偕，中更不克俱。䲻梟鳴衡扼，豺狼當路衢。蒼蠅間白黑，讒巧令親踈。欲還絕無蹊，攬轡止踟躕。踟躕亦何留？相思無終極。秋風發微涼，寒蟬鳴我側。原野何蕭條，白日忽西匿。歸鳥赴喬林，翩翩厲羽翼。孤獸走索群，銜草不遑食。感物傷我懷，撫心長太息。太息將何為？天命與我違。奈何念同生，一往形不歸。孤魂翔故城，靈柩寄京師。存者忽復過，亡沒身自衰。人生處一世，去若朝露晞。年在桑榆間，影響不能追。自顧非金石，咄唶令心悲。心悲動我神，棄置莫復陳。丈夫志四海，萬裏猶比鄰。恩愛苟不虧，在遠分日親。何必同衾幬，然後展殷勤。憂思成疾疹，無乃兒女仁。倉卒骨肉情，能不懷苦辛。苦辛何慮思？天命信可疑。虛無求列仙，松子久吾欺。變故在斯須，百年誰能持？離別永無會，執手將何時？王其愛玉體，俱享黃髮期。收淚即長路，援筆從此辭。

曹子建〈贈丁翼〉一首

嘉賓填城闕，豐膳出中廚。吾與二三子，曲宴此城隅。秦箏發西氣，齊瑟揚東謳。肴來不虛歸，𨢩至反無餘。我豈狎異人？朋友與我俱。大國多良材，譬海出明珠。君子義休偫，小人德無儲。積善有餘慶，榮枯立可須。滔蕩固大節，世俗多所拘。君子通大道，無願為世儒。

嵇叔夜〈贈秀才人軍〉五首

良馬既閑，麗服有暉。左攬繁弱，右接忘歸。風馳電逝，躡景追飛。凌厲中原，顧盼生姿。攜我好仇，載我輕車。南凌長阜，北厲清渠。仰落驚鴻，俯引淵魚。盤于遊田，其樂只且。
輕車迅邁，息彼長林。春木載榮，布葉垂陰。習習谷風，吹我素琴。咬咬黃鳥，顧疇弄音。感悟馳情，思我所欽。心之憂矣，永嘯長吟。
浩浩洪流，帶我邦畿。萋萋綠林，奮榮揚暉。魚龍瀺灂，山鳥群飛。駕言出遊，日夕忘歸。思我良朋，如渴如飢。願言不獲，愴矣其悲。
息徒蘭圃，𥞊馬華山。流磻平皋，垂綸長川。目送歸鴻，手揮五弦。俯仰自得，遊心泰玄。嘉彼釣叟，得魚忘筌。郢人逝矣，誰與盡言？
閑夜肅清，朗月照軒。微風動袿，組帳高褰。旨酒盈樽，莫與交歡。鳴琴在禦，誰與鼓彈？仰慕同趣，其馨若蘭。佳人不在，能不永歎！

司馬紹統〈贈山濤〉一首

苕苕椅桐樹，寄生於南嶽。上淩青雲霓，下臨千仞谷。處身孤且危，於何託余足？昔也植朝陽，傾枝俟鸞鷟。今者絕世用，倥偬見迫束。班匠不我顧，牙曠不我錄。焉得成琴瑟，何由揚妙曲？冉冉三光馳，逝者一何速！中夜不能寐，撫劍起躑躅。感彼孔聖歎，哀此年命促。卞和潛幽冥，誰能證奇璞？冀願神龍來，揚光以見燭。

張茂先〈荅何劭〉二首

吏道何其迫？窘然坐自拘。纓緌為徽纆，文憲焉可踰？恬曠苦不足，煩促每有餘。良朋貽新詩，示我以遊娛。穆如灑清風，奐若春華敷。自昔同寮寀，於今比園廬。衰夕近辱殆，庶幾并懸輿。散髮重陰下，抱杖臨清渠。屬耳聽鸎鳴，流目翫儵魚。從容養餘日，取樂於桑榆。
洪鈞陶萬類，大塊稟群生。明闇信異姿，靜躁亦殊形。自予及有識，志不在功名。虛恬竊所好，文學少所經。忝荷既過任，白日已西傾。道長苦智短，責重困才輕。周任有遺規，其言明且清。負乘為我戒，夕惕坐自驚。是用感嘉貺，寫心出中誠。發篇雖溫麗，無乃違其情。

何敬祖〈贈張華〉一首

四時更代謝，懸象迭卷舒。暮春忽復來，和風與節俱。俯臨清泉湧，仰觀嘉木敷。周旋我陋圃，西瞻廣武廬。既貴不忘儉，處有能存無。鎮俗在簡約，樹塞焉足摹？在昔同班司，今者並園墟。私願偕黃髮，逍遙綜琴書。舉爵茂陰下，攜手共躊躇。奚用遺形骸？忘筌在得魚。

陸士衡〈贈馮文羆遷斥丘令〉一首

於皇聖世，時文惟晉。受命自天，奄有黎獻。閶闔既闢，承華再建。明明在上，有集惟彥。弈弈馮生，哲問允迪。天保定子，靡德不鑠。邁心玄曠，矯志崇邈。遵彼承華，其容灼灼。嗟我人斯，戢翼江潭。有命集止，飜飛自南。出自幽谷，及爾同林。雙情交映，遺物識心。人亦有言，交道實難。有頍者弁，千載一彈。今我與子，曠世齊歡。利斷金石，氣惠秋蘭。群黎未綏，帝用勤止。我求明德，肆於百里。僉曰爾諧，俾民是紀。乃眷北徂，對揚帝祉。疇昔之遊，好合纏綿。借曰未洽，亦既三年。居陪華幄，出從朱輪。方驥齊鑣，比迹同塵。之子既命，四牡項領。遵塗遠蹈，騰軌高騁。慶雲扶質，清風承景。嗟我懷人，其邁惟永。否泰苟殊，窮達有違。及子春華，後爾秋暉。逝將去我，陟彼朔垂。非子之念，心孰為悲。

陸士衡〈荅賈長淵〉一首并序

余昔為太子洗馬，賈長淵以散騎常侍東宮積年。余出補吳王郎中令，元康六年入為尚書郎。魯公贈詩一篇，作此詩荅之雲爾。
伊昔有皇，肇濟黎蒸。先天創物，景命是膺。降及群后，迭毀迭興。邈矣終古，崇替有徵。在漢之季，皇綱幅裂。大辰匿耀，金虎習質。雄臣馳騖，義夫赴節。釋位揮戈，言謀王室。王室之亂，靡邦不泯。如彼墜景，曾不可振。乃眷三哲，俾乂斯民。啟土雖難，改物承天。爰茲有魏，即宮天邑。吳實龍飛，劉亦嶽立。干戈載揚，俎豆載戢。民勞師興，國玩凱入。天厭霸德，黃祚告舋。獄訟違魏，謳歌適晉。陳留歸蕃，我皇登禪。庸岷稽顙，三江改獻。赫矣隆晉，奄宅率土。對揚天人，有秩斯祜。惟公太宰，光翼二祖。誕育洪冑，纂戎於魯。東朝既建，淑問峨峨。我求明德，濟同以和。魯公戾止，袞服委虵。思媚皇儲，高步承華。昔我逮茲，時惟下僚。及子棲遟，同林異條。年殊志比，服舛義稠。遊跨三春，情固二秋。祗承皇命，出納無違。往踐蕃朝，來步紫微。升降祕閣，我服載暉。孰雲匪懼？仰肅明威。分索則易，攜手實難。念昔良遊，茲焉永歎！公之云感，貽此音翰。蔚彼高藻，如玉之闌。惟漢有木，曾不踰境。惟南有金，萬邦作詠。民之𦙃好，狂狷厲聖。儀形在昔，予聞子命。

陸士衡〈於承明作與士龍〉一首

牽世嬰時網，駕言遠徂征。飲餞豈異族？親戚弟與兄。婉孌居人思，紆鬱遊子情。明發遺安寐，寤言涕交纓。分塗長林側，揮袂萬始亭。佇盼要遐景，傾耳玩餘聲。南歸憩永安，北邁頓承明。永安有昨軌，承明子棄予。俯仰悲林薄，慷慨含辛楚。懷往歡絕端，悼來憂成緒。感別慘舒翮，思歸樂遵渚。

陸士衡〈贈尚書郎顧彥先〉二首

大火貞朱光，積陽熙自南。望舒離金虎，屏翳吐重陰。淒風迕時序，苦雨遂成霖。朝遊忘輕羽，夕息憶重衾。感物百憂生，纏綿自相尋。與子隔蕭牆，蕭牆隔且深。形影曠不接，所託聲與音。音聲日夜闊，何用慰吾心。
朝遊遊層城，夕息旋直廬。迅雷中宵激，驚電光夜舒。玄雲拖朱閣，振風薄綺疏。豐注溢脩霤，黃潦浸階除。停陰結不解，通衢化為渠。沈稼湮梁潁，流民泝荊徐。眷言懷桑梓，無乃將為魚！

陸士衡〈贈顧交阯公真〉一首

顧侯體明德，清風肅已邁。發迹翼藩后，改授撫南裔。伐鼓五嶺表，揚旌萬裏外。遠績不辭小，立德不在大。高山安足淩？巨海猶縈帶。惆悵瞻飛駕，引領望歸斾。

陸士衡〈贈從兄車騎〉一首

孤獸思故藪，離鳥悲舊林。翩翩遊宦子，辛苦誰為心？髣髴谷水陽，婉孌崑山陰。營魄懷茲土，精爽若飛沈。寤寐靡安豫，願言思所欽。感彼歸塗艱，使我怨慕深。安得忘歸草，言樹背與衿。斯言豈虛作，思鳥有悲音。

陸士衡〈荅張士然〉一首

絜身躋祕閣，祕閣峻且玄。終朝理文案，薄暮不遑瞑。駕言巡明祀，致敬在祈年。逍遙春王圃，躑䠱千畝田。回渠繞曲陌，通波扶直阡。嘉穀垂重穎，芳樹發華顛。余固水鄉士，揔轡臨清淵。戚戚多遠念，行行遂成篇。

陸士衡〈為顧彥先贈婦〉二首

辭家遠行遊，悠悠三千里。京洛多風塵，素衣化為緇。脩身悼憂苦，感念同懷子。隆思辭心曲，沈歡滯不起。歡沈難剋興，心亂誰為理？願假歸鴻翼，飜飛浙江汜。
東南有思婦，長歎充幽闥。借問歎何為？佳人眇天末！遊宦久不歸，山川脩且闊。形影參商乖，音息曠不達。離合非有常，譬彼弦與括。願保金石軀，慰妾長飢渴！

陸士衡〈贈馮文羆〉一首

昔與二三子，遊息承華南。拊翼同枝條，飜飛各異尋。苟無淩風翮，徘徊守故林。慷慨誰為感，願言懷所欽。發軫清洛汭，驅馬大河陰。佇立望朔塗，悠悠迥且深。分索古所悲，志士多苦心。悲情臨川結，苦言隨風吟。愧無雜珮贈，良訊代兼金。夫子茂遠猷，款誠寄惠音。

陸士衡〈贈弟士龍〉一首

行矣怨路長，惄焉傷別促。指途悲有餘，臨觴歡不足。我若西流水，子為東跱岳。慷慨逝言感，徘徊居情育。安得攜手俱，契闊成騑服。

潘安仁〈為賈謐作贈陸機〉一首

肇自初創，二儀烟熅。粵有生民，伏羲始君。結繩闡化，八象成文。芒芒九有，區域以分。神農更王，軒轅承紀。畫野離壃，爰封眾子。夏殷既襲，宗周繼祀。綿綿瓜瓞，六國㸦峙。強秦兼并，吞滅四隅。子嬰面櫬，漢祖膺圖。靈獻微弱，在涅則渝。三雄鼎足，孫啟南吳。南吳伊何，僭號稱王。大晉統天，仁風遐揚。偽孫銜璧，奉土歸壃。婉婉長離，凌江而翔。長離云誰？咨爾陸生。鶴鳴九皋，猶載厥聲。況乃海隅，播名上京。爰應旌招，撫翼宰庭。儲皇之選，實簡惟良。英英朱鸞，來自南岡。曜藻崇正，玄冕丹裳。如彼蘭蕙，載採其芳。藩岳作鎮，輔我京室。旋反桑梓，帝弟作弼。或雲國宦，清塗攸失。吾子洗然，恬淡自逸。廊廟惟清，俊乂是延。擢應嘉舉，自國而遷。齊轡群龍，光讚納言。優遊省闥，珥筆華軒。昔餘與子，繾綣東朝。雖禮以賓，情同友僚。嬉娛絲竹，撫鞞舞韶。脩日朗月，攜手逍遙。自我離群，二周於今。雖簡其面，分著情深。子其超矣，實慰我心。發言為詩，俟望好音。欲崇其高，必重其層。立德之柄，莫匪安恒。在南稱甘，度北則橙。崇子鋒穎，不頹不崩。

潘正叔〈贈陸機出為吳王郎中令〉一首

東南之美，曩惟延州。顯允陸生，於今尠儔。振鱗南海，濯翼清流。婆娑翰林，容與墳丘。玉以瑜潤，隨以光融。乃漸上京，乃儀儲宮。玩爾清藻，味爾芳風。泳之彌廣，挹之彌沖。崑山何有？有瑤有珉。及爾同僚，具惟近臣。予涉素秋，子登青春。愧無老成，廁彼日新。祁祁大邦，惟桑惟梓。穆穆伊人，南國之紀。帝曰爾諧，惟王卿士。俯僂從命，爰恤奚喜。我車既巾，我馬既𥞊。星陳夙駕，載脂載轄。婉孌二宮，徘徊殿闥。醪澄莫饗，孰慰飢渴？昔子忝私，貽我蕙蘭。今子徂東，何以贈旃？寸晷惟寶，豈無璵璠？彼美陸生，可與晤言。

潘正叔〈贈河陽〉一首

密生化單父，子奇莅東阿。桐鄉建遺烈，武城播弦歌。逸驥騰夷路，潛龍躍洪波。弱冠步鼎鉉，既立宰三河。流聲馥秋蘭，摛藻艷春華。徒美天姿茂，豈謂人爵多。

潘正叔〈贈侍禦史王元貺〉一首

崑山積瓊玉，廣夏構眾材。遊鱗萃靈沼，撫翼希天階。膏蘭孰為銷？濟治由賢能。王侯厭崇禮，迴迹清憲臺。蠖屈固小往，龍翔迺大來。恊心毗聖世，畢力讚康哉！


詩丁


傅長虞〈贈何劭王濟〉一首

朗陵公何敬祖，咸之從內兄；國子祭酒王武子，咸從姑之外孫也，並以明德見重於世，咸親之重之，情猶同生，義則師友。何公既登侍中，武子俄而亦作，二賢相得甚歡，咸亦慶之。然自恨闇劣，雖願其繾綣，而從之末由；歷試無效，且有家艱。賦詩申懷，以貽之云爾。
日月光太清，列宿曜紫微。赫赫大晉朝，明明闢皇闈。吾兄既鳳翔，王子亦龍飛。雙鸞遊蘭渚，二離揚清暉。攜手升玉階，並坐侍丹帷。金璫綴惠文，煌煌發令姿。斯榮非攸庶，繾綣情所希。豈不企高蹤，麟趾邈難追。臨川靡芳餌，何為空守坻？槁葉待風飄，逝將與君違。違君能無戀，尸素當言歸。歸身蓬蓽廬，樂道以忘飢。進則無云補，退則恤其私。但願隆弘美，王度日清夷。

郭泰機〈荅傅咸〉一首

皦皦白素絲，織為寒女衣。寒女雖妙巧，不得秉杼機。天寒知運速，況復鴈南飛。衣工秉刀尺，棄我忽若遺。人不取諸身，世士焉所希？況復已朝餐，曷由知我飢？

陸士龍〈為顧彥先贈婦〉二首

悠悠君行邁，焭焭妾獨止。山河安可踰？永路隔萬里。京室多妖冶，粲粲都人子。雅步擢纖腰，巧笑發皓齒。佳麗良可美，衰賤焉足紀？遠蒙眷顧言，銜恩非望始。
浮海難為水，遊林難為觀。容色貴及時，朝華忌日晏。皎皎彼姝子，灼灼懷春粲。西城善雅儛，揔章饒清彈。鳴簧發丹脣，朱絃繞素腕。輕裾猶電揮，雙袂如霧散。華容溢藻幄，哀響入雲漢。知音世所希，非君誰能讚？棄置北辰星，問此玄龍煥。時暮復何言，華落理必賤。

陸士龍〈荅兄機〉一首

悠遠塗可極，別促怨會長。銜恩戀行邁，興言在臨觴。南津有絕濟，北渚無河梁。神往同逝感，形留悲參商。衡軌若殊迹，牽牛非服箱。

陸士龍〈荅張士然〉一首

行邁越長川，飄颻冒風塵。通波激枉渚，悲風薄丘榛。脩路無窮迹，井邑自相循。百城各異俗，千室非良鄰。歡舊難假合，風土豈虛親。感念桑梓城，髣髴眼中人。靡靡日夜遠，眷眷懷苦辛。

劉越石〈荅盧諶詩〉一首

琨頓首：損書及詩，備辛酸之苦言，暢經通之遠旨。執玩反覆，不能釋手。慨然以悲，歡然以喜。昔在少壯，未嘗檢括。遠慕老莊之齊物，近嘉阮生之放曠，怪厚薄何從而生？哀樂何由而至？自頃輈張，困於逆亂，國破家亡，親友彫殘。負杖行吟，則百憂俱至，塊然獨坐，則哀憤兩集。時復相與舉觴對膝，破涕為笑，排終身之積慘，求數刻之暫歡。譬由疾疢彌年，而欲一丸銷之，其可得乎？夫才生於世，世實須才。和氏之璧，焉得獨曜於郢握？夜光之珠，何得專玩於隨掌？天下之寶，當與天下共之。但分析之日，不能不悵恨耳！然後知聃、周之為虛誕，嗣宗之為妄作也。昔騄驥倚輈於吳坂，長鳴於良樂，知與不知也。百里奚愚於虞而智於秦，遇與不遇也。今君遇之矣，勖之而已！不復屬意於文二十餘年矣。久廢則無次，想必欲其一反，故稱指送一篇，適足以彰來詩之益美耳。琨頓首頓首。
厄運初遘，陽爻在六。乾象棟傾，坤儀舟覆。橫厲糾紛，群妖競逐。火燎神州，洪流華域。彼黍離離，彼稷育育。哀我皇晉，痛心在目。天地無心，萬物同塗。禍淫莫驗，福善則虛。逆有全邑，義無完都。英蘂夏落，毒卉冬敷。如彼龜玉，韞櫝毀諸。芻狗之談，其最得乎？咨余軟弱，弗克負荷。愆舋仍彰，榮寵屢加。威之不建，禍延凶播。忠隕于國，孝愆于家。斯罪之積，如彼山河。斯舋之深，終莫能磨。郁穆舊姻，嬿婉新婚。裹糧攜弱，匍匐星奔。未輟爾駕，已隳我門。二族偕覆，三孽並根。長慚舊孤，永負冤魂。亭亭孤幹，獨生無伴。綠葉繁縟，柔條脩罕。朝採爾實，夕捋爾竿。竿翠豐尋，逸珠盈椀。寔消我憂，憂急用緩。逝將去乎？庭虛情滿。虛滿伊何，蘭桂移植。茂彼春林，瘁此秋棘。有鳥翻飛，不遑休息。匪桐不棲，匪竹不食。永戢東羽，翰撫西翼。我之敬之，廢歡輟職。音以賞奏，味以殊珍。文以明言，言以暢神。之子之往，四美不臻。澄醪覆𨢩，絲竹生塵。素卷莫啟，幄無談賓。既孤我德，又闕我鄰。光光段生，出幽遷喬。資忠履信，武烈文昭。旍弓騂騂，輿馬翹翹。乃奮長縻，是轡是鑣。何以贈子？竭心公朝。何以敘懷？引領長謠。

劉越石〈重贈盧諶〉一首

握中有懸璧，本自荊山璆。惟彼太公望，昔在渭濱叟。鄧生何感激，千里來相求。白登幸曲逆，鴻門賴留侯。重耳任五賢，小白相射鉤。苟能隆二伯，安問黨與讎？中夜撫枕歎，想與數子遊。吾衰久矣夫，何其不夢周？誰云聖達節，知命故不憂。宣尼悲獲麟，西狩涕孔丘。功業未及建，夕陽忽西流。時哉不我與，去乎若雲浮。朱實隕勁風，繁英落素秋。狹路傾華蓋，駭駟摧雙輈。何意百煉剛，化為繞指柔。

盧子諒〈贈劉琨〉一首

故吏從事中郎盧諶死罪死罪！諶稟性短弱，當世罕任。因其自然，用安靜退。在木闕不材之資，處鴈乏善鳴之分。卷異蘧子，愚殊甯生。匠者時眄，不免𦠆賓。嘗自思惟，因緣運會，得蒙接事，自奉清塵，于今五稔。謨明之效不著，候人之譏以彰。大雅含弘，量苞山藪。加以待接彌優，款眷逾昵，與運籌之謀，廁讌私之歡。綢繆之旨，有同骨肉，其為知已，古人罔喻。昔聶政殉嚴遂之顧，荊軻慕燕丹之義。意氣之間，靡軀不悔。雖微達節，謂之可庶，然苟曰有情，孰能不懷？故委身之日，夷險已之。事與願違，當忝外役，遂去左右，收迹府朝。蓋本同末異，楊朱興哀；始素終玄，墨翟垂涕。分乖之際，咸可歎慨；致感之途，或迫乎茲。亦奚必臨路而後長號，覩絲而後歔欷哉？是以仰惟先情，俯覽今遇，感存念亡，觸物眷戀。《易》曰：書不盡言，言不盡意。然則書非盡言之器，言非盡意之具矣。況言有不得至於盡意，書有不得至於盡言邪？不勝猥懣！謹貢詩一篇，抑不足以揄揚弘美，亦以攄其所抱而已。若公肆大惠，遂其厚恩，錫以咳唾之音，慰其違離之意，則所謂咸池酬於北里，夜光報於魚目。諶之願也，非所敢望也。諶死罪死罪。
濬哲惟皇，紹熙有晉。振厥弛維，光闡遠韻。有來斯雍，至止伊順。三台摛朗，四岳增峻。伊陟佐商，山甫翼周。弘濟艱難，對揚王休。苟非異德，曠世同流。加其忠貞，宣其徽猷。伊諶陋宗，昔遘嘉惠。申以婚姻，著以累世。義等休戚，好同興廢。孰云匪諧？如樂之契！王室喪師，私門播遷。望公歸之，視險忽艱。茲願不遂，中路阻顛。仰悲先意，俯思身愆。大鈞載運，良辰遂往。瞻彼日月，迅過俯仰。感今惟昔，口存心想。借曰如昨，忽為疇曩。疇曩伊何，逝者彌踈。溫溫恭人，慎終如初。覽彼遺音，恤此窮孤。譬彼樛木，蔓葛以敷。妙哉蔓葛，得託樛木。葉不雲布，華不星燭。承侔卞和，質非荊璞。眷同尤良，用乏驥騄。承亦既篤，眷亦既親；飾奬駑猥，方駕駿珍。弼諧靡成，良謀莫陳。無覬狐趙，有與五臣。五臣奚與？契闊百罹。身經險阻，足蹈幽遐。義由恩深，分隨昵加。綢繆委心，自同匪他。昔在暇日，妙尋通理。尤彼意氣，使是節士。情以體生，感以情起。趣舍罔要，窮達斯已。由余片言，秦人是憚。日磾效忠，飛聲有漢。桓桓撫軍，古賢作冠。來牧幽都，濟厥塗炭。塗炭既濟，寇挫民阜。謬其疲隸，授之朝右。上懼任大，下欣施厚。實祗高明，敢忘所守。相彼反哺，尚在翔禽。孰是人斯，而忍斯心？每憑山海，庶覿高深。遐眺存亡，緬成飛沈。長徽已纓，逝將徙舉。收迹西踐，銜哀東顧。曷云塗遼？曾不咫步。豈不夙夜？謂行多露。緜緜女蘿，施于松標。稟澤洪幹，晞陽豐條。根淺難固，莖弱易彫；操彼纖質，承此衝飆。纖質寔微，衝飆斯值，誰謂言精？致在賞意。不見得魚，亦忘厥餌。遺其形骸，寄之深識。先民頤意，潛山隱机。仰熙丹崖，俯澡綠水。無求於和，自附眾美。慷慨遐蹤，有愧高旨。爰造異論，肝膽楚越。惟同大觀，萬殊一轍。死生既齊，榮辱奚別？處其玄根，廓焉靡結。福為禍始，禍作福階。天地盈虛，寒暑周迴。夫差不祀，釁在勝齊。勾踐作伯，祚自會稽。邈矣達度，唯道是杖。形有未泰，神無不暢。如川之流，如淵之量。上弘棟隆，下塞民望。

盧子諒〈贈崔溫〉一首

逍遙步城隅，暇日聊游豫。北眺沙漠垂，南望舊京路。平陸引長流，崗巒挺茂樹。中原厲迅飆，山阿起雲霧。遊子恒悲懷，舉目增永慕。良儔不獲偕，舒情將焉訴？遠念賢士風，遂存往古務。朔鄙多俠氣，豈惟地所固？李牧鎮邊城，荒夷懷南懼。趙奢正疆埸，秦人折北慮。羈旅及寬政，委質與時遇。恨以駑蹇姿，徒煩飛子御。亦既弛負檐，忝位宰黔庶。苟云免罪戾，何暇收民譽？倪寬以殿黜，終乃最眾賦。何武不赫赫，遺愛常在去。古人非所希，短弱自有素。何以敷斯辭，惟以二子故。

盧子諒〈荅魏子悌〉一首

崇臺非一幹，珍裘非一腋。多士成大業，群賢濟弘績。遇蒙時來會，聊齊朝彥迹。顧此腹背羽，愧彼排虛翮。寄身蔭四嶽，託好憑三益。傾蓋雖終朝，大分邁疇昔。在危每同險，處安不異易。俱涉晉昌艱，共更飛狐厄。恩由契闊生，義隨周旋積。豈謂鄉曲譽，謬充本州役。乖離令我感，悲欣使情惕。理以精神通，匪曰形骸隔。妙詩申篤好，清義貫幽賾。恨無隨侯珠，以酬荊文璧。

謝宣遠〈荅靈運〉一首

夕霽風氣涼，閑房有餘清。開軒滅華燭，月露皓已盈。獨夜無物役，寢者亦云寧。忽獲愁霖唱，懷勞奏所成。歎彼行旅艱，深茲眷言情。伊余雖寡慰，殷憂暫為輕。牽率詶嘉藻，長揖愧吾生。
謝宣遠於安城荅靈運一首

謝宣遠〈於安城荅靈運〉一首

條繁林彌蔚，波清源愈濬。華宗誕吾秀，之子紹前胤。綢繆結風徽，烟熅吐芳訊。鴻漸隨事變，雲臺與年峻。華萼相光飾，嚶嚶悅同響。親親子敦予，賢賢吾爾賞。比景後鮮輝，方年一日長。萎葉愛榮條，涸流好河廣。殉業謝成操，復禮愧貧樂。幸會果代耕，符守江南曲。履運傷荏苒，遵塗歎緬邈。布懷存所欽，我勞一何篤！肇允雖同規，翻飛各異概。迢遞封畿外，窈窕承明內。尋塗塗既睽，即理理已對。絲路有恒悲，矧迺在吾愛。跬行安步武，鎩翮周數仞。豈不識高遠，違方往有吝。歲寒霜雪嚴，過半路愈峻。量己畏友朋，勇退不敢進。行矣勵令猷，寫誠詶來訊。

謝惠連〈西陵遇風獻康樂〉一首

我行指孟春，春仲尚未發。趣途遠有期，念離情無歇。成裝候良辰，漾舟陶嘉月。瞻塗意少悰，還顧情多闕。哲兄感仳別，相送越坰林。飲錢野亭館，分袂澄湖陰。悽悽留子言，眷眷浮客心。迴塘隱艫栧，遠望絕形音。靡靡即長路，戚戚抱遙悲。悲遙但自弭，路長當語誰！行行道轉遠，去去情彌遲。昨發浦陽汭，今宿浙江湄。屯雲蔽曾嶺，驚風涌飛流。零雨潤墳澤，落雪灑林丘。浮氛晦崖巘，積素惑原疇。曲汜薄停旅，通川絕行舟。臨津不得濟，佇楫阻風波。蕭條洲渚際，氣色少諧和。西瞻興遊歎，東睇起悽歌。積憤成疢痗，無萱將如何！

謝靈運〈還舊園作見顏范二中書〉一首

辭滿豈多秩，謝病不待年。偶與張邴合，久欲還東山。聖靈昔迴眷，微尚不及宣。何意衝飆激，烈火縱炎烟。焚玉發崑峰，餘燎遂見遷。投沙理既迫，如邛願亦愆。長與懽愛別，永絕平生緣。浮舟千仞壑，揔轡萬尋巔。流沫不足險，石林豈為艱！閩中安可處，日夜念歸旋。事躓兩如直，心愜三避賢。託身青雲上，棲巖挹飛泉。盛明盪氛昏，貞休康屯邅。殊方咸成貸，微物豫采甄。感深操不固，質弱易版纏。曾是反昔園，語往實款然。曩基即先築，故池不更穿。果木有舊行，壤石無遠延。雖非休憩地，聊取永日閑。衛生自有經，息陰謝所牽。夫子照情素，探懷授往篇。

謝靈運〈登臨海嶠初發彊中作與從弟惠連見羊何共和之〉一首

杪秋尋遠山，山遠行不近。與子別山阿，含酸赴脩軫。中流袂就判，欲去情不忍。顧望脰未悁，汀曲舟已隱。隱汀絕望舟。騖棹逐驚流。欲抑一生歡，并奔千里遊。日落當棲薄，繫纜臨江樓。豈惟夕情歛，憶爾共淹留。淹留昔時歡，復增今日歎。茲情已分慮，況迺協悲端。秋泉鳴北澗，哀猿響南巒。戚戚新別心，悽悽久念攢！攢念攻別心，旦發清溪陰。暝投剡中宿，明登天姥岑。高高入雲霓，還期那可尋？儻遇浮丘公，長絕子徽音。

謝靈運〈酬從弟惠連〉一首

寢瘵謝人徒，滅迹入雲峰。巖壑寓耳目，歡愛隔音容。永絕賞心望，長懷莫與同。末路值令弟，開顏披心胸。心胸既云披，意得咸在斯。凌澗尋我室，散帙問所知。夕慮曉月流，朝忌曛日馳。悟對無厭歇，聚散成分離。分離別西川，迴景歸東山。別時悲已甚，別後情更延。傾想遟嘉音，果枉濟江篇。辛勤風波事，款曲洲渚言。洲渚既淹時，風波子行遟，務恊華京想，詎存空谷期。猶復惠來章，秪足攪余思。儻若果歸言，共陶暮春時。暮春雖未交，仲春善遊遨。山桃發紅萼，野蕨漸紫苞。鳴嚶已悅豫，幽居猶鬱陶。夢寐佇歸舟，釋我吝與勞。

顏延年〈贈王太常〉一首

玉水記方流，琁源載圓折。蓄寶每希聲，雖祕猶彰徹。聆龍𥉻九泉，聞鳳窺丹穴。歷聽豈多工？唯然覯世哲。舒文廣國華，敷言遠朝列。德輝灼邦懋，芳風被鄉耋。側同幽人居，郊扉常晝閉。林閭時晏開，亟迴長者轍。庭昏見野陰，山明望松雪。靜惟浹群化，徂生入窮節。豫往誠歡歇，悲來非樂闋。屬美謝繁翰，遙懷具短札。

顏延年〈夏夜呈從兄散騎車長沙〉一首

炎天方埃鬱，暑晏闋塵紛。獨靜闕偶坐，臨堂對星分。側聽風薄木，遙睇月開雲。夜蟬當夏急，陰蟲先秋聞。歲候初過半，荃蕙豈久芬？屏居惻物變，慕類抱情殷。九逝非空思，七襄無成文。

顏延年〈直東宮荅鄭尚書〉一首

皇居體寰極，設險祗天工。兩闈阻通軌，對禁限清風。跂予旅東館，徒歌屬南墉。寢興鬱無已，起觀辰漢中。流雲藹青闕，皓月鑒丹宮。踟躕清防密，徙倚恒漏窮。君子吐芳訊，感物惻余衷。惜無丘園秀，景行彼高松。知言有誠貫，美價難克充。何以銘嘉貺，言樹絲與桐。

顏延年〈和謝監靈運〉一首

弱植慕端操，窘步懼先迷。寡立非擇方，刻意藉窮棲。伊昔遘多幸，秉筆侍兩閨。雖慚丹雘施，未謂玄素睽。徒遭良時詖，王道奄昏霾。人神幽明絕，朋好雲雨乖。弔屈汀洲浦，謁帝蒼山蹊。倚巖聽緒風，攀林結留荑。跂予間衡嶠，曷月瞻秦稽。皇聖昭天德，豐澤振沈泥。惜無爵雉化，何用充海淮。去國還故里，幽門樹蓬藜。采茨葺昔宇，翦棘開舊畦。物謝時既晏，年往志不偕。親仁敷情昵，興賦究辭棲。芬馥歇蘭若，清越奪琳珪。盡言非報章，聊用布所懷。

王僧達〈荅顏延年〉一首

長卿冠華陽，仲連擅海陰。珪璋既文府，精理亦道心。君子聳高駕，塵軌實為林。崇情符遠迹，清氣溢素襟。結遊略年義，篤顧棄浮沈。寒榮共偃曝，春醞時獻斟。聿來歲序暄，輕雲出東岑。麥壟多秀色，楊園流好音。歡此乘日暇，忽忘逝景侵。幽衷何用慰，翰墨久謠吟。棲鳳難為條，淑貺非所臨。誦以永周旋，匣以代兼金。

謝玄暉〈郡內高齋閑坐荅呂法曹〉一首

結構何迢遰，曠望極高深。牎中列遠岫，庭際俯喬林。日出眾鳥散，山暝孤猿吟。已有池上酌，復此風中琴。非君美無度，孰為勞寸心。惠而能好我，問以瑤華音。若遺金門步，見就玉山岑。

謝玄暉〈在郡臥病呈沈尚書〉一首

淮陽股肱守，高臥猶在茲。況復南山曲，何異幽棲時？連陰盛農節，籉笠聚東菑。高閣常晝掩，荒階少諍辭。珍簟清夏室，輕扇動涼颸。嘉魴聊可荐，淥蟻方獨持。夏李沈朱實，秋藕折輕絲。良辰竟何許？夙昔夢佳期。坐嘯徒可積，為邦歲已朞。絃歌終莫取，撫机令自嗤。

謝玄暉〈暫使下都夜發新林至京邑贈西府同僚〉一首

大江流日夜，客心悲未央。徒念關山近，終知反路長。秋河曙耿耿，寒渚夜蒼蒼。引顧見京室，宮雉正相望。金波麗鳷鵲，玉繩低建章。驅車鼎門外，思見昭丘陽。馳暉不可接，何況隔兩鄉。風雲有鳥路，江漢限無梁。常恐鷹隼擊，時菊委嚴霜。寄言罻羅者，寥廓已高翔。

謝玄暉〈詶王晉安〉一首

梢梢枝早勁，塗塗露晚晞。南中榮橘柚，寧知鴻鴈飛？拂霧朝青閣，日旰坐彤闈。悵望一塗阻，參差百慮依。春草秋更綠，公子未西歸。誰能久京洛？緇塵染素衣。

陸韓卿〈奉荅內兄希叔〉一首

嘉惠承帝子，躧履奉王孫。屬叨金馬署，又點銅龍門。出入平津邸，一見孟嘗尊。歸來翳桑柘，朝夕異涼溫。徂落固云是，寂蔑終始斯。杜門清三逕，坐檻臨曲池。鳧鵠嘯儔侶，荷芰始參差。雖無田田葉，及爾泛漣漪。春華與秋實，庶子及家臣。王門所以貴，自古多俊民。離宮收杞梓，華屋富徐陳。平旦上林苑，日入伊水濱。書記既翩翩，賦歌能妙絕。相如恧溫麗，子雲慚筆札。駿足思長阪，柴車畏危轍。愧茲山陽讌，空此河陽別。平原十日飲，中散千里遊。渤海方淫滯，宜城誰獻酬？屏居南山下，臨此歲方秋。惜哉時不與，日暮無輕舟。

范彥龍〈贈張徐州稷〉一首

田家樵採去，薄暮方來歸。還聞稚子說，有客款柴扉。儐從皆珠玳，裘馬悉輕肥。軒蓋照墟落，傳瑞生光輝。疑是徐方牧，既是復疑非。思舊昔言有，此道今已微。物情棄疵賤，何獨顧衡闈？恨不具雞黍，得與故人揮。懷情徒草草，淚下空霏霏。寄書雲間鴈，為我西北飛。

范彥龍〈古意贈王中書〉一首

攝官青瑣闥，遙望鳳皇池。誰云相去遠？脈脈阻光儀。岱山饒靈異，沂水富英奇。逸翮凌北海，摶飛出南皮。遭逢聖明后，來棲桐樹枝。竹花何莫莫，桐葉何離離！可棲復可食，此外亦何為？豈如鷦鷯者，一粒有餘貲。

任彥昇〈贈郭桐廬出溪口見候余既未至郭仍進村維舟久之郭生方至〉一首

朝發富春渚，蓄意忍相思。涿令行春反，冠蓋溢川坻。望久方來萃，悲歡不自持。滄江路窮此，湍險方自茲。疊嶂易成響，重以夜猨悲。客心幸自弭，中道遇心期。親好自斯絕，孤遊從此辭。

潘安仁〈河陽縣作〉二首

微身輕蟬翼，弱冠忝嘉招。在疚妨賢路，再升上宰朝。猥荷公叔舉，連陪廁王寮。長嘯歸東山，擁耒耨時苗。幽谷茂纖葛，峻巖敷榮條。落英隕林趾，飛莖秀陵喬。卑高亦何常，升降在一朝。徒恨良時泰，小人道遂消。譬如野田蓬，斡流隨風飄。昔倦都邑游，今掌河朔傜。登城眷南顧，凱風揚微綃。洪流河浩蕩，脩芒鬱苕嶢。誰謂晉京遠？室邇身實遼。誰謂邑宰輕？令名患不劭。人生天地間，百歲孰能要？熲如槁石火，瞥若截道飆。齊都無遺聲，桐鄉有餘謠。福謙在純約，害盈猶矜驕。雖無君人德，視民庶不恌。
日夕陰雲起，登城望洪河。川氣冒山嶺，驚湍激巖阿。歸鴈映蘭畤，游魚動圓波。鳴蟬厲寒音，時菊耀秋華。引領望京室，南路在伐柯。大夏緬無覿，崇芒鬱嵯峨。揔揔都邑人，擾擾俗化訛。依水類浮萍，寄松似懸蘿。朱愽糾舒慢，楚風被琅邪。曲蓬何以直，託身依叢麻。黔黎竟何常，政成在民和。位同單父邑，愧無子賤歌。豈敢陋微官？但恐忝所荷。

潘安仁〈在懷縣作〉二首

南陸迎脩景，朱明送末垂。初伏啟新節，隆暑方赫羲。朝想慶雲興，夕遟白日移。揮汗辭中宇，登城臨清池。涼飆自遠集，輕襟隨風吹。靈圃耀華果，通衢列高椅。瓜瓞蔓長苞，薑芋紛廣畦。稻栽肅仟仟，黍苗何離離。虛薄乏時用，位微名日卑。驅役宰兩邑，政績竟無施。自我違京輦，四載迄于斯。器非廊廟姿，屢出固其宜。徒懷越鳥志，眷戀想南枝。春秋代遷逝，四運紛可喜。寵辱易不驚，戀本難為思。
我來冰未泮，時暑忽隆熾。感此還期淹，歎彼年往駛。登城望郊甸，遊目歷朝寺。小國寡民務，終日寂無事。白水過庭激，綠槐夾門植。信美非吾土，秖攪懷歸志。卷然顧鞏洛，山川邈離異。願言旋舊鄉，畏此簡書忌。祇奉社稷守，恪居處職司。

潘正叔〈迎大駕〉一首

南山鬱岑崟，洛川迅且急。青松蔭脩嶺，綠蘩被廣隰。朝日順長塗，夕暮無所集。歸雲乘幰浮，淒風尋帷入。道逢深識士，舉手對吾揖。世故尚未夷，崤函方嶮澀。狐貍夾兩轅，豺狼當路立。翔鳳嬰籠檻，騏驥見維縶。俎豆昔嘗聞，軍旅素未習。且少停君駕，徐待干戈戢。

陸士衡〈赴洛〉二首

希世無高符，營道無烈心。靖端肅有命，假楫越江潭。親友贈予邁，揮淚廣川陰。撫膺解攜手，永歎結遺音。無迹有所匿，寂漠聲必沈。肆目眇不及，緬然若雙潛。南望泣玄渚，北邁涉長林。谷風拂脩薄，油雲翳高岑。亹亹孤獸騁，嚶嚶思鳥吟。感物戀堂室，離思一何深！佇立愾我歎，寤寐涕盈衿。惜無懷歸志，辛苦誰為心？
羈旅遠遊宦，託身承華側。撫劍遵銅輦，振纓盡祗肅。歲月一何易，寒暑忽已革。載離多悲心，感物情悽惻。慷慨遺安愈，永歎廢餐食。思樂樂難誘，曰歸歸未克。憂苦欲何為？纏緜胸與臆。仰瞻陵霄鳥，羨爾歸飛翼。

陸士衡〈赴洛道中作〉二首

揔轡登長路，嗚咽辭密親。借問子何之？世網嬰我身。永歎遵北渚，遺思結南津。行行遂已遠，野途曠無人。山澤紛紆餘，林薄杳阡眠。虎嘯深谷底，雞鳴高樹巔。哀風中夜流，孤獸更我前。悲情觸物感，沈思鬱纏緜。佇立望故鄉，顧影悽自憐。
遠遊越山川，山川脩且廣。振策陟崇丘，案轡遵平莽。夕息抱影寐，朝徂銜思往。頓轡倚嵩巖，側聽悲風響。清露墜素輝，明月一何朗！撫几不能寐，振衣獨長想。

陸士衡〈吳王郎中時從梁陳作〉一首

在昔蒙嘉運，矯迹入崇賢。假翼鳴鳳條，濯足升龍淵。玄冕無醜士，冶服使我妍。輕劍拂鞶厲，長纓麗且鮮。誰謂伏事淺，契闊踰三年。薄言肅後命，改服就藩臣。夙駕尋清軌，遠游越梁陳。感物多遠念，慷慨懷古人。

陶淵明〈始作鎮軍參軍經曲阿作〉一首

弱齡寄事外，委懷在琴書。被褐欣自得，屢空常晏如。時來苟宜會，宛轡憩通衢。投策命晨旅，暫與園田踈。眇眇孤舟遊，緜緜歸思紆。我行豈不遙，登降千里餘。目倦脩塗異，心念山澤居。望雲慚高鳥，臨水愧遊魚。真想初在衿，誰謂形迹拘？聊且憑化遷，終反班生廬。

陶淵明〈辛丑歲七月赴假還江陵夜行塗口〉一首

閑居三十載，遂與塵事冥。詩書敦宿好，林園無世情。如何舍此去，遙遙至西荊。叩栧新秋月，臨流別友生。涼風起將夕，夜景湛虛明。昭昭天宇闊，皛皛川上平。懷役不遑寐，中宵尚孤征。商歌非吾事，依依在耦耕。投冠旋舊墟，不為好爵榮。養真衡茅下，庶以善自名。

謝靈運〈永初三年七月十六日之郡初發都〉一首

述職期闌暑，理棹變金素。秋岸澄夕陰，火旻團朝露。辛苦誰為情，遊子值頹暮。愛似莊念昔，久敬曾存故。如何懷土心，持此謝遠度。李牧愧長袖，郤克慚躧步。良時不見遺，醜狀不成惡。曰余亦支離，依方早有慕。生幸休明世，親蒙英達顧。空班趙氏璧，徒乖魏王瓠。從來漸二紀，始得傍歸路。將窮山海迹，永絕賞心悟。

謝靈運〈過始寧墅〉一首

束髮懷耿介，逐物遂推遷。違志似如昨，二紀及茲年。淄磷謝清曠，疲薾慚貞堅。拙疾相倚薄，還得靜者便。剖竹守滄海，枉帆過舊山。山行窮登頓，水涉盡洄沿。巖峭嶺稠疊，洲縈渚連緜。白雲抱幽石，綠篠媚清漣。葺宇臨迴江，築觀基曾巔。揮手告鄉曲，三載期歸旋。且為樹枌檟，無令孤願言！

謝靈運〈富春渚〉一首

宵濟漁浦潭，旦及富春郭。定山緬雲霧，赤亭無淹薄。遡流觸驚急，臨圻阻參錯。亮乏伯昏分，險過呂梁壑。洊至宜便習，兼山貴止託。平生恊幽期，淪躓困微弱。久露干祿請，始果遠遊諾。宿心漸申寫，萬事俱零落。懷抱既昭曠，外物徒龍蠖。

謝靈運〈七里瀨〉一首

羈心積秋晨，晨積展遊眺。孤客傷逝湍，徒旅苦奔峭。石淺水潺湲，日落山照曜。荒林紛沃若，哀禽相叫嘯。遭物悼遷斥，存期得要妙。既秉上皇心，豈屑末代誚。目覩嚴子瀨，想屬任公釣，誰謂古今殊，異世可同調！

謝靈運〈登江中孤嶼〉一首

江南倦歷覽，江北曠周旋。懷雜道轉迥，尋異景不延。亂流趨正絕，孤嶼媚中川。雲日相輝映，空水共澄鮮。表靈物莫賞，蘊真誰為傳？想像崑山姿，緬邈區中緣。始信安期術，得盡養生年。

謝靈運〈初去郡〉一首

彭薛裁知恥，貢公未遺榮。或可優貪競，豈足稱達生？伊余秉微尚，拙訥謝浮名。廬園當棲巖，卑位代躬耕。顧己雖自許，心迹猶未并。無庸妨周任，有疾像長卿。畢娶類尚子，薄遊似邴生。恭承古人意，促裝反柴荊。牽絲及元興，解龜在景平。負心二十載，於今廢將迎。理棹遄還期，遵渚騖脩坰。遡溪終水涉，登嶺始山行。野曠沙岸淨，天高秋月明。憩石挹飛泉，攀林搴落英。戰勝臞者肥，止監流歸停。即是羲唐化，獲我擊壤聲！

謝靈運〈初發石首城〉一首

白珪尚可磨，斯言易為緇。雖抱中孚爻，猶勞貝錦詩。寸心若不亮，微命察如絲。日月垂光景，成貸遂兼茲。出宿薄京畿，晨裝摶魯颸。重經平生別，再與朋知辭。故山日已遠，風波豈還時。苕苕萬里帆，茫茫終何之？遊當羅浮行，息必廬霍期。越海凌三山，遊湘歷九嶷。欽聖若旦暮，懷賢亦悽其。皎皎明發心，不為歲寒欺。

謝靈運〈道路憶山中〉一首

《采菱》調易急，《江南》歌不緩。楚人心昔絕，越客腸今斷。斷絕雖殊念，俱為歸慮款。存鄉爾思積，憶山我憤懣。追尋棲息時，偃臥任縱誕。得性非外求，自已為誰纂？不怨秋夕長，常苦夏日短。濯流激浮湍，息陰倚密竿。懷故叵新歡，含悲忘春㬉。悽悽《明月》吹，惻惻《廣陵散》。殷勤訴危柱，慷慨命促管！

謝靈運〈入彭蠡湖口〉一首

客遊倦水宿，風潮難具論。洲島驟迴合，圻岸屢崩奔。乘月聽哀狖，浥露馥芳蓀。春晚綠野秀，巖高白雲屯。千念集日夜，萬感盈朝昏。攀崖照石鏡，牽葉入松門。三江事多往，九派理空存。露物𠫤珍怪，異人祕精魂。金膏滅明光，水碧綴流溫。徒作千里曲，絃絕念彌敦。

謝靈運〈入華子崗是麻源第三谷〉一首

南州實炎德，桂樹凌寒山。銅陵映碧潤，石磴瀉紅泉。既枉隱淪客，亦棲肥遯賢。險逕無測度，天路非術阡。遂登群峰首，邈若升雲烟。羽人絕髣髴，丹丘徒空筌。圖牒復摩滅，碑版誰聞傳？莫辯百世後，安知千載前。且申獨往意，乘月弄潺湲。恒充俄頃用，豈為古今然！


詩戊


顏延年〈北使洛〉一首

改服飭徒旅，首路跼險難。振楫發吳州，𥞊馬陵楚山。塗出梁宋郊，道由周鄭間。前登陽城路，日夕望三川。在昔輟期運，經始闊聖賢。伊穀絕津濟，臺館無尺椽。宮陛多巢穴，城闕生雲煙。王猷升八表，嗟行方暮年。陰風振涼野，飛雪瞀窮天。臨塗未及引，置酒慘無言。隱憫徒御悲，威遟良馬煩。遊役去芳時，歸來屢徂諐。蓬心既已矣，飛薄殊亦然。

顏延年〈還至梁城作〉一首

眇默軌路長，憔悴征戍勤。昔邁先徂師，今來後歸軍。振策睠東路，傾側不及群。息徒顧將夕，極望梁陳分。故國多喬木，空城凝寒雲。丘壟填郛郭，銘志滅無文。木石扃幽闥，黍苗延高墳。惟彼雍門子，吁嗟孟嘗君。愚賤同堙滅，尊貴誰獨聞？曷為久遊客？憂念坐自殷。

顏延年〈始安郡還都與張湘州登巴陵城樓作〉一首

江漢分楚望，衡巫奠南服。三湘淪洞庭，七澤藹荊牧。經塗延舊軌，登闉訪川陸。水國周地嶮，河山信重復。却倚雲夢林，前瞻京臺囿。清氛霽岳陽，曾暉薄瀾澳。悽矣自遠風，傷哉千里目。萬古陳往還，百代勞起伏。存沒竟何人？炯介在明淑。請從上世人，歸來蓺桑竹。

鮑明遠〈還都道中作〉一首

昨夜宿南陵，今旦入蘆洲。客行惜日月，崩波不可留。侵星赴早路，畢景逐前儔。鱗鱗夕雲起，獵獵曉風遒。騰沙鬱黃霧，翻浪揚白鷗。登艫眺淮甸，掩泣望荊流。絕目盡平原，時見遠煙浮。倏悲坐還合，俄思甚兼秋。未嘗違戶庭，安能千里遊？誰令乏古節，貽此越鄉憂。

謝玄暉〈之宣城出新林浦向版橋〉一首

江路西南永，歸流東北騖。天際識歸舟，雲中辨江樹。旅思倦搖搖，孤遊昔已屢。既懽懷祿情，復協滄州趣。囂塵自茲隔，賞心於此遇。雖無玄豹姿，終隱南山霧。

謝玄暉〈敬亭山詩〉一首

茲山亘百里，合沓與雲齊。隱淪既已託，靈異俱然棲。上干蔽白日，下屬帶迴谿。交藤荒且蔓，樛枝聳復低。獨鶴方朝唳，飢鼯此夜啼。渫雲已漫漫，多雨亦淒淒。我行雖紆組，兼得尋幽蹊。緣源殊未極，歸徑窅如迷。要欲追奇趣，即此陵丹梯；皇恩竟已矣，茲理庶無睽。

謝玄暉〈休沐重還道中〉一首

薄遊第從告，思閑願罷歸。還邛歌賦似，休汝車騎非。霸池不可別，伊川難重違。汀葭稍靡靡，江菼復依依。田鶴遠相叫，沙鴇忽爭飛。雲端楚山見，林表吳岫微。試與征徒望，鄉淚盡沾衣。賴此盈罇酌，含景望芳菲。問我勞何事？沾沐仰清徽。志狹輕軒冕，恩甚戀重闈。歲華春有酒，初服偃郊扉。

謝玄暉〈晚登三山還望京邑〉一首

灞涘望長安，河陽視京縣。白日麗飛甍，參差皆可見。餘霞散成綺，澄江靜如練。喧鳥覆春洲，雜英滿芳甸。去矣方滯淫，懷哉罷歡宴。佳期悵何許，淚下如流霰。有情知望鄉，誰能縝不變？

謝玄暉〈京路夜發〉一首

擾擾整夜裝，肅肅戒徂兩。曉星正寥落，晨光復泱漭。猶霑餘露團，稍見朝霞上。故鄉邈已敻，山川脩且廣。文奏方盈前，懷人去心賞。勑躬每跼蹐，瞻恩唯震蕩。行矣倦路長，無由稅歸鞅。

江文通〈望荊山〉一首

奉義至江漢，始知楚塞長。南關繞桐柏，西嶽出魯陽。寒郊無留影，秋日懸清光。悲風橈重林，雲霞肅川漲。歲晏君如何？零淚沾衣裳。玉柱空掩露，金樽坐含霜。一聞苦寒奏，更使豔歌傷。
丘希範旦發魚浦潭一首

丘希範〈旦發魚浦潭〉一首

漁潭霧未開，赤亭風已颺。櫂歌發中流，鳴鞞響沓障。村童忽相聚，野老時一望。詭怪石異像，嶄絕峰殊狀。森森荒樹齊，析析寒沙漲。藤垂島易陟，崖傾嶼難傍。信是永幽棲，豈徒暫清曠。坐嘯昔有委，臥治今可尚。

沈休文〈早發定山〉一首

夙齡愛遠壑，晚莅見奇山。標峰綵虹外，置嶺白雲間。傾壁忽斜豎，絕頂復孤員。歸海流漫漫，出浦水淺淺。野棠開未落，山櫻發欲然。忘歸屬蘭杜，懷祿寄芳荃。眷言采三秀，徘徊望九仙。

沈休文〈新安江水至清淺深見底貽京邑游好〉一首

眷言訪舟客，茲川信可珍。洞澈隨深淺，皎鏡無冬春。千仞寫喬樹，百丈見遊鱗。滄浪有時濁，清濟涸無津。豈若乘斯去，俯映石磷磷。紛吾隔囂滓，寧假濯衣巾。願以潺湲水，沾君纓上塵。

王仲宣〈從軍詩〉五首

從軍有苦樂，但聞所從誰？所從神且武，焉得久勞師？相公征關右，赫怒震天威。一舉滅獯虜，再舉服羌夷。西收邊地賊，忽若俯拾遺。陳賞越丘山，酒肉踰川坻。軍人多飫饒，人馬皆溢肥。徒行兼乘還，空出有餘資。拓地三千里，往返速若飛。歌舞入鄴城，所愿獲無違。盡日處大朝，日暮薄言歸。外參時明政，內不廢家私。禽獸憚為犧，良苗實已揮。不能效沮溺，相隨把鋤犁。孰覽夫子詩，信知所言非。
涼風厲秋節，司典告詳刑。我君順時發，桓桓東南征。汎舟蓋長川，陳卒被隰坰。征夫懷親戚，誰能無戀情？拊襟倚舟檣，眷眷思鄴城。哀彼東山人，喟然感鸛鳴。日月不安處，人誰獲常寧？昔人從公旦，一徂輒三齡。今我神武師，暫往必速平。棄余親睦恩，輸力竭忠貞。懼無一夫用，報我素餐誠。夙夜自恲性，思逝若抽縈。將秉先登羽，豈敢聽金聲。
從軍征遐路，討彼東南夷。方舟順廣川，薄暮未安坻。白日半西山，桑梓有餘暉。蟋蟀夾岸鳴，孤鳥翩翩飛。征夫心多懷，惻愴令吾悲。下船登高防，草露沾我衣。迴身赴床寢，此愁當告誰？身服干戈事，豈得念所私？即戎有授命，茲理不可違。
朝發鄴都橋，暮濟白馬津。逍遙河堤上，左右望我軍。連舫踰萬艘，帶甲千萬人。率彼東南路，將定一舉勳。籌策運帷幄，一由我聖君。恨我無時謀，譬諸具官臣。鞠躬中堅內，微畫無所陳。許歷為完士，一言獨敗秦。我有素餐責，誠愧伐檀人。雖無鉛刀用，庶幾奮薄身。
悠悠涉荒路，靡靡我心愁。四望無煙火，但見林與丘。城郭生榛棘，蹊徑無所由。雚蒲竟廣澤，葭葦夾長流。日夕涼風發，翩翩漂吾舟。寒蟬在樹鳴，鸛鵠摩天遊。客子多悲傷，淚下不可收。朝入譙郡界，曠然消人憂。雞鳴達四境，黍稷盈原疇。館宅充廛里，女士滿莊馗。自非聖賢國，誰能享斯休？詩人美樂土，雖客猶願留。

顏延年〈宋郊祀歌〉二首

夤威寶命，嚴恭帝祖。炳海表岱，系唐冑楚。靈監叡文，民屬叡武。奄受敷錫，宅中拓宇。亘地稱皇，罄天作主。月竁來賓，日際奉土。開元首正，禮交樂舉。六典聯事，九官列序。有牷在滌，有絜在俎。薦饗王衷，以答神祜。
維聖饗帝，維孝饗親。皇乎備矣，有事上春。禮行宗祀，敬達郊禋。金枝中樹，廣樂四陳。陟配在京，降德在民。奔精昭夜，高燎煬晨。陰明浮爍，沈禜深淪。告成大報，受釐元神。月御案節，星驅扶輪。遙興遠駕，曜曜振振。

〈飲馬長城窟行〉

青青河邊草，緜緜思遠道。遠道不可思，夙昔夢見之。夢見在我傍，忽覺在佗鄉。佗鄉各異縣，輾轉不可見。枯桑知天風，海水知天寒。入門各自媚，誰肯相為言？客從遠方來，遺我雙鯉魚。呼兒烹鯉魚，中有尺素書。長跪讀素書，書上竟何如？上有加餐食，下有長相憶。

〈傷歌行〉

昭昭素月明，暉光燭我床。憂人不能寐，耿耿夜何長！微風吹閨闥，羅帷自飄揚。攬衣曳長帶，屣履下高堂。東西安所之？徘徊以彷徨。春鳥翻南飛，翩翩獨翱翔。悲聲命儔匹，哀鳴傷我腸。感物懷所思，泣涕忽沾裳。佇立吐高吟，舒憤訴穹蒼。

〈長歌行〉

青青園中葵，朝露行日晞。陽春布德澤，萬物生光暉。常恐秋節至，焜黃華蘂衰。百川東到海，何時復西歸？少壯不努力，老大乃傷悲。

班婕妤〈怨歌行〉一首

新裂齊紈素，皎潔如霜雪。裁為合歡扇，團團似明月。出入君懷袖，動搖微風發。常恐秋節至，涼風奪炎熱。棄捐篋笥中，恩情中道絕。

〈短歌行〉

對酒當歌，人生幾何！譬如朝露，去日苦多。慨當以慷，憂思難忘。何以解憂，唯有杜康。青青子衿，悠悠我心。但為君故，沈吟至今。呦呦鹿鳴，食野之苹。我有嘉賓，鼓瑟吹笙。明明如月，何時可掇？憂從中來，不可斷絕。越陌度阡，枉用相存。契闊談讌，心念舊恩。月明星稀，烏鵲南飛。繞樹三匝，何枝可依？山不厭高，海不厭深。周公吐哺，天下歸心。

〈苦寒行〉

北上太行山，艱哉何巍巍！羊腸坂詰屈，車輪為之摧。樹木何蕭瑟，北風聲正悲。熊羆對我蹲，虎豹夾路啼。谿谷少人民，雪落何霏霏。延頸長歎息，遠行多所懷。我心何怫鬱，思欲一東歸。水深橋梁絕，中路正徘徊。迷惑失故路，薄暮無宿棲。行行日已遠，人馬同時飢。檐囊行取薪，斧冰持作糜。悲彼東山詩，悠悠使我哀。

〈燕歌行〉

秋風蕭瑟天氣涼，草木搖落露為霜。群燕辭歸鴈南翔，念君客遊思斷腸。慊慊思歸戀故鄉，何為淹留寄佗方？賤妾焭焭守空房，憂來思君不敢忘，不覺淚下霑衣裳。援琴鳴絃發清商，短歌微吟不能長。明月皎皎照我床，星漢西流夜未央。牽牛織女遙相望，爾獨何辜限河梁。

〈善哉行〉

上山采薇，薄暮苦飢。谿谷多風，霜露沾衣。野雉群雊，猴猿相追。還望故鄉，鬱何壘壘。高山有崖，林木有枝。憂來無方，人莫之知。人生如寄，多憂何為。今我不樂，歲月如馳。湯湯川流，中有行舟。隨波迴轉，有似客遊。策我良馬，被我輕裘。載馳載驅，聊以忘憂。

〈箜篌引〉

置酒高殿上，親友從我遊。中廚辦豐膳，烹羊宰肥牛。秦箏何慷慨，齊瑟和且柔。陽阿奏奇舞，京洛出名謳。樂飲過三爵，緩帶傾庶羞。主稱千金壽，賓奉萬年酬。久要不可忘，薄終義所尤。謙謙君子德，磬折欲何求？驚風飄白日，光景馳西流。盛時不可再，百年忽我遒。生在華屋處，零落歸山丘。先民誰不死？知命亦何憂！

〈美女篇〉

美女妖且閑，采桑歧路間。柔條紛冉冉，葉落何翩翩。攘袖見素手，皓腕約金環。頭上金爵釵，腰佩翠琅玕。明珠交玉體，珊瑚間木難。羅衣何飄飄，輕裾隨風還。顧眄遺光采，長嘯氣若蘭。行徒用息駕，休者以忘餐。借問女安居？乃在城南端。青樓臨大路，高門結重關。容華耀朝日，誰不希令顏。媒氏何所營，玉帛不時安。佳人慕高義，求賢良獨難。眾人何嗷嗷，安知彼所觀？盛年處房室，中夜起長歎。

〈白馬篇〉

白馬飾金羈，連翩西北馳。借問誰家子？幽并遊俠兒。少小去鄉邑，揚聲沙漠垂。宿昔秉良弓，楛矢何參差。控弦破左的，右發摧月支。仰手接飛猱，俯身散馬蹄。狡捷過猴猨，勇剽若豹螭。邊城多警急，胡虜數遷移。羽檄從北來，厲馬登高堤。長驅蹈匈奴，左顧凌鮮卑。棄身鋒刃端，性命安可懷？父母且不顧，何言子與妻。名編壯士籍，不得中顧私。捐軀赴國難，視死忽如歸。

〈名都篇〉

名都多妖女，京洛出少年。寶劍直千金，被服光且鮮。鬭雞東郊道，走馬長楸間。馳馳未能半，雙兔過我前。攬弓捷鳴鏑，長驅上南山。左挽因右發，一縱兩禽連。餘巧未及展，仰手接飛鳶。觀者咸稱善，眾工歸我妍。我歸宴平樂，美酒斗十千。膾鯉臇胎鰕，寒鼈炙熊蹯。鳴儔嘯匹旅，列坐竟長筵。連翩擊鞠壤，巧捷惟萬端。白日西南馳，光景不可攀。雲散還城邑，清晨復來還。

石季倫〈王明君詞〉一首

王明君者，本是王昭君，以觸文帝諱改焉。匈奴盛，請婚於漢。元帝以後宮良家子昭君配焉。昔公主嫁烏孫，令琵琶馬上作樂，以慰其道路之思。其送明君，亦必爾也，其造新曲，多哀怨之聲，故敘之於紙云爾。
我本漢家子，將適單于庭。辭訣未及終，前驅已抗旌。僕御涕流離，轅馬悲且鳴。哀鬱傷五內，泣淚濕朱纓。行行日已遠，遂造匈奴城。延我於穹廬，加我閼氏名。殊類非所安，雖貴非所榮。父子見陵辱，對之慚且驚。殺身良不易，默默以苟生。苟生亦何聊，積思常憤盈。願假飛鴻翼，乘之以遐征。飛鴻不我顧，佇立以屏營。昔為匣中玉，今為糞上英。朝華不足歡，甘與秋草并。傳語後世人，遠嫁難為情。


陸士衡〈樂府〉十七首

〈猛虎行〉

渴不飲盜泉水，熱不息惡木陰。惡木豈無枝，志士多苦心。整駕肅時命，杖策將遠尋。飢食猛虎窟，寒栖野雀林。日歸功未建，時往歲載陰。崇雲臨岸駭，鳴條隨風吟。靜言幽谷底，長嘯高山岑。急絃無懦響，亮節難為音。人生誠未易，曷云開此衿？眷我耿介懷，俯仰愧古今。

〈君子行〉

天道夷且簡，人道嶮而難。休咎相乘躡，翻覆若波瀾。去疾苦不遠，疑似實生患。近火固宜熱，履冰豈惡寒。掇蜂滅天道，拾塵惑孔顏。逐臣尚何有，棄友焉足歎。福鍾恒有兆，禍集非無端。天損未易辭，人益猶可懽。朗鑒豈遠假，取之在傾冠。近情苦自信，君子防未然。

〈從軍行〉

苦哉遠征人，飄飄窮四遐。南陟五嶺巔，北戍長城阿。深谷邈無底，崇山鬱嵯峨。奮臂攀喬木，振迹涉流沙。隆暑固已慘，涼風嚴且苛。夏條集鮮藻，寒冰結衝波。胡馬如雲屯，越旗亦星羅。飛鋒無絕影，鳴鏑自相和。朝食不免冑，夕息常負戈。苦哉遠征人，拊心悲如何！

〈豫章行〉

泛舟清川渚，遙望高山陰。川陸殊途軌，懿親將遠尋。三荊歡同株，四鳥悲異林。樂會良自古，悼別豈獨今。寄世將幾何，日𣅳無停陰。前路既已多，後塗隨年侵。促促薄暮景，亹亹鮮克禁。曷為復以茲？曾是懷苦心。遠節嬰物淺，近情能不深。行矣保嘉福，景絕繼以音。

〈苦寒行〉

北遊幽朔城，涼野多嶮難。俯入穹谷底，仰陟高山盤。凝冰結重澗，積雪被長巒。陰雲興巖側，悲風鳴樹端。不覩白日景，但聞寒鳥喧。猛虎憑林嘯，玄猿臨岸嘆。夕宿喬木下，慘愴恒鮮歡。渴飲堅冰漿，飢待零露餐。離思固已久，寤寐莫與言。劇哉行役人，慊慊恒苦寒。

〈飲馬長城窟行〉

驅馬陟陰山，山高馬不前。往問陰山候，勁虜在燕然。戎車無停軌，旌旆屢徂遷。仰憑積雪巖，俯涉堅冰川。冬來秋未反，去家邈以緜。獫狁亮未夷，征人豈徒旋。末德爭先鳴，凶器無兩全。師克薄賞行，軍沒微軀捐。將遵甘陳迹，收功單于旃。振旅勞歸士，受爵槀街傳。

〈門有車馬客行〉

門有車馬客，駕言發故鄉。念君久不歸，濡迹涉江湘。投袂赴門塗，攬衣不及裳。拊膺攜客泣，掩淚敘溫涼。借問邦族間，惻愴論存亡。親友多零落，舊齒皆彫喪。市朝互遷易，城闕或丘荒。墳壠日月多，松柏鬱芒芒。天道信崇替，人生安得長？慷慨惟平生，俛仰獨悲傷。

〈君子有所思行〉

命駕登北山，延佇望城郭。廛里一何盛，街巷紛漠漠。甲第崇高闥，洞房結阿閣。曲池何湛湛，清川帶華薄。邃宇列綺牎，蘭室接羅幕。淑貌色斯升，哀音承顏作。人生誠行邁，容華隨年落。善哉膏粱士，營生奧且博。宴安消靈根，酖毒不可恪。無以肉食資，取笑葵與藿。

〈齊謳行〉

營丘負海曲，沃野爽且平。洪川控河濟，崇山入高冥。東被姑尤側，南界聊攝城。海物錯萬類，陸產尚千名。孟諸吞楚夢，百二侔秦京。惟師恢東表，桓后定周傾。天道有迭代，人道無久盈。鄙哉牛山歎，未及至人情。爽鳩苟已徂，吾子安得停？行行將復去，長存非所營。

〈長安有狹邪行〉

伊洛有歧路，歧路交朱輪。輕蓋承華景，騰步躡飛塵。鳴玉豈樸儒，憑軾皆俊民。烈心厲勁秋，麗服鮮芳春。余本倦遊客，豪彥多舊親。傾蓋承芳訊，欲鳴當及晨。守一不足矜，歧路良可遵。規行無曠迹，矩步豈逮人。投足緒已爾，四時不必循。將遂殊塗軌，要予同歸津。

〈長歌行〉

逝矣經天日，悲哉帶地川。寸陰無停晷，尺波豈徒旋。年往迅勁矢，時來亮急絃。遠期鮮克及，盈數固希全。容華夙夜零，體澤坐自捐。茲物苟難停，吾壽安得延？俛仰逝將過，倏忽幾何間。慷慨亦焉訴，天道良自然。但恨功名薄，竹帛無所宣。迨及歲未暮，長歌承我閑。

〈悲哉行〉

遊客芳春林，春芳傷客心。和風飛清響，鮮雲垂薄陰。蕙草饒淑氣，時鳥多好音。翩翩鳴鳩羽，喈喈倉庚吟。幽蘭盈通谷，長秀被高岑。女蘿亦有託，蔓葛亦有尋。傷哉遊客士，憂思一何深！目感隨氣草，耳悲詠時禽。寤寐多遠念，緬然若飛沈。願託歸風響，寄言遺所欽。

〈吳趨行〉

楚妃且勿歎，齊娥且莫謳。四坐並清聽，聽我歌吳趨。吳趨自有始，請從昌門起。昌門何峨峨，飛閣跨通波。重欒承游極，回軒啟曲阿。藹藹慶雲被，泠泠祥風過。山澤多藏育，土風清且嘉。泰伯導仁風，仲雍揚其波。穆穆延陵子，灼灼光諸華。王迹隤陽九，帝功興四遐。大皇自富春，矯手頓世羅。邦彥應運興，粲若春林葩。屬城咸有士，吳邑最為多。八族未足侈，四姓實名家。文德熙淳懿，武功侔山河。禮讓何濟濟，流化自滂沱。淑美難窮紀，商搉為此歌。

〈短歌行〉

置酒高堂，悲歌臨觴。人壽幾何？逝如朝霜。時無重至，華不再陽。蘋以春暉，蘭以秋芳。來日苦短，去日苦長。今我不樂，蟋蟀在房。樂以會興，悲以別章。豈曰無感，憂為子忘。我酒既旨，我肴既臧。短歌有詠，長夜無荒。

〈日出東南隅行〉

或曰羅敷艷歌。
扶桑升朝暉，照此高臺端。高臺多妖麗，濬房出清顏。淑貌耀皎日，惠心清且閑。美目揚玉澤，蛾眉象翠翰。鮮膚一何潤，秀色若可餐。窈窕多容儀，婉媚巧笑言。暮春春服成，粲粲綺與紈。金雀垂藻翹，瓊珮結瑤璠。方駕揚清塵，濯足洛水瀾。藹藹風雲會，佳人一何繁。南崖充羅幕，北渚盈軿軒。清川含藻景，高崖被華丹。馥馥芳袖揮，泠泠纖指彈。悲歌吐清響，雅舞播幽蘭。丹脣含九秋，妍迹陵七盤。赴曲迅驚鴻，蹈節如集鸞。綺態隨顏變，沈姿無乏源。俯仰紛阿那，顧步咸可懽。遺芳結飛飆，浮景映清湍。冶容不足詠，春遊良可歎。

〈前緩聲歌〉

遊仙聚靈族，高會曾城阿。長風萬里舉，慶雲鬱嵯峨。宓妃興洛浦，王韓起太華。北徵瑤臺女，南要湘川娥。肅肅宵駕動，翩翩翠蓋羅。羽旗棲瓊鸞，玉衡吐鳴和。太容揮高絃，洪崖發清歌。獻酬既已周，輕舉乘紫霞。揔轡扶桑枝，濯足湯谷波。清輝溢天門，垂慶惠皇家。

〈塘上行〉

江蘺生幽渚，微芳不足宣。被蒙風雲會，移居華池邊。發藻玉臺下，垂影滄浪泉。沾潤既已渥，結根奧且堅。四節逝不處，華繁難久鮮。淑氣與時殞，餘芳隨風捐。天道有遷易，人理無常全。男懽智傾愚，女愛衰避妍。不惜微軀退，但懼蒼蠅前。願君廣末光，照妾薄暮年。

〈會吟行〉

六引緩清唱，三調佇繁音。列筵皆靜寂，咸共聆會吟。會吟自有初，請從文命敷。敷績壺冀始，刊木至江汜。列宿炳天文，負海橫地理。連峰競千仞，背流各百里。滮池溉粳稻，輕雲曖松杞。兩京愧佳麗，三都豈能似？層臺指中天，高墉積崇雉。飛燕躍廣途，鷁首戲清沚。肆呈窈窕容，路曜便娟子。自來彌年代，賢達不可紀。句踐善廢興，越叟識行止。范蠡出江湖，梅福入城市。東方就旅逸，梁鴻去桑梓。牽綴書土風，辭殫意未已。

〈東武吟〉

主人且勿諠，賤子歌一言：僕本寒鄉士，出身蒙漢恩。始隨張校尉，占募到河源。後逐李輕車，追虜窮塞垣。密塗亘萬里，寧歲猶七奔。肌力盡鞍甲，心思歷涼溫。將軍既下世，部曲亦罕存。時事一朝異，孤績誰復論？少壯辭家去，窮老還入門。腰鐮刈葵藿，倚杖牧雞㹠。昔如韝上鷹，今似檻中猨。徒結千載恨，空負百年怨。棄席思君幄，疲馬戀君軒。願垂晉主惠，不愧田子魂。

〈出自薊北門行〉

羽檄起邊亭，烽火入咸陽。徵騎屯廣武，分兵救朔方。嚴秋筋竿勁，虜陣精且強。天子按劍怒，使者遙相望。鴈行緣石逕，魚貫度飛梁。簫鼓流漢思，旌甲被胡霜。疾風衝塞起，沙礫自飄揚。馬毛縮如蝟，角弓不可張。時危見臣節，世亂識忠良。投軀報明主，身死為國殤。

〈結客少年場行〉

驄馬金絡頭，錦帶佩吳鉤。失意杯酒間，白刃起相讎。追兵一旦至，負劍遠行遊。去鄉三十載，復得還舊丘。升高臨四關，表裏望皇州。九塗平若水，雙闕似雲浮。扶宮羅將相，夾道列王侯。日中市朝滿，車馬若川流。擊鍾陳鼎食，方駕自相求。今我獨何為，埳𡒄懷百憂。

〈苦熱行〉

傷禽惡弦驚，倦客惡離聲。離聲斷客情，賓御皆涕零。涕零心斷絕，將去復還訣。一息不相知，何況異鄉別。遙遙征駕遠，杳杳落日晚。居人掩閨臥，行子夜中飯。野風吹秋木，行子心腸斷。食梅常苦酸，衣葛常苦寒。絲竹徒滿坐，憂人不解顏。長歌欲自慰，彌起長恨端。

〈東門行〉

赤阪橫西阻，火山赫南威。身熱頭且痛，鳥墮魂來歸。湯泉發雲潭，焦煙起石圻。日月有恒昏，雨露未嘗晞。丹蛇踰百尺，玄蜂盈十圍。含沙射流影，吹蠱痛行暉。鄣氣晝熏體，菵露夜沾衣。飢猨莫下食，晨禽不敢飛。毒涇尚多死，渡瀘寧具腓。生軀蹈死地，昌志登禍機。戈船榮既薄，伏波賞亦微。財輕君尚惜，士安可希。

〈白頭吟〉

直如朱絲繩，清如玉壺冰。何慚宿昔意，猜恨坐相仍。人情賤恩舊，世議逐衰興。毫髮一為瑕，丘山不可勝。食苗實碩鼠，玷白信蒼蠅。鳧鵠遠成美，薪芻前見陵。申黜褒女進，班去趙姬升。周王日淪惑，漢帝益嗟稱。心賞猶難恃，貌恭豈易憑。古來共如此，非君獨撫膺。

〈放歌行〉

蓼蟲避葵堇，習苦不言非。小人自齷齪，安知曠士懷。雞鳴洛城裏，禁門平旦開。冠蓋縱橫至，車騎四方來。素帶曳長飆，華纓結遠埃。日中安能止，鍾鳴猶未歸。夷世不可逢，賢君信愛才。明慮自天斷，不受外嫌猜。一言分珪爵，片善辭草萊。豈伊白璧賜，將起黃金臺。今君有何疾，臨路獨遟迴。

〈升天行〉

家世宅關輔，勝帶宦王城。備聞十帝事，委曲兩都情。倦見物興衰，驟覩俗屯平。翩翻類迴掌，恍惚似朝榮。窮塗悔短計，晚志重長生。從師入遠岳，結友事仙靈。《五圖》發金記，九籥隱《丹經》。風餐委松宿，雲臥恣天行。冠霞登綵閣，解玉飲椒庭。蹔遊越萬里，近別數千齡。鳳臺無還駕，簫管有遺聲。何時與爾曹，啄腐共吞腥。

謝玄暉〈鼓吹曲〉一首

江南佳麗地，金陵帝王州。逶迆帶淥水，迢遞起朱樓。飛甍夾馳道，垂楊蔭御溝。凝笳翼高蓋，疊鼓送華輈。獻納雲臺表，功名良可收。

繆熙伯〈挽歌詩〉一首

生時遊國都，死沒棄中野。朝發高堂上，暮宿黃泉下。白日入虞淵，懸車息駟馬。造化雖神明，安能復存我？形容稍歇滅，齒髮行當墮。自古皆有然，誰能離此者。

陸士衡〈挽歌詩〉三首

卜擇考休貞，嘉命咸在茲。夙駕驚徒御，結轡頓重基。龍㡆被廣柳，前驅矯輕旗。殯宮何嘈嘈，哀響沸中闈。中闈且勿讙，聽我《薤露詩》。死生各異倫，祖載當有時。舍爵兩楹位，啟殯進靈轜。飲餞觴莫舉，出宿歸無期。帷袵曠遺影，棟宇與子辭。周親咸奔湊，友朋自遠來。翼翼飛輕軒，駸駸策素騏。按轡遵長薄，送子長夜臺。呼子子不聞，泣子子不知。歎息重櫬側，念我疇昔時。三秋猶足收，萬世安可思？殉沒身易亡，救子非所能。含言言哽咽，揮涕涕流離。
重阜何崔嵬，玄廬竄其間。旁薄立四極，穹隆放蒼天。側聽陰溝涌，臥觀天井懸。廣霄何寥廓，大暮安可晨？人往有反歲，我行無歸年。昔居四民宅，今託萬鬼鄰。昔為七尺軀，今成灰與塵。金玉素所佩，鴻毛今不振。豐肌饗螻蟻，妍姿永夷泯。壽堂延螭魅，虛無自相賓。螻蟻爾何怨，螭魅我何親。拊心痛荼毒，永歎莫為陳。
流離親友思，惆悵神不泰。素驂佇轜軒，玄駟騖飛蓋。哀鳴興殯宮，迴遟悲野外。魂輿寂無響，但見冠與帶。備物象平生，長旌誰為旆？悲風徽行軌，傾雲結流藹。振策指靈丘，駕言從此逝。

陶淵明〈挽歌詩〉一首

荒草何茫茫，白楊亦蕭蕭。嚴霜九月中，送我出遠郊。四面無人居，高墳正嶕嶢。馬為仰天鳴，風為自蕭條。幽室一已閉，千年不復朝。千年不復朝，賢達無奈何。向來相送人，各已歸其家。親戚或餘悲，佗人亦已歌。死去何所道，託體同山阿。

〈荊軻歌〉一首并序

燕太子丹使荊軻刺秦王，丹祖送於易水上。高漸離擊筑，荊軻歌，宋如意和之，曰：
風蕭蕭兮易水寒，壯士一去兮不復還！

〈漢高帝歌〉一首并序

高祖還，過沛，留。置酒沛宮，悉召故人父老子弟佐酒，發沛中兒得百二十人，教之歌。酒酣，上擊筑自歌曰：
大風起兮雲飛揚，威加海內兮歸故鄉，安得猛士兮守四方！

劉越石〈扶風歌〉一首

朝發廣莫門，莫宿丹水山。左手彎繁弱，右手揮龍淵。顧瞻望宮闕，俯仰御飛軒。據鞍長歎息，淚下如流泉。繫馬長松下，發鞍高岳頭。烈烈悲風起，泠泠澗水流。揮手長相謝，哽咽不能言。浮雲為我結，歸鳥為我旋。去家日已遠，安知存與亡？慷慨窮林中，抱膝獨摧藏。麋鹿遊我前，猨猴戲我側。資糧既乏盡，薇蕨安可食？攬轡命徒侶，吟嘯絕巖中。君子道微矣，夫子故有窮。惟昔李騫期，寄在匈奴庭。忠信反獲罪，漢武不見明。我欲競此曲，此曲悲且長。棄置勿重陳，重陳令心傷。

陸韓卿〈中山王孺子妾歌〉一首

如姬寢臥內，班婕坐同車。洪波陪飲帳，林光宴秦餘。歲暮寒飆及，秋水落芙蕖。子瑕矯後駕，安陵泣前魚。賤妾終已矣，君子定焉如！


詩己


〈古詩〉一十九首

行行重行行，與君生別離。相去萬餘里，各在天一涯。道路阻且長，會面安可知？胡馬依北風，越鳥巢南枝。相去日已遠，衣帶日已緩。浮雲蔽白日，遊子不顧反。思君令人老，歲月忽已晚。棄捐勿復道，努力加餐飯。
青青河畔草，鬱鬱園中柳。盈盈樓上女，皎皎當牎牖。娥娥紅粉妝，纖纖出素手。昔為倡家女，今為蕩子婦。蕩子行不歸，空床難獨守。
青青陵上，磊磊澗中石。人生天地間，忽如遠行客。斗酒相娛樂，聊厚不為薄。驅車策駑馬，遊戲宛與洛。洛中何鬱鬱，冠帶自相索。長衢羅夾巷，王侯多第宅。兩宮遙相望，雙闕百餘尺。極宴娛心意，戚戚何所迫。
今日良宴會，歡樂難具陳。彈箏奮逸響，新聲妙入神。令德唱高言，識曲聽其真。齊心同所願，含意俱未申。人生寄一世，奄忽若飆塵。何不策高足，先據要路津。無為守窮賤，轗軻長苦辛。
西北有高樓，上與浮雲齊。交疏結綺牎，阿閣三重階。上有絃歌聲，音響一何悲！誰能為此曲？無乃𣏌梁妻。清商隨風發，中曲正徘徊。一彈再三歎，慷慨有餘哀。不惜歌者苦，但傷知音稀。願為雙鳴鶴，奮翅起高飛！
涉江采芙蓉，蘭澤多芳草。采之欲遺誰？所思在遠道。還顧望舊鄉，長路漫浩浩。同心而離居，憂傷以終老。
明月皎夜光，促織鳴東壁。玉衡指孟冬，眾星何歷歷。白露沾野草，時節忽復易。秋蟬鳴樹間，玄鳥逝安適。昔我同門友，高舉振六翮。不念攜手好，棄我如遺跡。南箕北有斗，牽牛不負軛。良無盤石固，虛名復何益？
冉冉孤生竹，結根泰山阿。與君為新婚，兔絲附女蘿。兔絲生有時，夫婦會有宜。千里遠結婚，悠悠隔山陂。思君令人老，軒車來何遟？傷彼蕙蘭花，含英揚光輝。過時而不采，將隨秋草萎。君亮執高節，賤妾亦何為！
庭中有奇樹，綠葉發華滋。攀條折其榮，將以遺所思。馨香盈懷袖，路遠莫致之。此物何足貢，但感別經時。
迢迢牽牛星，皎皎河漢女。纖纖擢素手，札札弄機杼。終日不成章，泣涕零如雨。河漢清且淺，相去復幾許。盈盈一水間，脈脈不得語。
回車駕言邁，悠悠涉長道。四顧何茫茫，東風搖百草。所遇無故物，焉得不速老？盛衰各有時，立身苦不早。人生非金石，豈能長壽考？奄忽隨物化，榮名以為寶。
東城高且長，逶迤自相屬。迴風動地起，秋草萋已綠。四時更變化，歲暮一何速？晨風懷苦心，蟋蟀傷局促。蕩滌放情志，何為自結束。燕趙多佳人，美者顏如玉。被服羅裳衣，當戶理清曲。音響一何悲，絃急知柱促。馳情整中帶，沈吟聊躑躅。思為雙飛鷰，銜泥巢君屋。
驅車上東門，遙望郭北墓。白楊何蕭蕭，松夾廣路。下有陳死人，杳杳即長暮。潛寐黃泉下，千載永不寤。浩浩陰陽移，年命如朝露。人生忽如寄，壽無金石固。萬歲更相送，聖賢莫能度。服食求神仙，多為藥所誤。不如飲美酒，被服紈與素。
去者日以踈，生者日以親。出郭門直視，但見丘與墳。古墓犁為田，松摧為薪。白楊多悲風，蕭蕭愁殺人。思還故里閭，欲歸道無因。
生年不滿百，常懷千歲憂。晝短苦夜長，何不秉燭遊？為樂當及時，何能待來茲。愚者愛惜費，但為後世嗤。仙人王子喬，難可與等期。
凜凜歲云暮，螻蛄夕鳴悲。涼風率已厲，遊子寒無衣。錦衾遺洛浦，同袍與我違。獨宿累長夜，夢想見容輝。良人惟古懽，枉駕惠前綏。願得常巧笑，攜手同車歸。既來不須臾，又不處重闈。亮無晨風翼，焉能凌風飛？眄睞以適意，引領遙相睎。徙倚懷感傷，垂涕沾雙扉。
孟冬寒氣至，北風何慘慄？愁多知夜長，仰觀眾星列。三五明月滿，四五詹兔缺。客從遠方來，遺我一書札。上言長相思，下言久離別。置書懷袖中，三歲字不滅。一心抱區區，懼君不識察。
客從遠方來，遺我一端綺。相去萬餘里，故人心尚爾。文綵雙鴛鴦，裁為合懽被。著以長相思，緣以結不解。以膠投漆中，誰能別離此？
明月何皎皎，照我羅床幃。憂愁不能寐，攬衣起徘徊。客行雖云樂，不如早旋歸。出戶獨彷徨，愁思當告誰？引領還入房，淚下沾裳衣。

李少卿〈與蘇武〉三首

良時不再至，離別在須臾。屏營衢路側，執手野踟躕。仰視浮雲馳，奄忽互相踰。風波一失所，各在天一隅。長當從此別，且復立斯須。欲因晨風發，送子以賤軀。
嘉會難再遇，三載為千秋。臨河濯長纓，念子悵悠悠。遠望悲風至，對酒不能酬。行人懷往路，何以慰我愁？獨有盈觴酒，與子結綢繆。
攜手上河梁，遊子暮何之？徘徊蹊路側，悢悢不得辭。行人難久留，各言長相思。安知非日月，弦望自有時。努力崇明德，皓首以為期。

蘇子卿〈詩〉四首

骨肉緣枝葉，結交亦相因。四海皆兄弟，誰為行路人？況我連枝樹，與子同一身。昔為鴛與鴦，今為參與辰。昔者常相近，邈若胡與秦。惟念當離別，恩情日以新。鹿鳴思野草，可以喻嘉賓。我有一罇酒，欲以贈遠人。願子留斟酌，敘此平生親。
黃鵠一遠別，千里顧徘徊。胡馬失其群，思心常依依。何況雙飛龍，羽翼臨當乖。幸有絃歌曲，可以喻中懷。請為遊子吟，泠泠一何悲！絲竹厲清聲，慷慨有餘哀。長歌正激烈，中心愴以摧。欲展清商曲，念子不能歸。俛仰內傷心，淚下不可揮。願為雙黃鵠，送子俱遠飛。
結發為夫妻，恩愛兩不疑。歡娛在今夕，嬿婉及良時。征夫懷往路，起視夜何其？參辰皆已沒，去去從此辭。行役在戰場，相見未有期。握手一長歎，淚為生別滋。努力愛春華，莫忘歡樂時。生當復來歸，死當長相思。
燭燭晨明月，馥馥我蘭芳。芬馨良夜發，隨風聞我堂。征夫懷遠路，遊子戀故鄉。寒冬十二月，晨起踐嚴霜。俯觀江漢流，仰視浮雲翔。良友遠離別，各在天一方。山海隔中州，相去悠且長。嘉會難兩遇，懽樂殊未央。願君崇令德，隨時愛景光。

張平子〈四愁詩〉四首

張衡不樂久處機密，陽嘉中，出為河間相。時國王驕奢，不遵法度，又多豪右并兼之家。衡下車，治威嚴，能內察屬縣，姦滑行巧劫，皆密知名，下吏收捕，盡服擒。諸豪俠遊客，悉惶懼逃出境。郡中大治，爭訟息，獄無繫囚。時天下漸弊，鬱鬱不得志，為《四愁詩》。屈原以美人為君子，以珍寶為仁義，以水深雪氛為小人。思以道術相報，貽于時君，而懼讒邪不得以通。其辭曰：
一思曰：我所思兮在太山，欲往從之梁父艱。側身東望涕霑翰。美人贈我金錯刀，何以報之英瓊瑤？路遠莫致倚逍遙，何為懷憂心煩勞？
二思曰：我所思兮在桂林，欲往從之湘水深。側身南望涕沾襟。美人贈我金琅玕，何以報之雙玉盤？路遠莫致倚惆悵，何為懷憂心煩傷？
三思曰：我所思兮在漢陽，欲往從之隴阪長。側身西望涕沾裳。美人贈我貂襜褕，何以報之明月珠？路遠莫致倚踟躕，何為懷憂心煩紆？
四思曰：我所思兮在鴈門，欲往從之雪紛紛。側身北望涕沾巾。美人贈我錦繡段，何以報之青玉案？路遠莫致倚增歎，何為懷憂心煩惋？

王仲宣〈雜詩〉一首

日暮遊西園，冀寫憂思情。曲池揚素波，列樹敷丹榮。上有特棲鳥，懷春向我鳴。褰袵欲從之，路嶮不得征。徘徊不能去，佇立望爾形。風飆揚塵起，白日忽已冥。迴身入空房，託夢通精誠。人欲天不違，何懼不合并？

劉公幹〈雜詩〉一首

職事相填委，文墨紛消散。馳翰未暇食，日𣅳不知晏。沈迷簿領書，回回自昏亂。釋此出西城，登高且遊觀。方塘含白水，中有鳧與鴈。安得肅肅羽？從爾浮波瀾。

魏文帝〈雜詩〉二首

漫漫秋夜長，烈烈北風涼。展轉不能寐，披衣起彷徨。彷徨忽已久，白露沾我裳。俯視清水波，仰看明月光。天漢迴西流，三五正從橫。草蟲鳴何悲，孤鴈獨南翔。鬱鬱多悲思，緜緜思故鄉。願飛安得翼，欲濟河無梁。向風長歎息，斷絕我中腸。
西北有浮雲，亭亭如車蓋。惜哉時不遇，適與飄風會。吹我東南行，南行至吳會。吳會非我鄉，安能久留滯？棄置勿復陳，客子常畏人。

曹子建〈朔風詩〉一首

仰彼朔風，用懷魏都。願騁代馬，倏忽北徂。凱風永至，思彼蠻方。願隨越鳥，翻飛南翔。四氣代謝，懸景運周。別如俯仰，脫若三秋。昔我初遷，朱華未希。今我旋止，素雪雲飛。俯降千仞，仰登天阻。風飄蓬飛，載離寒暑。千仞易陟，天阻可越。昔我同袍，今永乖別。子好芳草，豈忘爾貽？繁華將茂，秋霜悴之。君不垂眷，豈云其誠？秋蘭可喻，桂樹冬榮。絃歌蕩思，誰與消憂？臨川暮思，何為汎舟？豈無和樂，遊非我鄰。誰忘汎舟？愧無榜人。

曹子建〈雜詩〉六首

高臺多悲風，朝日照北林。之子在萬里，江湖迥且深。方舟安可極？離思故難任。孤鴈飛南遊，過庭長哀吟。翹思慕遠人，願欲託遺音。形影忽不見，翩翩傷我心。
轉蓬離本根，飄颻隨長風。何意迴飆舉，吹我入雲中。高高上無極，天路安可窮。類此遊客子，捐軀遠從戎。毛褐不掩形，薇藿常不充。去去莫復道，沈憂令人老。
西北有織婦，綺縞何繽紛。明晨秉機杼，日𣅳不成文。太息終長夜，悲嘯入青雲。妾身守空閨，良人行從軍。自期三年歸，今已歷九春。飛鳥繞樹翔，曒曒鳴索群。願為南流景，馳光見我君。
南國有佳人，容華若桃李。朝遊江北岸，日夕宿湘沚。時俗薄朱顏，誰為發皓齒。俛仰歲將暮，榮耀難久恃。
僕夫早嚴駕，吾將遠行遊。遠遊欲何之，吳國為我仇。將騁萬里塗，東路安足由？江介多悲風，淮泗馳急流。願欲一輕濟，惜哉無方舟。閑居非吾志，甘心赴國憂。
飛觀百餘尺，臨牖御櫺軒。遠望周千里，朝夕見平原。烈士多悲心，小人媮自閑。國讎亮不塞，甘心思喪元。拊劍西南望，思欲赴太山。絃急悲聲發，聆我慷慨言。

曹子建〈情詩〉一首

微陰翳陽景，清風飄我衣。遊魚潛淥水，翔鳥薄天飛。眇眇客行士，遙役不得歸。始出嚴霜結，今來白露晞。遊子歎黍離，處者歌式微。慷慨對嘉賓，悽愴內傷悲。

嵇叔夜〈雜詩〉一首

微風清扇，雲氣四除。皎皎亮月，麗于高隅。興命公子，攜手同車。龍驥翼翼，揚鑣踟躕。肅肅宵征，造我友廬。光燈吐輝，華幔長舒。鸞觴酌醴，神鼎烹魚。絃超子野，歎過綿駒。流詠太素，俯贊玄虛。孰克英賢，與爾剖符。

傅休奕〈雜詩〉一首

志士惜日短，愁人知夜長。攝衣步前庭，仰觀南鴈翔。玄景隨形運，流響歸空房。清風何飄颻，微月出西方。繁星依青天，列宿自成行。蟬鳴高樹間，野鳥號東箱。纖雲時髣髴，渥露沾我裳。良時無停景，北斗忽低昂。常恐寒節至，凝氣結為霜。落葉隨風摧，一絕如流光。

張茂先〈雜詩〉一首

晷度隨天運，四時互相承。東壁正昏中，固陰寒節升。繁霜降當夕，悲風中夜興。朱火青無光，蘭膏坐自凝。重衾無暖氣，挾纊如懷冰。伏枕終遙昔，寤言莫予應。永思慮崇替，慨然獨撫膺。

張茂先〈情詩〉二首

清風動帷簾，晨月照幽房。佳人處遐遠，蘭室無容光。襟懷擁靈景，輕衾覆空床。居歡愒夜促，在戚怨宵長。拊枕獨嘯歎，感慨心內傷。
遊目四野外，逍遙獨延佇。蘭蕙緣清渠，繁華蔭綠渚。佳人不在茲，取此欲誰與？巢居知風寒，穴處識陰雨。不會遠別離，安知慕儔侶？

陸士衡〈園葵詩〉一首

種葵北園中，葵生鬱萋萋。朝榮東北傾，夕穎西南晞。零露垂鮮澤，朗月耀其輝。時逝柔風戢，歲暮商猋飛。曾雲無溫液，嚴霜有凝威。幸蒙高墉德，玄景蔭素蕤。豐條並春盛，落葉後秋衰。慶彼晚彫福，忘此孤生悲。

曹顏遠〈思友人詩〉一首

密雲翳陽景，霖潦淹庭除。嚴霜彫翠草，寒風振纖枯。凜凜天氣清，落落卉木踈。感時歌蟋蟀，思賢詠白駒。情隨玄陰滯，心與迴飆俱。思心何所懷，懷我歐陽子。精義測神奧，清機發妙理。自我別旬朔，微言絕于耳。褰裳不足難，清陽未可俟。延首出階檐，佇立增想似。

曹顏遠〈感舊詩〉一首

富貴他人合，貧賤親戚離。廉藺門易軌，田竇相奪移。晨風集茂林，棲鳥去枯枝。今我唯困蒙，郡士所背馳。鄉人敦懿義，濟濟蔭光儀。對賓頌有客，舉觴詠露斯。臨樂何所歎，素絲與路歧。

何敬祖〈雜詩〉一首

秋風乘夕起，明月照高樹。閑房來清氣，廣庭發暉素。靜寂愴然歎，惆悵出遊顧。仰視垣上草，俯察階下露。心虛體自輕，飄颻若仙步。瞻彼陵上，想與神人遇。道深難可期，精微非所慕。勤思終遙夕，永言寫情慮。

王正長〈雜詩〉一首

朔風動秋草，邊馬有歸心。胡寧久分析，靡靡忽至今。王事離我志，殊隔過商參。昔往鶬鶊鳴，今來蟀蟋吟。人情懷舊鄉，客鳥思故林。師涓久不奏，誰能宣我心？

棗道彥〈雜詩〉一首

吳寇未殄滅，亂象侵邊疆。天子命上宰，作蕃于漢陽。開國建元士，玉帛聘賢良。予非荊山璞，謬登和氏場。羊質復虎文，燕翼假鳳翔。既懼非所任，怨彼南路長。千里既悠邈，路次限關梁。僕夫罷遠涉，車馬困山岡。深谷下無底，高巖暨穹蒼。豐草停滋潤，霧露沾衣裳。玄林結陰氣，不風自寒涼。顧瞻情感切，惻愴心哀傷。士生則懸弧，有事在四方。安得恒逍遙，端坐守閨房。引義割外情，內感實難忘。

左太沖〈雜詩〉一首

秋風何洌洌，白露為朝霜。柔條旦夕勁，綠葉日夜黃。明月出雲崖，曒曒流素光。披軒臨前庭，嗷嗷晨鴈翔。高志局四海，塊然守空堂。壯齒不恒居，歲暮常慨慷。

張季鷹〈雜詩〉一首

暮春和氣應，白日照園林。青條若揔翠，黃華如散金。嘉卉亮有觀，顧此難久耽。延頸無良塗，頓足託幽深。榮與壯俱去，賤與老相尋。歡樂不照顏，慘愴發謳吟。謳吟何嗟及，古人可慰心。

張景陽〈雜詩〉十首

秋夜涼風起，清氣蕩暄濁。蜻蛚吟階下，飛蛾拂明燭。君子從遠役，佳人守煢獨。離居幾何時，鑽燧忽改木。房櫳無行跡，庭草萋以綠。青苔依空牆，蜘蛛網四屋。感物多所懷，沈憂結心曲。
大火流坤維，白日馳西陸。浮陽映翠林，迴飆扇綠竹。飛雨灑朝蘭，輕露棲叢菊。龍蟄暄氣凝，天高萬物肅。弱條不重結，芳蕤豈再馥。人生瀛海內，忽如鳥過目。川上之歎逝，前脩以自勖。
金風扇素節，丹霞啟陰期。騰雲似涌煙，密雨如散絲。寒花發黃采，秋草含綠滋。閑居玩萬物，離群戀所思。案無蕭氏牘，庭無貢公綦。高尚遺王侯，道積自成基。至人不嬰物，餘風足染時。
朝霞迎白日，丹氣臨湯谷。翳翳結繁雲，森森散雨足。輕風摧勁草，凝霜竦高木。密葉日夜踈，叢林森如束。疇昔歎時遟，晚節悲年促。歲暮懷百憂，將從季主卜。
昔我資章甫，聊以適諸越。行行入幽荒，歐駱從祝髮。窮年非所用，此貨將安設？瓴甋夸璵璠，魚目笑明月。不見郢中歌，能否居然別？陽春無和者，巴人皆下節。流俗多昏迷，此理誰能察！
朝登魯陽關，狹路峭且深。流澗萬餘丈，圍木數千尋。咆虎響窮山，鳴鶴聒空林。淒風為我嘯，百籟坐自吟。感物多思情，在險易常心。朅來戒不虞，挺轡越飛岑。王陽驅九折，周文走岑崟。經阻貴勿遟，此理著來今。
此鄉非吾地，此郭非吾城。羈旅無定心，翩翩如懸旌。出覩軍馬陣，入聞鞞鼓聲。常懼羽檄飛，神武一朝征。長鋏鳴鞘中，烽火列邊亭。舍我衡門依，更被縵胡纓。疇昔懷微志，帷幕竊所經。何必操干戈，堂上有奇兵。折衝樽俎間，制勝在兩楹。巧遲不足稱，拙速乃垂名。
述職投邊城，羈束戎旅間。下車如昨日，望舒四五圓。借問此何時？胡蝶飛南園。流波戀舊浦，行雲思故山。閩越衣文虵，胡馬願度燕。土風安所習？由來有固然。
結宇窮岡曲，耦耕幽藪陰。荒庭寂以閑，幽岫峭且深。淒風起東谷，有渰興南岑。雖無箕畢期，膚寸自成霖。澤雉登壟雊，寒猿擁條吟。溪壑無人跡，荒楚鬱蕭森。投耒循岸垂，時聞樵采音。重基可擬志，迴淵可比心。養真尚無為，道勝貴陸沈。遊思竹素園，寄辭翰墨林。
黑蜧躍重淵，商羊舞野庭。飛廉應南箕，豐隆迎號屏。雲根臨八極，雨足灑四溟。霖瀝過二旬，散漫亞九齡。階下伏泉涌，堂上水衣生。洪潦浩方割，人懷昏墊情。沈液漱陳根，綠葉腐秋莖。里無曲突煙，路無行輪聲。環堵自頹毀，垣閭不隱形。尺燼重尋桂，紅粒貴瑤瓊。君子守固窮，在約不爽貞。雖榮田方贈，慚為溝壑名。取志於陵子，比足黔婁生。

盧子諒〈時興〉一首

亹亹圓象運，悠悠方儀廓。忽忽歲云暮，游原采蕭藿。北踰芒與河，南臨伊與洛。凝霜霑蔓草，悲風振林薄。摵摵芳葉零，橤橤芬華落。下泉激冽清，曠野增遼索。登高眺遐荒，極望無崖崿。形變隨時化，神感因物作。澹乎至人心，恬然存玄漠。

陶淵明〈雜詩〉二首

結廬在人境，而無車馬喧。問君何能爾？心遠地自偏。采菊東籬下，悠然望南山。山氣日夕佳，飛鳥相與還。此還有真意，欲辯已忘言。
秋菊有佳色，裛露掇其英。汎此忘憂物，遠我達世情。一觴雖獨進，杯盡壺自傾。日入群動息，歸鳥趨林鳴。嘯慠東軒下，聊復得此生。

陶淵明〈詠貧士詩〉一首

萬族各有託，孤雲獨無依。曖曖虛中滅，何時見餘輝。朝霞開宿霧，眾鳥相與飛。遲遲出林翮，未夕復來歸。量力守故轍，豈不寒與飢。知音苟不存，已矣何所悲！

陶淵明〈讀山海經詩〉一首

孟夏草木長，繞屋樹扶踈。眾鳥欣有託，吾亦愛吾廬。既耕亦已種，且還讀我書。窮巷隔深轍，頗迴故人車。歡言酌春酒，擿我園中蔬。微雨從東來，好風與之俱。汎覽周王傳，流觀山海圖。俛仰終宇宙，不樂復何如！

謝惠連〈七月七日夜詠牛女〉一首

落日隱櫩楹，升月照簾櫳。團團滿葉露，析析振條風。蹀足循廣除，瞬目矖曾穹。雲漢有靈匹，彌年闕相從。遐川陰昵愛，脩渚曠清容。弄杼不成藻，聳轡騖前蹤。昔離秋已兩，今聚夕無雙。傾河易迴斡，款顏難久悰。沃若靈駕旋，寂寥雲幄空。留情顧華寢，遙心逐奔龍。沈吟為爾感，情深意彌重。

謝惠連〈擣衣〉一首

衡紀無淹度，晷運倏如催。白露滋園菊，秋風落庭槐。肅肅莎雞羽，烈烈寒螿啼。夕陰結空幙，霄月皓中閨。美人戒裳服，端飾相招攜。簪玉出北房，鳴金步南階。櫩高砧響發，楹長杵聲哀。微芳起兩袖，輕汗染雙題。紈素既已成，君子行未歸。裁用笥中刀，縫為萬里衣。盈篋自余手，幽緘候君開。腰帶準疇昔，不知今是非。

謝靈運〈南樓中望所遲客〉一首

杳杳日西頹，漫漫長路迫。登樓為誰思？臨江遲來客。與我別所期，期在三五夕。圓景早已滿，佳人猶未適。即事怨睽攜，感物方悽戚。孟夏非長夜，晦明如歲隔。瑤華未堪折，蘭苕已屢摘。路阻莫贈問，云何慰離析？搔首訪行人，引領冀良覿。

謝靈運〈田南樹園激流植援〉一首

樵隱俱在山，由來事不同。不同非一事，養痾亦園中。中園屏氛雜，清曠招遠風。卜室倚北阜，啟扉面南江。激澗代汲井，插槿當列墉。群木既羅戶，眾山亦對牎。靡迤趨下田，迢遞瞰高峰。寡欲不期勞，即事罕人功。唯開蔣生逕，永懷求羊蹤。賞心不可忘，妙善冀能同。

謝靈運〈齋中讀書〉一首

昔余遊京華，未嘗廢丘壑。矧迺歸山川，心跡雙寂漠。虛館絕諍訟，空庭來鳥雀。臥疾豐暇豫，翰墨時間作。懷抱觀古今，寢食展戲謔。既笑沮溺苦，又哂子雲閣。執戟亦以疲，耕稼豈云樂。萬事難並歡，達生幸可託。

謝靈運〈石門新營所住四面高山迴溪石瀨脩竹茂林詩〉一首

躋險築幽居，披雲臥石門。苔滑誰能步，葛弱豈可捫？嫋嫋秋風過，萋萋春草繁。美人遊不還，佳期何由敦？芳塵凝瑤席，清醑滿金樽。洞庭空波瀾，桂枝徒攀翻。結念屬霄漢，孤景莫與諼。俯濯石下潭，仰看條上猿。早聞夕飆急，晚見朝日暾。崖傾光難留，林深響易奔。感往慮有復，理來情無存。庶持乘日車，得以慰營魂。匪為眾人說，冀與智者論。

王景玄〈雜詩〉一首

思婦臨高臺，長想憑華軒。弄絃不成曲，哀歌送苦言。箕箒留江介，良人處鴈門。詎憶無衣苦，但知狐白溫。日闇牛羊下，野雀滿空園。孟冬寒風起，東壁正中昏。朱火獨照人，抱景自悉怨。誰知心曲亂，所思不可論。

鮑明遠〈數詩〉一首

一身仕關西，家族滿山東。二年從車駕，齋祭甘泉宮。三朝國慶畢，休沐還舊邦。四牡曜長路，輕蓋若飛鴻。五侯相餞送，高會集新豐。六樂陳廣坐，組帳揚春風。七盤起長袖，庭下列歌鍾。八珍盈彫俎，綺肴紛錯重。九族共瞻遲，賓友仰徽容。十載學無就。善宦一朝通。

鮑明遠〈翫月城西門解中〉一首

始見西南樓，織織如玉鉤。末映東北墀，娟娟似蛾眉。蛾眉蔽珠櫳，玉鉤隔瑣䆫。三五二八時，千里與君同。夜移衡漢落，徘徊帷戶中。歸華先委露，別葉早辭風。客游厭苦辛，仕子倦飄塵。休澣自公日，宴慰及私辰。蜀琴抽白雪，郢曲發陽春。肴乾酒未缺，金壺啟夕淪。迴軒駐輕蓋，留酌待情人。

謝玄暉〈始出尚書省〉一首

惟昔逢休明，十載朝雲陛。既通金閨籍，復酌瓊筵醴。宸景厭照臨，昏風淪繼體。紛虹亂朝日，濁河穢清濟。防口猶寬政，餐荼更如薺。英袞暢人謀，文明固天啟。青精翼紫軑，黃旗映朱邸。還覩司隸章，復見東都禮。中區咸已泰，輕生諒昭洒。趨事辭宮闕，載筆陪旌棨。邑里向踈蕪，寒流自清泚。衰柳尚沈沈，凝露方泥泥。零落悲友朋，歡虞讌兄弟。既秉丹石心，寧流素絲涕。乘此終蕭散，垂竿深澗底。

謝玄暉〈直中書省〉一首

紫殿肅陰陰，彤庭赫弘敞。風動萬年枝，日華承露掌。玲瓏結綺錢，深沈映朱網。紅藥當階飜，蒼苔依砌上。茲言翔鳳池，鳴珮多清響。信美非吾室，中園思偃仰。朋情以鬱陶，春物方駘蕩。安得凌風翰，聊恣山泉賞。

謝玄暉〈觀朝雨〉一首

朔風吹飛雨，蕭條江上來。既灑百常觀，復集九成臺。空濛如薄霧，散漫似輕埃。平明振衣坐，重門猶未開。耳目暫無擾，懷古信悠哉。戢翼希驤首，乘流畏曝鰓。動息無兼遂，歧路多徘徊。方同戰勝者，去翦北山萊。

謝玄暉〈郡內登望〉一首

借問下車日，匪直望舒圓。寒城一以眺，平楚正蒼然。山積陵陽阻，溪流春榖泉。威紆距遙甸，巉嵒帶遠天。切切陰風暮，桑柘起寒煙。悵望心已極，惝怳魂屢遷。結髮倦為旅，平生早事邊。誰規鼎食盛，寧要狐白鮮。方棄汝南諾，言稅遼東田。

謝玄暉〈和伏武昌登孫權故城〉一首

炎靈遺劍璽，當塗駭龍戰。聖期缺中壤，霸功興㝢縣。鵲起登吳山，鳳翔陵楚甸。衿帶窮巖險，帷帟盡謀選。北拒溺驂鑣，西龕收組練。江海既無波，俯仰流英盼。裘冕類禋郊，卜揆崇離殿。釣臺臨講閱，樊山開廣讌。文物共葳蕤，聲明且葱蒨。三光厭分景，書軌欲同薦。參差世祀忽，寂漠市朝變。舞館識餘基，歌梁想遺轉。故林衰木平，荒池秋草徧。雄圖悵若茲，茂宰深遐睠。幽客滯江皋，從賞乖纓弁。清卮阻獻酬，良書限聞見。幸籍芳音多，承風采餘絢。于役儻有期，鄂渚同游衍。

謝玄暉〈和王著作八公山〉一首

二別阻漢坻，雙崤望河澳。茲嶺復巑岏，分區奠淮服。東限琅邪臺，西距孟諸陸。仟眠起雜樹，檀欒蔭脩竹。日隱澗凝空，雲聚岫如複。出沒眺樓雉，遠近送春目。戎州昔亂華，素景淪伊穀。阽危賴宗袞，微管寄明牧。長虵固能翦，奔鯨自此曝。道峻芳塵流，業遙年運儵。平生仰令圖，吁嗟命不淑。浩蕩別親知，連翩戒征軸。再遠館娃宮，兩去河陽谷。風煙四時犯，霜雨朝夜沐。春秀良已凋，秋場庶能築。

謝玄暉〈和徐都曹〉一首

宛洛佳遨游，春色滿皇州。結軫青郊路，迥瞰蒼江流。日華川上動，風光草際浮。桃李成蹊逕，桑榆陰道周。東都已俶載，言歸望綠疇。

謝玄暉〈和王主簿怨情〉一首

掖庭聘絕國，長門失歡宴。相逢詠麋蕪，辭寵悲班扇。花叢亂數蝶，風簾帘入雙燕。徒使春帶賖，坐惜紅粧變。生平一顧重，宿昔千金賤。故人心尚爾，故人心不見。

沈休文〈和謝宣城〉一首

王喬飛鳧舄，東方金馬門。從宦非宦侶，避世不避喧。揆余發皇鑒，短翮屢飛飜。晨趨朝建禮，晚沐臥郊園。賓至下塵榻，憂來命綠樽。昔賢侔時雨，今守馥蘭蓀。神交疲夢寐，路遠隔思存。牽拙謬東汜，浮惰及西崑，顧循良菲薄，何以儷璵璠。將隨渤澥去，刷羽汎清源。

沈休文〈應王中丞思遠詠月〉一首

月華臨靜夜，夜靜滅氛埃。方暉竟戶入，圓影隙中來。高樓切思婦，西園游上才。網軒映珠綴，應門照綠苔。洞房殊未曉，清光信悠哉。

沈休文〈冬節後至丞相第詣世子車中〉一首

廉公失權勢，門館有虛盈。貴賤猶如此，況乃曲池平。高車塵未滅，珠履故餘聲。賓階綠錢滿，客位紫苔生。誰當九原上，鬱鬱望佳城。

沈休文〈學省愁臥〉一首

秋風吹廣陌，蕭瑟入南闈。愁人掩軒臥，高牕時動扉。虛館清陰滿，神宇瞹微微。網蟲垂戶織，夕鳥傍櫩飛。纓珮空為忝，江海事多違。山中有桂樹，歲暮可言歸。

沈休文〈詠湖中鴈〉一首

白水滿春塘，旅鴈每迴翔。唼流牽弱藻，斂翮帶餘霜。群浮動輕浪，單汎逐孤光。懸飛竟不下，亂起未成行。刷羽同搖漾，一舉還故鄉。

沈休文〈三月三日率爾成篇〉一首

麗日屬元巳，年芳具在斯。開花已匝樹，流嚶復滿枝。洛陽繁華子，長安輕薄兒。東出千金堰，西臨鴈鶩陂。游絲映空轉，高楊拂地垂。綠幘文照耀，紫燕光陸離。清晨戲伊水，薄暮宿蘭池。象筵鳴寶瑟，金瓶汎羽卮。寧憶春蠶起，日暮桑欲萎。長袂屢以拂，彫胡方自炊。愛而不可見，宿昔減容儀。且當忘情去，歎息獨何為？


詩庚


陸士衡擬古詩十二首

〈擬行行重行行〉

悠悠行邁遠，戚戚憂思深。此思亦何思，思君徽與音。音徽日夜離，緬邈若飛沈。王鮪懷河岫，晨風思北林。遊子眇天末，遠期不可尋。驚飆褰反信，歸雲雖寄音。佇立想萬里，沈憂萃我心。攬衣有餘帶，循形不盈衿。去去遺情累，安處撫清琴。

〈擬今日良宴會〉

閑夜命歡友，置酒迎風館。齊僮梁甫吟，秦娥張女彈。哀音繞棟宇，遺響入雲漢。四坐咸同志，羽觴不可筭。高談一何綺？蔚若朝霞爛。人生無幾何，為樂常苦晏。譬彼伺晨鳥，揚聲當及旦。曷為恒憂苦，守此貧與賤。

〈擬迢迢牽牛星〉

昭昭清漢暉，粲粲光天步。牽牛西北迴，織女東南顧。華容一何冶，揮手如振素。怨彼河無梁，悲此年歲暮。跂彼無良緣：睆焉不得度。引領望大川，雙涕如霑露。

〈擬涉江采芙蓉〉

上山采瓊蘂，穹谷饒芳蘭。采采不盈掬，悠悠懷所歡。故鄉一何曠？山川阻且難。沈思鍾萬里，躑躅獨吟歎。

〈擬青青河畔草〉

靡靡江離草，熠燿生河側。皎皎彼姝女，阿那當軒織。粲粲妖容姿，灼灼美顏色。良人游不歸，偏棲獨隻翼。空房來悲風，中夜起歎息。

〈擬明月何皎皎〉

安寢北堂上，明月入我牖。照之有餘暉，攬之不盈手。涼風繞曲房，寒蟬鳴高柳。踟躕感節物，我行永已久。游宦會無成，離思難常守。

〈擬蘭若生朝陽〉

嘉樹生朝陽，凝霜封其條。執心守時信，歲寒終不彫。美人何其曠？灼灼在雲霄。隆想彌年月，長嘯入飛飜。引領望天末，譬彼向陽翹。

〈擬青青陵上〉

冉冉高陵蘋，習習隨風翰。人生當幾何？譬彼濁水瀾。戚戚多滯念，置酒宴所歡。方駕振飛轡，遠遊入長安。名都一何綺？城闕鬱盤桓。飛閣纓虹帶，曾臺冒雲冠。高門羅北闕，甲第椒與蘭。俠客控絕景，都人驂玉軒。遨遊放情願，慷慨為誰歎？

〈擬東城一何高〉

西山何其峻？曾曲鬱崔嵬。零露彌天墜，蕙葉憑林衰。寒暑相因襲，時逝忽如頹。三閭結飛轡，大耋嗟落暉。曷為牽世務，中心若有違？京洛多妖麗，玉顏侔瓊蕤。閑夜撫鳴琴，惠音清且悲。長歌赴促節，哀響逐高徽。一唱萬夫歎，再唱梁塵飛。思為河曲鳥，雙游豐水湄。

〈擬西北有高樓〉

高樓一何峻？苕苕峻而安。綺䆫出塵冥，飛陛躡雲端。佳人撫琴瑟，織手清且閑。芳氣隨風結，哀響馥若蘭。玉容誰得顧？傾城在一彈。佇立望日𣅳，躑躅再三歎，不怨佇立久，但願歌者歡。思駕歸鴻羽，比翼雙飛翰。

〈擬庭中有奇樹〉

歡友蘭時往，苕苕匿音徽。虞淵引絕景，四節逝若飛。芳草久已茂，佳人竟不歸。躑躅遵林渚，惠風入我懷。感物戀所歡，采此欲貽誰？

〈擬明月皎夜光〉

歲暮涼風發，昊天肅明明。招搖西北指，天漢東南傾。朗月照閑房，蟋蟀吟戶庭。飜飜歸鴈集，嘒嘒寒蟬鳴。疇昔同宴友，翰飛戾高冥。服美改聲聽，居愉遺舊情。織女無機杼，大梁不架楹。

張孟陽〈擬四愁詩〉一首

我所思兮在營州，欲往從之路阻脩。登崖遠望涕泗流，我之懷矣心傷憂。佳人遺我綠綺琴，何以贈之雙南金。願因流波超重深，終然莫致增永吟。

陶淵明〈擬古詩〉一首

日暮天無雲，春風扇微和。佳人美清夜，達曙酣且歌。歌竟長歎息，持此感人多。明明雲間月，灼灼葉中花。豈無一時好，不久當如何？

謝靈運〈擬魏太子鄴中集詩〉八首并序

建安末，余時在鄴宮，朝遊夕讌，究歡愉之極。天下良辰美景，賞心樂事，四者難并。今昆弟友朋，二三諸彥，共盡之矣。古來此娛，書籍未見，何者？楚襄王時有宋玉、唐景，梁孝王時有鄒、枚、嚴、馬，遊者美矣，而其主不文；漢武帝徐樂諸才，備應對之能，而雄猜多忌，豈獲晤言之適？不誣方將，庶必賢於今日爾。歲月如流，零落將盡，撰文懷人，感往增愴。其辭曰：

〈魏太子〉

百川赴巨海，眾星環北辰。照灼爛霄漢，遙裔起長津。天地中橫潰，家王拯生民。區宇既滌蕩，群英必來臻。忝此欽賢性，由來常懷仁。況值眾君子，傾心隆日新。論物靡浮說，析理實敷陳。羅縷豈闕辭？窈窕究天人。澄觴滿金罍，連榻設華茵。急絃動飛聽，清歌拂梁塵。何言相遇易，此歡信可珍。

〈王粲〉

家本秦川，貴公子孫，遭亂流寓，自傷情多。
幽厲昔崩亂，桓靈今板蕩。伊洛既燎煙，函崤沒無像。整裝辭秦川，𥞊馬赴楚壤。沮漳自可美，客心非外獎。常歎詩人言，式微何由往。上宰奉皇靈，侯伯咸宗長。雲騎亂漢南，紀郢皆掃蕩。排霧屬盛明，披雲對清朗。慶泰欲重疊，公子特先賞。不謂息肩願，一旦值明兩。並載遊鄴京，方舟汎河廣。綢繆清讌娛，寂寥梁棟響。既作長夜飲，豈顧乘日養！

〈陳琳〉

袁本初書記之士，故述喪亂事多。
皇漢逢屯邅，天下遭氛慝。董氏淪關西，袁家擁河北。單民易周章，窘身就羈勒。豈意事乖己，永懷戀故國。相公實勤王，信能定蝥賊。復覩東都輝，重見漢朝則。餘生幸已多，矧迺值明德。愛客不告疲，飲讌遺景刻。夜聽極星闌，朝遊窮曛黑。哀哇動梁埃，急觴盪幽默。且盡一日娛，莫知古來惑。

〈徐幹〉

少無宦情，有箕潁之心事，故仕世多素辭。
伊昔家臨淄，提攜弄齊瑟。置酒飲膠東，淹留憩高密。此歡謂可終，外物始難畢。搖蕩箕濮情，窮年迫憂慄。末塗幸休明，棲集建薄質。已免負薪苦，仍游椒蘭室。清論事究萬，美話信非一。行觴奏悲歌，永夜繫白日。華屋非蓬居，時髦豈余匹？中飲顧昔心，悵焉若有失。

〈劉楨〉

卓犖偏人，而文最有氣，所得頗經奇。
貧居晏里閈，少小長東平。河兗當衝要，淪飄薄許京。廣川無逆流，招納廁群英。北渡黎陽津，南登紀郢城。既覽古今事，頗識治亂情。歡友相解達，敷奏究平生。矧荷明哲顧，知深覺命輕。朝遊牛羊下，暮坐括揭鳴。終歲非一日，傳卮弄新聲。辰事既難諧，歡願如今并。唯羨肅肅翰，繽紛戾高冥。

〈應瑒〉

汝潁之士，流離世故，頗有飄薄之歎。
嗷嗷雲中鴈，舉翮自委羽。求涼弱水湄，違寒長沙渚。顧我梁川時，緩步集潁許。一旦逢世難，淪薄恒羈旅。天下昔未定，託身早得所。官度廁一卒，烏林預艱阻。晚節值眾賢，會同庇天宇。列坐廕華榱，金樽盈清醑。始奏延露曲，繼以闌夕語。調笑輒酬荅，嘲謔無慚沮。傾軀無遺慮，在心良已敘。

〈阮瑀〉

管書記之任，有優渥之言。
河洲多沙塵，風悲黃雲起。金羈相馳逐，聯翩何窮已。慶雲惠優渥，微薄攀多士。念昔渤海時，南皮戲清沚。今復河曲游，鳴葭泛蘭汜。躧步陵丹梯，並坐侍君子。妍談既愉心，哀弄信睦耳。傾酤係芳醑，酌言豈終始。自從食蓱來，唯見今日美。

〈平原侯植〉

公子不及世事，但美遨游，然頗有憂生之嗟。
朝游登鳳閣，日暮集華沼。傾柯引弱枝，攀條摘蕙草。徙倚窮騁望，目極盡所討。西顧太行山，北眺邯鄲道。平衢脩且直，白楊信䮍䮍。副君命飲宴，歡娛寫懷抱。良游匪晝夜，豈云晚與早。眾賓悉精妙，清辭灑蘭藻。哀音下迴鵠，餘哇徹清昊。中山不知醉，飲德方覺飽。願以黃髮期，養生念將老。

袁陽源〈效曹子建樂府白馬篇〉一首

劍騎何翩翩！長安五陵間。秦地天下樞，八方湊才賢。荊魏多壯士，宛洛富少年。意氣深自負，肯事郡邑權。籍籍關外來，車徒傾國鄽。五侯競書幣，群公亟為言。義分明於霜，信行直如弦。交歡池陽下，留宴汾陰西。一朝許人諾，何能坐相捐？彯節去函谷，投珮出甘泉。嗟此務遠圖，心為四海懸。但營身意遂，豈校耳目前？俠烈良有聞，古來共知然。

袁陽源〈效古〉一首

訊此倦遊士，本家自遼東。昔隸李將軍，十載事西戎。結車高闕下，極望見雲中。四面各千里，從橫起嚴風。寒燠豈如節，霜雨多異同。夕寐北河陰，夢還甘泉宮。勤役未云已，壯年徒為空。迺知古時人，所以悲轉蓬。

〈擬行行重行行〉

眇眇陵長道，遙遙行遠之。迴車背京里，揮手從此辭。堂上流塵生，庭中綠草滋。寒螿翔水曲，秋兔依山基。芳年有華月，佳人無還期。日夕涼風起，對酒長相思。悲發江南調，憂委子襟詩。臥覺明燈晦，坐見輕紈緇。淚容不可飾，幽鏡難復治。願垂薄暮景，照妾桑榆時。

〈擬明月何皎皎〉

落宿半遙城，浮雲藹曾闕。玉宇來清風，羅帳延秋月。結思想伊人，沈憂懷明發。誰為客行久，屢見流芳歇。河廣川無梁，山高路難越。

王僧達〈和琅邪王依古〉一首

少年好馳俠，旅宦遊關源。既踐終古跡，聊訊興亡言。隆周為藪澤，皇漢成山樊。久沒離宮地，安識壽陵園？仲秋邊風起，孤蓬卷霜根。白日無精景，黃沙千里昏。顯軌莫殊轍，幽塗豈異魂？聖賢良已矣，抱命復何怨！

鮑明遠〈擬古〉三首 一首

幽并重騎射，少年好馳逐。氈帶佩雙鞬，象弧插彫服。獸肥春草短，飛鞚越平陸。朝遊鴈門上，暮還樓煩宿。石梁有餘勁，驚雀無全目。漢虜方未和，邊城屢翻覆。留我一白羽，將以分虎竹。
魯客事楚王，懷金襲丹素。既荷主人恩，又蒙令尹顧。日晏罷朝歸，鞍馬塞衢路。宗黨生光華，賓僕遠傾慕。富貴人所欲，道德亦何懼？南國有儒生，迷方獨淪誤。伐木青江湄，設罝守毚兔。
十五諷詩書，篇翰靡不通。弱冠參多士，飛步遊秦宮。側覩君子論，預見古人風。兩說窮舌端，五車摧筆鋒。羞當白璧貺，恥受聊城功。晚節從世務，乘障遠和戎。解佩襲犀渠，卷袠奉盧弓。始願力不及，安知今所終？

鮑明遠〈學劉公幹體〉一首

胡風吹朔雪，千里度龍山。集君瑤臺裏，飛舞兩楹前。茲辰自為美，當避豔陽年。豔陽桃李節，皎潔不成妍。

鮑明遠〈代君子有所思〉一首

西出登雀臺，東下望雲闕。層閣肅天居，馳道直如髮。繡甍結飛霞，琁題納行月。築山擬蓬壺，穿池類溟渤。選色遍齊代，徵聲帀邛越。陳鍾陪夕讌，笙歌待明發。年貌不可還，身意會盈歇。蟻壞漏山河，絲淚毀金骨。器惡含滿欹，物忌厚生沒。智哉眾多士，服理辯昭昧。

范彥龍〈効古〉一首

寒沙四面平，飛雪千里驚。風斷陰山樹，霧失交河城。朝馳左賢陣，夜薄休屠營。昔事前軍幕，今逐嫖姚兵。失道刑既重，遲留法未輕。所賴今天子，漢道日休明。

〈古離別〉

遠與君別者，乃至鴈門關。黃雲蔽千里，遊子何時還？送君如昨日，簷前露已團。不惜蕙草晚，所悲道里寒。君在天一涯，妾身長別離。願一見顏色，不異瓊樹枝。兔絲及水萍，所寄終不移。

李都尉陵（從軍）

樽酒送征人，踟躕在親宴。日暮浮雲滋，渥手淚如霰。悠悠清川水，嘉魴得所薦。而我在萬里，結髮不相見。袖中有短書，願寄雙飛燕。

班婕妤（詠扇）

紈扇如圓月，出自機中素。畫作秦王女，乘鸞向煙霧。采色世所重，雖新不代故。竊愁涼風至，吹我玉階樹。君子恩未畢，零落在中路。

魏文帝曹丕（遊宴）

置酒坐飛閣，逍遙臨華池。神飆自遠至，左右芙蓉披。綠竹夾清水，秋蘭被幽涯。月出照園中，冠佩相追隨。客從南楚來，為我吹參差。淵魚猶伏浦，聽者未云疲。高文一何綺，小儒安足為？肅肅廣殿陰，雀聲愁北林。眾賓還城邑，何以慰吾心？

陳思王曹植（贈友）

君王禮英賢，不恡千金璧。雙闕指馳道，朱宮羅第宅。從容冰井臺，清池映華薄。涼風盪芳氣，碧樹先秋落。朝與佳人期，日夕望青閣。褰裳摘明珠，徙倚拾蕙若。眷我二三子，辭義麗金雘。延陵輕寶劍，季布重然諾。處富不忘貧，有道在葵藿。

劉文學楨（感遇）

蒼蒼中山桂，團圓霜露色。霜露一何緊？桂枝生自直。橘柚在南國，因君為羽翼。謬蒙聖主私，託身文墨職。丹采既已過，敢不自彫飾。華月照方池，列坐金殿側。微臣固受賜，鴻恩良未測。

王侍中粲（懷德）

伊昔值世亂，𥞊馬辭帝京。既傷蔓草別，方知杕杜情。崤函復丘墟，冀闕緬縱橫。倚棹汎涇渭，日暮山河清。蟋蟀依桑野，嚴風吹若莖。鸛鷁在幽草，客子淚已零。去鄉三十載，幸遭天下平。賢主降嘉賞，金貂服玄纓。侍宴出河曲，飛蓋遊鄴城。朝露竟幾何，忽如水上萍。君子篤惠義，柯葉終不傾。福履既所綏，千載垂令名。

嵇中散康（言志）

曰余不師訓，潛志去世塵。遠想出宏域，高步超常倫。靈鳳振羽儀，戢景西海濱。朝食琅玕實，夕飲玉池津。處順故無累，養德乃入神。曠哉宇宙惠，雲羅更四陳。哲人貴識義，大雅明庇身。莊生悟無為，老氏守其真。天下皆得一，名實久相賓。咸池饗爰居，鍾鼓或愁辛。柳惠善直道，孫登庶知人。寫懷良未遠，感贈以書紳。

阮步兵籍（詠懷）

青鳥海上遊，鸒斯蒿下飛。沈浮不相宜，羽翼各有歸。飄颻可終年，沆瀁安是非？朝雲乘變化，光耀世所希。精衛銜木石，誰能測幽微？

張司空華（離情）

秋月照簾籠，懸光入丹墀。佳人撫鳴琴，清夜守空帷。蘭逕少行迹，玉臺生網絲。庭樹發紅彩，閨草含碧滋。延佇整綾綺，萬里贈所思。願垂湛露惠，信我皎日期。
潘黃門悼亡岳

潘黃門岳（悼亡）

青春速天機，素秋馳白日。美人歸重泉，悽愴無終畢。殯宮已肅清，松柏轉蕭瑟。俯仰未能弭，尋念非但一。撫襟悼寂寞，怳然若有失。明月入綺䆫，髣髴想蕙質。消憂非萱草，永懷寧夢寐。夢寐復冥冥，何由覿爾形。我慚北海術，爾無帝女靈。駕言出遠山，徘徊泣松銘。雨絕無還雲，華落豈留英。日月方代序，寢興何時平！

陸平原機（羇宦）

儲后降嘉命，恩紀被微身。明發眷桑梓，永歎懷密親。流念辭南澨，銜怨別西津。馳馬遵淮泗，旦夕見梁陳。服義追上列，矯迹廁宮臣。朱黻咸髦士，長纓皆俊人。契闊承華內，綢繆踰歲年。日暮聊揔駕，逍遙觀洛川。徂沒多拱木，宿草凌寒煙。遊子易感愾，躑躅還自憐。願言寄三鳥，離思非徒然。

左記室思（詠史）

韓公淪賣藥，梅生隱市門。百年信荏苒，何用苦心魂？當學衛霍將，建功在河源。珪組賢君眄，青紫明主恩。終軍才始達，賈誼位方尊。金張服貂冕，許史乘華軒。王侯貴片議，公卿重一言。太平多歡娛，飛蓋東都門。顧念張仲蔚，蓬蒿滿中園。

張黃門協（苦雨）

丹霞蔽陽景，綠泉涌陰渚。水鸛巢層甍，山雲潤柱礎。有弇興春節，愁霖貫秋序。燮燮涼葉奪，戾戾颸風舉。高談玩四時，索居慕疇侶。青苔日夜黃，芳蕤成宿楚。歲暮百慮交，無以慰延佇。

劉太尉琨（傷亂）

皇晉遘陽九，天下橫雰霧。秦趙值薄蝕，幽并逢虎據。伊余荷寵靈，感激殉馳騖。雖無六奇術，冀與張韓遇。甯戚扣角歌，桓公遭乃舉。荀息冒險難，實以忠貞故。空令日月逝，愧無古人度。飲馬出城濠，北望沙漠路。千里何蕭條，白日隱寒樹。投袂既憤懣，撫枕懷百慮。功名惜未立，玄髮已改素。時或苟有會，治亂惟冥數。

盧中郎諶（感交）

大廈須異材，廊廟非庸器。英俊著世功，多士濟斯位。眷顧成綢繆，迺與時髦匹。姻媾久不虛，契闊豈但一？逢厄既已同，處危非所恤。常慕先達概，觀古論得失。馬服為趙將，疆場得清謐。信陵佩魏印，秦兵不敢出。慨無幄中策，徒慚素絲質。羈旅去舊鄉，感遇喻琴瑟。自顧非杞梓，勉力在無逸。更以畏友朋，濫吹乖名實。

郭弘農璞（遊仙）

崦山多靈草，海濱饒奇石。偃蹇尋青雲，隱淪駐精魄。道人讀丹經，方士鍊玉液。朱霞入䆫牖，曜靈照空隙。傲睨摘木芝，凌波采水碧。眇然萬里遊，矯掌望煙客。永得安期術，豈愁濛汜迫。
張廷尉雜述綽

張廷尉綽（雜述）

太素既已分，吹萬著形兆。寂動苟有源，因謂殤子夭。道喪涉千載，津梁誰能了？思乘扶搖翰，卓然凌風矯。靜觀尺棰義，理足未常少。冏冏秋月明，憑軒詠堯老。浪迹無蚩妍，然後君子道。領略歸一致，南山有綺皓。交臂久變化，傳火迺薪草。亹亹玄思清，胸中去機巧。物我俱忘懷，可以狎鷗鳥。

許徵君詢（自序）

張子闇內機，單生蔽外像。一時排冥筌，泠然空中賞。遣此弱喪情，資神任獨往。採藥白雲隈，聊以肆所養。丹葩耀芳蕤，綠竹蔭閑敞。苕苕寄意勝，不覺陵虛上。曲櫺激鮮飆，石室有幽響。去矣從所欲，得失非外獎。至哉操斤客，重明固已朗。五難既灑落，超迹絕塵網。

殷東陽仲文（興矚）

晨遊任所萃，悠悠蘊真趣。雲天亦遼亮，時與賞心遇。青松挺秀萼，惠色出喬樹。極眺清波深，緬映石壁素。瑩情無餘滓，拂衣釋塵務。求仁既自我，玄風豈外慕？直置忘所宰，蕭散得遺慮。

謝僕射混（遊覽）

信矣勞物化，憂襟未能整。薄言遵郊衢，揔轡出臺省。淒淒節序高，寥寥心悟永。時菊耀巖阿，雲霞冠秋嶺。眷然惜良辰，徘徊踐落景。卷舒雖萬緒，動復歸有靜。曾是迫桑榆，歲暮從所秉。舟壑不可攀，忘懷寄匠郢。

陶徵君潛（田居）

種苗在東皋，苗生滿阡陌。雖有荷鋤倦，濁酒聊自適。日暮巾柴車，路闇光已夕。歸人望煙火，稚子候檐隙。問君亦何為？百年會有役。但願桑麻成，蠶月得紡績。素心正如此，開逕望三益。

謝臨川靈運（遊山）

江海經邅迴，山嶠備盈缺。靈境信淹留，賞心非徒設。平明登雲峰，杳與廬霍絕。碧鄣長周流，金潭恒澄澈。桐林帶晨霞，石壁映初晣。乳竇既滴瀝，丹井復寥泬。嵒崿轉奇秀，岑崟還相蔽。赤玉隱瑤溪，雲錦被沙汭。夜聞猩猩啼，朝見鼯鼠逝。南中氣候暖，朱華凌白雪。幸遊建德鄉，觀奇經禹穴。身名竟誰辯？圖史終磨滅。且汎桂水潮，映月遊海澨。攝生貴處順，將為智者說。

顏特進延之（侍宴）

太微凝帝宇，瑤光正神縣。揆日粲書史，相都麗聞見。列漢構仙宮，開天制寶殿。桂棟留夏飆，蘭橑停冬霰。青林結冥濛，丹巘被葱蒨。山雲備卿藹，池卉具靈變。重陽集清氣，下輦降玄宴。騖望分寰隧，矖目盡都甸。氣生川岳陰，煙滅淮海見。中坐溢朱組，步櫩簉瓊弁。禮登佇睿情，樂闋延皇眄。測恩躋踰逸，沿牒懵浮賤。榮重餽兼金，巡華過盈瑱。敢飾輿人詠，方慚綠水薦。

謝法曹惠連（贈別）

昨發赤亭渚，今宿浦陽汭。方作雲峰異，豈伊千里別。芳塵未歇席，涔淚猶在袂。停艫望極浦，弭棹阻風雪。風雪既經時，夜永起懷思。汎濫北湖遊，岧亭南樓期。點翰詠新賞，開袠瑩所疑。擿芳愛氣馥，拾蘂憐色滋。色滋畏沃若，人事亦銷鑠。子襟怨勿往，谷風誚輕薄。共秉延州信，無慚仲路諾。靈芝望三秀，孤筠情所託。所託已慇懃，祗足攪懷人。今行嶀嵊外，銜思至海濱。覿子杳未僝，款睇在何辰？雜珮雖可贈，疏華竟無陳。無陳心悁勞，旅人豈遊遨？幸及風雪霽，青春滿江皋。解纜候前侶，還望方鬱陶。煙景若離遠，末響寄瓊瑤。

王徵君微（養疾）

窈藹瀟湘空，翠澗澹無滋。寂歷百草晦，欻吸鵾雞悲。清陰往來遠，月華散前墀。鍊藥矚虛幌，汎瑟臥遙帷。水碧驗未黷，金膏靈詎緇。北渚有帝子，蕩瀁不可期。悵然山中暮，懷痾屬此詩。

袁太尉淑（從駕）

宮廟禮哀敬，枌邑道嚴玄。恭絜由明祀，肅駕在祈年。詔徒登季月，戒鳳藻行川。雲旆象漢徙，宸網擬星懸。朱櫂麗寒渚，金鍐映秋山。羽衛藹流景，綵吹震沈淵。辯詩測京國，履籍鑑都廛。甿謠響玉律，邑頌被丹絃。文軫薄桂海，聲教燭冰天。和惠頒上笏，恩渥浹下筵。幸侍觀洛後，豈慕巡河前？服義方無沫，展歌殊未宣。

謝光祿莊（郊遊）

肅舲出郊際，徙樂逗江陰。翠山方藹藹，青浦正沈沈。涼葉照沙嶼，秋榮冒水潯。風散松架險，雲鬱石道深。靜默鏡緜野，四睇亂曾岑。氣清知鴈引，露華識猿音。雲裝信解黻，煙駕可辭金。始整丹泉術，終覿紫芳心。行光自容裔，無使弱思侵。

鮑參軍昭（戎行）

豪士枉尺璧，宵人重恩光。殉義非為利，執羈輕去鄉。孟冬郊祀月，殺氣起嚴霜。戎馬粟不煖，軍士冰為漿。晨上成皋坂，磧礫皆羊腸。寒陰籠白日，太谷晦蒼蒼。息徒稅征駕，倚劍臨八荒。鷦䳟不能飛，玄武伏川梁。鎩翮由時至，感物聊自傷。豎儒守一經，未足識行藏。
休上人別怨

休上人（別怨）

西北秋風至，楚客心悠哉。日暮碧雲合，佳人殊未來。露采方汎艷，月華始徘徊。寶書為君掩，瑤琴詎能開？相思巫山渚，悵望陽雲臺。膏爐絕沈燎，綺席生浮埃。桂水日千里，因之平生懷。


騷上


屈平〈離騷經〉一首

帝高陽之苗裔兮，朕皇考曰伯庸。攝提貞于孟陬兮，惟庚寅吾以降。皇覽揆余于初度兮，肇錫余以嘉名。名余曰正則兮，字余曰靈均。
紛吾既有此內美兮，又重之以脩能。扈江離與辟芷兮，紐秋蘭以為佩。汨余若將不及兮，恐年歲之不吾與。朝搴阰之木蘭兮，夕攬洲之宿莽。日月忽其不淹兮，春與秋其代序。惟草木之零落兮，恐美人之遲暮。不撫壯而棄穢兮，何不改此度也？乘騏驥以馳騁兮，來吾導夫先路！
昔三后之純粹兮，固眾芳之所在。雜申椒與菌桂兮，豈維紐夫蕙茝？彼堯舜之耿介兮，既遵道而得路。何桀紂之昌披兮，夫唯捷徑以窘步！惟黨人之偷樂兮，路幽昧以險隘。豈余身之憚殃兮，恐皇輿之敗績。忽奔走以先後兮，及前王之踵武。荃不察余之忠情兮，反信讒而齊怒。余固知謇謇之為患兮，忍而不能舍也。指九天以為正兮，夫唯靈脩之故也。初既與余成言兮，後悔遁而有他。余既不難離別兮，傷靈脩之數化。
余既滋蘭之九畹兮，又樹蕙之百畝。畦留夷與揭車兮，雜杜衡與芳芷。冀枝葉之峻茂兮，愿竢時乎吾將刈。雖萎絕其亦何傷兮，哀眾芳之蕪穢。
眾皆競進以貪婪兮，憑不猒乎求索。羌內恕己以量人兮，各興心而嫉妬。忽馳騖以追逐兮，非余心之所急。老冉冉其將至兮，恐脩名之不立。朝飲木蘭之墜露兮，夕飡秋菊之落英。苟余情其信姱以練要兮，長顑頷亦何傷。擥木根以結茝兮，貫薜荔之落蘂。矯菌桂以紉蕙兮，索胡繩之纚纚。謇吾法夫前脩兮，非時俗之所服。雖不周於今之人兮，願依彭咸之遺則。長太息以掩涕兮，哀人生之多艱。余雖好脩姱以鞿羈兮，謇朝誶而夕替。既替余以蕙纕兮，又申之以攬茝。亦余心之所善兮，雖九死其猶未悔。怨靈脩之浩蕩兮，終不察夫人心。眾女嫉余之娥眉兮，謠諑謂余以善淫。固時俗之工巧兮，偭規矩而改錯。背繩墨以追曲兮，競周容以為度。忳鬱邑余侘傺兮，吾獨窮困乎此時也！寧溘死以流亡兮，余不忍為此態也！鷙鳥之不群兮，自前代而固然。何方圓之能周兮，夫孰異道而相安！屈心而抑志兮，忍尤而攘詬。伏清白以死直兮，固前聖之所厚。
悔相道之不察兮，延佇乎吾將反。迴朕車以復路兮，及行迷之未遠。步余馬於蘭皋兮，馳椒丘且焉止息。進不入以離尤兮，退將復脩吾初服。製芰荷以為衣兮，集芙蓉以為裳。不吾知其亦已兮，苟余情其信芳。高余冠之岌岌兮，長余佩之陸離。芳與澤其雜糅兮，唯昭質其猶未虧。忽反顧以遊目兮，將往觀乎四荒。佩繽紛其繁飾兮，芳菲菲其彌章。人生各有所樂兮，余獨好脩以為常。雖體解吾猶未變兮，豈余心之可懲。
女嬃之嬋媛兮，申申其詈予。曰鯀婞直以亡身兮，終然夭乎羽之野。汝何博謇而好脩兮，紛獨有此姱節？薋菉葹以盈室兮，判獨離而不服。眾不可戶說兮，孰云察余之中情！世並舉而好朋兮，夫何焭獨而不予聽！
依前聖之節中兮，喟憑心而歷茲。濟沅湘以南征兮，就重華而陳詞。啟九辯與九歌兮，夏康娛以自縱。不顧難以圖後兮，五子用失乎家巷。羿淫遊以佚田兮，又好射夫封狐。固亂流其鮮終兮，浞又貪夫厥家。澆身被服強圉兮，縱欲而不忍。日康娛而自忘兮，厥首用夫顛隕。夏桀之常違兮。乃遂焉而逢殃。后辛之菹醢兮，殷宗用而不長。湯禹嚴而祗敬兮，周論道而莫差。舉賢而授能兮，脩繩墨而不陂。皇天無私阿兮，覽人德焉錯輔。夫維聖哲以茂行兮，苟得用此下土。瞻前而顧後兮，相觀人之計極。夫孰非義而可用兮，孰非善而可服。阽余身而危死兮，覽余初其猶未悔。不量鑿而正枘兮，固前脩以菹醢。曾歔欷余鬱邑兮，哀朕時之不當。攬茹蕙以掩涕兮，沾余襟之浪浪。
跪敷衽以陳詞兮，耿吾既得此中正。駟玉虯以乘鷖兮，溘埃風余上征。朝發軔於蒼梧兮，夕余至乎縣圃。欲少留此靈瑣兮，日忽忽其將暮。吾令羲和弭節兮，望崦嵫而勿迫。路曼曼其修遠兮，吾將上下而求索。飲余馬於咸池兮，揔余轡乎扶桑。折若木以拂日兮，聊須臾以相羊。前望舒使先驅兮，後飛廉使奔屬。鸞皇為余先戒兮，雷師告余以未具。吾令鳳皇飛騰兮，又繼之以日夜。飄風屯其相離兮，帥雲霓而來御。紛總總其離合兮，班陸離其上下。吾令帝閽開關兮，倚閶闔而望予。時曖曖其將罷兮，結幽蘭而延佇。世溷濁而不分兮，好蔽美而嫉妒。
朝吾將濟於白水兮，登閬風而緤馬。忽反顧以流涕兮，哀高丘之無女。溘吾遊此春宮兮，折瓊枝以繼佩。及榮華之未落兮，相下女之可貽。吾令豐隆乘雲兮，求宓妃之所在。解佩纕以結言兮，吾令蹇脩以為理。紛總總其離合兮，忽緯繣其難遷。夕歸次於窮石兮，朝濯髮乎洧槃。保厥美以驕傲兮，日康娛以淫遊。雖信美而無禮兮，來違棄而改求。覽相觀於四極兮，周流乎天余乃下。望瑤臺之偃蹇兮，見有娀之佚女。吾令鴆為媒兮，鴆告余以不好。雄鳩之鳴逝兮，余猶惡其佻巧。心猶豫而狐疑兮，欲自適而不可。鳳皇既受詒兮，恐高辛之先我。欲遠集而無所止兮，聊浮遊以逍遙。及少康之未家兮，留有虞之二姚。理弱而媒拙兮，恐導言之不固。時溷濁而嫉賢兮，好蔽美而稱惡。閨中既邃遠兮，哲王又不寤。懷朕情而不發兮，余焉能忍與此終古！
索瓊茅以筳篿兮，命靈氛為余占之。曰：兩美其必合兮，孰信脩而慕之？思九州之博大兮，豈唯是其有女？曰：勉遠逝而無疑兮，孰求美而釋女？何所獨無芳草兮，爾何懷乎故宇？時幽昧以眩曜兮，孰云察余之美惡？人好惡其不同兮，惟此黨人其獨異。戶服艾以盈要兮，謂幽蘭其不可佩。覽察草木其獨未得兮，豈珵美之能當？蘇糞壤以充幃兮，謂申椒其不芳。
欲從靈氛之吉占兮，心猶豫而狐疑。巫咸將夕降兮，懷椒糈而要之。百神翳其備降兮，九疑繽其並迎。皇剡剡其揚靈兮，告余以吉故。曰：勉升降以上下兮，求矩矱之所同。湯禹儼而求合兮，摯皋繇而能調。苟中情其好脩兮，何必用夫行媒。說操築於傅巖兮，武丁用而不疑。呂望之鼓刀兮。遭周文而得舉。甯戚之謳歌兮，齊桓聞以該輔。及年歲之未晏兮，時亦猶其未央。恐鷤鴂之先鳴兮，使百草為之不芳。
何瓊佩之偃蹇兮，眾薆然而蔽之。惟此黨人之不亮兮，恐嫉妬而折之。時繽紛其變易兮，又何可以淹留！蘭芷變而不芳兮，荃蕙化而為茅。何昔日之芳草兮，今直為此蕭艾也。豈其有他故兮，莫好脩之害也。余以蘭為可恃兮，羌無實而容長。委厥美以從俗兮，苟得引乎眾芳。椒專佞以慢謟兮，樧又欲充其佩幃。既干進而務入兮，又何芳之能祗？固時俗之從流兮，又孰能無變化？覽椒蘭其若茲兮，又況揭車與江蘺。惟茲佩之可貴兮，委厥美而歷茲。芳菲菲而難虧兮，芬至今猶未沬。和調度以自娛兮，聊浮游而求女。及余飾之方壯兮，周流觀乎上下。
靈氛既告余以吉占兮，歷吉日乎吾將行。折瓊枝以為羞兮，精瓊爢以為粻。為余駕飛龍兮，雜瑤象以為車。何離心之可同兮，吾將遠逝以自疏。邅吾道夫昆侖兮，路脩遠以周流。揚雲霓之晻藹兮，鳴玉鸞之啾啾。朝發軔於天津兮，夕余至乎西極。鳳皇翼其乘旂兮，高翱翔之翼翼。忽吾行此流沙兮，遵赤水而容與。麾蛟龍使梁津兮，詔西皇使涉予。路脩遠以多艱兮，騰眾車使徑待。路不周以左轉兮，指西海以為期。屯余車其千乘兮，齊玉軑而並馳。駕八龍之婉婉兮，載雲旗之委移。抑志而弭節兮，神高馳之邈邈。奏九歌而舞韶兮，聊假日以媮樂。陟升皇之赫戲兮，忽臨睨夫舊鄉。僕夫悲余馬懷兮，蜷局顧而不行。
亂曰：已矣哉！國無人莫我知兮，又何懷乎故都！既莫足與為美政兮，吾將從彭咸之所居。

〈東皇太一〉

吉日兮辰良，穆將愉兮上皇。撫長劍兮玉珥，璆鏘鳴兮琳琅。瑤席兮玉瑱，盍將把兮瓊芳？蕙肴蒸兮蘭藉，奠桂酒兮椒漿。揚枹兮拊鼓，疏緩節兮安歌，陳竽瑟兮浩倡。靈偃蹇兮姣服，芳菲菲兮滿堂。五音紛兮繁會，君欣欣兮樂康。

〈雲中君〉

浴蘭湯兮沐芳，華采衣兮若英。靈連蜷兮既留，爛昭昭兮未央。蹇將憺兮壽宮，與日月兮齊光。龍駕兮帝服，聊翱游兮周章。靈皇皇兮既降，猋遠舉兮雲中。覽冀州兮有餘，橫四海兮焉窮。思夫君兮太息，極勞心兮𢥞𢥞。

〈湘君〉

君不行兮夷猶，蹇誰留兮中洲？美要眇兮宜脩，沛吾乘兮桂舟。令沅湘兮無波，使江水兮安流。望夫君兮歸來，吹參差兮誰思！駕飛龍兮北征，邅吾道兮洞庭。薜荔拍兮蕙綢，承荃橈兮蘭旌。望涔陽兮極浦，橫大江兮揚靈。揚靈兮未極，女嬋媛兮為余太息。橫流涕兮潺湲，隱思君兮陫側。桂櫂兮蘭栧，斲冰兮積雪。采薜荔兮水中，搴芙蓉兮木末。心不同兮媒勞，恩不甚兮輕絕！石瀨兮淺淺，飛龍兮翩翩。交不忠兮怨長，期不信兮告余以不閒。朝騁騖兮江皋，夕弭節兮北渚。鳥次兮屋上，水周兮堂下。捐余玦兮江中，遺余佩兮澧浦。采芳洲兮杜若，將以遺兮下女。時不可兮再得，聊逍遙兮容與。

〈湘夫人〉

帝子降兮北渚，目眇眇兮愁予。嫋嫋兮秋風，洞庭波兮木葉下。登白蘋兮騁望，與佳期兮夕張。鳥萃兮蘋中，罾何為兮木上？沅有芷兮澧有蘭，思公子兮未敢言。慌忽兮遠望，觀流水兮潺湲。麋何為兮庭中，蛟何為兮水裔？朝馳余馬兮江皋，夕濟兮西澨。聞佳人兮召予，將騰駕兮偕逝。築室兮水中，葺之兮以荷蓋。荃壁兮紫壇，播芳椒兮成堂。桂棟兮蘭橑，辛夷楣兮葯房。罔薜荔兮為帷，擗蕙櫋兮既張。白玉兮為鎮，疏石蘭以為芳。芷葺兮荷屋，繚之兮杜衡。合百草兮實庭，建芳馨兮廡門。九嶷繽兮並迎，靈之來兮如雲。捐余袂兮江中，遺余褋兮澧浦。搴汀洲兮杜若，將以遺兮遠者。時不可兮驟得，聊逍遙兮容與！


騷下


屈平〈九歌〉二首

〈少司命〉

秋蘭兮蘪蕪，羅生兮堂下。綠葉兮素華，芳菲菲兮襲予。夫人自有兮美子，蓀何以兮愁苦！秋蘭兮青青，綠葉兮紫莖。滿堂兮美人，忽獨與余兮目成。入不言兮出不辭，乘回風兮載雲旗。悲莫悲兮生別離，樂莫樂兮新相知。荷衣兮蕙帶，儵而來兮忽而逝。夕宿兮帝郊，君誰須兮雲之際？與汝遊兮九河，衝飆起兮水揚波。與汝沐兮咸池。晞汝髮兮陽之阿。望美人兮未來，臨風怳兮浩歌。孔蓋兮翠旌，登九天兮撫彗星。竦長劍兮擁幼艾，荃獨宜兮為民正。

〈山鬼〉

若有人兮山之阿，被薜荔兮帶女蘿。既含睇兮又宜笑，子慕予兮善窈窕。乘赤豹兮從文貍，辛夷車兮結桂旗。被石蘭兮帶杜衡，折芳馨兮遺所思。余處幽篁兮終不見天，路險難兮獨後來。表獨立兮山之上，雲容容兮而在下。杳冥冥兮羌晝晦，東風飄兮神靈雨。留靈脩兮憺忘歸，歲既晏兮孰華予！采三秀兮於山間，石磊磊兮葛蔓蔓。怨公子兮悵忘歸，君思我兮不得閒。山中人兮芳杜若，飲石泉兮蔭松柏。君思我兮然疑作。雷填填兮雨冥冥，猨啾啾兮狖夜鳴。風颯颯兮木蕭蕭，思公子兮徒離憂。

〈涉江〉

余幼好此奇服兮，年既老而不衰。帶長鋏之陸離兮，冠切雲之崔巍。被明月兮佩寶璐。世溷濁而莫余知兮，吾方高馳而不顧。駕青虬兮驂白螭，吾與重華遊兮瑤之圃。登崑崙兮食玉英，與天地兮比壽，與日月兮齊光。哀南夷之莫吾知兮，旦余濟兮江湘。乘鄂渚而反顧兮，欸秋冬之緒風。步余馬兮山皋，邸余車兮方林。乘舲船余上沅兮，齊吳榜以擊汰。船容與而不進兮，淹回水而疑滯。朝發枉渚兮，夕宿辰陽。苟余心其端直兮，雖僻遠之何傷！入漵浦余儃佪兮。迷不知吾之所如。深林杳以冥冥兮，乃猿狖之所居。山峻高以蔽日兮，下幽晦以多雨。霰雪紛其無垠兮，雲霏霏而承宇。哀吾生之無樂兮，幽獨處乎山中。吾不能變心而從俗兮，固將愁苦而終窮。接輿髡首兮，桑扈臝行。忠不必用兮，賢不必以。伍子逢殃兮，比干菹醢。與前世而皆然兮，吾又何怨乎今之人！余將董道而不豫兮，固將重昏而終身。

屈平〈卜居〉一首

屈原既放三年，不得復見，竭智盡忠，蔽鄣於讒。心煩意亂，不知所從。乃往見太卜鄭詹尹，曰：「余有所疑，願因先生決之。」詹尹乃端策拂龜，曰：「君將何以教之？」屈原曰：「吾寧悃悃款款，朴以忠乎？將送往勞來，斯無窮乎？寧誅鋤草茅，以力耕乎？將遊大人，以成名乎？寧正言不諱，以危身乎？將從俗富貴，以媮生乎？寧超然高舉，以保真乎？將哫訾慄斯，喔咿嚅唲，以事婦人乎？寧廉絜正直，以自清乎？將突梯滑稽，如脂如韋，以潔楹乎？寧昂昂若千里之駒乎？將汜汜若水中之鳧乎？與波上下，偷以全吾軀乎？寧與騏驥抗軛乎？將隨駑馬之迹乎？寧與黃鵠比翼乎？將與雞鶩爭食乎？此孰吉孰凶？何去何從？世溷濁而不清，蟬翼為重，千鈞為輕。黃鍾毀棄，瓦釜雷鳴。讒人高張，賢士無名。吁嗟嘿嘿兮，誰知吾之廉貞？」詹尹乃釋策而謝，曰：「夫尺有所短，寸有所長，物有所不足，智有所不明，數有所不逮，神有所不通，用君之心，行君之意，龜策誠不能知此事。」

屈平〈漁父〉一首

屈原既放，遊於江潭，行吟澤畔，顏色憔悴，形容枯槁。漁父見而問之，曰：「子非三閭大夫歟？何故至於斯？」屈原曰：「世人皆濁我獨清，眾人皆醉我獨醒，是以見放。」漁父曰：「聖人不凝滯於物，而能與世推移。世皆濁，何不淈其泥而揚其波？眾人皆醉，何不餔其糟。而歠其醨？何故深思高舉，自令放為？」屈原曰：「吾聞之，新沐者必彈冠，新浴者必振衣，安能以身之察察，受物之汶汶者乎！寧赴湘流，葬於江魚腹中，安能以皓皓之白，蒙世俗之塵埃乎！」漁父莞爾而笑，鼓枻而去。乃歌曰：「滄浪之水清兮，可以濯我纓，滄浪之水濁兮，可以濯我足。」遂去，不復與言。

宋玉〈九辯〉五首

悲哉秋之為氣也！蕭瑟兮草木搖落而變衰。憭慄兮若在遠行，登山臨水兮送將歸。泬寥兮天高而氣清，寂漻兮收潦而水清。憯悽增欷兮薄寒之中人，愴怳懭悢兮去故而就新。坎廩兮貧士失職而志不平。廓落兮羈旅而無友生。惆悵兮而私自憐。燕翩翩其辭歸兮，蟬寂寞而無聲。鴈噰噰而南游兮，鵾雞啁哳而悲鳴。獨申旦而不寐兮，哀蟋蟀之宵征。時亹亹而過中兮，蹇淹留而無成。
悲憂窮蹙兮獨處廓，有美一人兮心不繹。去鄉離家兮來遠客，超逍遙兮今焉薄？專思君兮不可化，君不知兮可柰何！蓄怨兮積思，心煩憺兮忘食事。願一見兮道余意，君之心兮與余異。車駕兮朅而歸，不得見兮心悲。倚結軨兮太息，涕潺湲兮霑軾。慷慨絕兮不得，中瞀亂兮迷惑。私自憐兮何極？心怦怦兮諒直。
皇天平分四時兮，竊獨悲此凜秋。白露既下降百草兮，奄離披此梧楸。去白日之昭昭兮，襲長夜之悠悠。離芳藹之方壯兮，余委約而悲愁。秋既先戒以白露兮，冬又申之以嚴霜。收恢炱之孟夏兮，然坎傺而沈藏。葉菸邑而無色兮，枝煩挐而交橫。顏淫溢而將罷兮，柯彷佛而委黃。萷櫹槮之可哀兮，形銷鑠而瘀傷。惟其紛糅而將落兮，恨其失時而無當。覽騑轡而下節兮，聊逍遙以相羊。歲忽忽而遒盡兮，恐余壽之弗將。悼余生之不時兮，逢此世之俇攘，澹容與而獨倚兮，蟋蟀鳴此西堂。心怵惕而震盪兮，何所憂之多方。仰明月而太息兮，步列星而極明。
竊悲夫蕙華之曾敷兮，紛旖旎乎都房。何曾華之無實兮，從風雨而飛颺。以為君獨服此蕙兮，羌無以異於眾芳。閔奇思之不通兮，將去君而高翔。心閔憐之慘悽兮，願一見而有明。重無怨而生離兮，中結軫而增傷。豈不鬱陶而思君兮，君之門以九重。猛犬狺狺而迎吠兮，關梁閉而不通。皇天淫溢而秋霖兮，后土何時而得乾？塊獨守此無澤兮，仰浮雲而永歎。
何時俗之工巧兮，背繩墨而改錯！却騏驥而不乘兮，策駑駘而取路。當世豈無騏驥兮？誠莫之能善御。見執轡者非其人兮，故駒跳而遠去。鳧鴈皆唼夫梁藻兮，鳳愈飄翔而高舉。圜鑿而方枘兮，吾固知其鉏鋙而難入。眾鳥皆有所登棲兮，鳳獨遑遑而無所集。願銜枚而無言兮，常被君之渥洽。太公九十乃顯榮兮，誠未遇其匹合。謂騏驥兮安歸？謂鳳皇兮安棲。變古易俗兮世衰，今之相者兮舉肥。騏驥伏匿而不見兮，鳳皇高飛而不下。鳥獸猶知懷德兮，何云賢士之不處？驥不驟進而求服兮，鳳亦不貪餧而妄食。君棄遠而不察兮，雖願忠其焉得？欲寂寞而絕端兮，竊不敢忘初之厚德。獨悲愁其傷人兮，馮鬱鬱其何極。

宋玉〈招魂〉一首

朕幼清以廉絜兮，身服義而未沬。主此盛德兮，牽於俗而蕪穢。上無所考此盛德兮，長離殃而愁苦。帝告巫陽曰：「有人在下，我欲輔之。魂魄離散，汝筮予之！」巫陽對曰：「掌夢！上帝其命難從！若必筮予之，恐後之謝，不能復用巫陽焉。」乃下招曰：
魂兮來歸！去君之恒幹，何為兮四方些？舍君之樂處，而離彼不祥些。魂兮歸來！東方不可以託些。長人千仞，唯魂是索些。十日代出，流金鑠石些。彼皆習之，魂往必釋些。歸來歸來！不可以託些。魂兮歸來！南方不可以止些。雕題黑齒，得人肉而祀，以其骨為醢些。蝮蛇蓁蓁，封狐千里些。雄虺九首，往來倏忽，吞人以益其心些。歸來歸來！不可久淫些。魂兮歸來！西方之害，流沙千里些。旋入雷淵，爢散而不可止些。幸而得脫，其外曠宇些。赤蟻若象，玄蠭若壺些。五穀不生，叢菅是食些。其土爛人，求水無所得些。彷徉無所倚，廣大無所極些。歸來歸來！恐自遺賊些。魂兮歸來！北方不可以止些。增冰峨峨，飛雪千里些。歸來歸來！不可以久些。魂兮歸來！君無上天些。虎豹九關，啄害下人些。一夫九首，拔木九千些。豺狼從目，往來侁侁些。懸人以嬉，投之深淵些。致命於帝，然後得瞑些。歸來歸來！往恐危身些。魂兮歸來！君無下此幽都些。土伯九約，其角觺觺些。敦脄血拇，逐人駓駓些。參目虎首，其身若牛些。此皆甘人，歸來歸來！恐自遺災些。
魂兮歸來！入脩門些。工祝招君，背行先些。秦篝齊縷，鄭緜絡些。招具該備，永嘯呼些。魂兮歸來！反故居些。天地四方，多賊姦些。像設君室，靜閒安些。高堂邃宇，檻層軒些。層臺累榭，臨高山些。網戶朱綴，刻方連些。冬有突夏，夏室寒些。川谷徑復，流潺湲些。光風轉蕙，氾崇蘭些。經堂入奧，朱塵筵些。砥室翠翹，絓曲瓊些。翡翠珠被，爛齊光些。蒻阿拂壁，羅幬張些。纂組綺縞，結琦璜些。室中之觀，多珍怪些。蘭膏明燭，華容備些。二八侍宿，射遞代些。九侯淑女，多迅眾些。盛鬋不同制，實滿宮些。容態好比，順彌代些。弱顏固植，謇其有意些。姱容脩態，絙洞房些。娥眉曼睩，目騰光些。靡顏膩理，遺視矊些。離榭脩幕，侍君之閒些。翡帷翠幬，飾高堂些。紅壁沙版，玄玉之梁些。仰觀刻桷，畫龍蛇些。坐堂伏檻，臨曲池些。芙蓉始發，雜芰荷些。紫莖屏風，文緣波些。文異豹飾，侍陂陀些。軒輬既低，步騎羅些。蘭薄戶樹，瓊木籬些。魂兮歸來！何遠為些。
室家遂宗，食多方些。稻粢穱麥，挐黃梁些。大苦醎酸，辛甘行些。肥牛之腱，臑若芳些。和酸若苦，陳吳羹些。濡鼈炮羔，有柘漿些。鵠酸臇鳧，煎鴻鶬些。露雞臛蠵，厲而不爽些。粔籹蜜餌，有餦餭些。瑤漿蜜勺，實羽觴些。挫糟凍飲，酎清涼些。華酌既陳，有瓊漿些。歸來歸來反故室，敬而無妨些。
肴羞未通，女樂羅些。陳鍾桉鼓，造新歌些。涉江采䔖，發楊荷些。美人既醉，朱顏𨠑些。娭光眇視，目曾波些。被文服纖，麗而不奇些。長髮曼鬋，豔陸離些。二八齊容，起鄭舞些。袵若交竿，撫案下些。竽瑟狂會，搷鳴鼓些。宮庭震驚，發激楚些。吳歈蔡謳，奏大呂些。士女雜坐，亂而不分些。放陳組纓，班其相紛些。鄭衛妖玩，來雜陳些。激楚之結，獨秀先些。菎蔽象棊，有六簙些。分曹並進，遒相迫些。成梟而牟，呼五白些。晉制犀比，費白日些。鏗鐘搖𠩺，揳梓瑟些。娛酒不廢，沈日夜些。蘭膏明燭，華鐙錯些。結撰至思，蘭芳假些。人有所極，同心賦些。酎飲既盡歡，樂先故些。魂兮歸來！反故居些。
亂曰：獻歲發春兮，汨吾南征些。菉蘋齊葉兮，白芷生些。路貫廬江兮左長薄，倚沼畦瀛兮遙望博。青驪結駟兮齊千乘，懸火延起兮玄顏蒸。步及驟處兮誘騁先，抑騖若通兮引車右還，與王趨夢兮課後先，君王親發兮憚青兕。朱明承夜兮時不見淹，皋蘭被徑兮斯路漸，湛湛江水兮上有楓，目極千里兮傷春心，魂兮歸來哀江南！

劉安〈招隱士〉一首

桂樹叢生兮山之幽，偃謇連卷兮枝相繚。山氣隴嵸兮石嵯峨，谿谷嶄巖兮水曾波。蝯狖群嘯兮虎豹嗥，攀援桂枝兮聊淹留。王孫遊兮不歸，春草生兮萋萋。歲暮兮不自聊，蟪蛄鳴兮啾啾。坱兮軋，山曲岪，心淹留兮洞荒忽。罔兮沕，憭兮慄。虎豹岤，叢薄深林兮人上慄，嶔崟碕礒兮硱磈磳硊。樹輪相糺兮林木茇𩨒。青莎雜樹兮薠草靃靡。白鹿麕麚兮或騰或倚。狀貌崟崟兮峨峨，淒淒兮漇漇。獮猴兮熊羆，慕類兮以悲，攀援桂枝兮聊淹留。虎豹鬭兮熊羆咆，禽獸駭兮亡其曹。王孫兮歸來，山中兮不可以久留。


七上


枚叔〈七發〉八首

楚太子有疾，而吳客往問之，曰：「伏聞太子玉體不安，亦少間乎？」太子曰：「憊！謹謝客。」客因稱曰：「今時天下安寧，四宇和平。太子方富於年，意者久耽安樂，日夜無極。邪氣襲逆，中若結轖。紛屯澹淡，噓唏煩酲。惕惕怵怵，臥不得瞑。虛中重聽，惡聞人聲。精神越渫，百病咸生。聰明眩曜，悅怒不平。久執不廢，大命乃傾。太子豈有是乎？」太子曰：「謹謝客。賴君之力，時時有之，然未至於是也。」客曰：「今夫貴人之子，必宮居而閨處，內有保母，外有傅父，欲交無所。飲食則溫淳甘膬，脭醲肥厚。衣裳則雜遝曼煖，燂爍熱暑。雖有金石之堅，猶將銷鑠而挺解也。況其在筋骨之間乎哉？故曰：縱耳目之欲，恣支體之安者，傷血脈之和。且夫出輿入輦，命曰蹶痿之機；洞房清宮，命曰寒熱之媒；皓齒娥眉，命曰伐性之斧；甘脆肥膿，命曰腐腸之藥。今太子膚色靡曼，四支委隨，筋骨挺解，血脈淫濯，手足墮窳；越女侍前，齊姬奉後。往來游醼，縱恣于曲房隱間之中。此甘餐毒藥，戲猛獸之爪牙也。所從來者至深遠，淹滯永久而不廢；雖令扁鵲治內，巫咸治外，尚何及哉！今如太子之病者，獨宜世之君子，博見強識，承閒語事，變度易意，常無離側，以為羽翼。淹沈之樂，浩唐之心，遁佚之志，其奚由至哉！」太子曰：「諾。病已，請事此言。」
客曰：「今太子之病，可無藥石針刺灸療而已，可以要言妙道說而去也。不欲聞之乎？」太子曰：「僕願聞之。」
客曰：「龍門之桐，高百尺而無枝。中鬱結之輪菌，根扶疏以分離。上有千仞之峰，下臨百丈之谿。湍流遡波，又澹淡之。其根半死半生，冬則烈風漂霰飛雪之所激也，夏則雷霆霹靂之所感也。朝則鸝黃鳱鴠鳴焉，暮則羈雌迷鳥宿焉。獨鵠晨號乎其上，鵾雞哀鳴翔乎其下。於是背秋涉冬，使琴摯斫斬以為琴，野繭之絲以為絃，孤子之鉤以為隱，九寡之珥以為約。使師堂操暢，伯子牙為之歌。歌曰：『麥秀蔪兮雉朝飛，向虛壑兮背槁槐，依絕區兮臨迴溪。』飛鳥聞之，翕翼而不能去；野獸聞之，垂耳而不能行；蚑蟜螻蟻聞之，拄喙而不能前。此亦天下之至悲也，太子能強起聽之乎？」太子曰：「僕病，未能也。」
客曰：「犓牛之腴，菜以筍蒲。肥狗之和，冒以山膚。楚苗之食，安胡之飯，摶之不解，一啜而散。於是使伊尹煎熬，易牙調和。熊蹯之臑，勺藥之醬。薄耆之炙，鮮鯉之鱠。秋黃之蘇，白露之茹。蘭英之酒，酌以滌口。山梁之餐，豢豹之胎。小飯大歠，如湯沃雪。此亦天下之至美也，太子能彊起嘗之乎？」太子曰：「僕病，未能也。」
客曰：「鍾岱之牡，齒至之車，前似飛鳥，後類距虛。穱麥服處，躁中煩外。羈堅轡，附易路。於是伯樂相其前後，王良造父為之御，秦缺樓季為之右。此兩人者，馬佚能止之，車覆能起之。於是使射千鎰之重，爭千里之逐。此亦天下之至駿也。太子能彊起乘之乎？」太子曰：「僕病，未能也。」
客曰：「既登景夷之臺，南望荊山，北望汝海，左江右湖，其樂無有。於是使博辯之士，原本山川，極命草木，比物屬事，離辭連類。浮游覽觀，乃下置酒於虞懷之宮。連廊四注，臺城層構，紛紜玄綠。輦道邪交，黃池紆曲。溷章白鷺，孔鳥鶤鵠，鵷鶵鵁鶄，翠鬣紫纓。螭龍德牧，邕邕群鳴。陽魚騰躍，奮翼振鱗。漃漻薵蓼，蔓草芳苓。女桑河柳，素葉紫莖。苗松豫章，條上造天。梧桐并閭，極望成林。眾芳芬鬱，亂於五風。從容猗靡，消息陽陰。列坐縱酒，蕩樂娛心。景春佐酒，杜連理音。滋味雜陳，肴糅錯該。練色娛目，流聲悅耳。於是乃發激楚之結風，揚鄭衛之皓樂。使先施徵舒陽文段干吳娃閭娵傅予之徒，雜裾垂髾，目窕心與，揄流波，雜杜若，蒙清塵，被蘭澤，嬿服而御。此亦天下之靡麗皓侈廣博之樂也，太子能彊起游乎？」太子曰：「僕病，未能也。」
客曰：「將為太子馴騏驥之馬，駕飛軨之輿，乘牡駿之乘。右夏服之勁箭，左烏號之彫弓。游涉乎雲林，周馳乎蘭澤，弭節乎江潯。掩青蘋，游清風。陶陽氣，蕩春心。逐狡獸，集輕禽。於是極犬馬之才，困野獸之足，窮相御之智巧。恐虎豹，慴鷙鳥。逐馬鳴鑣，魚跨麋角。履游麕兔，蹈踐麖鹿。汗流沫墜，冤伏陵窘，無創而死者，固足充後乘矣。此校獵之至壯也。太子能彊起游乎？」太子曰：「僕病，未能也。」然陽氣見於眉宇之間，侵淫而上，幾滿大宅。
客見太子有悅色，遂推而進之曰：「冥火薄天，兵車雷運。旍旗偃蹇，羽毛肅紛。馳騁角逐，慕味爭先。徼墨廣博，觀望之有圻。純粹全犧，獻之公門。」太子曰：「善，願復聞之。」
客曰：「未既。於是榛林深澤，煙雲闇莫，兕虎並作。毅武孔猛，袒裼身薄。白刃磑磑，矛戟交錯。收獲掌功，賞賜金帛。掩蘋肆若，為牧人席。旨酒嘉肴，羞炰膾炙，以御賓客。涌觸並起，動心驚耳。誠必不悔，決絕以諾。貞信之色，形于金石。高歌陳唱，萬歲無斁。此真太子之所喜也，能強起而游乎？」太子曰：「僕甚願從，直恐為諸大夫累耳。」然而有起色矣。
客曰：「將以八月之望，與諸侯遠方交游兄弟，並往觀濤乎廣陵之曲江。至則未見濤之形也。徒觀水力之所到，則䘏然足以駭矣。觀其所駕軼者，所擢拔者，所揚汨者，所溫汾者，所滌汔者，雖有心略辭給，固未能縷形其所由然也。怳兮忽兮，聊兮慄兮，混汨汨兮，忽兮慌兮，俶兮儻兮，浩瀇瀁兮，慌曠曠兮。秉意乎南山，通望乎東海。虹洞兮蒼天，極慮乎崖涘。流攬無窮，歸神日母。汨乘流而下降兮，或不知其所止。或紛紜其流折兮，忽繆往而不來。臨朱汜而遠逝兮，中虛煩而益怠。莫離散而發曙兮，內存心而自持。於是澡概胸中，灑練五藏，澹澉手足，頮濯髮齒。揄棄恬怠，輸寫淟濁，分決狐疑，發皇耳目。當是之時，雖有淹病滯疾，猶將伸傴起躄，發瞽披聾而觀望之也。況直眇小煩懣，酲醲病酒之徒哉！故曰發蒙解惑，不足以言也。」太子曰：「善，然則濤何氣哉？」
客曰：「不記也。然聞於師曰，似神而非者三：疾雷聞百里；江水逆流，海水上潮；山出內雲，日夜不止。衍溢漂疾，波涌而濤起。其始起也，洪淋淋焉，若白鷺之下翔。其少進也，浩浩溰溰，如素車白馬帷蓋之張。其波涌而雲亂，擾擾焉如三軍之騰裝。其旁作而奔起也，飄飄焉如輕車之勒兵。六駕蛟龍，附從太白。純馳浩蜺，前後駱驛。顒顒卬卬，椐椐彊彊，莘莘將將。壁壘重堅，沓雜似軍行。訇隱匈礚，軋盤涌裔，原不可當。觀其兩傍，則滂渤怫鬱，闇漠感突，上擊下律。有似勇壯之卒，突怒而無畏。蹈壁衝津，窮曲隨隈，踰岸出追。遇者死，當者壞。初發乎或圍之津涯，荄軫谷分。迴翔青篾，銜枚檀桓。弭節伍子之山，通厲骨母之場。凌赤岸，篲扶桑，橫奔似雷行。誠奮厥武，如振如怒。沌沌渾渾，狀如奔馬。混混庉庉，聲如雷鼓。發怒庢沓，清升踰跇，侯波奮振，合戰於藉藉之口。鳥不及飛，魚不及迴，獸不及走。紛紛翼翼，波涌雲亂。蕩取南山，背擊北岸。覆虧丘陵，平夷西畔。險險戲戲，崩壞陂池，決勝乃罷。瀄汨潺湲，披揚流灑。橫暴之極，魚鼈失勢，顛倒偃側，沋沋湲湲，蒲伏連延。神物怪疑，不可勝言。直使人踣焉，洄闇悽愴焉。此天下怪異詭觀也，太子能強起觀之乎？」太子曰：「僕病，未能也。」
客曰：「將為太子奏方術之士有資略者，若莊周魏牟楊朱墨翟便蜎詹何之倫。使之論天下之釋微，理萬物之是非。孔老覽觀，孟子持籌而筭之，萬不失一。此亦天下要言妙道也，太子豈欲聞之乎？」於是太子據几而起曰：「渙乎若一聽聖人辯士之言。」涊然汗出，霍然病已。

曹子建〈七啟〉八首

昔枚乘作七發，傅毅作七激，張衡作七辯，崔駰作七依，辭各美麗。余有慕之焉，遂作七啟。并命王粲作焉。
玄微子隱居大荒之庭，飛遯離俗，澄神定靈。輕祿慠貴，與物無營。耽虛好靜，羨此永生。獨馳思於天雲之際，無物象而能傾。於是鏡機子聞而將往說焉。駕超野之駟。乘追風之輿。經迥漠，出幽墟。入乎泱漭之野，遂屆玄微子之所居。其居也，左激水，右高岑。背洞溪，對芳林。冠皮弁，被文裘。出山岫之潛穴，倚峻崖而嬉遊。志飄颻焉，嶢嶢焉，似若狹六合而隘九州。若將飛而未逝，若舉翼而中留。於是鏡機子攀葛藟而登，距巖而立，順風而稱曰：「予聞君子不遯俗而遺名，智士不背世而滅勳。今吾子棄道藝之華，遺仁義之英。耗精神乎虛廓，廢人事之紀經。譬若畫形於無象，造響於無聲。未之思乎，何所規之不通也？」玄微子俯而應之曰：「譆，有是言乎！夫太極之初，渾沌未分，萬物紛錯，與道俱隆。蓋有形必朽，有跡必窮。芒芒元氣，誰知其終？名穢我身，位累我躬。竊慕古人之所志，仰老莊之遺風。假靈龜以託喻，寧掉尾於塗中。」
鏡機子曰：「夫辯言之豔，能使窮澤生流，枯木發榮。庶感靈而激神，況近在乎人情。僕將為吾子說游觀之至娛，演聲色之妖靡。論變化之至妙，敷道德之弘麗。願聞之乎？」玄微子曰：「吾子整身倦世，探隱拯沈。不遠遐路，幸見光臨。將敬滌耳，以聽玉音。」
鏡機子曰：「芳菰精粺，霜蓄露葵。玄熊素膚，肥豢膿肌。蟬翼之割，剖纖析微。累如疊縠，離若散雪。輕隨風飛，刃不轉切。山鵽斥鷃，珠翠之珍。寒芳苓之巢龜，膾西海之飛鱗。臞江東之潛鼉，臇漢南之鳴鶉。糅以芳酸，甘和既醇。玄冥適鹹，蓐收調辛。紫蘭丹椒，施和必節。滋味既殊，遺芳射越。乃有春清縹酒，康狄所營。應化則變，感氣而成。彈徵則苦發，叩宮則甘生。於是盛以翠樽，酌以彫觴。浮蟻鼎沸，酷烈馨香。可以和神，可以娛腸。此肴饌之妙也，子能從我而食之乎？」玄微子曰：「予甘藜藿，未暇此食也。」
鏡機子曰：「步光之劍，華藻繁縟。飾以文犀，彫以翠綠。綴以驪龍之珠，錯以荊山之玉。陸斷犀象，未足稱雋。隨波截鴻，水不漸刃。九旒之冕，散耀垂文。華組之纓，從風紛紜。佩則結綠懸黎，寶之妙微。符采照爛，流景揚煇。黼黻之服，紗縠之裳。金華之舄，動趾遺光。繁飾參差，微鮮若霜。緄佩綢繆，或彫或錯。薰以幽若，流芳肆布。雍容閑步，周旋馳燿。南威為之解顏，西施為之巧笑。此容飾之妙也，子能從我而服之乎？」玄微子曰：「予好毛褐，未暇此服也。」
鏡機子曰：「馳騁足用蕩思，游獵可以娛情。僕將為吾子駕雲龍之飛駟，飾玉路之繁纓。垂宛虹之長緌，抗招搖之華旍。捷忘歸之矢，秉繁弱之弓。忽躡景而輕騖，逸奔驥而超遺風。於是磎填谷塞，榛藪平夷。緣山置罝，彌野張罘。下無滿跡，上無逸飛。鳥集獸屯，然後會圍。獠徒雲布，武騎霧散。丹旗燿野，戈殳晧旰。曳文狐，揜狡兔。捎鷫鷞，拂振鷺。當軌見藉，值足遇踐。飛軒電逝，獸隨輪轉。翼不暇張，足不及騰。動觸飛鋒，舉挂輕罾。搜林索險，探薄窮阻。騰山赴壑，風厲焱舉。機不虛發，中必飲羽。於是人稠網密，地逼勢脅。哮闞之獸，張牙奮鬣。志在觸突，猛氣不慴。乃使北宮東郭之疇，生抽豹尾，分裂貙肩。形不抗手，骨不隱拳。批熊碎掌，拉虎摧斑。野無毛類，林無羽群。積獸如陵，飛翮成雲。於是駴鍾鳴鼓，收旌弛斾。頓綱縱網，羆獠回邁。駿騄齊驤，揚鑾飛沬。俯倚金較，仰撫翠蓋。雍容暇豫，娛志方外。此羽獵之妙也，子能從我而觀之乎？」玄微子曰：「予樂恬靜，未暇此觀也。」
鏡機子曰：「閑宮顯敞，雲屋晧旰。崇景山之高基，迎清風而立觀。彤軒紫柱，文榱華梁。綺井含葩，金墀玉箱。溫房則冬服絺𥿭，清室則中夏含霜。華閣緣雲，飛陛陵虛。頫眺流星，仰觀八隅。升龍攀而不逮，眇天際而高居。繁巧神怪，變名異形。班輸無所措其斧斤，離婁為之失睛。麗草交植，殊品詭類。綠葉朱榮，熙天曜日。素水盈沼，叢木成林。飛翮凌高，鱗甲隱深。於是逍遙暇豫，忽若忘歸。乃使任子垂釣，魏氏發機。芳餌沈水，輕繳弋飛。落翳雲之翔鳥，援九淵之靈龜。然後采菱華，擢水蘋。弄珠蜯，戲鮫人。諷漢廣之所詠，覿游女於水濱。燿神景於中沚，被輕縠之纖羅。遺芳烈而靖步，抗皓手而清歌。歌曰：望雲際兮有好仇，天路長兮往無由。佩蘭蕙兮為誰脩，宴婉絕兮我心愁。此宮館之妙也，子能從我而居之乎？」玄微子曰：「予耽巖穴，未暇此居也。」
鏡機子曰：「既游觀中原，逍遙閑宮，情放志蕩，淫樂未終。亦將有才人妙妓，遺世越俗。揚北里之流聲，紹陽阿之妙曲。爾乃御文軒，臨洞庭。琴瑟交揮，左篪右笙。鍾鼓俱振，簫管齊鳴。然後姣人乃被文縠之華袿，振輕綺之飄颻。戴金搖之熠燿，揚翠羽之雙翹。揮流芳，燿飛文。歷盤鼓，煥繽紛。長裾隨風，悲歌入雲。蹻捷若飛，蹈虛遠蹠。凌躍超驤，蜿蟬揮霍。翔爾鴻翥，濈然鳧沒。縱輕體以迅赴，景追形而不逮。飛聲激塵，依違厲響。才捷若神，形難為象。於是為歡未渫，白日西頹。散樂變飾，微步中閨。玄眉弛兮鉛華落，收亂髮兮拂蘭澤，形媠服兮揚幽若。紅顏宜笑，睇眄流光。時與吾子，攜手同行。踐飛除，即閑房。華燭爛，幄幙張。動朱脣，發清商。揚羅袂，振華裳。九秋之夕，為歡未央。此聲色之妙也，子能從我而游之乎？」玄微子曰：「予願清虛，未暇此遊也。」
鏡機子曰：「予聞君子樂奮節以顯義，烈士甘危軀以成仁。是以雄俊之徒，交黨結倫。重氣輕命，感分遺身。故田光伏劍於北燕，公叔畢命於西秦。果毅輕斷，虎步谷風。威慴萬乘，華夏稱雄。」辭未及終，而玄微子曰：「善。」
鏡機子曰：「此乃游俠之徒耳，未足稱妙也。若夫田文無忌之儔，乃上古之俊公子也。皆飛仁揚義，騰躍道藝。游心無方，抗志雲際。凌轢諸侯，驅馳當世。揮袂則九野生風，慷慨則氣成虹蜺。吾子若當此之時，能從我而友之乎？玄微子曰：「予亮願焉。然方於大道，有累如何？」
鏡機子曰：「世有聖宰，翼帝霸世。同量乾坤，等曜日月。玄化參神，與靈合契。惠澤播於黎苗，威靈震乎無外。超隆平於殷周，踵羲皇而齊泰。顯朝惟清，王道遐均。民望如草，我澤如春。河濱無洗耳之士，喬岳無巢居之民。是以俊乂來仕，觀國之光。舉不遺才，進各異方。讚典禮於辟雍，講文德於明堂；正流俗之華說，綜孔氏之舊章。散樂移風，國富民康。神應休臻，屢獲嘉祥。故甘靈紛而晨降，景星宵而舒光。觀游龍於神淵，聆鳴鳳於高岡。此霸道之至隆，而雍熙之盛際。然主上猶以沈恩之未廣，懼聲教之未厲，采英奇於仄陋，宣皇明於巖穴。此甯子商歌之秋，而呂望所以投綸而逝也。吾子為太和之民，不欲仕陶唐之世乎？」於是玄微子攘袂而興曰：「韡哉言乎！近者吾子，所述華淫，欲以厲我，衹攪予心。至聞天下穆清，明君莅國，覽盈虛之正義，知頑素之迷惑。今予廓爾，身輕若飛。願反初服，從子而歸。」


七下


張景陽〈七命〉八首

沖漠公子，含華隱曜。嘉遯龍盤，翫世高蹈。游心於浩然，玩志乎眾妙。絕景乎大荒之遐阻，吞響乎幽山之窮奧。於是殉華大夫聞而造焉。乃勑雲輅，驂飛黃。越奔沙，輾流霜。凌扶搖之風，躡堅冰之津。旌拂霄堮，軌出蒼垠。天清泠而無霞，野曠朗而無塵。臨重岫而攬轡，顧石室而迴輪。遂適沖漠之所居。其居也，崢嶸幽藹，蕭瑟虛玄。溟海渾濩涌其後，嶰谷㟹嶆張其前。尋竹竦莖蔭其壑，百籟群鳴聾其山。衝飆發而迴日，飛礫起而灑天。於是登絕巘，遡長風。陳辯惑之辭，命公子於巖中。曰：「蓋聞聖人不卷道而背時，智士不遺身而匿迹。生必耀華名於玉牒，沒則勒洪伐於金冊。今公子違世陸沈，避地獨竄。有生之歡滅，資父之義廢。愁洽百年，苦溢千歲。何異促鱗之游汀濘，短羽之棲翳薈。今將榮子以天人之大寶，悅子以縱性之至娛。窮地而游，中天而居。傾四海之歡，殫九州之腴。鑽屈轂之瓠，解疏屬之拘，子欲之乎？」公子曰：「大夫不遺，來萃荒外。雖在不敏，敬聽嘉話。」
大夫曰：「寒山之桐，出自太冥。含黃鍾以吐幹，據蒼岑而孤生。既乃瓊巘嶒崚，金岸崥崹。左當風谷，右臨雲谿。上無凌虛之巢，下無跖實之蹊。搖刖峻挺，茗邈苕嶢。晞三春之溢露，遡九秋之鳴飆。零雪寫其根，霏霜封其條。木既繁而後綠，草未素而先彫。於是構雲梯，陟崢嶸。剪蕤賓之陽柯，剖大呂之陰莖。營匠斲其樸，伶倫均其聲。器舉樂奏，促調高張。音朗號鍾，韻清繞梁。追逸響於八風，采奇律於歸昌。啟中黃之少宮，發蓐收之變商。若乃龍火西頹，暄氣初收。飛霜迎節，高風送秋。羇旅懷土之徒，流宕百罹之疇。撫促柱則酸鼻，揮危絃則涕流。若乃追清哇，赴嚴節。奏綠水，吐白雪。激楚迴，流風結。悲蓂莢之朝落，悼望舒之夕缺。煢釐為之擗摽，孀老為之嗚咽。王子拂纓而傾耳，六馬噓天而仰𥞊。此蓋音曲之至妙。子豈能從我而聽之乎？」公子曰：「余病，未能也。」
大夫曰：「蘭宮祕宇，彫堂綺櫳。雲屏爛汗，瓊壁青葱。應門八襲，琁臺九重。表以百常之闕，圜以萬雉之墉。爾乃嶢榭迎風，秀出中天。翠觀岑青，彫閣霞連。長翼臨雲，飛陛凌山。望玉繩而結極，承倒景而開軒。頳素炳煥，枌栱嵯峨。陰虯負檐，陽馬承阿。錯以瑤英，鏤以金華。方疏含秀，圓井吐葩。重殿疊起，交綺對幌。幽堂晝密，明室夜朗。焦螟飛而風生，尺蠖動而成響。若乃目厭常玩，體倦帷幄。攜公子而雙游，時娛觀於林麓。登翠阜，臨丹谷。華草錦繁，飛采星燭。陽葉春青，陰條秋綠。華實代新，承意恣歡。仰折神虈，俯采朝蘭。遡蕙風於衡薄，眷椒塗於瑤壇。爾乃浮三翼，戲中沚。潛鰓駭，驚翰起。沈絲結，飛矰理。挂歸翮於赤霄之表，出華鱗於紫淵之裏。然後縱棹隨風，弭楫乘波。吹孤竹，拊雲和。淵客唱淮南之曲，榜人奏采菱之歌。歌曰：乘鳧舟兮為水嬉，臨芳洲兮拔靈芝。樂以忘戚，游以卒時。窮夜為日，畢歲為期。此蓋宴居之浩麗，子豈能從我而處之乎？」公子曰：「余病，未能也。」
大夫曰：「若乃白商素節，月既授衣。天凝地閉，風厲霜飛。柔條夕勁，密葉晨稀。將因氣以效殺，臨金郊而講師。爾乃列輕武，整戎剛。建雲髦，啟雄芒。駕紅陽之飛燕，驂唐公之驌驦。屯羽隧於外林，縱輕翼於中荒。爾乃布飛羉，張脩。陵黃岑，挂青巒。畫長豁以為限，帶流谿以為關。既乃內無疏蹊，外無漏迹。叩鉦數校，舉麾旌獲。彀金機。馳鳴鏑。剪剛豪，落勁翮。車騎競騖，駢武齊轍。翕忽揮霍，雲迴風烈。舉戈林竦，揮鋒電滅。仰傾雲巢，俯殫地穴。乃有圓文之𤜵，班題之𤡆。鼓鬣風生，怒目電瞛。口齩霜刃，足撥飛鋒。齀林蹶石，扣跋幽叢。於是飛黃奮銳，賁石逞技。蹙封狶，僨馮豕。拉甝虪，挫獬廌。勾爪摧，鋸牙捭。瀾漫狼藉，傾榛倒壑。殞胔挂山，僵踣掩澤。藪為毛林，隰為丹薄。於是撤圍頓罔，卷旆收鳶。虞人數獸，林衡計鮮。論最犒勤，息馬韜弦。肴駟連鑣，酒駕方軒。千鐘電釂，萬燧星繁。陵阜霑流膏，谿谷厭芳煙。歡極樂殫，迴節而旋。此亦田游之壯觀，子豈能從我而為之乎？」公子曰：「余病，未能也。」
大夫曰：「楚之陽劍，歐冶所營。邪谿之鋌，赤山之精。銷踰羊頭，鏷越鍛成。乃鍊乃鑠，萬辟千灌。豐隆奮椎，飛廉扇炭。神器化成，陽文陰縵。流綺星連，浮綵豔發。光如散電，質如耀雪。霜鍔水凝，冰刃露潔。形冠豪曹，名珍巨闕。指鄭則三軍白首，麾晉則千里流血。豈徒水截蛟鴻，陸灑奔駟，斷浮翮以為工，絕重甲而稱利云爾而已哉！若其靈寶，則舒辟無方，奇鋒異模。形震薛蜀，光駭風胡。價兼三鄉，聲貴二都。或馳名傾秦，或夜飛去吳。是以功冠萬載，威曜無窮。揮之者無前，擁之者身雄。可以從服九國，橫制八戎。爪牙景附，函夏承風。此蓋希世之神兵，子豈能從我而服之乎？」公子曰：「余病，未能也。」
大夫曰：「天驥之駿，逸態超越。稟氣靈淵，受精皎月。眸瞷黑照，玄采紺發。沬如揮紅，汗如振血。秦青不能識其眾尺，方堙不能覩其若滅。爾乃巾雲軒，踐朝霧。赴春衢，整秋御。虯踊螭騰，麟超龍翥。望山載奔，視林載赴。氣盛怒發，星飛電駭。志凌九州，勢越四海。景不及形，塵不暇起。浮箭未移，再踐千里。爾乃踰天垠，越地隔。過汗漫之所不游，躡章亥之所未迹。陽烏為之頓羽，夸父為之投策。斯蓋天下之雋乘，子豈能從我而御之乎？」公子曰：「余病，未能也。」
大夫曰：「大梁之黍，瓊山之禾，唐稷播其根，農帝嘗其華。爾乃六禽殊珍，四膳異肴。窮海之錯，極陸之毛。伊公爨鼎，庖子揮刀。味重九沸，和兼勺藥。晨鳧露鵠，霜鵽黃雀。圜案星亂，方丈華錯。封熊之蹯，翰音之跖。鷰髀猩脣，髦殘象白。靈淵之龜，萊黃之鮐。丹穴之鷚，玄豹之胎。燀以秋橙，酟以春梅。接以商王之箸，承以帝辛之杯。范公之鱗，出自九溪。頳尾丹鰓，紫翼青鬐。爾乃命支離，飛霜鍔。紅肌綺散，素膚雪落。婁子之豪不能廁其細，秋蟬之翼不足擬其薄。繁肴既闋，亦有寒羞。商山之果，漢皋之楱。析龍眼之房，剖椰子之殼。芳旨萬選，承意代奏。乃有荊南烏程，豫北竹葉。浮蟻星沸，飛華蓱接。玄石嘗其味，儀氏進其法。傾罍一朝，可以流湎千日。單醪投川，可使三軍告捷。斯人神之所歆羨，觀聽之所煒曄也。子豈能強起而御之乎？」公子曰：「耽口爽之饌，甘腊毒之味。服腐腸之藥，御亡國之器。雖子大夫之所榮，故亦吾人之所畏。余病，未能也。」
大夫曰：「蓋有晉之融皇風也，金華啟徵，大人有作。繼明代照，配天光宅。其基德也，隆於姬公之處岐。其垂仁也，富乎有殷之在亳。南箕之風，不能暢其化。離畢之雲，無以豐其澤。皇道煥炳，帝載緝熙。導氣以樂，宣德以詩。教清於雲官之世，治穆乎鳥紀之時。王猷四塞，函夏謐寧。丹冥投烽，青徼釋警。却馬於糞車之轅，銘德於昆吳之鼎。群萌反素，時文載郁。耕父推畔，魚豎讓陸。樵夫恥危冠之飾，輿臺笑短後之服。六合時邕，巍巍蕩蕩。玄齠巷歌，黃髮擊壤。解羲皇之繩，錯陶唐之象。若乃華裔之夷，流荒之貊。語不傳於輶軒，地不被乎正朔。莫不駿奔稽顙，委質重譯。于時昆蚑感惠，無思不擾。苑戲九尾之禽，囿棲三足之烏。鳴鳳在林，夥於黃帝之園。有龍游淵，盈於孔甲之沼。萬物烟熅，天地交泰。義懷靡內，化感無外。林無被褐，山無韋帶。皆象刻於百工，兆發乎靈蔡。搢紳濟濟，軒冕藹藹。功與造化爭流，德與二儀比大。」言未終，公子蹶然而興，曰：「鄙夫固陋，守此狂狷。蓋理有毀之，而爭寶之訟解；言有怒之，而齊王之疾痊。向子誘我以聾耳之樂，棲我以蔀家之屋。田游馳蕩，利刃駿足。既老氏之攸戒，非吾人之所欲。故靡得應子。至聞皇風載韙，時聖道醇。舉實為秋，摛藻為春。下有可封之民，上有大哉之君。余雖不敏，請尋後塵。」


詔


漢武帝〈詔〉一首

詔曰：蓋有非常之功，必待非常之人。故馬或奔踶而致千里，士或有負俗之累而立功名。夫泛駕之馬，跅弛之士，亦在御之而已。其令州縣察吏民有茂才異等，可為將相及使絕國者。

漢武帝〈賢良詔〉一首

朕聞昔在唐虞，畫象而民不犯。日月所燭，罔不率俾。周之成康，刑措不用，德及鳥獸；教通四海，海外肅慎。北發渠搜，氐羌來服。星辰不孛，日月不蝕，山陵不崩，川谷不塞。麟鳳在郊藪，河洛出圖書。嗚呼！何施而臻此乎？
今朕獲奉宗廟，夙興以求，夜寐以思，若涉淵水，未知所濟。猗歟偉歟！何行而可以彰先帝之洪業休德？上參堯舜，下配三王，朕之不敏，不能遠德，此子大夫之所覩聞也。賢良明於古今王事之體，受策察問，咸以書對。著之于篇，朕親覽焉。


冊


潘元茂〈冊魏公九錫文〉一首

制詔：使持節丞相領冀州牧武平侯：朕以不德，少遭閔凶，越在西土，遷于唐衛。當此之時，若綴旒然，宗廟乏祀，社稷無位，群凶覬覦，分裂諸夏，一人尺土，朕無獲焉。即我高祖之命，將墜於地，朕用夙興假寐，震悼于厥心。曰：惟祖惟父，股肱先正，其孰恤朕躬。乃誘天衷，誕育丞相。保乂我皇家，弘濟于艱難，朕實賴之。今將授君典禮，其敬聽朕命：
昔者，董卓初興國難，群后失位，以謀王室。君則攝進，首啟戎行，此君之忠於本朝也。後及黃巾，反易天常，侵我三州，延于平民。君又討之，剪除其迹，以寧東夏，此又君之功也。韓暹楊奉，專用威命，又賴君勳，克黜其難。遂建許都，造我京畿，設官兆祀，不失舊物，天地鬼神，於是獲乂，此又君之功也。袁術僭逆，肆于淮南，懾憚君靈，用丕顯謀，蘄陽之役，橋蕤授首，稜威南厲，術以殞潰，此又君之功也。迴戈東指，呂布就戮，乘軒將反，張揚沮斃，眭固伏罪，張繡稽服，此又君之功也。袁紹逆常，謀危社稷，憑恃其眾，稱兵內侮。當此之時，王師寡弱，天下寒心，莫有固志。君執大節，精貫白日，奮其武怒，運諸神策，致屆官渡，大殲醜類，俾我國家，拯於危墜，此又君之功也。濟師洪河，拓定四州，袁譚高幹，咸梟其首。海盜奔迸，黑山順軌，此又君之功也。烏丸三種，崇亂二世，袁尚因之，逼據塞北，束馬懸車，一征而滅，此又君之功也。劉表背誕，不供貢職，王師首路，威風先逝，百城八郡，交臂屈膝，此又君之功也。馬超成宜，同惡相濟，濱據河潼，求逞所欲，殄之渭南，獻馘萬計，遂定邊城，撫和戎狄，此又君之功也。鮮卑丁令，重譯而至，箄于白屋，請吏帥職，此又君之功也。君有定天下之功，重以明德，班敘海內，宣美風俗，旁施勤教，恤慎刑獄。吏無苛政，民不回慝，敦崇帝族，援繼絕世，舊德前功，罔不咸秩。雖伊尹格于皇天，周公光于四海，方之薎如也。
朕聞先王並建明德，胙之以土，分之以民，崇其寵章，備其禮物，所以蕃衛王室，左右厥世也。其在周成，管蔡不靖，懲難念功，乃使邵康公錫齊太公履，東至于海，西至於河，南至于穆陵，北至于無棣，五侯九伯，實得征之。世胙太師，以表東海。爰及襄王，亦有楚人，不供王職。又命晉文，登為侯伯，錫以二輅，虎賁鈇鉞，秬鬯弓矢，大啟南陽，世作盟主。故周室之不壤，繄二國是賴。今君稱丕顯德，明保朕躬，奉荅天命，導揚弘烈，綏爰九域，罔不率俾，功高乎伊周，而賞卑乎齊晉，朕甚恧焉。朕以眇身，託于兆民之上，永思厥艱，若涉淵水，非君攸濟，朕無任焉。今以冀州之河東河內魏郡趙國中山鉅鹿常山安平甘陵平原凡十郡，封君為魏公，使使持節御史大夫慮，授君印綬冊書，金虎符第一至第五，竹使符第一至第十，錫君玄土，苴以白茅，爰契爾龜，用建冢社。昔在周室，畢公毛公，入為卿佐，周邵師保，出為二伯，外內之任，君實宜之。其以丞相領冀州牧如故。今更下傳璽，肅將朕命，以允華夏，其上故傳武平侯印綬。今又加君九錫，其敬聽後命。以君經緯禮律，為民軌儀。使安職業，無或遷志，是用錫君大輅戎輅各一，玄牡二駟。君勸分務本，嗇民昏作，粟帛滯積，大業惟興，是用錫君袞冕之服，赤舄副焉。君敦尚謙讓，俾民興行，少長有禮，上下咸和，是用錫君軒懸之樂，六佾之舞。君翼宣風化，爰發四方，遠人回面，華夏充實，是用錫君朱戶以居。君研其明哲，思帝所難，官才任賢，群善必舉，是用錫君納陛以登。君秉國之均，正色處中，纖毫之惡，靡不抑退，是用錫君虎賁之士三百人。君糾虔天刑，章厥有罪，犯關干紀，莫不誅殛，是用錫君鈇鉞各一。君龍驤虎視，旁眺八維，揜討逆節，折衝四海，是用錫君彤弓一，彤矢百，玈弓十，玈矢千。君以溫恭為基，孝友為德，明允篤誠，感乎朕思，是用錫君秬鬯一卣，珪瓚副焉。魏國置丞相以下群卿百僚，皆如漢初諸王之制。君往欽哉！敬服朕命。簡恤爾眾，時亮庶功，用終爾顯德，對揚我高祖之休命。


令


任彥昇〈宣德皇后令〉一首

宣德皇后敬問具位：夫功在不賞，故庸勳之典蓋闕，施侔造物，則謝德之途已寡也。要不得不彊為之名，使荃宰有寄。公實天生德，齊聖廣淵。不改參辰而九星仰止，不易日月而二儀貞觀。在昔晦明，隱鱗戢翼。博通群籍，而讓齒乎一卷之師；劍氣凌雲而屈迹於萬夫之下。辯析天口，而似不能言；文擅彫龍，而成輒削藁。
爰在弱冠，首應弓旌。客游梁朝，則聲華籍甚；薦名宰府，則延譽自高。隆昌季年，勤王始著；建武惟新，締構斯在。功隆賞薄，嘉庸莫疇。一馬之田，介山之志愈厲；六百之秩，大樹之號斯存。及擁旄司部，代馬不敢南牧；推轂樊鄧，胡塵罕嘗夕起。惟彼狡僮，窮凶極虐，衣冠泯絕，禮樂崩喪。
既而鞠旅誓眾，言謀王室，白羽一麾，黃鳥底定。甲既鱗下，車亦瓦裂。致天之屆，拱揖群后，豐功厚利，無德而稱。是以祥光揔至，休氣四塞；五老游河，飛星入昴。元功茂勳，若斯之盛。而地狹乎四履，勢卑乎九伯。帝有恧焉，輶軒萃止。今遣某位某甲等，率茲百辟，人致其誠。庶匪席之旨，不遠而復。


教


傅季友〈為宋公修張良廟教〉一首

綱紀：夫盛德不泯，義存祀典；微管之歎，撫事彌深。張子房道亞黃中，照鄰殆庶，風雲玄感，蔚為帝師，夷項定漢，大拯橫流，固已參軌伊望，冠德如仁。若乃交神圯上，道契商洛，顯默之際，窅然難究，淵流浩瀁，莫測其端矣。
塗次舊沛，佇駕留城，靈廟荒頓，遺像陳昧，撫事懷人，永歎寔深。過大梁者，或佇想於夷門；游九京者，亦流連於隨會。擬之若人，亦足以云。可改構棟宇，脩飾丹青，蘋蘩行潦，以時致薦。抒懷古之情，存不刊之烈。主者施行。

傅季友〈為宋公修楚元王墓教〉一首

綱紀：夫褒賢崇德，千載彌光，尊本敬始，義隆自遠。楚元王積仁基德，啟藩斯境；素風道業，作範後昆。本支之祚，實隆鄙宗；遺芳餘烈，奮乎百世。而丘封翳然，墳塋莫翦。感遠存往，慨然永懷。夫愛人懷樹，甘棠且猶勿翦；追甄墟墓，信陵尚或不泯。況瓜瓞所興，開元自本者乎！可蠲復近墓五家，長給灑掃。便可施行。


文


王元長〈永明九年策秀才文〉五首

問秀才高第明經：朕聞神靈文思之君，聰明聖德之后，體道而不居，見善如不及。是以崆峒有順風之請，華封致乘雲之拜；或揚旌求士，或設𠩺待賢，用能敷化一時，餘烈千古。朕夤奉天命，恭惟永圖，審聽高居，載懷祗懼。雖言事必史，而象闕未箴，寤寐嘉猷，延佇忠實。子大夫選名昇學，利用賓王，懋陳三道之要，以光四科之首，鹽梅之和，屬有望焉。
又問：昔周宣惰千畝之禮，虢公納諫；漢文缺三推之義，賈生置言。良以食為民天，農為政本。金湯非粟而不守，水旱有待而無遷。朕式照前經，寶茲稼穡。祥正而青旗肅事，土膏而朱紘戒典。將使杏花菖葉，耕穫不愆；清甽泠風，述遵無廢。而釋耒佩牛，相沿莫反。兼貧擅富，浸以為俗。若爰井開制，懼驚擾愚民，舄鹵可腴，恐時無史白。興廢之術，矢陳厥謀。
又問：議獄緩死，大易深規。敬法䘏刑，虞書茂典。自萌俗澆弛，法令滋彰，胏石少不冤之人，棘林多夜哭之鬼。朕所以明發動容，𣅳食興慮。傷秋荼之密網，惻夏日之嚴威。永念畫冠，緬追刑厝。徒以百鍰輕科，反行季葉；四支重罰，爰創前古。訪游禽於絕澗，作霸秦基；歌鷄鳴於闕下，稱仁漢牘。二途如爽，即用兼通，昌言所安，朕將親覽。
又問：聚人曰財，次政曰貨，泉流表其不匱，貿遷通其有亡。既龜貝積寢，緡繈專用，世代滋多，銷漏參倍。下貧無兼辰之業，中產闕洊歲之貲。惟瘼䘏隱，無捨矜嘆。上帝溥臨，賜朕休寶，命邛斜之谷，開而出銅。且有後命，事茲熔範，充都內之金，紹圓府之職。但赤側深巧學之患，榆莢難輕重之權。開塞所宜，悉心以對。
又問：治歷明時，紹遷革之運；改憲勑法，審刑德之原。分命顯於唐官，文條炳於鄒說。及嵎夷廢職，昧谷虧方，漢秉素祇之徵，魏稱黃星之驗。紛爭空軫，疑論無歸。朕獲纂洪基，思弘至道。庶令日月休徵，風雨玉燭，克明之旨弗遠，欽若之義復還。於子大夫何如哉？其驪翰改色，寅丑殊建，別白書之。

王元長〈永明十一年策秀才文〉五首

問秀才：朕秉籙御天，握樞臨極。五辰空撫，九序未歌。至於思政明臺，訪道宣室，若墜之惻每勤，如傷之念恒軫。故䘏貧緩賦，省繇慎獄。幸四境無虞，三秋式稔。而多黍多稌，不興兩穗之謠；無褐無衣，必盈七月之歎。豈布政未優，將罷民難業？登爾於朝，是屬宏議。罔弗同心，以匡厥辟。
又問：惟王建國，惟典命官。上叶星象，下符川嶽。必待天爵具脩，人紀咸事，然後沿才受職，揆務分司。是以五正置於朱宣，下民不忒；九工開於黃序，庶績其凝。周官三百，漢位兼倍，歷茲以降，游惰寔繁。若閑冗畢棄，則橫議無已；冕笏不澄，則坐談彌積。何則可脩？善詳其對。
又問：昔者賢牧分陝，良守共治，下邑必樹其風，一鄉可以為績。至有旦撫鳴琴，日置醇酒，文而無害，嚴而不殘。故能出人於阽危之域，躋俗於仁壽之地。是以賈誼有言：天下之有惡，吏之罪也。頃深汰珪符，妙簡銅墨；而春雉未馴，秋螟不散。入在朕前，湊其智略；出連城守，闕爾無聞。豈薪槱之道未弘？為網羅之目尚簡？悉意正辭，無侵執事。
又問：朕聞上智利民，不述於禮；大賢彊國，罔圖惟舊。豈非療飢不期於鼎食，拯溺無待於規行。是以三王異道而共昌，五霸殊風而並列。今農戰不脩，文儒是競，棄本殉末，厥弊茲多。昔宋臣以禮樂為殘賊，漢主比文章於鄭衛，豈欲非聖無法，將以既道而權？今欲專士女於耕桑，習鄉閭以弓騎；五都復而事庠序，四民富而歸文學。其道奚若？爾無面從。
又問：自晉氏不綱，關河蕩析，宋人失馭，淮汴崩離。朕思念舊民，永言攸濟。故選將開邊，勞來安集；加以納款通和，布德脩禮，歌皇華而遣使，賦膏雨而懷賓。所以關洛動南望之懷，獯夷遽北歸之念。夫危葉畏風，驚禽易落，無待干戈，聊用辭辯，片言而求三輔，一說而定五州。斯路何階？人誰或可？進謀誦志，以沃朕心。

任彥升〈天監三年策秀才文〉三首

問秀才：朕長驅樊鄧，直指商郊，因藉時來，乘此歷運，當扆永念，猶懷慚德。何者？百王之弊，齊季斯甚，衣冠禮樂，掃地無餘。斲雕刓方，經綸草昧。採三王之禮，冠履粗分；因六代之樂，宮判始辨。而百度草創，倉廩未實。若終畝不稅，則國用靡資；百姓不足，則惻隱深慮。每時入芻藁，歲課田租，愀然疚懷，如憐赤子。今欲使朕無滿堂之念，民有家給之饒，漸登九年之畜，稍去關市之賦。子大夫當此三道，利用賓王，斯理何從？佇聞良說。
問：朕本自諸生，弱齡有志，閉戶自精，開卷獨得。九流七略，頗常觀覽；六藝百家，庶非牆面。雖一日萬機，早朝晏罷，聽覽之暇，三餘靡失。上之化下，草偃風從，惟此虛寡，弗能動俗。昔紫衣賤服，猶化齊風；長纓鄙好，且變鄒俗。雖德慚往賢，業優前事。且夫搢紳道行，祿利然也。朕傾心駿骨，非懼真龍，輜軿青紫，如拾地芥。而惰游廢業，十室而九，鳴鳥薎聞，子衿不作。弘獎之路，斯既然矣，猶其寂寞，應有良規。
問：朕立諫鼓，設謗木，於茲三年矣。比雖輻湊闕下，多非政要；日伏青蒲，罕能切直。將齊季多諱，風流遂往。將謂朕空然慕古，虛受弗弘。然自君臨萬㝢，介在民上，何嘗以一言失旨，轉徙朔方，睚眥有違，論輸左校，而使直臣杜口，忠讜路絕。將恐弘長之道，別有未周。悉意以陳，極言無隱。


表上


孔文舉薦禰衡表

孔文舉〈薦禰衡表〉一首

臣聞洪水橫流，帝思俾乂，旁求四方，以招賢俊。昔世宗繼統，將弘祖業，疇咨熙載，群士響臻。陛下睿聖，纂承基緒，遭遇厄運，勞謙日仄。維嶽降神，異人並出。
竊見處士平原禰衡，年二十四，字正平，淑質貞亮，英才卓躒。初涉藝文，升堂覩奧，目所一見，輒誦於口，耳所暫聞，不忘於心，性與道合，思若有神。弘羊潛計，安世默識，以衡準之，誠不足怪。忠果正直，志懷霜雪，見善若驚，疾惡若讎。任座抗行，史魚厲節，殆無以過也。
鷙鳥累百，不如一鶚。使衡立朝，必有可觀。飛辯騁辭，溢氣坌涌，解疑釋結，臨敵有餘。昔賈誼求試屬國，詭係單于；終軍欲以長纓，牽致勁越。弱冠慷慨，前代美之。近日路粹嚴象，亦用異才擢拜臺郎，衡宜與為比。如得龍躍天衢，振翼雲漢，揚聲紫微，垂光虹蜺，足以昭近署之多士，增四門之穆穆。鈞天廣樂，必有奇麗之觀；帝室皇居，必畜非常之寶。若衡等輩不可多得。激楚陽阿，至妙之容，掌技者之所貪；飛兔騕䮍，絕足奔放，良樂之所急也。臣等區區，敢不以聞。
陛下篤慎取士，必須效試，乞令衡以褐衣召見。無可觀采，臣等受面欺之罪。

諸葛孔明〈出師表〉一首

臣亮言：先帝創業未半，而中道崩徂。今天下三分，益州罷弊，此誠危急存亡之秋也。然侍衛之臣不懈於內，忠志之士亡身於外者，蓋追先帝之遇，欲報之於陛下也。誠宜開張聖聽，以光先帝遺德，恢志士之氣，不宜妄自菲薄，引喻失義，以塞忠諫之路也。宮中府中，俱為一體，陟罰臧否，不宜異同。若有作姦犯科及為忠善者，宜付有司，論其刑賞，以昭陛下平明之理，不宜偏私，使內外異法也。
侍中侍郎郭攸之費褘董允等，此皆良實，志慮忠純，是以先帝簡拔以遺陛下。愚以為宮中之事，事無大小，悉以咨之，然後施行，必能裨補闕漏，有所廣益也。將軍向寵，性行淑均，曉暢軍事，試用於昔日，先帝稱之曰能，是以眾議舉寵為督。愚以為營中之事，悉以諮之，必能使行陣和穆，優劣得所也。親賢臣，遠小人，此先漢所以興隆也；親小人，遠賢士，此後漢所以傾頹也。先帝在時，每與臣論此事，未嘗不歎息痛恨於桓靈也。侍中尚書長史參軍，此悉貞亮死節之臣也，願陛下親之信之，則漢室之隆，可計日而待也。
臣本布衣，躬耕於南陽，苟全性命於亂世，不求聞達於諸侯。先帝不以臣卑鄙，猥自枉屈，三顧臣於草廬之中，諮臣以當世之事。由是感激，遂許先帝以驅馳。後值傾覆，受任於敗軍之際，奉命於危難之間，爾來二十有一年矣。先帝知臣謹慎，故臨崩寄臣以大事也。受命以來，夙夜憂嘆，恐託付不效，以傷先帝之明。故五月度瀘，深入不毛。今南方已定，兵甲已足，當獎帥三軍，北定中原。庶竭駑鈍，攘除姦凶，興復漢室，還于舊都。此臣之所以報先帝而忠陛下之職分也。
至於斟酌損益，進盡忠言，則攸之褘允之任也。願陛下託臣以討賊興復之效；不效，則治臣之罪，以告先帝之靈。責攸之褘允等咎，以章其慢。陛下亦宜自課，以咨諏善道，察納雅言，深追先帝遺詔。臣不勝受恩感激！今當遠離，臨表涕泣，不知所云。

曹子建〈求自試表〉一首

臣植言：臣聞士之生世，入則事父，出則事君。事父尚於榮親，事君貴於興國。故慈父不能愛無益之子，仁君不能畜無用之臣。夫論德而授官者，成功之君也；量能而受爵者，畢命之臣也。故君無虛授，臣無虛受；虛授謂之謬舉，虛受謂之尸祿。詩之素餐，所由作也。昔二虢不辭兩國之任，其德厚也；旦奭不讓燕魯之封，其功大也。
今臣蒙國重恩，三世于今矣。正值陛下升平之際，沐浴聖澤，潛潤德教，可謂厚幸矣。而位竊東藩，爵在上列，身被輕煖，口厭百味，目極華靡，耳倦絲竹者，爵重祿厚之所致也。退念古之受爵祿者，有異於此，皆以功勤濟國，輔主惠民。今臣無德可述，無功可紀，若此終年，無益國朝，將挂風人彼己之譏。是以上慚玄冕，俯愧朱紱。
方今天下一統，九州晏如，顧西尚有違命之蜀，東有不臣之吳。使邊境未得稅甲，謀士未得高枕者，誠欲混同宇內，以致太和也。故啟滅有扈而夏功昭，成克商奄而周德著。今陛下以聖明統世，將欲卒文武之功，繼成康之隆。簡良授能，以方叔邵虎之臣，鎮衛四境，為國爪牙者，可謂當矣。然而高鳥未挂於輕繳，淵魚未懸於鉤餌者，恐釣射之術，或未盡也。昔耿弇不俟光武，亟擊張步，言不以賊遺於君父也。故車右伏劍於鳴轂，雍門刎首於齊境，若此二子，豈惡生而尚死哉？誠忿其慢主而陵君也。夫君之寵臣，欲以除害興利，臣之事君，必以殺身靜亂，以功報主也。昔賈誼弱冠，求試屬國，請係單于之頸而制其命，終軍以妙年使越，欲得長纓占其王，羈致北闕。此二臣豈好為夸主而耀世俗哉？志或鬱結，欲逞才力輸能於明君也。昔漢武為霍去病治第，辭曰：「匈奴未滅，臣無以家為！」固夫憂國忘家，捐軀濟難，忠臣之志也。
今臣居外，非不厚也；而寢不安席，食不遑味者，伏以二方未剋為念。伏見先武皇帝武臣宿兵，年耆即世者有聞矣；雖賢不乏世，宿將舊卒，猶習戰也。竊不自量，志在效命，庶立毛髮之功，以報所受之恩。若使陛下出不世之詔，效臣錐刀之用，使得西屬大將軍，當一校之隊，若東屬大司馬，統偏師之任。必乘危躡險，騁舟奮驪，突刃觸鋒，為士卒先。雖未能禽權馘亮，庶將虜其雄率，殲其醜類，必效須臾之捷，以滅終身之愧，使名挂史筆，事列朝榮，雖身分蜀境，首懸吳闕，猶生之年也。如微才不試，沒世無聞，徒榮其軀而豐其體，生無益於事，死無損於數，虛荷上位而忝重祿，禽息鳥視，終於白首，此徒圈牢之養物，非臣之所志也。流聞東軍失備，師徒小衂，輟食棄餐，奮袂攘衽，撫劍東顧，而心已馳於吳會矣。
臣昔從先武皇帝，南極赤岸，東臨滄海，西望玉門，北出玄塞，伏見所以行軍用兵之勢，可謂神妙矣。故兵者不可預言，臨難而制變者也。志欲自效於明時，立功於聖世。每覽史籍，觀古忠臣義士，出一朝之命，以殉國家之難，身雖屠裂，而功銘著於景鍾，名稱垂於竹帛，未嘗不拊心而歎息也。臣聞明主使臣，不廢有罪。故奔北敗軍之將用，秦魯以成其功；絕纓盜馬之臣赦，楚趙以濟其難。臣竊感先帝早崩，威王棄代，臣獨何人，以堪長久？常恐先朝露，填溝壑，墳土未乾，而身名並滅。臣聞騏驥長鳴，伯樂昭其能；盧狗悲號，韓國知其才。是以效之齊楚之路，以逞千里之任，試之狡兔之捷，以驗搏噬之用。今臣志狗馬之微功，竊自惟度，終無伯樂韓國之舉，是以於邑而竊自痛者也。夫臨博而企竦，聞樂而竊抃者，或有賞音而識道也。昔毛遂，趙之陪隸，猶假錐囊之喻，以寤主立功；何況巍巍大魏多士之朝，而無慷慨死難之臣乎！
夫自衒自媒者，士女之醜行也；干時求進者，道家之明忌也。而臣敢陳聞於陛下者，誠與國分形同氣，憂患共之者也。冀以塵露之微，補益山海；螢燭末光，增輝日月。是以敢冒其醜而獻其忠，必知為朝士所笑。聖主不以人廢言，伏惟陛下少垂神聽，臣則幸矣。

曹子建〈求通親親表〉一首

臣植言：臣聞天稱其高者，以無不覆；地稱其廣者，以無不載；日月稱其明者，以無不照；江海稱其大者，以無不容。故孔子曰：大哉堯之為君，惟天為大，惟堯則之。夫天德之於萬物，可謂弘廣矣。蓋堯之為教，先親後疏，自近及遠。其傳曰：克明俊德，以親九族，九族既睦，平章百姓。及周之文王，亦崇厥化。其詩曰：刑于寡妻，至于兄弟，以御于家邦。是以雍雍穆穆，風人詠之。昔周公弔管蔡之不咸，廣封懿親，以藩屏王室。傳曰：周之宗盟，異姓為後。誠骨肉之恩，爽而不離；親親之義，寔在敦固；未有義而後其君，仁而遺其親者也。
伏惟陛下咨帝唐欽明之德，體文王翼翼之仁，惠洽椒房，恩昭九親，群后百僚，番休遞上。執政不廢於公朝，下情得展於私室，親理之路通，慶弔之情展，誠可謂恕己治人，推惠施恩者矣。至於臣者，人道絕緒，禁固明時，臣竊自傷也。不敢乃望交氣類，脩人事，敘人倫。近且婚媾不通，兄弟永絕，吉凶之問塞，慶弔之禮廢。恩紀之違，甚於路人；隔閡之異，殊於胡越。今臣以一切之制，永無朝覲之望，至於注心皇極，結情紫闥，神明知之矣。然天寔為之，謂之何哉！退省諸王常有戚戚具爾之心。願陛下沛然垂詔，使諸國慶問，四節得展，以敘骨肉之歡恩，全怡怡之篤義，妃妾之家，膏沐之遺，歲得再通，齊義於貴宗，等惠於百司。如此，則古人之所歎，風雅之所詠，復存於聖世矣。
臣伏自思惟，豈無錐刀之用。及觀陛下之所拔授，若臣為異姓，竊自料度，不後於朝士矣。若得辭遠遊，戴武弁，解朱組，佩青紱，駙馬奉車，趣得一號，安宅京室，執鞭珥筆，出從華蓋，入侍輦轂，承荅聖問，拾遺左右，乃臣丹情之至願，不離於夢想者也。遠慕鹿鳴君臣之宴，中詠棠棣匪他之誡，下思伐木友生之義，終懷蓼莪罔極之哀。每四節之會，塊然獨處，左右惟僕隸，所對惟妻子，高談無所與陳，發義無所與展，未嘗不聞樂而拊心，臨觴而歎息也。臣伏以為犬馬之誠不能動人，譬人之誠不能動天，崩城隕霜，臣初信之，以臣心況，徒虛語耳。若葵藿之傾葉，太陽雖不為之迴光，然終向之者，誠也。臣竊自比葵藿，若降天地之施，垂三光之明者，寔在陛下。
臣聞文子曰：不為福始，不為禍先，今之否隔，友于同憂，而臣獨唱言者，何也？竊不願於聖代使有不蒙施之物。有不蒙施之物，必有慘毒之懷；故柏舟有天只之怨，谷風有棄予之歎。伊尹恥其君不為堯舜，孟子曰：不以舜之所以事堯事其君者，不敬其君者也。臣之愚蔽，固非虞伊。至於欲使陛下崇光被時雍之美，宣緝熙章明之德者，是臣慺慺之誠，竊所獨守。寔懷鶴立企佇之心，敢復陳聞者，冀陛下儻發天聰而垂神聽也。

羊叔子〈讓開府表〉一首

臣祜言：臣昨出，伏聞恩詔，拔臣使同台司。臣自出身已來，適十數年，受任外內，每極顯重之地，常以智力不可強進，恩寵不可久謬，夙夜戰慄，以榮為憂。臣聞古人之言，德未為眾所服，而受高爵，則使才臣不進；功未為眾所歸，而荷厚祿，則使勞臣不勸。今臣身託外戚，事遭運會，誡在寵過，不患見遺，而猥超然降發中之詔，加非次之榮，臣有何功可以堪之？何心可以安之？以身誤陛下，辱高位，傾覆亦尋而至。願復守先人弊廬，豈可得哉！違命誠忤天威，曲從即復若此。蓋聞古人申於見知，大臣之節，不可則止。臣雖小人，敢緣所蒙，念存斯義。
今天下自服化已來，方漸八年，雖側席求賢，不遺幽賤。然臣等不能推有德，進有功，使聖聽知勝臣者多，而未達者不少。假令有遺德於板築之下，有隱才於屠釣之間，而令朝議用臣不以為非，臣處之不以為愧，所失豈不大哉！
且臣忝竊雖久，未若今日兼文武之極寵，等宰輔之高位也。臣所見雖狹，據今光祿大夫李喜，秉節高亮，正身在朝。光祿大夫魯芝，絜身寡欲，和而不同。光祿大夫李胤，莅政弘簡，在公正色。皆服事華髮，以禮終始。雖歷內外之寵，不異寒賤之家，而猶未蒙此選，臣更越之，何以塞天下之望，少益日月。是以誓心守節，無苟進之志。
今道路未通，方隅多事，乞留前恩，使臣得速還屯，不爾留連，必於外虞有闕。臣不勝憂懼，謹觸冒拜表。惟陛下察匹夫之志不可以奪。
李令伯陳情事表

李令伯〈陳情事表〉一首

臣密言：臣以險釁，夙遭閔凶。生孩六月，慈父見背。行年四歲，舅奪母志。祖母劉愍臣孤弱，躬親撫養。臣少多疾病，九歲不行，零丁孤苦，至于成立。既無伯叔，終鮮兄弟；門衰祚薄，晚有兒息。外無朞功強近之親，內無應門五尺之僮；焭焭獨立，形影相吊。而劉夙嬰疾病，常在床蓐；臣侍湯藥，未曾廢離。
逮奉聖朝，沐浴清化。前太守臣逵察臣孝廉，後刺史臣榮舉臣秀才。臣以供養無主，辭不赴命。詔書特下，拜臣郎中，尋蒙國恩，除臣洗馬。猥以微賤，當侍東宮，非臣隕首所能上報。臣具以表聞，辭不就職。詔書切峻，責臣逋慢。郡縣逼迫，催臣上道，州司臨門，急於星火。臣欲奉詔奔馳，則劉病日篤；欲苟順私情，則告訴不許。臣之進退，實為狼狽。
伏惟聖朝以孝治天下，凡在故老，猶蒙矜育，況臣孤苦，特為尤甚。且臣少仕偽朝，歷職郎署；本圖宦達，不矜名節。今臣亡國賤俘，至微至陋，過蒙拔擢，寵命優渥，豈敢盤桓，有所希冀！但以劉日薄西山，氣息奄奄，人命危淺，朝不慮夕。臣無祖母，無以至今日；祖母無臣，無以終餘年。母孫二人，更相為命。是以區區不能廢遠。臣密今年四十有四，祖母劉今年九十有六，是臣盡節於陛下之日長，報養劉之日短也。烏鳥私情，願乞終養。
臣之辛苦，非獨蜀之人士及二州牧伯所見明知，皇天后土，實所共鑒。願陛下矜愍愚誠，聽臣微志，庶劉僥辛，保卒餘年。臣生當隕首，死當結草。臣不勝犬馬怖懼之情，謹拜表以聞。

陸士衡〈謝平原內史表〉一首

陪臣陸機言：今月九日，魏郡太守遣兼丞張含，齎板詔書印綬，假臣為平原內史。拜受祗竦，不知所裁。臣機頓首頓首，死罪死罪。
臣本吳人，出自敵國，世無先臣宣力之效，才非丘園耿介之秀。皇澤廣被，惠濟無遠，擢自群萃，累蒙榮進。入朝九載，歷官有六，身登三閣，官成兩宮。服冕乘軒，仰齒貴游，振景拔迹，顧邈同列，施重山岳，義足灰沒。遭國顛沛，無節可紀，雖蒙曠盪，臣獨何顏！俛首頓膝，憂愧若厲。而橫為故齊王冏所見枉陷，誣臣與眾人共作禪文，幽執囹圄，當為誅始。臣之微誠，不負天地，倉卒之際，慮有逼迫，乃與弟雲及散騎侍郎袁瑜、中書侍郎馮熊、尚書右丞崔基、廷尉正顧榮、汝陰太守曹武，思所以獲免，陰蒙避迴，岐嶇自列。片言隻字，不關其間，事蹤筆跡，皆可推校，而一朝翻然，更以為罪。蕞爾之生，尚不足𠫤，區區本懷，實有可悲。畏逼天威，即罪惟謹，鉗口結舌，不敢上訴所天。莫大之釁，日經聖聽，肝血之誠，終不一聞，所以臨難慷慨而不能不恨恨者，惟此而已。
重蒙陛下愷悌之宥，迴霜收電，使不隕越。復得扶老攜幼，生出獄戶，懷金拖紫，退就散輩。感恩惟咎，五情震悼，跼天蹐地，若無所容。不悟日月之明，遂垂曲照，雲雨之澤，播及朽瘁。忘臣弱才，身無足采，哀臣零落，罪有可察。苟削丹書，得夷平民，則塵洗天波，謗絕眾口，臣之始望，尚未至是。
猥辱大命，顯授符虎，使春枯之條，更與秋蘭垂芳；陸沈之羽，復與翔鴻撫翼。雖安國免徒，起紆青組；張敞亡命，坐致朱軒。方臣所荷，未足為泰，豈臣蒙垢含𠫤所宜忝竊；非臣毀宗夷族所能上報。喜懼參并，悲慚哽結。拘守常憲，當便道之官，不得束身奔走，稽顙城闕。瞻係天衢，馳心輦轂，臣不勝屏營延仰。謹拜表以聞。

劉越石〈勸進表〉一首

建興五年三月癸未朔十八日辛丑，使持節散騎常侍都督河北并冀幽三州諸軍事、領護軍匈奴中郎將、司空、并州刺史、廣武侯臣琨，使持節侍中都督冀州諸軍事、撫軍大將軍、冀州刺史、左賢王、渤海公臣磾，頓首死罪上書。
臣琨臣磾頓首頓首，死罪死罪。臣聞天生蒸人，樹之以君，所以對越天地，司牧黎元。聖帝明王鑒其若此，知天地不可以乏饗，故屈其身以奉之；知黎元不可以無主，故不得已而臨之。社稷時難，則戚藩定其傾；郊廟或替，則宗哲纂其祀。所以弘振遐風，式固萬世，三五以降，靡不由之。
臣琨臣磾頓首頓首，死罪死罪。伏惟高祖宣皇帝肇基景命，世祖武皇帝遂造區夏，三葉重光，四聖繼軌，惠澤侔於有虞，卜年過於周氏。自元康以來，艱禍繁興，永嘉之際，氛厲彌昏，宸極失御，登遐醜裔，國家之危，有若綴旒。賴先后之德，宗廟之靈，皇帝嗣建，舊物克甄，誕授欽明，服膺聰哲，玉質幼彰，金聲夙振，冢宰攝其綱，百辟輔其治，四海想中興之美，群生懷來蘇之望。不圖天不悔禍，大災荐臻，國未忘難，寇害尋興。逆胡劉曜，縱逸西都，敢肆犬羊，凌虐天邑。臣等奉表使還，仍承西朝，以去年十一月不守，主上幽劫，復沈虜庭，神器流離，再辱荒逆。臣每覽史籍，觀之前載，厄運之極，古今未有，苟在食土之毛，含氣之類，莫不叩心絕氣，行號巷哭。況臣等荷寵三世，位廁鼎司，承問震惶，精爽飛越，且悲且惋，五情無主，舉哀朔垂，上下泣血。
臣琨臣磾頓首頓首，死罪死罪。臣聞昏明迭用，否泰相濟，天命未改，歷數有歸，或多難以固邦國，或殷憂以啟聖明。齊有無知之禍，而小白為五伯之長；晉有驪姬之難，而重耳主諸候之盟。社稷靡安，必將有以扶其危；黔首幾絕，必將有以繼其緒。伏惟陛下玄德通於神明，聖姿合於兩儀，應命代之期，紹千載之運。夫符瑞之表，天人有徵，中興之兆，圖讖垂典。自京畿隕喪，九服崩離，天下囂然無所歸懷，雖有夏之遘夷羿，宗姬之離犬戎，蔑以過之。陛下撫寧江左，奄有舊吳，柔服以德，伐叛以刑，抗明威以攝不類，杖大順以肅宇內。純化既敷，則率土宅心；義風既暢，則遐方企踵。百揆時敘于上，四門穆穆于下。昔少康之隆，夏訓以為美談；宣王之興，周詩以為休詠。況茂勳格于皇天，清輝光于四海，蒼生顒然，莫不欣戴。聲教所加，願為臣妾者哉！且宣皇之胤，惟有陛下，億兆攸歸，曾無與二。天祚大晉，必將有主，主晉祀者，非陛下而誰？是以邇無異言，遠無異望，謳歌者無不吟詠徽猷，獄訟者無不思于聖德，天地之際既交，華裔之情允洽。一角之獸，連理之木，以為休徵者，蓋有百數；冠帶之倫，要荒之眾，不謀而同辭者，動以萬計。是以臣等敢考天地之心，因函夏之趣，昧死以上尊號。願陛下存舜禹至公之情，狹巢由抗矯之節，以社稷為務，不以小行為先，以黔首為憂，不以克讓為事。上以慰宗廟乃顧之懷，下以釋普天傾首之望。則所謂生繁華於枯荑，育豐肌於朽骨，神人獲安，無不幸甚。
臣琨臣磾頓首頓首，死罪死罪。臣聞尊位不可久虛，萬機不可久曠。虛之一日，則尊位以殆；曠之浹辰，則萬機以亂。方今鍾百王之季，當陽九之會，狡寇窺窬，伺國瑕隙，齊人波蕩，無所繫心，安可以廢而不恤哉！陛下雖欲逡巡，其若宗廟何，其若百姓何！昔惠公虜秦，晉國震駭，呂郤之謀，欲立子圉。外以絕敵人之志，內以固闔境之情，故曰喪君有君，群臣輯穆，好我者勸，惡我者懼。前事之不忘，後代之元龜也。陛下明並日月，無幽不燭，深謀遠慮，出自胸懷，不勝犬馬憂國之情，遲覩人神開泰之路。是以陳其乃誠，布之執事。臣等各忝守方任，職在遐外，不得陪列闕庭，共觀盛禮，踊躍之懷，南望罔極。謹上。臣琨謹遣兼左長史右司馬臣溫嶠，主簿臣辟閭訓，臣磾遣散騎常侍、征虜將軍、清河太守、領右長史、高平亭侯臣榮劭，輕車將軍關內侯臣郭穆奉表。臣琨臣磾等頓首頓首，死罪死罪。

 
表下


張士然〈為吳令謝詢求為諸孫置守冢人表〉一首

臣聞成湯革夏而封𣏌，武王入殷而建宋。春秋征伐，則晉脩虞祀，燕祭齊廟。夫一國為一人興，先賢為後愚廢，誠仁聖所哀悼而不忍也。故三王敦繼絕之德，春秋貴柔服之義，昔漢高受命，追存六國，凡諸絕祚，一時並祀。親與項羽對爭存亡，逮羽之死，臨哭其喪。將以位嘗侔尊，力嘗均勢，雖功奪其成，而恩與其敗。且暴興疾顛，禮之若舊，殘戮之尸，乃以公葬。若使羽位承前緒，世有哲王，一朝力屈，全身從命，則楚廟不隳，有後可冀。
伏惟大晉應天順民，武成止戈。西戎有即序之人，京邑開吳蜀之館，興滅加乎萬國，繼絕接于百世。雖三五弘道，商周稱仁，洋洋之義，未足以喻。是以孫氏雖家失吳祚，而族蒙晉榮，子弟量才，比肩進取，懷金侯服，佩青千里，當時受恩，多有過望。臣聞春雨潤木，自葉流根，鴟鴞恤功，愛子及室。故天稱罔極之恩，聖有綢繆之惠。
追惟吳偽武烈皇帝，遭漢室之弱，值亂臣之強，首唱義兵，先眾犯難，破董卓於陽人，濟神器於甄井，威震群狡，名顯往朝。桓王才武，弱冠承業，招百越之士，奮鷹揚之勢，西赴許都，將迎幼主，雖元勳未終，然至忠已著。夫家積義勇之基，世傳扶危之業，進為徇漢之臣，退為開吳之主，而蒸嘗絕於三葉，園陵殘於薪采，臣竊悼之。
伏見吳平之初，明詔追錄先賢，欲封其墓，愚謂二君並宜應書。故舉勞則力輸先代，論德則惠存江南，正刑則罪非晉寇，從坐則異世已輕。若列先賢之數，蒙詔書之恩，裁加表異，以寵亡靈，則人望克厭，誰不曰宜？二君私奴，多在墓側，今為平民。乞差五人，蠲其徭役，使四時修護頹毀，掃除塋壟，永以為常。

庾元規〈讓中書令表〉一首

臣亮言：臣凡庸固陋，少無檢操。昔以中州多故，舊邦喪亂，隨侍先臣，遠庇有道，爰客逃難，求食而已。不悟徼時之福，遭遇嘉運。先帝龍興，乘異常之顧，既眷同國士，又申之婚姻。遂階親寵，累忝非服。弱冠濯纓，沐浴玄風，頻繁省闥，出總六軍。十餘年間，位超先達，無勞被遇，無與臣比。小人祿薄，福過災生，止足之分，臣所宜守。而偷榮昧進，日爾一日，謗讟既集，上塵聖朝。始欲自聞，而先帝登遐，區區微誠，竟未上達。
陛下踐祚，聖政維新，宰輔賢明，庶寮咸允，康哉之歌，實在至公。而國恩不已，復以臣領中書。臣領中書，則示天下以私矣。何者？臣於陛下，后之兄也。姻婭之嫌，實與骨肉中表不同。雖太上至公，聖德無私，然世之喪道，有自來矣。悠悠六合，皆私其姻者也；人皆有私，則謂天下無公矣。是以前後二漢，咸以抑后黨安，進婚族危。向使西京七族，東京六姓，皆非姻黨，各以平進，縱不悉全，決不盡敗。今之盡敗，更由姻昵。臣歷觀庶姓在世，無黨於朝，無援於時，植根之本，輕也薄也；苟無大瑕，猶或見容。至於外戚，憑託天地，勢連四時，根援扶疏，重矣大矣。而財居權寵，四海側目，事有不允，罪不容誅，身既招殃，國為之弊，其故何邪？直由婚媾之私，群情之所不能免，故率其所嫌而嫌之於國。是以疏附則信，姻進則疑，疑積於百姓之心，則禍成重闥之內矣。此皆往代成鑒，可為寒心者也！
夫萬物之所不通，聖賢因而不奪，冒親以求一才之用，未若防嫌以明公道。今以臣之才，兼如此之嫌，而使內處心膂，外總兵權，以此求治，未之聞也；以此招禍，可立待也。雖陛下二相，明其愚款，朝士百寮，頗識其情，天下之人，何可門到戶說，使皆坦然邪！夫富貴寵榮，臣所不能忘也；刑罰貧賤，臣所不能甘也。今恭命則愈，違命則苦，臣雖不達，何事背時違上，自貽患責邪！實仰覽殷鑒，量己知弊，身不足惜，為國取悔。是以悾悾屢陳丹款，而微誠淺薄，未垂察諒，憂惶屏營，不知所厝。以臣今地，不可以進明矣；且違命已久，臣之罪又積矣。歸骸私門，以待刑書。願陛下垂天地之鑒，察臣之愚，則雖死之日，猶生之年矣。

桓元子〈薦譙元彥表〉一首

臣聞太朴既虧，則高尚之標顯；道喪時昏，則忠貞之義彰。故有洗耳投淵，以振玄邈之風；亦有秉心矯迹，以敦在三之節。是故上代之君，莫不崇重斯軌，所以篤俗訓民，靜一流競。伏惟大晉，應符御世，運無常通，時有屯蹇。神州丘墟，三方圮裂。兔罝絕響於中林，白駒無聞於空谷。斯有識之所悼心，大雅之所嘆息者也。
陛下聖德嗣興，方恢天緒。臣昔奉役，有事西土，鯨鯢既懸，思宣大化。訪諸故老，搜揚潛逸，庶武羅於羿浞之墟，想王蠋於亡齊之境。竊聞巴西譙秀，植操貞固，抱德肥遯，揚清渭波。于時皇極遘道消之會，群黎蹈顛沛之艱，中華有顧瞻之哀，幽谷無遷喬之望。凶命屢招，姦威仍逼，身寄虎吻，危同朝露。而能抗節玉立，誓不降辱，杜門絕迹，不面偽庭，進免龔勝亡身之禍，退無薛方詭對之譏。雖園綺之棲商洛，管寧之默遼海。方之於秀，殆無以過。于今西土，以為美談。
夫旌德禮賢，化道之所先；崇表殊節，聖喆之上務。方今六合未康，豺豕當路，遺黎偷薄，義聲弗聞，益宜振起道義之徒，以敦流遯之弊。若秀蒙蒲帛之徵，足以鎮靜頹風，軌訓囂俗，幽遐仰流，九服知化矣。

殷仲文〈解尚書表〉一首

臣聞洪波振壑，川無恬鱗；驚飆拂野，林無靜柯。何者？勢弱則受制於巨力，質微則莫以自保。於理雖可得而言，於臣寔所敢喻。昔桓玄之世，誠復驅迫者眾，至於愚臣，罪實深矣。進不能見危授命，忘身殉國；退不能辭粟首陽，拂衣高謝。遂乃宴安昏寵，叨昧偽封，錫文篡事，曾無獨固。名義以之俱淪，情節自茲兼撓，宜其極法，以判忠邪。鎮軍臣裕，匡復社稷，大弘善貸，佇一戮於微命，申三驅於大信，既惠之以首領，復引之以縶維。于時皇輿否隔，天人未泰，用忘進退，惟力是視。是以僶俛從事，自同全人。今宸極反正，惟新告始，憲章既明，品物思舊。臣亦胡顏之厚，可以顯居榮次？乞解所職，待罪私門。違謝闕庭，乃心愧戀，謹拜表以聞。臣某云云。

傅季友〈為宋公至洛陽謁五陵表〉一首

臣裕言：近振旅河湄，揚旍西邁，將屆舊京，威懷司雍。河流遄長，道阻且長，加以伊洛榛蕪，津塗久廢，伐木通逕，淹引時月。始以今月十二日，次故洛水浮橋。山川無改，城闕為墟，宮廟隳頓，鍾𠩺空列，觀宇之餘，鞠為禾黍，廛里蕭條，鷄犬罕音，感舊永懷，痛心在目。以其月十五日，奉謁五陵。墳塋幽淪，百年荒翳，天衢開泰，情禮獲申，故老掩涕，三軍悽感，瞻拜之日，憤慨交集。行河南太守毛脩之等。既開翦荊棘，繕修毀垣，職司既備，蕃衛如舊。伏惟聖懷，遠慕兼慰，不勝下情。謹遣傳詔殿中中郎臣某奉表以聞。

傅季友〈為宋公求加贈劉前軍表〉一首

臣聞崇賢旌善，王教所先，念功簡勞，義深追遠。故司勳秉策，在勤必記，德之休明，沒而彌著。故尚書左僕射、前軍將軍臣穆之，爰自布衣，協佐義始，內竭謀猷，外勤庶政，密勿軍國，心力俱盡。及登庸朝右，尹司京畿，敷讚百揆，翼新大猷。頃戎車遠役，居中作捍，撫寧之勳，實洽朝野，識量局致，棟幹之器也。方宣讚盛化，緝隆聖世，志績未究，遠邇悼心。皇恩褒述，班同三事，榮哀既備，寵靈已泰。
臣伏思尋：自義熙草創，艱患未弭，外虞既殷，內難亦荐，時屯世故，靡有寧歲。臣以寡劣，負荷國重，實賴穆之匡翼之勳。豈惟讜言嘉謀，溢于民聽。若乃忠規密謨，潛慮帷幕，造膝詭辭，莫見其際。事隔於皇朝，功隱於視聽者，不可勝記。所以陳力一紀，遂克有成，出征入輔，幸不辱命。微夫人之左右，未有寧濟其事者矣。履謙居寡，守之彌固。每議及封爵，輒深自抑絕，所以勳高當年，而茅土弗及。撫事永念，胡寧可昧？謂宜加贈正司，追甄土宇，俾忠貞之烈，不泯於身後；大賚所及，永秩於善人。
臣契闊屯夷，旋觀終始，金蘭之分，義深情感。是以獻其乃懷，布之朝聽。所啟上，合請付外詳議。

任彥昇〈為齊明帝讓宣城郡公第一表〉一首

臣鸞言：被臺司召，以臣為侍中、中書監、驃騎大將軍、開府儀同三司、揚州刺史、錄尚書事，封宣城郡開國公，食邑三千戶，加兵五千人。臣本庸才，智力淺短。太祖高皇帝篤猶子之愛，降家人之慈，世祖武帝情等布衣，寄深同氣，武皇大漸，實奉話言。雖自見之明，庸近所蔽，愚夫一至，偶識量己。實不忍自固於綴衣之辰，拒違於玉几之側。遂荷顧託，導揚末命。雖嗣君棄常，獲罪宣德，王室不造，職臣之由。何者？親則東牟，任惟博陸，徒懷子孟社稷之對，何救昌邑爭臣之譏？四海之議，於何逃責？且陵土未乾，訓誓在耳，家國之事，一至於斯，非臣之尤，誰任其咎？將何以肅拜高寢，虔奉武園？悼心失圖，泣血待旦。寧容復徼榮於家恥，宴安於國危？
驃騎上將之元勳，神州儀刑之列岳，尚書古稱司會，中書實管王言。且虛飾寵章，委成禦侮，臣知不愜，物誰謂宜？但命輕鴻毛，責重山岳，存沒同歸，毀譽一貫，辭一官不減身累，增一職已黷朝經，便當自同體國，不為飾讓。至於功均一匡，賞同千室，光宅近甸，奄有全邦，殞越為期，不敢聞命。亦願曲留降鑒，即垂順許，鉅平之懇誠必固，永昌之丹慊獲申。乃知君臣之道，綽有餘裕。苟曰易昭，敢守難奪。故可庶心弘議，酌己親物者矣。不勝荷懼屏營之誠，謹附某官某甲奉表以聞。臣諱誠惶誠恐。

任彥昇〈為范尚書讓吏部封侯第一表〉一首

臣雲言：被尚書召，以臣為散騎常侍、吏部尚書，封霄城縣開國侯，食邑千戶。奉命震驚，心顏無措，臣雲頓首頓首，死罪死罪。臣素門凡流，輪翮無取，進謝中庸，退慚狂狷。固嘗鑽厲求學，而一經不治；篆刻為文，而三冬靡就。負書燕魏，空殫菽粟；躡屩齊楚，徒失貧賤。既而分虎出守，以囊被見嗤；持斧作牧，以薏苡興謗。赭衣為虜，見獄吏之尊；除名為民，知井臼之逸。百年上壽，既曰徒然。如其誠說，亦以過半。亂離斯瘼，欲以安歸。閉門荒郊，再離寒暑。兼以東皋數畝，控帶朝夕，關外一區，悵望鍾阜。雖室無趙女，而門多好事；祿微賜金，而懽同娛老。折芰燔枯，此焉自足。
陛下應期萬世，接統千祀，三千景附，八百不謀。臣舋等離心，功慚同德，泥首在顏，輿棺未毀。締構草昧，敢叨天功，獄訟謳謌，示民同志。而隆器大名，一朝總集，顧己反躬，何以臻此？正當以接閈白水，列宅舊豐，忘捨講之尤，存諸公之費，俯拾青紫，豈待明經。
臣雲頓首頓首，死罪死罪。夫銓衡之重，關諸隆替，遠惟則哲，在帝猶難。漢魏已降，達識繼軌，雅俗所歸，惟稱許郭。拔十得五，尚曰比肩。其餘得失未聞，偶察童幼，天機暫發，顧無足算。在魏則毛玠公方，居晉則山濤識量，以臣況之，一何遼落！齊季陵遟，官方淆亂，鴻都不綱，西園成市，金章有盈笥之談，華貂深不足之歎。草創惟始，義存改作，恭己南面，責成斯在。豈宜妄加寵私，以乏王事，附蟬之飾，空成寵章。求之公私，授受交失。
近世侯者，功緒參差：或足食關中，或成軍河內，或制勝帷幄，或門人加親，或與時抑揚，或隱若敵國，或策定禁中，或功成野戰，或盛德如卓茂，或師道如桓榮，或四姓侍祠，已無足紀，五侯外戚，且非舊章。而臣之所附，惟在恩澤。既義異疇庸，實榮乖儒者。雖小人貪幸，豈獨無心。
臣本自諸生，家承素業，門無富貴，易農而仕。乃祖玄平，道風秀世，爰在中興，儀刑多士，位裁元凱，任止牧伯。高祖少連，夙秉高尚，所富者義，所乏者時，薄宦東朝，謝病下邑。先志不忘，愚臣是庶。且去歲冬初，國學之老博士耳，今茲首夏，將亞冢司，雖千秋之一日九遷，荀爽之十旬遠至，方之微臣，未為速達。臣雖無識，惟利是視，至於虧名損實，為國為身，知其不可，不敢妄冒。
陛下不棄菅蒯，愛同絲麻。儻平生之言，猶在聽覽，宿心素志，無復貳辭，矜臣所乞，特迴寵命，則彝章載穆，微物知免。臣今在假，不容詣省，不任荷懼之至，謹奉表以聞。臣雲誠惶以下。
任彥昇為蕭揚州薦士表

任彥昇〈為蕭揚州薦士表〉一首

臣王言：臣聞求賢暫勞，垂拱永逸，方之疏壤，取類導川。伏惟陛下道隱旒纊，信充符璽，六飛同塵，五讓高世。白駒空谷，振鷺在庭，猶懼隱鱗卜祝，藏器屠保。物色關下，委裘河上，非取制於一狐，諒求味於兼采。五聲倦響，九工是詢，寢議廟堂，借聽輿皂。臣位任隆重，義兼家邦，實欲使名實不違，徼倖路絕，勢門上品，猶當格以清談；英俊下僚，不可限以位貌。
竊見祕書丞琅邪臣王暕，年二十一，字思晦。七葉重光，海內冠冕，神清氣茂，允迪中和，叔寶理遣之談，彥輔名教之樂，故以暉映先達，領袖後進。居無塵雜，家有賜書，辭賦清新，屬言玄遠，室邇人曠，物疏道親。養素丘園，台階虛位。庠序公朝，萬夫傾望。豈徒荀令可想，李公不亡而已哉！
前晉安郡候官令東海王僧孺，年三十五，字僧孺，理尚棲約，思致恬敏。既筆耕為養，亦傭書成學。至乃集螢映雪，編蒲緝柳。先言往行，人物雅俗，甘泉遺儀，南宮故事，畫地成圖，抵掌可述。豈直鼮鼠有必對之辯，竹書無落簡之謬。暕坐鎮雅俗，弘益已多；僧孺訪對不休，質疑斯在。并東序之秘寶，瑚璉之茂器。誠言以人廢，而才實世資。臨表悚戰，猶懼未允，不任下情云云。

任彥昇〈為褚諮議蓁讓代兄襲封表〉一首

臣蓁言：昨被司徒符，仰稱詔旨，許臣兄賁所請，以臣襲封南康郡公。臣門籍勳蔭，光錫土宇。臣賁世載承家，允膺長德。而深鑒止足，脫屣千乘。遂乃遠謬推恩，近萃庸薄。能以國讓，弘義有歸。匹夫難奪，守以勿貳。昔武始迫家臣之策，陵陽感鮑生之言。張以誠請，丁為理屈。且先臣以大宗絕緒，命臣出纂傍統，稟承在昔，理絕終天，永惟情事，觸目崩殞。若使賁高延陵之風，臣忘子臧之節，是廢德舉，豈曰能賢？陛下察其丹款，特賜停絕。不然，投身草澤，苟遂愚誠耳。不勝丹慊之至，謹詣闕拜表以聞。臣誠惶誠恐以下。

任彥昇〈為范始興作求立太宰碑表〉一首

臣雲言：原夫存樹風猷，沒著徽烈，既絕故老之口，必資不刊之書。而藏諸名山，則陵谷遷貿，府之延閣，則青編落簡。然則配天之迹，存乎泗水之上；素王之道，紀於沂川之側。由是崇師之義，擬迹於西河；尊主之情，致之於堯禹。故精廬妄啟，必窮鐫勒之盛；君長一城，亦盡刊刻之美。況乎甄陶周召，孕育伊顏？
故太宰竟陵文宣王臣某，與存與亡，則義刑社稷；嚴天配帝，則周公其人。體國端朝，出藩入守，進思必告之道，退無苟利之專，五教以倫，百揆時序。若夫一言一行，盛德之風；琴書藝業，述作之茂，道非兼濟，事止樂善，亦無得而稱焉。
人之云亡，忽移歲序，鴟鴞東徙，松檟成行。六府臣僚，三藩士女，人蓄油素，家懷鈆筆，瞻彼景山，徒然望慕。昔晉氏初禁立碑，魏舒之亡，亦從班列。而阮略既泯，故首冒嚴科，為之者竟免刑戮，致之者反蒙嘉嘆。至於道被如仁，功參微管，本宜在常均之外。故太宰淵、丞相嶷，親賢並軌，即為成規。乞依二公前例，賜許刊立。寧容使長想九原，樵蘇罔識其禁；駐驛長陵，輶軒不知所適。
臣里閭孤賤，才無可甄，值齊網之弘，弛賓客之禁，策名委質，忽焉二紀。慮先犬馬，厚恩不答。而弊帷毀蓋，未蓐螻蟻；珠襦玉匣，遽飾幽泉。陛下弘獎名教，不隔微物，使臣得駿奔南浦，長號北陵。既曲逢前施，實仰覬後澤。儻驗杜預山頂之言，庶存馬駿必拜之感。臨表悲懼，言不自宣。臣誠惶已下。


上書


李斯〈上書秦始皇〉一首

臣聞吏議逐客，竊以為過矣。昔穆公求士，西取由余於戎，東得百里奚於宛，迎蹇叔於宋，來邳豹公孫支於晉。此五子者，不產於秦，穆公用之，并國三十，遂霸西戎。孝公用商鞅之法，移風易俗，民以殷盛，國以富彊，百姓樂用，諸侯親服，獲楚魏之師，舉地千里，至今治彊。惠王用張儀之計，拔三川之地，西并巴蜀，北收上郡，南取漢中，包九夷，制鄢郢，東據成皋之險，割膏腴之壤，遂散六國之從，使之西面事秦，功施到今。昭王得范雎，廢穰侯，逐華陽，彊公室，杜私門，蠶食諸侯，使秦成帝業。此四君者，皆以客之功。由此觀之，客何負於秦哉！向使四君卻客而弗納，疏士而弗用，是使國無富利之實，而秦無彊大之名也。
今陛下致昆山之玉，有和隨之寶，垂明月之珠，服太阿之劍，乘纖離之馬，建翠鳳之旗，樹靈鱓之鼓。此數寶者，秦不生一焉，而陛下悅之，何也？必秦國之所生然後可，則夜光之璧不飾朝廷，犀象之器不為玩好，而趙衛之女不充後庭，駿良駃騠不實外廄，江南金錫不為用，西蜀丹青不為采。所以飾後宮，充下陳，娛心意，悅耳目者，必出於秦然後可，則是宛珠之簪，傅璣之珥，阿縞之衣，錦繡之飾，不進於前；而隨俗雅化，佳冶窈窕，趙女不立於側也。
夫擊甕叩缶，彈箏搏髀，而歌呼嗚嗚快耳者，真秦之聲也；鄭衛桑間，韶虞武象者，異國之樂也。今棄叩缶擊甕而就鄭衛，退彈箏而取韶虞，若是者何也？快意當前，適觀而已矣。今取人則不然，不問可否，不論曲直，非秦者去，為客者逐。然則是所重者在乎色樂珠玉，而所輕者在乎民人也。此非所以跨海內制諸侯之術也。
臣聞地廣者粟多，國大者人眾，兵彊者則士勇。是以太山不讓土壤，故能成其大；河海不擇細流，故能就其深；王者不卻眾庶，故能明其德。是以地無四方，民無異國，四時充美，鬼神降福，此五帝三王之所以無敵也。今乃棄黔首以資敵國，却賓客以業諸侯，使天下之士退而不敢西向，裹足不入秦。此所謂藉寇兵而齎盜糧者也。夫物不產於秦，可寶者多；士不產於秦，願忠者眾。今逐客以資敵國，損民以益讎，內自虛而外樹怨諸侯，求國無危，不可得也。

鄒陽〈上書吳王〉一首

臣聞秦倚曲臺之宮，懸衡天下，畫地而人不犯，兵加胡越；至其晚節末路，張耳陳勝連從兵之，據以叩函谷，咸陽遂危。何則？列郡不相親，萬室不相救也。今胡數涉北河之外，上覆飛鳥，下不見伏兔，鬭城不休，救兵不至，死者相隨，輦車相屬，轉粟流輸，千里不絕。何則？彊趙責於河間，六齊望於惠后，城陽顧於盧博，三淮南之心思墳墓。大王不憂，臣恐救兵之不專，胡馬遂進窺於邯鄲，越水長沙，還舟青陽。雖使梁并淮陽之兵，下淮東，越廣陵，以遏越人之糧；漢亦折西河而下，北守漳水，以輔大國；胡亦益進，越亦益深。此臣之所為大王患也。
臣聞蛟龍驤首奮翼，則浮雲出流，霧雨咸集。聖王厎節脩德，則游談之士，歸義思名。今臣盡知畢議，易精極慮，則無國而不可奸；飾固陋之心，則何王之門不可曳長裾乎？然臣所以歷數王之朝，背淮千里而自致者，非惡臣國而樂吳民，竊高下風之行，尤悅大王之義。故願大王無忽，察聽其至。
臣聞鷙鳥累百，不如一鶚。夫全趙之時。武力鼎士，袨服叢臺之下者，一旦成市，不能止幽王之湛患，淮南連山東之俠，死士盈朝，不能還厲王之西也。然則計議不得，雖諸賁不能安其位亦明矣。故願大王審畫而已。
始孝文皇帝據關入立，寒心銷志，不明求衣。自立天子之後，使東牟朱虛東褒儀父之後，深割嬰兒王之。壤子王梁代，益以淮陽。卒仆濟北，囚弟於雍者，豈非象新垣等哉！今天子新據先帝之遺業，左規山東，右制關中，變權易勢，大臣難知。大王弗察，臣恐周鼎復起於漢，新垣過計於朝，則我吳遺嗣，不可期於世矣。高皇帝燒棧道，灌章邯，兵不留行，收弊人之倦，東馳函谷，西楚大破。水攻則章邯以亡其城，陸擊則荊王以失其地。此皆國家之不幾者也。願大王熟察之。
鄒陽獄中上書自明

鄒陽〈獄中上書自明〉一首

臣聞忠無不報，信不見疑，臣常以為然，徒虛語耳！昔者荊軻慕燕丹之義，白虹貫日，太子畏之；衛先生為秦畫長平之事，太白食昴，昭王疑之。夫精誠變天地，而信不諭兩主，豈不哀哉！今臣盡忠竭誠，畢議願知，左右不明，卒從吏訊，為世所疑。是使荊軻衛先生復起，而燕秦不寤也。願大王熟察之。
昔玉人獻寶，楚王誅之；李斯竭忠，胡亥極刑。是以箕子陽狂，接輿避世，恐遭此患。願大王察玉人、李斯之意，而後楚王胡亥之聽，毋使臣為箕子接輿所笑。臣聞比干剖心，子胥鴟夷，臣始不信，乃今知之。願大王熟察，少加憐焉！
語曰：白頭如新，傾蓋如故。何則？知與不知也。故樊於期逃秦之燕，藉荊軻首以奉丹事；王奢去齊之魏，臨城自剄以却齊而存魏。夫王奢樊於期非新於齊秦而故於燕魏也，所以去二國，死兩君者，行合於志，而慕義無窮也。是以蘇秦不信於天下，為燕尾生；白圭戰亡六城，為魏取中山。何則？誠有以相知也。蘇秦相燕，人惡之於燕王，燕王按劍而怒，食以駃騠；白圭顯於中山，人惡之於魏文侯，文侯投以夜光之璧。何則？兩主二臣，剖心析肝相信，豈移於浮辭哉！
故女無美惡，入宮見妬；士無賢不肖，入朝見嫉。昔者司馬喜臏腳於宋，卒相中山；范雎摺脇折齒於魏，卒為應侯。此二人者，皆信必然之畫，捐朋黨之私，挾孤獨之交，故不能自免於嫉妬之人也。是以申徒狄蹈雍之河，徐衍負石入海，不容身於世，義不苟取比周於朝，以移主上之心。故百里奚乞食於路，穆公委之以政；甯戚飯牛車下，而桓公任之以國。此二人豈素宦於朝，借譽於左右，然後二主用之哉？感於心，合於意，堅如膠漆，昆弟不能離，豈惑於眾口哉？故偏聽生姦，獨任成亂。昔魯聽季孫之說而逐孔子，宋信子冉之計囚墨翟。夫以孔墨之辯，不能自免於讒諛，而二國以危。何則？眾口鑠金，積毀銷骨。是以秦用戎人由余而霸中國，齊用越人子臧而彊威宣。此二國豈拘於俗，牽於世，繫奇偏之辭哉？公聽並觀，垂明當世。故意合則胡越為昆弟，由余子臧是矣；不合則骨肉為讎敵，朱象管蔡是矣。今人主誠能用齊秦之明，後宋魯之聽，則五霸不足侔，三王易為比也。
是以聖王覺悟，捐子之之心，而不悅田常之賢，封比干之後，修孕婦之墓，故功業覆於天下。何則？欲善無猒也。夫晉文公親其讎而彊霸諸侯，齊桓公用其仇而一匡天下。何則？慈仁殷勤，誠嘉於心，此不可以虛辭借也。至夫秦用商鞅之法，東弱韓魏，立彊天下，而卒車裂之。越用大夫種之謀，禽勁吳而霸中國，遂誅其身。是以孫叔敖三去相而不悔，於陵子仲辭三公，為人灌園。今人主誠能去驕慠之心，懷可報之意，披心腹，見情素，隳肝膽，施德厚，終與之窮達，無愛於士，則桀之狗可使吠堯，而跖之客可使刺由，何況因萬乘之權，假聖王之資乎！然則荊軻湛七族，要離燔妻子，豈足為大王道哉！
臣聞明月之珠，夜光之璧，以暗投人於道，眾莫不按劍相眄者，何則？無因而至前也。蟠木根柢，輪囷離奇，而為萬乘器者，何則？以左右先為之容也。故無因而至前，雖出隋侯之珠，夜光之璧，秪足結怨而不見德；故有人先談，則枯木朽株，樹功而不忘。今天下布衣窮居之士，身在貧賤，雖蒙堯舜之術，挾伊管之辯，懷龍逢比干之意，欲盡忠當世之君，而素無根柢之容，雖竭精神，欲開忠信，輔人主之治，則人主必襲按劍相眄之跡矣。是使布衣之士，不得為枯木朽株之資也。
是以聖王制世御俗，獨化於陶鈞之上，而不牽乎卑辭之語，不奪乎眾多之口。故秦皇帝任中庶子蒙嘉之言，以信荊軻之說，而匕首竊發；周文獵涇渭，載呂尚而歸，以王天下。秦信左右而亡，周用烏集而王。何則？以其能越拘攣之語，馳域外之義，獨觀於昭曠之道也。今人主沈諂諛之辭，牽於帷墻之制，使不羈之士與牛驥同皂，此鮑焦所以忿於世而不留富貴之樂也。
臣聞盛飾入朝者，不以私污義；砥厲名號者，不以利傷行。故里名勝母，曾子不入；邑號朝歌，墨子迴車。今欲使天下恢廓之士，誘於威重之權，脅於位勢之貴，回面污行，以事諂諛之人，而求親近於左右，則士有伏死堀穴巖藪之中耳，安有盡忠信而趨闕下者哉！

司馬長卿〈上書諫獵〉一首

臣聞物有同類而殊能者，故力稱烏獲，捷言慶忌，勇期賁育。臣之愚暗，竊以為人誠有之，獸亦宜然。今陛下好凌岨險，射猛獸，卒然遇軼才之獸，駭不存之地，犯屬車之清塵，輿不及還轅，人不暇施功，雖有烏獲逢蒙之伎，力不得用，枯木朽株，盡為難矣。是胡越起於轂下，而羌夷接軫也，豈不殆哉！雖萬全無患，然本非天子所宜近也。
且夫清道而後行，中路而馳，猶時有銜橛之變。而況乎涉豐草，騁丘墟，前有利獸之樂，而內旡存變之意，其為害也，不亦難矣！夫輕萬乘之重不以為安，而樂出萬有一危之塗以為娛，臣竊為陛下不取也。蓋聞明者遠見於未萌，而智者避危於旡形，禍固多藏於隱微，而發於人所忽者也。故鄙諺曰：家累千金，坐不垂堂。此言雖小，可以喻大。臣願陛下留意幸察！

枚叔〈上書諫吳王〉一首

臣聞得全者昌，失全者亡。舜旡立錐之地，以有天下；禹旡十戶之聚，以王諸侯。湯武之土不過百里，上不絕三光之明，下不傷百姓之心者，有王術也。故父子之道，天性也。忠臣不避重誅以直諫，則事旡遺策，功流萬世。臣乘願披腹心而效愚忠，惟大王少加意念惻怛之心於臣乘言。
夫以一縷之任，係千鈞之重，上懸之旡極之高，下垂之不測之淵，雖甚愚之人猶知哀其將絕也。馬方駭，鼓而驚之；係方絕，又重鎮之；係絕於天，不可復結，墜入深淵，難以復出。其出不出，間不容髮。能聽忠臣之言，百舉必脫。必若所欲為，危於累卵，難於上天；變所欲為，易於反掌，安於泰山。今欲極天命之上壽，弊旡窮之極樂，究萬乘之勢，不出反掌之易，居泰山之安，而欲乘累卵之危，走上天之難，此愚臣之所大惑也。
人性有畏其影而惡其迹，却背而走，迹逾多，影逾疾，不如就陰而止，影滅迹絕。欲人勿聞，莫若勿言；欲人勿知，莫若勿為。欲湯之滄，一人炊之，百人揚之，無益也，不如絕薪止火而已。不絕之於彼，而救之於此，譬由抱薪而救火也。養由基，楚之善射者也，去楊葉百步，百發百中。楊葉之大，加百中焉，可謂善射矣。然其所止，百步之內耳，比於臣乘，未知操弓持矢也。
福生有基，禍生有胎；納其基，絕其胎，禍何自來？太山之霤穿石，殫極之紞斷幹。水非石之鑽，索非木之鋸，漸靡使之然也。夫銖銖而稱之，至石必差；寸寸而度之，至丈必過。石稱丈量，徑而寡失。夫十圍之木，始生而蘖，足可搔而絕，手可擢而抓，據其未生，先其未形。磨礲砥礪，不見其損，有時而盡。種樹畜養，不見其益，有時而大。積德累行，不知其善，有時而用；棄義背理，不知其惡，有時而亡。臣願大王熟計而身行之，此百世不易之道也。

枚叔〈上書重諫吳王〉一首

昔秦西舉胡戎之難，北備榆中之關，南距羌莋之塞，東當六國之從。六國乘信陵之藉，明蘇秦之約，厲荊軻之威，并力一心以備秦。然秦卒禽六國，滅其社稷，而并天下，是何也？則地利不同，而民輕重不等也。今漢據全秦之地，兼六國之眾，修戎狄之義，而南朝羌莋，此其與秦，地相什而民相百，大王之所明知也。今夫讒諛之臣為大王計者，不論骨肉之義，民之輕重，國之大小，以為吳禍，此臣所以為大王患也。
夫舉吳兵以訾於漢，譬猶蠅蚋之附群牛，腐肉之齒利劍，鋒接必無事矣。天下聞吳率失職諸侯，願責先帝之遺約，今漢親誅其三公，以謝前過，是大王威加於天下，而功越於湯武也。夫吳有諸侯之位，而富實於天子；有隱匿之名，而居過於中國。夫漢并二十四郡，十七諸侯，方輸錯出，軍行數千里不絕於郊，其珍怪不如山東之府。轉粟西鄉，陸行不絕，水行滿河，不如海陵之倉。脩治上林，雜以離宮，積聚玩好，圈守禽獸，不如長洲之苑。游曲臺，臨上路，不如朝夕之池。深壁高壘，副以關城，不如江淮之險。此臣之所為大王樂也。
今大王還兵疾歸，尚得十半。不然，漢知吳有吞天下之心，赫然加怒，遣羽林黃頭循江而下，襲大王之都；魯東海絕吳之饟道；梁王飾車騎，羽戰射，積粟固守，以偪滎陽，待吳之飢。大王雖欲反都，亦不得已。夫三淮南之計不負其約，齊王殺身以滅其迹，四國不得出兵其郡，趙囚邯鄲，此不可掩，亦已明矣。今大王已去千里之國，而制於十里之內矣。張韓將北地，弓高宿左右，兵不得下壁，軍不得太息，臣竊哀之。願大王熟察焉！

江文通〈詣建平王上書〉一首

昔者賤臣叩心，飛霜擊於燕地；庶女告天，振風襲於齊臺。下官每讀其書，未嘗不廢卷流涕。何者？士有一定之論，女有不易之行，信而見疑，貞而為戮，是以壯夫義士，伏死而不顧者此也。下官聞仁不可恃，善不可依，謂徒虛語，乃今知之。伏願大王暫停左右，少加憐察。
下官本蓬戶桑樞之人，布衣韋帶之士，退不飾詩書以驚愚，進不買名聲於天下。日者，謬得升降承明之闕，出入金華之殿，何常不局影凝嚴，側身扃禁者乎！竊慕大王之義，復為門下之賓，備鳴盜淺術之餘，豫三五賤伎之末。大王惠以恩光，顧以顏色，實佩荊卿黃金之賜，竊感豫讓國士之分矣。常欲結纓伏劍，少謝萬一，剖心摩踵，以報所天。不圖小人固陋，坐貽謗𡙇，迹墜昭憲，身恨幽圄，履影弔心，酸鼻痛骨！
下官聞虧名為辱，虧形次之，是以每一念來，忽若有遺。加以涉旬月，迫季秋，天光沈陰，左右無色。身非木石，與獄吏為伍。此少卿所以仰天槌心，泣盡而繼之以血也。
下官雖乏鄉曲之譽，然嘗聞君子之行矣。其上則隱於簾肆之間，臥於巖石之下；次則結綬金馬之庭，高議雲臺之上；退則虜南越之君，係單于之頸。俱啟丹冊，並圖青史。寧當爭分寸之末，競錐刀之利哉？
下官聞積毀銷金，積讒磨骨，遠則直生取疑於盜金，近則伯魚被名於不義。彼之二子，猶或如是，況在下官，焉能自免？昔上將之恥，絳侯幽獄，名臣之羞，史遷下室，至如下官，當何言哉！夫魯連之智，辭祿而不返；接輿之賢，行歌而忘歸。子陵閉關於東越，仲蔚杜門於西秦。亦良可知也。若使下官事非其虛，罪得其實，亦當鉗口吞舌，伏匕首以殞身，何以見齊魯奇節之人，燕趙悲歌之士乎？
方今聖曆欽明，天下樂業，青雲浮雒，榮光塞河，西洎臨洮狄道，北距飛狐陽原，莫不浸仁沐義，照景飲醴而已。而下官抱痛圓門，含憤獄戶，一物之微，有足悲者。仰惟大王少垂明白，則梧丘之魂，不愧於沈首，鵠亭之鬼，無恨於灰骨。不任肝膽之切，敬因執事以聞。


啓


任彥昇〈奉荅示七夕詩啟〉一首

臣昉啟：奉勑并賜示七夕五韻。竊惟帝迹多緒，俯同不一；託情風什，希世罕工。雖漢在四世，魏稱三祖，寧足以繼想南風，克諧調露。性與天道，事絕稱言，豈其多幸，親逢旦暮。
臣早奉龍潛，與賈馬而入室；晚屬天飛，比嚴徐而待詔。惟君知臣，見於訥言之旨；取求不疵，表於辯才之戲。謹輒牽率庸陋，式詶天獎，拙速雖効，蚩鄙已彰。臨啟慚恧罔識所寘。謹啟。

任彥昇〈為卞彬謝脩卞忠貞墓啟〉一首

臣彬啟：伏見詔書并鄭義泰宣敕，當賜修理臣亡高祖晉故驃騎大將軍建興忠貞公壺墳塋。臣門緒不昌，天道所昧，忠遘身危，孝積家禍，名教同悲，隱淪惆悵。而年世𧵍遷，孤裔淪塞。遂使碑表蕪滅，丘樹荒毀，狐兔成穴，童牧哀歌。感慨自哀，日月纏迫。
陛下弘宣教義，非求効於方今；壺餘烈不泯，固陳力於異世。但加等之渥，近闕於晉典；樵蘇之刑，遠流於皇代。臣亦何人，敢謝斯幸？不任悲荷之至！謹奉啟事以聞。謹啟。

任彥昇〈啟蕭太傅固辭奪禮〉一首

昉啟：近啟歸訴，庶諒窮款，奉被還旨，未垂哀察，悼心失圖，泣血待旦。君於品庶，示均鎔造，干祿祈榮，更為自拔。虧教廢禮，豈關視聽，所不忍言，具陳茲啟。
昉往從末宦，祿不代耕。飢寒無甘旨之資，限役廢晨昏之半。膝下之懽，已同過隙；几筵之慕，幾何可憑。且奠酹不親，如在安寄。晨暮寂寥，闃若無主。所守既無別理，窮咽豈及多喻。
明公功格區宇，感通有塗，若霈然降臨，賜寢嚴命。是知孝治所被，爰至無心；錫類所及，匪徒教義。不任崩迫之情，謹奉啟事陳聞。謹啟。


彈事


任彥昇〈奏彈曹景宗〉一首

御史中丞臣任昉稽首言：臣聞將軍死綏，咫步無却；顧望避敵，逗橈有刑。至乃趙母深識，乞不為坐；魏主著令，抵罪已輕。是知敗軍之將，身死家戮，爰自古昔，明罰斯在。
臣昉頓首頓首，死罪死罪。竊尋獯獫侵軼，暫擾疆陲，王師薄伐，所向風靡。是以淮徐獻捷，河兗凱歸。東關無一戰之勞，塗中罕千金之費。而司部懸隔，斜臨寇境，故使狡虜憑陵，淹移歲月。故司州刺史蔡道恭，率厲義勇，奮不顧命，全城守死，自冬徂秋，猶有轉戰無窮，亟摧醜虜。方之居延，則陵降而恭守；比之疏勒，則耿存而蔡亡。若使郢部救兵，微接聲援，則單于之首，久懸北闕，豈直受降可築，涉安啟土而已哉！
寔由郢州刺史臣景宗，受命致討，不時言邁，故使蝟結蟻聚，水草有依；方復按甲盤桓，緩救資敵，遂令孤城窮守，力屈凶威。雖然，猶應固守三關，更謀進取，而退師延頸，自貽虧衄，疆埸侵駭，職是之由。不有嚴刑，誅賞安寘，景宗即主。
臣謹案使持節都督郢司二州諸軍事、左將軍、郢州刺史、湘西縣開國侯臣景宗，擢自行間，遘茲多幸，指蹤非擬，獲獸何勤。賞茂通侯，榮高列將，負檐裁弛，鍾鼎遽列，和戎莫効，二八已陳。自頂至踵，功歸造化，潤草塗原，豈獲自已。且道恭云逝，城守累旬；景宗之存，一朝棄甲。生曹死蔡，優劣若是，惟此人斯，有靦面目。
昔漢光命將，坐知千里；魏武置法，案以從事。故能出必以律，錙銖無爽。伏惟聖武英挺，略不世出，料敵制變，萬里無差，奉而行之，實弘廟筭。惟此庸固，理絕言提。
自逆胡縱逸，久患諸夏。聖朝乃顧，將一車書。愍彼司氓，致辱非所。早朝永嘆，載懷矜惻。致茲虧喪，何所逃罪？宜正刑書，肅明典憲。臣謹以劾，請以見事免景宗所居官，下太常削爵土，收付廷尉法獄治罪。其軍佐職僚、偏裨將帥絓諸應及咎者，別攝治書侍御史隨違續奏。臣謹奉白簡以聞云云。

任彥昇〈奏彈劉整〉一首

御史中丞臣任昉稽首言：臣聞馬援奉嫂，不冠不入；汜毓字孤，家無常子。是以義士節夫，聞之有立，千載美談，斯為稱首。
臣昉頓首頓首，死罪死罪。謹案齊故西陽內史劉寅妻范，詣臺訴列稱：出適劉氏，二十許年。劉氏喪亡，撫養孤弱，叔郎整，常欲傷害侵奪。分前奴教子、當伯，並已入眾。又以錢婢姊妹弟溫，仍留奴自使；伯又奪寅息逡婢綠草，私貨得錢，並不分逡。寅第二庶息師利，去歲十月往整田上，經十二日，整便責范米六㪷哺食。米未展送，忽至戶前，隔箔攘拳大罵，突進房中，屏風上取車帷準米去。二月九日夜，婢采音偷車欄夾杖龍牽，范問失物之意，整便打息逡。整及母并奴婢等六人來至范屋中，高聲大罵，婢采音舉手查范臂。求攝檢，如訴狀。
輒攝整亡父舊使奴海蛤到臺辯問，列稱：整亡父興道，先為零陵郡，得奴婢四人。分財，以奴教子乞大息寅。亡寅後，第二弟整仍奪教子，云應入眾，整便留自使，婢姊及弟各准錢五千文，不分逡。其奴當伯，先是眾奴。整兄弟未分財之前，整兄寅以當伯貼錢七千，共眾作田。寅罷西陽郡還，雖未別火食，寅以私錢七千贖當伯，仍使上廣州去。後寅喪亡，整兄弟後分奴婢，唯餘婢綠草入眾。整復云寅未分財贖當伯，又應屬眾。整意貪得當伯，推綠草與逡。整規當伯還，擬欲自取，當伯遂經七年不返。整疑已死亡不迴，更奪取婢綠草，貨得錢七千。整兄弟及姊共分此錢，又不分逡。寅妻范云，當伯是亡夫私贖，應屬息逡。當伯天監二年六月從廣州還至，整復奪取，云應充眾，准雇借上廣州四年夫直，今在整處使。
進責整婢采音，劉整兄寅第二息師利，去年十月十二日忽往整墅停住十二日，整就兄妻范求米六斗哺食。范未得還，整怒，仍自進范所住，屏風上取車帷為質。范送米六斗，整即納受。范今年二月九日夜，失車欄子夾杖龍牽等，范及息逡道是采音所偷。整聞聲，仍打逡。范喚問何意打我兒？整母子爾時便同出中庭，隔箔與范相罵。婢采音及奴教子、楚玉、法志等四人，于時在整母子左右。整語采音：其道汝偷車校具，汝何不進裏罵之？既進爭口，舉手誤查范臂。車欄夾杖龍牽，實非采音所偷。
進責寅妻范奴苟奴，列孃去二月九日夜，失車欄夾杖龍牽，疑是整婢采音所偷。苟奴與郎逡往津陽門糴米，遇見采音在津陽門賣車欄龍牽，苟奴登時欲捉取，逡語苟奴已爾不須復取。苟奴隱僻少時，伺視人買龍牽，售五千錢。苟奴仍隨逡歸宅，不見度錢。
並如采音、敬奴等列狀，粗與范訴相應。重覈當伯、教子，列孃被奪，今在整處使，悉與海蛤列不異。以事訴法，令史潘僧尚議：整若輒略兄子逡分前婢貨賣，及奴教子等私使，若無官令，輒收付近獄測治。諸所連逮絓應洗之源，委之獄官，悉以法制從事。如法所稱，整即主。
臣謹案：新除中軍參軍臣劉整，閭閻闟茸，名教所絕。直以前代外戚，仕因紈袴，惡積釁稔，親舊側目。理絕通問，而妄肆醜辭；終夕不寐，而謬加大杖。薛包分財，取其老弱；高鳳自穢，爭訟寡嫂。未見孟嘗之深心，唯斅文通之偽迹。昔人睦親，衣無常主；整之撫姪，食有故人。何其不能折契鍾庾，而襜帷交質，人之無情，一何至此！實教義所不容，紳冕所共棄。
臣等參議，請以見事免整所除官，輒勒外收付廷尉法獄治罪。諸所連逮應洗之源，委之獄官，悉以法制從事。婢采音不款偷車龍牽，請付獄測實。其宗長及地界職司，初無糾舉，及諸連逮，請不足申盡。臣昉云云，誠惶誠恐以聞。

沈休文〈奏彈王源〉一首

給事黃門侍郎兼御史中丞吳興邑中正臣沈約稽首言：臣聞齊大非偶，著乎前誥；辭霍不婚，垂稱往烈。若乃交二族之和，辨伉合之義，升降窳隆，誠非一揆。固宜本其門素，不相奪倫，使秦晉有匹，涇渭無舛。自宋氏失御，禮教雕衰，衣冠之族，日失其序。姻婭淪雜，罔計廝庶，販鬻祖曾，以為賈道，明目腆顏，曾無愧畏。若夫盛德之胤，世業可懷，欒郤之家，前徽未遠。既壯而室，竊貲莫非皂隸，結褵以行，箕箒咸失其所。志士聞而傷心，舊老為之歎息。自宸歷御㝢，弘革典憲，雖除舊布新，而斯風未殄。陛下所以負扆興言，思清弊俗者也。
臣實儒品，謬掌天憲，雖埋輪之志，無屈權右；而狐鼠微物，亦蠹大猷。風聞東海王源，嫁女與富陽滿氏。源雖人品庸陋，冑實參華。曾祖雅，位登八命；祖少卿，內侍帷幄；父璿，升采儲闈，亦居清顯。源頻叨諸府戎禁，豫班通徹。而託姻結好，唯利是求，玷辱流輩，莫斯為甚。源人身在遠，輒攝媒人劉嗣之到臺辯問。嗣之列稱：吳郡滿璋之，相承云是高平舊族，寵奮胤冑，家計溫足，見託為息鸞覓婚。王源見告窮盡，即索璋之簿閥，見璋之任王國侍郎，鸞又為王慈吳郡正閤主簿，源父子因共詳議，判與為婚。璋之下錢五萬，以為聘禮。源先喪婦，又以所聘餘直納妾。如其所列，則與風聞符同。
竊尋璋之姓族，士庶莫辨。滿奮身殞西朝，胤嗣殄沒，武秋之后，無聞東晉，其為虛託，不言自顯。王滿連姻，寔駭物聽，潘楊之睦，有異於此。且買妾納媵，因聘為資，施衿之費，化充床笫，鄙情贅行，造次以之。糾慝繩違，允茲簡裁。源即主。
臣謹案：南郡丞王源，忝藉世資，得參纓冕，同人者貌，異人者心，以彼行媒，同之抱布。且非我族類，往哲格言；薰蕕不雜，聞之前典。豈有六卿之冑，納女於管庫之人；宋子河魴，同穴於輿臺之鬼。高門降衡，雖自己作；蔑祖辱親，於事為甚。此風弗剪，其源遂開，點世塵家，將被比屋。宜寘以明科，黜之流伍。使已污之族，永愧於昔辰；方媾之黨，革心於來日。
臣等參議，請以見事免源所居官，禁錮終身，輒下禁止視事如故。源官品應黃紙，臣輒奉白簡以聞。臣約誠惶誠恐，云云。


牋


楊德祖〈荅臨淄侯牋〉一首

修死罪死罪。不侍數日，若彌年載。豈由愛顧之隆，使係仰之情深邪！損辱嘉命，蔚矣其文，誦讀反覆，雖諷雅頌，不復過此。若仲宣之擅漢表，陳氏之跨冀域，徐劉之顯青豫，應生之發魏國，斯皆然矣。至於脩者，聽采風聲，仰德不暇，自周章於省覽，何遑高視哉？
伏惟君侯，少長貴盛，體發旦之資，有聖善之教。遠近觀者，徒謂能宣昭懿德，光贊大業而已；不復謂能兼覽傳記，留思文章。今乃含王超陳，度越數子矣。觀者駭視而拭目，聽者傾首而竦耳。非夫體通性達，受之自然，其孰能至於此乎？又嘗親見執事，握牘持筆，有所造作，若成誦在心，借書於手，曾不斯須少留思慮。仲尼日月，無得踰焉，脩之仰望，殆如此矣。是以對鶡而辭，作暑賦彌日而不獻，見西施之容，歸增其貌者也。
伏想執事，不知其然，猥受顧錫，教使刊定。春秋之成，莫能損益；呂氏淮南，字直千金。然而弟子箝口，市人拱手者，聖賢卓犖，固所以殊絕凡庸也。今之賦頌，古詩之流，不更孔公，風雅無別耳。脩家子雲，老不曉事，強著一書，悔其少作。若此仲山周旦之儔，為皆有諐邪！君侯忘聖賢之顯迹，述鄙宗之過言，竊以為未之思也。
若乃不忘經國之大美，流千載之英聲，銘功景鍾，書名竹帛，斯自雅量，素所畜也，豈與文章相妨害哉？輒受所惠，竊備矇瞍誦詠而已，敢望惠施以忝庄氏？季緒璅璅，何足以云。反荅造次，不能宣備。脩死罪死罪。

繁休伯〈與魏文帝牋〉一首

正月八日壬寅，領主簿繁欽，死罪死罪。近屢奉牋，不足自宣。頃諸鼓吹，廣求異妓，時都尉薛訪車子，年始十四，能喉囀引聲，與笳同音。白上呈見，果如其言。即日故共觀試，乃知天壤之所生，誠有自然之妙物也。潛氣內轉，哀音外激，大不抗越，細不幽散，聲悲舊笳，曲美常均。及與黃門鼓吹溫胡，迭唱迭和，喉所發音，無不響應，曲折沈浮，尋變入節。自初呈試，中間二旬，胡欲慠其所不知，尚之以一曲，巧竭意匱，既已不能。而此孺子遺聲抑揚，不可勝窮，優遊轉化，餘弄未盡；暨其清激悲吟，雜以怨慕，詠北狄之遐征，奏胡馬之長思，悽入肝脾，哀感頑豔。是時日在西隅，涼風拂衽，背山臨谿，流泉東逝。同坐仰嘆，觀者俯聽，莫不泫泣殞涕，悲懷慷慨。自左𩥄史妠，謇姐名倡，能識以來，耳目所見，僉曰詭異，未之聞也。
竊惟聖體，兼愛好奇；是以因牋，先白委曲。伏想御聞，必含餘懽。冀事速訖，旋侍光塵，寓目階庭，與聽斯調，宴喜之樂，蓋亦無量。欽死罪死罪。

陳孔璋〈荅東阿王牋〉一首

琳死罪死罪。昨加恩辱命，并示龜賦，披覽粲然。君侯體高世之才，秉青蓱干將之器，拂鐘無聲，應機立斷。此乃天然異稟，非鑽仰者所庶幾也。音義既遠，清辭妙句，焱絕煥炳，譬猶飛兔流星，超山越海，龍驥所不敢追；況於駑馬，可得齊足？夫聽白雪之音，觀綠水之節，然後東野巴人，蚩鄙益著，載懽載笑，欲罷不能。謹韞櫝玩耽，以為吟頌。琳死罪死罪。

吳季重〈荅魏太子牋〉一首

二月八日庚寅，臣質言：奉讀手命，追亡慮存，恩哀之隆，形於文墨。日月冉冉，歲不我與。昔侍左右，廁坐眾賢，出有微行之遊，入有管絃之懽，置酒樂飲，賦詩稱壽。自謂可終始相保，並騁材力，効節明主。何意數年之間，死喪略盡。臣獨何德，以堪久長？
陳徐劉應，才學所著，誠如來命，惜其不遂，可為痛切。凡此數子，於雍容侍從，實其人也。若乃邊境有虞，群下鼎沸，軍書輻至，羽檄交馳，於彼諸賢，非其任也。往者孝武之世，文章為盛，若東方朔枚皋之徒，不能持論，即阮陳之儔也。其唯嚴助壽王，與聞政事，然皆不慎其身，善謀於國，卒以敗亡，臣竊恥之。至於司馬長卿稱疾避事，以著書為務，則徐生庶幾焉。而今各逝，已為異物矣。後來君子，實可畏也。
伏惟所天，優游典籍之場，休息篇章之囿，發言抗論，窮理盡微，摛藻下筆，鸞龍之文奮矣。雖年齊蕭王，才實百之。此眾議所以歸高，遠近所以同聲。然年歲若墜，今質已四十二矣，白髮生鬢，所慮日深，實不復若平日之時也。但欲保身勑行，不蹈有過之地，以為知己之累耳。遊宴之歡，難可再遇；盛年一過，實不可追。臣幸得下愚之才，值風雲之會，時邁齒臷，猶欲觸匈奮首，展其割裂之用也。不勝慺慺，以來命備悉，故略陳至情。質死罪死罪。

吳季重〈在元城與魏太子牋〉一首

臣質言：前蒙延納，侍宴終日，燿靈匿景，繼以華燈。雖虞卿適趙，平原入秦，受贈千金，浮觴旬日，無以過也。小器易盈，先取沈頓，醒寤之後，不識所言。即以五日到官。
初至承前，未知深淺。然觀地形，察土宜。西帶常山，連岡平代；北鄰柏人，乃高帝之所忌也。重以泜水，漸漬疆宇，喟然嘆息：思淮陰之奇譎，亮成安之失策；南望邯鄲，想廉藺之風；東接鉅鹿，存李齊之流。都人士女，服習禮教，皆懷慷慨之節，包左車之計。而質闇弱，無以莅之。若乃邁德種恩，樹之風聲，使農夫逸豫於疆畔，女工吟咏於機杼，固非質之所能也。至於奉遵科教，班揚明令，下無威福之吏，邑無豪俠之傑，賦事行刑，資於故實，抑亦懍懍有庶幾之心。
往者嚴助釋承明之懽，受會稽之位；壽王去侍從之娛，統東郡之任。其後皆克復舊職，追尋前軌。今獨不然，不亦異乎？張敞在外，自謂無奇；陳咸憤積，思入京城。彼豈虛談夸論，誑燿世俗哉？斯實薄郡守之榮，顯左右之勤也。古今一揆，先後不𧵍，焉知來者之不如今？聊以當覲，不敢多云。質死罪死罪。

阮嗣宗〈為鄭沖勸晉王牋〉一首

沖等死罪。伏見嘉命顯至，竊聞明公固讓，沖等眷眷，實有愚心，以為聖王作制，百代同風，褒德賞功，有自來矣。昔伊尹，有莘氏之媵臣耳，一佐成湯，遂荷阿衡之號；周公藉已成之勢，據既安之業，光宅曲阜，奄有龜蒙；呂尚磻溪之漁者，一朝指麾，乃封營丘。自是以來，功薄而賞厚者，不可勝數。然賢哲之士，猶以為美談。況自先相國以來，世有明德，翼輔魏室，以綏天下，朝無闕政，民無謗言。
前者，明公西征靈州，北臨沙漠，榆中以西，望風震服，羌戎東馳，迴首內向。東誅叛逆，全軍獨剋，禽闔閭之將，斬輕銳之卒，以萬萬計，威加南海，名懾三越。宇內康寧，苛慝不作。是以殊俗畏威，東夷獻舞。
故聖上覽乃昔以來禮典舊章，開國光宅，顯茲太原。明公宜承聖旨，受茲介福，允當天人。元功盛勳，光光如彼；國土嘉祚，巍巍如此。內外協同，靡諐靡違。由斯征伐，則可朝服濟江，掃除吳會；西塞江源，望祀岷山。迴戈弭節，以麾天下，遠無不服，邇無不肅。今大魏之德，光于唐虞；明公盛勳，超於桓文。然後臨滄洲而謝支伯，登箕山而揖許由，豈不盛乎！至公至平，誰與為鄰？何必勤勤小讓也哉！沖等不通大體，敢以陳聞。
謝玄暉拜中軍記室辭隋王牋一首

謝玄暉〈拜中軍記室辭隋王牋〉一首

故吏文學謝眺死罪死罪。即日被尚書召，以眺補中軍新安王記室參軍。眺聞潢污之水，願朝宗而每竭；駑蹇之乘，希沃若而中疲。何則？皋壤搖落，對之惆悵；歧路西東，或以歍唈。況迺服義徒擁，歸志莫從，邈若墜雨，翩似秋蔕。眺實庸流，行能無算。屬天地休明，山川受納，褒采一介，抽揚小善，故捨耒場圃，奉筆兔園。東亂三江，西浮七澤，契闊戎旃，從容讌語。長裾日曳，後乘載脂；榮立府庭，恩加顏色。沐髮晞陽，未測涯涘；撫臆論報，早誓肌骨。不悟滄溟未運，波臣自蕩；渤澥方春，旅翮先謝。清切藩房，寂寥舊蓽，輕舟反溯，弔影獨留。白雲在天，龍門不見，去德滋永，思德滋深。唯待青江可望，候歸艎於春渚；朱邸方開，效蓬心於秋實。如其簪履或存，衽席無改，雖復身填溝壑，猶望妻子知歸。攬涕告辭，悲來橫集，不任犬馬之誠。

任彥昇〈到大司馬記室牋〉一首

記室參軍事任昉死罪死罪。伏承以今月令辰，肅膺典策。德顯功高，光副四海，含生之倫，庇身有地。況昉受教君子，將二十年，咳唾為恩，眄睞成飾，小人懷惠，顧知死所。昔承嘉宴，屬有緒言，提挈之旨，形乎善謔，豈謂多幸，斯言不渝。雖情謬先覺，而迹淪驕餌，湯沐具而非弔，大廈構而相賀。
明公道冠二儀，勳超遂古，將使伊周奉轡，桓文扶轂，神功無紀，作物何稱？府朝初建，俊賢翹首；惟此魚目，唐突璵璠。顧己循涯，寔知塵忝，千載一逢，再造難荅；雖則殞越，且知非報。不勝荷戴屏營之情，謹詣廳奉白牋謝聞，昉死罪死罪。

任彥昇〈百辟勸進今上牋〉一首

近以朝命蘊策，冒奏丹誠，奉被還命，未蒙虛受，搢紳顒顒，深所未達。蓋聞受金於府，通人之弘致；高蹈海隅，匹夫之小節。是以履乘石而周公不以為疑，增玉璜而太公不以為讓。況世哲繼軌，先德在民；經綸草昧，嘆深微管。加以朱方之役，荊河是依，班師振旅，大造王室。雖累繭救宋，重胝存楚。
居今觀古，曾何足云？而惑甚盜鍾，功疑不賞，皇天后土，不勝其酷。是以玉馬駿犇，表微子之去；金版出地，告龍逄之怨。明公據鞍輟哭，厲三軍之志；獨居掩涕，激義士之心。故能使海若登祗，罄圖效祉；山戎孤竹，束馬景從。伐罪弔民，一匡靖亂，匪叨天功，實勤濡足。且明公本自諸生，取樂名教，道風素論，坐鎮雅俗，不習孫吳，遘茲神武。驅盡誅之氓，濟必封之俗，龜玉不毀，誰之功歟？獨為君子，將使伊周何地？某等不達通變，實有愚誠，不任悾款，悉心重謁。伏願時膺典冊，式副民望。


奏記


阮嗣宗〈詣蔣公〉一首

籍死罪死罪。伏惟明公，以含一之德，據上台之位，群英翹首，俊賢抗足，開府之日，人人自以為掾屬，辟書始下，下走為首。子夏處西河之上，而文侯擁篲；鄒子居黍谷之陰，而昭王陪乘。夫布衣窮居韋帶之士，王公大人所以屈體而下之者，為道存也。籍無鄒卜之德而有其陋，猥見採擢，無以稱當。方將耕於東皋之陽，輸黍稷之稅，以避當塗者之路。負薪疲病，足力不強。補吏之召，非所克堪。乞迴謬恩，以光清舉。


書上


李少卿〈荅蘇武書〉一首

子卿足下：勤宣令德，策名清時，榮問休暢，幸甚幸甚！遠託異國，昔人所悲，望風懷想，能不依依！昔者不遺，遠辱還荅，慰誨懃懃，有踰骨肉。陵雖不敏，能不慨然！
自從初降，以至今日，身之窮困，獨坐愁苦，終日無覩，但見異類。韋韝毳幙，以禦風雨。羶肉酪漿，以充飢渴。舉目言笑，誰與為歡？胡地玄冰，邊土慘裂，但聞悲風蕭條之聲。涼秋九月，塞外草衰。夜不能寐，側耳遠聽，胡笳互動，牧馬悲鳴，吟嘯成群，邊聲四起。晨坐聽之，不覺淚下。嗟乎子卿！陵獨何心，能不悲哉！與子別後，益復無聊。上念老母，臨年被戮；妻子無辜，並為鯨鯢。身負國恩，為世所悲。子歸受榮，我留受辱，命也如何！身出禮義之鄉，而入無知之俗，違棄君親之恩，長為蠻夷之域，傷已！令先君之嗣，更成戎狄之族，又自悲矣！功大罪小，不蒙明察，孤負陵心，區區之意，每一念至，忽然忘生。陵不難刺心以自明，刎頸以見志，顧國家於我已矣。殺身無益，適足增羞，故每攘臂忍辱，輒復苟活。左右之人，見陵如此，以為不入耳之歡，來相勸勉。異方之樂，秖令人悲，增忉怛耳。嗟乎子卿！人之相知，貴相知心，前書倉卒，未盡所懷，故復略而言之：
昔先帝授陵步卒五千，出征絕域，五將失道，陵獨遇戰。而裹萬里之糧，帥徒步之師，出天漢之外，入強胡之域。以五千之眾，對十萬之軍，策疲乏之兵，當新羇之馬。然猶斬將搴旗，追奔逐北，滅跡掃塵，斬其梟帥。使三軍之士，視死如歸。陵也不才，希當大任，意謂此時，功難堪矣。匈奴既敗，舉國興師，更練精兵，強踰十萬。單于臨陣，親自合圍。客主之形，既不相如；步馬之勢，又甚懸絕。疲兵再戰，一以當千，然猶扶乘創痛，決命爭首，死傷積野，餘不滿百，而皆扶病，不任干戈。然陵振臂一呼，創病皆起，舉刃指虜，胡馬奔走；兵盡矢窮，人無尺鐵，猶復徒首奮呼，爭為先登。當此時也，天地為陵震怒，戰士為陵飲血。單于謂陵不可復得，便欲引還。而賊臣教之，遂便復戰。故陵不免耳。
昔高皇帝以三十萬眾，困於平城，當此之時，猛將如雲，謀臣如雨，然猶七日不食，僅乃得免。況當陵者，豈易為力哉？而執事者云云，苟怨陵以不死。然陵不死，罪也；子卿視陵，豈偷生之士，而惜死之人哉？寧有背君親，捐妻子，而反為利者乎？然陵不死，有所為也，故欲如前書之言，報恩於國主耳。誠以虛死不如立節，滅名不如報德也。昔范蠡不殉會稽之恥，曹沬不死三敗之辱，卒復勾踐之讎，報魯國之羞。區區之心，切慕此耳。何圖志未立而怨已成，計未從而骨肉受刑，此陵所以仰天椎心而泣血也！
足下又云：漢與功臣不薄。子為漢臣，安得不云爾乎？昔蕭樊囚縶，韓彭葅醢，𣋋錯受戮，周魏見辜，其餘佐命立功之士，賈誼亞夫之徒，皆信命世之才，抱將相之具，而受小人之讒，並受禍敗之辱，卒使懷才受謗，能不得展。彼二子之遐舉，誰不為之痛心哉！陵先將軍，功略蓋天地，義勇冠三軍，徒失貴臣之意，剄身絕域之表。此功臣義士所以負戟而長嘆者也！何謂不薄哉？
且足下昔以單車之使，適萬乘之虜，遭時不遇，至於伏劍不顧，流離辛苦，幾死朔北之野。丁年奉使，皓首而歸。老母終堂，生妻去帷。此天下所希聞，古今所未有也。蠻貊之人，尚猶嘉子之節，況為天下之主乎？陵謂足下當享茅土之薦，受千乘之賞。聞子之歸，賜不過二百萬，位不過典屬國，無尺土之封，加子之勤。而妨功害能之臣，盡為萬戶侯，親戚貪佞之類，悉為廊廟宰。子尚如此，陵復何望哉？且漢厚誅陵以不死，薄賞子以守節，欲使遠聽之臣，望風馳命，此實難矣。所以每顧而不悔者也。陵雖孤恩，漢亦負德。昔人有言：「雖忠不烈，視死如歸。」陵誠能安，而主豈復能眷眷乎？男兒生以不成名，死則葬蠻夷中，誰復能屈身稽顙，還向北闕，使刀筆之吏弄其文墨邪？願足下勿復望陵！
嗟乎子卿！夫復何言！相去萬里，人絕路殊。生為別世之人，死為異域之鬼，長與足下生死辭矣！幸謝故人，勉事聖君。足下胤子無恙，勿以為念，努力自愛。時因北風，復惠德音。李陵頓首。

司馬子〈長報任少卿書〉一首

太史公牛馬走司馬遷再拜言，少卿足下：曩者辱賜書，教以順於接物，推賢進士為務。意氣懃懃懇懇，若望僕不相師，而用流俗人之言。僕非敢如此也。僕雖罷駑，亦嘗側聞長者之遺風矣。顧自以為身殘處穢，動而見尤，欲益反損，是以獨鬱悒而與誰語。諺曰：「誰為為之？孰令聽之？」蓋鍾子期死，伯牙終身不復鼓琴。何則？士為知己者用，女為說己者容。若僕大質已虧缺矣，雖才懷隨和，行若由夷，終不可以為榮，適足以見笑而自點耳。書辭宜荅，會東從上來，又迫賤事，相見日淺，卒卒無須臾之間，得竭至意。今少卿抱不測之罪，涉旬月，迫季冬；僕又薄從上雍，恐卒然不可為諱。是僕終已不得舒憤懣以曉左右，則長逝者魂魄私恨無窮。請略陳固陋，闕然久不報，幸勿為過。
僕聞之：脩身者，智之符也；愛施者，仁之端也；取與者，義之表也；恥辱者，勇之決也；立名者，行之極也。士有此五者，然後可以託於世，而列於君子之林矣。故禍莫憯於欲利，悲莫痛於傷心，行莫醜於辱先，詬莫大於宮刑。刑餘之人，無所比數，非一世也，所從來遠矣。昔衛靈公與雍渠同載，孔子適陳；商鞅因景監見，趙良寒心；同子參乘，袁絲變色。自古而恥之。夫以中才之人，事有關於宦豎，莫不傷氣，而況於慷慨之士乎！如今朝廷雖乏人，奈何令刀鋸之餘，薦天下豪俊哉？
僕賴先人緒業，得待罪輦轂下，二十餘年矣。所以自惟，上之不能納忠効信，有奇策才力之譽，自結明主；次之又不能拾遺補闕，招賢進能，顯巖穴之士；外之又不能備行伍，攻城野戰，有斬將搴旗之功；下之不能積日累勞，取尊官厚祿，以為宗族交遊光寵。四者無一遂，苟合取容，無所短長之效，可見如此矣。嚮者，僕常廁下大夫之列，陪外廷末議。不以此時引維綱，盡思慮。今以虧形為掃除之隸，在闒茸之中，乃欲仰首伸眉，論列是非，不亦輕朝廷羞當世之士邪？嗟乎！嗟呼！如僕尚何言哉！尚何言哉！
且事本末未易明也。僕少負不羈之行，長無鄉曲之譽，主上幸以先人之故，使得奏薄伎，出入周衛之中。僕以為戴盆何以望天？故絕賓客之知，亡室家之業，日夜思竭其不肖之才力，務一心營職，以求親媚於主上。而事乃有大謬不然者夫。
僕與李陵俱居門下，素非能相善也。趣舍異路，未嘗銜盃酒，接慇懃之餘懽。然僕觀其為人，自守奇士，事親孝，與士信，臨財廉，取與義。分別有讓，恭儉下人，常思奮不顧身，以徇國家之急。其素所蓄積也，僕以為有國士之風。夫人臣出萬死不顧一生之計，赴公家之難，斯以奇矣。今舉事一不當，而全軀保妻子之臣，隨而媒㜸其短，僕誠私心痛之。且李陵提步卒不滿五千，深踐戎馬之地，足歷王庭，垂餌虎口，橫挑彊胡，仰億萬之師，與單于連戰十有餘日，所殺過半當。虜救死扶傷不給，旃裘之君長咸震怖，乃悉徵其左右賢王，舉引弓之人，一國共攻而圍之。轉鬭千里，矢盡道窮，救兵不至，士卒死傷如積。然陵一呼勞，軍士無不起，躬自流涕，沫血飲泣，更張空拳，冒白刃，北嚮爭死敵者。陵未沒時，使有來報，漢公卿王侯，皆奉觴上壽。後數日，陵敗書聞，主上為之食不甘味，聽朝不怡。大臣憂懼，不知所出。僕竊不自料其卑賤，見主上慘愴怛悼，誠欲効其款款之愚，以為李陵素與士大夫絕甘分少，能得人死力，雖古之名將，不能過也。身雖陷敗，彼觀其意，且欲得其當而報於漢。事已無可奈何，其所摧敗，功亦足以暴於天下矣。僕懷欲陳之，而未有路，適會召問，即以此指推言陵之功，欲以廣主上之意，塞睚眥之辭。未能盡明，明主不曉，以為僕沮貳師，而為李陵遊說，遂下於理。拳拳之忠，終不能自列。因為誣上，卒從吏議。家貧，貨賂不足以自贖，交遊莫救；左右親近，不為一言。身非木石，獨與法吏為伍，深幽囹圄之中，誰可告愬者？此真少卿所親見，僕行事豈不然乎？李陵既生降，隤其家聲；而僕又佴之蠶室，重為天下觀笑。悲夫！悲夫！事未易一二為俗人言也。
僕之先，非有剖符丹書之功，文史星曆，近乎卜祝之間，固主上所戲弄，倡優所畜，流俗之所輕也。假令僕伏法受誅，若九牛亡一毛，與螻蟻何以異？而世又不與能死節者，特以為智窮罪極，不能自免，卒就死耳。何也？素所自樹立使然也。人固有一死，或重於太山，或輕於鴻毛，用之所趨異也。太上不辱先，其次不辱身，其次不辱理色，其次不辱辭令，其次詘體受辱，其次易服受辱，其次關木索被箠楚受辱，其次剔毛髮嬰金鐵受辱，其次毀肌膚斷肢體受辱，最下腐刑，極矣。傳曰：「刑不上大夫。」此言士節不可不勉勵也。猛虎在深山，百獸震恐，及在檻穽之中，搖尾而求食，積威約之漸也。故有畫地為牢，勢不可入，削木為吏，議不可對，定計於鮮也。今交手足，受木索，暴肌膚，受榜箠，幽於圜牆之中。當此之時，見獄吏則頭槍地，視徒隸則正惕息，何者？積威約之勢也。及以至是，言不辱者，所謂強顏耳，曷足貴乎！且西伯，伯也，拘於羑里；李斯，相也，具于五刑；淮陰，王也，受械於陳；彭越張敖，南面稱孤，繫獄抵罪；絳侯誅諸呂，權傾五伯，囚於請室；魏其，大將也，衣赭衣，關三木；季布為朱家鉗奴；灌夫受辱於居室。此人皆身至王侯將相，聲聞鄰國，及罪至罔加，不能引決自裁，在塵埃之中，古今一體，安在其不辱也？由此言之，勇怯，勢也；強弱，形也。審矣！何足怪乎？夫人不能早自裁繩墨之外，以稍陵遲，至於鞭箠之間，乃欲引節，斯不亦遠乎？古人所以重施刑於大夫者，殆為此也。
夫人情莫不貪生惡死，念父母，顧妻子，至激於義理者不然，乃有所不得已也。今僕不幸，早失父母，無兄弟之親，獨身孤立，少卿視僕於妻子何如哉？且勇者不必死節，怯夫慕義，何處不勉焉！僕雖怯懦欲苟活，亦頗識去就之分矣。何至自沈溺縲紲之辱哉？且夫臧獲婢妾，由能引決，況僕之不得已乎？所以隱忍苟活，幽於糞土之中而不辭者，恨私心有所不盡，鄙陋沒世，而文彩不表於後世也。
古者富貴而名摩滅，不可勝記，唯倜儻非常之人稱焉。蓋文王拘而演周易；仲尼厄而作春秋；屈原放逐，乃賦離騷；左丘失明，厥有國語；孫子臏腳，兵法脩列；不韋遷蜀，世傳呂覽；韓非囚秦，說難孤憤；詩三百篇，大厎聖賢發憤之所為作也。此人皆意有鬱結，不得通其道，故述往事，思來者。乃如左丘無目，孫子斷足，終不可用，退而論書策，以舒其憤，思垂空文以自見。
僕竊不遜，近自託於無能之辭，網羅天下放失舊聞，略考其行事，綜其終始，稽其成敗興壞之紀，上計軒轅，下至于茲，為十表，本紀十二，書八章，世家三十，列傳七十，凡百三十篇，亦欲以究天人之際，通古今之變，成一家之言。草創未就，會遭此禍，惜其不成，已就極刑而無慍色。僕誠以著此書藏諸名山，傳之其人，通邑大都，則僕償前辱之責，雖萬被戮，豈有悔哉？然此可為智者道，難為俗人言也。
且負下未易居，下流多謗議，僕以口語遇此禍，重為鄉黨所笑，以污辱先人，亦何面目復上父母丘墓乎？雖累百世，垢彌甚耳！是以腸一日而九迴，居則忽忽若有所亡，出則不知其所往。每念斯恥，汗未嘗不發背沾衣也。身直為閨閤之臣，寧得自引於深藏岩穴邪？故且從俗浮沈，與時俯仰，以通其狂惑。今少卿乃教以推賢進士，無乃與僕私心剌謬乎！今雖欲自雕琢，曼辭以自飾，無益，於俗不信，適足取辱耳。要之死日，然後是非乃定。書不能悉意，略陳固陋，謹再拜。

楊子幼〈報孫會宗書〉一首

惲材朽行穢，文質無所厎。幸賴先人餘業，得備宿衛。遭遇時變，以獲爵位，終非其任，卒與禍會。足下哀其愚矇，賜書教督以所不及，慇懃甚厚。然竊恨足下不深惟其終始，而猥隨俗之毀譽也。言鄙陋之愚心，則若逆指而文過，默而自守，恐違孔氏各言爾志之義。故敢略陳其愚，惟君子察焉！
惲家方隆盛時，乘朱輪者十人，位在列卿，爵為通侯，總領從官，與聞政事。曾不能以此時有所建明，以宣德化。又不能與群僚并力，陪輔朝廷之遺忘，已負竊位素飡之責久矣。懷祿貪勢，不能自退，遂遭變故，橫被口語，身幽北闕，妻子滿獄。當此之時，自以夷滅不足以塞責，豈得全其首領，復奉先人之丘墓乎？伏惟聖主之恩，不可勝量。君子遊道，樂以忘憂；小人全軀，說以忘罪。竊自念過已大矣，行已虧矣，長為農夫以沒世矣。是故身率妻子，勠力耕桑，灌園治產，以給公上。不意當復用此為譏議也。
夫人情所不能止者，聖人弗禁。故君父至尊親，送其終也，有時而既。臣之得罪，已三年矣。田家作苦，歲時伏臘，烹羊炮羔，斗酒自勞。家本秦也，能為秦聲。婦趙女也，雅善鼓琴，奴婢歌者數人，酒後耳熱，仰天撫缶而呼嗚嗚。其詩曰：「田彼南山，蕪穢不治；種一頃豆，落而為萁。」人生行樂耳，須富貴何時？是日也，拂衣而喜，奮袖低昂，頓足起舞，誠淫荒無度，不知其不可也。惲幸有餘祿，方糴賤販貴，逐什一之利。此賈豎之事，汙辱之處，惲親行之。下流之人，眾毀所歸，不寒而慄。雖雅知惲者，猶隨風而靡，尚何稱譽之有？董生不云乎：「明明求仁義，常恐不能化民者，卿大夫之意也；明明求財利，常恐困乏者，庶人之事也。」故道不同不相為謀。今子尚安得以卿大夫之制而責僕哉？
夫西河魏土，文侯所興，有段干木田子方之遺風，稟然皆有節概，知去就之分，頃者足下離舊土，臨安定。安定山谷之間，昆夷舊壤，子弟貪鄙，豈習俗之移人哉！於今乃睹子之志矣。方當盛漢之隆，願勉旃，無多談。

孔文舉〈論盛孝章書〉一首

歲月不居，時節如流。五十之年，忽焉已至，公為始滿，融又過二。海內知識，零落殆盡，惟有會稽盛孝章尚存。其人困於孫氏，妻孥湮沒，單孑獨立，孤危愁苦。若使憂能傷人，此子不得永年矣！春秋傳曰：「諸侯有相滅亡者，桓公不能救，則桓公恥之。」今孝章實丈夫之雄也，天下談士，依以揚聲，而身不免於幽縶，命不期於旦夕。吾祖不當復論損益之友，而朱穆所以絕交也。公誠能馳一介之使，加咫尺之書，則孝章可致，友道可弘矣。
今之少年，喜謗前輩，或能譏評孝章。孝章要為有天下大名，九牧之人，所共稱嘆。燕君市駿馬之骨，非欲以騁道里，乃當以招絕足也。惟公匡復漢室，宗社將絕，又能正之。正之術，實須得賢。珠玉無脛而自至者，以人好之也，況賢者之有足乎？昭王築臺以尊郭隗，隗雖小才而逢大遇，竟能發明主之至心，故樂毅自魏往，劇辛自趙往，鄒衍自齊往。向使郭隗倒懸而王不解，臨難而王不拯，則士亦將高翔遠引，莫有北首燕路者矣。凡所稱引，自公所知，而復有云者，欲公崇篤斯義。因表不悉。
蓋聞智者順時而謀，愚者逆理而動，常竊悲京城太叔以不知足而無賢輔，卒自棄於鄭也。伯通以名字典郡，有佐命之功，臨民親職，愛惜倉庫，而浮秉征伐之任，欲權時救急，二者皆為國耳。即疑浮相譖，何不詣闕自陳，而為滅族之計乎？

朱叔元〈為幽州牧與彭寵書〉一首

朝廷之於伯通，恩亦厚矣，委以大郡，任以威武，事有柱石之寄，情同子孫之親。匹夫媵母尚能致命一飡，豈有身帶三綬，職典大邦，而不顧恩義，生心外叛者乎！伯通與吏民語，何以為顏？行步拜起，何以為容？坐臥念之，何以為心？引鏡窺景，何以施眉目？舉厝建功，何以為人？惜乎！棄休令之嘉名，造梟鴟之逆謀，捐傳葉之慶祚，招破敗之重災，高論堯舜之道，不忍桀紂之性，生為世笑，死為愚鬼，不亦哀乎！
伯通與耿俠遊俱起佐命，同被國恩。俠遊謙讓，屢有降挹之言，而伯通自伐，以為功高天下。往時遼東有豕，生子白頭，異而獻之。行至河東，見群豕皆白，懷慚而還。若以子之功高論於朝廷，則為遼東豕也。今乃愚妄，自比六國。六國之時，其勢各盛，廓土數千里，勝兵將百萬，故能據國相持，多歷年所。今天下幾里，列郡幾城，奈何以區區漁陽而結怨天子？此猶河濱之民，捧土以塞孟津，多見其不知量也！
方今天下適定，海內願安，士無賢不肖，皆樂立名於世。而伯通獨中風狂走，自捐盛時，內聽嬌婦之失計，外信讒邪之諛言，長為群后惡法，永為功臣鑒戒，豈不誤哉！定海內者無私讎，勿以前事自疑，願留意顧老母少弟。凡舉事無為親厚者所痛，而為見讎者所快。

陳孔璋〈為曹洪與魏文帝書〉一首

十一月五日，洪白：前初破賊，情奓意奢，說事頗過其實。得九月二十日書，讀之喜笑，把玩無猒，亦欲令陳琳作報。琳頃多事，不能得為。念欲遠以為懽，故自竭老夫之思。辭多不可一一，粗舉大綱，以當談笑。
漢中地形，實有險固，四嶽三塗，皆不及也。彼有精甲數萬，臨高守要，一人揮戟，萬夫不得進。而我軍過之，若駭鯨之決細網，奔兕之觸魯縞，未足以喻其易。雖云王者之師。有征無戰，不義而強，古人常有。故唐虞之世，蠻夷猾夏；周宣之盛，亦讎大邦。詩書歎載，言其難也。斯皆憑阻恃遠，故使其然。是以察茲地勢，謂為中才處之，殆難倉卒。來命陳彼妖惑之罪，敘王師曠蕩之德，豈不信然！是夏殷所以喪，苗扈所以斃；我之所以克，彼之所以敗也。不然，商周何以不敵哉！昔鬼方聾昧，崇虎讒凶，殷辛暴虐，三者皆下科也。然高宗有三年之征，文王有退脩之軍，盟津有再駕之役，然後殪戎勝殷，有此武功。焉有星流景集，飆奪霆擊，長驅山河，朝至暮捷，若今者也！
由此觀之，彼固不逮下愚，則中才之守，不然明矣。在中才則謂不然，而來示乃以為彼之惡稔，雖有孫田墨氂，猶無所救，竊又疑焉。何者？古之用兵，敵國雖亂，尚有賢人，則不伐也。是故三仁未去，武王還師；宮奇在虞，晉不加戎；季梁猶在，強楚挫謀。暨至眾賢奔絀，三國為墟。明其無道有人，猶可救也。且夫墨子之守，縈帶為垣，高不可登；折箸為械，堅不可入。若乃距陽平，據石門，攄八陣之列，騁奔牛之權，焉肯土崩魚爛哉！設令守無巧拙，皆可攀附，則公輸已陵宋城，樂毅已拔即墨矣。墨翟之術何稱？田單之智何貴？老夫不敏，未之前聞。
蓋聞過高唐者，效王豹之謳；遊睢渙者，學藻繢之綵。間自入益部，仰司馬楊王遺風，有子勝斐然之志，故頗奮文辭，異於他日。怪乃輕其家丘，謂為倩人，是何言歟？夫綠驥垂耳於林坰。鴻雀戢翼於汙池，褻之者固以為園囿之凡鳥，外廄之下乘也。及整蘭筋，揮勁翮，陵厲清浮，顧盼千里，豈可謂其借翰於晨風，假足於六駁哉！恐猶未信丘言，必大噱也。洪白。


書中


阮元瑜〈為曹公作書與孫權〉一首

離絕以來，于今三年，無一日而忘前好。亦猶姻媾之義，恩情已深；違異之恨，中間尚淺也。孤懷此心，君豈同哉！每覽古今所由改趣，因緣侵辱，或起瑕舋，心忿意危，用成大變。若韓信傷心於失楚，彭寵積望於無異，盧綰嫌畏於已隙，英布憂迫於情漏，此事之緣也。孤與將軍恩如骨肉，割授江南，不屬本州，豈若淮陰捐舊之恨。抑遏劉馥，相厚益隆，寧放朱浮顯露之奏。無匿張勝貸故之變，匪有陰構賁赫之告，固非燕王淮南之舋也。而忍絕王命，明棄碩交，實為佞人所構會也。夫似是之言，莫不動聽，因形設象，易為變觀。示之以禍難，激之以恥辱，大丈夫雄心，能無憤發。昔蘇秦說韓，羞以牛後，韓王按劍作色而怒，雖兵折地割，猶不為悔，人之情也。仁君年壯氣盛，緒信所嬖，既懼患至，兼懷忿恨，不能復遠度孤心，近慮事勢，遂齎見薄之決計，秉翻然之成議。加劉備相扇揚，事結舋連，推而行之。想暢本心，不願於此也。
孤之薄德，位高任重，幸蒙國朝將泰之運，蕩平天下，懷集異類，喜得全功，長享其福。而姻親坐離，厚援生隙，常恐海內多以相責，以為老夫苞藏禍心，陰有鄭武取胡之詐，乃使仁君翻然自絕。以是忿忿，懷慚反側，常思除棄小事，更申前好，二族俱榮，流祚後嗣，以明雅素中誠之效。抱懷數年，未得散意。昔赤壁之役，遭離疫氣，燒舡自還，以避惡地，非周瑜水軍所能抑挫也。江陵之守，物盡榖殫，無所復據，徙民還師，又非瑜之所能敗也。荊土本非己分，我盡與君，冀取其餘，非相侵肌膚，有所割損也。思計此變，無傷於孤，何心自遂於此，不復還之。高帝設爵以延田橫，光武指河而誓朱鮪，君之負累，豈如二子？是以至情，願聞德音。
往年在譙，新造舟舡，取足自載，以至九江，貴欲觀湖漅之形，定江濱之民耳，非有深入攻戰之計。將恐議者大為己榮，自謂策得，長無西患，重以此故，未肯迴情。然智者之慮，慮於未形；達者所規，規於未兆。是故子胥知姑蘇之有麋鹿，輔果識智伯之為趙禽。穆生謝病，以免楚難；鄒陽北遊，不同吳禍。此四士者，豈聖人哉？徒通變思深，以微知著耳。以君之明，觀孤術數，量君所據，相計土地，豈勢少力乏，不能遠舉，割江之表，宴安而已哉？甚未然也！若恃水戰，臨江塞要，欲令王師終不得渡，亦未必也。夫水戰千里，情巧萬端。越為三軍，吳曾不禦；漢潛夏陽，魏豹不意。江河雖廣，其長難衛也。
凡事有宜，不得盡言，將修舊好而張形勢，更無以威脅重敵人。然有所恐，恐書無益。何則？往者軍逼而自引還，今日在遠而興慰納，辭遜意狹，謂其力盡，適以增驕，不足相動，但明効古，當自圖之耳。昔淮南信左吳之策，漢隗囂納王元之言，彭寵受親吏之計，三夫不寤，終為世笑。梁王不受詭勝，竇融斥逐張玄，二賢既覺，福亦隨之。願君少留意焉。若能內取子布，外擊劉備，以効赤心，用復前好，則江表之任，長以相付，高位重爵，坦然可觀。上令聖朝無東顧之勞，下令百姓保安全之福，君享其榮，孤受其利，豈不快哉！若忽至誠以處僥幸，婉彼二人，不忍加罪，所謂小人之仁，大仁之賊，大雅之人，不肯為此也。若憐子布，願言俱存，亦能傾心去恨，順君之情，更與從事，取其後善。但禽劉備，亦足為効。開設二者，審處一焉。
聞荊楊諸將，並得降者，皆言交州為君所執，豫章距命，不承執事，疫旱並行，人兵減損，各求進軍，其言云云。孤聞此言，未以為悅。然道路既遠，降者難信，幸人之災，君子不為。且又百姓國家之有，加懷區區，樂欲崇和，庶幾明德，來見昭副，不勞而定，於孤益貴。是故按兵守次，遣書致意。古者兵交，使在其中，願仁君及孤虛心回意，以應詩人補袞之歎，而慎周易牽復之義。濯鱗清流，飛翼天衢，良時在茲，勖之而已。

魏文帝〈與朝歌令吳質書〉一首

五月十八日，丕白：季重無恙。塗路雖局，官守有限，願言之懷，良不可任。足下所治僻左，書問致簡，益用增勞。每念昔日南皮之遊，誠不可忘。既妙思六經，逍遙百氏；彈碁閒設，終以六博，高談娛心，哀箏順耳。馳騁北場，旅食南館，浮甘瓜於清泉，沈朱李於寒水。白日既匿，繼以朗月，同乘竝載，以遊後園，輿輪徐動，參從無聲，清風夜起，悲笳微吟，樂往哀來，愴然傷懷。余顧而言，斯樂難常，足下之徒，咸以為然。今果分別，各在一方。元瑜長逝，化為異物，每一念至，何時可言！
方今蕤賓紀時，景風扇物，天氣和暖，眾果具繁。時駕而遊，北遵河曲，從者鳴笳以啟路，文學託乘於後車。節同時異，物是人非，我勞如何！今遣騎到鄴，故使枉道相過。行矣自愛。丕白。

魏文帝〈與吳質書〉一首

二月三日，丕白：歲月易得，別來行復四年。三年不見，東山猶嘆其遠，況乃過之，思何可支！雖書疏往返，未足解其勞結。
昔年疾疫，親故多離其災，徐陳應劉，一時俱逝，痛可言邪！昔日遊處，行則連輿，止則接席，何曾須臾相失。每至觴酌流行，絲竹並奏，酒酣耳熱，仰而賦詩，當此之時，忽然不自知樂也。謂百年己分，可長共相保。何圖數年之間，零落略盡，言之傷心！頃撰其遺文，都為一集。觀其姓名，已為鬼錄。追思昔遊，猶在心目，而此諸子，化為糞壤，可復道哉！
觀古今文人，類不護細行，鮮能以名節自立。而偉長獨懷文抱質，恬惔寡欲，有箕山之志，可謂彬彬君子者矣。著中論二十餘篇，成一家之言，辭義典雅，足傳于後，此子為不朽矣。德璉常斐然有述作之意，其才學足以著書，美志不遂，良可痛惜。間者歷覽諸子之文，對之抆淚，既痛逝者，行自念也。孔璋章表殊健，微為繁富。公幹有逸氣，但未遒耳；其五言詩之善者，妙絕時人。元瑜書記翩翩，致足樂也。仲宣續自善於辭賦，惜其體弱，不足起其文，至於所善，古人無以遠過。昔伯牙絕絃於鍾期，仲尼覆醢於子路，痛知音之難遇，傷門人之莫逮。諸子但為未及古人，自一時之雋也。今之存者，已不逮矣。後生可畏，來者難誣，然恐吾與足下不及見也。
年行已長大，所懷萬端。時有所慮，至通夜不瞑，志意何時復類昔日？已成老翁，但未白頭耳。光武言年三十餘，在兵中十歲，所更非一，吾德不及之，年與之齊矣。以犬羊之質，服虎豹之文，無眾星之明，假日月之光，動見瞻觀，何時易乎？恐永不復得為昔日遊也。少壯真當努力，年一過往，何可攀援！古人思炳燭夜遊，良有以也。頃何以自娛？頗復有所述造不？東望於邑，裁書敘心。丕白。

魏文帝〈與鍾大理書〉一首

丕白：良玉比德君子，珪璋見美詩人。晉之垂棘，魯之璵璠，宋之結綠，楚之和璞，價越萬金，貴重都城，有稱疇昔，流聲將來。是以垂棘出晉，虞虢雙禽；和璧入秦，相如抗節。竊見玉書稱美玉，白如截肪，黑譬純漆，赤擬雞冠，黃侔蒸栗，側聞斯語，未覩厥狀。雖德非君子，義無詩人，高山景行，私所仰慕。然四寶邈焉已遠，秦漢未聞有良比也。求之曠年，不遇厥真，私願不果，飢渴未副。
近日南陽宗惠叔稱君侯昔有美玦，聞之驚喜，笑與抃會。當自白書，恐傳言未審，是以令舍弟子建因荀仲茂。時從容喻鄙旨。乃不忽遺，厚見周稱，鄴騎既到，寶玦初至，捧匣跪發，五內震駭，繩窮匣開，爛然滿目。猥以蒙鄙之姿，得覩希世之寶，不煩一介之使，不損連城之價，既有秦昭章臺之觀，而無藺生詭奪之誑，嘉貺益腆，敢不欽承。謹奉賦一篇，以讚揚麗質。丕白。

曹子建〈與楊德祖書〉一首

植白：數日不見，思子為勞，想同之也。僕少小好為文章，迄至于今，二十有五年矣。然今世作者，可略而言也。昔仲宣獨步於漢南，孔璋鷹揚於河朔，偉長擅名於青土，公幹振藻於海隅，德璉發跡於此魏，足下高視於上京，當此之時，人人自謂握靈蛇之珠，家家自謂抱荊山之玉。吾王於是設天網以該之，頓八紘以掩之，今悉集茲國矣。然此數子，猶復不能飛軒絕跡，一舉千里。以孔璋之才，不閑於辭賦，而多自謂能與司馬長卿同風，譬畫虎不成，反為狗也。前書嘲之，反作論盛道僕讚其文。夫鍾期不失聽，于今稱之。吾亦不能忘嘆者，畏後世之嗤余也。
世人之著述，不能無病。僕常好人譏彈其文，有不善者，應時改定。昔丁敬禮常作小文，使僕潤飾之，僕自以才不過若人，辭不為也。敬禮謂僕：卿何所疑難，文之佳惡，吾自得之，後世誰相知定吾文者邪？吾常歎此達言，以為美談。昔尼父之文辭，與人通流，至於制春秋，游夏之徒乃不能措一辭。過此而言不病者，吾未之見也。蓋有南威之容，乃可以論其淑媛。有龍泉之利，乃可以議其斷割。劉季緒才不能逮於作者，而好詆訶文章，掎摭利病。昔田巴毀五帝，罪三王，呰五霸於稷下，一旦而服千人，魯連一說，使終身杜口。劉生之辯，未若田氏，今之仲連，求之不難，可無息乎！人各有好尚，蘭茝蓀蕙之芳，眾人所好，而海畔有逐臭之夫；咸池六莖之發，眾人所共樂，而墨翟有非之之論，豈可同哉！
今往僕少小所著辭賦一通相與。夫街談巷說，必有可采，擊轅之歌，有應風雅，匹夫之思，未易輕棄也。辭賦小道，固未足以揄揚大義，彰示來世也。昔楊子雲先朝執戟之臣耳，猶稱壯夫不為也。吾雖德薄，位為蕃侯，猶庶幾勠力上國，流惠下民，建永世之業，留金石之功，豈徒以翰墨為勳績，辭賦為君子哉！若吾志未果，吾道不行，則將采庶官之實錄，辯時俗之得失，定仁義之衷，成一家之言。雖未能藏之於名山，將以傳之於同好，非要之皓首，豈今日之論乎！其言之不慚，恃惠子之知我也。明早相迎，書不盡懷。植白。

曹子建〈與吳季重書〉一首

植白：季重足下。前日雖因常調，得為密坐，雖燕飲彌日，其於別遠會稀，猶不盡其勞積也。若夫觴酌凌波於前，簫笳發音於後，足下鷹揚其體，鳳歎虎視，謂蕭曹不足儔，衛霍不足侔也。左顧右盻，謂若無人，豈非吾子壯志哉！過屠門而大嚼，雖不得肉，貴且快意。當斯之時，願舉太山以為肉，傾東海以為酒，伐雲夢之竹以為笛，斬泗濱之梓以為箏，食若填巨壑，飲若灌漏巵，其樂固難量，豈非大丈夫之樂哉！然日不我與，曜靈急節，面有逸景之速，別有參商之闊。思欲抑六龍之首，頓羲和之轡，折若木之華，閉濛汜之谷。天路高邈，良久無緣，懷戀反側，如何如何！
得所來訊，文采委曲，曄若春榮，瀏若清風，申詠反覆，曠若復面。其諸賢所著文章，想還所治，復申詠之也，可令憙事小吏諷而誦之。夫文章之難，非獨今也。古之君子，猶亦病諸。家有千里，驥而不珍焉；人懷盈尺，和氏無貴矣。夫君子而知音樂，古之達論，謂之通而蔽。墨翟不好伎，何為過朝歌而迴車乎？足下好伎，值墨翟迴車之縣，想足下助我張目也。
又聞足下在彼，自有佳政。夫求而不得者有之矣，未有不求而得者也。且改轍易行，非良樂之御；易民而治，非楚鄭之政，願足下勉之而已矣。適對嘉賓，口授不悉。往來數相聞。曹植白。

吳季重〈荅東阿王書〉一首

質白：信到，奉所惠貺。發函伸紙，是何文采之巨麗，而慰喻之綢繆乎！夫登東嶽者，然後知眾山之邐迤也；奉至尊者，然後知百里之卑微也。自旋之初，伏念五六日，至于旬時，精散思越，惘若有失。非敢羨寵光之休，慕猗頓之富。誠以身賤犬馬，德輕鴻毛，至乃歷玄闕，排金門，升玉堂，伏虛檻於前殿，臨曲池而行觴。既威儀虧替，言辭漏渫，雖恃平原養士之懿，愧無毛遂燿穎之才。深蒙薛公折節之禮，而無馮諼三窟之効。屢獲信陵虛左之德，又無侯生可述之美。凡此數者，乃質之所以憤積於胸臆，懷眷而悁邑者也。
若追前宴，謂之未究，傾海為酒，并山為肴，伐竹雲夢，斬梓泗濱，然後極雅意，盡歡情，信公子之壯觀，非鄙人之所庶幾也。若質之志，實在所天。思投印釋黻，朝夕侍坐，鑽仲父之遺訓，覽老氏之要言，對清酤而不酌，抑嘉肴而不享，使西施出帷，嫫母侍側，斯盛德之所蹈，明哲之所保也。若乃近者之觀，實盪鄙心。秦箏發徽，二八迭奏。塤簫激於華屋，靈鼓動於座右。耳嘈嘈於無聞，情踴躍於鞍馬。謂可北懾肅慎，使貢其楛矢；南震百越，使獻其白雉；又況權備，夫何足視乎！
還治諷采所著，觀省英瑋，實賦頌之宗，作者之師也。眾賢所述，亦各有志。昔趙武過鄭，七子賦詩，春秋載列，以為美談。質小人也，無以承命。又所荅貺，辭醜義陋，申之再三，𧹞然汗下。此邦之人，閑習辭賦，三事大夫，莫不諷誦，何但小吏之有乎！
重惠苦言，訓以政事，惻隱之恩，形乎文墨。墨子迴車，而質四年，雖無德與民，式歌且舞。儒墨不同，固以久矣。然一旅之眾，不足以揚名，步武之間，不足以騁跡，若不改轍易御，將何以効其力哉！今處此而求大功，猶絆良驥之足，而責以千里之任；檻猨猴之勢，而望其巧捷之能者也。不勝見恤，謹附遣白荅，不敢繁辭。吳質白。

應休璉〈與滿公琰書〉一首

璩白：昨者不遺，猥見照臨，雖昔侯生納顧於夷門，毛公受眷於逆旅，無以過也。外嘉郎君謙下之德，內幸頑才見誠知己，歡欣踴躍，情有無量。是以奔騁御僕，宣命周求，陽書喻於詹何，楊倩說於范武。故使鮮魚出於潛淵，芳旨發自幽巷，繁俎綺錯，羽爵飛騰，牙曠高徽，義渠哀激。當此之時，仲孺不辭同產之服，孟公不顧尚書之期。徒恨宴樂始酣，白日傾夕，驪駒就駕，意不宣展，追惟耿介，迄于明發。
適欲遣書，會承來命，知諸君子復有漳渠之會。夫漳渠西有伯陽之館，北有曠野之望，高樹翳朝雲，文禽蔽綠水，沙場夷敞，清風肅穆，是京臺之樂也，得無流而不反乎？適有事務，須自經營，不獲侍坐，良增邑邑。因白不悉。璩白。

應休璉〈與侍郎曹長思書〉一首

璩白：足下去後，甚相思想。叔田有無人之歌，闉闍有匪存之思，風人之作，豈虛也哉！
王肅以宿德顯授，何曾以後進見拔，皆鷹揚虎視，有萬里之望。薄援助者，不能追參於高妙，復斂翼於故枝，塊然獨處，有離群之志。汲黯樂在郎署，何武恥為宰相，千載揆之，知其有由也。德非陳平，門無結駟之跡；學非楊雄，堂無好事之客；才劣仲舒，無下帷之思；家貧孟公，無置酒之樂。悲風起於閨闥，紅塵蔽於机榻。幸有袁生，時步玉趾，樵蘇不爨，清談而已，有似周黨之過閔子。
夫皮朽者毛落，川涸者魚逝，春生者繁華，秋榮者零悴，自然之數，豈有恨哉！聊為大弟陳其苦懷耳。想還在近，故不益言。璩白。

應休璉〈與廣川長岑文瑜書〉一首

璩白：頃者炎旱，日更增甚，沙礫銷鑠，草木焦卷，處涼臺而有鬱蒸之煩，浴寒水而有灼爛之慘。宇宙雖廣，無陰以憩。雲漢之詩，何以過此？土龍矯首於玄寺，泥人鶴立於闕里，修之歷旬，靜無徵効，明勸教之術，非致雨之備也。
知恤下人，躬自暴露，拜起靈壇，勤亦至矣。昔夏禹之解陽旴，殷湯之禱桑林，言未發而水旋流，辭未卒而澤滂沛。今者雲重積而復散，雨垂落而復收，得無賢聖殊品，優劣異姿，割髮宜及膚，翦爪宜侵肌乎？周征殷而年豐，衛伐邢而致雨，善否之應，甚於影響，未可以為不然也。想雅思所未及，謹書起予。應璩白。

應休璉〈與從弟君苗君冑書〉一首

璩報：間者北游，喜歡無量。登芒濟河，曠若發矇。風伯掃途，雨師灑道，按轡清路，周望山野，亦既至止，酌彼春酒。接武茅茨，涼過大夏；扶寸肴脩，味踰方丈。逍遙陂塘之上，吟詠菀柳之下，結春芳以崇佩，折若華以翳日，弋下高雲之鳥，餌出深淵之魚，蒲且讚善，便嬛稱妙，何其樂哉！雖仲尼忘味於虞韶，楚人流遯於京臺，無以過也。班嗣之書，信不虛矣。
來還京都，塊然獨處。營宅濱洛，困於囂塵，思樂汶上，發於寤寐。昔伊尹輟耕，郅惲投竿，思致君於有虞，濟蒸人於塗炭。而吾方欲秉耒耜於山陽，沈鉤緡於丹水，知其不如古人遠矣。然山父不貪天地之樂，曾參不慕晉楚之富，亦其志也。
前者邑人念弟無已，欲州郡崇禮，官師授邑，誠美意也。歷觀前後，來入軍府，至有皓首，猶未遇也，徒有飢寒駿奔之勞。俟河之清，人壽幾何？且宦無金張之援，遊無子孟之資，而圖富貴之榮，望殊異之龍，是隴西之遊，越人之射耳。幸賴先君之靈，免負擔之勤，追蹤丈人，畜雞種黍，潛精墳籍，立身揚名，斯為可矣。無或遊言，以增邑邑。郊牧之田，宜以為意，廣開土宇，吾將老焉。劉杜二生，想數往來。朱明之期，已復至矣，相見在近，故不復為書。慎夏自愛。璩白。


書下


嵇叔夜與山巨源絕交書

嵇叔夜〈與山巨源絕交書〉一首 

康白：足下昔稱吾於潁川，吾常謂之知言。然經怪此意，尚未熟悉於足下，何從便得之也？前年從河東還，顯宗阿都說足下議以吾自代，事雖不行，知足下故不知之。足下傍通，多可而少怪，吾直性狹中，多所不堪，偶與足下相知耳。閒聞足下遷，惕然不喜，恐足下羞庖人之獨割，引尸祝以自助，手薦鸞刀，漫之羶腥，故具為足下陳其可否。
吾昔讀書，得并介之人，或謂無之，今乃信其真有耳。性有所不堪，真不可強。今空語同知有達人，無所不堪，外不殊俗，而內不失正，與一世同其波流，而悔吝不生耳。老子莊周，吾之師也，親居賤職；柳下惠東方朔，達人也，安乎卑位。吾豈敢短之哉！又仲尼兼愛，不羞執鞭，子文無欲卿相，而三登令尹，是乃君子思濟物之意也。所謂達能兼善而不渝，窮則自得而無悶。以此觀之，故堯舜之君世，許由之巖棲，子房之佐漢，接輿之行歌，其揆一也。仰瞻數君，可謂能遂其志者也。故君子百行，殊塗而同致，循性而動，各附所安。故有處朝廷而不出，入山林而不反之論。且延陵高子臧之風，長卿慕相如之節，志氣所託，不可奪也。
吾每讀尚子平臺孝威傳，慨然慕之，想其為人。少加孤露，母兄見驕，不涉經學。性復疏嬾，筋駑肉緩，頭面常一月十五日不洗，不大悶癢，不能沐也。每常小便，而忍不起，令胞中略轉乃起耳。又縱逸來久，情意傲散。簡與禮相背，嬾與慢相成，而為儕類見寬，不攻其過。又讀莊老，重增其放。故使榮進之心日穨，任實之情轉篤。此由禽鹿少見馴育，則服從教制，長而見羈，則狂顧頓纓，赴蹈湯火，雖飾以金鑣，饗以嘉肴，逾思長林，而志在豐草也。
阮嗣宗口不論人過，吾每師之，而未能及。至性過人，與物無傷，唯飲酒過差耳。至為禮法之士所繩，疾之如讎，幸賴大將軍保持之耳。吾不如嗣宗之賢，而有慢弛之闕；又不識人情，闇於機宜；無萬石之慎，而有好盡之累。久與事接，疵釁日興，雖欲無患，其可得乎？
又人倫有禮，朝廷有法，自惟至熟，有必不堪者七，甚不可者二：臥喜晚起，而當關呼之不置，一不堪也。抱琴行吟，弋釣草野，而吏卒守之，不得妄動，二不堪也。危坐一時，痺不得搖，性復多蝨，把搔無已，而當裹以章服，揖拜上官，三不堪也。素不便書，又不喜作書，而人間多事，堆案盈机，不相酬荅，則犯教傷義，欲自勉強，則不能久，四不堪也。不喜弔喪，而人道以此為重，己為未見恕者所怨，至欲見中傷者，雖瞿然自責，然性不可化，欲降心順俗，則詭故不情，亦終不能獲無咎無譽如此，五不堪也。不喜俗人，而當與之共事，或賓客盈坐，鳴聲聒耳，囂塵臭處，千變百伎，在人目前，六不堪也。心不耐煩，而官事鞅掌，機務纏其心，世故繁其慮，七不堪也。又每非湯武而薄周孔，在人間不止，此事會顯世教所不容，此甚不可一也。剛腸疾惡，輕肆直言，遇事便發，此甚不可二也。以促中小心之性，統此九患，不有外難，當有內病，寧可久處人間邪！又聞道士遺言，餌朮黃精，令人久壽，意甚信之；遊山澤，觀魚鳥，心甚樂之。一行作吏，此事便廢，安能舍其所樂，而從其所懼哉！
夫人之相知，貴識其天性，因而濟之。禹不偪伯成子高，全其節也；仲尼不假蓋於子夏，護其短也；近諸葛孔明不偪元直以入蜀；華子魚不強幼安以卿相。此可謂能相終始，真相知者也。足下見直木必不可以為輪，曲者不可以為桷，蓋不欲以枉其天才，令得其所也。故四民有業，各以得志為樂，唯達者為能通之，此足下度內耳。不可自見好章甫，強越人以文冕也；己嗜臭腐，養鴛雛以死鼠也。吾頃學養生之術，方外榮華，去滋味，游心於寂寞，以無為為貴。縱無九患，尚不顧足下所好者，又有心悶疾，頃轉增篤，私意自試，不能堪其所不樂。自卜已審，若道盡塗窮則已耳。足下無事冤之，令轉於溝壑也。
吾新失母兄之歡，意常悽切，女年十三，男年八歲，未及成人，況復多病，顧此悢悢，如何可言！今但願守陋巷，教養子孫，時與親舊敘闊，陳說平生，濁酒一杯，彈琴一曲，志願畢矣。足下若嬲之不置，不過欲為官得人，以益時用耳。足下舊知吾潦倒麤疏，不切事情，自惟亦皆不如今日之賢能也。若以俗人皆喜榮華，獨能離之，以此為快，此最近之，可得言耳。然使長才廣度，無所不淹，而能不營，乃可貴耳。若吾多病困，欲離事自全，以保餘年，此真所乏耳，豈可見黃門而稱貞哉！若趣欲共登王塗，期於相致，時為懽益，一旦迫之，必發其狂疾，自非重怨，不至於此也。
野人有快炙背而美芹子者，欲獻之至尊，雖有區區之意，亦已疏矣，願足下勿似之。其意如此，既以解足下，并以為別。嵇康白。

孫子荊〈為石仲容與孫皓書〉一首

苞白：蓋聞見機而作，周易所貴，小不事大，春秋所誅，此乃吉凶之萌兆，榮辱之所由興也。是故許鄭以銜璧全國，曹譚以無禮取滅。載籍既記其成敗，古今又著其愚智矣。不復廣引譬類，崇飾浮辭，苟以夸大為名，更喪忠告之實。今粗論事勢，以相覺悟。
昔炎精幽昧，曆數將終，桓靈失德，災釁並興，豺狼抗爪牙之毒，生人陷荼炭之艱。於是九州絕貫，皇綱解紐，四海蕭條，非復漢有。太祖承運，神武應期，征討暴亂，克寧區夏；協建靈符，天命既集，遂廓洪基，奄有魏域。土則神州中岳，器則九鼎猶存，世載淑美，重光相襲，固知四隩之攸同，天下之壯觀也。
公孫淵承籍父兄，世居東裔，擁帶燕胡，馮凌險遠，講武盤桓，不供職貢，內傲帝命，外通南國，乘桴滄流，交疇貨賄，葛越布於朔土，貂馬延乎吳會；自以為控弦十萬，奔走足用，信能右折燕齊，左振扶桑，凌轢沙漠，南面稱王也。宣王薄伐，猛銳長驅。師次遼陽，而城池不守；桴鼓一震，而元凶折首。然後遠跡疆埸，列郡大荒，收離聚散，咸安其居，民庶悅服，殊俗款附。自茲遂隆，九野清泰，東夷獻其樂器，肅慎貢其楛矢，曠世不羈，應化而至，巍巍蕩蕩，想所具聞。
吳之先主，起自荊州，遭時擾攘，播潛江表；劉備震懼，亦逃巴岷。遂依丘陵積石之固，三江五湖，浩汗無涯，假氣游魂，迄于四紀。二邦合從，東西唱和，互相扇動，距捍中國。自謂三分鼎足之勢，可與泰山共相終始。相國晉王，輔相帝室，文武桓桓，志厲秋霜，廟勝之筭，應變無窮，獨見之鑒，與眾絕慮。主上欽明，委以萬機，長轡遠御，妙略潛授，偏師同心，上下用力，稜威奮伐，罙入其阻，并敵一向，奪其膽氣。小戰江介，則成都自潰；曜兵劍閣，而姜維面縛。開地五千，列郡三十。師不踰時，梁益肅清，使竊號之雄，稽顙絳闕，球琳重錦，充於府庫。夫虢滅虞亡，韓并魏徙，此皆前鑒之驗，後事之師也。又南中呂興，深覩天命，蟬蛻內向，願為臣妾。外失輔車脣齒之援，內有毛羽零落之漸，而徘徊危國，冀延日月，此猶魏武侯却指河山以自強大，殊不知物有興亡，則所美非其地也。
方今百僚濟濟，儁乂盈朝，虎臣武將，折衝萬里，國富兵強，六軍精練。思復翰飛，飲馬南海。自頃國家，整治器械，修造舟楫，簡習水戰。伐樹北山，則太行木盡，濬決河洛，則百川通流。樓船萬艘，千里相望。自刳木以來，舟車之用，未有如今日之盛者也。驍勇百萬，畜力待時，役不再舉，今日之謂也。然主上眷眷，未便電邁者，以為愛民治國，道家所尚，崇城自卑，文王退舍，故先開示大信，喻以存亡，殷勤之旨，往使所究。
若能審識安危，自求多福，蹶然改容，祗承往告，追慕南越，嬰齊入侍，北面稱臣，伏聽告策，則世祚江表，永為藩輔，豐報顯賞，隆於今日矣。若侮慢不式王命，然後謀力雲合，指麾風從，雍益二州，順流而東；青徐戰士，列江而西；荊楊兗豫，爭驅八衝；征東甲卒，虎步𥞊陵。爾乃皇輿整駕，六師徐征，羽檄燭日，旌旗流星，游龍曜路，歌吹盈耳，士卒奔邁，其會如林，煙塵俱起，震天駭地，渴賞之士，鋒鏑爭先，忽然一旦身首橫分，宗祀屠覆，取誡萬世，引領南望，良以寒心。
夫治膏肓者必進苦口之藥，決狐疑者必告逆耳之言，如其迷謬，未知所投，恐俞附見其已困，扁鵲知其無功也。勉思良圖，惟所去就。石苞白。

趙景真〈與嵇茂齊書〉一首

安白：昔李叟入秦，及關而歎；梁生適越，登岳長謠。夫以嘉遯之舉，猶懷戀恨，況乎不得已者哉！
惟別之後，離群獨游，背榮宴，辭倫好，經迥路，涉沙漠。鳴雞戒旦，則飄爾晨征；日薄西山，則馬首靡託。尋歷曲阻，則沈思紆結，乘高遠眺，則山川悠隔。或乃迴飆狂厲，白日寢光，踦嶇交錯，陵隰相望。徘徊九皋之內，慷慨重阜之巔，進無所依，退無所據，涉澤求蹊，披榛覓路，嘯詠溝渠，良不可度，斯亦行路之艱難，然非吾心之所懼也。
至若蘭茝傾頓，桂林移植，根萌未樹，牙淺絃急，常恐風波潛駭，危機密發，斯所以怵惕於長衢，按轡而歎息也。又北土之性，難以託根，投人夜光，鮮不按劍。今將植橘柚於玄朔，蔕華藕於脩陵，表龍章於裸壤，奏韶舞於聾俗，固難以取貴矣。夫物不我貴，則莫之與；莫之與，則傷之者至矣。飄颻遠游之士，託身無人之鄉，揔轡遐路，則有前言之艱；懸鞍陋宇，則有後慮之戒；朝霞啟暉，則身疲于遄征；太陽戢曜，則情劬于夕惕；肆目平隰，則遼廓而無覩；極聽脩原，則淹寂而無聞。吁其悲矣！心傷悴矣！然後乃知步驟之士，不足為貴也。
若迺顧影中原，憤氣雲踊，哀物悼世，激情風烈，龍睇大野，虎嘯六合，猛氣紛紜，雄心四據，思躡雲梯，橫奮八極，披艱掃穢，蕩海夷岳，蹴崑崙使西倒，蹋太山令東覆，平滌九區，恢維宇宙，斯亦吾之鄙願也。時不我與，垂翼遠逝，鋒鉅靡加，翅翮摧屈，自非知命，誰能不憤悒者哉！
吾子植根芳苑，擢秀清流，布葉華崖，飛藻雲肆，俯據潛龍之淵，仰蔭棲鳳之林，榮曜眩其前，豔色餌其後，良儔交其左，聲名馳其右，翱翔倫黨之間，弄姿帷房之裏，從容顧眄，綽有餘裕，俯仰吟嘯，自以為得志矣，豈能與吾同大丈夫之憂樂者哉！
去矣嵇生，永離隔矣！焭焭飄寄，臨沙漠矣！悠悠三千，路難涉矣！攜手之期，邈無日矣！思心彌結，誰云釋矣！無金玉爾音，而有遐心。身雖胡越，意存斷金。各敬爾儀，敦履璞沈，繁華流蕩，君子弗欽，臨書悢然，知復何云！

丘希範〈與陳伯之書〉一首

遲頓首。陳將軍足下：無恙，幸甚幸甚！將軍勇冠三軍，才為世出，棄鷰雀之小志，慕鴻鵠以高翔。昔因機變化，遭遇明主，立功立事，開國稱孤，朱輪華轂，擁旄萬里，何其壯也！如何一旦為奔亡之虜，聞鳴鏑而股戰，對穹廬以屈膝，又何劣邪！
尋君去就之際，非有他故，直以不能內審諸己，外受流言，沈迷猖獗，以至于此。聖朝赦罪責功，棄瑕錄用，推赤心於天下，安反側於萬物，將軍之所知，不假僕一二談也。朱鮪涉血於友于，張繡剚刃於愛子，漢主不以為疑，魏君待之若舊。況將軍無昔人之罪，而勳重於當世。夫迷塗知反，往哲是與；不遠而復，先典攸高。主上屈法申恩，吞舟是漏；將軍松柏不翦，親戚安居，高臺未傾，愛妾尚在。悠悠爾心，亦何可言！
今功臣名將，鴈行有序，佩紫懷黃，讚帷幄之謀，乘軺建節，奉疆埸之任，并刑馬作誓，傳之子孫。將軍獨靦顏借命，驅馳氈裘之長，寧不哀哉！夫以慕容超之強，身送東市；姚泓之盛，面縛西都。故知霜露所均，不育異類；姬漢舊邦，無取雜種。北虜僭盜中原，多歷年所，惡積禍盈，理至燋爛。況偽㜸昏狡，自相夷戮；部落攜離，酋豪猜貳。方當繫頸蠻邸，懸首藁街。而將軍魚游於沸鼎之中，鷰巢於飛幕之上，不亦惑乎！
暮春三月，江南草長，雜花生樹，群鸎亂飛。見故國之旗鼓，感平生於疇日，撫絃登陴豈不愴悢！所以廉公之思趙將，吳子之泣西河，人之情也。將軍獨無情哉？
想早勵良規，自求多福。當今皇帝盛明，天下安樂。白環西獻，楛矢東來；夜郎滇池，解辮請職；朝鮮昌海，蹶角受化。唯北狄野心，掘強沙塞之間，欲延歲月之命耳。中軍臨川殿下，明德茂親，總茲戎重，弔民洛汭，伐罪秦中。若遂不改，方思僕言。聊布往懷，君其詳之。丘遲頓首。

劉孝標〈重荅劉秣陵沼書〉一首

劉侯既重有斯難，值余有天倫之戚，竟未之致也。尋而此君長逝，化為異物，緒言餘論，蘊而莫傳。或有自其家得而示余者，余悲其音徽未沬，而其人已亡，青簡尚新，而宿草將列，泫然不知涕之無從也。雖隙駟不留，尺波電謝，而秋菊春蘭，英華靡絕，故存其梗概，更酬其旨。若使墨翟之言無爽，宣室之談有徵，冀東平之樹，望咸陽而西靡；蓋山之泉，聞絃歌而赴節。但懸劍空壠，有恨如何！

劉子駿〈移書讓太常博士〉一首

歆親近，欲建立左氏春秋及毛詩逸禮古文尚書，皆列於學官。哀帝令歆與五經博士講論其議，諸儒博士或不肯置對，歆因移書太常博士責讓之曰：
昔唐虞既衰，而三代迭興，聖帝明王，累起相襲，其道甚著。周室既微，而禮樂不正，道之難全也如此。是故孔子憂道不行，歷國應聘，自衛反魯，然後樂正，雅頌乃得其所。修易序書，制作春秋，以記帝王之道。及夫子沒而微言絕，七十子卒而大義乖；重遭戰國，棄籩豆之禮，理軍旅之陣，孔氏之道抑，而孫吳之術興。陵夷至于暴秦，焚經書，殺儒士，設挾書之法，行是古之罪，道術由此遂滅。
漢興，去聖帝明王遐遠，仲尼之道又絕，法度無所因襲。時獨有一叔孫通，略定禮儀。天下惟有易卜，未有他書。至于孝惠之世，乃除挾書之律，然公卿大臣絳灌之屬，咸介冑武夫，莫以為意。至孝文皇帝，始使掌故晁錯，從伏生受尚書。尚書初出於屋壁，朽折散絕，今其書見在，時師傳讀而已。詩始萌芽，天下眾書，往往頗出，皆諸子傳說，猶廣立於學官，為置博士。在朝之儒，唯賈生而已。至孝武皇帝，然後鄒魯梁趙，頗有詩禮春秋先師，皆出於建元之間。當此之時，一人不能獨盡其經，或為雅，或為頌，相合而成。泰誓後得，博士集而讚之。故詔書曰：禮壞樂崩，書缺簡脫，朕甚閔焉。時漢興已七八十年，離於全經固以遠矣。
及魯恭王壞孔子宅，欲以為宮，而得古文於壞壁之中，逸禮有三十九篇，書十六篇，天漢之後，孔安國獻之。遭巫蠱倉卒之難，未及施行。及春秋左氏丘明所脩，皆古文舊書，多者二十餘通，藏於祕府，伏而未發。孝成皇帝愍學殘文缺，稍離其真，乃陳發祕藏，校理舊文，得此三事，以考學官所傳經，或脫簡，或脫編。博問人間，則有魯國桓公、趙國貫公、膠東庸生之遺學與此同，抑而未施。此乃有識者之所歎慜，士君子之所嗟痛也。
往者綴學之士，不思廢絕之闕，苟因陋就寡，分文析字，煩言碎辭，學者罷老，且不能究其一藝，信口說而背傳記，是末師而非往古。至於國家將有大事，若立辟雍封禪巡狩之儀，則幽冥而莫知其原。猶欲保殘守缺，挾恐見破之私意，而亡從善服義之公心。或懷疾妒，不考情實，雷同相從，隨聲是非，抑此三學，以尚書為不備，謂左氏不傳春秋，豈不哀哉！
今聖上德通神明，繼統揚業，亦愍此文教錯亂，學士若茲，雖深照其情，猶依違謙讓，樂與士君子同之。故下明詔，試左氏可立不，遣近臣奉旨銜命，將以輔弱扶微，與二三君子比意同力，冀得廢遺。今則不然，深閉固距而不肯試，猥以不誦絕之，欲以杜塞餘道，絕滅微學。夫可與樂成，難與慮始，此乃眾庶之所為耳，非所望於士君子也。且此數家之事，皆先帝所親論，今上所考視，其為古文舊書，皆有徵驗，內外相應，豈苟而已哉！夫禮失求之於野，古文不猶愈於野乎！
往者博士，書有歐陽，春秋公羊，易則施孟，然孝宣帝猶復廣立穀梁春秋梁丘易大小夏侯尚書，義雖相反，猶並置之。何則？與其過而廢之，寧過而立之。傳曰：文武之道，未墜於地，在人，賢者志其大者，不賢者志其小者。今此數家之言，所以兼包大小之義，豈可偏絕哉？若必專己守殘，黨同門，妒道真，違明詔，失聖意，以陷於文吏之議，甚為二三君子不取也。

孔德璋〈北山移文〉一首

鍾山之英，草堂之靈。馳煙驛路，勒移山庭。夫以耿介拔俗之標，蕭灑出塵之想。度白雪以方絜，干青雲而直上。吾方知之矣。若其亭亭物表，皎皎霞外。芥千金而不，屣萬乘其如脫。聞鳳吹於洛浦，值薪歌於延瀨。固亦有焉。豈期終始參差，蒼黃翻覆。淚翟子之悲，慟朱公之哭。乍迴跡以心染，或先貞而後黷。何其謬哉！嗚呼！尚生不存，仲氏既往。山阿寂寥，千載誰賞？
世有周子，雋俗之士。既文既博，亦玄亦史。然而學遁東魯，習隱南郭。偶吹草堂，濫巾北岳。誘我松桂，欺我雲壑。雖假容於江皋，乃纓情於好爵。其始至也，將欲排巢父，拉許由。傲百氏，薎王侯。風情張日，霜氣橫秋。或歎幽人長往，或怨王孫不遊。談空空於釋部，覈玄玄於道流。務光何足比，涓子不能儔。
及其鳴騶入谷，鶴書赴隴。形馳魄散，志變神動。爾乃眉軒席次，袂聳筵上。焚芰製而裂荷衣，抗塵容而走俗狀。風雲悽其帶憤，石泉咽而下愴。望林巒而有失，顧草木而如喪。至其紐金章，綰墨綬。跨屬城之雄，冠百里之首。張英風於海甸，馳妙譽於浙右。道帙長殯，法筵久埋。敲扑喧囂犯其慮，牒訴倥傯裝其懷。琴歌既斷，酒賦無續。常綢繆於結課，每紛綸於折獄。籠張趙於往圖，架卓魯於前籙。希蹤三輔豪，馳聲九州牧。使我高霞孤映，明月獨舉。青松落陰，白雲誰侶？澗石摧絕無與歸，石逕荒涼徒延佇。至於還飆入幕，寫霧出楹。蕙帳空兮夜鵠怨，山人去兮曉猨驚。昔聞投簪逸海岸，今見解蘭縛塵纓。
於是南岳獻嘲，北壟騰笑。列壑爭譏，攢峰竦誚。慨遊子之我欺，悲無人以赴弔。故其林慚無盡，澗愧不歇。秋桂遺風，春蘿罷月。騁西山之逸議，馳東皋之素謁。今又促裝下邑，浪拽上京，雖情投於魏闕，或假步於山扃。豈可使芳杜厚顏，薜荔無恥。碧嶺再辱，丹崖重滓。塵游躅於蕙路，污淥池以洗耳？宜扃岫幌，掩雲關。斂輕霧，藏鳴湍。截來轅於谷口，杜妄轡於郊端。於是叢條瞋膽，疊穎怒魄。或飛柯以折輪，乍低枝而掃跡。請迴俗士駕，為君謝逋客。


檄


司馬長卿〈喻巴蜀檄〉一首

告巴蜀太守：蠻夷自擅，不討之日久矣。時侵犯邊境，勞士大夫。陛下即位，存撫天下，安集中國。然後興師出兵，北征匈奴，單于怖駭，交臂受事，屈膝請和。康居西域，重譯納貢，稽顙來享。移師東指，閩越相誅。右弔番禺，太子入朝。南夷之君，西僰之長，常效貢職，不敢墯怠，延頸舉踵喁喁然，皆嚮風慕義，欲為臣妾，道里遼遠，山川阻深，不能自致。夫不順者已誅，而為善者未賞，故遣中郎將往賓之，發巴蜀之士各五百人，以奉幣帛，衛使者不然，靡有兵革之事，戰鬭之患。今聞其乃發軍興制，驚懼子弟，憂患長老，郡又擅為轉粟運輸，皆非陛下之意也。當行者或亡逃自賊殺，亦非人臣之節也。
夫邊郡之士，聞烽舉燧燔，皆攝弓而馳，荷兵而走，流汗相屬，唯恐居後，觸白刃，冒流矢，議不反顧，計不旋踵，人懷怒心，如報私讎。彼豈樂死惡生，非編列之民，而與巴蜀異主哉？計深慮遠，急國家之難，而樂盡人臣之道也。故有剖符之封，析珪而爵，位為通侯，處列東第。終則遺顯號於後世，傳土地於子孫，行事甚忠敬，居位甚安逸，名聲施於無窮，功烈著而不滅。是以賢人君子，肝腦塗中原，膏液潤野草而不辭也。今奉幣役至南夷，即自賊殺，或亡逃抵誅，身死無名，謚為至愚，恥及父母，為天下笑。人之度量相越，豈不遠哉！然此非獨行者之罪也。父兄之教不先，子弟之率不謹，寡廉鮮恥，而俗不長厚也。其被刑戮，不亦宜乎！
陛下患使者有司之若彼，悼不肖愚民之如此，故遣信使，曉諭百姓以發卒之事，因數之以不忠死亡之罪，讓三老孝悌以不教誨之過。方今田時，重煩百姓，已親見近縣，恐遠所谿谷山澤之民不徧聞，檄到，亟下縣道，使咸喻陛下之意，無忽。

陳孔璋〈為袁紹檄豫州〉一首

左將軍領豫州刺史郡國相守。蓋聞明主圖危以制變，忠臣慮難以立權。是以有非常之人，然後有非常之事；有非常之事，然後立非常之功。夫非常者，故非常人所擬也。
曩者彊秦弱主，趙高執柄，專制朝權，威福由己，時人迫脅，莫敢正言，終有望夷之敗，祖宗焚滅，汙辱至今，永為世鑒。及臻呂后季年，產祿專政，內兼二軍，外統梁趙，擅斷萬機，決事省禁，下凌上替，海內寒心。於是絳侯朱虛興兵奮怒，誅夷逆暴，尊立太宗，故能王道興隆，光明顯融。此則大臣立權之明表也。
司空曹操祖父中常侍騰，與左悺徐璜並作妖孽，饕餮放橫，傷化虐民。父嵩，乞匄攜養，因贓假位，輿金輦璧，輸貨權門，竊盜鼎司，傾覆重器。操贅閹遺醜，本無懿德，僄狡鋒協，好亂樂禍。幕府董統鷹揚，掃除凶逆，續遇董卓，侵官暴國，於是提劍揮鼓，發命東夏，收羅英雄，棄瑕取用，故遂與操同諮合謀，授以裨師，謂其鷹犬之才，爪牙可任。至乃愚佻短略，輕進易退，傷夷折衂，數喪師徒。幕府輒復分兵命銳，脩完補輯，表行東郡，領兗州刺史，被以虎文，獎蹙威柄，冀獲秦師一剋之報。而操遂承資跋扈，肆行凶忒，割剝元元，殘賢害善。故九江太守邊讓，英才俊偉，天下知名，直言正色，論不阿諂，身首被梟懸之誅，妻孥受灰滅之咎。自是士林憤痛，民怨彌重，一夫奮臂，舉州同聲，故躬破於徐方，地奪於呂布，彷徨東裔，蹈據無所。幕府惟強幹弱枝之義，且不登叛人之黨，故復援旌擐甲，席卷起征，金鼓響振，布眾奔沮，拯其死亡之患，復其方伯之位。則幕府無德於兗土之民，而有大造於操也。
後會鸞駕反斾，群虜寇攻。時冀州方有北鄙之警，匪遑離局，故使從事中郎徐勛就發遣操，使繕脩郊廟，翊衛幼主。操便放志專行，脅遷當御省禁，卑侮王室，敗法亂紀，坐領三臺，專制朝政，爵賞由心，刑戮在口，所愛光五宗，所惡滅三族，群談者受顯誅，腹議者蒙隱戮，百寮鉗口，道路以目，尚書記朝會，公卿充員品而已。
故太尉楊彪，典歷二司，享國極位。操因緣眥睚，被以非罪，榜楚參并，五毒備至，觸情任忒，不顧憲網。又議郎趙產，忠諫直言，義有可納，是以聖朝含聽，改容加飾。操欲迷奪時明，杜絕言路，擅收立殺，不俟報聞。又梁孝王先帝母昆，墳陵尊顯，桑梓松柏，猶宜肅恭。而操帥將吏士，親臨發掘，破棺躶尸，掠取金寶，至令聖朝流涕，士民傷懷。操又特置發丘中郎將摸金校尉，所過隳突，無骸不露。身處三公之位，而行桀虜之態，汙國虐民，毒施人鬼。加其細政苛慘，科防互設，罾繳充蹊，坑穽塞路，舉手挂網羅，動足觸機陷，是以兗豫有無聊之民，帝都有吁嗟之怨。
歷觀載籍，無道之臣，貪殘酷烈，於操為甚。幕府方詰外姦，未及整訓，加緒含容，冀可彌縫。而操豺狼野心，潛包禍謀，乃欲摧橈棟梁，孤弱漢室，除滅忠正，專為梟雄。往者伐鼓北征公孫瓚，強寇桀逆，拒圍一年。操因其未破，陰交書命，外助王師，內相掩襲，故引兵造河，方舟北濟。會其行人發露，瓚亦梟夷，故使鋒芒挫縮，厥圖不果。爾乃大軍過蕩西山，屠各左校，皆束手奉質，爭為前登，犬羊殘醜，消淪山谷。於是操師震慴，晨夜逋遁，屯據敖倉，阻河為固，欲以螗蜋之斧，禦隆車之隧。幕府奉漢威靈，折衝宇宙，長戟百萬，胡騎千群，奮中黃育獲之士，騁良弓勁弩之勢，并州越太行，青州涉濟漯，大軍汎黃河而角其前，荊州下宛葉而掎其後。雷霆虎步，並集虜庭，若舉炎火以焫飛蓬，覆滄海以沃熛炭，有何不滅者哉！
又操軍吏士，其可戰者自出幽冀，或故營部曲，咸怨曠思歸，流涕北顧。其餘兗豫之民，及呂布張揚之遺眾，覆亡迫脅，權時苟從，各被創夷，人為讎敵。若迴斾方徂，登高岡而擊鼓吹，揚素揮以啟降路，必土崩瓦解，不俟血刃。
方今漢室陵遲，綱維弛絕，聖朝無一介之輔，股肱無折衝之勢，方畿之內，簡練之臣，皆垂頭搨翼，莫所憑恃。雖有忠義之佐，脅於暴虐之臣，焉能展其節？又操持部曲精兵七百，圍守宮闕，外託宿衛，內實拘執，懼其篡逆之萌，因斯而作。此乃忠臣肝腦塗地之秋，烈士立功之會，可不勖哉！
操又矯命稱制，遣使發兵，恐邊遠州郡，過聽而給與，強寇弱主，違眾旅叛，舉以喪名，為天下笑，則明哲不取也。即日幽并青冀四州並進，書到荊州，便勒見兵，與建忠將軍協同聲勢。州郡各整戎馬，羅落境界，舉師揚威，並匡社稷，則非常之功，於是乎著。其得操首者，封五千戶侯，賞錢五千萬。部曲偏裨將校諸吏降者，勿有所問。廣宣恩信，班揚符賞，布告天下，咸使知聖朝有拘逼之難。如律令。

陳孔璋〈檄吳將校部曲文〉一首

年月朔日，子尚書令彧，告江東諸將校部曲及孫權宗親中外：蓋聞禍福無門，惟人所召。夫見機而作，不處凶危，上聖之明也；臨事制變困而能通，智者之慮也；漸漬荒沈，往而不反，下愚之蔽也。是以大雅君子，於安思危，以遠咎悔；小人臨禍懷佚，以待死亡。二者之量，不亦殊乎！
孫權小子，未辨菽麥，要領不足以膏齊斧，名字不足以洿簡墨。譬猶鷇卵，始生翰毛，而便陸梁放肆，顧行吠主。謂為舟楫足以距皇威，江湖可以逃靈誅，不知天網設張，以在綱目，爨鑊之魚，期於消爛也。若使水而可恃，則洞庭無三苗之墟，子陽無荊門之敗，朝鮮之壘不刊，南越之旍不拔。昔夫差承闔閭之遠跡，用申胥之訓兵，棲越會稽，可謂強矣。及其抗衡上國，與晉爭長，都城屠於勾踐，武卒散於黃池，終於覆滅，身罄越軍。及吳王濞驕恣屈強，猖猾始亂，自以兵強國富，勢陵京城。太尉帥師，甫下滎陽，則七國之軍，瓦解冰泮，濞之罵言未絕於口，而丹徒之刃以陷其胸。何則？天威不可當，而悖逆之罪重也。
且江湖之眾，不足恃也。自董卓作亂，以迄於今，將三十載。其間豪桀縱橫，熊據虎跱，強如二袁，勇如呂布，跨州連郡，有威有名，十有餘輩。其餘鋒捍特起，鸇視狼顧，爭為梟雄者，不可勝數。然皆伏鈇嬰鉞，首腰分離，雲散原燎，罔有孑遺。近者關中諸將，復相合聚，續為叛亂，阻二華，據河渭，驅率羌胡，齊鋒東向，氣高志遠，似若無敵。丞相秉鉞鷹揚，順風烈火，元戎啟行，未鼓而破，伏尸千萬，流血漂櫓，此皆天下所共知也。是後大軍所以臨江而不濟者，以韓約馬超逋逸迸脫，走還涼州，復欲鳴吠。逆賊宋建，僭號河首，同惡相救，並為脣齒。又鎮南將軍張魯，負固不恭。皆我王誅所當先加。故且觀兵旋斾，復整六師，長驅西征，致天下誅。偏將涉隴，則建約梟夷，旍首萬里；軍入散關，則群氐率服，王侯豪帥，奔走前驅。進臨漢中，則陽平不守，十萬之師，土崩魚爛，張魯逋竄，走入巴中，懷恩悔過，委質還降；巴夷王朴胡賨邑侯杜濩，各帥種落，共舉巴郡，以奉王職。鉦鼓一動，二方俱定，利盡西海，兵不鈍鋒。若此之事，皆上天威明，社稷神武，非徒人力所能立也。
聖朝寬仁覆載，允信允文，大啟爵命，以示四方。魯及胡濩皆享萬戶之封，魯之五子，各受千室之邑，胡濩子弟部曲將校為列侯將軍已下千有餘人。百姓安堵，四民反業。而建約之屬，皆為鯨鯢；超之妻孥，焚首金城，父母嬰孩，覆尸許市。非國家鍾禍於彼，降福於此也，逆順之分，不得不然。夫鷙鳥之擊先高，攫鷙之勢也；牧野之威，孟津之退也。今者枳棘翦扞，戎夏以清，萬里肅齊，六師無事。故大舉天師百萬之眾，與匈奴南單于呼完廚及六郡烏桓丁令屠各，湟中羌僰，霆奮席卷，自壽春而南。又使征西將軍夏侯淵等，率精甲五萬，及武都氐羌，巴漢銳卒，南臨汶江，搤據庸蜀。江夏襄陽諸軍，橫截湘沅，以臨豫章，樓船橫海之師，直指吳會。萬里剋期，五道並入，權之期命，於是至矣。
丞相銜奉國威，為民除害，元惡大憝，必當梟夷。至於枝附葉從，皆非詔書所特禽疾。故每破滅強敵，未嘗不務在先降後誅，拔將取才，各盡其用。是以立功之士，莫不翹足引領，望風響應。昔袁術僭逆，王誅將加，則廬江太守劉勳先舉其郡，還歸國家。呂布作亂，師臨下邳，張遼侯成，率眾出降。還討眭固，薛洪樛尚，開城就化。官渡之役，則張郃高奐舉事立功。後討袁尚，則都督將軍馬延、故豫州刺史陰夔、射聲校尉郭昭臨陣來降。圍守鄴城，則將軍蘇游反為內應，審配兄子開門入兵。既誅袁譚，則幽州大將焦觸攻逐袁熙，舉事來服。凡此之輩數百人，皆忠壯果烈，有智有仁，悉與丞相參圖畫策，折衝討難，芟敵搴旗，靜安海內，豈輕舉措也哉！誠乃天啟其心，計深慮遠，審邪正之津，明可否之分，勇不虛死，節不苟立，屈伸變化，唯道所存，故乃建丘山之功，享不訾之祿，朝為仇虜，夕為上將，所謂臨難知變，轉禍為福者也。若夫說誘甘言，懷寶小惠，泥滯苟且，沒而不覺，隨波漂流，與熛俱滅者，亦甚眾多。吉凶得失，豈不哀哉！昔歲軍在漢中，東西懸隔，合肥遺守，不滿五千，權親以數萬之眾，破敗奔走，今乃欲當禦雷霆，難以冀矣。
夫天道助順，人道助信，事上之謂義，親親之謂仁。盛孝章，君也，而權誅之，孫輔，兄也，而權殺之。賊義殘仁，莫斯為甚。乃神靈之逋罪，下民所同讎。辜讎之人，謂之凶賊。是故伊摯去夏，不為傷德；飛廉死紂，不可謂賢。何者？去就之道，各有宜也。丞相深惟江東舊德名臣，多在載籍。近魏叔英秀出高峙，著名海內；虞文繡砥礪清節，耽學好古；周泰明當世雋彥，德行脩明。皆宜膺受多福，保乂子孫。而周盛門戶無辜被戮，遺類流離，湮沒林莽，言之可為愴然，聞魏周榮虞仲翔各紹堂構，能負析薪。及吳諸顧陸舊族長者，世有高位，當報漢德，顯祖揚名。及諸將校孫權婚親，皆我國家良寶利器，而並見驅迮，雨絕於天，有斧無柯，何以自濟？相隨顛沒，不亦哀乎！蓋鳳鳴高岡，以遠罻羅，賢聖之德也。鸋鴂之鳥，巢於葦苕，苕折子破，下愚之惑也。今江東之地，無異葦苕，諸賢處之，信亦危矣。聖朝開弘曠蕩，重惜民命，誅在一人，與眾無忌，故設非常之賞，以待非常之功。乃霸夫烈士奮命之良時也，可不勉乎！若能翻然大舉，建立元勳，以應顯祿，福之上也。如其未能，笇量大小，以存易亡，亦其次也。夫係蹄在足，則猛虎絕其蹯；蝮蛇在手，則壯士斷其節。何則？以其所全者重，以其所棄者輕。若乃樂禍懷寧，迷而忘復，闇大雅之所保，背先賢之去就，忽朝陽之安，甘折苕之末，日忘一日，以至覆沒，大兵一放，玉石俱碎，雖欲救之，亦無及已。故令往購募爵賞，科條如左。檄到，詳思至言。如詔律令。

鍾士季〈檄蜀文〉一首

往者漢祚衰微，率土分崩，生民之命，幾於泯滅。我太祖武皇帝，神武聖哲，撥亂反正，拯其將墜，造我區夏。高祖文皇帝應天順民，受命踐祚。烈祖明皇帝奕世重光，恢拓洪業。然江山之外，異政殊俗，率土齊民，未蒙王化，此三祖所以顧懷遺志也。今主上聖德欽明，紹隆前緒，宰輔忠肅明允，劬勞王室，布政垂惠而萬邦協和，施德百蠻而肅慎致貢。悼彼巴蜀，獨為匪民，愍此百姓，勞役未已。是以命授六師，龔行天罰，征西雍州鎮西諸軍，五道並進。古之行軍，以仁為本，以義治之。王者之師，有征無戰。故虞舜舞干戚而服有苗，周武有散財發廩表閭之義。今鎮西奉辭銜命，攝統戎車，庶弘文告之訓，以濟元元之命，非欲窮武極戰，以快一朝之志，故略陳安危之要，其敬聽話言。
益州先主以命世英才，興兵新野，困躓冀徐之郊，制命紹布之手，太祖拯而濟之，興隆大好。中更背違，棄同即異。諸葛孔明仍規秦川，姜伯約屢出隴右，勞動我邊境，侵擾我氐羌，方國家多故，未遑脩九伐之征也。今邊境乂清，方內無事，蓄力待時，併兵一向。而巴蜀一州之眾，分張守備，難以禦天下之師，段谷侯和沮傷之氣，難以敵堂堂之陣。比年已來，曾無寧歲，征夫勤瘁，難以當子來之民。此皆諸賢所共親見，蜀侯見禽於秦，公孫述授首於漢，九州之險，是非一姓，此皆諸君所備聞也。明者見危於無形，智者規福於未萌。是以微子去商，長為周賓；陳平背項，立功於漢。豈宴安鴆毒，懷祿而不變哉？
今國朝隆天覆之恩，宰輔弘寬恕之德，先惠後誅，好生惡殺。往者吳將孫壹，舉眾內附，位為上司，寵秩殊異。文欽唐咨，為國大害，叛主讎賊，還為戎首。咨困偪禽獲，欽二子還降，皆將軍封侯，咨豫聞國事。壹等窮踧歸命，猶加上寵，況巴蜀賢智見機而作者哉！誠能深鑒成敗，邈然高蹈，投跡微子之蹤，措身陳平之軌，則福同古人，慶流來裔，百姓士民，安堵樂業，農不易畝，市不迴肆，去累卵之危，就永安之計，豈不美與！若偷安旦夕，迷而不反，大兵一放，玉石俱碎，雖欲悔之，亦無及也。各具宣布，咸使知聞。

司馬長卿〈難蜀父老〉一首

漢興七十有八載，德茂存乎六世，威武紛紜，湛恩汪濊，群生霑濡，洋溢乎方外。於是乃命使西征，隨流而攘，風之所被，罔不披靡。因朝冉從駹，定笮存邛，略斯榆，舉苞蒲，結軌還轅，東鄉將報，至于蜀都。耆老大夫搢紳先生之徒二十有七人，儼然造焉。辭畢，進曰：「蓋聞天子之牧夷狄也，其義羈縻勿絕而已。今罷三郡之士，通夜郎之塗，三年於茲，而功不竟，士卒勞倦，萬民不瞻。今又接之以西夷，百姓力屈，恐不能卒業，此亦使者之累也。竊為左右患之。且夫邛笮西夷之與中國並也，歷年茲多，不可記已。仁者不以德來，強者不以力并，意者其殆不可乎！今割齊民以附夷狄，敝所恃以事無用，鄙人固陋，不識所謂。」使者曰：「烏謂此乎？必若所云，則是蜀不變服而巴不化俗也。僕常惡聞若說。然斯事體大，固非觀者之所覯也。余之行急，其詳不可得聞已，請為大夫粗陳其略：
「蓋世必有非常之人，然後有非常之事；有非常之事，然後有非常之功。夫非常者，固常人之所異也。故曰：非常之原，黎民懼焉；及臻厥成，天下晏如也。昔者洪水沸出，汜濫衍溢，民人升降移徙，崎嶇而不安。夏后氏慼之，乃堙洪塞源，決江疏河，灑沈澹災，東歸之於海，而天下永寧。當斯之勤，豈惟民哉。心煩於慮，而身親其勞；躬腠胝無胈，膚不生毛。故休烈顯乎無窮，聲稱浹乎于茲。
「且夫賢君之踐位也，豈特委瑣喔𪘏，拘文牽俗，脩誦習傳，當世取說云爾哉？必將崇論吰議，創業垂統，為萬世規。故馳騖乎兼容并包，而勤思乎參天貳地。且詩不云乎？『普天之下，莫非王土；率土之濱，莫非王臣』。是以六合之內，八方之外，浸淫衍溢，懷生之物有不浸潤於澤者，賢君恥之。今封疆之內，冠帶之倫，咸獲嘉祉，靡有闕遺矣。而夷狄殊俗之國，遼絕異黨之域，舟車不通，人跡罕至，政教未加，流風猶微。內之則時犯義侵禮於邊境，外之則邪行橫作，放殺其上。君臣易位，尊卑失序，父老不辜，幼孤為奴虜，係縲號泣，內嚮而怨，曰：『蓋聞中國有至仁焉，德洋恩普，物靡不得其所，今獨曷為遺己？舉踵思慕，若枯旱之望雨。』戾夫為之垂涕，況乎上聖，又焉能已？故北出師以討強胡，南馳使以誚勁越。四面風德，二方之君，鱗集仰流，願得受號者以億計。故乃關沬若，徼牂牁，鏤靈山，梁孫原。創道德之塗，垂仁義之統，將博恩廣施，遠撫長駕，使疏逖不閉，曶爽闇昧，得耀乎光明，以偃甲兵於此，而息討伐於彼。遐邇一體，中外禔福，不亦康乎？夫拯民於沈溺，奉至尊之休德，反衰世之陵夷，繼周氏之絕業，天子之亟務也。百姓雖勞，又惡可以已乎哉？
「且夫王者固未有不始於憂勤，而終於逸樂者也。然則受命之符，合在於此。方將增太山之封，加梁父之事，鳴和鸞，揚樂頌，上減五，下登三。觀者未覩旨，聽者未聞音，猶鷦䳟已翔乎寥廓之宇，而羅者猶視乎於是諸大夫茫然喪其所懷來，失厥所以進，喟然並稱曰：「允哉漢德，此鄙人之所願聞也。百姓雖勞，請以身先之。」敞罔靡徙，遷延而辭避。


對問


宋玉〈對楚王問〉一首

楚襄王問於宋玉曰：「先生其有遺行與？何士民眾庶不譽之甚也？」
宋玉對曰：「唯，然，有之。願大王寬其罪，使得畢其辭。客有歌於郢中者，其始曰下里巴人，國中屬而和者數千人；其為陽阿薤露，國中屬而和者數百人；其為陽春白雪，國中屬而和者不過數十人；引商刻羽，雜以流徵，國中屬而和者不過數人而已。是其曲彌高，其和彌寡。故鳥有鳳而魚有鯤。鳳皇上擊九千里，絕雲霓，負蒼天，翱翔乎杳冥之上。夫蕃籬之鷃，豈能與之料天地之高哉？鯤魚朝發崑崙之墟，暴鬐於碣石，暮宿於孟諸。夫尺澤之鯢，豈能與之量江海之大哉！故非獨鳥有鳳而魚有鯤也，士亦有之。夫聖人瑰意琦行，超然獨處；夫世俗之民又安知臣之所為哉！」


設論


東方曼倩〈荅客難〉一首

客難東方朔曰：「蘇秦張儀壹當萬乘之主，而身都卿相之位，澤及後世。今子大夫脩先王之術，慕聖人之義，諷誦詩書百家之言，不可勝記，著於竹帛，唇腐齒落，服膺而不可釋，好學樂道之效，明白甚矣，自以為智能海內無雙，則可謂博聞辯智矣。然悉力盡忠，以事聖帝，曠日持久，積數十年，官不過侍郎，位不過執戟，意者尚有遺行邪？同胞之徒，無所容居，其故何也？」
東方先生喟然長息，仰而應之曰：「是故非子之所能備。彼一時也，此一時也，豈可同哉？夫蘇秦張儀之時，周室大壞，諸侯不朝，力政爭權，相擒以兵，并為十二國，未有雌雄，得士者強，失士者亡，故說得行焉。身處尊位，珍寶充內，外有倉廩，澤及後世，子孫長享。今則不然。聖帝德流，天下震慴，諸侯賓服，連四海之外以為帶，安於覆盂，天下平均，合為一家，動發舉事，猶運之掌，賢與不肖，何以異哉？遵天之道，順地之理，物無不得其所。故綏之則安，動之則苦；尊之則為將，卑之則為虜；抗之則在青雲之上，抑之則在深淵之下；用之則為虎，不用則為鼠；雖欲盡節效情，安知前後？夫天地之大，士民之眾，竭精馳說，並進輻湊者，不可勝數，悉力慕之，困於衣食，或失門戶。使蘇秦張儀與僕並生於今之世，曾不得掌故，安敢望侍郎乎！傳曰：『天下無害，雖有聖人，無所施才；上下和同，雖有賢者無所立功。』故曰時異事異。
「雖然，安可以不務脩身乎哉？詩曰：『鼓鍾于宮，聲聞于外。』『鶴鳴九皋，聲聞于天。』苟能脩身，何患不榮？太公體行仁義，七十有二，乃設用於文武，得信厥說，封於齊，七百歲而不絕。此士所以日夜孳孳，脩學敏行而不敢怠也。譬若鶺鴒，飛且鳴矣。傳曰：『天不為人之惡寒而輟其冬，地不為人之惡險而輟其廣，君子不為小人之匈匈而易其行。』『天有常度，地有常形，君子有常行；君子道其常，小人計其功。』詩云：『禮義之不愆，何恤人之言？』『水至清則無魚，人至察則無徒，冕而前旒，所以蔽明；黈纊充耳，所以塞聰。』明有所不見，聰有所不聞，舉大德，赦小過，無求備於一人之義也。枉而直之，使自得之；優而柔之，使自求之；揆而度之，使自索之。蓋聖人之教化如此，欲其自得之；自得之，則敏且廣矣。
「今世之處士，時雖不用，塊然無徒，廓然獨居，上觀許由，下察接輿，計同范蠡，忠合子胥，天下和平，與義相扶，寡偶少徒，固其宜也，子何疑於予哉？若夫燕之用樂毅，秦之任李斯，酈食其之下齊，說行如流，曲從如環，所欲必得，功若丘山，海內定，國家安，是遇其時者也，子又何怪之邪？語曰：『以筦窺天，以蠡測海，以筳撞鍾』，豈能通其條貫，考其文理，發其音聲哉！猶是觀之，譬由鼱鼩之襲狗，孤豚之咋虎，至則靡耳，何功之有？今以下愚而非處士，雖欲勿困，固不得已。此適足以明其不知權變，而終惑於大道也。」

楊子雲〈解嘲〉一首

哀帝時，丁傅董賢用事，諸附離之者，起家至二千石。時雄方草創太玄，有以自守，泊如也。人有嘲雄以玄之尚白，雄解之，號曰解嘲。其辭曰：
客嘲楊子曰：「吾聞上世之士，人綱人紀，不生則已，生必上尊人君，下榮父母，析人之珪，儋人之爵，懷人之符，分人之祿，紆青拖紫，朱丹其轂。今吾子幸得遭明盛之世，處不諱之朝，與群賢同行，歷金門，上玉堂有日矣，曾不能畫一奇，出一策，上說人主，下談公卿。目如耀星，舌如電光，一從一橫，論者莫當，顧默而作太玄五千文，枝葉扶疏，獨說數十餘萬言，深者入黃泉，高者出蒼天，大者含元氣，細者入無閒。然而位不過侍郎，擢纔給事黃門。意者玄得無尚白乎？何為官之拓落也？」
楊子笑而應之曰：「客徒朱丹吾轂，不知一跌將赤吾之族也。往昔周網解結，群鹿爭逸，離為十二，合為六七，四分五剖，並為戰國。士無常君，國無定臣，得士者富，失士者貧，矯翼厲翮，恣意所存，故士或自盛以橐，或鑿坏以遁。是故鄒衍以頡頏而取世資；孟軻雖連蹇，猶為萬乘師。
「今大漢左東海，右渠搜，前番禺，後椒塗。東南一尉，西北一候。徽以糾墨，制以鑕鈇，散以禮樂，風以詩書，曠以歲月，結以倚廬。天下之士，雷動雲合，魚鱗雜襲，咸營于八區。家家自以為稷契，人人自以為皋陶。戴縱垂纓，而談者皆擬於阿衡；五尺童子，羞比晏嬰與夷吾。當塗者升青雲，失路者委溝渠。旦握權則為卿相，夕失勢則為匹夫。譬若江湖之崖，渤澥之島，乘鴈集不為之多，雙鳧飛不為之少。昔三仁去而殷墟，二老歸而周熾，子胥死而吳亡，種蠡存而越霸，五羖入而秦喜，樂毅出而燕懼，范雎以折摺而危穰侯，蔡澤以噤吟而笑唐舉。故當其有事也，非蕭曹子房平勃樊霍則不能安，當其無事也，章句之徒相與坐而守之，亦無所患。故世亂則聖哲馳騖而不足；世治則庸夫高枕而有餘。
「夫上世之士，或解縛而相，或釋褐而傅；或倚夷門而笑，或橫江潭而漁；或七十說而不遇；或立談而封侯；或枉千乘於陋巷，或擁篲而先驅。是以士頗得信其舌而奮其筆，窒隙蹈瑕而無所詘也。當今縣令不請士，郡守不迎師，群卿不揖客，將相不俛眉；言奇者見疑，行殊者得辟。是以欲談者卷舌而同聲，欲步者擬足而投跡。嚮使上世之士，處乎今世，策非甲科，行非孝廉，舉非方正，獨可抗疏，時道是非，高得待詔，下觸聞罷，又安得青紫？
「且吾聞之，炎炎者滅，隆隆者絕；觀雷觀火，為盈為實；天收其聲，地藏其熱。高明之家，鬼瞰其室。攫拏者亡，默默者存；位極者高危，自守者身全。是故知玄知默，守道之極；爰清爰靜，游神之庭；惟寂惟漠，守德之宅。世異事變，人道不殊，彼我易時，未知何如。今子乃以鴟梟而笑鳳皇，執蝘蜓而嘲龜龍，不亦病乎！子之笑我玄之尚白，吾亦笑子病甚，不遇俞跗與扁鵲也，悲夫！」
客曰：「然則靡玄無所成名乎？范蔡以下，何必玄哉？」
楊子曰：「范雎，魏之亡命也，折脅摺髂，免於徽索，翕肩蹈背，扶服入橐，激卬萬乘之主，介涇陽，抵穰侯而代之，當也。蔡澤，山東之匹夫也，顩頤折頞，涕唾流沫，西揖強秦之相，搤其咽而亢其氣，捬其背而奪其位，時也。天下已定，金革已平，都於洛陽，婁敬委輅脫輓，掉三寸之舌，建不拔之策，舉中國徙之長安，適也。五帝垂典，三王傳禮，百世不易，叔孫通起於枹鼓之間，解甲投戈，遂作君臣之儀，得也。呂刑靡敝，秦法酷烈，聖漢權制，而蕭何造律，宜也。故有造蕭何之律於唐虞之世，則悂矣。有作叔孫通儀於夏殷之時，則惑矣；有建婁敬之策於成周之世，則乖矣；有談范蔡之說於金張許史之間，則狂矣。夫蕭規曹隨，留侯畫策，陳平出奇，功若泰山，響若坻隤，雖其人之膽智哉，亦會其時之可為也。故為可為於可為之時，則從；為不可為於不可為之時，則凶。若夫藺生收功於章臺，四皓采榮於南山，公孫創業於金馬，驃騎發跡於祁連，司馬長卿竊貲於卓氏，東方朔割炙於細君。僕誠不能與此數子並，故默然獨守吾太玄。」

班孟堅〈荅賓戲〉一首

永平中為郎，典校祕書，專篤志於儒學，以著述為業。或譏以無功，又感東方朔楊雄自喻，以不遭蘇張范蔡之時，曾不折之以正道，明君子之所守，故聊復應焉。其辭曰：
賓戲主人曰：「蓋聞聖人有一定之論，烈士有不易之分，亦云名而已矣。故太上有立德，其次有立功。夫德不得後身而特盛，功不得背時而獨彰。是以聖哲之治，棲棲遑遑，孔席不㬉，墨突不黔。由此言之，取舍者昔人之上務，著作者前列之餘事耳。今吾子幸遊帝王之世，躬帶紱冕之服，浮英華，湛道德，矕龍虎之文，舊矣。卒不能攄首尾，奮翼鱗，振拔洿塗，跨騰風雲，使見之者影駭，聞之者響震。徒樂枕經籍書，紆體衡門，上無所蒂，下無所根。獨攄意乎宇宙之外，銳思於毫芒之內，潛神默記，緪以年歲。然而器不賈於當己，用不効於一世，雖馳辯如濤波，摛藻如春華，猶無益於殿最也。意者，且運朝夕之策，定合會之計，使存有顯號，亡有美謚，不亦優乎？」
主人逌爾而笑曰：「若賓之言，所謂見世利之華，闇道德之實，守窔奧之熒燭，未仰天庭而覩白日也。曩者王塗蕪穢，周失其馭，侯伯方軌，戰國橫騖，於是七雄虓闞，分裂諸夏，龍戰虎爭。遊說之徒，風颮電激，並起而救之，其餘猋飛景附，霅煜其閒者，蓋不可勝載。當此之時，搦朽摩鈍，鉛刀皆能一斷，是故魯連飛一矢而蹶千金，虞卿以顧眄而捐相印。夫啾發投曲，感耳之聲，合之律度，淫䵷而不可聽者，非韶夏之樂也。因勢合變，遇時之容，風移俗易，乖迕而不可通者，非君子之法也。及至從人合之，衡人散之，亡命漂說，羈旅騁辭，商鞅挾三術以鑽孝公，李斯奮時務而要始皇，彼皆躡風塵之會，履顛沛之勢，擄徼乘邪，以求一日之富貴，朝為榮華，夕為顦顇，福不盈眥，禍溢於世，凶人且以自悔，況吉士而是賴乎？且功不可以虛成，名不可以偽立，韓設辨以激君，呂行詐以賈國。說難既遒，其身乃囚；秦貨既貴，厥宗亦墜。是以仲尼抗浮雲之志，孟軻養浩然之氣，彼豈樂為迂闊哉？道不可以貳也。方今大漢洒埽群穢，夷險芟荒，廓帝紘，恢皇綱，基隆於羲農，規廣於黃唐；其君天下也，炎之如日，威之如神，函之如海，養之如春。是以六合之內，莫不同源共流，沐浴玄德，稟仰太龢，枝附葉著，譬猶草木之植山林，鳥魚之毓川澤，得氣者蕃滋，失時者零落，參天地而施化，豈云人事之厚薄哉？今吾子處皇代而論戰國，曜所聞而疑所覿，欲從堥敦而度高乎泰山，懷氿濫而測深乎重淵，亦未至也。」
賓曰：「若夫鞅斯之倫，衰周之凶人，既聞命矣。敢問上古之士，處身行道，輔世成名，可述於後者，默而已乎？」
主人曰：「何為其然也！昔者咎繇謨虞，箕子訪周，言通帝王，謀合神聖；殷說夢發於傅巖，周望兆動於渭濱，齊甯激聲於康衢，漢良受書於邳垠，皆竢命而神交，匪詞言之所信，故能建必然之策，展無窮之勳也。近者陸子優游，新語以興；董生下帷，發藻儒林；劉向司籍，辨章舊聞；揚雄譚思，法言太玄。皆及時君之門闈，究先聖之壺奧，婆娑乎術藝之場，休息乎篇籍之囿，以全其質而發其文，用納乎聖德，烈炳乎後人，斯非亞與！若乃伯夷抗行於首陽，柳惠降志於辱仕，顏潛樂於簞瓢，孔終篇於西狩，聲盈塞於天淵，真吾徒之師表也。且吾聞之：一陰一陽，天地之方；乃文乃質，王道之綱；有同有異，聖哲之常。故曰：慎脩所志，守爾天符，委命供己，味道之腴，神之聽之，名其舍諸！賓又不聞和氏之璧，韞於荊石，隋侯之珠，藏於蚌蛤乎？歷世莫眡，不知其將含景曜，吐英精，曠千載而流光也。應龍潛於潢汙，魚黿媟之，不覩其能奮靈德，合風雲，超忽荒而躆昊蒼也。故夫泥蟠而天飛者，應龍之神也；先賤而後貴者，和隋之珍也；時暗而久章者，君子之真也。若乃牙曠清耳於管弦，離婁眇目於毫分；逢蒙絕技於弧矢，般輸搉巧於斧斤；良樂軼能於相馭，烏獲抗力於千鈞；和鵲發精於鍼石，研桑心計於無垠。走亦不任廁技於彼列，故密爾自娛於斯文。」


辭


漢武帝〈秋風辭〉一首

上行幸河東，祠后土，顧視帝京欣然，中流與群臣飲燕，上歡甚，乃自作秋風辭曰：
秋風起兮白云飛，草木黃落兮鴈南歸。蘭有秀兮菊有芳，攜佳人兮不能忘。泛樓舡兮濟汾河，橫中流兮揚素波。簫鼓鳴兮發棹歌，歡樂極兮哀情多。少壯幾時兮奈老何！

陶淵明〈歸去來〉一首

序曰：余家貧，又心憚遠役，彭澤縣去家百里，故便求之。及少日，眷然有歸與之情，自免去職。因事順心，命篇曰歸去來。
歸去來兮，田園將蕪胡不歸！既自以心為形役，奚惆悵而獨悲。悟已往之不諫，知來者之可追。寔迷途其未遠，覺今是而昨非。舟遙遙以輕颺，風飄飄而吹衣。問征夫以前路，恨晨光之熹微。乃瞻衡宇，載欣載奔。僮僕歡迎，稚子候門。三逕就荒，松菊猶存。攜幼入室，有酒盈罇。引壺觴以自酌，眄庭柯以怡顏。倚南䆫以寄慠，審容膝之易安。園日涉以成趣，門雖設而常關。策扶老以流憩，時矯首而遐觀。雲無心以出岫，鳥倦飛而知還。景翳翳以將入，撫孤松而盤桓。
歸去來兮，請息交以絕游。世與我而相遺，復駕言兮焉求？悅親戚之情話，樂琴書以消憂。農人告余以春兮，將有事乎西疇。或命巾車，或棹孤舟。既窈窕以尋壑，亦崎嶇而經丘。木欣欣以向榮，泉涓涓而始流。善萬物之得時，感吾生之行休！已矣乎！寓形宇內復幾時，曷不委心任去留！胡為遑遑欲何之？富貴非吾願，帝鄉不可期。懷良辰以孤往，或植杖而耘耔。登東皋以舒嘯，臨清流而賦詩。聊乘化以歸盡，樂夫天命復奚疑！


序上


卜子夏〈毛詩序〉一首

關雎，后妃之德也，風之始也，所以風天下而正夫婦也。故用之鄉人焉，用之邦國焉。風，風也，教也。風以動之，教以化之。詩者，志之所之也。在心為志，發言為詩。情動於中而形於言，言之不足，故嗟嘆之；嗟嘆之不足，故永歌之；永歌之不足，不知手之舞之、足之蹈之也。情發於聲，聲成文謂之音。治世之音安以樂，其政和；亂世之音怨以怒，其政乖；亡國之音哀以思，其民困。故正得失，動天地，感鬼神，莫近於詩。先王以是經夫婦，成孝敬，厚人倫，美教化，移風俗。故詩有六義焉：一曰風，二曰賦，三曰比，四曰興，五曰雅，六曰頌。
上以風化下，下以風刺上，主文而譎諫，言之者無罪，聞之者足以戒，故曰風。至于王道衰，禮義廢，政教失，國異政，家殊俗，而變風變雅作矣。國史明乎得失之迹，傷人倫之廢，哀刑政之苛，吟詠情性，以風其上，達於事變，而懷其舊俗者也。故變風發乎情，止乎禮義。發乎情，民之性也；止乎禮義，先王之澤也。是以一國之事，繫一人之本，謂之風；言天下之事，形四方之風，謂之雅。雅者，正也，言王政之所由廢興也。政有小大，故有小雅焉，有大雅焉。頌者，美盛德之形容，以其成功告於神明者也。是謂四始，詩之志也。
然則關雎麟趾之化，王者之風，故繫之周公。南，言化自北而南也。鵲巢騶虞之德，諸侯之風也，先王之所以教，故繫之召公。周南召南，正始之道，王化之基。是以關雎樂得淑女以配君子，憂在進賢，不淫其色，哀窈窕，思賢才，而無傷善之心焉，是關雎之義也。

孔安國〈尚書序〉一首

古者伏犧氏之王天下也，始畫八卦，造書契，以代結繩之政，由是文籍生焉。伏羲神農黃帝之書，謂之三墳，言大道也。少昊顓頊高辛唐虞之書，謂之五典，言常道也。至于夏商周之書，雖設教不倫，雅誥奧義，其歸一揆。是故歷代寶之，以為大訓。八卦之說，謂之八索，求其義也。九州之志，謂之九丘。丘，聚也。言九州所有，土地所生，風氣所宜，皆聚此書也。春秋左氏傳曰：楚左史倚相，能讀三墳五典八索九丘。即謂上世帝王遺書也。
先君孔子，生於周末，覩史籍之煩文，懼覽之者不一，遂乃定禮樂，明舊章，刪詩為三百篇，約史記而修春秋，讚易道以黜八索，述職方以除九丘。討論墳典，斷自唐虞以下訖於周，芟夷煩亂，翦截浮辭，舉其宏綱，撮其機要，足以垂世立教。典謨訓誥誓命之文，凡百篇，所以恢弘至道，示人主以軌範也。帝王之制，坦然明白，可舉而行。三千之徒，並受其義。及秦始皇滅先代典籍，焚書坑儒，天下學士，逃難解散。我先人用藏其家書于屋壁。
漢室龍興，開設學校，旁求儒雅，以闡大猷。濟南伏生，年過九十，失其本經，口以傳授，裁二十餘篇，以其上古之書，謂之尚書。百篇之義，世莫得聞。至魯共王好治宮室，壞孔子舊宅，以廣其居，於壁中得先人所藏古文虞夏商周之書，及傳論語孝經，皆科斗文字。王又升孔子堂，聞金石絲竹之音，乃不壞宅，悉以書還孔氏。科斗書廢已久，時人無能知者，以所聞伏生之書，考論文義，定其可知者，為隸古定；更以竹簡寫之，增多伏生二十五篇。伏生又以舜典合於堯典，益稷合於皋陶謨，盤庚三篇合為一，康王之誥合於顧命。復出此篇并序，凡五十九篇，為四十六卷。其餘錯亂摩滅，不可復知，悉上送官，藏之書府，以待能者。
承詔為五十九篇作傳，於是遂研精覃思，博考經籍，采摭君言，以立訓傳，約文申義，敷暢厥旨，庶幾有補於將來。書序，序所以為作者之意，昭然義見，宜相附近，故引之各冠其篇首。定五十八篇既畢，會國有巫蠱事，經籍道息，用不復以聞，傳之子孫，以貽後世。若好古博雅君子，與我同志，亦所不隱也。
杜預春秋左氏傳序

杜預〈春秋左氏傳序〉一首

春秋者，魯史記之名也。記事者，以事繫日，以日繫月，以月繫時，以時繫年，所以紀遠近，別同異也。故史之所記，必表年以首事；年有四時，故錯舉以為所記之名也。周禮有史官，掌邦國四方之事，達四方之志。諸侯亦各有國史，大事書之於策，小事簡牘而已。孟子曰：「楚謂之檮杌，晉謂之乘，而魯謂之春秋，其實一也。」韓宣子適魯，見易象與魯春秋，曰：「周禮盡在魯矣。吾乃今知周公之德，與周之所以王也。」韓子所見，蓋周之舊典禮經也。
周德既衰，官失其守，上之人不能使春秋昭明，赴告策書，諸所記注，多違舊章。仲尼因魯史策書成文，考其真偽，而志其典禮，上以遵周公之遺制，下以明將來之法。其教之所存，文之所害，則刊而正之，以示勸誡。其餘皆即用舊史，史有文質，辭有詳略，不必改也。故傳曰：「其善志。」又曰：「非聖人孰能修之。」蓋周公之志，仲尼從而明之。左丘明受經於仲尼，以為經者不刊之書也。故傳或先經以始事，或后經以終義，或依經以辨理，或錯經以合異，隨義而發其例之所重。舊史遺文，略不盡舉，非聖人所修之要故也。身為國史，躬覽載籍，必廣記而備言之。其文緩，其旨遠，將令學者原始要終，尋其枝葉，究其所窮，優而柔之，使自求之；饜而飫之，使自趨之。若江海之浸，膏澤之潤，渙然冰釋，怡然理順，然後為得也。其發凡以言例，皆經國之常制，周公之垂法，史書之舊章，仲尼從而脩之，以成一經之通體。其微顯闡幽，裁成義類者，皆據舊例而發義，指行事以正褒貶。諸稱書、不書、先書、故書、不言、不稱、書曰之類，皆所以起新舊，發大義，謂之變例。然亦有史所不書，即以為義者，此蓋春秋新意，故傳不言凡，曲而暢之也。其經無義例，因行事而言，則傳直言其歸趣而已，非例也。故發傳之體有三，而為例之情有五。一曰微而顯，文見於此而義起在彼，稱族尊君命，舍族尊夫人，梁亡、城緣陵之類是也。二曰志而晦，約言示制，推以知例，參會不地、與謀曰及之類是也。三曰婉而成章，曲從義訓，以示大順，諸所諱避，璧假許田之類是也。四曰盡而不汙，直書其事，具文見意，丹楹、刻桷、天王求車、齊侯獻捷之類是也。五曰懲惡而勸善，求名而亡，欲蓋而章，書齊豹盜、三叛人名之類是也。推此五體以尋經、傳，觸類而長之，附于二百四十二年行事，王道之正，人倫之紀備矣。
或曰：春秋以錯文見義，若如所論，則經當有事同文異而無其義也。先儒所傳，皆不其然。荅曰：春秋雖以一字為褒貶，然皆須數句以成言，非如八卦之爻，可錯綜為六十四也，固當依傳以為斷。古今言左氏春秋者多矣，今其遺文可見者十數家，大體轉相祖述，進不成為錯綜經文以盡其變，退不守丘明之傳；於丘明之傳，有所不通，皆沒而不說，而更膚引公羊穀梁，適足自亂。預今所以為異，專脩丘明之傳以釋經，經之條貫，必出於傳，傳之義例，總歸諸凡。推變例以正褒貶，簡二傳而去異端，蓋丘明之志也。其有疑錯，則備論而闕之，以俟後賢。然劉子駿創通大義，賈景伯父子、許惠卿，皆先儒之美者也。末有穎子嚴者，雖淺近亦復名家。故特舉劉賈許穎之違，以見同異，分經之年與傳之年相附，比其義類，各隨而解之，名曰經傳集解。又別集諸例，及地名、譜第、歷數，相與為部，凡四十部，十五卷，皆顯其異同，從而釋之，名曰釋例，將令學者觀其所聚異同之說，釋例詳之也。
或曰：春秋之作，左傳及穀梁無明文，說者以為仲尼自衛反魯，修春秋，立素王，丘明為素臣。言公羊者亦云黜周而王魯，危行言遜，以避當時之害，故微其文，隱其義。公羊經止獲麟，而左氏經終孔丘卒，敢問所安？荅曰：異乎余所聞。仲尼曰：「文王既沒，文不在茲乎？」此制作之本意也。歎曰：「鳳鳥不至，河不出圖，吾已矣夫！」蓋傷時王之政也。麟鳳五靈，王者之嘉瑞也，今麟出非其時，虛其應而失其歸，此聖人所以為感也。絕筆于獲麟之一句者，所感而起，固所以為終也。
曰：然春秋何始於魯隱公？荅曰：周平王，東周之始王也；隱公，讓國之賢君也。考乎其時則相接，言乎其位則列國，本乎其始則周公之祚胤也。若平王能祈天永命，紹開中興，隱公能弘宣祖業，光啟王室，則西周之美可尋，文武之跡不墜。是故因其歷數，附其行事，采周之舊，以會成王義，垂法將來。所書之王，即平王也；所用之歷，即周正也；所稱之公，即魯隱也。安在其黜周而王魯乎？子曰：「如有用我者，吾其為東周乎！」此其義也。若夫制作之文，所以彰往考來，情見乎辭，言高則旨遠，辭約則義微，此理之常，非隱之也。聖人包周身之防，既作之後，方復隱諱以避患，非所聞也。子路使門人為臣，孔子以為欺天，而云仲尼素王，丘明素臣，又非通論也。先儒以為制作三年，文成致麟，既已妖妄，又引經以至仲尼卒，亦又近誣。據公羊經止獲麟，而左氏「小邾射」不在三叛之數，故余以為感麟而作，作起獲麟，則文止於所起，為得其實，至於反袂拭面，稱「吾道窮」，亦無取焉。

皇甫士安〈三都賦序〉一首

玄晏先生曰：古人稱不歌而頌謂之賦。然則賦也者，所以因物造端，敷弘體理，欲人不能加也。引而申之，故文必極美；觸類而長之，故辭必盡麗。然則美麗之文，賦之作也。昔之為文者，非苟尚辭而已，將以紐之王教，本乎勸戒也。自夏殷以前，其文隱沒，靡得而詳焉。周監二代，文質之體，百世可知。故孔子采萬國之風，正雅頌之名，集而謂之詩。詩人之作，雜有賦體。子夏序詩曰：一曰風，二曰賦。故知賦者，古詩之流也。
至于戰國，王道陵遲，風雅寖頓，於是賢人失志，辭賦作焉。是以孫卿屈原之屬，遺文炳然，辭義可觀。存其所感，咸有古詩之意，皆因文以寄其心，託理以全其制，賦之首也。及宋玉之徒，淫文放發，言過于實，誇競之興，體失之漸，風雅之則，於是乎乖。逮漢賈誼，頗節之以禮。自時厥後，綴文之士，不率典言，並務恢張，其文博誕空類。大者罩天地之表，細者入毫纖之內，雖充車聯駟，不足以載；廣夏接榱，不容以居也。其中高者，至如相如上林，楊雄甘泉，班固兩都，張衡二京，馬融廣成，王生靈光，初極宏侈之辭，終以約簡之制，煥乎有文，蔚爾鱗集，皆近代辭賦之偉也。若夫土有常產，俗有舊風，方以類聚，物以群分；而長卿之儔，過以非方之物，寄以中域，虛張異類，託有於無。祖構之士，雷同影附，流宕忘反，非一時也。
曩者漢室內潰，四海圮裂。孫劉二氏，割有交益；魏武撥亂，擁據函夏。故作者先為吳蜀二客，盛稱其本土險阻瓌琦，可以偏王，而卻為魏主述其都畿，弘敞豐麗，奄有諸華之意。言吳蜀以擒滅比亡國，而魏以交禪比唐虞，既已著逆順，且以為鑒戒。蓋蜀包梁岷之資，吳割荊南之富，魏跨中區之衍，考分次之多少，計殖物之眾寡，比風俗之清濁，課士人之優劣，亦不可同年而語矣。二國之士，各沐浴所聞，家自以為我土樂，人自以為我民良，皆非通方之論也。作者又因客主之辭，正之以魏都，折之以王道，其物土所出，可得披圖而校。體國經制，可得按記而驗，豈誣也哉！

石季倫〈思歸引序〉一首

余少有大志，夸邁流俗，弱冠登朝，歷位二十五年，五十以事去官。晚節更樂放逸，篤好林藪；遂肥遁於河陽別業。其制宅也，卻阻長堤，前臨清渠，百木幾於萬株，流水周於舍下。有觀閣池沼，多養魚鳥。家素習技，頗有秦趙之聲。出則以游目弋釣為事，入則有琴書之娛。又好服食咽氣，志在不朽，慠然有凌雲之操。欻復見牽羈，婆娑於九列；困於人間煩黷，常思歸而永歎。尋覽樂篇，有思歸引，儻古人之情，有同於今，故制此曲。此曲有絃無歌，今為作歌辭，以述余懷。恨時無知音者，令造新聲而播於絲竹也。


序下


陸士衡〈豪士賦序〉一首

夫立德之基有常，而建功之路不一。何則？循心以為量者存乎我，因物以成務者繫乎彼。存夫我者，隆殺止乎其域；繫乎物者，豐約唯所遭遇。落葉俟微風以隕，而風之力蓋寡；孟嘗遭雍門而泣，而琴之感以末。何者？欲隕之葉，無所假烈風；將墜之泣，不足繁哀響也。是故苟時啟於天，理盡於民，庸夫可以濟聖賢之功，斗筲可以定烈士之業。故曰才不半古，而功已倍之，蓋得之於時勢也。歷觀古今，徼一時之功，而居伊周之位者有矣。夫我之自我，智士猶嬰其累；物之相物，昆蟲皆有此情。夫以自我之量，而挾非常之勳，神器暉其顧，萬物隨其俯仰，心玩居常之安，耳飽從諛之說，豈識乎功在身外，任出才表者哉！
且好榮惡辱，有生之所大期；忌盈害上，鬼神猶且不免；人主操其常柄，天下服其大節，故曰天可讎乎？而時有袨服荷戟，立于廟門之下，援旗誓眾，奮於阡陌之上。況乎代主制命，自下財物者哉！廣樹恩不足以敵怨，勤興利不足以補害，故曰代大匠斲者，必傷其手。且夫政由甯氏，忠臣所為慷慨；祭則寡人，人主所不久堪。是以君奭鞅鞅，不悅公旦之舉；高平師師，側目博陸之勢。而成王不遣嫌吝於懷，宣帝若負芒刺於背，非其然者與？嗟乎！光于四表，德莫富焉；王曰叔父，親莫昵焉。登帝大位，功莫厚焉；守節沒齒，忠莫至焉。而傾側顛沛，僅而自全，則伊生抱明允以嬰戮，文子懷忠敬而齒劍，固其所也。
因斯以言，夫以篤聖穆親，如彼之懿，大德至忠，如此之盛，尚不能取信於人主之懷，止謗於眾多之口，過此以往，惡覩其可！安危之理，斷可識矣。又況乎饕大名以冒道家之忌，運短才而易聖哲所難者哉！身危由於勢過，而不知去勢以求安；禍積起於寵盛，而不知辭寵以招福。見百姓之謀己，則申宮警守，以崇不畜之威；懼萬民之不服，則嚴刑峻制，以賈傷心之怨。然後威窮乎震主，而怨行乎上下，眾心日陊，危機將發，而方偃仰瞪眄，謂足以夸世，笑古人之未工，亡己事之已拙，知曩勳之可矜，暗成敗之有會。是以事窮運盡，必於顛仆；風起塵合，而禍至常酷也。聖人忌功名之過己，惡寵祿之踰量，蓋為此也。
夫惡欲之大端，賢愚所共有，而游子殉高位於生前，志士思垂名於身後，受生之分，唯此而已。夫蓋世之業，名莫大焉；震主之勢，位莫盛焉；率意無違，欲莫順焉。借使伊人頗覽天道，知盡不可益，盈難久持，超然自引，高揖而退，則巍巍之盛，仰邈前賢，洋洋之風，俯冠來籍，而大欲不乏於身，至樂無愆乎舊，節彌效而德彌廣，身逾逸而名逾劭。此之不為，彼之必昧，然後河海之跡堙為窮流，一簣之舋積成山岳，名編凶頑之條，身猒荼毒之痛，豈不謬哉！故聊賦焉，庶使百世少有寤云。

顏延年〈三月三日曲水詩序〉一首

夫方策既載，皇王之迹已殊；鐘石畢陳，舞詠之情不一。雖淵流遂往，詳略異聞，然其宅天衷，立民極，莫不崇尚其道，神明其位，拓世貽統，固萬葉而為量者也。
有宋函夏，帝圖弘遠。高祖以聖武定鼎，規同造物；皇上以叡文承歷，景屬宸居。隆周之卜既永，宗漢之兆在焉。正體毓德於少陽，王宰宣哲於元輔。晷緯昭應，山瀆效靈。五方雜遝，四隩來暨。選賢建戚，則宅之於茂典；施命發號，必酌之於故實。大予協樂，上庠肆教。章程明密，品式周備。國容眡令而動，軍政象物而具。箴闕記言，校文講藝之官，采遺於內；輶車朱軒，懷荒振遠之使，論德于外。赬莖素毳，并柯共穗之瑞，史不絕書；棧山航海，踰沙軼漠之貢，府無虛月。烈燧千城，通驛萬里。穹居之君，內首稟朔；卉服之酋，回面受吏。是以異人慕響，俊民閒出；警蹕清夷，表裏悅穆。將徙縣中宇，張樂岱郊。增類帝之宮，飭禮神之館，塗歌邑誦，以望屬車之塵者久矣。
日躔胃維，月軌青陸。皇祇發生之始，后王布和之辰，思對上靈之心，以惠庶萌之願。加以二王于邁，出餞戒告，有詔掌故，爰命司歷，獻洛飲之禮，具上巳之儀。南除輦道，北清禁林，左關巖隥，右梁潮源。略亭皋，跨芝廛，苑太液，懷曾山。松石峻垝，蔥翠陰煙，游泳之所攢萃，翔驟之所往還。於是離宮設衛，別殿周徼，旌門洞立，延帷接枑，閱水環階，引池分席。春官聯事，蒼靈奉塗。然後升秘駕，胤緹騎，搖玉鸞，發流吹，天動神移，淵旋雲被，以降于行所，禮也。
既而帝暉臨幄，百司定列，鳳蓋俄軫，虹旗委斾。肴蔌芬藉，觴醳泛浮。妍歌妙舞之容，銜組樹羽之器。三奏四上之調，六莖九成之曲。競氣繁聲，合變爭節。龍文飾轡，青翰侍御。華裔殷至，觀聽騖集。揚袂風山，舉袖陰澤。靚莊藻野，袨服縟川。故以殷賑外區，煥衍都內者矣。上膺萬壽，下禔百福。帀筵稟和，闔堂依德。情盤景遽，歡洽日斜。金駕揔駟，聖儀載佇。悵鈞臺之未臨，慨酆宮之不縣。方且排鳳闕以高遊，開爵園而廣宴。並命在位，展詩發志。則夫誦美有章，陳信無愧者歟？

王元長〈三月三日曲水詩序〉一首

臣聞出豫為象，鈞天之樂張焉；時乘既位，御氣之駕翔焉。是以得一奉宸，逍遙襄城之域；體元則大，悵望姑射之阿。然窅眇寂寥，其獨適者已。至如夏后兩龍，載驅璿臺之上；穆滿八駿，如舞瑤水之陰；亦有饗云，固不與萬民共也。
我大齊之握機創歷，誕命建家，接禮貳宮，考庸太室。幽明獻期，雷風通饗，昭華之珍既徙，延喜之玉攸歸。革宋受天，保生萬國，度邑靜鹿丘之歎，遷鼎息大坰之慚。紹清和於帝猷，聯顯懿於王表。駿發開其遠祥，定爾固其洪業。皇帝體膺上聖，運鍾下武，冠五行之秀氣，邁三代之英風。昭章雲漢，暉麗日月，牢籠天地，彈壓山川。設神理以景俗，敷文化以柔遠。澤普汜而無私，法含弘而不殺。猶且具明廢寢，𣅳晷忘餐。念負重於春冰，懷御奔於秋駕。可謂巍巍弗與，蕩蕩誰名，秉靈圖而非泰，涉孟門其何嶮。儲后睿哲在躬，妙善居質，內積和順，外發英華，斧藻至德，琢磨令範，言炳丹青，道潤金璧。出龍樓而問豎，入虎闈而齒冑。愛敬盡於一人，光耀究於四海。若夫族茂麟趾，宗固盤石，跨掩昌姬，韜軼炎漢。元宰比肩於尚父，中鉉繼踵乎周南，分陝流勿翦之懽，來仕允克施之譽，莫不如珪如璋，令聞令望，朱茀斯皇，室家君王者也。
本枝之盛如此，稽古之政如彼，用能免群生於湯火，納百姓於休和，草萊樂業，守屏稱事。引鏡皆明目，臨池無洗耳。沈冥之怨既缺，薖軸之疾已消。興廉舉孝，歲時於外府；署行議年，日夕于中甸。協律揔章之司，厚倫正俗；崇文成均之職，導德齊禮。挈壺宣夜，辯氣朔於靈臺；書笏珥彤，紀言事於仙室。褰帷斷裳，危冠空履之吏；彯搖武猛，扛鼎揭旗之士。勤恤民隱，糾逖王慝。射集隼於高墉，繳大風於長隧，不仁者遠，惟道斯行。讒莠蔑聞，攘爭掩息，稀鳴桴於砥路，鞠茂草於圓扉。耆年闕市井之游，稚齒豐車馬之好；宮鄰昭泰，荒憬清夷。侮食來王，左言入侍，離身反踵之君，髽首貫胸之長，屈膝厥角，請受纓縻。
文鉞碧砮之琛，奇幹善芳之賦，紈牛露犬之玩，乘黃茲白之駟，盈衍儲邸，充仞郊虞；匭牘相尋，鞮譯無曠。一尉候於西東，合車書於南北。暢轂埋轔轔之轍，綏旍卷悠悠之斾。四方無拂，五戎不距，偃革辭軒，銷金罷刃。天瑞降，地符升，澤馬來，器車出；紫脫華，朱英秀；佞枝植，歷草孳。雲潤星暉，風揚月至；江海呈象，龜龍載文。方握河沈璧，封山紀石，邁三五而不追，踐八九之遙迹。功既成矣，世既貞矣，信可以優游暇豫，作樂崇德者歟？
于時青鳥司開，條風發歲，粵上斯巳，惟暮之春。同律克和，樹草自樂。禊飲之日在茲，風舞之情咸蕩；去肅表乎時訓，行慶動於天矚。載懷平圃，乃睠芳林。芳林園者，福地奧區之湊，丹陵若水之舊。殷殷均乎姚澤，膴膴尚於周原。狹豐邑之未宏，陋譙居之猶褊。求中和而經處，揆景緯以裁基。飛觀神行，虛檐雲構。離房乍設，層樓間起，負朝陽而抗殿，跨靈沼而浮榮，鏡文虹於綺疏，浸蘭泉於玉砌。幽幽叢薄，秩秩斯干，曲拂邅迴，潺湲徑復。新蓱泛沚，華桐發岫，雜夭采於柔荑，亂嚶聲於緜羽。禁軒承幸，清宮俟宴。緹帷宿置，帟幕宵懸。既而滅宿澄霞，登光辨色，式道執殳，展軨效駕，徐鑾警節，明鍾暢音。七萃連鑣，九斿齊軌，建旗拂霓，揚葭振木。魚甲煙聚，貝冑星羅。重英曲瑵之飾，絕景遺風之騎。昭灼甄部，駔駿函列，虎視龍超，雷駭電逝，轟轟隱隱，紛紛軫軫，羌難得而稱計。
爾乃迴輿駐罕，嶽鎮淵渟，睟容有穆，賓儀式序。授几肆筵，因流波而成次；蕙肴芳醴，任激水而推移。葆佾陳階，金瓟在席，戚奏翹舞，籥動邠詩。召鳴鳥于弇州，追伶倫於嶰谷；發參差於王子，傳妙靡於帝江。正歌有闋，羽觴無筭。上陳景福之賜，下獻南山之壽；信凱讌之在藻，知和樂於食苹。桑榆之陰不居，草露之滋方渥。有詔曰：今日嘉會，咸可賦詩。凡四十有五人，其辭云爾。

任彥昇〈王文憲集序〉一首

公諱儉，字仲寶，琅邪臨沂人也。其先自秦至宋，國史家諜詳焉。晉中興以來，六世名德，海內冠冕。古語云：「仁人之利，天道運行。」故呂虔歸其佩刀，郭璞誓以淮水。若離翦之止殺，吉駿之誠感，蓋有助焉。
公之生也，誕授命世，體三才之茂，踐得二之機。信乃昴宿垂芒，德精降祉，有一于此，蔚為帝師。況乃淵角殊祥，山庭異表；望衢罕窺其術，觀海莫際其瀾。宏覽載籍，博游才義。若乃金版玉匱之書，海上名山之旨；沈鬱澹雅之思，離堅合異之談。莫不揔制清衷，遞為心極。斯固通人之所包，非虛明之絕境，不可窮者，其唯神用者乎？然檢鏡所歸，人倫以表，雲屋天構，匠者何？自咸洛不守，憲章中輟。賀生達禮之宗，蔡公儒林之亞，闕典未補，大備茲日。至若齒危髮秀之老，含經味道之生，莫不北面人宗，自同資敬。性託夷遠，少屏塵雜，自非可以弘獎風流，增益標勝，未嘗留心。
朞歲而孤，叔父司空簡穆公，早所器異。年始志學，家門禮訓，皆折衷於公。孝友之性，豈伊橋梓；夷雅之體，無待韋弦。汝郁之幼挺淳至，黃琬之早標聰察，曾何足尚？年六歲，襲封豫寧侯，拜日，家人以公尚幼，弗之先告。既襲珪組，對揚王命，因便感咽，若不自勝。初，宋明帝居蕃，與公母武康公主素不協。及即位，有詔廢毀舊塋，投棄棺柩。公以死固請，誓不遵奉，表啟酸切，義感人神。太宗聞而悲之，遂無以奪也。初拜秘書郎，遷太子舍人，以選尚公主，拜駙馬都尉。元徽初，遷秘書丞。於是采公曾之中經，刊弘度之四部；依劉歆七略，更撰七志。蓋嘗賦詩云：稷契匡虞夏，伊呂翼商周。自是始有應務之跡，生民屬心矣！時司徒袁粲，有高世之度，脫落塵俗。見公弱齡，便望風推服，歎曰：衣冠禮樂在是矣！時粲位亞台司，公年始弱冠，年勢不侔，公與之抗禮。因贈粲詩，要以歲暮之期，申以止足之戒。粲答詩曰：老夫亦何寄？之子照清襟。
服闋，拜司徒右長史。出為義興太守，風化之美，奏課為最。還，除給事黃門侍郎，旬日，遷尚書吏部郎參選。昔毛玠之公清，李重之識會，兼之者公也。俄遷侍中，以愍侯始終之職，固辭不拜。補太尉右長史。時聖武定業，肇基王命，寤寐風雲，實資人傑。是以宸居膺列宿之表，圖緯著王佐之符。俄遷左長史。齊臺初建，以公為尚書右僕射，領吏部，時年二十八。宋末艱虞，百王澆季。禮紊舊宗，樂傾恒軌，自朝章國紀，典彝備物，奏議符策，文辭表記，素意所不蓄，前古所未行，皆取定俄頃，神無滯用。
太祖受命，以佐命之功，封南昌縣開國公，食邑二千戶。建元二年，遷尚書左僕射，領選如故。自營郃分司，盧欽兼掌，譽望所歸，允集茲日。尋表解選，詔加侍中，又授太子詹事，侍中僕射如故。固辭侍中，改授散騎常侍，餘如故。太祖崩，遺詔以公為侍中尚書令鎮國將軍。永明元年，進號衛將軍。二年，以本官領丹陽尹。六輔殊風，五方異俗。公不謀聲訓，而楚夏移情。故能使解劍拜仇，歸田息訟。前郡尹溫太真劉真長，或功銘鼎彝，或德標素尚，臭味風雲，千載無爽。親加弔祭，表薦孤遺，遠協神期，用彰世祀。時簡穆公薨，以撫養之恩，特深恆慕，表求解職，有詔不許。
國學初興，華夷慕義，經師人表，允資望實。復以本官領國子祭酒，三年，解丹陽尹，領太子少傅，餘悉如故。挂服捐駒，前良取則，臥轍棄子，後予胥怨。皇太子不矜天姿，俯同人範，師友之義，穆若金蘭。又領本州大中正，頃之解職。四年，以本號開府儀同三司，餘悉如故。謙光愈遠，大典未申。六年，又申前命，七年，固辭選任，帝所重違，詔加中書監，猶參掌選事。長輿追專車之恨，公曾甘鳳池之失。
夫奔競之塗，有自來矣。以難知之性，協易失之情，必使無訟，事深弘誘。公提衡惟允，一紀于茲，拔奇取異，興微繼絕。望側階而容賢，候景風而式典。春秋三十有八，七年五月三日，薨于建康官舍。皇朝軫慟，儲鉉傷情。有識銜悲，行路掩泣。豈直舂者不相，工女寢機而已哉！故以痛深衣冠，悲纏教義，豈非功深砥礪，道邁舟航？沒世遺愛，古之益友。追贈太尉，侍中中書監如故。給節，加羽葆鼓吹，增班劍六十人，謚曰文憲，禮也。
公在物斯厚，居身以約。玩好絕於耳目，布素表於造次。室無姬姜，門多長者。立言必雅，未嘗顯其所長；持論從容，未嘗言人所短。弘長風流，許與氣類；雖單門後進，必加善誘；勖以丹霄之價，弘以青冥之期。公銓品人倫，各盡其用，居厚者不矜其多，處薄者不怨其少。窮涯而反，盈量知歸。皇朝以治定制禮，功成作樂，思我民譽，緝熙帝圖。雖張曹爭論於漢朝，荀摯競爽於晉世，無以仰摸淵旨，取則後昆。每荒服請罪，遠夷慕義，宣威授指，寔寄宏略。理積則神無忤往；事感則悅情斯來。無是己之心，事隔於容謟；罕愛憎之情，理絕於毀譽。造理常若可干，臨事每不可奪；約己不以廉物，弘量不以容非。攻乎異端，歸之正義。
公生自華宗，世務簡隔，至於軍國遠圖，刑政大典，既道在廊廟，則理擅民宗。若乃明練庶務，鑒達治體，懸然天得，不謀成心。求之載籍，翰牘所未紀；訊之遺老，耳目所不接。至若文案自環，主者百數，皆深文為吏，積習成奸，蓄筆削之刑，懷輕重之意。公乘理照物，動必研機。當時嗟服，若有神道。豈非希世之雋民，瑚璉之宏器？
昉行無異操，才無異能，得奉名節，迄將一紀。一言之譽，東陵侔於西山；一之榮，鄭璞踰於周寶。士感知己，懷此何極！出入禮闈，朝夕舊館，瞻棟宇而興慕，撫身名而悼恩。公自幼及長，述作不倦。固以理窮言行，事該軍國，豈直彫章縟采而已哉？若乃統體必善，綴賞無地，雖楚趙群才，漢魏眾作，曾何足云！曾何足云！昉嘗以筆札見知，思以薄技效德，是用綴緝遺文，永貽世範。為如干秩，如干卷。所撰古今集記今書七志，為一家言，不列于集。集錄如左。


頌


王子淵〈聖主得賢臣頌〉一首

夫荷旃被毳者，難與道純緜之麗密；羹藜唅糗者，不足與論太牢之滋味。今臣僻在西蜀，生於窮巷之中，長於蓬茨之下，無有游觀廣覽之知，顧有至愚極陋之累，不足以塞厚望，應明旨。雖然，敢不略陳愚心，而杼情素！
記曰：恭惟春秋法五始之要，在乎審己正統而已。夫賢者，國家之器用也。所任賢，則趨舍省而功施普；器用利，則用力少而就效眾。故工人之用鈍器也，勞筋苦骨，終日矻矻。及至巧冶鑄干將之璞，清水淬其鋒，越砥歛其鍔，水斷蛟龍，陸剸犀革，忽若篲氾畫塗。如此則使離婁督繩，公輸削墨，雖崇臺五層，延袤百丈而不溷者，工用相得也。庸人之御駑馬，亦傷吻弊筴而不進於行，胸喘膚汗，人極馬倦。及至駕齧膝，驂乘旦，王良執靶，韓哀附輿，縱騁馳騖，忽如影靡，過都越國，蹶如歷塊；追奔電，逐遺風，周流八極，萬里一息。何其遼哉！人馬相得也。故服絺綌之涼者，不苦盛暑之鬱燠；襲狐貉之煖者，不憂至寒之淒滄。何則？有其具者易其備。賢人君子，亦聖王之所以易海內也。是以嘔喻受之，開寬裕之路，以延天下之英俊也。夫竭智附賢者，必建仁策；索人求士者，必樹伯迹。昔周公躬吐握之勞，故有圄空之隆；齊桓設庭燎之禮，故有匡合之功。由此觀之，君人者勤於求賢而逸於得人。
人臣亦然。昔賢者之未遭遇也，圖事揆策，則君不用其謀；陳見悃誠，則上不然其信。進仕不得施效，斥逐又非其愆。是故伊尹勤於鼎俎，太公困於鼓刀，百里自鬻，甯戚飯牛，離此患也。及其遇明君、遭聖主也，運籌合上意，諫諍則見聽，進退得關其忠，任職得行其術，去卑辱奧渫而升本朝，離蔬釋蹻而享膏梁，剖符錫壤，而光祖考，傳之子孫，以資說士。故世必有聖智之君，而後有賢明之臣。虎嘯而谷風冽，龍興而致雲氣，蟋蟀俟秋吟，蜉蝣出以陰。易曰：「飛龍在天，利見大人。」詩曰：「思皇多士，生此王國。」故世平主聖，俊乂將自至，若堯舜禹湯文武之君，獲稷契皋陶伊尹呂望之臣，明明在朝，穆穆列布，聚精會神，相得益章。雖伯牙操𥳠鐘，蓬門子彎烏號，猶未足以喻其意也。
故聖主必待賢臣而弘功業，俊士亦俟明主以顯其德。上下俱欲，懽然交欣，千載一會，論說無疑。翼乎如鴻毛遇順風，沛乎若巨魚縱大壑。其得意如此，則胡禁不止，曷令不行？化溢四表，橫被無窮，遐夷貢獻，萬祥必臻。是以聖主不徧窺望而視已明，不殫傾耳而聽已聰。恩從祥風翱，德與和氣游，太平之責塞，優游之望得。遵游自然之勢，恬淡無為之場。休徵自至，壽考無疆，雍容垂拱，永永萬年。何必偃仰詘信若彭祖，呴噓呼吸如喬松，眇然絕俗離世哉！詩曰：「濟濟多士，文王以寧。」蓋信乎其以寧也！

楊子雲〈趙充國頌〉一首

明靈惟宣，戎有先零。先零猖狂，侵漢西疆。漢命虎臣，惟後將軍。整我六師，是討是震。既臨其域，諭以威德。有守矜功，謂之弗克。請奮其旅，于罕之羌。天子命我，從之鮮陽。營平守節，屢奏封章。料敵制勝，威謀靡亢。遂克西戎，還師于京。鬼方賓服，罔有不庭。昔周之宣，有方有虎。詩人歌功，乃列于雅。在漢中興，充國作武。赳赳桓桓，亦紹厥後。

史孝山〈出師頌〉一首

茫茫上天，降祚有漢。兆基開業，人神攸贊。五曜霄映，素靈夜歎。皇運來授，萬寶增煥。歷紀十二，天命中易。西零不順，東夷遘逆。乃命上將，授以雄戟。桓桓上將，寔天所啟。允文允武，明詩悅禮。憲章百揆，為世作楷。昔在孟津，惟師尚父。素旄一麾，渾一區宇。蒼生更始，朔風變楚。薄伐獫狁，至于太原。詩人歌之，猶歎其艱。況我將軍，窮城極邊。鼓無停響，旗不蹔褰。澤霑遐荒，功銘鼎鉉。我出我師，于彼西疆。天子餞我，路車乘黃。言念伯舅，恩深渭陽。介珪既削，列壤酬勳。今我將軍，啟土上郡。傳子傳孫，顯顯令問。

劉伯倫〈酒德頌〉一首

有大人先生，以天地為一朝，萬期為須臾。日月為扃牖，八荒為庭衢。行無轍迹，居無室廬。幕天席地，縱意所如。止則操巵執觚，動則挈榼提壺。唯酒是務，焉知其餘。有貴介公子，搢紳處士。聞吾風聲，議其所以。乃奮袂攘襟，怒目切齒。陳說禮法，是非鋒起。先生於是方捧甖承槽，銜杯漱醪。奮髯踑踞，枕麴藉糟。無思無慮，其樂陶陶。兀然而醉，豁爾而醒。靜聽不聞雷霆之聲，熟視不覩泰山之形。不覺寒暑之切肌，利欲之感情。俯觀萬物，擾擾焉如江漢之載浮萍。二豪侍側，焉如蜾蠃之與螟蛉。

陸士衡〈漢高祖功臣頌〉一首

相國酇文終侯沛蕭何，相國平陽懿侯沛曹參，太子少傅留文成侯韓張良，丞相曲逆獻侯陽武陳平，楚王淮陰韓信，梁王昌邑彭越，淮南王六黥布，趙景王大梁張耳，韓王韓信，燕王豐盧綰，長沙文王吳芮，荊王沛劉賈，太傅安國懿侯王陵，左丞相絳武侯沛周勃，相國舞陽侯沛樊噲，右丞相曲周景侯高陽酈商，太僕汝陰文侯沛夏侯嬰，丞相潁陰懿侯睢陽灌嬰，代丞相陽陵景侯魏傅寬，車騎將軍信武肅侯靳歙，大行廣野君高陽酈食其，中郎建信侯齊劉敬，太中大夫楚陸賈，太子太傅稷嗣君薛叔孫通、魏無知，護軍中尉隨何，新成三老董公、轅生，將軍紀信，御史大夫沛周苛，平國君侯公，右三十一人，與定天下安社稷者也。頌曰：
芒芒宇宙，上墋下黷。波振四海，塵飛五岳。九服徘徊，三靈改卜。赫矣高祖，肇載天祿。沈跡中鄉，飛名帝錄。慶雲應輝，皇階授木。龍興泗濱，虎嘯豐谷。彤雲晝聚，素靈夜哭。金精仍頹，朱光以渥。萬邦宅心，駿民效足。
堂堂蕭公，王迹是因。綢繆叡后，無競維人。外濟六師，內撫三秦。拔奇夷難，邁德振民。體國垂制，上穆下親。名蓋群后，是謂宗臣。
平陽樂道，在變則通。爰淵爰嘿，有此武功。長驅河朔，電擊壤東。協策淮陰，亞迹蕭公。
文成作師，通幽洞冥。永言配命，因心則靈。窮神觀化，望影揣情。鬼無隱謀，物無遯形。武關是闢，鴻門是寧。隨難滎陽，即謀下邑。銷印惎廢，推齊勸立。運籌固陵，定策東襲。三王從風，五侯允集。霸楚寔喪，皇漢凱入。怡顏高覽，彌翼鳳戢。託迹黃老，辭世卻粒。
曲逆宏達，好謀能深。遊精杳漠，神迹是尋。重玄匪奧，九地匪沈。伐謀先兆，擠響于音。奇謀六奮，嘉慮四迴。規主於足，離項于懷。格人乃謝，楚翼寔摧。韓王窘執，胡馬洞開。迎文以謀，哭高以哀。
灼灼淮陰，靈武冠世。策出無方，思入神契。奮臂雲興，騰迹虎噬。凌險必夷，摧剛則脆。肇謀漢濱，還定渭表。京索既扼，引師北討。濟河夷魏，登山滅趙。威亮火烈，勢踰風掃。拾代如遺，偃齊猶草。二州肅清，四邦咸舉。乃眷北燕，遂表東海。克滅龍且，爰取其旅。劉項懸命，人謀是與。念功惟德，辭通絕楚。彭越觀時，弢迹匿光。人具爾瞻，翼爾鷹揚。威凌楚域，質委漢王。靖難河濟，即宮舊梁。烈烈黥布，眈眈其眄。名冠彊楚，鋒猶駭電。覩幾蟬蛻，悟主革面。肇彼梟風，翻為我扇。天命方輯，王在東夏。矯矯三雄，至于垓下。元凶既夷，寵祿來假。保大全祚，非德孰可？謀之不臧，舍福取禍。
張耳之賢，有聲梁魏。士也罔極，自詒伊愧。俯思舊恩，仰察五緯。脫迹違難，披榛來洎。改策西秦，報辱北冀。悴葉更輝，枯條以肄。
王信韓孽，宅土開疆。我圖爾才，越遷晉陽。盧綰自微，婉孌我皇。跨功踰德，祚爾輝章。人之貪禍，寧為亂亡。
吳芮之王，祚由梅鋗。功微勢弱，世載忠賢。
肅肅荊王，董我三軍。我圖四方，殷薦其勳。庸親作勞，舊楚是分。往踐厥宇，大啟淮墳。
安國違親，悠悠我思。依依哲母，既明且慈。引身伏劍，永言固之。淑人君子，實邦之基。義形於色，憤發于辭。主亡與亡，末命是期。
絳侯質木，多略寡言。曾是忠勇，惟帝攸歎。雲騖靈丘，景逸上蘭。平代禽狶，奄有燕韓。寧亂以武，斃呂以權。滌穢紫宮，徵帝太原。實惟太尉，劉宗以安。挾功震主，自古所難。勳耀上代，身終下藩。
舞陽道迎，延帝幽藪。宣力王室，匪惟厥武。揔干鴻門，披闥帝宇。聳顏誚項，掩淚悟主。
曲周之進，于其哲兄。俾率爾徒，從王于征。振威龍蛻，攄武庸城。六師寔因，克荼禽黥。
猗歟汝陰，綽綽有裕。戎軒肇迹，荷策來附。馬煩轡殆，不釋擁樹。皇儲時乂，平城有謀。
潁陰銳敏，屢為軍鋒。奮戈東城，禽項定功。乘風藉響，高步長江。收吳引淮，光啟于東。
陽陵之勳，元帥是承。信武薄伐，揚節江陵。夷王殄國，俾亂作懲。
恢恢廣野，誕節令圖。進謁嘉謀，退守名都。東窺白馬，北距飛狐。即倉敖庚，據險三塗。輶軒東踐，漢風載徂。身死于齊，非說之辜。我皇寔念，言祚爾孤。
建信委輅，被褐獻寶。指明周漢，銓時論道。移帝伊洛，定都酆鎬。柔遠鎮邇，寔敬攸考。
抑抑陸生，知言之貫。往制勁越，來訪皇漢。附會平勃，夷凶翦亂。所謂伊人，邦家之彥。
百王之極，舊章靡存。漢德雖朗，朝儀則昏。稷嗣制禮，下肅上尊。穆穆帝典，煥其盈門。風睎三代，憲流後昆。
無知叡敏，獨昭奇迹。察侔蕭相，貺同師錫。隨何辯達，因資於敵。紓漢披楚，唯生之績。
皤皤董叟，謀我平陰。三軍縞素，天下歸心。
袁生秀朗，沈心善照。漢斾南振。楚威自撓，大略淵回，元功響効。邈哉惟人，何識之妙。
紀信誑項，軺軒是乘。攝齊赴節，用死孰懲。身與煙消，名與風興。周苛慷慨，心若懷冰。刑可以暴，志不可凌。貞軌偕沒，亮迹雙升。帝疇爾庸，後嗣是膺。
天地雖順，王心有違。懷親望楚，永言長悲。侯公伏軾，皇媼來歸。是謂平國，寵命有輝。
震風過物，清濁効響。大人于興，利在攸往。弘海者川，崇山惟壤。韶護錯音，袞龍比象。明明眾哲，同濟天網。劍宣其利，鑒獻其朗。文武四充，漢祚克廣，悠悠遐風，千載是仰。


贊


夏侯孝〈若東方朔畫贊〉一首

大夫諱朔，字曼倩，平原厭次人也。魏建安中，分厭次以為樂陵郡，故又為郡人焉。事漢武帝，漢書具載其事。
先生瓌瑋博達，思周變通，以為濁世不可以富貴也，故薄遊以取位；苟出不可以直道也，故頡頏以慠世。慠世不可以垂訓也，故正諫以明節。明節不可以久安也，故詼諧以取容。潔其道而穢其迹，清其質而濁其文。弛張而不為邪，進退而不離群。若乃遠心曠度，贍智宏材。倜儻博物，觸類多能。合變以明笇，幽贊以知來。自三墳五典，八索九丘，陰陽圖緯之學，百家眾流之論，周給敏捷之辯，支離覆逆之數。經脈藥石之藝，射御書計之術。乃研精而究其理，不習而盡其功，經目而諷於口，過耳而闇於心。夫其明濟開豁，包含弘大，凌轢卿相，嘲哂豪桀，籠罩靡前，跆籍貴勢，出不休顯，賤不憂戚，戲萬乘若寮友，視儔列如草芥。雄節邁倫，高氣蓋世，可謂拔乎其萃，遊方之外者已。
談者又以先生噓吸冲和，吐故納新；蟬蛻龍變，棄俗登仙；神交造化，靈為星辰。此又奇怪惚恍，不可備論者也。
大人來守此國，僕自京都言歸定省，覩先生之縣邑，想先生之高風；徘徊路寢，見先生之遺像；逍遙城郭，觀先生之祠宇。慨然有懷，乃作頌焉。其辭曰：
矯矯先生，肥遯居貞。退不終否，進亦避榮。臨世濯足，希古振纓。涅而無滓，既濁能清。無滓伊何，高明克柔。能清伊何，視汙若浮。樂在必行，處淪罔憂。跨世凌時，遠蹈獨游。瞻望往代，爰想遐蹤。邈邈先生，其道猶龍。染迹朝隱，和而不同。棲遲下位，聊以從容。
我來自東，言適茲邑。敬問墟墳，企佇原隰，墟墓徒存，精靈永戢。民思其軌，祠宇斯立。徘徊寺寢，遺像在圖。周旋祠宇，庭序荒蕪。榱棟傾落，草萊弗除。肅肅先生，豈焉是居？是居弗形，悠悠我情。昔在有德，罔不遺靈。天秩有禮，神監孔明。彷佛風塵，用垂頌聲。

袁彥伯〈三國名臣序贊〉一首

夫百姓不能自治，故立君以治之；明君不能獨治，則為臣以佐之。然則三五迭隆，歷世承基，揖讓之與干戈，文德之與武功，莫不宗匠陶鈞而群才緝熙，元首經略而股肱肆力。遭離不同，迹有優劣。至於體分冥固，道契不墜；風美所扇，訓革千載，其揆一也。故二八升而唐朝盛，伊呂用而湯武寧，三賢進而小白興，五臣顯而重耳霸。中古凌遲，斯道替矣。居上者不以至公理物，為下者必以私路期榮；御圓者不以信誠率眾，執方者必以權謀自顯。於是君臣離而名教薄，世多亂而時不治。故蘧甯以之卷舒，柳下以之三黜，接輿以之行歌，魯連以之赴海。衰世之中，保持名節，君臣相體，若合符契。則燕昭樂毅，古之流也。夫未遇伯樂，則千載無一驥。時值龍顏，則當年控三傑。漢之得材，於斯為貴。高祖雖不以道勝御物，群下得盡其忠；蕭曹雖不以三代事主，百姓不失其業。靜亂庇人，抑亦其次。
夫時方顛沛，則顯不如隱；萬物思治，則默不如語。是以古之君子，不患弘道難；遭時難，遭時匪難，遇君難。故有道無時，孟子所以咨嗟；有時無君，賈生所以垂泣。夫萬歲一期，有生之通塗；千載一遇，賢智之嘉會。遇之不能無欣，喪之何能無慨？古人之言，信有情哉！余以暇日，常覽國志，考其君臣，比其行事，雖道謝先代，亦異世一時也。
文若懷獨見之明，而有救世之心，論時則民方塗炭，計能則莫出魏武。故委面霸朝，豫議世事。舉才不以標鑒，故久之而後顯；籌畫不以要功，故事至而後定。雖亡身明順，識亦高矣！
董卓之亂，神器遷逼，公達慨然，志在致命。由斯而談，故以大存名節。至如身為漢隸，而迹入魏幕，源流趣舍，其亦文若之謂。所以存亡殊致，始終不同，將以文若既明，名教有寄乎？夫仁義不可不明，則時宗舉其致；生理不可不全，故達識攝其契。相與弘道，豈不遠哉！
崔生高朗，折而不撓，所以策名魏武，執笏霸朝者，蓋以漢主當陽，魏后北面者哉！若乃一旦進璽，君臣易位，則崔子所不與，魏武所不容。夫江湖所以濟舟，亦所以覆舟；仁義所以全身，亦所以亡身。然而先賢玉摧於前，來哲攘袂於后，豈非天懷發中，而名教束物者乎？
孔明盤桓，俟時而動，遐想管樂，遠明風流。治國以禮，民無怨聲，刑罰不濫，沒有餘泣。雖古之遺愛，何以加茲！及其臨終顧託，受遺作相，劉后授之無疑心，武侯處之無懼色，繼體納之無貳情，百姓信之無異辭，君臣之際，良可詠矣！公瑾卓爾，逸志不群。總角料主，則素契於伯符；晚節曜奇，則參分於赤壁。惜其齡促，志未可量。
子布佐策，致延譽之美，輟哭止哀，有翼戴之功。神情所涉，豈徒蹇愕而已哉！然而杜門不用，登壇受譏。夫一人之身，所照未異，而用舍之間，俄有不同，況沈迹溝壑，遇與不遇者乎？
夫詩頌之作，有自來矣。或以吟詠情性，或以述德顯功，雖大旨同歸，所託或乖，若夫出處有道，名體不滯，風軌德音，為世作範，不可廢也。故復撰序所懷，以為之讚云。
魏志九人，蜀志四人，吳志七人。荀彧字文若，諸葛亮字孔明，周瑜字公瑾，荀攸字公達，龐統字士元，張昭字子布，袁煥字曜卿，蔣琬字公琰，魯肅字子敬，崔琰字季珪，黃權字公衡，諸葛瑾字子瑜，徐邈字景山，陸遜字伯言，陳群字長文，顧雍字元歎，夏侯玄字泰初，虞翻字仲翔，王經字承宗，陳泰字玄伯。
火德既微，運纏大過。洪飆扇海，二溟揚波。虯虎雖驚，風雲未和。潛魚擇淵，高鳥候柯。赫赫三雄，並迴乾軸。競收杞梓，爭采松竹。鳳不及棲，龍不暇伏。谷無幽蘭，嶺無亭菊。
英英文若，靈鑒洞照。應變知微，探賾賞要。日月在躬，隱之彌曜。文明映心，鑽之愈妙。滄海橫流，玉石同碎。達人兼善，廢己存愛。謀解時紛，功濟宇內。始救生人，終明風概。
公達潛朗，思同蓍蔡。運用無方，動攝群會。爰初發迹，遘此顛沛。神情玄定，處之彌泰。愔愔幕裏，筭無不經。亹亹通韻，迹不暫停。雖懷尺璧，顧哂連城。知能拯物，愚足全生。
郎中溫雅，器識純素。貞而不諒，通而能固。恂恂德心，汪汪軌度。志成弱冠，道敷歲暮。仁者必勇，德亦有言。雖遇履虎，神氣恬然。行不脩飾，名迹無愆。操不激切，素風愈鮮。
邈哉崔生，體正心直。天骨疏朗，牆宇高嶷。忠存軌迹，義形風色。思樹芳蘭，剪除荊棘。人惡其上，時不容哲。琅琅先生，雅杖名節。雖遇塵霧，猶振霜雪。運極道消，碎此明月。
景山恢誕，韻與道合。形器不存，方寸海納。和而不同，通而不雜。遇醉忘辭，在醒貽荅。
長文通雅，義格終始。思戴元首，擬伊同恥。民未知德，懼若在己。嘉謀肆庭，讜言盈耳。玉生雖麗，光不踰把。德積雖微，道映天下。
淵哉泰初，宇量高雅。器範自然，標准無假。全身由直，迹洿必偽。處死匪難，理存則易。萬物波蕩，孰任其累？六合徒廣，容身靡寄。君親自然，匪由名教。敬授既同，情禮兼到。烈烈王生，知死不撓。求仁不遠，期在忠孝。玄伯剛簡，大存名體。志在高構，增堂及陛。端委虎門，正言彌啟。臨危致命，盡其心禮。
堂堂孔明，基宇宏邈。器同生民，獨稟先覺。標牓風流，遠明管樂。初九龍盤，雅志彌確。百六道喪，干戈迭用。苟非命世，孰掃雰雺？宗子思寧，薄言解控。釋褐中林，鬱為時棟。
士元弘長，雅性內融。崇善愛物，觀始知終。喪亂備矣，勝塗未隆。先生標之，振起清風。綢繆哲后，無妄惟時。夙夜匪懈，義在緝熙。三略既陳，霸業已基。
公琰殖根，不忘中正。豈曰摸擬，實在雅性。亦既羈勒，負荷時命。推賢恭己，久而可敬。
公衡仲達，秉心淵塞。媚茲一人，臨難不惑。疇昔不造，假翮鄰國。進能徽音，退不失德。六合紛紜，民心將變。鳥擇高梧，臣須顧。
公瑾英達，朗心獨見。披草求君，定交一面。桓桓魏武，外託霸迹。志掩衡霍，恃戰忘敵。卓卓若人，曜奇赤壁。三光參分，宇宙暫隔。
子布擅名，遭世方擾。撫翼桑梓，息肩江表。王略威夷，吳魏同寶。遂獻宏謨，匡此霸道。桓王之薨，大業未純。把臂託孤，惟賢與親。輟哭止哀，臨難忘身。成此南面，寔由老臣。才為世出，世亦須才。得而能任，貴在無猜。
昂昂子敬，拔迹草萊。荷檐吐奇，乃構雲臺。
子瑜都長，體性純懿。諫而不犯，正而不毅。將命公庭，退忘私位。豈無鶺鴒，固慎名器。
伯言蹇蹇，以道佐世。出能勤功，入能獻替。謀寧社稷，解紛挫銳。正以招疑，忠而獲戾。
元歎穆遠，神和形檢。如彼白珪，質無塵玷。立上以恒，匡上以漸。清不增潔，濁不加染。
仲翔高亮，性不和物。好是不群，折而不屈。屢摧逆鱗，直道受黜。嘆過孫陽，放同賈屈。
詵詵眾賢，千載一遇。整轡高衢，驤首天路。仰挹玄流，俯弘時務。名節殊塗，雅致同趣。日月麗天，瞻之不墜。仁義在躬，用之不匱。尚想重暉，載挹載味。後生擊節，懦夫增氣。


符命


司馬長卿〈封禪文〉一首

伊上古之初肇，自昊穹兮生民。歷選列辟，以迄於秦。率邇者踵武，逖聽者風聲。紛綸威蕤，湮滅而不稱者，不可勝數。繼韶夏，崇號謚，略可道者七十有二君。罔若淑而不昌，疇逆失而能存？
軒轅之前，遐哉邈乎，其詳不可得聞已。五三六經載籍之傳，維風可觀也。書曰：「元首明哉！股肱良哉！」因斯以談，君莫盛於唐堯，臣莫賢於后稷。后稷創業於唐堯，公劉發迹於西戎，文王改制，爰周郅隆，大行越成，而後陵遲衰微，千載亡聲，豈不善始善終哉！然無異端，慎所由於前，謹遺教於後耳。故軌迹夷易，易遵也；湛恩厖鴻，易豐也；憲度著明，易則也；垂統理順，易繼也。是以業隆於繈緥而崇冠於二后。揆厥所元，終都攸卒，未有殊尤絕迹可考於今者也。然猶躡梁父，登泰山，建顯號，施尊名。大漢之德，逢涌原泉，沕潏曼羨，旁魄四塞，雲布霧散，上暢九垓，下泝八埏。懷生之類，沾濡浸潤，協氣橫流，武節猋逝，邇陿遊原，遐闊泳沬，首惡鬱沒，晻昧昭晣，昆蟲闓澤，迴首面內。然後囿騶虞之珍群，徼麋鹿之怪獸，導一莖六穗於庖，犧雙觡共柢之獸，獲周餘珍放龜于岐，招翠黃乘龍於沼。鬼神接靈圉，賓於閒館。奇物譎詭，俶儻窮變。欽哉，符瑞臻茲，猶以為德薄，不敢道封禪。蓋周躍魚隕航，休之以燎。微夫此之為符也，以登介丘，不亦恧乎！進讓之道，何其爽歟？
於是大司馬進曰：「陛下仁育群生，義征不譓，諸夏樂貢，百蠻執贄，德侔往初，功無與二，休烈浹洽，符瑞眾變，期應紹至，不特創見。意泰山梁甫設壇場望幸，蓋號以況榮，陛下謙讓而弗發。挈三神之歡，缺王道之儀，群臣恧焉。或曰且天為質闇，示珍符固不可辭；若然辭之，是泰山靡記而梁甫罔幾也。亦各並時而榮，咸濟厥世而屈，說者尚何稱於後，而云七十二君哉？夫修德以錫符，奉命以行事，不為進越也。故聖王不替，而修禮地祇，謁款天神，勒功中嶽，以章至尊，舒盛德，發號榮，受厚福，以浸黎元。皇皇哉此天下之壯觀，王者之卒業，不可貶也。願陛下全之。而後因雜搢紳先生之略術，使獲燿日月之末光絕炎，以展寀錯事。猶兼正列其義，祓飾厥文，作春秋一藝。將襲舊六為七，攄之亡窮，俾萬世得激清流，揚微波，蜚英聲，騰茂實。前聖所以永保鴻名而常為稱首者用此。宜命掌故悉奏其儀而覽焉。」
於是天子俙然改容，曰：「俞乎，朕其試哉！」乃遷思迴慮，揔公卿之議，詢封禪之事，詩大澤之博，廣符瑞之富。遂作頌曰：
自我天覆，雲之油油。甘露時雨，厥壤可遊。滋液滲漉，何生不育！嘉榖六穗，我穡曷蓄？
非惟雨之，又潤澤之。非惟徧之我，汜布護之。萬物熙熙，懷而慕思。名山顯位，望君之來。君乎君乎，侯不邁哉！
股股之獸，樂我君圃。白質黑章，其儀可嘉。旼旼穆穆，君子之態。蓋聞其聲，今親其來。厥塗靡從。天瑞之徵。茲亦於舜，虞氏以興。
濯濯之麟，遊彼靈畤。孟冬十月，君徂郊祀。馳我君輿，帝用享祉。三代之前，蓋未嘗有。
宛宛黃龍，興德而升。采色炫燿，煥炳煇煌。正陽顯見，覺悟黎蒸。於傳載之，云受命所乘。
厥之有章，不必諄諄。依類託寓，喻以封巒。
披藝觀之，天人之際已交，上下相發允答。聖王之德，兢兢翼翼。故曰於興必慮衰，安必思危。是以湯武至尊嚴，不失肅祗，舜在假典，顧省闕遺，此之謂也。

楊子雲〈劇秦美新〉一首

諸吏。中散大夫臣雄，稽首再拜上封事皇帝陛下：臣雄經術淺薄，行能無異，數蒙渥恩，拔擢倫比，與群賢並，愧無以稱職。臣伏惟陛下以至聖之德，龍興登庸，欽明尚古，作民父母，為天下主。執粹清之道，鏡照四海，聽聆風俗，博覽廣包，參天貳地，兼並神明，配五帝，冠三王，開闢以來，未之聞也。臣誠樂昭著新德，光之罔極，往時司馬相如作封禪一篇，以彰漢氏之休。臣常有顛眴病，恐一旦先犬馬，填溝壑，所懷不章，長恨黃泉，敢竭肝膽，寫腹心，作劇秦美新一篇，雖未究萬分之一，亦臣之極思也。臣雄稽首再拜以聞，曰：
權輿天地未祛，睢睢盱盱，或玄而萌，或黃而牙。玄黃剖判，上下相嘔。爰初生民，帝王始存。在乎混混茫茫之時，舋聞罕漫而不昭察，世莫得而云也。厥有云者：上罔顯於羲皇，中莫盛於唐虞，邇靡著於成周。仲尼不遭用，春秋困斯發。言神明所祚，兆民所託，罔不云道德仁義禮智。獨秦屈起西戎，邠荒岐雍之疆，因襄文宣靈之僭迹，立基孝公，茂惠文，奮昭莊，至政破縱擅衡，并吞六國，遂稱乎始皇。盛從鞅儀韋斯之邪政，馳騖起翦恬賁之用兵，剗滅古文，刮語燒書，弛禮崩樂，塗民耳目。遂欲流唐漂虞，滌殷蕩周，㸐除仲尼之篇籍，自勒功業，改制度軌量，咸稽之於秦紀。是以耆儒碩老，抱其書而遠遜；禮官博士，卷其舌而不談。來儀之鳥，肉角之獸，狙獷而不臻。甘露嘉醴，景曜浸潭之瑞潛；大茀經霣，巨狄鬼信之妖發。神歇靈繹，海水群飛。二世而亡，何其劇與！帝王之道，兢兢乎不可離已。夫能貞而明之者窮祥瑞，回而昧之者極妖愆。上覽古在昔，有憑應而尚缺。焉壞徹而能全？故若古者稱堯舜，威侮者陷桀紂，況盡汛掃前聖數千載功業，專用己之私而能享祐者哉？
會漢祖龍騰豐沛，奮迅宛葉，自武關與項羽戮力咸陽，創業蜀漢，發迹三秦，剋項山東，而帝天下。擿秦政慘酷尤煩者，應時而蠲。如儒林、刑辟、歷紀、圖典之用稍增焉。秦餘制度，項氏爵號，雖違古而猶襲之。是以帝典闕而不補，王綱弛而未張，道極數殫，闇忽不還。
逮至大新受命，上帝還資，后土顧懷，玄符靈契，黃瑞涌出，滭浡沕潏，川流海渟，雲動風偃，霧集雨散，誕彌八圻，上陳天庭，震聲日景，炎光飛響，盈塞天淵之閒，必有不可辭讓云爾。於是乃奉若天命，窮寵極崇，與天剖神符，地合靈契，創億兆，規萬世，奇偉倜儻譎詭，天祭地事。其異物殊怪，存乎五威將帥，班乎天下者，四十有八章。登假皇穹，鋪衍下土，非新家其疇離之。卓哉煌煌，真天子之表也。若夫白鳩丹烏，素魚斷蛇，方斯薎矣。受命甚易，格來甚勤。昔帝纘皇，王纘帝，隨前踵古，或無為而治，或損益而亡。豈知新室委心積意，儲思垂務，旁作穆穆，明旦不寐，勤勤懇懇者，非秦之為與？夫不勤勤，則前人不當；不懇懇，則覺德不愷。是以發祕府，覽書林，遙集乎文雅之囿，翱翔乎禮樂之場，胤殷周之失業，紹唐虞之絕風，懿律嘉量，金科玉條，神卦靈兆，古文畢發，煥炳照曜，靡不宣臻。式軨軒旂旗以示之，揚和鸞肆夏以節之，施黼黻袞冕以昭之，正嫁娶送終以尊之，親九族淑賢以穆之。
夫改定神祇，上儀也。欽修百祀，咸秩也。明堂雍臺，壯觀也。九廟長壽，極孝也。制成六經，洪業也。北懷單于，廣德也。若復五爵，度三壤，經井田，免人役，方甫刑，匡馬法，恢崇祗庸爍德懿和之風，廣彼搢紳講習言諫箴誦之塗，振鷺之聲充庭，鴻鸞之黨漸階。俾前聖之緒，布濩流衍而不韞韣，郁郁乎煥哉！天人之事盛矣，鬼神之望允塞。群公先正，罔不夷儀；姦宄寇賊，罔不振威。紹少典之苗，著黃虞之裔。帝典闕者已補，王綱弛者已張，炳炳麟麟，豈不懿哉！厥被風濡化者，京師沈潛，甸內匝洽，侯衛厲揭，要荒濯沐，而術前典，巡四民，迄四嶽，增封泰山，禪梁父，斯受命者之典業也。
蓋受命日不暇給，或不受命，然猶有事矣。況堂堂有新，正丁厥時，崇嶽渟海通瀆之神，咸設壇場，望受命之臻焉。海外遐方，信延頸企踵；回面內嚮，喁喁如也。帝者雖勤，惡可以已乎？宜命賢哲作帝典一篇，舊三為一襲，以示來人，摛之罔極。令萬世常戴巍巍，履栗栗，臭馨香，含甘實，鏡純粹之至精，聆清和之正聲，則百工伊凝，庶績咸喜。荷天衢，提地釐，斯天下之上則已，庶可試哉！
班孟堅典引一首

班孟堅〈典引〉一首

臣固言：永平十七年，臣與賈逵傳毅杜矩展隆郗萌等，召詣雲龍門，小黃門趙宣持秦始皇帝本紀問臣等曰：「太史遷下贊語中，寧有非耶？」臣對：「此贊賈誼過秦篇云，向使子嬰有庸主之才，僅得中佐，秦之社稷未宜絕也。此言非是。」即召臣入，問：「本聞此論非耶？將見問意開寤耶？」臣具對素聞知狀。詔因曰：「司馬遷著書成一家之言，揚名後世，至以身陷刑之故，反微文刺譏，貶損當世，非誼士也。司馬相如洿行無節，但有浮華之辭，不周於用，至於疾病而遺忠，主上求取其書，竟得頌述功德，言封禪事，忠臣効也。至是賢遷遠矣。」臣固常伏刻誦聖論，昭明好惡，不遺微細，緣事斷誼，動有規矩，雖仲尼之因史見意，亦無以加。臣固被學最舊，受恩浸深，誠思畢力竭情，昊天罔極！臣固頓首頓首。伏惟相如封禪，靡而不典；楊雄美新，典而亡實。然皆游揚後世，垂為舊式。臣固才朽不及前人，蓋詠雲門者難為音，觀隋和者難為珍。不勝區區，竊作典引一篇，雖不足雍容明盛萬分之一，猶啟發憤滿，覺悟童蒙，光揚大漢，軼聲前代，然後退入溝壑，死而不朽。臣固愚戇，頓首頓首，曰：
太極之元，兩儀始分，烟烟熅熅，有沈而奧，有浮而清。沈浮交錯，庶類混成。肇命民主，五德初始，同於草昧，玄混之中。踰繩越契，寂寥而亡詔者，系不得而綴也。厥有氏號，紹天闡繹，莫不開元於太昊皇初之首，上哉敻乎，其書猶得而修也。亞斯之代，通變神化，函光而未曜。
若夫上稽乾則，降承龍翼，而炳諸典謨，以冠德卓絕者，莫崇乎陶唐。陶唐舍胤而禪有虞，有虞亦命夏后，稷契熙載，越成湯武。股肱既周，天迺歸功元首，將授漢劉。俾其承三季之荒末，值亢龍之災孽，縣象闇而恒文乖，彝倫斁而舊章缺。故先命玄聖，使綴學立制，宏亮洪業，表相祖宗，贊揚迪喆，備哉粲爛，真神明之式也。雖皋夔衡旦密勿之輔，比茲褊矣。是以高光二聖，宸居其域，時至氣動，乃龍見淵躍。拊翼而未舉，則威靈紛紜，海內雲蒸，雷動電熛，胡縊莽分，尚不莅其誅。然後欽若上下，恭揖群后，正位度宗，有于德不台淵穆之讓，靡號師矢敦奮撝之容。蓋以膺當天之正統，受克讓之歸運，蓄炎上之烈精，蘊孔佐之弘陳云爾。
洋洋乎若德，帝者之上儀，誥誓所不及已。鋪觀二代洪纖之度，其賾可探也。並開迹於一匱，同受侯甸之服，奕世勤民，以方伯統牧。乘其命賜彤弧黃鉞之威，用討韋顧黎崇之不恪。至于參五華夏，京遷鎬亳，遂自北面，虎螭其師，革滅天邑。是故誼士華而不敦，武稱未盡，護有慚德，不其然歟？亦猶於穆猗那，翕純皦繹，以崇嚴祖考，殷焉宗配帝，發祥流慶，對越天地者，舄奕乎千載。豈不克自神明哉！誕略有常，審言行於篇籍，光藻朗而不渝耳。
矧夫赫赫聖漢，巍巍唐基，泝測其源，乃先孕虞育夏，甄殷陶周，然後宣二祖之重光，襲四宗之緝熙。神靈日照，光被六幽，仁風翔乎海表，威靈行乎鬼區，匿亡回而不泯，微胡瑣而不頤。故夫顯定三才昭登之績，匪堯不興，鋪聞遺策在下之訓，匪漢不弘厥道。至於經緯乾坤，出入三光，外運渾元，內沾豪芒，性類循理，品物咸亨，其已久矣。
盛哉！皇家帝世，德臣列辟，功君百王，榮鏡宇宙，尊亡與亢。乃始虔鞏勞謙，兢兢業業，貶成抑定，不敢論制作。至令遷正黜色賓監之事，渙揚㝢內，而禮官儒林屯用篤誨之士，不傳祖宗之髣髴，雖云優慎，無乃葸與！
於是三事嶽牧之寮，僉爾而進曰：陛下仰監唐典，中述祖則，俯蹈宗軌。躬奉天經，惇睦辨章之化洽。巡靖黎蒸，懷保鰥寡之惠浹。燔瘞縣沈，肅祗群神之禮備。是以來儀集羽族於觀魏，肉角馴毛宗於外囿，擾緇文皓質於郊，升黃輝采鱗於沼，甘露宵零於豐草，三足軒翥於茂樹。若乃嘉穀靈草，奇獸神禽，應圖合諜，窮祥極瑞者，朝夕坰牧，日月邦畿，卓犖乎方州，洋溢乎要荒。昔姬有素雉、朱烏、玄秬、黃𪍓之事耳，君臣動色，左右相趣，濟濟翼翼，峨峨如也。蓋用昭明寅畏，承聿懷之福。亦以寵靈文武，貽燕後昆，覆以懿鑠，豈其為身而有顓辭也？若然受之，亦宜懃恁旅力，以充厥道，啟恭館之金縢，御東序之祕寶，以流其占。
夫圖書亮章，天哲也；孔猷先命，聖孚也；體行德本，正性也；逢吉丁辰，景命也。順命以創制，因定以和神，荅三靈之蕃祉，展放唐之明文，茲事體大，而允寤寐次於心。瞻前顧後，豈薎清廟憚敕天命也？伊考自遂古，乃降戾爰茲，作者七十有四人，有不俾而假素，罔光度而遺章，今其如台而獨闕也！
是時聖上固以垂精遊神，苞舉藝文，屢訪群儒，諭咨故老，與之斟酌道德之淵源，肴覈仁誼之林藪，以望元符之臻焉。既感群后之讜辭，又悉經五繇之碩慮矣。將絣萬嗣，揚洪輝，奮景炎，扇遺風，播芳烈，久而愈新，用而不竭，汪汪乎丕天之大律，其疇能亘之哉？唐哉皇哉，皇哉唐哉！


史論上


班孟堅〈公孫弘傳贊〉一首

贊曰：公孫弘卜式倪寬，皆以鴻漸之翼，困於燕雀，遠迹羊豕之閒，非遇其時，焉能致此位乎？是時漢興六十餘載，海內乂安，府庫充實，而四夷未賓，制度多闕。上方欲用文武，求之如弗及，始以蒲輪迎枚生，見主父而歎息。群士慕響，異人並出。卜式拔於芻牧，弘羊擢於賈豎，衛青奮於奴僕，日磾出於降虜，斯亦曩時版築飯牛之明已。
漢之得人，於茲為盛，儒雅則公孫弘董仲舒倪寬，篤行則石建石慶，質直則汲黯卜式，推賢則韓安國鄭當時，定令則趙禹張湯，文章則司馬遷相如，滑稽則東方朔枚皋，應對則嚴助朱買臣，歷數則唐都落下閎，協律則李延年，運籌則桑弘羊，奉使則張騫蘇武，將帥則衛青霍去病，受遺則霍光金日磾，其餘不可勝紀。是以興造功業，制度遺文，後世莫及。
孝宣承統，纂修洪業，亦講論六藝，招選茂異，而蕭望之梁丘賀夏侯勝韋玄成嚴彭祖尹更始以儒術進，劉向王褒以文章顯，將相則張安世趙充國魏相邴吉于定國杜延年，治民則黃霸王成龔遂鄭弘召信臣韓延壽尹翁歸趙廣漢嚴延年張敞之屬，皆有功迹見述於後世。參其名臣，亦其次也。

干令升〈晉紀論晉武帝革命〉一首

史臣曰：帝王之興，必俟天命，苟有代謝，非人事也。文質異時，興建不同，故古之有天下者，柏皇栗陸以前，為而不有，應而不求，執大象也。鴻黃世及，以一民也。堯舜內禪，體文德也。漢魏外禪，順大名也。湯武革命，應天人也。高光爭伐，定功業也。各因其運而天下隨時，隨時之義大矣哉！古者敬其事則命以始，今帝王受命而用其終，豈人事乎？其天意乎？

干令升〈晉紀總論〉一首

史臣曰：昔高祖宣皇帝以雄才碩量，應運而仕，值魏太祖創基之初，籌畫軍國，嘉謀屢中，遂服輿軫，驅馳三世。性深阻有如城府，而能寬綽以容納，行任數以御物，而知人善采拔。故賢愚咸懷，小大畢力，爾乃取鄧艾於農隙，引州泰於行役，委以文武，各善其事。故能西禽孟達，東舉公孫淵，內夷曹爽，外襲王陵，神略獨斷，征伐四克。維御群后，大權在己。屢拒諸葛亮節制之兵，而東去吳人輔車之勢。世宗承基，太祖繼業，軍旅屢動，邊鄙無虧，於是百姓與能，大象始構矣。玄豐亂內，欽誕寇外，潛謀雖密，而在幾必兆。淮浦再擾，而許洛不震，咸黜異圖，用融前烈。然後推轂鍾鄧，長驅庸蜀，三關電掃，劉禪入臣，天符人事，於是信矣。始當非常之禮，終受備物之錫，名器崇於周公，權制嚴於伊尹。至於世祖，遂享皇極。正位居體，重言慎法，仁以厚下，儉以足用；和而不弛，寬而能斷。故民詠惟新。四海悅勸矣。聿修祖宗之志，思輯戰國之苦，腹心不同，公卿異議，而獨納羊祜之策，以從善為眾。故至於咸寧之末，遂排群議而杖王杜之決，汎舟三峽，介馬桂陽，役不二時，江湘來同。夷吳蜀之壘垣，通二方之險塞，掩唐虞之舊域，班正朔於八荒。太康之中，天下書同文，車同軌。牛馬被野，餘糧棲畝，行旅草舍，外閭不閉。民相遇者如親，其匱乏者，取資於道路，故于時有天下無窮人之諺。雖太平未洽，亦足以明吏奉其法，民樂其生，百代之一時矣。
武皇既崩，山陵未乾，楊駿被誅，母后廢黜，朝士舊臣夷滅者數十族。尋以二公楚王之變，宗子無維城之助，而閼伯實沈之郤歲構；師尹無具瞻之貴，而顛墜戮辱之禍日有。至乃易天子以太上之號，而有免官之謠，民不見德，唯亂是聞，朝為伊周，夕為桀跖，善惡陷於成敗，毀譽脅於勢利。於是輕薄干紀之士，役姦智以投之，如夜蟲之赴火。內外混淆，庶官失才，名實反錯，天網解紐。國政迭移於亂人，禁兵外散於四方，方岳無鈞石之鎮，關門無結草之固。李辰石冰，傾之於荊揚，劉淵王彌，撓之於青冀，二十餘年而河洛為墟。戎羯稱制，二帝失尊，山陵無所。何哉？樹立失權，託付非才，四維不張，而苟且之政多也。夫作法於治，其弊猶亂；作法於亂，誰能救之？故于時天下非暫弱也，軍旅非無素也。彼劉淵者，離石之將兵都尉；王彌者，青州之散吏也。蓋皆弓馬之士，驅走之人，凡庸之才，非有吳先主諸葛孔明之能也。新起之寇，烏合之眾，非吳蜀之敵也。脫耒為兵，裂裳為旗，非戰國之器也。自下逆上，非鄰國之勢也。然而成敗異效，擾天下如驅群羊，舉二都如拾遺。將相侯王，連頭受戮，乞為奴僕而猶不獲。后嬪妃主，虜辱於戎卒，豈不哀哉！夫天下，大器也；群生，重畜也。愛惡相攻，利害相奪，其勢常也；若積水于防，燎火於原，未嘗暫靜也。器大者不可以小道治，勢動者不可以爭競擾，古先哲王，知其然也。是以扞其大患而不有其功，禦其大災而不尸其利。百姓皆知上德之生己，而不謂浚己以生也。是以感而應之，悅而歸之，如晨風之鬱北林，龍魚之趣淵澤也。順乎天而享其運，應乎人而和其義，然後設禮文以治之，斷刑罰以威之，謹好惡以示之，審禍福以喻之，求明察以官之，篤慈愛以固之，故眾知向方，皆樂其生而哀其死，悅其教而安其俗，君子勤禮，小人盡力，廉恥篤於家閭，邪僻銷於胸懷。故其民有見危以授命，而不求生以害義，又況可奮臂大呼，聚之以干紀作亂之事乎？基廣則難傾，根深則難拔，理節則不亂，膠結則不遷。是以昔之有天下者，所以長久也。夫豈無僻主，賴道德典刑以維持之也。故延陵季子聽樂以知諸侯存亡之數，短長之期者，蓋民情風教，國家安危之本也。
昔周之興也，后稷生於姜嫄，而天命昭顯，文武之功，起於后稷。故其詩曰：「思文后稷，克配彼天。」又曰：「立我蒸民，莫匪爾極。」又曰：「實穎實栗，即有邰家室。」至于公劉遭狄人之亂，去邰之豳，身服厥勞。故其詩曰：「乃裹餱糧，于橐于囊。」「陟則在巘，復降在原，以處其民。」以至于太王為戎翟所逼，而不忍百姓之命，杖策而去之。故其詩曰：「來朝走馬，帥西水滸，至于岐下。」周民從而思之，曰：「仁人不可失也」，故從之如歸市。居之一年成邑，二年成都，三年五倍其初。每勞來而安集之。故其詩曰：「乃慰乃止，乃左乃右，乃疆乃理，乃宣乃畝。」以至于王季，能貊其德音。故其詩曰：「克明克類，克長克君，載錫之光。」至于文王，備修舊德，而惟新其命。故其詩曰：「惟此文王，小心翼翼，昭事上帝，聿懷多福。」由此觀之，周家世積忠厚，仁及草木，內睦九族，外尊事黃耇，養老乞言，以成其福祿者也。而其妃后躬行四教，尊敬師傅，服澣濯之衣，脩煩辱之事，化天下以婦道。故其詩曰：「刑于寡妻，至于兄弟，以御于家邦。」是以漢濱之女，守絜白之志；中林之士，有純一之德。故曰：「文武自天保以上治內，采薇以下治外，始於憂勤，終於逸樂。」於是天下三分有二，猶以服事殷，諸侯不期而會者八百，猶曰天命未至。以三聖之智，伐獨夫之紂，猶正其名教曰「逆取順守，保大定功，安民和眾」。猶著大武之容曰「未盡善也」。及周公遭變，陳后稷先公風化之所由，致王業之艱難者，則皆農夫女工衣食之事也。故自后稷之始基靜民，十五王而文始平之，十六王而武始居之，十八王而康克安之，故其積基樹本，經緯禮俗，節理人情，恤隱民事，如此之纏緜也。爰及上代，雖文質異時，功業不同，及其安民立政者，其揆一也。
今晉之興也，功烈於百王，事捷於三代，蓋有為以為之矣。宣景遭多難之時，務伐英雄，誅庶桀以便事，不及脩公劉太王之仁也。受遺輔政，屢遇廢置，故齊王不明，不獲思庸於亳；高貴沖人，不得復子明辟；二祖逼禪代之期，不暇待參分八百之會也。是其創基立本，異於先代者也。又加之以朝寡純德之士，鄉乏不二之老。風俗淫僻，恥尚失所，學者以莊老為宗，而黜六經，談者以虛薄為辯，而賤名儉，行身者以放濁為通，而狹節信，進仕者以苟得為貴，而鄙居正，當官者以望空為高，而笑勤恪。是以目三公以蕭杌之稱，標上議以虛談之名，劉頌屢言治道，傅咸每糾邪正，皆謂之俗吏。其倚杖虛曠，依阿無心者，皆名重海內。若夫文王日𣅳不暇食，仲山甫夙夜匪懈者，蓋共嗤點以為灰塵，而相詬病矣。由是毀譽亂於善惡之實，情慝奔於貨慾之塗，選者為人擇官，官者為身擇利。而秉鈞當軸之士，身兼官以十數。大極其尊，小錄其要，機事之失，十恒八九。而世族貴戚之子弟，陵邁超越，不拘資次，悠悠風塵，皆奔競之士，列官千百，無讓賢之舉。子真著崇讓而莫之省，子雅制九班而不得用，長虞數直筆而不能糾。其婦女莊櫛織絍，皆取成於婢僕，未嘗知女工絲枲之業，中饋酒食之事也。先時而婚，任情而動，故皆不恥淫逸之過，不拘妬忌之惡。有逆于舅姑，有反易剛柔，有殺戮妾媵，有黷亂上下，父兄弗之罪也，天下莫之非也。又況責之聞四教於古，修貞順於今，以輔佐君子者哉！禮法刑政，於此大壞，如室斯構而去其鑿契，如水斯積而決其堤防，如火斯畜而離其薪燎也。國之將亡，本必先顛，其此之謂乎！
故觀阮籍之行，而覺禮教崩弛之所由；察庾純賈充之事，而見師尹之多僻。考平吳之功，知將帥之不讓；思郭欽之謀，而悟戎狄之有釁。覽傅玄劉毅之言，而得百官之邪；核傅咸之奏，錢神之論，而覩寵賂之彰。民風國勢如此，雖以中庸之才，守文之主治之，辛有必見之於祭祀，季札必得之於聲樂，范燮必為之請死，賈誼必為之痛哭。又況我惠帝以蕩蕩之德臨之哉！故賈后肆虐於六宮，韓午助亂於外內，其所由來者漸矣，豈特繫一婦人之惡乎？懷帝承亂之後得位，羈於彊臣。愍帝奔播之後，徒廁其虛名。天下之政，既已去矣，非命世之雄，不能取之矣。然懷帝初載，嘉禾生于南昌。望氣者又云豫章有天子氣。及國家多難，宗室迭興，以愍懷之正，淮南之壯，成都之功，長沙之權，皆卒於傾覆。而懷帝以豫章王登天位，劉向之讖云，滅亡之後，有少如水名者得之，起事者據秦川，西南乃得其朋。案愍帝，蓋秦王之子也，得位於長安，長安，固秦地也，而西以南陽王為右丞相，東以琅邪王為左丞相。上諱業，故改鄴為臨漳。漳，水名也。由此推之，亦有徵祥，而皇極不建，禍辱及身。豈上帝臨我而貳其心，將由人能弘道，非道弘人者乎？淳耀之烈未渝，故大命重集于中宗元皇帝。

范蔚宗〈後漢書皇后紀論〉一首

夏殷以上，后妃之制，其文略矣。周禮，王者立后，三夫人，九嬪，二十七世婦，八十一女御，以備內職焉。后正位宮闈，同體天王。夫人坐論婦禮，九嬪掌教四德，世婦主知喪、祭、賓客，女御序于王之燕寢。頒官分務，各有典司。女史彤管，記功書過。居有保阿之訓，動有環珮之響。進賢才以輔佐君子，哀窈窕而不淫其色。所以能述宣陰化，脩成內則，閨房肅雍，險謁不行者也。故康王晚朝，關雎作諷；宣后晏起，姜氏請諐。及周室東遷，禮序凋缺。諸侯僭縱，軌制無章。齊桓有如夫人者六人，晉獻升戎女為元妃，終於五子作亂，冢嗣遘屯。爰逮戰國，風憲愈薄，適情任欲，顛倒衣裳，以至破國亡身，不可勝數。斯固輕禮弛防，先色後德者也。
秦并天下，多自驕大，官備七國，爵列八品。漢興，因循其號，而婦制莫釐。高祖帷薄不修，孝文衽席無辨。然而選納尚簡，飾玩華少。自武元之後，世增淫費，至乃掖庭三千，增級十四。妖倖毀政之符，外姻亂邦之迹，前史載之詳矣。
及光武中興，斲雕為朴，六宮稱號，惟皇后貴人金印紫綬，俸不過粟數十斛。又置美人宮人采女三等，並無爵秩，歲時賞賜充給而已。漢法常因八月筭民，遣中大夫與掖庭丞及相工，於洛陽鄉中閱視良家童女，年十三以上，二十以下，恣色端麗，合法相者，載還後宮，擇視可否，乃用登御。所以明慎聘納，詳求淑哲。明帝聿遵先旨，宮教頗修，登建嬪后，必先令德，內無出閫之言，權無私溺之授，可謂矯其弊矣。向使因設外戚之禁，編著甲令，改正后妃之制，貽厥方來，豈不休哉！雖御己有度，而防閑未篤，故孝章以下，漸用色授，恩隆好合，遂忘淄蠹。
自古雖主幼時艱，王家多釁，委成冢宰，簡求忠貞，未有專任婦人，斷割重器。唯秦芋太后始攝政事，故穰侯權重於昭王，家富於嬴國。漢仍其謬，知患莫改。東京皇統屢絕，權歸女主，外立者四帝，臨朝者六后，莫不定策帷帟，委事父兄，貪孩童以久其政，抑明賢以專其威，任重道悠，利深禍速，身犯霧露於雲臺之上，家纓縲紲於圄犴之下。湮滅連踵，傾輈繼路。而赴蹈不息，燋爛為期，終於陵夷大運，淪亡神寶。詩書所歎，略同一揆。故考列行迹，以為皇后本紀。雖成敗事異，而同居正號者，並列于篇。其以恩私追尊，非當世所奉者，則隨他事附出。親屬別事，各依列傳。其餘無所見，則係之此紀，以纘西京外戚云爾。


史論下


范蔚宗〈後漢書二十八將傳論〉一首

論曰：中興二十八將，前世以為上應二十八宿，未之詳也。然咸能感會風雲，奮其智勇，稱為佐命，亦各志能之士也。
議者多非光武不以功臣任職，至使英姿茂績，委而勿用。然原夫深圖遠筭，固將有以為爾。若乃王道既衰，降及霸德，猶能授受惟庸，勳賢兼序，如管隰之迭升桓世，先趙之同列文朝，可謂兼通矣。降自秦漢，世資戰力，至於翼扶王室，皆武人屈起。亦有鬻繒盜狗輕猾之徒，或崇以連城之賞，或任以阿衡之地，故勢疑則隙生，力侔則亂起。蕭樊且猶縲紲，信越終見葅戮，不其然乎！自茲以降，訖于孝武，宰輔五世，莫非公侯。遂使縉紳道塞，賢能蔽壅，朝有世及之私，下多抱關之怨。其懷道無聞，委身草莽者，亦何可勝言。故光武鑒前事之違，存矯枉之志，雖寇鄧之高勳，耿賈之鴻烈，分土不過大縣數四，所加特進朝請而已。觀其治平臨政，課職責咎，將所謂導之以法，齊之以刑者乎！
若格之功臣，其傷已甚。何者？直繩則虧喪恩舊，撓情則違廢禁典，選德則功不必厚，舉勞則人或未賢，參任則群心難塞，並列則其弊未遠。不得不校其勝否，即事相權。故高秩厚禮，允荅元功，峻文深憲，責成吏職。建武之世，侯者百數，若夫數公者，則與參國議，分均休咎，其餘並優以寬科，完其封祿，莫不終以功名，延慶于後。昔留侯以為高祖悉用蕭曹故人，郭伋亦議南陽多顯，鄭興又戒功臣專任。夫崇恩偏授，易啟私溺之失，至公均被，必廣招賢之路，意者不其然乎！
永平中，顯宗追感前世功臣，乃圖畫二十八將於南宮雲臺，其外又有王常李通竇融卓茂，合三十二人。故依本第，係之篇末，以志功次云爾。

范蔚宗〈宦者傳論〉一首

易曰：「天垂象，聖人則之。」宦者四星，在皇位之側，故周禮置官，亦備其數。閽者守中門之禁，寺人掌女宮之戒。又云：「王之正內者五人。」月令：「仲冬，閹尹審門閭，謹房室。」詩之小雅，亦有巷伯刺讒之篇。然宦人之在王朝者，其來舊矣。將以其體非全氣，情志專良，通關中人，易以役養乎？然而後世因之，才任稍廣。其能者，則勃貂管蘇有功於楚晉，景監繆賢著庸於秦趙。及其弊也，豎刁亂齊，伊戾禍宋。
漢興，仍襲秦制，置中常侍官。然亦引用士人，以參其選，皆銀璫左貂，給事殿省。及高后稱制，乃以張卿為大謁者，出入臥內，受宣詔令。文帝時，有趙談北宮伯子，頗見親幸。至於孝武，亦愛李延年。帝數宴後庭，或潛遊離館，故請奏機事，多以宦人主之。元帝之世，史游為黃門令，勤心納忠，有所補益。其後弘恭石顯以佞險自進，卒有蕭周之禍，損穢帝德焉。
中興之初，宦官悉用閹人，不復雜調他士。至永平中，始置員數，中常侍四人，小黃門十人。和帝即祚幼弱，而竇憲兄弟專揔權威，內外臣僚，莫由親接，所與居者，惟閹官而已。故鄭眾得專謀禁中，終除大憝，遂享分土之封，超登宮卿之位。於是中官始盛焉。
自明帝以後，迄乎延平，委用漸大，而其資稍增，中常侍至有十人，小黃門亦二十人，改以金璫右貂，兼領卿署之職。鄧后以女主臨政，而萬機殷遠，朝臣圖議，無由參斷帷幄，稱制下令，不出房闈之閒，不得不委用刑人，寄之國命。手握王爵，口含天憲，非復掖庭永巷之職，閨牖房闈之任也。其後孫程定立順之功，曹騰參建桓之策，續以五侯合謀，梁冀受鉞，迹因公正，恩固主心，故中外服從，上下屏氣。或稱伊霍之勳，無謝於往載；或謂良平之畫，復興於當今。雖時有忠公，而競見排斥。舉動迴山海，呼吸變霜露。阿旨曲求，則寵光三族；直情忤意，則參夷五宗。漢之綱紀大亂矣。
若夫高冠長劍，紆朱懷金者，布滿宮闥；苴茅分虎，南面臣民者，蓋以十數。府署第館，基列於都鄙；子弟支附，過半於州國。南金、和寶、冰紈、霧縠之積，盈牣珍藏；嬙媛、侍兒、歌童、舞女之玩，充備綺室。狗馬飾彫文，土木被緹繡。皆剝割萌黎，競恣奢欲。構害明賢，專樹黨類。其有更相援引，希附權彊者，皆腐身薰子，以自衒達。同弊相濟，故其徒有繁，敗國蠹政之事，不可殫書。所以海內嗟毒，志士窮棲，寇劇緣閒，搖亂區夏。雖忠良懷憤，時或奮發，而言出禍從，旋見孥戮。因復大考鉤黨，轉相誣染。凡稱善士。莫不罹被災毒。竇武何進，位崇戚近，乘九服之囂怨，協群英之勢力，而以疑留不斷，至於殄敗。斯亦運之極乎！雖袁紹龔行，芟夷無餘，然以暴易亂，亦何云及！自曹騰說梁冀，竟立昏弱。魏武因之，遂遷龜鼎。所謂「君以此始，必以此終」，信乎其然矣！

范蔚宗〈逸民傳論〉一首

易稱「遯之時義大矣哉」。又曰：「不事王侯，高尚其事。」是以堯稱則天，而不屈潁陽之高；武盡美矣，終全孤竹之絜。自茲以降，風流彌繁，長往之軌未殊，而感致之數匪一。或隱居以求其志，或迴避以全其道，或靜己以鎮其躁，或去危以圖其安，或垢俗以動其概，或疵物以激其清。然觀其甘心畎畝之中，憔悴江海之上，豈必親魚鳥樂林草哉，亦云介性所至而已。故蒙恥之賓，屢黜不去其國；蹈海之節，千乘莫移其情。適使矯易去就，則不能相為矣。彼雖硜硜有類沽名者，然而蟬蛻囂埃之中，自致寰區之外，異夫飾智巧以逐浮利者乎！荀卿有言曰「志意修則驕富貴，道義重則輕王公」也。
漢室中微，王莽篡位，士之蘊藉義憤甚矣。是時裂冠毀冕，相攜持而去之者，蓋不可勝數。揚雄曰：「鴻飛冥冥，弋人何篡焉。」言其違患之遠也。光武側席幽人，求之若不及，旌帛蒲車之所徵賁，相望於巖中矣。若薛方逄萌聘而不肯至，嚴光周黨王霸至而不能屈。群方咸遂，志士懷仁，斯固所謂舉逸人則天下歸心者乎？肅宗亦禮鄭均而徵高鳳，以成其節。自後帝德稍衰，邪孽當朝，處子耿介，與卿相等列，至乃抗憤而不顧，多失其中行焉。蓋錄其絕塵不及，同夫作者，列之此篇。

沈休文〈宋書謝靈運傳論〉一首

史臣曰：民稟天地之靈，含五常之德，剛柔迭用，喜慍分情。夫志動於中，則歌詠外發，六義所因，四始攸繫，升降謳謠，紛披風什。雖虞夏以前，遺文不覩，稟氣懷靈，理或無異。然則歌詠所興，宜自生民始也。
周室既衰，風流彌著，屈平宋玉導清源於前，賈誼相如振芳塵於後，英辭潤金石，高義薄雲天。自茲以降，情志愈廣。王褒劉向楊班崔蔡之徒，異軌同奔，遞相師祖。雖清辭麗曲，時發乎篇，而蕪音累氣，固亦多矣。若夫平子艷發，文以情變，絕唱高蹤，久無嗣響。至于建安，曹氏基命，三祖陳王，咸蓄盛藻，甫乃以情緯文，以文被質。
自漢至魏，四百餘年，辭人才子，文體三變。相如工為形似之言，二班長於情理之說，子建仲宣以氣質為體，並摽能擅美，獨映當時。是以一世之士，各相慕習，源其飆流所始，莫不同祖風騷。徒以賞好異情，故意製相詭。
降及元康，潘陸特秀，律異班賈，體變曹王，縟旨星稠，繁文綺合。綴平臺之逸響，采南皮之高韻，遺風餘烈，事極江右。在晉中興，玄風獨扇，為學窮於柱下，博物止乎七篇。馳騁文辭，義殫乎此。自建武暨于義熙，歷載將百，雖比響聯辭，波屬雲委，莫不寄言上德，託意玄珠，遒麗之辭，無聞焉爾。仲文始革孫許之風，叔源大變太元之氣。
爰逮宋氏，顏謝騰聲，靈運之興會摽舉，延年之體裁明密，并方軌前秀，垂範後昆。若夫敷衽論心，商搉前藻，工拙之數，如有可言。夫五色相宣，八音協暢，由乎玄黃律呂，各適物宜。欲使宮羽相變，低昂舛節，若前有浮聲，則後須切響。一簡之內，音韻盡殊；兩句之中。輕重悉異。妙達此旨，始可言文。至於先士茂製，諷高歷賞，子建函京之作，仲宣灞岸之篇，子荊零雨之章，正長朔風之句，並直舉胸情，非傍詩史，正以音律調韻，取高前式。自靈均以來，多歷年代，雖文體稍精，而此秘未覩。至於高言妙句，音韻天成，皆暗與理合，匪由思至。張蔡曹王，曾無先覺，潘陸顏謝，去之彌遠。世之知音者，有以得之，此言非謬。如曰不然，請待來哲。

沈休文〈恩倖傳論〉一首

夫君子小人，類物之通稱。蹈道則為君子，違之則為小人。屠釣，卑事也；板築，賤役也。太公起為周師，傅說去為殷相。非論公侯之世，鼎食之資，明幽仄，唯才是與。
逮于二漢，茲道未革，胡廣累世農夫，伯始致位公相；黃憲牛毉之子，叔度名動京師。且士子居朝，咸有職業，雖七葉珥貂，見崇西漢，而侍中身奉奏事，又分掌御服，東方朔為黃門侍郎，執戟殿下。郡縣掾吏，並出豪家，負戈宿衛，皆由勢族，非若晚代分為二塗者也。
漢末喪亂，魏武始基，軍中倉卒，權立九品，蓋以論人才優劣，非謂世族高卑。因此相沿，遂為成法。自魏至晉，莫之能改，州都郡正，以才品人，而舉世人才，升降蓋寡。徒以憑籍世資，用相陵駕，都正俗士，斟酌時宜，品目少多，隨事俯仰，劉毅所云下品無高門，上品無賤族者也。歲月遷訛，斯風漸篤，凡厥衣冠，莫非二品，自此以還，遂成卑庶。周漢之道，以智役愚，臺隸參差，用成等級。魏晉以來，以貴役賤，士庶之科，較然有辨。夫人君南面，九重奧絕，陪奉朝夕，義隔卿士，階闥之任，宜有司存。既而恩以狎生，信由恩固，無可憚之姿，有易親之色。孝建泰始，主威獨運，空置百司，權不外假，而刑政糾雜，理難遍通，耳目所寄，事歸近習。賞罰之要，是謂國權，出納王命，由其掌握，於是方塗結軌，輻湊同奔。人主謂其身卑位薄，以為權不得重。曾不知鼠憑社貴，狐藉虎威，外無逼主之嫌，內有專用之功，勢傾天下，未之或悟，挾朋樹黨，政以賄成，鈇鉞瘡痏，搆於床笫之曲，服冕乘軒，出於言笑之下，南金北毳，來悉方艚，素縑丹魄，至皆兼兩，西京許史，蓋不足云，晉朝王石，未或能比。及太宗晚運，慮經盛衰，權倖之徒，慴憚宗戚，欲使幼主孤立，永竊國權，搆造同異，興樹禍隙，帝弟宗王，相繼屠勦。民忘宋德，雖非一塗，寶祚夙傾，實由於此。嗚呼！漢書有恩澤侯表，又有佞幸傳。今采其名，列以為恩幸篇云。


史述贊


班孟堅史述贊三首

〈述高紀第一〉

皇矣漢祖，纂堯之緒。寔天生德，聰明神武。秦人不綱，網漏于楚。爰茲發迹，斷蛇奮旅。神母告符，朱旗乃舉。粵蹈秦郊，嬰來稽首。革命創制，三章是紀。應天順民，五星同晷。項氏畔換，黜我巴漢，西土宅心，戰士憤怨。乘舋而運，席卷三秦。割據河山，保此懷民。股肱蕭曹，社稷是經。爪牙信布，腹心良平，恭行天罰，赫赫明明。

〈述成紀第十〉

孝成皇皇，臨朝有光。威儀之盛，如珪如璋。閫闈恣趙，朝政在王。炎炎燎火，光允不陽。

〈述韓英彭盧吳傳第四〉

信惟餓隸，布實黥徒。越亦狗盜，芮尹江湖。雲起龍驤，化為侯王。割有齊楚，跨制淮梁。綰自同閈，鎮我北疆。德薄位尊，非祚惟殃。吳克忠信，胤嗣乃長。

范蔚宗〈後漢書光武紀贊〉一首

贊曰：炎政中微，大盜移國。九縣飆迴，三精霧塞。民厭淫詐，神思反德。世祖誕命，靈貺自甄。沈機先物，深略緯文。尋邑百萬，貔虎為群。長轂雷野，高旗彗雲。英威既振，新都自焚。虔劉庸代，紛紜梁趙。三河未澄，四關重擾。神旌乃顧，遞行天討。金湯失險，車書共道。靈慶既啟，人謀咸贊。明明廟謀，赳赳雄斷。於赫有命，系我皇漢。


論一


賈誼〈過秦論〉一首

秦孝公據殽函之固，擁雍州之地，君臣固守，以窺周室，有席卷天下，包舉宇內，囊括四海之意，并吞八荒之心。當是時也，商君佐之，內立法度，務耕織，修守戰之具，外連衡而鬭諸侯。於是秦人拱手而取西河之外。孝公既沒，惠文武昭，蒙故業，因遺策，南取漢中，西舉巴蜀，東割膏腴之地，收要害之郡。諸侯恐懼，會盟而謀弱秦，不愛珍器重寶肥饒之地，以致天下之士，合從締交，相與為一。當此之時，齊有孟嘗，趙有平原，楚有春申，魏有信陵，此四君者，皆明智而忠信，寬厚而愛人，尊賢而重士，約從離橫，兼韓魏燕趙宋衛中山之眾。於是六國之士，有甯越徐尚蘇秦杜赫之屬為之謀，齊明周最陳軫召滑樓緩翟景蘇厲樂毅之徒通其意，吳起孫臏帶佗兒良王廖田忌廉頗趙奢之倫制其兵。嘗以十倍之地，百萬之眾，叩關而攻秦。秦人開關而延敵，九國之師遁逃而不敢進。秦無亡矢遺鏃之費，而天下諸侯已困矣。於是從散約解，爭割地而賂秦。秦有餘力而制其弊，追亡逐北，伏尸百萬，流血漂櫓。因利乘便，宰割天下，分裂河山，彊國請伏，弱國入朝。施及孝文王莊襄王，享國之日淺，國家無事。
及至始皇，奮六世之餘烈，振長策而御宇內，吞二周而亡諸侯，履至尊而制六合，執敲扑以鞭笞天下，威振四海。南取百越之地，以為桂林象郡。百越之君，俛首係頸，委命下吏。乃使蒙恬北築長城而守蕃籬，卻匈奴七百餘里，胡人不敢南下而牧馬，士不敢彎弓而報怨。於是廢先王之道，燔百家之言，以愚黔首。隳名城，殺豪俊，收天下之兵聚之咸陽，銷鋒鍉鑄以為金人十二，以弱天下之民。然後踐華為城，因河為池，據億丈之城，臨不測之谿以為固；良將勁弩，守要害之處，信臣精卒，陳利兵而誰何？天下已定，始皇之心，自以為關中之固，金城千里，子孫帝王，萬世之業。
始皇既沒，餘威震于殊俗。然而陳涉，甕牖繩樞之子，甿隸之人，而遷徙之徒也，材能不及中庸，非有仲尼墨翟之賢，陶朱猗頓之富，躡足行伍之間，俛起阡陌之中，率罷散之卒，將數百之眾，轉而攻秦，斬木為兵，揭竿為旗，天下雲集而響應，嬴糧而景從，山東豪俊，遂並起而亡秦族矣。
且夫天下非小弱也，雍州之地，淆函之固自若也。陳涉之位，非尊於齊楚燕趙韓魏宋衛中山之君也；鋤耰棘矜，非銛於鉤戟長鎩也；讁戍之眾，非抗於九國之師也；深謀遠慮，行軍用兵之道，非及曩時之士也。然而成敗異變，功業相反。試使山東之國與陳涉度長絜大，比權量力，則不可同年而語矣。然秦以區區之地，致萬乘之權，招八州而朝同列，百有餘年矣。然後以六合為家，殽函為宮，一夫作難而七廟隳，身死人手，為天下笑者，何也？仁義不施，而攻守之勢異也。
東方曼倩非有先生論

東方曼倩〈非有先生論〉一首

非有先生仕於吳，進不能稱往古以廣主意，退不能揚君美以顯其功，默然無言者三年矣。吳王怪而問之曰：「寡人獲先人之功，寄于眾賢之上，夙興夜寐，未嘗敢怠也。今先生率然高舉，遠集吳地，將以輔治寡人，誠竊嘉之，體不安席，食不甘味，目不視靡曼之色，耳不聽鐘鼓之音，虛心定志，欲聞流議者三年於茲矣。今先生進無以輔治，退不揚主譽，竊為先生不取也。蓋懷能而不見，是不忠也，見而不行，主不明也。意者寡人殆不明乎？」非有先生伏而唯唯。吳王曰：「可以談矣，寡人將竦意而聽焉。」先生曰：「於戲！可乎哉？可乎哉？談何容易！夫談者有悖於目而佛於耳，謬於心而便於身者，或有說於目、順於耳、快於心而毀於行者，非有明王聖主，孰能聽之矣？」吳王曰：「何為其然也？『中人以上可以語上也』，先生試言，寡人將覽焉。」
先生對曰：「昔關龍逢深諫於桀，而王子比干直言於紂，此二臣者，皆極慮盡忠，閔主澤不下流，而萬民騷動，故直言其失，切諫其邪者，將以為君之榮，除主之禍也。今則不然，反以為誹謗君之行，無人臣之禮，果紛然傷於身，蒙不辜之名，戮及先人，為天下笑，故曰談何容易！是以輔弼之臣瓦解，而邪諂之人並進，遂及飛廉、惡來革等。三人皆詐偽，巧言利口，以進其身，陰奉彫琢刻鏤之好，以納其心，務快耳目之欲，以苟容為度，遂往不戒，身沒被戮，宗廟崩弛，國家為墟，殺戮賢臣，親近讒夫。詩不云乎？『讒人罔極，交亂四國』，此之謂也。故卑身賤體，說色微辭，愉愉喣喣，終無益於主上之治，即志士仁人不忍為也。將儼然作矜莊之色，深言直諫，上以拂人主之邪，下以損百姓之害，則忤於邪主之心，歷於衰世之法。故養壽命之士莫肯進也，遂居深山之閒，積土為室，編蓬為戶，彈琴其中，以詠先王之風，亦可以樂而忘死矣。是以伯夷叔齊避周，餓于首陽之下，後世稱其仁。如是，邪主之行固足畏也，故曰談何容易！」
於是吳王戄然易容，捐薦去几，危坐而聽。先生曰：「接輿避世，箕子被髮佯狂，此二子者，皆避濁世以全其身者也。使遇明王聖主，得賜清讌之閒，寬和之色，發憤畢誠，圖畫安危，揆度得失，上以安主體，下以便萬民，則五帝三王之道可幾而見也。故伊尹蒙恥辱、負鼎俎、和五味以干湯，太公釣於渭之陽以見文王。心合意同，謀無不成，計無不從，誠得其君也。深念遠慮，引義以正其身，推恩以廣其下，本仁祖誼，褒有德，祿賢能，誅惡亂，揔遠方，壹統類，美風俗，此帝王所由昌也。上不變天性，下不奪人倫，則天地和洽，遠方懷之，故號聖王。臣子之職既加矣，於是裂地定封，爵為公侯，傳國子孫，名顯後世，民到于今稱之，以遇湯與文王也。太公伊尹以如此，龍逄比干獨如彼，豈不哀哉！故曰談何容易！
於是吳王穆然，俛而深惟，仰而泣下交頤，曰：「嗟乎！余國之不亡也，綿綿連連，殆哉，世之不絕也！」於是正明堂之朝，齊君臣之位，舉賢才，布德惠，施仁義，賞有功；躬親節儉，減後宮之費，損車馬之用；放鄭聲，遠佞人，省庖廚，去侈靡，卑宮館，壞苑囿，填池塹，以與貧民無產業者，開內藏，振貧窮，存耆老，恤孤獨，薄賦歛，省刑罰。行此三年，海內晏然，天下大洽，陰陽和調，萬物咸得其宜；國無災害之變，民無飢寒之色，家給人足，畜積有餘，囹圄空虛；鳳皇來集，麒麟在郊，甘露既降，朱草萌芽，遠方異俗之人，嚮風慕義，各奉其職而來朝賀。故治亂之道，存亡之端，若此易見，而君人者莫肯為也，臣愚竊以為過。故詩曰「王國克生，惟周之貞，濟濟多士，文王以寧」，此之謂也。

王子淵〈四子講德論〉一首

褒既為益州刺史王襄作中和樂職宣布之詩，又作傳，名曰四子講德，以明其意焉。
微斯文學問於虛儀夫子曰：「蓋聞國有道，貧且賤焉，恥也。今夫子閉門距躍，專精趨學有日矣。幸遭聖主平世，而久懷寶，是伯牙去鍾期，而舜、禹遁帝堯也。於是欲顯名號，建功業，不亦難乎？」。
夫子曰：「然，有是言也。夫蚊蝱終日經營，不能越階序，附驥尾則涉千里，攀鴻翮則翔四海。僕雖嚚頑，願從足下。雖然，何由而自達哉？」
文學曰：「陳懇誠於本朝之上，行話談於公卿之門。」
夫子曰：「無介紹之道，安從行乎公卿？」
文學曰：「何為其然也？昔甯戚商歌以干齊桓，越石負芻而寤晏嬰，非有積素累舊之歡，皆塗覯卒遇，而以為親者也。故毛嬙西施，善毀者不能蔽其好；嫫姆倭傀，善譽者不能掩其醜。苟有至道，何必介紹？」。
夫子曰：「咨，夫特達而相知者，千載之一遇也。招賢而處友者，眾士之常路也。是以空柯無刃，公輸不能以斲；但懸曼矰，蒲苴不能以射。故膺騰撇波而濟水，不如乘舟之逸也；衝蒙涉田而能致遠，未若遵塗之疾也。才蔽於無人，行衰於寡黨，此古今之患，唯文學慮之。」。
文學曰：「唯唯，敬聞命矣。」
於是相與結侶，攜手俱遊，求賢索友，歷于西州。有二人焉，乘輅而歌。倚輗而聽之：詠歎中雅，轉運中律，嘽緩舒繹，曲折不失節。問歌者為誰？則所謂浮遊先生陳丘子者也。於是以士相見之禮友焉。
禮文既集，文學、夫子降席而稱曰：「俚人不識，寡見尠聞，曩從末路，望聽玉音，竊動心焉。敢問所歌何詩？請聞其說。」浮遊先生陳丘子曰：「所謂中和樂職宣布之詩，益州刺史之所作也。刺史見太上聖明，股肱竭力，德澤洪茂，黎庶和睦，天人並應，屢降瑞福，故作三篇之詩以歌詠之也。」
文學曰：「君子動作有應，從容得度，南容三復白珪，孔子睹其慎戒；太子擊誦晨風，文侯諭其指意。今吾子何樂此詩而詠之也？」
先生曰：「夫樂者感人密深，而風移俗易。吾所以詠歌之者，美其君術明而臣道得也。君者中心，臣者外體。外體作，然後知心之好惡；臣下動，然後知君之節趨。好惡不形，則是非不分；節趨不立，則功名不宣。故美玉蘊於碔砆，凡人視之怢焉，良工砥之，然後知其和寶也。精練藏於礦朴，庸人視之忽焉，巧冶鑄之，然後知其幹也。況乎聖德巍巍蕩蕩，民氓所不能命哉！是以刺史推而詠之，揚君德美，深乎洋洋，罔不覆載，紛紜天地，寂寥宇宙。明君之惠顯，忠臣之節究。皇唐之世，何以加茲！是以每歌之，不知老之將至也。」
文學曰：「書云：迪一人使四方若卜筮。夫忠賢之臣，導主志，承君惠，攄盛德而化洪，天下安瀾，比屋可封，何必歌詠詩賦可以揚君哉！愚竊惑焉。」
浮遊先生色勃眥溢，曰：「是何言與！昔周公詠文王之德而作清廟，建為頌首；吉甫歎宣王穆如清風，列于大雅。夫世衰道微，偽臣虛稱者，殆也。世平道明，臣子不宣者，鄙也。鄙殆之累，傷乎王道。故自刺史之來也，宣布詔書，勞來不怠，令百姓徧曉聖德，莫不霑濡。厖眉耆耇之老，咸愛惜朝夕，願濟須臾，且觀大化之淳流。於是皇澤豐沛，主恩滿溢，百姓歡欣，中和感發，是以作歌而詠之也。傳曰：『詩人感而後思，思而後積，積而後滿，滿而後作，言之不足，故嗟歎之，嗟歎之不足，故詠歌之，詠歌之不厭，不知手之舞之足之蹈之也。』此臣子於君父之常義，古今一也。今子執分寸而罔億度，處把握而卻寥廓，乃欲圖大人之樞機。道方伯之失得，不亦遠乎？」
陳丘子見先生言切，恐二客慚，膝步而前曰：「先生詳之：行潦暴集，江海不以為多；鰌鱓並逃，九罭不以為虛。是以許由匿堯而深隱，唐氏不以衰；夷齊恥周而遠餓，文武不以卑。夫青蠅不能穢垂棘，邪論不能惑孔墨。今刺史質敏以流惠，舒化以揚名，采詩以顯至德，歌詠以董其文，受命如絲，明之如緡，甘棠之風，可倚而俟也。二客雖窒計沮議，何傷？」顧謂文學夫子曰：「先生微矜於談道，又不讓乎當仁，亦未巨過也。願二子措意焉。」
夫子曰：「否。夫雷霆必發，而潛底震動，枹鼓鏗鏘，而介士奮竦。故物不震不發，士不激不勇。今文學之言，欲以議愚感敵，舒先生之憤，願二生亦勿疑。」於是文繹復集，乃始講德。
文學夫子曰：「昔成康之世，君子德與？臣之力也？」
先生曰：「非有聖智之君，惡有甘棠之臣？故虎嘯而風寥戾，龍起而致雲氣，蟋蟀俟秋吟，蜉蝣出以陰。易曰：飛龍在天，利見大人。鳴聲相應，仇偶相從。人由意合，物以類同。是以聖主不徧窺望而視以明，不殫傾耳而聽以聰。何則？淑人君子，人就者眾也。故千金之裘，非一狐之腋；大廈之材，非一丘之木；太平之功，非一人之略也。
「蓋君為元首，臣為股肱，明其一體，相待而成。有君而無臣，春秋刺焉。三代以上，皆有師傅；五伯以下，各自取友。齊桓有管鮑隰甯，九合諸侯，一匡天下。晉文公有咎犯趙衰，取威定霸，以尊天子。秦穆有王由五羖，攘卻西戎，始開帝緒。楚莊有叔孫子反，兼定江淮，威震諸夏。勾踐有種蠡渫庸，剋滅疆吳，雪會稽之恥。魏文有段干田翟，秦人寢兵，折衝萬里。燕昭有郭隗樂毅，夷破彊齊，困閔於莒。夫以諸侯之細，功名猶尚若此，而況帝王選於四海，羽翼百姓哉！
「故有賢聖之君，必有明智之臣。欲以積德，則天下不足平也。欲以立威，則百蠻不足攘也。今聖主冠道德，履純仁，被六藝，佩禮文，屢下明詔，舉賢良，求術士，招異倫，拔俊茂。是以海內歡慕，莫不風馳雨集，襲雜並至，填庭溢闕。含淳詠德之聲盈耳，登降揖讓之禮極目，進者樂其條暢，怠者欲罷不能。偃息匍匐乎詩書之門，遊觀乎道德之域，咸絜身修思，吐情素而披心腹，各悉精銳以貢忠誠，允願推主上，弘風俗而騁太平，濟濟乎多士，文王所以寧也。
「若乃美政所施，洪恩所潤，不可究陳。舉孝以篤行，崇能以招賢，去煩蠲苛以綏百姓，祿勤增奉以厲貞廉。減膳食，卑宮觀，省田官，損諸苑，疏繇役，振乏困，恤民災害，不遑遊宴。閔耄老之逢辜，憐縗絰之服事，惻隱身死之腐人，悽愴子弟之縲匿。恩及飛鳥，惠加走獸，胎卵得以成育，草木遂其零茂。愷悌君子，民之父母，豈不然哉？
「先生獨不聞秦之時耶？違三王，背五帝，滅詩書，壞禮義；信任群小，憎惡仁智，詐偽者進達，佞諂者容入。宰相刻峭，大理峻法。處位而任政者，皆短於仁義，長於酷虐，狼摯虎攫，懷殘秉賊。其所臨莅，莫不肌栗慴伏，吹毛求疵，並施螫毒。百姓征彸，無所措其手足。嗷嗷愁怨，遂亡秦族。是以養雞者不畜貍，牧獸者不育豺，樹木者憂其蠹，保民者除其賊。故大漢之為政也，崇簡易，尚寬柔，進淳仁，舉賢才，上下無怨，民用和睦。
「今海內樂業，朝廷淑清。天符既章，人瑞又明。品物咸亨，山川降靈。神光燿暉，洪洞朗天。鳳皇來儀，翼翼邕邕。群鳥並從，舞德垂容。神雀仍集，麒麟自至。甘露滋液，嘉禾櫛比。大化隆洽，男女條暢。家給年豐，咸則三壤。豈不盛哉！昔文王應九尾狐而東夷歸周，武王獲白魚而諸侯同辭，周公受秬鬯而鬼方臣，宣王得白狼而夷狄賓。夫名自正而事自定也。今南郡獲白虎，亦偃武興文之應也。獲之者張武，武張而猛服也。是以北狄賓洽，邊不恤寇，甲士寢而旌旗仆也。」
文學夫子曰：「天符既聞命矣，敢問人瑞。」
先生曰：「夫匈奴者，百蠻之最彊者也。天性憍蹇，習俗傑暴，賤老貴壯，氣力相高。業在攻伐，事在獵射，兒能騎羊，走箭飛鏃，逐水隨畜，都無常處。鳥集獸散，往來馳騖，周流曠野，以濟嗜欲。其耒耜則弓矢鞌馬，播種則扞弦掌拊，收秋則奔狐馳兔，穫刈則顛倒殪仆。追之則奔遁，釋之則為寇。是以三王不能懷，五伯不能綏，驚邊扤士，屢犯芻蕘，詩人所歌，自古患之。今聖德隆盛，威靈外覆，日逐舉國而歸德，單于稱臣而朝賀。乾坤之所開，陰陽之所接，編結沮顏，燋齒梟瞷，翦髮黥首，文身裸袒之國，靡不奔走貢獻，懽忻來附，婆娑嘔吟，鼓掖而笑。夫鴻均之世，何物不樂？飛鳥翕翼，泉魚奮躍。是以刺史感懣舒音而詠至德。鄙人黭淺，不能究識，敬遵所聞，未剋殫焉。」
於是二客醉于仁義，飽于盛德，終日仰歎，怡懌而悅服。


論二


班叔皮〈王命論〉一首

昔在帝堯之禪曰：「咨爾舜，天之曆數在爾躬。」舜亦以命禹。暨于稷契，咸佐唐虞，光濟四海，奕世載德。至于湯武，而有天下。雖其遭遇異時，禪代不同，至于應天順人，其揆一焉。是故劉氏承堯之祚，氏族之世，著于春秋。唐據火德，而漢紹之。始起沛澤，則神母夜號，以彰赤帝之符。由是言之，帝王之祚，必有明聖顯懿之德，豐功厚利積累之業，然後精誠通于神明，流澤加於生民。故能為鬼神所福饗，天下所歸往。未見運世無本，功德不紀，而得倔起在此位者也。世俗見高祖興於布衣，不達其故，以為適遭暴亂，得奮其劍，遊說之士，至比天下於逐鹿，幸捷而得之。不知神器有命，不可以智力求。悲夫！此世之所以多亂臣賊子者也。若然者，豈徒闇於天道哉？又不覩之於人事矣！
夫餓饉流隸，飢寒道路，思有短褐之襲，檐石之蓄，所願不過一金，終於轉死溝壑。何則？貧窮亦有命也。況乎天子之貴，四海之富，神明之祚，可得而妄處哉？故雖遭罹厄會，竊其權柄，勇如信布，強如梁籍，成如王莽，然卒潤鑊伏鑕，烹醢分裂，又況么麼不及數子，而欲闇干天位者也。是故駑蹇之乘，不騁千里之塗；鷰雀之疇，不奮六翮之用；楶梲之材不荷棟梁之任；斗筲之子，不秉帝王之重。《易》曰：「鼎折足，覆公餗。」不勝其任也。
當秦之末，豪桀共推陳嬰而王之。嬰母止之曰：「自吾為子家婦，而世貧賤，卒富貴，不祥。不如以兵屬人，事成，少受其利。不成，禍有所歸。」嬰從其言，而陳氏以寧。王陵之母，亦見項氏之必亡，而劉氏之將興也。是時，陵為漢將，而母獲於楚。有漢使來，陵母見之，謂曰：「願告吾子，漢王長者，必得天下，子謹事之，無有二心。」遂對漢使伏劍而死，以固勉陵。其後，果定於漢。陵為宰相，封侯。夫以匹婦之明，猶能推事理之致，探禍福之機，全宗祀於無窮，垂冊書於《春秋》，而況大丈夫之事乎？是故窮達有命，吉凶由人。嬰母知廢，陵母知興，審此二者，帝王之分決矣。
蓋在高祖，其興也有五：一曰帝堯之苗裔，二曰體貌多奇異，三曰神武有徵應，四曰寬明而仁恕，五曰知人善任使。加之以信誠好謀，達於聽受，見善如不及，用人如由己，從諫如順流，趣時如響起。當食吐哺，納子房之策；拔足揮洗，揖酈生之說；悟戍卒之言，斷懷土之情；高四皓之名，割肌膚之愛；舉韓信於行陣，收陳平於亡命。英雄陳力，群策畢舉，此高祖之大略，所以成帝業也。若乃靈瑞符應，又可略聞矣。初劉媼妊高祖，而夢與神遇，震電晦冥，有龍虵之怪。及長而多靈，有異於眾。是以王武感物而折契，呂公覩形而進女；秦皇東遊以厭其氣，呂后望雲而知所處；始受命則白蛇分，西入關則五星聚。故淮陰留侯謂之天授，非人力也。
歷古今之得失，驗行事之成敗，稽帝王之世運，考五者之所謂，取舍不厭斯位，符瑞不同斯度，而苟昧權利，越次妄據，外不量力，內不知命，則必喪保家之主，失天年之壽，遇折足之凶，伏斧鉞之誅。英雄誠知覺寤，畏若禍戒，超然遠覽，淵然深識，收陵嬰之明分，絕信布之覬覦，距逐鹿之瞽說，審神器之有授，貪不可冀，無為二母之所笑，則福祚流于子孫，天祿其永終矣。

魏文帝〈典論論文〉一首

文人相輕，自古而然。傅毅之於班固，伯仲之間耳，而固小之，與弟超書曰：「武仲以能屬文為蘭臺令史，下筆不能自休。」夫人善於自見，而文非一體，鮮能備善。是以各以所長，相輕所短。里語曰：「家有弊帚，享之千金。」斯不自見之患也。
今之文人，魯國孔融文舉，廣陵陳琳孔璋，山陽王粲仲宣，北海徐幹偉長，陳留阮瑀元瑜，汝南應瑒德璉，東平劉楨公幹：斯七子者，於學無所遺，於辭無所假，咸以自騁驥騄於千里，仰齊足而並馳。以此相服，亦良難矣。蓋君子審己以度人，故能免於斯累，而作論文。
王粲長於辭賦；徐幹時有齊氣，然粲之匹也。如粲之初征登樓槐賦征思，幹之玄猿漏巵圓扇橘賦，雖張蔡不過也。然於他文，未能稱是。琳瑀之章表書記，今之雋也。應瑒和而不壯。劉楨壯而不密。孔融體氣高妙，有過人者，然不能持論，理不勝詞，以至乎雜以嘲戲，及其所善，楊班儔也。
常人貴遠賤近，向聲背實，又患闇於自見，謂己為賢。夫文，本同而末異。蓋奏議宜雅，書論宜理，銘誄尚實，詩賦欲麗。此四科不同，故能之者偏也；唯通才能備其體。
文以氣為主；氣之清濁有體，不可力強而致。譬諸音樂，曲度雖均，節奏同檢；至於引氣不齊，巧拙有素，雖在父兄，不能以移子弟。
蓋文章經國之大業，不朽之盛事。年壽有時而盡，榮樂止乎其身。二者必至之常期，未若文章之無窮。是以古之作者，寄身於翰墨，見意於篇籍，不假良史之辭，不託飛馳之勢，而聲名自傳於後。故西伯幽而演易，周旦顯而制禮，不以隱約而弗務，不以康樂而加思。夫然，則古人賤尺璧而重寸陰，懼乎時之過已。而人多不強力，貧賤則懾於飢寒，富貴則流於逸樂，遂營目前之務，而遺千載之功。日月逝於上，體貌衰於下，忽然與萬物遷化，斯志士之大痛也！融等已逝，唯幹著論，成一家言。

曹元首〈六代論〉一首

昔夏殷周之歷世數十，而秦二世而亡。何則？三代之君與天下共其民，故天下同其憂；秦王獨制其民，故傾危而莫救。夫與人共其樂者，人必憂其憂；與人同其安者，人必拯其危。先王知獨治之不能久也，故與人共治之；知獨守之不能固也，故與人共守之。兼親疏而兩用，參同異而並進。是以輕重足以相鎮，親疏足以相衛，并兼路塞，逆節不生。及其衰也，桓文帥禮；苞茅不貢，齊師伐楚；宋不城周，晉戮其宰。王綱弛而復張，諸侯傲而復肅。二霸之後，寖以陵遲。吳楚憑江，負固方城，雖心希九鼎，而畏迫宗姬，姦情散於胸懷，逆謀消於脣吻，斯豈非信重親戚，任用賢能，枝葉碩茂，本根賴之與？自此之後，轉相攻伐。吳并於越，晉分為三，魯滅於楚，鄭兼於韓。暨乎戰國，諸姬微矣，唯燕衛獨存。然皆弱小，西迫強秦，南畏齊、楚，救於滅亡，匪遑相䘏。至於王𧹞，降為庶人，猶枝幹相持，得居虛位。海內無主，四十餘年。秦據勢勝之地，騁譎詐之術，征伐關東，蠶食九國。至於始皇，乃定天位。曠日若彼，用力若此，豈非深根固蔕，不拔之道乎？《易》曰：「其亡其亡，繫于苞桑。」周德其可謂當之矣。
秦觀周之弊，將以為以弱見奪，於是廢五等之爵，立郡縣之官，棄禮樂之教，任苛刻之政。子弟無尺寸之封，功臣無立錐之土，內無宗子以自毗輔，外無諸侯以為蕃衛。仁心不加於親戚，惠澤不流於枝葉，譬猶芟刈股肱，獨任胸腹；浮舟江海，捐棄楫櫂。觀者為之寒心，而始皇晏然，自以為關中之固，金城千里，子孫帝王萬世之業也。豈不悖哉！是時，淳于越諫曰：「臣聞殷、周之王，封子弟功臣，千有餘歲。今陛下君有海內，而子弟為匹夫，卒有田常六卿之臣，而無輔弼，何以相救？事不師古而能長久者，非所聞也。」始皇聽李斯偏說而絀其義。至身死之日，無所寄付，委天下之重於凡夫之手，託廢立之命於姦臣之口，至令趙高之徒，誅鋤宗室。胡亥少習剋薄之教，長遵凶父之業，不能改制易法，寵任兄弟，而乃師謨申商，諮謀趙高，自幽深宮，委政讒賊，身殘望夷，求為黔首，豈可得哉？遂乃郡國離心，眾庶潰叛，勝廣唱之於前，劉項斃之於後。向使始皇納淳于之策，抑李斯之論，割裂州國，分王子弟，封三代之後，報功臣之勞，土有常君，民有定主，枝葉相扶，首尾為用，雖使子孫有失道之行，時人無湯武之賢，姦謀未發，而身已屠戮，何區區之陳項，而復得措其手足哉？故漢祖奮三尺之劍，驅烏集之眾，五年之中，而成帝業。自開闢以來，其興功立勳，未有若漢祖之易者也。夫伐深根者難為功，摧枯朽者易為力，理勢然也。
漢鑒秦之失，封植子弟。及諸呂擅權，圖危劉氏，而天下所以不能傾動，百姓所以不易心者，徒以諸侯強大，盤石膠固，東牟朱虛授命於內，齊代吳楚作衛於外故也。向使高祖踵亡秦之法，忽先王之制，則天下已傳，非劉氏有也。然高祖封建，地過古制，大者跨州兼域，小者連城數十，上下無別，權侔京室，故有吳楚七國之患。賈誼曰：「諸侯強盛，長亂起姦。夫欲天下之治安，莫若眾建諸侯而少其力。令海內之勢，若身之使臂，臂之使指，則下無背叛之心，上無誅伐之事。」文帝不從。至於孝景，猥用朝錯之計，削黜諸侯。親者怨恨，疏者震恐，吳楚唱謀，五國從風。兆發高祖，釁成文景，由寬之過制，急之不漸故也。所謂末大必折，尾大難掉。尾同於體，猶或不從，況乎非體之尾，其可掉哉？
武帝從主父之策，下推恩之命。自是之後，齊分為七，趙分為六，淮南三割，梁代五分，遂以陵遲，子孫微弱，衣食租稅，不豫政事，或以酎金免削，或以無後國除。至於成帝，王氏擅朝。劉向諫曰：「臣聞公族者，國之枝葉。枝葉落，則本根無所庇蔭。方今同姓疏遠，母黨專政，排擯宗室，孤弱公族，非所以保守社稷，安固國嗣也。」其言深切，多所稱引。成帝雖悲傷歎息而不能用。至乎哀平，異姓秉權，假周公之事，而為田常之亂。高拱而竊天位，一朝而臣四海，漢宗室王侯，解印釋綬，貢奉社稷，猶懼不得為臣妾，或乃為之符命，頌莽恩德，豈不哀哉！由斯言之，非宗子獨忠孝於惠文之閒，而叛逆於哀平之際也，徒以權輕勢弱，不能有定耳。
賴光武皇帝挺不世之姿，禽王莽於已成，紹漢祀於既絕，斯豈非宗子之力耶？而曾不鑒秦之失策，襲周之舊制，踵亡國之法，而僥倖無疆之期。至於桓靈，奄豎執衡，朝無死難之臣，外無同憂之國，君孤立於上，臣弄權於下，本末不能相御，身手不能相使。由是天下鼎沸，姦凶並爭，宗廟焚為灰燼，宮室變為蓁藪。居九州之地，而身無所安處，悲夫！
魏太祖武皇帝，躬聖明之資，兼神武之略，恥王綱之廢絕，愍漢室之傾覆，龍飛譙沛，鳳翔袞豫，掃除凶逆，剪滅鯨鯢。迎帝西京，定都潁邑。德動天地，義感人神。漢氏奉天，禪位大魏。大魏之興，于今二十有四年矣。觀五代之存亡，而不用其長策；覩前車之傾覆，而不改其轍迹。子弟王空虛之地，君有不使之民；宗室竄於閭閻，不聞邦國之政。權均匹夫，勢齊凡庶，內無深根不拔之固，外無盤石宗盟之助，非所以安社稷為萬代之業也。且今之州牧、郡守，古之方伯、諸侯，皆跨有千里之土，兼軍武之任，或比國數人，或兄弟並據。而宗室子弟，曾無一人閒廁其閒，與相維持，非所以強榦弱枝，備萬一之慮也。今之用賢，或超為名都之主，或為偏師之帥。而宗室有文者必限以小縣之宰，有武者必置於百人之上，使夫廉高之士，畢志於衡軛之內，才能之人，恥與非類為伍，非所以勸進賢能，褒異宗族之禮也。
夫泉竭則流涸，根朽則葉枯。枝繁者蔭根，條落者本孤。故語曰：「百足之蟲。至死不僵，扶之者眾也。」此言雖小，可以譬大。且墉基不可倉卒而成，威名不可一朝而立。皆為之有漸，建之有素。譬之種樹，久則深固其根本，茂盛其枝葉。若造次徙於山林之中，植於宮闕之下，雖壅之以黑墳，暖之以春日，猶不救於枯槁，何暇繁育哉？夫樹猶親戚，土猶士民，建置不久，則輕下慢上，平居猶懼其離叛，危急將如之何？是聖王安而不逸，以慮危也；存而設備，以懼亡也。故疾風卒至，而無摧拔之憂；天下有變，而無傾危之患矣。

韋弘嗣〈博弈論〉一首

蓋君子恥當年而功不立，疾沒世而名不稱，故曰「學如不及，猶恐失之」。是以古之志士，悼年齒之流邁，而懼名稱之不建也。勉精厲操，晨興夜寐，不遑寧息。經之以歲月，累之以日力。若甯越之勤，董生之篤，漸漬德義之淵，捿遟道藝之域。且以西伯之聖，姬公之才，猶有日𣅳待旦之勞，故能隆興周道，垂名億載。況在臣庶，而可以已乎？
歷觀古今功名之士，皆有積累殊異之迹，勞神苦體，契闊勤思，平居不惰其業，窮困不易其素。是以卜式立志於耕牧，而黃霸受道於囹圄，終有榮顯之福，以成不朽之名。故山甫勤於夙夜，而吳漢不離公門，豈有遊惰哉？
今世之人，多不務經術，好翫博弈，廢事棄業，忘寢與食，窮日盡明，繼以脂燭。當其臨局交爭，雌雄未決，專精銳意，神迷體倦，人事曠而不脩，賓旅闕而不接，雖有太牢之饌，韶夏之樂，不暇存也。至或賭及衣物，徙棊易行，廉恥之意弛，而忿戾之色發。然其所志不出一枰之上，所務不過方罫之閒；勝敵無封爵之賞，獲地無兼土之實。技非六藝，用非經國。立身者有不階其術，徵選者不由其道。求之於戰陣，則非孫吳之倫也；考之於道藝，則非孔氏之門也；以變詐為務，則非忠信之事也；以刦殺為名，則非仁者之意也。而空妨日廢業，終無補益。是何異設木而擊之，置石而投之哉！且君子之居室也，勤身以致養；其在朝也，竭命以納忠；臨事且猶旰食，而何暇博弈之足耽？夫然，故孝友之行立，貞純之名章也。
方今大吳受命，海內未平，聖朝乾乾，務在得人；勇略之士，則受熊虎之任；儒雅之徒，則處龍鳳之署。百行兼苞，文武並騖。博選良才，旌簡髦俊。設程試之科，垂金爵之賞。誠千載之嘉會，百世之良遇也。當世之士，宜勉思至道，愛功惜力，以佐明時。使名書史籍，勳在盟府。乃君子之上務，當今之先急也。
夫一木之枰，孰與方國之封；枯棊三百，孰與萬人之將。袞龍之服，金石之樂，足以兼棊局而貿博弈矣。假令世士，移博弈之力用之於詩書，是有顏閔之志也；用之於智計，是有良平之恩也；用之於資貨，是有猗頓之富也；用之於射御，是有將帥之備也。如此，則功名立而鄙賤遠矣。


論三


嵇叔夜〈養生論〉一首

世或有謂神仙可以學得，不死可以力致者；或云上壽百二十，古今所同，過此以往，莫非妖妄者。此皆兩失其情，請試粗論之。
夫神仙雖不目見，然記籍所載，前史所傳，較而論之，其有必矣。似特受異氣，稟之自然，非積學所能致也。至於導養得理，以盡性命，上獲千餘歲，下可數百年，可有之耳。而世皆不精，故莫能得之。何以言之？夫服藥求汗，或有弗獲；而愧情一集，渙然流離。終朝未餐，則囂然思食；而曾子銜哀，七日不飢。夜分而坐，則低迷思寢；內懷殷憂，則達旦不瞑。勁刷理鬢，醇醴發顏，僅乃得之；壯士之怒，赫然殊觀，植發髮衝。由此言之，精神之於形骸，猶國之有君也。神躁於中，而形喪於外，猶君昏於上，國亂於下也。
夫為稼於湯之世，偏有一溉之功者，雖終歸燋爛，必一溉者後枯。然則一溉之益，固不可誣也。而世常謂一怒不足以侵性，一哀不足以傷身，輕而肆之，是猶不識一溉之益，而望嘉穀於旱苗者也。是以君子知形恃神以立，神須形以存，悟生理之易失，知一過之害生。故脩性以保神，安心以全身，愛憎不棲於情，憂喜不留於意，泊然無感，而體氣和平。又呼吸吐納，服食養身，使形神相親，表裏俱濟也。
夫田種者，一畝十斛，謂之良田，此天下之通稱也。不知區種可百餘斛。田種一也，至於樹養不同，則功收相懸。謂商無十倍之價，農無百斛之望，此守常而不變者也。且豆令人重，榆令人瞑，合歡蠲忿，萱草忘憂，愚智所共知也。薰辛害目，豚魚不養，常世所識也。蝨處頭而黑，麝食柏而香；頸處險而癭，齒居晉而黃。推此而言，凡所食之氣，蒸性染身，莫不相應。豈惟蒸之使重而無使輕，害之使闇而無使明，薰之使黃而無使堅，芬之使香而無使延哉？故神農曰「上藥養命，中藥養性」者，誠知性命之理，因輔養以通也。而世人不察，惟五穀是見，聲色是耽。目惑玄黃，耳務淫哇。滋味煎其府藏，醴醪䰞其腸胃。香芳腐其骨髓，喜怒悖其正氣。思慮銷其精神，哀樂殃其平粹。
夫以蕞爾之軀，攻之者非一塗，易竭之身，而外內受敵，身非木石，其能久乎？其自用甚者，飲食不節，以生百病；好色不倦，以致乏絕；風寒所災，百毒所傷，中道夭於眾難，世皆知笑悼，謂之不善持生也。至于措身失理，亡之於微，積微成損，積損成衰，從衰得白，從白得老，從老得終，悶若無端。中智以下，謂之自然。縱少覺悟，咸歎恨於所遇之初，而不知慎眾險於未兆。是由桓侯抱將死之疾，而怒扁鵲之先見，以覺痛之日，為受病之始也。害成於微而救之於著，故有無功之治；馳騁常人之域，故有一切之壽。仰觀俯察，莫不皆然。以多自證，以同自慰，謂天地之理盡此而已矣。縱聞養生之事，則斷以所見，謂之不然。其次狐疑，雖少庶幾，莫知所由。其次，自力服藥，半年一年，勞而未驗，志以厭衰，中路復廢。或益之以畎澮，而泄之以尾閭。欲坐望顯報者，或抑情忍欲，割棄榮願，而嗜好常在耳目之前，所希在數十年之後，又恐兩失，內懷猶豫，心戰於內，物誘於外，交賒相傾，如此復敗者。
夫至物微妙，可以理知，難以目識，譬猶豫章，生七年然後可覺耳。今以躁競之心，涉希靜之塗，意速而事遲，望近而應遠，故莫能相終。夫悠悠者既以未效不求，而求者以不專喪業，偏恃者以不兼無功，追術者以小道自溺，凡若此類，故欲之者萬無一能成也。善養生者則不然矣。清虛靜泰，少私寡欲。知名位之傷德，故忽而不營，非欲而彊禁也。識厚味之害性，故棄而弗顧，非貪而後抑也。外物以累心不存，神氣以醇白獨著，曠然無憂患，寂然無思慮。又守之以一，養之以和，和理日濟，同乎大順。然後蒸以靈芝，潤以醴泉，晞以朝陽，綏以五絃，無為自得，體妙心玄，忘歡而後樂足，遺生而後身存。若此以往，恕可與羨門比壽，王喬爭年，何為其無有哉？

李蕭遠〈運命論〉一首

夫治亂，運也；窮達，命也；貴賤，時也。故運之將隆，必生聖明之君。聖明之君，必有忠賢之臣。其所以相遇也，不求而自合；其所以相親也，不介而自親。唱之而必和，謀之而必從，道德玄同，曲折合符，得失不能疑其志，讒構不能離其交，然後得成功也。其所以得然者，豈徒人事哉？授之者天也，告之者神也，成之者運也。
夫黃河清而聖人生，里社鳴而聖人出，群龍見而聖人用。故伊尹，有莘氏之媵臣也，而阿衡於商。太公，渭濱之賤老也，而尚父於周。百里奚在虞而虞亡，在秦而秦霸，非不才於虞而才於秦也。張良受黃石之符，誦三略之說，以遊於群雄，其言也，如以水投石，莫之受也；及其遭漢祖，其言也，如以石投水，莫之逆也。非張良之拙說於陳項，而巧言於沛公也。然則張良之言一也，不識其所以合離？合離之由，神明之道也。故彼四賢者，名載於籙圖，事應乎天人，其可格之賢愚哉？孔子曰：「清明在躬，氣志如神。嗜慾將至，有開必先。天降時雨，山川出雲。」詩云：「惟嶽降神，生甫及申；惟申及甫，惟周之翰。」運命之謂也。豈惟興主，亂亡者亦如之焉。幽王之惑褒女也，祅始於夏庭。曹伯陽之獲公孫彊也，徵發於社宮。叔孫豹之暱豎牛也，禍成於庚宗。吉凶成敗，各以數至。咸皆不求而自合，不介而自親矣。
昔者，聖人受命河洛曰：以文命者，七九而衰；以武興者，六八而謀。及成王定鼎於郟鄏，卜世三十，卜年七百，天所命也。故自幽厲之閒，周道大壞，二霸之後，禮樂陵遲。文薄之弊，漸於靈景；辯詐之偽，成於七國。酷烈之極，積於亡秦；文章之貴，棄於漢祖。雖仲尼至聖，顏冉大賢，揖讓於規矩之內，誾誾於洙泗之上，不能遏其端；孟軻孫卿，體二希聖，從容正道，不能維其末，天下卒至于溺而不可援。夫以仲尼之才也，而器不周於魯衛；以仲尼之辯也，而言不行於定哀；以仲尼之謙也，而見忌於子西；以仲尼之仁也，而取讎於桓魋；以仲尼之智也，而屈厄於陳蔡；以仲尼之行也，而招毀於叔孫。夫道足以濟天下，而不得貴於人；言足以經萬世，而不見信於時；行足以應神明，而不能彌綸於俗；應聘七十國，而不一獲其主；驅驟於蠻夏之域，屈辱於公卿之門，其不遇也如此。及其孫子思，希聖備體而未之至，封己養高，勢動人主。其所遊歷諸侯，莫不結駟而造門；雖造門猶有不得賓者焉。其徒子夏，升堂而未入於室者也。退老於家，魏文侯師之，西河之人肅然歸德，比之於夫子而莫敢閒其言。故曰：治亂，運也；窮達，命也；貴賤，時也。而後之君子，區區於一主，歎息於一朝。屈原以之沈湘，賈誼以之發憤，不亦過乎！
然則聖人所以為聖者，蓋在乎樂天知命矣。故遇之而不怨，居之而不疑也。其身可抑，而道不可屈；其位可排，而名不可奪。譬如水也，通之斯為川焉，塞之斯為淵焉，升之於雲則雨施，沈之於地則土潤。體清以洗物，不亂於濁；受濁以濟物，不傷於清。是以聖人處窮達如一也。夫忠直之迕於主，獨立之負於俗，理勢然也。故木秀於林，風必摧之；堆出於岸，流必湍之；行高於人，眾必非之。前監不遠，覆車繼軌。然而志士仁人，猶蹈之而弗悔，操之而弗失，何哉？將以遂志而成名也。求遂其志，而冒風波於險塗；求成其名，而歷謗議於當時。彼所以處之，蓋有筭矣。子夏曰：「死生有命，富貴在天。」故道之將行也，命之將貴也，則伊尹呂尚之興於商周，百里子房之用於秦漢，不求而自得，不徼而自遇矣。道之將廢也，命之將賤也，豈獨君子恥之而弗為乎？蓋亦知為之而弗得矣。凡希世苟合之士，蘧蒢戚施之人，俛仰尊貴之顏，逶迆勢利之閒，意無是非，讚之如流；言無可否，應之如響。以窺看為精神，以向背為變通。勢之所集，從之如歸市；勢之所去，棄之如脫遺。其言曰：名與身孰親也？得與失孰賢也？榮與辱孰珍也？故遂絜其衣服，矜其車徒，冒其貨賄，淫其聲色，脈脈然自以為得矣。蓋見龍逢比干之亡其身，而不惟飛廉惡來之滅其族也。蓋知伍子胥之屬鏤於吳，而不戒費無忌之誅夷於楚也。蓋譏汲黯之白首於主爵，而不懲張湯牛車之禍也。蓋笑蕭望之跋躓於前，而不懼石顯之絞縊於後也。
故夫達者之筭也，亦各有盡矣。曰：凡人之所以奔競於富貴，何為者哉？若夫立德必須貴乎？則幽厲之為天子，不如仲尼之為陪臣也。必須勢乎？則王莽董賢之為三公，不如楊雄仲舒之闃其門也。必須富乎？則齊景之千駟，不如顏回原憲之約其身也。其為實乎？則執杓而飲河者，不過滿腹；棄室而灑雨者，不過濡身；過此以往，弗能受也。其為名乎？則善惡書于史冊，毀譽流於千載；賞罰懸於天道，吉凶灼乎鬼神，固可畏也。將以娛耳目、樂心意乎？譬命駕而遊五都之市，則天下之貨畢陳矣。褰裳而涉汶陽之丘，則天下之稼如雲矣。椎紒而守敖庾海陵之倉，則山坻之積在前矣。扱衽而登鍾山藍田之上，則夜光璵璠之珍可觀矣。夫如是也，為物甚眾，為己甚寡，不愛其身，而嗇其神。風驚塵起，散而不止。六疾待其前，五刑隨其後。利害生其左，攻奪出其右，而自以為見身名之親疏，分榮辱之客主哉。天地之大德曰生，聖人之大寶曰位，何以守位曰仁，何以正人曰義。故古之王者，蓋以一人治天下，不以天下奉一人也。古之仕者，蓋以官行其義，不以利冒其官也。古之君子，蓋恥得之而弗能治也，不恥能治而弗得也。原乎天人之性，核乎邪正之分，權乎禍福之門，終乎榮辱之筭，其昭然矣。故君子舍彼取此。若夫出處不違其時，默語不失其人，天動星迴而辰極猶居其所，璣旋輪轉，而衡軸猶執其中，既明且哲，以保其身，貽厥孫謀，以燕翼子者，昔吾先友，嘗從事於斯矣。

〈辯亡論上〉

昔漢氏失御，姦臣竊命，禍基京畿，毒徧宇內，皇綱弛紊，王室遂卑。於是群雄蜂駭，義兵四合。吳武烈皇帝慷慨下國，電發荊南，權略紛紜，忠勇伯世，威稜則夷羿震盪，兵交則醜虜授馘，遂掃清宗祊，蒸禋皇祖。于時雲興之將帶州，飆起之師跨邑；哮闞之群風驅，熊羆之眾霧集。雖兵以義合，同盟勠力，然皆苞藏禍心，阻兵怙亂。或師無謀律，喪威稔寇，忠規武節，未有如此其著者也。
武烈既沒，長沙桓王逸才命世，弱冠秀發。招攬遺老，與之述業。神兵東驅，奮寡犯眾。攻無堅城之將，戰無交鋒之虜。誅叛柔服，而江外厎定；飾法脩師，則威德翕赫。賓禮名賢，而張昭為之雄；交御豪俊，而周瑜為之傑。彼二君子，皆弘敏而多奇，雅達而聰哲。故同方者以類附，等契者以氣集，而江東蓋多士矣。將北伐諸華，誅鉏干紀。旋皇輿於夷庚，反帝座乎紫闥。挾天子以令諸侯，清天步而歸舊物。戎車既次，群凶側目，大業未就，中世而殞。用集我大皇帝。以奇蹤襲於逸軌，叡心因於令圖。從政咨於故實，播憲稽乎遺風。而加之以篤固，申之以節儉。疇咨俊茂，好謀善斷。束帛旅於丘園，旌命交於塗巷。故豪彥尋聲而響臻，志士希光而景騖。異人輻湊，猛士如林。於是張昭為師傅，周瑜陸公魯肅呂蒙之儔，入為腹心，出作股肱；甘寧凌統程普賀齊朱桓朱然之徒奮其威；韓當潘璋黃蓋蔣欽周泰之屬宣其力。風雅則諸葛瑾張承步騭，以名聲光國；政事則顧雍潘濬呂範呂岱，以器任幹職；奇偉則虞翻陸績張溫張惇，以諷議舉正；奉使則趙咨沈珩，以敏達延譽；術數則吳範趙達，以禨祥協德。董襲陳武，殺身以衛主；駱統劉基，彊諫以補過。謀無遺諝，舉不失策。故遂割據山川，跨制荊吳，而與天下爭衡矣。
魏氏嘗藉戰勝之威，率百萬之師，浮鄧塞之舟，下漢陰之眾，羽楫萬計，龍躍順流，銳騎千旅，虎步原隰，謨臣盈室，武將連衡，喟然有吞江滸之志，一宇宙之氣。而周瑜驅我偏師，黜之赤壁，喪旗亂轍，僅而獲免，收迹遠遁。漢王亦憑帝王之號，帥巴漢之民，乘危騁變，結壘千里，志報關羽之敗，圖收湘西之地。而陸公亦挫之西陵，覆師敗績，困而後濟，絕命永安。續以濡須之寇，臨川摧銳；蓬籠之戰，孑輪不反。由是二邦之將，喪氣挫鋒，勢衂財匱，而吳莞然坐乘其弊。故魏人請好，漢氏乞盟，遂躋天號，鼎跱而立。西屠庸益之郊，北裂淮漢之涘，東包百越之地，南括群蠻之表。於是講八代之禮，搜三王之樂。告類上帝，拱揖群后，虎臣毅卒，循江而守，長棘勁鎩，望飆而奮。庶尹盡規於上，四民展業于下。化協殊裔，風衍遐圻。乃俾一介行人，撫巡外域。巨象逸駿，擾於外閑；明珠瑋寶，耀於內府。珍瑰重迹而至，奇玩應響而赴。輶軒騁於南荒，衝輣息於朔野。齊民免干戈之患，戎馬無晨服之虞。而帝業固矣。
大皇既歿，幼主莅朝。姦回肆虐，景皇聿興，虔修遺憲，政無大闕，守文之良主也。降及歸命之初，典刑未滅，故老猶存。大司馬陸公以文武熙朝，左丞相陸凱以謇諤盡規，而施績范慎以威重顯，丁奉離斐以武毅稱，孟宗丁固之徒為公卿，樓玄賀劭之屬掌機事，元首雖病，股肱猶存。爰及末葉，群公既喪，然後黔首有瓦解之志，皇家有土崩之釁。歷命應化而微，王師躡運而發。卒散於陣，民奔于邑；城池無藩籬之固，山川無溝阜之勢。非有工輸雲梯之械，智伯灌激之害，楚子築室之圍，燕人濟西之隊，軍未浹辰，而社稷夷矣。雖忠臣孤憤，烈士死節，將奚救哉？
夫曹劉之將，非一世所選；向時之師，無曩日之眾。戰守之道，抑有前符；險阻之利，俄然未改。而成敗貿理，古今詭趣，何哉？彼此之化殊，授任之才異也。

〈辯亡論下〉

昔三方之王也，魏人據中夏，漢氏有岷益，吳制荊楊而奄交廣。曹氏雖功濟諸華，虐亦深矣，其民怨矣。劉公因險以飾智，功已薄矣，其俗陋矣。夫吳，桓王基之以武，太祖成之以德，聰明叡達，懿度弘遠矣。其求賢如不及，䘏民如稚子。接士盡盛德之容，親仁罄丹府之愛。拔呂蒙於戎行，識潘濬於係虜。推誠信士，不恤人之我欺；量能授器，不患權之我逼。執鞭鞠躬，以重陸公之威；悉委武衛，以濟周瑜之師。卑宮菲食，以豐功臣之賞；披懷虛己，以納謨士之筭。故魯肅一面而自託，士燮蒙險而致命。高張公之德，而省遊田之娛；賢諸葛之言，而割情欲之歡。感陸公之規，而除刑法之煩；奇劉基之議，而作三爵之誓。屏氣跼蹐，以伺子明之疾；分滋損甘，以育凌統之孤。登壇慷慨，歸魯子之功；削投惡言，信子瑜之節。是以忠臣競盡其謨，志士咸得肆力。洪規遠略，固不猒夫區區者也。故百官苟合，庶務未遑。
初都建業，群臣請備禮秩，天子辭而不許，曰：「天下其謂朕何？」宮室輿服蓋慊如也。爰及中葉，天人之分既定，百度之缺粗脩，雖醲化懿綱，未齒乎上代，抑其體國經邦之具，亦足以為政矣。地方幾萬里，帶甲將百萬，其野沃，其兵練，其器利，其財豐。東負滄海，西阻險塞，長江制其區宇，峻山帶其封域。國家之利，未巨有弘於茲者矣。借使中才守之以道，善人御之有術，敦率遺典，勤民謹政，循定策，守常險，則可以長世永年，未有危亡之患也。
或曰：吳蜀脣齒之國，蜀滅則吳亡，理則然矣。夫蜀，蓋藩援之與國，而非吳人之存亡也。何則？其郊境之接，重山積險，陸無長轂之徑；川阨流迅，水有驚波之艱。雖有銳師百萬，啟行不過千夫；舳艫千里，前驅不過百艦。故劉氏之伐，陸公喻之長蛇，其勢然也。昔蜀之初亡，朝臣異謀，或欲積石以險其流，或欲機械以御其變。天子總群議而諮之大司馬陸公，公以四瀆天地之所以節宣其氣，固無可遏之理，而機械則彼我之所共，彼若棄長技以就所屈，即荊楊而爭舟楫之用，是天贊我也。將謹守峽口，以待禽耳。逮步闡之亂，憑寶城以延強寇，重資幣以誘群蠻。于時大邦之眾，雲翔電發，懸旍江介，築壘遵渚，襟帶要害，以止吳人之西。而巴漢舟師沿江東下。陸公以偏師三萬，北據東阬，深溝高壘，案甲養威。反虜踠跡待戮，而不敢北窺生路，彊寇敗績宵遁，喪師太半。分命銳師五千，西御水軍，東西同捷，獻俘萬計。信哉，賢人之謀，豈欺我哉！自是烽燧罕警，封域寡虞。陸公歿而潛謀兆，吳釁深而六師駭。夫太康之役，眾未盛乎曩日之師；廣州之亂，禍有愈乎向時之難。而邦家顛覆，宗廟為墟。嗚呼！人之云亡，邦國殄瘁，不其然與？易曰：「湯武革命，順乎天。」玄曰：「亂不極則治不形。」言帝王之因天時也。古人有言曰：「天時不如地利。」易曰：「王侯設險，以守其國。」言為國之恃險也。又曰：「地利不如人和。」「在德不在險。」言守險之由人也。吳之興也，參而由焉，孫卿所謂合其參者也。及其亡也，恃險而已，又孫卿所謂舍其參者也。
夫四州之萌非無眾也，大江之南非乏俊也，山川之險易守也，勁利之器易用也，先政之策易循也。功不興而禍遘者，何哉？所以用之者失也。是故先生達經國之長規，審存亡之至數；謙己以安百姓，敦惠以致人和；寬沖以誘俊乂之謀，慈和以結士民之愛。是以其安也，則黎元與之同慶；及其危也，則兆庶與之共患。安與眾同慶，則其危不可得也；危與下共患，則其難不足恤也。夫然，故能保其社稷，而固其土宇，麥秀無悲殷之思，黍離無愍周之感矣。


論四


陸士衡〈五等論〉一首

夫體國經野，先王所慎；創制垂基，思隆後葉。然而經略不同，長世異術，五等之制，始於黃唐。郡縣之治，創自秦漢。得失成敗，備在典謨，是以其詳，可得而言。
夫先王知帝業至重，天下至曠。曠不可以偏制，重不可以獨任；任重必於借力，制曠終乎因人。故設官分職，所以輕其任也；並建五長，所以弘其制也。於是乎立其封疆之典，財其親疏之宜，使萬國相維，以成盤石之固，宗庶雜居，而定維城之業。又有以見綏世之長御，識人情之大方；知其為人不如厚己，利物不如圖身；安上在於悅下，為己在乎利人。故易曰：「說以使民，民忘其勞。」孫卿曰：「不利而利之，不如利而後利之之利也。」是以分天下以厚樂，而己得與之同憂；饗天下以豐利，而我得與之共害。利博則恩篤，樂遠則憂深。故諸侯享食土之實，萬國受世及之祚矣。夫然，則南面之君，各務其治；九服之民，知有定主。上之子愛於是乎生，下之體信於是乎結。世治足以敦風，道衰足以御暴。故強毅之國，不能擅一時之勢；雄俊之士，無所寄霸王之志。然後國安由萬邦之思治，主尊賴群后之圖身。譬猶眾目營方，則天網自昶；四體辭難，而心膂獲乂。三代所以直道，四王所以垂業也。
夫盛衰隆弊，理所固有；教之廢興，繫乎其人。愿法期於必涼，明道有時而闇。故世及之制，弊於彊禦；厚下之典，漏於末折。侵弱之舋，遘自三季；陵夷之禍，終于七雄。昔者成湯親照夏后之鑒，公旦目涉商人之戒，文質相濟，損益有物。故五等之禮，不革于時，封畛之制，有隆焉爾者，豈玩二王之禍，而闇經世之筭乎？固知百世非可懸御，善制不能無弊，而侵弱之辱，愈於殄祀，土崩之困，痛於陵夷也。是以經始權其多福，慮終取其少禍。非謂侯伯無可亂之符，郡縣非致治之具也。故國憂賴其釋位，主弱憑其翼戴。及承微積弊，王室遂卑，猶保名位，祚垂後嗣，皇統幽而不輟，神器否而必存者，豈非置勢使之然與？
降及亡秦，棄道任術，懲周之失，自矜其得。尋斧始於所庇，制國昧於弱下，國慶獨饗其利，主憂莫與共害。雖速亡趨亂，不必一道；顛沛之釁，實由孤立。是蓋思五等之小怨，忘萬國之大德，知陵夷之可患，闇土崩之為痛也。周之不競，有自來矣。國乏令主，十有餘世，然片言勤王，諸侯必應，一朝振矜，遠國先叛。故彊晉收其請隧之圖，暴楚頓其觀鼎之志，豈劉項之能闚關，勝廣之敢號澤哉？借使秦人因循周制，雖則無道，有與共弊，覆滅之禍，豈在曩日！
漢矯秦枉，大啟侯王。境土踰溢，不遵舊典。故賈生憂其危，朝錯痛其亂。是以諸侯阻其國家之富，憑其士民之力，勢足者反疾，土狹者逆遟。六臣犯其弱綱，七子衢其漏網。皇祖夷於黥徒，西京病於東帝。是蓋過正之災，而非建侯之累也。然呂氏之難，朝士外顧；宋昌策漢，必稱諸侯。逮至中葉，忌其失節，割削宗子，有名無實，天下曠然，復襲亡秦之軌矣。是以五侯作威，不忌萬邦；新都襲漢，易於拾遺也。光武中興，纂隆皇統，而猶遵覆車之遺轍，養喪家之宿疾。僅及數世，姦軌充斥，卒有彊臣專朝，則天下風靡，一夫縱衡，則城池自夷，豈不危哉！
在周之衰，難興王室，放命者七臣，干位者三子。嗣王委其九鼎，凶族據其天邑，鉦鼙震於閫宇，鋒鏑流乎絳闕。然禍止畿甸，害不覃及，天下晏然，以治待亂。是以宣王興於共和，襄惠振於晉鄭。豈若二漢。階闥蹔擾，而四海已沸，孽臣朝入，而九服夕亂哉！
遠惟王莽篡逆之事，近覽董卓擅權之際，億兆悼心，愚智同痛。然周以之存，漢以之亡，夫何故哉？豈世乏曩時之臣，士無匡合之志歟？蓋遠績屈於時異，雄心挫於卑勢耳。故烈士扼腕，終委寇讎之手；中人變節，以助虐國之桀。雖復時有鳩合同志，以謀王室，然上非奧主，下皆市人，師旅無先定之班，君臣無相保之志。是以義兵雲合，無救劫弒之禍；民望未改，而已見大漢之滅矣。或以諸侯世位，不必常全，昏主暴君，有時比迹，故五等所以多亂。今之牧守，皆以官方庸能，雖或失之，其得固多，故郡縣易以為治。夫德之休明，黜陟日用，長率連屬，咸述其職，而淫昏之君，無所容過，何則其不治哉？故先代有以之興矣。苟或衰陵，百度自悖，鬻官之吏，以貨準才，則貪殘之萌，皆如群后也。安在其不亂哉？故後王有以之廢矣。且要而言之，五等之君，為己思治；郡縣之長，為利圖物。何以徵之？蓋企及進取，仕子之常志；修己安民，良士之所希及。夫進取之情銳，而安民之譽遟。是故侵百姓以利己者，在位所不憚；損實事以養名者，官長所夙夜也。君無卒歲之圖，臣挾一時之志。五等則不然，知國為己土，眾皆我民，民安己受其利，國傷家嬰其病。故前人欲以垂後，後嗣思其堂構，為上無苟且之心，群下知膠固之義。使其並賢居治，則功有厚薄；兩愚處亂，則過有深淺。然則八代之制，幾可以一理貫；秦漢之典，殆可以一言蔽矣。

劉孝標〈辯命論〉一首

主上嘗與諸名賢言及管輅，歎其有奇才而位不達。時有在赤墀之下豫聞斯議，歸以告余。余謂士之窮通，無非命也。故謹述天旨，因言其致云。
臣觀管輅，天才英偉，珪璋特秀，實海內之名傑，豈日者卜祝之流乎？而官止少府丞，年終四十八，天之報施，何其寡與？然則高才而無貴仕，饕餮而居大位，自古所歎，焉獨公明而已哉！故性命之道，窮通之數，夭閼紛綸，莫知其辯。仲任蔽其源，子長闡其惑。至於鶡冠甕牖，必以懸天有期；鼎貴高門，則曰唯人所召。譊譊讙咋，異端斯起。蕭遠論其本而不暢其流，子玄語其流而未詳其本。嘗試言之曰：夫通生萬物，則謂之道；生而無主，謂之自然。自然者，物見其然，不知所以然，同焉皆得，不知所以得。鼓動陶鑄而不為功，庶類混成而非其力。生之無亭毒之心，死之豈虔劉之志。墜之淵泉非其怒，升之霄漢非其悅。蕩乎大乎，萬寶以之化；確乎純乎，一化而不易。化而不易，則謂之命。命也者，自天之命也。定於冥兆，終然不變。鬼神莫能預，聖哲不能謀，觸山之力無以抗，倒日之誠弗能感。短則不可緩之於寸陰，長則不可急之於箭漏。至德未能踰，上智所不免。是以放勛之世，浩浩襄陵；天乙之時，焦金流石。文公𨆫其尾，宣尼絕其糧。顏回敗其叢蘭，冉耕歌其芣苢。夷叔斃淑媛之言，子輿困臧倉之訴。聖賢且猶若此，而況庸庸者乎？至乃伍員浮尸於江流，三閭沈骸於湘渚。賈大夫沮志於長沙，馮都尉皓髮於郎署。君山鴻漸，鎩羽儀於高雲；敬通鳳起，摧迅翮於風穴。此豈才不足而行有遺哉？
近世有沛國劉瓛，瓛弟璡，並一時之秀士也。瓛則關西孔子，通涉六經，循循善誘，服膺儒行。璡則志烈秋霜，心貞崑玉，亭亭高竦，不雜風塵。皆毓德於衡門，並馳聲於天地。而官有微於侍郎，位不登於執戟，相次殂落，宗祀無饗。因斯兩賢以言古，則昔之玉質金相，英髦秀達，皆擯斥於當年，韞奇才而莫用，徼草木以共彫，與麋鹿而同死，膏塗平原，骨填川谷，堙滅而無聞者，豈可勝道哉！此則宰衡之與皁隸，容彭之與殤子，猗頓之與黔婁，陽文之與敦洽。咸得之於自然，不假道於才智。故曰「死生有命，富貴在天」，其斯之謂矣。
然命體周流，變化非一，或先號後笑，或始吉終凶，或不召自來，或因人以濟。交錯糾紛，迴還倚伏，非可以一理徵，非可以一途驗。而其道密微，寂寥忽慌，無形可以見，無聲可以聞。必御物以效靈，亦憑人而成象；譬天王之冕旒，任百官以司職。而或者覩湯武之龍躍，謂龕亂在神功；聞孔墨之挺生，謂英睿擅奇響；視彭韓之豹變，謂鷙猛致人爵；見張桓之朱紱，謂明經拾青紫。豈知有力者運之而趨乎？故言而非命，有六蔽焉爾。請陳其梗概。
夫靡顏膩理，哆噅顣頞，形之異也。朝秀晨終，龜鵠千歲，年之殊也。聞言如響，智昏菽麥，神之辨也。同知三者定乎造化榮辱之境，獨曰由人，是知二五而未識於十。其蔽一也。
龍犀日角，帝王之表；河目龜文，公侯之相。撫鏡知其將刑，壓紐顯其膺錄。星虹樞電，昭聖德之符；夜哭聚雲，鬱興王之瑞。皆兆發於前期，渙汗於後葉。若謂驅貔虎，奮尺劍。入紫微，升帝道，則未達窅冥之情，未測神明之數。其蔽二也。
空桑之里，變成洪川；歷陽之都，化為魚鼈。楚師屠漢卒，睢河鯁其流；秦人坑趙士，沸聲若雷震。火炎崑嶽，礫石與琬琰俱焚；嚴霜夜零，蕭艾與芝蘭共盡。雖游夏之英才，伊顏之殆庶，焉能抗之哉？其蔽三也。
或曰明月之珠，不能無纇；夏后之璜，不能無考。故亭伯死於縣長，相如卒於園令。才非不傑也，主非不明也，而碎結綠之鴻輝，殘懸黎之夜色，抑尺之量有短哉？若然者，主父偃公孫弘對策不升第，歷說而不入，牧豕淄原，見棄州部。設令忽如過隙，溘死霜露，其為詬恥，豈崔馬之流乎？及至開東閤，列五鼎，電照風行，聲馳海外，寧前愚而後智，先非而終是？將榮悴有定數，天命有至極，而謬生妍蚩。其蔽四也。
夫虎嘯風馳，龍興雲屬，故重華立而元凱升，辛受生而飛廉進。然則天下善人少，惡人多，闇主眾，明君寡。而薰蕕不同器，梟鸞不接翼，是使渾敦檮杌踵武於雲臺之上，仲容庭堅耕耘於岩石之下。橫謂廢興在我，無繫於天。其蔽五也。
彼戎狄者，人面獸心，宴安鴆毒，以誅殺為道德，以蒸報為仁義，雖大風立於青丘，鑿齒奮於華野，比於狼戾，曾何足喻？自金行不競，天地板蕩，左帶沸脣，乘閒電發，遂覆瀍洛，傾五都，居先王之桑梓，竊名號於中縣，與三皇競其萌黎，五帝角其區宇，種落繁熾，充仞神州。鳴呼！福善禍淫，徒虛言耳！豈非否泰相傾，盈縮遞運，而汨之以人？其蔽六也。
然所謂命者，死生焉，貴賤焉，貧富焉，治亂焉，禍福焉。此十者，天之所賦也。愚智善惡，此四者，人之所行也。夫神非舜禹，心異朱均，才絓中庸，在於所習。是以素絲無恒，玄黃代起，鮑魚芳蘭，入而自變。故季路學於仲尼，厲風霜之節；楚穆謀於潘崇，成殺逆之禍。而商臣之惡，盛業光於後嗣；仲由之善，不能息其結纓。斯則邪正由於人，吉凶在乎命。
或以鬼神害盈，皇天輔德。故宋公一言，法星三徙，殷帝自翦，千里來雲。若使善惡無徵，未洽斯義。且于公高門以待封，嚴母掃墓以望喪，此君子所以自彊不息也。如使仁而無報，奚為修善立名乎？斯徑廷之辭也。
夫聖人之言顯而晦，微而婉，幽遠而難聞，河漢而不測。或立教以進庸怠，或言命以窮性靈，積善餘慶，立教也；鳳鳥不至，言命也。今以其片言辯其要趣，何異乎夕死之類而論春秋之變哉。且荊昭德音，丹雲不卷；周宣祈雨，珪璧斯罄；于叟種德，不逮勛華之高；延年殘獷，未甚東陵之酷。為善一，為惡均，而禍福異其流，廢興殊其迹，蕩蕩上帝，豈如是乎？詩云：「風雨如晦，雞鳴不已。」故善人為善。焉有息哉？夫食稻粱，進芻豢，衣狐貉，襲冰紈，觀窈眇之奇儛，聽雲和之琴瑟，此生人之所急，非有求而為也。修道德，習仁義，敦孝悌，立忠貞，漸禮樂之腴潤，蹈先王之盛則，此君子之所急，非有求而為也。然則君子居正體道，樂天知命，明其無可奈何，識其不由智力，逝而不召，來而不距，生而不喜，死而不慼。瑤臺夏屋，不能悅其神；土室編蓬，未足憂其慮。不充詘於富貴，不遑遑於所欲。豈有史公董相不遇之文乎？


論五


劉孝標〈廣絕交論〉一首

客問主人曰：「朱公叔絕交論，為是乎？為非乎？」主人曰：「客奚此之問？」客曰：夫草蟲鳴則阜螽躍，雕虎嘯而清風起。故絪縕相感，霧涌雲蒸；嚶鳴相召，星流電激。是以王陽登則貢公喜，罕生逝而國子悲。且心同琴瑟，言鬱郁於蘭茝；道叶膠漆，志婉孌於塤篪。聖賢以此鏤金版而鐫盤盂，書玉牒而刻鍾鼎。若乃匠人輟成風之妙巧，伯子息流波之雅引。范張款款於下泉，尹班陶陶於永夕。駱驛縱橫，煙霏雨散，巧曆所不知，心計莫能測。而朱益州汨彝敘，粵謨訓，捶直切，絕交游。比黔首以鷹鸇，媲人靈於豺虎。蒙有猜焉，請辨其惑。」
主人聽然而笑曰：「客所謂撫絃徽音，未達燥濕變響；張羅沮澤，不覩鴻鴈雲飛。蓋聖人握金鏡，闡風烈，龍驤蠖屈，從道汙隆。日月聯璧，贊亹亹之弘致；雲飛電薄，顯棣華之微旨。若五音之變化，濟九成之妙曲。此朱生得玄珠於赤水，謨神睿而為言。至夫組織仁義，琢磨道德，懽其愉樂，恤其陵夷。寄通靈臺之下，遺迹江湖之上，風雨急而不輟其音，霜雪零而不渝其色，斯賢達之素交，歷萬古而一遇。逮叔世民訛，狙詐飆起，谿谷不能踰其險，鬼神無以究其變，競毛羽之輕，趨錐刀之末。於是素交盡，利交興，天下蚩蚩，鳥驚雷駭。然則利交同源，派流則異，較言其略，有五術焉：
「若其寵鈞董石，權壓梁竇，雕刻百工，鑪捶萬物。吐漱興雲雨，呼噏下霜露。九域聳其風塵，四海疊其燻灼。靡不望影星奔，藉響川騖，雞人始唱，鶴蓋成陰，高門旦開，流水接軫。皆願摩頂至踵，隳膽抽腸，約同要離焚妻子，誓殉荊卿湛七族。是曰勢交，其流一也。
「富埒陶白，貲巨程羅，山擅銅陵，家藏金穴，出平原而聯騎，居里閈而鳴鍾。則有窮巷之賓，繩樞之士，冀宵燭之末光，邀潤屋之微澤；魚貫鳧躍，颯沓鱗萃，分鴈鶩之稻粱，霑玉斝之餘瀝。銜恩遇，進款誠，援青松以示心，指白水而旌信。是曰賄交，其流二也。
「陸大夫宴喜西都，郭有道人倫東國，公卿貴其籍甚，搢紳羨其登仙。加以顩頤蹙頞，涕唾流沫，騁黃馬之劇談，縱碧鷄之雄辯，敘溫郁則寒谷成暄，論嚴苦則春叢零葉，飛沈出其顧指，榮辱定其一言。於是有弱冠王孫，綺紈公子，道不挂於通人，聲未遒於雲閣，攀其鱗翼，丐其餘論，附駔驥之旄端，軼歸鴻於碣石。是曰談交，其流三也。
「陽舒陰慘，生民大情；憂合驩離，品物恒性。故魚以泉涸而昫沫，鳥因將死而鳴哀。同病相憐，綴河上之悲曲；恐懼寘懷，昭谷風之盛典。斯則斷金由于湫隘，刎頸起于苫蓋。是以伍員濯溉於宰嚭，張王撫翼於陳相。是曰窮交，其流四也。
「馳騖之俗，澆薄之倫，無不操權衡，秉纖纊。衡所以揣其輕重，纊所以屬其鼻息。若衡不能舉，纊不能飛，雖顏冉龍翰鳳雛，曾史蘭薰雪白，舒向金玉淵海，卿雲黼黻河漢，視若游塵，遇同土梗，莫肯費其半菽，罕有落其一毛。若衡重錙銖，纊微彯撇，雖共工之蒐慝，驩兜之掩義，南荊之跋扈，東陵之巨猾，皆為匍匐逶迤，折枝舐痔，金膏翠羽將其意，脂韋便辟導其誠。故輪蓋所游，必非夷惠之室；苞苴所入，實行張霍之家。謀而後動，毫芒寡忒。是曰量交，其流五也。
「凡斯五交，義同賈鬻，故桓譚譬之於闤闠，林回喻之於甘醴。夫寒暑遞進，盛衰相襲，或前榮而後悴，或始富而終貧，或初存而末亡，或古約而今泰，循環飜覆，迅若波瀾。此則殉利之情未嘗異，變化之道不得一。由是觀之，張陳所以凶終，蕭朱所以隙末，斷焉可知矣。而翟公方規規然勒門以箴客，何所見之晚乎？
「因此五交，是生三釁：敗德殄義，禽獸相若，一釁也。難固易攜，讎訟所聚，二釁也。名陷饕餮，貞介所羞，三舋也。古人知三釁之為梗，懼五交之速尤。故王丹威子以檟楚，朱穆昌言而示絕，有旨哉！有旨哉！
「近世有樂安任昉，海內髦傑，早綰銀黃，夙昭民譽。遒文麗藻，方駕曹王；英跱俊邁，聯橫許郭。類田文之愛客，同鄭莊之好賢。見一善則盱衡扼腕，遇一才則揚眉抵掌。雌黃出其脣吻，朱紫由其月旦。於是冠蓋輻湊，衣裳雲合，輜軿擊轊，坐客恒滿。蹈其閫閾，若升闕里之堂；入其隩隅，謂登龍門之阪。至於顧增其倍價，剪拂使其長鳴，彯組雲臺者摩肩，趍走丹墀者疊迹。莫不締恩狎，結綢繆，想惠莊之清塵，庶羊左之徽烈。及瞑目東粵，歸骸洛浦。繐帳猶懸，門罕漬酒之彥；墳未宿草，野絕動輪之賓。藐爾諸孤，朝不謀夕，流離大海之南，寄命嶂癘之地。自昔把臂之英，金蘭之友，曾無羊舌下泣之仁，寧慕郈成分宅之德。
「嗚呼！世路險巇，一至於此！太行孟門，豈云嶄絕。是以耿介之士，疾其若斯，裂裳裹足，棄之長騖。獨立高山之頂，歡與麋鹿同群，皦皦然絕其雰濁，誠恥之也，誠畏之也。」


連珠


陸士衡〈演連珠〉五十首

臣聞日薄星迴，穹天所以紀物；山盈川沖，后土所以播氣。五行錯而致用，四時違而成歲。是以百官恪居，以赴八音之離；明君執契，以要克諧之會。
臣聞任重於力，才盡則困；用廣其器，應博則凶。是以物勝權而衡殆，形過鏡則照窮。故明主程才以効業，貞臣厎力而辭豐。
臣聞髦俊之才，世所希乏；丘園之秀，因時則揚。是以大人基命，不擢才於后土；明主聿興，不降佐於昊蒼。
臣聞世之所遺，未為非寶；主之所珍，不必適治。是以俊乂之藪，希蒙翹車之招；金碧之巖。必辱鳳舉之使。
臣聞祿放於寵，非隆家之舉；官私於親，非興邦之選。是以三卿世及，東國多衰弊之政；五侯並軌，西京有陵夷之運。
臣聞靈輝朝覯，稱物納照；時風夕灑，程形賦音。是以至道之行，萬類取足於世；大化既洽，百姓無匱於心。
臣聞頓網探淵，不能招龍；振綱羅雲，不必招鳳。是以巢箕之叟，不丘園之幣；洗渭之民，不發傅巖之夢。
臣聞鑑之積也無厚，而照有重淵之深；目之察也有畔，而眡周天壤之際。何則？應事以精不以形，造物以神不以器。是以萬邦凱樂，非悅鍾鼓之娛；天下歸仁，非感玉帛之惠。
臣聞積實雖微，必動於物；崇虛雖廣，不能移心。是以都人冶容，不悅西施之影；乘馬班如，不輟太山之陰。
臣聞應物有方，居難則易；藏器在身，所乏者時。是以充堂之芳，非幽蘭所難；繞梁之音，實縈絃所思。
臣聞智周通塞，不為時窮；才經夷險，不為世屈。是以凌飆之羽，不求反風；耀夜之目，不思倒日。
臣聞忠臣率志，不謀其報；貞士發憤，期在明賢。是以柳莊黜殯，非貪瓜衍之賞；禽息碎首，豈要先茅之田！
臣聞利眼臨雲，不能垂照，朗璞蒙垢，不能吐輝。是以明哲之君，時有蔽壅之累；俊乂之臣，屢抱後時之悲。
臣聞郁烈之芳，出於委灰；繁會之音，生於絕絃。是以貞女要名於沒世，烈士赴節於當年。
臣聞良宰謀朝，不必借威；貞臣衛主，脩身則足。是以三晉之強，屈於齊堂之俎；千乘之勢，弱於陽門之哭。
臣聞赴曲之音，洪細入韻；蹈節之容，俯仰依詠。是以言苟適事，精麤可施；士苟適道，修短可命。
臣聞因雲灑潤，則芬澤易流；乘風載響，則音徽自遠。是以德教俟物而濟，榮名緣時而顯。
臣聞覽影偶質，不能解獨；指迹慕遠，無救於遟。是以循虛器者，非應物之具；翫空言者，非致治之機。
臣聞鑽燧吐火，以續湯谷之晷；揮翮生風，而繼飛廉之功。是以物有微而毗著，事有瑣而助洪。
臣聞春風朝煦，蕭艾蒙其溫；秋霜宵墜，芝蕙被其涼。是故威以齊物為肅，德以普濟為弘。
臣聞巧盡於器，習數則貫；道繫於神，人亡則滅。是以輪匠肆目，不乏奚仲之妙；瞽叟清耳，而無伶倫之察。
臣聞性之所期，貴賤同量；理之所極，卑高一歸。是以准月稟水，不能加涼；晞日引火，不必增輝。
臣聞絕節高唱，非凡耳所悲；肆義芳訊，非庸聽所善。是以南荊有寡和之歌，東野有不釋之辯。
臣聞尋煙染芬，薰息猶芳；徵音錄響，操終則絕。何則？垂於世者可繼，止乎身者難結。是以玄晏之風恒存，動神之化已滅。
臣聞託闇藏形，不為巧密；倚智隱情，不足自匿。是以重光發藻，尋虛捕景；大人貞觀，探心昭忒。
臣聞披雲看霄，則天文清；澄風觀水，則川流平。是以四族放而唐劭，二臣誅而楚寧。
臣聞音以比耳為美，色以悅目為歡。是以眾聽所傾，非假百里之操；萬夫婉孌，非俟西子之顏。故聖人隨世以擢佐，明主因時而命官。
臣聞出乎身者，非假物所隆；牽乎時者，非克己所勖。是以利盡萬物，不能叡童昏之心；德表生民，不能救棲遑之辱。
臣聞動循定檢，天有可察；應無常節，身或難照。是以望景揆日，盈數可期；撫臆論心，有時而謬。
臣聞傾耳求音，眡優聽苦；澄心徇物，形逸神勞。是以天殊其數，雖同方不能分其戚；理塞其通，則並質不能共其休。
臣聞遯世之士，非受匏瓜之性；幽居之女，非無懷春之情。是以名勝欲，故偶影之操矜；窮愈達，故凌霄之節厲。
臣聞聽極於音，不慕鈞天之樂；身足於蔭，無假垂天之雲。是以蒲密之黎，遺時雍之世；豐沛之士，忘桓撥之君。
臣聞飛轡西頓，則離朱與矇瞍收察；懸景東秀，則夜光與武夫匿耀。是以才換世則俱困，功偶時而並劭。
臣聞示應於近，遠有可察；託驗於顯，微或可包。是以寸管下傃，天地不能以氣欺；尺表逆立，日月不能以形逃。
臣聞絃有常音，故曲終則改；鏡無畜影，故觸形則照。是以虛己應物，必究千變之容；挾情適事，不觀萬殊之妙。
臣聞柷敔希聲，以諧金石之和；鼙鼓疏擊，以節繁絃之契。是以經治必宣其通，圖物恒審其會。
臣聞目無嘗音之察，耳無照景之神。故在乎我者，不誅之於己；存乎物者，不求備於人。
臣聞放身而居，體逸則安；肆口而食，屬厭則充。是以王鮪登俎，不假吞波之魚；蘭膏停室，不思銜燭之龍。
臣聞衝波安流，則龍舟不能以漂；震風洞發，則夏屋有時而傾。何則？牽乎動則靜凝，係乎靜則動貞。是以淫風大行，貞女蒙冶容之悔；淳化殷流，盜跖挾曾史之情。
臣聞達之所服，貴有或遺；窮之所接，賤而必尋。是以江漢之君。悲其墜屨；少原之婦，哭其亡簪。
臣聞觸非其類，雖疾弗應；感以其方，雖微則順。是以商飆漂山，不興盈尺之雲；谷風乘條，必降彌天之潤。故暗於治者，唱繁而和寡；審乎物者，力約而功峻。
臣聞煙出於火，非火之和；情生於性，非性之適。故火壯則煙微，性充則情約。是以殷墟有感物之悲，周京無佇立之跡。
臣聞適物之技，俯仰異用；應事之器，通塞異任。是以鳥栖雲而繳飛，魚藏淵而網沈。賁鼓密而含響，朗笛疏而吐音。
臣聞理之所守，勢所常奪；道之所閉，權所必開。是以生重於利，故據圖無揮劍之痛；義貴於身，故臨川有投迹之哀。
臣聞通於變者，用約而利博；明其要者，器淺而應玄。是以天地之賾，該於六位；萬殊之曲，窮於五絃。
臣聞圖形於影，未盡纖麗之容；察火於灰，不覩洪赫之烈。是以問道存乎其人，觀物必造其質。
臣聞情見於物，雖遠猶疏；神藏於形，雖近則密。是以儀天步晷，而脩短可量；臨淵揆水，而淺深難察。
臣聞虐暑熏天，不減堅冰之寒；涸陰凝地，無累陵火之熱。是以吞縱之強，不能反蹈海之志；漂鹵之威，不能降西山之節。
臣聞理之所開，力所常達；數之所塞，威有必窮。是以烈火流金，不能焚景；沈寒凝海，不能結風。
臣聞足於性者，天損不能入；貞於期者，時累不能淫。是以迅風陵雨，不謬晨禽之察；勁陰殺節，不凋寒木之心。


箴


張茂先〈女史箴〉一首

茫茫造化，二儀既分。散氣流形，既陶既甄。在帝庖羲，肇經天人。爰始夫婦，以及君臣。家道以正，王猷有倫。婦德尚柔，含章貞吉。婉嫕淑慎，正位居室。施衿結褵，虔恭中饋。肅慎爾儀，式瞻清懿。樊姬感莊，不食鮮禽。衛女矯桓，耳忘和音。志厲義高，而二主易心。玄熊攀檻，馮媛趍進。夫豈無畏？知死不恡！班妾有辭，割驩同輦。夫豈不懷？防微慮遠！
道罔隆而不殺，物無盛而不衰。日中則𣅳，月滿則微。崇猶塵積，替若駭機。人咸知飾其容，而莫知飾其性。性之不飾，或愆禮正。斧之藻之，克念作聖。出其言善，千里應之。苟違斯義，則同衾以疑。夫出言如微，而榮辱由茲。勿謂幽昧，靈監無象。勿謂玄漠，神聽無響。無矜爾榮，天道惡盈。無恃爾貴，隆隆者墜。鑒于小星，戒彼攸遂。比心螽斯，則繁爾類。歡不可以黷，寵不可以專。專實生慢，愛極則遷。致盈必損，理有固然。美者自美，翩以取尤。冶容求好，君子所讎。結恩而絕，職此之由。
故曰：翼翼矜矜，福所以興。靖恭自思，榮顯所期。女史司箴，敢告庶姬。


銘


班孟堅〈封燕然山銘〉一首

惟永元元年秋七月，有漢元舅曰車騎將軍竇憲，寅亮聖皇，登翼王室，納于大麓，惟清緝熙。乃與執金吾耿秉，述職巡禦，治兵于朔方。鷹揚之校，螭虎之士，爰該六師，暨南單于東胡烏桓西戎氐羌侯王君長之群，驍騎十萬。元戎輕武，長轂四分，雷輜蔽路，萬有三千餘乘。勒以八陣，莅以威神，玄甲耀日，朱旗絳天。遂凌高闕，下雞鹿，經磧鹵，絕大漠，斬溫禺以釁鼓，血尸逐以染鍔。然後四校橫徂，星流彗掃，蕭條萬里，野無遺寇。
於是域滅區殫，反斾而旋，考傳驗圖，窮覽其山川。遂踰涿邪，跨安侯，乘燕然，躡冒頓之區落，焚老上之龍庭。將上以攄高文之宿憤，光祖宗之玄靈；下以安固後嗣，恢拓境宇，振大漢之天聲。茲可謂一勞而久逸，暫費而永寧也。乃遂封山刊石，昭銘盛德。其辭曰：
鑠王師兮征荒裔，勦凶虐兮截海外，敻其邈兮亘地界，封神丘兮建隆嵑，熙帝載兮振萬世。

崔子玉〈座右銘〉一首

無道人之短，無說己之長。施人慎勿念，受施慎勿忘。世譽不足慕，唯仁為紀綱。隱心而後動，謗議庸何傷？無使名過實，守愚聖所臧。在涅貴不淄，曖曖內含光。柔弱生之徒，老氏誡剛強。行行鄙夫志，悠悠故難量。慎言節飲食，知足勝不祥。行之苟有恒，久久自芬芳。

張孟陽〈劍閣銘〉一首

巖巖梁山，積石峨峨。遠屬荊衡，近綴岷嶓。南通邛僰，北達褒斜。狹過彭碣，高踰嵩華。惟蜀之門，作固作鎮。是曰劍閣，壁立千仞。窮地之險，極路之峻。世濁則逆，道清斯順。閉由往漢，開自有晉。秦得百二，并吞諸侯。齊得十二，田生獻籌。矧茲狹隘，土之外區。一人荷戟，萬夫趑趄。形勝之地，匪親勿居。昔在武侯，中流而喜。山河之固，見屈吳起。興實在德，險亦難恃。洞庭孟門，二國不祀。自古迄今，天命匪易。憑阻作昏，鮮不敗績。公孫既滅，劉氏銜璧。覆車之軌，無或重跡。勒銘山阿，敢告梁益。

陸佐公〈石闕銘〉一首

昔在舜格文祖，禹至神宗；周變商俗，湯黜夏政。雖革命殊乎因襲，揖讓異於干戈，而晷緯冥合，天人啟惎，克明俊德，大庇生民，其揆一也。
在齊之季，昏虐君臨，威侮五行，怠棄三正，刑酷然炭，暴踰膏柱，民怨神怒，眾叛親離，蹐地無歸，瞻烏靡託。於是我皇帝拯之，乃操斗極，把鉤陳，翼百神，禔萬福。龍飛黑水，虎步西河，雷動風驅，天行地止。命旅致屯雲之應，登壇有降火之祥，龜筮協從，人祇響附。穿胸露頂之豪，箕坐椎髻之長，莫不援旗請奮，執銳爭先。夏首憑固，庸岷負阻，協彼離心，抗茲同德。帝赫斯怒，𥞊馬訓兵，嚴鼓未通，凶渠泥首。弘舸連軸，巨檻接艫，鐵馬千群，朱旗萬里。折簡而禽廬九，傳檄以下湘羅。兵不血刃，士無遺鏃，而樊鄧威懷，巴黔厎定。
於是流湯之黨，握炭之徒，守似藩籬，戰同枯朽。革車近次，師營商牧。華夷士女，冠蓋相望，扶老攜幼，一旦雲集，壺漿塞野，簞食盈塗。似夏民之附成湯，殷士之窺周武。安老懷少，伐罪吊民，農不遷業，市無易賈。八方入計，四隩奉圖，羽檄交馳，軍書狎至。一日二日，非止萬機。而尊嚴之度，不諐於師旅；淵默之容，無改於行陣。計如投水，思若轉規；策定帷幄，謀成几案；曾未浹辰，獨夫授首。乃焚其綺席，棄彼寶衣，歸琁臺之珠，反諸侯之玉。指麾而四海隆平，下車而天下大定。拯茲塗炭，救此橫流，功均天地，明並日月。
於是仰叶三靈，俯從億兆，受昭華之玉，納龍敘之圖。類帝禋宗，光有神器。升中以祀群望，攝袂而朝諸夏。布教都畿，班政方外。謀協上策，刑從中典。南服緩耳，西羇反舌。劍騎穹廬之國，同川共穴之人。莫不屈膝交臂，厥角稽顙。鑿空萬里，攘地千都；幕南罷鄣，河西無警。
於是治定功成，邇安遠肅，忘茲鹿駭，息此狼顧。乃正六樂，治五禮，改章程，創法律。置博士之職，而著錄之生若雲；開集雅之館，而款關之學如市。興建庠序，啟設郊丘。一介之才必記，無文之典咸秩。
於是天下學士，靡然向風，人識廉隅，家知禮讓。教臻侍子，化洽期門。區宇乂安，方面靜息。役休務簡，歲阜民和。歷代規謨，前王典故，莫不芟夷翦截，允執厥中。以為象闕之制，其來已遠。春秋設舊章之教，經禮垂布憲之文，戴記顯游觀之言，周史書樹闕之夢。北荒明月，西極流精；海岳黃金，河庭紫貝；蒼龍玄武之製，銅雀鐵鳳之工；或以聽窮省冤，或以布化懸法，或以表正王居，或以光崇帝里。晉氏浸弱，宋歷威夷，禮經舊典，寂寥無記，鴻規盛烈，湮沒罕稱。乃假天闕於牛頭，託遠圖於博望，有欺耳目，無補憲章。乃命審曲之官，選明中之士，陳圭置臬，瞻星揆地，興復表門，草創華闕。
於是歲次天紀，月旅太簇，皇帝御天下之七載也。構茲盛則，興此崇麗。方且趨以表敬，觀而知法，物覩雙碣之容，人識百重之典，作範垂訓，赫矣壯乎！爰命下臣，式銘盤石。其辭曰：
惟帝建國，正位辨方。周營洛涘，漢啟岐梁。居因業盛，文以化光。爰有象闕，是惟舊章。青蓋南洎，黃旗東指。懸法無聞，藏書弗紀。大人造物，龍德休否。建此百常，興茲雙起。偉哉偃蹇，壯矣巍巍！旁映重疊，上連翠微。布教方顯，浹日初輝。懸書有附，委篋知歸。鬱崫重軒，穹隆反宇。形聳飛棟，勢超浮柱。色法上圓，製模下矩。周望原隰，俛臨煙雨。前賓四會，卻背九房。北通二轍，南湊五方。暑來寒往，地久天長。神哉華觀！永配無疆。

陸佐公〈新刻漏銘〉一首

夫自天觀象，昏旦之刻未分；治歷明時，盈縮之度無準。挈壺命氏，遠哉義用，揆景測辰，徼宮戒井，守以水火，分茲日夜。而司歷亡官，疇人廢業，孟陬殄滅，攝提無紀。衛宏載傳呼之節，較而未詳；霍融敘分至之差，詳而不密。陸機之賦，虛握靈珠；孫綽之銘，空擅崑玉。弘度遺篇，承天垂旨。布在方冊，無彰器用。譬彼春華，同夫海棗。寧可以軌物字民，作範垂訓者乎？且今之官漏，出自會稽，積水違方，導流乖則，六日無辨，五夜不分，歲躔閹茂，月次姑洗。皇帝有天下之五載也，樂遷夏諺，禮變商俗，業類補天，功均柱地。河海夷晏，風雲律呂。坐朝晏罷，每旦晨興，屬傳漏之音，聽雞人之響。以為星火謬中，金水違用，時乖啟閉，箭異錙銖。爰命日官，草創新器。
於是俯察旁羅，登臺升庫。則于地四，參以天一。建武遺蠹，咸和餘舛，金筒方員之制，飛流吐納之規，變律改經，一皆懲革。天監六年，太歲丁亥，十月丁亥朔，十六日壬寅，漏成進御。以考辰正晷，測表候陰，不謬圭撮，無乖黍累。又可以校運筭之睽合，辨分天之邪正，察四氣之盈虛，課六歷之疏密。永世貽則，傳之無窮。赫矣煥乎，無得而稱也。
昔嘉量微物，盤盂小器，猶其昭德記功，載在銘典。況入神之制，與造化合符；成物之能，與坤元等契；勳倍楹席，事百巾机。寧可使多謝曾水，有陋昆吾，金字不傳，銀書未勒者哉？乃詔小臣為其銘曰：
一暑一寒，有明有晦。神道無跡，天工罕代。乃置挈壺，是惟熙載。氣均衡石，晷正權概。世道交喪，禮術銷亡。遽遷水火，爭倒衣裳。擊刀舛次，聚木乖方。爰究爰度，時惟我皇。方壺外次，圓流內襲。洪殺殊等，高卑異級。靈虬承注，陰蟲吐噏。倏往忽來，鬼出神入。微若抽繭，逝如激電。耳不輟音，眼無留。銅史司刻，金徒抱箭。履薄非兢，臨深罔戰。授受靡諐，登降弗爽。惟精惟一，可法可象。月不遁來，日無藏往。分以符契，至猶影響。合昏暮卷，蓂莢晨生。尚辨天意，猶測地情。況我神造，通幽洞靈。配皇等極，為世作程。


誄上


曹子建〈王仲宣誄〉一首

建安二十二年正月二十四日戊申，魏故侍中關內侯王君卒。嗚呼哀哉！皇穹神察，喆人是恃。如何靈祇，殲我吉士？誰謂不庸？早世即冥。誰謂不傷？華繁中零。存亡分流，夭遂同期。朝聞夕沒，先民所思。何用誄德？表之素旗。何以贈終？哀以送之。遂作誄曰：
猗歟侍中，遠祖彌芳。公高建業，佐武伐商。爵同齊魯，邦祀絕亡。流裔畢萬，勳績惟光。晉獻賜封，于魏之疆。天開之祚，末冑稱王。厥姓斯氏，條分葉散。世滋芳烈，揚聲秦漢。會遭陽九，炎光中矇。世祖撥亂，爰建時雍。三台樹位，履道是鍾。寵爵之加，匪惠惟恭。自君二祖，為光為龍。僉曰休哉，宜翼漢邦。或統太尉，或掌司空。百揆惟敘，五典克從。天靜人和，皇教遐通。伊君顯考，奕葉佐時。入管機密，朝政以治。出臨朔岱，庶績咸熙。
君以淑懿，繼此洪基。既有令德，材技廣宣。強記洽聞，幽讚微言。文若春華，思若涌泉。發言可詠，下筆成篇。何道不洽？何藝不閑？綦局逞巧，博弈惟賢。皇家不造，京室隕顛。宰臣專制，帝用西遷。君乃羇旅，離此阻艱。翕然鳳舉，遠竄荊蠻。身窮志達，居鄙行鮮。振冠南嶽，濯纓清川。潛處蓬室，不干勢權。
我公奮鉞，耀威南楚。荊人或違，陳戎講武。君乃義發，筭我師旅。高尚霸功，投身帝宇。斯言既發，謀夫是與。是與伊何？響我明德。投戈編鄀，稽顙漢北。我公實嘉，表揚京國。金龜紫綬，以彰勳則。勳則伊何？勞謙靡已。憂世忘家，殊略卓峙。乃署祭酒，與君行止。筭無遺策，畫無失理。
我王建國，百司儁乂。君以顯舉，秉機省闥。戴蟬珥貂，朱衣皓帶。入侍帷幄，出擁華蓋。榮曜當世，芳風晻藹。嗟彼東夷，憑江阻湖。騷擾邊境，勞我師徒。光光戎路，霆駭風徂。君侍華轂，輝輝王塗。思榮懷附，望彼來威。如何不濟，運極命衰，寢疾彌留，吉往凶歸。嗚呼哀哉！翩翩孤嗣，號慟崩摧。發軫北魏，遠迄南淮。經歷山河，泣涕如頹。哀風興感，行雲徘徊。游魚失浪，歸鳥忘栖。嗚呼哀哉！
吾與夫子，義貫丹青。好和琴瑟，分過友生。庶幾遐年，攜手同征。如何奄忽，棄我夙零！感昔宴會，志各高厲。予戲夫子，金石難弊。人命靡常，吉凶異制。此驩之人，孰先殞越？何寤夫子，果乃先逝！又論死生，存亡數度。子猶懷疑，求之明據。儻獨有靈，游魂泰素。我將假翼，飄颻高舉。超登景雲，要子天路。
喪柩既臻，將反魏京。靈轜迴軌，白驥悲鳴。虛廓無見，藏景蔽形。孰云仲宣，不聞其聲？延首歎息，雨泣交頸。嗟乎夫子！永安幽冥。人誰不沒？達士徇名。生榮死哀，亦孔之榮。嗚呼哀哉！

潘安仁〈楊荊州誄〉一首

維咸寧元年，夏四月乙丑，晉故折衝將軍荊州刺史東武戴侯滎陽楊史君薨。嗚呼哀哉！夫天子建國，諸侯立家。選賢與能，政是以和。周賴尚父，殷憑太阿。矯矯楊侯，晉之爪牙。忠節克明，茂績惟嘉。將宏王略，肅清荒遐。降年不永，玄首未華。銜恨沒世，命也奈何。嗚呼哀哉！自古在昔，有生必死。身沒名垂，先哲所韙。行以號彰，德以述美。敢託旒旗，爰作斯誄。其辭曰：
邈矣遠祖，系自有周。昭穆繁昌，枝庶分流。族始伯喬，氏出楊侯。奕世丕顯，允迪大猷。天猒漢德，龍戰未分。伊君祖考，方事之殷。鳥則擇木，臣亦簡君。投心魏朝，策名委身。奮躍淵塗，跨騰風雲。或統驍騎，或據領軍。
篤生戴侯，茂德繼期。纂戎洪緒，克構堂基。弱冠味道，無競惟時。孝實蒸蒸，友亦怡怡。多才豐藝，強記洽聞。目睇毫末，心筭無垠。草隸兼善，尺牘必珍。足不輟行，手不釋文。翰動若飛，紙落如云。學優則仕，乃從王政。散璞發輝，臨軹作令。化行邑里，惠洽百姓。越登司官，肅我朝命。惟此大理，國之憲章。君莅其任，視民如傷。庶獄明慎，刑辟端詳。聽參皋呂，稱侔于張。改授農政，于彼野王。倉盈庾億，國富兵彊。
煌煌文后，鴻漸晉室。君以兼資，參戎作弼。用錫土宇，膺茲顯秩。青社白茅，亦朱其紱。魏氏順天，聖皇受終。烈烈楊侯，實統禁戎。司管閶闔，清我帝宮。苛慝不作，穆如和風。謂督勳勞，班命彌崇。
茫茫海岱，玄化未周。滔滔江漢，疆場分流。秉文兼武，時惟楊侯。既守東莞，乃牧荊州。折衝萬里，對揚王休。聞善若驚，疾惡如讎。示威示德，以伐以柔。吳夷凶侈，偽師畏逼。將乘讎釁，席卷南極。繼褰糧盡，神謀不忒。君子之過，引曲推直。如彼日月，有時則食。負執其咎，功讓其力。亦既旋斾，為法受黜。退守丘塋，杜門不出。游目典墳，縱心儒術。祁祁搢紳，升堂入室。靡事不咨，無疑不質。位貶道行，身窮志逸。弗慮弗圖，乃寢乃疾。昊天不弔，景命其卒。嗚呼哀哉！
子囊佐楚，遺言城郢。史魚諫衛，以尸顯政。伊君臨終，不忘忠敬。寢伏床蓐，念在朝廷。朝達厥辭，夕殞其命。聖王嗟悼，寵贈衾襚。誄德策勛，考終定謚。群辟慟懷，邦族揮淚。孤嗣在疚，寮屬含悴。赴者同哀，路人增欷。嗚呼哀哉！
余以頑蔽，覆露重陰。仰追先考，執友之心。俯感知己，識達之深。承諱忉怛，涕淚霑襟。豈忘載奔，憂病是沈。在疾不省，於亡不臨。舉聲增衝，哀有餘音。嗚呼哀哉！

潘安仁〈楊仲武誄〉一首

楊綏，字仲武，滎陽宛陵人也。中領軍肅侯之曾孫，荊州刺史戴侯之孫，東武康侯之子也。八歲喪父。其母鄭氏，光祿勳密陵成侯之元女，操行甚高，恤養幼孤，以保乂夫家，而免諸艱難。戴侯康侯多所論著，又善草隸之藝。子以妙年之秀，固能綜覽義旨，而軌式模範矣。雖舅氏隆盛，而孤貧守約，心安陋巷，體服菲薄，余甚奇之。若乃清才儁茂，盛德日新，吾見其進，未見其已也。既藉三葉世親之恩，而子之姑，余之伉儷焉。往歲卒於德宮里。喪服同次，綢繆累月，苟人必有心，此亦㹌誠之至也。不幸短命，春秋二十九，元康九年夏五月己亥卒。嗚呼哀哉！乃作誄曰：
伊子之先，奕葉熙隆。惟祖惟曾，載揚休風。顯考康侯，無祿早終。名器雖光，勳業未融。篤生吾子，誕茂淑姿。克岐克嶷，知章知微。鉤深探賾，味道研機。匪直也人，邦家之輝。子之遘閔，曾未齓髫。如彼危根，當此衝焱。德之休明，靡幽不喬。弱冠流芳，儁聲清劭。爾舅惟榮，爾宗惟瘁。幼秉殊操，違豐安匱。撰錄先訓，俾無隕墜。舊文新藝，罔不必肄。潘楊之穆，有自來矣。矧乃今日，慎終如始。爾休爾戚，如實在己。視予猶父，不得猶子。敬亦既篤，愛亦既深。雖殊其年，實同厥心。日𣅳景西，望子朝陰。如何短折，背世湮沈。嗚呼哀哉！
寢疾彌留，守茲孝友。臨命忘身，顧戀慈母。哀哀慈母，痛心疾首。噭噭同生，悽悽諸舅。春蘭擢莖，方茂其華。荊寶挺璞，將剖于和。含芳委耀，毀璧摧柯。嗚呼仲武，痛哉奈何！德宮之艱，同次外寢。惟我與爾，對筵接枕。自時迄今，曾未盈稔。姑姪繼隕，何痛斯甚。嗚呼哀哉！
披帙散書，屢覩遺文。有造有寫，或草或真。執玩周復，想見其人。紙勞于手，涕沾于巾。龜筮既襲，埏隧既開。痛矣楊子！與世長乖。朝濟洛川，夕次山隈。歸鳥頡頏，行雲徘徊。臨穴永訣，撫櫬盡哀。遺形莫紹，增慟余懷。魂兮往矣，梁木實摧。嗚呼哀哉！


誄下


潘安仁〈夏侯常侍誄〉一首

夏侯湛，字孝若，譙人也。少知名，弱冠辟太尉府，賢良方正徵，仍為太子舍人，尚書郎，野王令，中書郎，南陽相。家艱乞還。頃之，選為太子僕，未就命而世祖崩。天子以為散騎常侍，從班列也。春秋四十有九，元康元年夏五月壬辰，寢疾，卒于延喜里第。嗚呼哀哉！乃作誄曰：
禹錫玄珪，實曰文命。克明克聖，光啟夏政。其在于漢，邁勳惟嬰。思弘儒業，小大雙名。顯祖曜德，牧兗及荊。父守淮岱，治亦有聲。英英夫子，灼灼其儁。飛辯摛藻，華繁玉振。如彼隨和，發彩流潤。如彼錦繢，列素點絢。人見其表，莫測其裏。徒謂吾生，文勝則史。心照神交，唯我與子。且歷少長，逮觀終始。子之承親，孝齊閔參。子之友悌，和如瑟琴。事君直道，與朋信心。雖實唱高，猶賞爾音。
弱冠厲翼，羽儀初升。公弓既招，皇輿乃徵。內贊兩宮，外宰黎蒸。忠節允著，清風載興。泱彼樂都，寵子惟王。設官建輔，妙簡邦良。用取喉舌，相爾南陽。惠訓不倦，視民如傷。乃眷北顧，辭祿延喜。余亦偃息，無事明時。疇昔之遊，二紀于茲。班白攜手，何歡如之！居吾語汝，眾實勝寡。人惡雋異，俗疵文雅。執戟疲楊，長沙投賈。無謂爾高，恥居物下。子乃洗然，變色易容。慨焉嘆曰：道固不同。為仁由已，匪我求蒙。誰毀誰譽？何去何從？莫涅匪緇，莫磨匪磷。予獨正色，居屈志申。雖不爾以，猶致其身。獻替盡規，媚茲一人。讜言忠謀，世祖是嘉。將僕儲皇，奉轡承華。先朝末命，聖列顯加。入侍帝闈，出光厥家。我聞積善，神降之吉。宜享遐紀，長保天秩。如何斯人，而有斯疾。曾未知命，中年隕卒。嗚呼哀哉！
唯爾之存，匪爵而貴。甘食美服，重珍兼味。臨終遺誓，永錫爾類。斂以時襲，殯不簡器。誰能拔俗，生盡其養？孰是養生，而薄其葬？淵哉若人！縱心條暢。傑操明達，困而彌亮。柩輅既祖，容體長歸。存亡永訣，逝者不追。望子舊車，覽爾遺衣。愊抑失聲，迸涕交揮。非子為慟，吾慟為誰？嗚呼哀哉！
日往月來，暑退寒襲。零露沾凝，勁風淒急。慘爾其傷，念我良執。適子素館，撫孤相泣。前思未弭，後感仍集。積悲滿懷，逝矣安及！嗚呼哀哉！

潘安仁〈馬汧督誄〉一首

惟元康七年秋九月十五日，晉故督守關中侯扶風馬君卒。嗚呼哀哉！初，雍部之內屬，羌反未弭，而編戶之氐又肆逆焉。雖王旅致討，終於殄滅，而蜂蠆有毒，驟失小利，俾百姓流亡，頻於塗炭。建威喪元於好畤，州伯宵遁乎大谿。若夫偏師裨將之殞首覆軍者，蓋以十數；剖符專城，紆青拖墨之司，奔走失其守者，相望於境。秦隴之僭，鞏更為魁，既已襲汧而館其縣。子以眇爾之身，介乎重圍之裏；率寡弱之眾，據十雉之城。群氐如蝟毛而起，四面雨射城中。城中鑿穴而處，負戶而汲。木石將盡，樵蘇乏竭，芻蕘罄絕。於是乎發梁棟而用之，𦉹以鐵鏁機關，既縱礧而又升焉。爨陳焦之麥，柿梠桷之松。用能薪芻不匱，人畜取給，青煙傍起，歷馬長鳴。凶醜駭而疑懼，乃闕地而攻。子命穴浚壍，寘壺鐳瓶甒以偵之。將穿，響作，內焚穬火薰之，潛氐殲焉。久之，安西之救至，竟免虎口之厄，全數百萬石之積，文契書於幕府。
聖朝疇咨，進以顯秩，殊以幢蓋之制。而州之有司，乃以私隸數口，穀十斛，考訊吏兵，以檟楚之辭連之。大將軍屢抗其疏，曰：「敦固守孤城，獨當群寇，以少禦眾，載離寒暑，臨危奮節，保穀全城。而雍州從事，忌敦勳効，極推小疵，非所以褒獎元功。宜解敦禁劾假授。」詔書遽許，而子固已下獄發憤而卒也。朝廷聞而傷之，策書曰：「皇帝咨故督守關中侯馬敦，忠勇果毅，率厲有方，固守孤城，危逼獲濟。寵秩未加，不幸喪亡，朕用悼焉。今追贈牙門將軍印綬，祠以少牢。」魂而有靈，嘉茲寵榮。然絜士之聞穢，其庸致思乎？若乃下吏之肆其噤害，則皆妬之徒也。嗟乎！妬之欺善，抑亦貿首之讎也。語曰：「或戒其子，慎無為善。」言固可以若是，悲夫！
昔乘丘之戰，縣賁父御魯莊公，馬驚敗績。賁父曰：「他日未嘗敗績，而今敗績，是無勇也。」遂死之。圉人浴馬，有流矢在白肉。公曰：「非其罪也。」乃誄之。漢明帝時，有司馬叔持者，白日於都市手劍父讎，視死如歸。亦命史臣班固而為之誄。然則忠孝義烈之流，慷慨非命而死者，綴辭之士，未之或遺也。天子既已策而贈之，微臣託乎舊史之末，敢闕其文哉？乃作誄曰：
知人未易，人未易知。嗟茲馬生，位末名卑。西戎猾夏，乃奮其奇。保此汧城，救我邊危。彼邊奚危？城小粟富。子以眇身，而裁其守。兵無加衛，墉不增築。婪婪群狄，豺虎競逐。鞏更恣睢，潛跱官寺。齊萬虓闞，震驚台司。聲勢沸騰，種落煽熾。旌旗電舒，戈矛林植。彤珠星流，飛矢雨集。惴惴士女，號天以泣。爨麥而炊，負戶以汲。累卵之危，倒懸之急。
馬生爰發，在險彌亮。精冠白日，猛烈秋霜。稜威可厲，懦夫克壯。霑恩撫循，寒士挾纊。蠢蠢犬羊，阻眾陵寡。潛隧密攻，九地之下。愜愜窮城，氣若無假。昔命懸天，今也惟馬。惟此馬生，才博智贍。偵以瓶壺，列以長壍。鍤未見鋒，火以起焰。薰尸滿窟，棓穴以斂。木石匱竭，萁稈空虛。瞷然馬生，傲若有餘。𦉹梁為礧，柿松為芻。守不乏械，歷有鳴駒。哀哀建威，身伏斧質。悠悠烈將，覆軍喪器。戎釋我徒，顯誅我帥。以生易死，疇克不二。聖朝西顧，關右震惶。分我汧庾，化為寇糧。實賴夫子，思謨彌長。咸使有勇，致命知方。
我雖末學，聞之前典。十世宥能，表墓旌善。思人愛樹，甘棠不翦。矧乃吾子，功深疑淺。兩造未具，儲隸蓋鮮。孰是勳庸，而不獲免？猾哉部司，其心反側。斲善害能，醜正惡直。牧人逶迤，自公退食。聞穢鷹揚，曾不戢翼。忘爾大勞，猜爾小利。苟莫開懷，于何不至？慨慨馬生，琅琅高致。發憤囹圄，沒而猶眡。嗚呼哀哉！
安平出奇，破齊克完。張孟運籌，危趙獲安。汧人賴子，猶彼談單。如何吝嫉，搖之筆端？傾倉可賞，矧云私粟？狄隸可頒，況曰家僕？剔子雙龜，貫以三木。功存汧城，身死汧獄。凡爾同圍，心焉摧剝。扶老攜幼，街號巷哭。嗚呼哀哉！
明明天子，旌以殊恩。光光寵贈，乃牙其門。司勳頒爵，亦兆後昆。死而有靈，庶慰冤魂。嗚呼哀哉！

顏延年〈陽給事誄〉一首

惟永初三年十一月十一日，宋故寧遠司馬、濮陽太守彭城陽君卒。嗚呼哀哉！瓚少稟志節，資性忠果，奉上以誠，率下有方。朝嘉其能，故授以邊事。永初之末，佐守滑臺。值國禍荐臻，王略中否。獯虜閒釁，𠠒剝司袞；幽并騎弩，屯逼鞏洛。列營緣戍，相望屠潰。瓚奮其猛銳，志不違難，立乎將卒之閒，以緝華裔之眾。罷困相保，堅守四旬，上下力屈，受陷勍寇。士師奔擾，棄軍爭免。而瓚誓命沈城，佻身飛鏃，兵盡器竭，斃于旗下。非夫貞壯之氣，勇烈之志，豈能臨敵引義，以死徇節者哉！景平之元，朝廷聞而傷之，有詔曰：「故寧遠司馬、濮陽太守陽瓚，滑臺之逼，厲誠固守，投命徇節，在危無撓，古之烈士，無以加之。可贈給事中，振䘏遺孤，以慰存亡。」追寵既彰，人知慕節，河汴之閒，有義風矣。逮元嘉廓祚，聖神紀物，光昭茂緒，旌錄舊勳，苟有概於貞孝者，實事感於仁明。末臣蒙固，側聞至訓，敢詢諸前典，而為之誄。其辭曰：
貞不常佑，義有必甄。處父勤君，怨在登賢。苫夷致果，題子行閒。忠壯之烈，宜自爾先。舊勳雖廢，邑氏遂傳。惟邑及氏，自溫徂陽。狐續既降，晉族弗昌。之子之生，立績宋皇。拳猛沈毅，溫敏肅良。如彼竹，負雪懷霜。如彼騑駟，配服驂衡。
邊兵喪律，王略未恢。函陝堙阻，瀍洛蒿萊。朔馬東騖，胡風南埃。路無歸轊，野有委骸。帝圖斯艱，簡兵授才。寔命陽子，佐師危臺。憬彼危臺，在滑之坰。周衛是交，鄭翟是爭。昔惟華國，今實邊亭。憑巘結關，負河縈城。金柝夜擊，和門晝扃。料敵厭難，時惟陽生。
涼冬氣勁，塞外草衰。逷矣獯虜，乘障犯威。鳴驥橫厲，霜鏑高翬。軼我河縣，俘我洛畿。攢鋒成林，投鞍為圍。翳翳窮壘，嗷嗷群悲。師老變形，地孤援闊。卒無半菽，馬實拑𥞊。守未焚衝，攻已濡褐。烈烈陽子，在困彌達。勉慰痍傷，拊巡饑渴。力雖可窮，氣不可奪。義立邊疆，身終鋒栝。嗚呼哀哉！
賁父殞節，魯人是志。汧督効貞，晉策攸記。皇上嘉悼，思存寵異。于以贈之，言登給事。疏爵紀庸，恤孤表嗣。嗟爾義士，沒有餘喜。嗚呼哀哉！

顏延年〈陶徵士誄〉一首

夫璿玉致美，不為池隍之寶；桂椒信芳，而非園林之實。豈其深而好遠哉？蓋云殊性而已。故無足而至者，物之藉也；隨踵而立者，人之薄也。若乃巢高之抗行，夷皓之峻節，故已父老堯禹，錙銖周漢，而緜世浸遠，光靈不屬，至使菁華隱沒，芳流歇絕，不其惜乎！雖今之作者，人自為量，而首路同塵，輟塗殊軌者多矣。豈所以昭末景，汎餘波！
有晉徵士尋陽陶淵明，南岳之幽居者也。弱不好弄，長實素心。學非稱師，文取指達。在眾不失其寡，處言愈見其默。少而貧病，居無僕妾。井臼弗任，藜菽不給。母老子幼，就養勤匱。遠惟田生致親之議，追悟毛子捧檄之懷。初辭州府三命，後為彭澤令。道不偶物，棄官從好。遂乃解體世紛，結志區外，定迹深棲，於是乎遠。灌畦鬻蔬，為供魚菽之祭；織絇緯蕭，以充糧粒之費。心好異書，性樂酒德，簡棄煩促，就成省曠。殆所謂國爵屏貴，家人忘貧者與？有詔徵為著作郎，稱疾不到。春秋若干，元嘉四年月日，卒于尋陽縣之某里。近識悲悼，遠士傷情。冥默福應，嗚呼淑貞！
夫實以誄華，名由謚高，苟允德義，貴賤何筭焉？若其寬樂令終之美，好廉克己之操，有合謚典，無愆前志。故詢諸友好，宜謚曰靖節徵士。其辭曰：
物尚孤生，人固介立。豈伊時遘，曷云世及？嗟乎若士！望古遙集。韜此洪族，蔑彼名級。睦親之行，至自非敦。然諾之信，重於布言。廉深簡絜，貞夷粹溫。和而能峻，博而不繁。依世尚同，詭時則異。有一於此，兩非默置。豈若夫子，因心違事？畏榮好古，薄身厚志。世霸虛禮，州壤推風。孝惟義養，道必懷邦。人之秉彝，不隘不恭。爵同下士，祿等上農。度量難鈞，進退可限。長卿棄官，稚賓自免。子之悟之，何悟之辯？賦詩歸來，高蹈獨善。亦既超曠，無適非心。汲流舊巘，葺宇家林。晨烟暮藹，春煦秋陰。陳書輟卷，置酒絃琴。居備勤儉，躬兼貧病。人否其憂，子然其命。隱約就閑，遷延辭聘。非直也明，是惟道性。糾纆斡流，冥漠報施。孰云與仁？實疑明智。謂天蓋高，胡諐斯義？履信曷憑？思順何寘？年在中身，疢維痁疾。視死如歸，臨凶若吉。藥劑弗嘗，禱祀非恤。傃幽告終，懷和長畢。嗚呼哀哉！
敬述靖節，式尊遺占。存不願豐，沒無求贍。省訃卻賻，輕哀薄斂。遭壤以穿，旋葬而窆。嗚呼哀哉！
深心追往，遠情逐化。自爾介居，及我多暇。伊好之洽，接閻鄰舍。宵盤晝憩，非舟非駕。念昔宴私，舉觴相誨。獨正者危，至方則礙。哲人卷舒，布在前載。取鑒不遠，吾規子佩。爾實愀然，中言而發。違眾速尤，迕風先蹶。身才非實，榮聲有歇。叡音永矣，誰箴余闕？嗚呼哀哉！仁焉而終，智焉而斃。黔婁既沒，展禽亦逝。其在先生，同塵往世。旌此靖節，加彼康惠。嗚呼哀哉！

謝希逸〈宋孝武宣貴妃誄〉一首

惟大明六年夏四月壬子，宣貴妃薨。律谷罷煖，龍鄉輟曉。照車去魏，聯城辭趙。皇帝痛掖殿之既闃，悼泉途之已宮。巡步檐而臨蕙路，集重陽而望椒風。嗚呼哀哉！天寵方降，王姬下姻。肅雍揆景，陟屺爰臻。國軫喪淑之傷，家凝霣庇之怨。敢撰德於旂旒，庶圖芳於鍾萬。其辭曰：
玄丘烟熅，瑤臺降芬。高唐渫雨，巫山鬱雲。誕發蘭儀，光啟玉度。望月方娥，瞻星比婺。毓德素里，捿景宸軒。處麗絺綌，出懋蘋蘩。脩詩賁道，稱圖照言。翼訓姒幄，贊軌堯門。綢繆史館，容與經闈。陳風緝藻，臨彖分微，游藝殫數，撫律窮機。躊躇冬愛，怊悵秋暉。展如之華，寔邦之媛。敬勤顯陽，肅恭崇憲。奉榮維約，承慈以遜。逮下延和，臨朋違怨。祚靈集祉，慶藹迎祥。皇胤璿式，帝女金相。聯跗齊穎，接萼均芳。以蕃以牧，燭代輝梁。視朔書氛，觀臺告祲。八頌扃和，六祈輟滲。衡總滅容，翬翟毀衽。掩綵瑤光，收華紫禁。嗚呼哀哉！
帷軒夕改，軿輅晨遷。離宮天邃，別殿雲懸。靈衣虛襲，組帳空煙。巾見餘軸，匣有遺絃。嗚呼哀哉！
移氣朔兮變羅紈，白露凝兮歲將闌。庭樹驚兮中帷響，金釭曖兮玉座寒。純孝擗其俱毀，共氣摧其同欒。仰昊天之莫報，怨凱風之徒攀。茫昧與善，寂寥餘慶。喪過乎哀，棘實滅性。世覆沖華，國虛淵令。嗚呼哀哉！
題湊既肅，龜筮既辰。階撤兩奠，庭引雙輴。維慕維愛，曰子曰身。慟皇情於容物，崩列辟於上旻。崇徽章而出寰甸，照殊策而去城闉。嗚呼哀哉！
經建春而右轉，循閶闔而逕渡。旌委鬱於飛飛，龍逶遟於步步。鏘楚挽於槐風，喝邊簫於松霧。涉姑繇而環迴，望樂池而顧慕。嗚呼哀哉！
晨轀解鳳，曉蓋俄金。山庭寢日，隧路抽陰。重扃閟兮燈已黯，中泉寂兮此夜深。銷神躬于壤末，散靈魄於天潯。響乘氣兮蘭馭風，德有遠兮聲無窮。嗚呼哀哉！


哀上


潘安仁〈哀永逝文〉一首

啟夕兮宵興，悲絕緒兮莫承。俄龍轜兮門側，嗟俟時兮將升。嫂姪兮慞惶，慈姑兮垂矜。聞鳴雞兮戒朝，咸驚號兮撫膺。逝日長兮生年淺，憂患眾兮歡樂尠。彼遙思兮離居，歎河廣兮宋遠。今奈何兮一舉，邈終天兮不反！
盡余哀兮祖之晨，揚明燎兮援靈輴。徹房帷兮席庭筵，舉酹觴兮告永遷。悽切兮增欷，俯仰兮揮淚。想孤魂兮眷舊宇，視倏忽兮若仿佛。徒髣髴兮在慮，靡耳目兮一遇。停駕兮淹留，徘徊兮故處。周求兮何獲？引身兮當去。
去華輦兮初邁，馬迴首兮旋斾。風泠泠兮入帷，雲霏霏兮承蓋。鳥俛翼兮忘林，魚仰沫兮失瀨。悵悵兮遟遟，遵吉路兮凶歸。思其人兮已滅，覽餘跡兮未夷。昔同塗兮今異世，憶舊歡兮增新悲。謂原隰兮無畔，謂川流兮無岸。望山兮寥廓，臨水兮浩汗。視天日兮蒼茫，面邑里兮蕭散。匪外物兮或改，固歡哀兮情換。嗟潛隧兮既敞，將送形兮長往。委蘭房兮繁華，襲窮泉兮朽壤。
中慕叫兮擗摽，之子降兮宅兆。撫靈櫬兮訣幽房，棺冥冥兮埏窈窕。戶闔兮燈滅，夜何時兮復曉？歸反哭兮殯宮，聲有止兮哀無終。是乎非乎何皇？趣一遇兮目中。既遇目兮無兆，曾寤寐兮弗夢。既顧瞻兮家道，長寄心兮爾躬。
重曰：已矣！此蓋新哀之情然耳。渠懷之其幾何？庶無愧兮莊子。


哀下


顏延年宋文皇帝元皇后哀策文

顏延年〈宋文皇帝元皇后哀策文〉一首

惟元嘉十七年七月二十六日，大行皇后崩于顯陽殿，粵九月二十六日，將遷座于長寧陵，禮也。龍輁纚綍，容翟結驂。皇塗昭列，神路幽嚴。皇帝親臨祖饋，躬瞻宵載。飾遺儀於組旒，淪徂音乎珩珮。悲黼筵之移御，痛翬褕之重晦。降輿客位，撤奠殯階。乃命史臣，累德述懷。其辭曰：
倫昭儷升，有物有憑。圓精初鑠，方祇始凝。昭哉世族，祥發慶膺。祕儀景冑，圖光玉繩。昌暉在陰，柔明將進。率禮蹈和，稱詩納順。爰自待年，金聲夙振。亦既有行，素章增絢。
象服是加，言觀維則。俾我王風，始基嬪德。惠問川流，芳猷淵塞。方江泳漢，載謠南國。伊昔不造，鴻化中微。用集寶命，仰陟天機。釋位公宮，登曜紫闈。欽若皇姑，允迪前徽。孝達寧親，敬行宗祀。進思才淑，傍綜圖史。發音在詠，動容成紀。壺政穆宣，房樂韶理。坤則順成，星軒潤飾。德之所屆，惟深必測。下節震騰，上清朓側。有來斯雍，無思不極。謂道輔仁，司化莫晣。象物方臻，眡祲告沴。太和既融，收華委世。蘭殿長陰，椒塗弛衛。嗚呼哀哉！
戒涼在肂，杪秋即穸。霜夜流唱，曉月升魄。八神警引，五輅遷迹。皦皦儲嗣，哀哀列辟。灑零玉墀，雨泗丹掖。撫存悼亡，感今懷昔。嗚呼哀哉！
南背國門，北首山園。僕人按節，服馬顧轅。遙酸紫蓋，眇泣素軒。滅綵清都，夷體壽原。邑野淪藹，戎夏悲讙。來芳可述，往駕弗援。嗚呼哀哉！

謝玄暉〈齊敬皇后哀策文〉一首

惟永泰元年。秋九月朔日，敬皇后梓宮啟自先塋，將祔于某陵。其日，至尊親奉奠某皇帝，乃使兼太尉某設祖于行宮，禮也。翠帟舒阜，玄堂啟扉。俎徹三獻，筵卷六衣。哀子嗣皇帝，懷蜃衛而延首，想鷖輅而撫心。痛椒塗之先廓，哀長信之莫臨。身隔兩赴，時無二展。旋詔左言，光敷聖善。其辭曰：
帝唐遠冑，御龍遙緒。在秦作劉，在漢開楚。肇惟淑聖，克柔克令。清漢表靈，曾沙膺慶。爰定厥祥，徽音允穆。光華沼沚，榮曜中谷。敬始紘綖，教先穜稑。睿問川流，神襟蘭郁。
先德韜光，君道方被。于佐求賢，在謁無詖。顧史弘式，陳詩展義。厚下曰仁，藏往伊智。十亂斯俟，四教罔忒。思媚諸姑，貽我嬪則。化自公宮，遠被南國。軒曜懷光，素舒佇德。
閔予不祐，慈訓早違。方年沖藐，懷袖靡依。家臻寶業，身嗣昌暉。壽宮寂遠，清廟虛歸。嗚呼哀哉！
帝遷明命，民神胥悅。乾景外臨，陰儀內缺。空悲故劍，徒嗟金穴。璋瓚奚獻，褘褕罔設。嗚呼哀哉！
馮相告祲，宸居長往。貽厥遠圖，末命是獎。懷豐沛之綢繆兮，背神京之弘敞。陋蒼梧之不從兮，遵鮒隅以同壤。嗚呼哀哉！
陳象設於園寢兮，映輿鍐於松楸。望承明而不入兮，度清洛而南遊。繼池綍於通軌兮，接龍帷於造舟。迴塘寂其已暮兮，東川澹而不流。嗚呼哀哉！
籍閟宮之遠烈兮，聞纘女之遐慶。始協德於蘋蘩兮，終配祇而表命。慕方纏於賜衣兮，哀日隆於撫鏡。思寒泉之罔極兮，託彤管於遺詠。嗚呼哀哉！


碑文上


蔡伯喈〈郭有道碑文〉一首

先生諱泰，字林宗，太原界休人也。其先出自有周王季之穆，有虢叔者，寔有懿德，文王咨焉。建國命氏，或謂之郭，即其後也。先生誕應天衷，聰睿明哲，孝友溫恭，仁篤慈惠。夫其器量弘深，姿度廣大，浩浩焉，汪汪焉，奧乎不可測已。若乃砥節厲行，直道正辭，貞固足以幹事，隱括足以矯時。遂考覽六經，探綜圖緯。周流華夏，隨集帝學。收文武之將墜，拯微言之未絕。于時纓緌之徒，紳佩之士，望形表而影附，聆嘉聲而響和者，猶百川之歸巨海，鱗介之宗龜龍也。爾乃潛隱衡門，收朋勤誨，童蒙賴焉，用祛其蔽。州郡聞德，虛己備禮，莫之能致。群公休之，遂辟司徒掾，又舉有道，皆以疾辭。將蹈鴻涯之遐迹，紹巢許之絕軌，翔區外以舒翼，超天衢以高峙。稟命不融，享年四十有二，以建寧二年正月乙亥卒。
凡我四方同好之人，永懷哀悼，靡所寘念。乃相與惟先生之德，以謀不朽之事。僉以為先民既沒，而德音猶存者，亦賴之於見述也。今其如何而闕斯禮！於是樹碑表墓，昭銘景行，俾芳烈奮于百世，令問顯於無窮。其辭曰：
於休先生，明德通玄。純懿淑靈，受之自天。崇壯幽浚，如山如淵。禮樂是悅，詩書是敦。匪惟摭華，乃尋厥根。宮牆重仞，允得其門。懿乎其純，確乎其操。洋洋搢紳，言觀其高。棲遟泌丘，善誘能教。赫赫三事，幾行其招。委辭召貢，保此清妙。降年不永，民斯悲悼。爰勒茲銘，摛其光耀。嗟爾來世，是則是效。

蔡伯喈〈陳太丘碑文〉一首

先生諱寔，字仲弓，潁川許人也。含元精之和，應期運之數。兼資九德，揔脩百行。於鄉黨則恂恂焉，彬彬焉，善誘善導，仁而愛人，使夫少長咸安懷之。其為道也，用行舍藏，進退可度，不徼訐以干時，不遷貳以臨下。四為郡功曹，五辟豫州，六辟三府，再辟大將軍，宰聞喜半歲，太丘一年。德務中庸，教敦不肅。政以禮成，化行有謐。會遭黨事，禁固二十年，樂天知命，澹然自逸。交不諂上，愛不瀆下。見機而作，不俟終日。及文書赦宥，時年已七十，遂隱丘山，懸車告老，四門備禮，閑心靜居。大將軍何公，司徒袁公，前後招辟，使人曉喻，云欲特表，便可入踐常伯，超補三事，紆佩金紫，光國垂勳。先生曰：「絕望已久，飾巾待期而已。」皆遂不至。弘農楊公，東海陳公每在袞職，群寮賀之，皆舉手曰：「潁川陳君，絕世超倫，大位未躋，慚於臧文竊位之負。」故時人高其德，重乎公相之位也。
年八十有三，中平三年八月丙午，遭疾而終。臨沒顧命，留葬所卒，時服素棺，槨財周櫬，喪事惟約，用過乎儉。群公百寮，莫不咨嗟；巖藪知名，失聲揮涕。大將軍弔祠，錫以嘉謚，曰：「徵士陳君，稟嶽瀆之精，苞靈曜之純。天下憖遺老，俾屏我王，梁崩哲萎，于時靡憲。搢紳儒林，論德謀跡，謚曰文範先生。」傳曰：「郁郁乎文哉。」書曰：「洪範九疇，彝倫攸敘。」文為德表，范為士則，存誨沒號，不亦宜乎！三公遣令史祭以中牢。刺史敬弔。太守南陽曹府君命官作誄曰：「赫矣陳君，命世是生。含光醇德，為士作程。資始既正，守終又令。奉禮終沒，休矣清聲！」遣官屬掾吏，前後赴會，刊石作銘。府丞與比縣會葬。荀慈明韓元長等五百餘人，緦麻設位，哀以送之。遠近會葬，千人已上。河南尹种府君臨郡，追歎功德，述錄高行，以為遠近鮮能及之，重部大掾，以時成銘。斯可謂存榮沒哀，死而不朽者已。乃作銘曰：
峨峨崇嶽，吐符降神；於皇先生，抱寶懷珍。如何昊穹，既喪斯文。微言圮絕，來者曷聞。交交黃鳥，爰集于棘。命不可贖，哀何有極！

王仲寶〈褚淵碑文〉一首

夫太上有立德，其次有立功，此之謂不朽。所以子產云亡，宣尼泣其遺愛；隨武既沒，趙文懷其餘風。於文簡公見之矣。公諱淵，字彥回，河南陽翟人也。微子以至仁開基，宋段以功高命氏。爰逮兩漢，儒雅繼及；魏晉以降，奕世重暉。乃祖太傅元穆公，德合當時，行比州壤。深識臧否，不以毀譽形言；亮采王室，每懷沖虛之道。可謂婉而成章，志而晦者矣。
自茲厥後，無替前規，建官惟賢，軒冕相襲。公稟川嶽之靈暉，含珪璋而挺曜，和順內凝，英華外發。神茂初學，業隆弱冠。是以仁經義緯，敦穆於閨庭；金聲玉振，寥亮於區㝢。孝敬淳深，率由斯至；盡歡朝夕，人無閒言。逍遙乎文雅之囿，翱翔乎禮樂之場。風儀與秋月齊明，音徽與春雲等潤。韻宇弘深，喜慍莫見其際；心明通亮，用人言必由於己。汪汪焉，洋洋焉，可謂澄之不清，撓之不濁。袁陽源才氣高奇，綜覈精裁；宋文帝端明臨朝，鑒賞無昧。袁既延譽於遐邇，文亦定婚於皇家。選尚餘姚公主，拜駙馬都尉。漢結叔高，晉姻武子，方斯蔑如也。
釋褐著作佐郎，轉太子舍人。濯纓登朝，冠冕當世；升降兩宮，實惟時寶。具瞻之範既著，台衡之望斯集。出參太宰軍事，入為太子洗馬，俄遷祕書丞。贊道槐庭，司文天閣；光昭諸侯，風流籍甚。以父憂去職，喪過乎哀，幾將毀滅。有識留感，行路傷情。
服闋，除中書侍郎。王言如絲，其出如綸。恪居官次，智効惟穆。于時新安王寵冠列蕃，越敷邦教，毗佐之選，妙盡國華。出為司徒右長史，轉尚書吏部郎。執銓以平，御煩以簡，裴楷清通，王戎簡要，復存於茲。泰始之初，入為侍中。曾不移朔，遷吏部尚書。是時天步初夷，王途尚阻，元戎啟行，衣冠未緝。內贊謀謨，外康流品。制勝既遠，涇渭斯明。賞不失勞，舉無失德。績簡帝心，聲敷物聽。事寧，領太子右衛率，固讓不拜。尋領驍騎將軍。以帷幄之功，膺庸祗之秩，封雩都縣開國伯，食邑五百戶。既秉辭梁之分，又懷寢丘之志，所受田邑，不盈百井。
久之，重為侍中，領右衛將軍。盡規獻替，均山甫之庸；緝熙王旅，兼方叔之望。丹陽京輔，遠近攸則；吳興襟帶，實惟股肱；頻作二守，並加蟬冕。政以禮成，民是以息。明皇不豫，儲后幼沖，貽厥之寄，允屬時望。徵為吏部尚書，領衛尉，固讓不拜。改授尚書右僕射。端流平衡，外寬內直。弘二八之高謨，宣由庚而垂詠。太宗即世，遺命以公為散騎常侍、中書令、護軍將軍。送往事居，忠貞允亮。秉國之均，四方是維。百官象物而動，軍政不戒而備。公之登太階而尹天下，君子以為美談，亦猶孟軻致欣於樂正，羊職悅賞於士伯者也。
丁所生母憂，謝職。毀疾之重，因心則至。朝議以有為為之，魯侯垂式；存公忘私，方進明準。爰降詔書，敦還攝任。固請移歲，表奏相望。事不我與，屈己弘化。屬值三季在辰，戚蕃內侮；桂陽失圖，窺窬神器。鼓棹則滄波振蕩，建旗則日月蔽虧。出江派而風翔，入京師而雷動。鳴控弦於宗稷，流鋒鏃於象魏。雖英宰臨戎，元渠時殄；而餘黨實繁，宮廟憂逼。公乃揔熊羆之士，不貳心之臣，戮力盡規，克寧禍亂。康國祚於綴旒，拯王維於已墜。誠由太祖之威風，抑亦仁公之翼佐。可謂德刑詳，禮義信，戰之器也。以靜難之功，進爵為侯，兼授尚書令、中軍將軍，給班劍二十人。功成弗有，固秉撝挹。改授侍中、中書監，護軍如故。又以居母艱去官。雖事緣義感，而情均天屬。顏丁之合禮，二連之善喪，亦曷以踰！
天厭宋德，水運告謝。嗣王荒怠於天位，彊臣憑陵於荊楚。廢昏繼統之功，龕亂寧民之德，公實仰贊宏規，參聞神筭。雖無受脤出車之庸，亦有甘寢秉羽之績。乃作司空，山川攸序；兼授衛軍，戎政輯睦。
既而齊德龍興，順皇高禪。深達先天之運，匡贊奉時之業。弼諧允正，徽猷弘遠，樹之風聲，著之話言，亦猶稷契之臣虞夏，荀裴之奉魏晉。自非坦懷至公，永鑒崇替，孰能光輔五君，寅亮二代者哉！大啟南康，爰登中鉉；時膺土宇，固辭邦教。今之尚書令，古之塚宰，雖秩輕於袞司，而任隆於百辟。暫遂沖旨，改授朝端。邇無異言，遠無異望。帝嘉茂庸，重申前冊。執五禮以正民，簡八刑而罕用。故能騁績康衢，延慈哲后。義在資敬，情同布衣；出陪鑾躅，入奉帷殿。仰南風之高詠，餐東野之祕寶。雅議於聽政之晨，披文於宴私之夕。參以酒德，閒以琴心。曖有餘暉，遙然留想。君垂冬日之溫，臣盡秋霜之戒，肅肅焉，穆穆焉。於是見君親之同致，知在三之如一。太祖升遐，綢繆遺寄。以侍中、司徒錄尚書事。稟玉几之顧，奉綴衣之禮。擇皇齊之令典，致聲化於雍熙。內平外成，實昭舊職。增給班劍三十人，物有其容，徽章斯允。位尊而禮卑，居高而思降。自夏徂秋，以疾陳退。朝廷重違謙光之旨，用申超世之尚，改授司空，領驃騎大將軍，侍中錄尚書如故。
景命不永，大漸彌留。建元四年八月二十一日薨于私第，春秋四十有八。昔柳莊疾棘，衛君當祭而輟禮；晏嬰既往，齊君趍車而行哭。公之云亡，聖朝震悼於上，群后恇動於下，豈唯哀纏一國，痛深一主而已哉！追贈太宰，侍中錄尚書如故，給節羽葆鼓吹班劍為六十人，謚曰文簡，禮也。
夫乘德而處，萬物不能害其貞；虛己以遊，當世不能擾其度。均貴賤於條風，忘榮辱於彼我。然後可兼善天下，聊以卒歲。經始圖終，式免祗悔。誰云克備，公實有焉。是以義結君子，惠霑庶類。言象所未形，述詠所不盡。故吏某甲等，感逝川之無舍，哀清暉之眇默。餐輿誦於丘里，瞻雅詠於京國。思衛鼎之垂文，想晉鍾之遺則。方高山而仰止，刊玄石以表德。其辭曰：
辰精感運，昂靈發祥。元首惟明，股肱惟良。天鑒璿曜，踵武前王。欽若元輔，體微知章。永言必孝，因心則友。仁洽兼濟，愛深善誘。觀海齊量，登嶽均厚。五臣茲六，八元斯九。內謨帷幄，外曜台階。遠無不肅，邇無不懷。如風之偃，如樂之諧。光我帝典，緝彼民黎。率禮蹈謙，諒實身幹。跡屈朱軒，志隆衡館。眇眇玄宗，萋萋辭翰。義既川流，文亦霧散。嵩構云頹，梁陰載缺。德猷靡嗣，儀形長遞。怊悵餘徽，鏘洋遺烈。久而彌新，用而不竭。


碑文下


王簡棲〈頭陁寺碑文〉一首

蓋聞挹朝夕之池者，無以測其淺深；仰蒼蒼之色者，不足知其遠近。況視聽之外，若存若亡；心行之表，不生不滅者哉！是以掩室摩竭，用啟息言之津；杜口毗邪，以通得意之路。然語彝倫者，必求宗於九疇；談陰陽者，亦研幾於六位。是故三才既辨，識妙物之功；萬象已陳，悟太極之致。言之不可以已，其在茲乎！然爻繫所筌，窮於此域；則稱謂所絕，形乎彼岸矣。彼岸者引之於有，則高謝四流；推之於無，則俯弘六度。名言不得其性相，隨迎不見其終始，不可以學地知，不可以意生及，其涅盤之蘊也。
夫幽谷無私，有至斯響；洪鍾虛受，無來不應。況法身圓對，規矩冥立；一音稱物，宮商潛運。是以如來利見迦維，託生王室。憑五衍之軾，拯溺逝川；開八正之門，大庇交喪。於是玄關幽揵，感而遂通；遙源濬波，酌而不竭。行不捨之檀，而施洽群有；唱無緣之慈，而澤周萬物；演勿照之明，而鑒窮沙界；導亡機之權，而功濟塵劫。時義遠矣！能事畢矣！然後拂衣雙樹，脫屣金沙。惟怳惟惚，不皦不昧，莫繫於去來，復歸於無物。因斯而談，則棲遑大千，無為之寂不撓；焚燎堅林，不盡之靈無歇。大矣哉！
正法既沒，象教陵夷。穿鑿異端者，以違方為得一；順非辯偽者，比微言於目論。於是馬鳴幽讚，龍樹虛求，並振頹綱，俱維絕紐。蔭法雲於真際，則火宅晨涼；曜慧日於康衢，則重昏夜曉。故能使三十七品有樽俎之師；九十六種無藩籬之固。既而方廣東被，教肄南移。周魯二莊，親昭夜景之鑒；漢晉兩明，並勒丹青之飾。然後遺文間出，列剎相望，澄什結轍於山西，林遠肩隨乎江左矣。
頭陀寺者，沙門釋慧宗之所立也。南則大川浩汗，雲霞之所沃蕩。北則層峰削成，日月之所迴薄。西眺城邑，百雉紆餘。東望平皋，千里超忽。信楚都之勝地也。宗法師行絜珪璧，擁錫來遊。以為宅生者緣，業空則緣廢；存軀者惑，理勝則惑亡。遂欲捨百齡於中身，殉肌膚於猛鷙，班荊蔭松者久之。宋大明五年，始立方丈茅茨，以庇經像。後軍長史江夏內史會稽孔府君諱覬，為之薙草開林，置經行之室。安西將軍郢州刺史江安伯濟陽蔡使君諱興宗，復為崇基表剎，立禪誦之堂焉。以法師景行大迦葉，故以頭陀為稱首。後有僧勤法師，貞節苦心，求仁養志，纂脩堂宇，未就而沒。高軌難追，藏舟易遠。僧徒闃其無人，榱椽毀而莫構。可為長太息矣！
惟齊繼五帝洪名，紐三王絕業。祖武宗文之德，昭升嚴配；格天光表之功，弘啟興服。是以惟新舊物，康濟多難；步中雅頌，驟合韶護；炎區九譯，沙場一候。粵在於建武焉。乃詔西中郎將郢州刺史江夏王觀政藩維，樹風江漢，擇方城之令典，酌龜蒙之故實。政肅刑清，於是乎在。寧遠將軍長史江夏內史行事彭城劉府君諱諠，智刃所遊，日新月故；道勝之韻，虛往實歸。以此寺業廢於已安，功墜於幾立，慨深覆簣，悲同棄井。因百姓之有餘，閒天下之無事，庀徒揆日，各有司存。
於是民以悅來，工以心競。亘丘被陵，因高就遠。層軒延袤，上出雲霓。飛閣逶迤，下臨無地。夕露為珠網，朝霞為丹雘。九衢之草千計，四照之花萬品。崖谷共清，風泉相渙。金資寶相，永藉閑安；息心了義，終焉遊集。法師釋曇珍業行淳脩，理懷淵遠，今屈知寺任，永奉神居。夫民勞事功，既鏤文於鍾鼎；言時稱伐，亦樹碑於宗廟。世彌積而功宣，身逾遠而名劭。敢寓言於彫篆，庶髣髴於眾妙。其辭曰：
質判玄黃，氣分清濁。涉器千名，含靈萬族。淳源上派，澆風下黷。愛流成海，情塵為岳。皇矣能仁，撫期命世。乃睠中土，聿來迦衛。奄有大千，遂荒三界。殷鑒四門，幽求六歲。亦既成德，妙盡無為。帝獻方石，天開淥池。祥河輟水，寶樹低枝。通莊九折，安步三危。川靜波澄，龍翔雲起。耆山廣運，給園多士。金粟來儀，文殊戾止。應乾動寂，順民終始。法本不然，今則無滅。象正雖闌，希夷未缺。於昭有齊，式揚洪烈。釋網更維，玄津重枻。惟此名區，禪慧攸託。倚據崇巖，臨睨通壑。溝池湘漢，堆阜衡霍。膴膴亭臬，幽幽林薄。
媚茲邦后，法流是挹。氣茂三明，情超六入。眷言靈宇，載懷興葺。丹刻翬飛，輪奐離立。象設既闢，睟容已安。桂深冬燠，松疏夏寒。神足遊息，靈心往還。勝幡西振，貞石南刊。

沈休文〈齊故安陸昭王碑文〉一首

公諱緬，字景業，南蘭陵人也。稷契身佐唐虞，有大功於天地。商武姬文，所以膺圖受籙。蕭曹扶翼漢祖，滅秦項以寧亂。魏氏乘時於前，皇齊握符於後。靈源與積石爭流；神基與極天比峻。祖宣皇帝，雄才盛烈，名蓋當時。考景皇帝，含道居貞，卷懷前代。公含辰象之秀德，體河岳之上靈，氣蘊風雲，身負日月。立行可模，置言成範。英華外發，清明內昭。天經地義之德，因心必盡；簡久遠大之方，率由斯至。挹其源者游泳而莫測，懷其道者日用而不知。昭昭若三辰之麗于天，滔滔猶四瀆之紀于地。六幽允洽，一德無爽。萬物仰之而彌高，千里不言而斯應。若夫彈冠出仕之日，登庸莅事之年，軍麾命服之序，監督方部之數，斯固國史之所詳，今可得略也。
水德方衰，天命未改。太祖龍躍俟時，作鎮淮泗。如仁夕惕之志，中夜九迴；龕世拯亂之情，獨用懷抱。深圖密慮，眾莫能窺。公陪奉朝夕，從容左右，蓋同王子洛濱之歲，實惟辟彊內侍之年。起予聖懷，發言中旨。始以文學遊梁，俄而入掌綸誥。蘭桂有芬，清暉自遠。帝出于震，日衣青光。方軌茅社，俾侯安陸；受瑞析珪，遂荒雲野。式掌儲命，帝難其人，公以宗室羽儀，允膺嘉選。協隆三善，仰敷四德。博望之苑載暉，龍樓之門以峻。獻替帷扆，實掌喉脣。奉待漏之書，銜如絲之旨。前暉後光，非止恒受。公以密戚上賢，俄而奉職，出納惟允，劍璽增華。伊昔帝唐，九官咸事，熊豹臨戭，納言是司。自此迄今，其任無爽。爰自近侍，式贊權衡。而皇情眷眷，慮深求瘼。
姑蘇奧壤，任切關河，都會殷負，提封百萬。全趙之袨服叢臺，方此為劣；臨淄之揮汗成雨，曾何足稱。乃鴻騫舊吳，作守東楚。弘義讓以勖君子，振平惠以字小人。撫同上德，綏用中典。疑獄得情而弗喜，宿訟兩讓而同歸。雖春申之大啟封疆，鄧攸之緝熙萌庶，不能尚也。夏首藩要，任重推轂，衿帶中流，地殷江漢。南接衡巫，風雲之路千里；西通鄾鄧，水陸之塗三七。是惟形勝，閫外莫先。建麾作牧，明德攸在。乃暴以秋陽，威以夏日。澤無不漸，螻蟻之穴靡遺；明無不察，容光之微必照。由近而被遠，自己而及物。惠與八風俱翔，德與五才並運。遠無不懷，邇無不肅。邑居不聞夜吠之犬，牧人不覩晨飲之羊。譽表六條，功最萬里。還居近侍，兼饗戎秩。候府寄隆，儲端任顯，東西兩晉，茲選特難。羊琇願言而匪獲，謝琰功高而後至。升降二宮，令績斯俟；禁旅尊嚴，主器彌固。
禹穴神皋，地埒分陝，江左已來，常遞斯任。東渚鉅海，南望秦稽。淵藪胥萃，雚蒲攸在。貨殖之民，千金比屋；郛鄽之內，雲屋萬家。刑政繁舛，舊難詳一。南山群盜，未足云多；渤海亂繩，方斯易理。公下車敷化，風動神行，誠恕既孚，鉤距靡用。不待赭汙之權，而姦渠必翦；無假里端之籍，而惡子咸誅。被以哀矜，孚以信順。南陽葦杖，未足比其仁；潁川時雨，無以豐其澤。公攬轡升車，牧州典郡，感達民祇，非待朞月。老安少懷，塗歌里詠，莫不懽若親戚，芬若椒蘭。麾斾每反，行悲道泣。攀車臥轍之戀，爭塗忘遠；去思一借之情，愈久彌結。
方城漢池，南顧莫重。北指崤潼，平塗不過七百；西接嶢武，關路曾不盈千。蠻陬夷徼，重山萬里。小則俘民略畜，大則攻城剽邑。晉宋迄今，有切民患，烽鼓相望，歲時不息。椎埋穿掘之黨，阡陌成群；慠法侮吏之人，曾莫禁禦。累藩咸受其弊，歷政所不能裁。加以戎羯窺窬，伺我邊隙。北風未起，馬首便以南向；塞草未衰，嚴城於焉早閉。永明八載，疆場大駭。天子乃心北眷，聽朝不怡。揚斾漢南，非公莫可。於是驅馬原隰，卷甲遄征。威令首塗，仁風載路。軌躅清晏，車徒不擾。牛酒日至，壺漿塞陌。失義犬羊，其來久矣，徵賦嚴切，唯利是求；首鼠疆界，災蠹彌廣。公扇以廉風，孚以誠德，盡任棠置水之情，弘郭伋待期之信。金如粟而弗覩，馬如羊而靡入。雛雉必懷，豚魚不爽。由是傾巢舉落，望德如歸；椎髻髽首，日拜門闕；卉服滿塗，夷歌成韻。禮義既敷，威刑具舉，強民獷俗，反志遷情。風塵不起，囹圄寂寞。富商野次，宿秉停菑。蝝蝗弗起，豺虎遠迹。北狄懼威，關塞謐靜。偵諜不敢東窺，駝馬不敢南牧。方欲振策燕趙，席卷秦代，陪龍駕於伊洛，侍紫蓋於咸陽。而遘疾彌留，歘焉大漸。耕夫釋耒，桑婦下機。參請門衢，並走群望。維永明九年夏五月三十日辛酉薨，春秋三十有七。城府飆然，庶寮如霣。男女老幼，大臨街衢，接響傳聲，不踰時而達于四境。夷群戎落，幽遠必至，望城拊膺，震動郛邑，並求入奉靈櫬，藩司抑而不許。雖鄧訓致劈面之哀，羊公深罷市之慕，對而為言，遠有慚德。神駕東還，號送踰境。奉觴奠以望靈，仰蒼天而自訴。震響成雷，盈塗咽水。
公臨危審正，載惟話言。楚囊之情，惟幾而彌固；衛魚之心，身亡而意結。二宮軫慟，遐邇同哀。追贈侍中領衛將軍，給鼓吹一部，謚曰昭侯。時皇上納麓在辰，登庸伊始，允副朝端，兼掌屯衛。聞凶哀震，感絕移時。因遘沈痾，緜留氣序。世祖日夜憂懷，備盡寬譬。勉膳禁哭，中使相望。上雖外順皇旨，內殷私痛，獨居不御洒肉，坐臥泣涕霑衣。若此移年，臞瘠改貌。天倫之愛，振古莫儔。及俯膺天眷，入纂絕業，分命懿親，台牧並建。對繁弱以流涕，望曲阜而含悲。改贈司徒，因謚為郡王，禮也。
惟公少而英明，長而弘潤。風標秀舉，清暉映世。學徧書部，特善玄言。鞶帨之麗，篆籀之則。窮六義於懷抱，究八體於毫端。弈思之微，秋儲無以競巧；取睽之妙，流睇未足稱奇。至公以奉上，鳴謙以接下。撫僚庶盡盛德之容，交士林忘公侯之貴。虛懷博約，幽關洞開。宴語談笑，情瀾不竭。譽滿天下，德冠生民。蓋百代之儀表，千年之領袖。曾不憖留，梁摧奄及。豈唯僑終蹇謝，興謠輟相而已哉！凡我僚舊，均哀共戚。怨天德之無厚，痛棠陰之不留。思所以克播遺塵，弊之穹壤，乃刊石圖徽，寄情銘頌。其辭曰：
天命玄鳥，降而生商。是開金運，祚始玉筐。三仁去國，五曜入房。亦白其馬，侯服周王。
本枝派別，因菜命氏。涉徐而東，義均梁徙。自茲以降，懷青拕紫。崇基巖巖，長瀾濔濔。
惟聖造物，龍飛天步。載鼎載革，有除有布。高皇赫矣，仰膺乾顧。景皇蒸哉，實啟洪祚。
喬嶽峻峙，命世興賢。膺期誕德，絕後光前。幾以成務，覺在民先。位非大寶，爵乃上天。
爰始濯纓，清猷浚發。升降文陛，逶迤魏闕。惠露沾吳，仁風扇越。涉夏踰漢，政成朞月。
用簡必從，日新為盛。在上哀矜，臨下莊敬。草木不夭，昆蟲得性。我有芳蘭，民胥攸詠。
群夷蠢蠢，巖別嶂分。傾山盡落，其從如雲。挈妻荷子，負戴成群。迴首請吏，曾何足云！
昔聞天道，仁罔不遂。彼蒼如何，興山止簣？四牡方馳，六龍頓轡。斯民曷仰，邦國殄瘁。
齊殞晏平，行哭致禮。趙徂昌國，列邦揮涕。況我君斯，皇之介弟。哀感徒庶，慟興雲陛。
階毀留攢，川汎歸軸。競羞野奠，爭攀去轂。遵渚號追，臨波望哭。無絕終古，惟蘭與菊。
塗由帝渚，朱軒靡駕。東首塋園，即宮長夜。逝川無待，黃金難化。鍾石徒刊，芳猷永謝。


墓誌


任彥升〈劉先生夫人墓志〉一首

既稱萊歸，亦曰鴻妻；復有令德，一與之齊。實佐君子，簪蒿杖藜；欣欣負載，在冀之畦。
居室有行，亟聞義讓。稟訓丹陽，弘風丞相。籍甚二門，風流遠尚。肇允才淑，閫德斯諒。
蕪沒鄭鄉，寂寞楊冢。參差孔樹，毫末成拱。暫啟荒埏，長扃幽隴。夫貴妻尊，匪爵而重。


行狀


任彥昇〈齊竟陵文宣王行狀〉一首

〈祖太祖高皇帝　父世祖武皇帝〉

南徐州南蘭陵郡縣都鄉中都里蕭公年三十五行狀。
公道亞生知，照鄰幾庶。孝始人倫，忠為令德，公實體之，非毀譽所至。天才博贍，學綜該明。至若曲臺之禮，九師之易。樂分龍趙，詩析齊韓。陳農所未究，河閒所未輯。有一於此，罔不兼綜者與！昔沛獻訪對於雲臺，東平齊聲於楊史，淮南取貴於食時，陳思見稱於七步，方斯蔑如也。
初，沈攸之跋扈上流，稱亂陝服。宋鎮西晉熙王、南中郎邵陵王，並鎮盆口。世祖毗贊兩藩，而任揔西伐。公時從在軍，鎮西府版寧朔將軍軍主，南中郎版補行參軍署法曹。于時景燭雲火，風馳羽檄；謀出股肱，任切書記。遷左軍邵陵王主簿記室參軍。既允焚林之求，實兼儀形之寄。刀筆不足宣功，風體所以弘益。除邵陵王友，又為安南邵陵王長史。東夏形勝，關河重複，選眾而舉，敦悅斯在。除使持節、都督會稽東陽臨海永嘉新安五郡諸軍事、輔國將軍、會稽太守。
太祖受命，廣樹藩屏。公以高昭武穆，惟戚惟賢，封聞喜縣開國公，食邑千戶。又奏課連最，進號冠軍將軍。越人之巫，覩正風而化俗；篁竹之酋，感義讓而失險。邪叟忘其西𣅳，龍丘狹其東皋。會武穆皇后崩，公星言奔波，泣血千里，水獎不入於口者，至自禹穴。逮衣裳外除，心哀內疚，禮屈於厭降，事迫於權奪，而茹戚肌膚，沈痛瘡距。故知鍾鼓非樂云之本，縗麤非隆殺之要。改授征虜將軍、丹陽尹。良家入徙，戚里內屬。政非一軌，俗備五方。公內樹寬明，外施簡惠，神皋載穆，轂下以清。
武皇帝嗣位，進封竟陵郡王，食邑加千戶。復授使持節、都督南徐兗二州諸軍事、鎮北將軍、南徐州刺史。遷使持節侍中、都督南兗徐北兗青冀五州諸軍事、征北將軍、南兗州刺史。兗徐接壤，素漸河潤，未及下車，仁聲先洽。玉關靖柝，北門寢扃。朝旨以董司岳牧，敷興邦教，方任雖重，比此為輕。徵護軍將軍、兼司徒，侍中如故。又授車騎將軍、兼司徒，侍中如故。即授司徒，侍中又如故。上穆三能，下敷五典。闢玄闈以闡化，寢鳴鍾以體國。翼亮孝治，緝熙中教。奪金恥訟，蹊田自嘿。不雕其朴，用晦其明。聲化之有倫，繄公是賴。庠序肇興，儀形國冑；師氏之選，允師人範。以本官領國子祭酒，固辭不拜。八座初啟，以公補尚書令。式是敷奏，百揆時序。夫國家之道，互為公私；君親之義，遞為隱犯。公二極一致，愛敬同歸，亮誠盡規，謀猷弘遠矣。又授使持節都督楊州諸軍事、楊州刺史，本官悉如故。舊惟淮海，今則神牧，編戶殷阜，萌俗繁滋，不言之化，若門到戶說矣。頃之，解尚書令，改授中書監，餘悉如故。獻納樞機，絲綸允緝。武皇晏駕，寄深負圖。公仰惟國典，俛遵遺託，俯擗天倫，踴絕于地。居處之節，復如居武穆之憂。
聖主嗣興，地居旦奭。有詔策授太傅，領司徒，餘悉如故。坐而論道，動以觀德；地尊禮絕，親賢莫貳。又詔加公入朝不趨，讚拜不名，劍履上殿。蕭傅之賢，曹馬之親，兼之者公也。復以申威重道，增崇德統，進督南徐州諸軍事，餘悉如故。並奏疏累上，身歿讓存。天不憖遺，梁岳頹峻，某年某月日薨，春秋三十有五。詔給溫明秘器，斂以袞章，備九命之禮，遣大鴻臚監護喪事，朝夕奠祭，太官供給，禮也。故以慟極津門，感充長樂，豈徒舂人不相，傾㙻罷肆而已哉！乃下詔曰：「褒崇庸德，前王之令典，追遠尊戚，沿情之所隆。故使持節都督楊州諸軍事、中書監、太傅、領司徒、楊州刺史、竟陵王、新除進督南徐州，體睿履正，神監淵邈。道冠民宗，具瞻惟允。肇自弱齡，孝友光備。爰及贊契，協升景業。燮和台曜，五教克宣。敷奏朝端，百揆惟穆。寄重先顧，任均負圖。諒以齊徽二南，同規往哲。方憑保祐，永翼雍熙。天不憖遺，奄見薨落。哀慕抽割，震動于厥心。今先遠戒期，龜謀襲吉。茂崇嘉制，式弘風猷。可追崇假黃鉞、侍中、都督中外諸軍事、太宰、領大將軍、楊州牧，綠綟綬，具九錫服命之禮。使持節、中書監、王如故。給九旒鑾輅，黃屋左纛，轀輬車，前後部羽葆鼓吹，挽歌二部，虎賁班劍百人，葬禮一依晉安平獻王孚故事。
公道識虛遠，表裏融通，淵然萬頃，直上千仞。僕妾不覩其喜慍，近侍莫見其傾弛。他人之善，若己有之。民之不臧，公實貽恥。誘接恂恂，降以顏色，方於事上，好下規己，而廉於殖財，施人不倦。帝子儲季，令行禁止，國網天憲，寘諸掌握。未嘗鞠人於輕刑，錮人於重議。人有不及，內恕諸己。非意相干，每為理屈。任天下之重，體生民之俊。華袞與縕𦅷同歸，山藻與蓬茨俱逸。良田廣宅，符仲長之言；邙山洛水，協應叟之志。丘園東國，錙銖軒冕。乃依林構宇，傍巖拓架。清猨與壺人爭旦，緹幕與素瀨交輝。置之虛室，人野何辨。高人何點，躡屩於鍾阿；徵士劉虯，獻書於衛岳。贈以古人之服，弘以度外之禮，屈以好事之風，申其趨王之意。乃知大春屈己於五王，君大降節於憲后，致之有由也。其卉木之奇，泉石之美，公所製山居四時序，言之已詳。
文皇帝養德東朝，同符作者。爰造九言，實該百行。導衿褵於未萌，申炯戒於茲日。非直旦暮千載，故乃萬世一時也。命公注解，衛將軍王儉綴而序之。山宇初搆，超然獨往，顧而言曰：死者可歸，誰與入室？尚想前良，俾若神對。乃命畫工，圖之軒牖。既而緬屬賢英，傍思才淑，匹婦之操，亦有取焉。有客游梁朝者，從容而進曰：未見好德，愚竊惑焉。即命刊削，投杖不暇。公以為出言自口，驥騄不追；聽受一謬，差以千里。所造箴銘，積成卷軸，門階戶席，寓物垂訓。先是震于外寢，匠者以為不祥，將加治葺。公曰：此天譴也，無所改修，以記吾過，且令戒懼不怠。從諫如順流，虛己若不足。至於言窮藥石，若味滋旨；信必由中，貌無外悅。貴而好禮，怡寄典墳。雖牽以物役，孜孜無怠。乃撰四部要略、淨住子，並勒成一家，懸諸日月。弘洙泗之風，闡迦維之化。大漸彌留，話言盈耳，黜殯之請，至誠懇惻。豈古人所謂立言於世，沒而不朽者歟！易名之典，請遵前烈。謹狀。


弔文


賈誼〈弔屈原文〉一首

誼為長沙王沙王太傅，既以謫去，意不自得，及渡湘水，為賦以弔屈原。屈原，楚賢臣也，被讒放逐，作離騷賦，其終篇曰：「已矣哉！國無人兮，莫我知也。」遂自投汨羅而死。誼追傷之，因自喻。其辭曰：
恭承嘉惠兮，俟罪長沙。側聞屈原兮，自沈汨羅。造託湘流兮，敬弔先生。遭世罔極兮，乃殞厥身。嗚呼哀哉！逢時不祥！鸞鳳伏竄兮，鴟梟翱翔。闒茸尊顯兮，讒諛得志。賢聖逆曳兮，方正倒植。世謂隨夷為溷兮，謂跖蹻為廉。莫邪為鈍兮，鉛刀為銛。吁嗟默默，生之無故兮！斡棄周鼎，寶康瓠兮。騰駕罷牛，驂蹇驢兮。驥垂兩耳，服鹽車兮。章甫薦履，漸不可久兮。嗟苦先生，獨離此咎兮！
訊曰：已矣！國其莫我知兮，獨壹鬱其誰語？鳳漂漂其高逝兮，固自引而遠去。襲九淵之神龍兮，沕深潛以自珍。偭蟂獺以隱處兮，夫豈從蝦與蛭螾？所貴聖人之神德兮，遠濁世而自藏。使騏驥可得系而羈兮，豈云異夫犬羊？般紛紛其離此尤兮，亦夫子之故也！歷九州而相其君兮，何必懷此都也？鳳凰翔于千仞兮，覽德輝而下之。見細德之險徵兮，遙曾擊而去之。彼尋常之汙瀆兮，豈能容夫吞舟之巨魚？橫江湖之鱣鯨兮，固將制於螻蟻。

陸士衡〈弔魏武帝文〉一首并序

元康八年，機始以臺郎出補著作，遊乎祕閣，而見魏武帝遺令，愾然嘆息，傷懷者久之。
客曰：夫始終者，萬物之大歸；死生者，性命之區域。是以臨喪殯而後悲，覩陳根而絕哭。今乃傷心百年之際，興哀無情之地，意者無乃知哀之可有，而未識情之可無乎？
機荅之曰：夫日食由乎交分，山崩起於朽壤，亦云數而已矣。然百姓怪焉者，豈不以資高明之質，而不免卑濁之累；居常安之勢，而終嬰傾離之患故乎？夫以迴天倒日之力，而不能振形骸之內；濟世夷難之智，而受困魏闕之下。已而格乎上下者，藏於區區之木；光于四表者，翳乎蕞爾之土。雄心摧於弱情，壯圖終於哀志。長筭屈於短日，遠迹頓於促路。嗚呼！豈特瞽史之異闕景，黔黎之怪頹岸乎？觀其所以顧命冢嗣，貽謀四子，經國之略既遠，隆家之訓亦弘。又云：「吾在軍中，持法是也。至小忿怒，大過失，不當効也。」善乎達人之讜言矣！持姬女而指季豹以示四子曰：「以累汝！」因泣下。傷哉！曩以天下自任，今以愛子託人。同乎盡者無餘，而得乎亡者無存。然而婉孌房闥之內，綢繆家人之務，則幾乎密與！又曰：「吾婕妤妓人，皆著銅爵臺。於臺堂上施八尺床，繐帳，朝晡上脯糒之屬。月朝十五，輒向帳作妓。汝等時時登銅爵臺，望吾西陵墓田。」又云：「餘香可分與諸夫人。諸舍中無所為，學作履組賣也。吾歷官所得綬，皆著藏中。吾餘衣裘，可別為一藏。不能者，兄弟可共分之。」既而竟分焉。亡者可以勿求，存者可以勿違，求與違不其兩傷乎？悲夫！愛有大而必失，惡有甚而必得；智惠不能去其惡，威力不能全其愛。故前識所不用心，而聖人罕言焉。若乃繫情累於外物，留曲念於閨房，亦賢俊之所宜廢乎？於是遂憤懣而獻弔云爾。
接皇漢之末緒，值王途之多違。佇重淵以育鱗，撫慶雲而遐飛。運神道以載德，乘靈風而扇威。摧群雄而電擊，舉勍敵其如遺。指八極以遠略，必翦焉而後綏。釐三才之闕典，啟天地之禁闈。舉脩網之絕紀，紐大音之解徽。掃雲物以貞觀，要萬途而來歸。丕大德以宏覆，援日月而齊暉。濟元功於九有，固舉世之所推。
彼人事之大造，夫何往而不臻。將覆簣於浚谷，擠為山乎九天。苟理窮而性盡，豈長筭之所研。悟臨川之有悲，固梁木其必顛。當建安之三八，實大命之所艱。雖光昭於曩載，將稅駕於此年。
惟降神之緜邈，眇千載而遠期。信斯武之未喪，膺靈符而在茲。雖龍飛於文昌，非王心之所怡。憤西夏以鞠旅，溯秦川而舉旗。踰鎬京而不豫，臨渭濱而有疑。冀翌日之云瘳，彌四旬而成災。詠歸途以反旆，登崤澠而朅來。次洛汭而大漸，指六軍曰念哉。
伊君王之赫奕，寔終古之所難。威先天而蓋世，力盪海而拔山。厄奚險而弗濟，敵何彊而不殘。每因禍以禔福，亦踐危而必安。迄在茲而蒙昧，慮噤閉而無端。委軀命以待難，痛沒世而永言。撫四子以深念，循膚體而頹嘆。迨營魄之未離，假餘息乎音翰。執姬女以嚬瘁，指季豹而漼焉。氣衝襟以嗚咽，涕垂睫而汍瀾。
違率土以靖寐，戢彌天乎一棺。咨宏度之峻邈，壯大業之允昌。思居終而卹始，命臨沒而肇揚。援貞咎以惎悔，雖在我而不臧。惜內顧之纏緜，恨末命之微詳。紆廣念於履組，塵清慮於餘香。結遺情之婉孌，何命促而意長！陳法服於帷座，陪窈窕於玉房。宣備物於虛器，發哀音於舊倡。矯慼容以赴節，掩零淚而薦觴。物無微而不存，體無惠而不亡。庶聖靈之響像，想幽神之復光。苟形聲之翳沒，雖音景其必藏。徽清絃而獨奏，進脯糒而誰嘗？悼繐帳之冥漠，怨西陵之茫茫。登爵臺而群悲，眝美目其何望？既睎古以遺累，信簡禮而薄葬。彼裘紱於何有，貽塵謗於後王。嗟大戀之所存，故雖哲而不忘。覽遺籍以慷慨，獻茲文而悽傷。


祭文


謝惠連〈祭古冢文〉一首

東府掘城北壍，入丈餘，得古冢，上無封域，不用塼甓。以木為槨，中有二棺，正方，兩頭無和。明器之屬，材瓦銅漆，有數十種，多異形，不可盡識。刻木為人，長三尺，可有二十餘頭，初開見，悉是人形，以物棖撥之，應手灰滅。棺上有五銖錢百餘枚，水中有甘蔗節及梅李核瓜瓣，皆浮出不甚爛壞。銘志不存，世代不可得而知也。公命城者改埋於東岡，祭之以豚酒。既不知其名字遠近，故假為之號曰冥漠君云爾。
元嘉七年九月十四日，司徒御屬領直兵令史、統作城錄事、臨漳令亭侯朱林，具豚醪之祭，敬薦冥漠君之靈：
忝揔徒旅，板築是司。窮泉為壍，聚壤成基。一槨既啟，雙棺在茲。捨畚悽愴，縱鍤漣而。芻靈已毀，塗車既摧。几筵糜腐，俎豆傾低。盤或梅李，盎或醢醯。蔗傳餘節，瓜表遺犀。追惟夫子，生自何代？曜質幾年？潛靈幾載？為壽為夭？寧顯寧晦？銘誌湮滅，姓字不傳。今誰子後？曩誰子先？功名美惡，如何蔑然？
百堵皆作，十仞斯齊。墉不可轉，壍不可迴。黃腸既毀，便房已頹。循題興念，撫俑增哀。射聲垂仁，廣漢流渥。祠骸府阿，掩骼城曲。仰羨古風，為君改卜。輪移北隍，窀穸東麓。壙即新營，棺仍舊木。合葬非古，周公所存。敬遵昔義，還祔雙魂。酒以兩壺，牲以特豚。幽靈髣髴，歆我犧樽。嗚呼哀哉！

顏延年〈祭屈原文〉一首

惟有宋五年月日，湘州刺史吳郡張邵，恭承帝命，建旟舊楚。訪懷沙之淵，得捐珮之浦。弭節羅潭，艤舟汨渚。乃遣戶曹掾某，敬祭故楚三閭大夫屈君之靈：
蘭薰而摧，玉縝則折。物忌堅芳，人諱明潔。曰若先生，逢辰之缺。溫風怠時，飛霜急節。
嬴芉遘紛，昭懷不端；謀折儀尚，貞蔑椒蘭。身絕郢闕，迹遍湘干。比物荃蓀，連類龍鸞。
聲溢金石，志華日月。如彼樹芳，實穎實發。望汨心欷，瞻羅思越。藉用可塵，昭忠難闕。

王僧達〈祭顏光祿文〉一首

維宋孝建三年。九月癸丑朔十九日辛未，王君以山羞野酌，敬祭顏君之靈：
嗚呼哀哉！夫德以道樹，禮以仁清。惟君之懿，早歲飛聲。義窮機彖，文蔽班楊。性婞剛潔，志度淵英。登朝光國，實宋之華。才通漢魏，譽浹龜沙。服爵帝典，棲志雲阿。清交素友，比景共波。氣高叔夜，嚴方仲舉。逸翮獨翔，孤風絕侶。流連酒德，嘯歌琴緒。
遊顧移年，契闊燕處。春風首時，爰談爰賦。秋露未凝，歸神太素。明發晨駕，瞻廬望路。心悽目泫，情條雲互。涼陰掩軒，娥月寢耀。微燈動光，几牘誰炤？衾衽長塵，絲竹罷調。擥悲蘭宇，屑涕松嶠。古來共盡，牛山有淚。非獨昊天，殲我明懿。以此忍哀，敬陳奠饋。申酌長懷，顧望歔欷。嗚呼哀哉！