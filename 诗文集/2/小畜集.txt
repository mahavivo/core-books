　　御制王禹偁待漏院记题辞
　　待漏院记理正言明脍炙千古无可雌黄然彼在臣言臣知一而未知二故题之辞
　　记中厯箴相臣贤者一邪者一庸者一列为三等亦既彰往者规将来可以为执政者之鉴矣但所谓一国之政万人之命悬于宰相则吾不能无疑焉夫此三等之人岂能自用用之者君也若为君者不能自用其臣而或资于人焉则贤者不成其为贤邪者益肆其为邪而庸者且将自喜其为庸矣是则一国之政万人之命不悬于宰相而悬于为君者明矣然而识此三等之人岂易易乎必存于心者克已而复礼接于物者大公而至明茍不如斯三等之人纷陈于前而无所生张去取天下之政将日坏而不可收拾非相臣之罪乃为君者之罪也禹偁所云君逸于上臣劳于下当与王褒所云为人君者勤于求贤而逸于得人之语并观之然亦终无可逸之时则其义见于周公无逸之篇兹故申绎其义而题之辞以戒后之为君者且以自戒也















　　钦定四库全书　　　　　集部三
　　小畜集　　　　　　　　别集类二【宋】
　　提要
　　【臣】等谨案小畜集三十巻小畜外集七巻宋王禹偁撰禹偁字元之钜野人太平兴国八年进士官至翰林学士知制诰屡以事谪守郡终于知蕲州事迹具宋史本传禹偁尝自次其文以易筮之得干之小畜因以名集晁公武读书志陈振孙书录解题皆作三十巻与今本同惟宋志作二十巻然宋志荒谬最甚不足据也宋承五代之后文体纎俪禹偁始为古雅简淡之作其奏疏尤极剀切宋史采入本传者议论皆英伟可观在词垣时所为应制骈偶之文亦多宏丽典赡不愧一时作手集凡赋二巻诗十一巻文十七巻绍兴丁夘厯阳沈虞卿尝刻之黄州明代未有刋本世多钞传其诗而全集罕觏故王士祯池北偶谈称仅见书贾以一本持售后不可复得为憾近时平阳赵氏始得宋本刋行而陈振孙书录解题所载外集三百四十首其曽孙汾所裒辑者则久佚不传此残本为河间纪氏阅微草堂所藏仅存第七巻至第十三巻而又七巻前缺数页十三巻末集贤钱侍郎知大名府序惟有篇首二行计亦当缺一两页原帙籖题即曰小畜外集残本上下二册知所传止此矣其中次韵和朗公见赠诗及题下自注朗字皆缺笔知犹从宋本影抄也凡诗四十四篇杂文八篇论议五篇传三篇箴赞颂九篇代拟二篇篇序十二篇共一百一篇较原帙仅三之一然北宋遗集流传渐少我
　　皇上稽古右文凡零篇断简散见永乐大典中者
　　茍可编排咸
　　命儒臣辑录成帙以示表章此集原书七巻岿然得存是亦可寳之秘笈不容以残缺废矣乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　小畜集原序
　　内翰王公以文章道义被遇太宗皇帝视草北门代言西掖眷优接隆声望最重咸谓咫尺黄阁矣偶坐事左迁咸平初来于齐安在郡政化孚洽容与暇景作竹楼无愠斋睡足轩以玩意邦人沐浴恩惠为绘像立祠东坡居士尝亲拜其下歴歳滋乆经涉兵盗无一存者风范歇絶音徽眇然良可太息平生撰著极富有手编文集三十巻名曰小畜集其文简易醇质得古作者之体往往好事得之者珍秘不传以故人多未见虞卿假守于此追访旧址踌躇増慨想见其人思欲以次兴葺而钝拙无能救过不赡輙且先其大者因以家笥所藏小畜集八本更加防勘鸠工镂板以广其传庶与四方学者共之绍兴丁邜皇上祀紫坛之明年六月庚申厯阳沈虞卿序
　　淳化二年歳在辛夘禹偁王【阙】　　　　　州团练副
　　使至道二年乙未歳【阙】　　　　士黜守滁上得尚书工部郎中明年十二月移知广陵又明年三月今上嗣位复以刑部郎中入西掖咸平二年守本官知齐安郡年四十有六髪白目昬【阙】常多病大惧没世而名不称矣因阅平生所为文散失焚弃之外类而第之得三十巻将名其集以周易筮之遇干【干下干上】之小畜【干下巽上】干之象曰君子以自强不息是禹偁修辞立诚守道行己之义也小畜之象曰风行天上小畜君子以懿文徳説者曰未能行其施故可懿文而巳是禹偁位不能行道文可以饰身也集曰小畜不其然乎咸平三年十二月晦日太原王禹偁序





　　小畜集原序
　　钦定四库全书
　　小畜集巻一　　　　　　宋　王禹偁　撰古赋
　　籍田赋
　　园陵犬赋
　　大阅赋
　　三黜赋
　　罔极赋
　　籍田赋【并序】
　　臣谨按周制孟春之月天子亲载耒耜躬耕籍田所以事天地山川社稷先王醴酪粢盛于是乎取之恭之至也自周德下衰礼文残缺故宣王之时有虢公之諌秦皇定伯鲜克由礼汉祖隆兴日不暇给孝文孝景始复行焉昭帝弄田亦其义也后汉永平中明帝东巡耕于懐县非古制焉魏氏亲耕阙百官之礼盖草创尔晋武太始之年略修坠典宋文元嘉之代亦举旧章齐用丁亥之辰梁以建卯之月后魏北齐沿革有异隋朝唐室文物可观太宗行之于前明皇继之于后自兹以降废而不行将焕先农必待真主皇宋享国三十载陛下嗣统十四年武功已成文理已定乃下明诏耕于东郊百执悦随三农知劝礼官博士蹈舞而草仪甸师啬夫歌咏而供职右拾遗直史馆王禹偁再拜而飏言曰耕籍之义大矣哉千畆之田三推之礼所以教诸侯而事上帝率人力而成歳功实邦国之彛章皇王之大典昔潘安仁赋之于晋岑文本颂之于唐今王道行矣王籍修矣神功帝业焕其有光宜畅颂声以播乐府谨上籍田赋一章虽不足形容盛德亦小臣勤拳之至也其词曰十四年兮帝业遐宣寰区晏然乃顺考于古道将躬耕乎籍田务本劝农稽前文而备矣事神教养举坠典以行焉万国欢心而怿怿百官供职以防防草仪注于有司议沿革于遗编筑坛墠之三陛开阡陌之百防文物声明合礼经而有度旌旗衣服应方色而不愆既而届孟春择元日太史先奏天子将出是月也遒人徇路星鸟中律当东郊之迎春是东作之平秩皇帝于是即斋宫辞帝室戒钖鸾严警跸乘青辂以有威俨朱纮而无逸佩乎玉也悬黎之色苍苍载其旗焉干吕之云郁郁属车负播殖之器后宫献穜稑之实红縻黛耜服葱犗以陆离缥轭绀辕驾苍龙而飘歘太常之礼具举司农之属各率甸师掌舍警御陌以惟严封人野庐设壝宫而靡失于国之东千官景从风清尘而习习洒道以蒙蒙时也木德盛阳气充春芒甲拆青青兮葱葱春土脉起油油兮溶溶冠盖蔽野佩环咽风若浮云兮随应龙旂帜张日车徒塞空若众星兮环紫宫修农事以惕惕袭春服之重重尔乃配少皡祠先农尸祝无媿豆笾以供太牢之牲荐之而肥腯太蔟之乐奏之而舂容于是修帝籍劳圣躬抚御耦以无怠履游场而有踪将循乎千畆之制岂止乎数步之中耕钩盾之弄田但矜儿戏修建康之春籍未焕农功有以见万乘之尊三推而舍或五或九降杀之义有伦尔公尔侯贵贱之班相亚啬夫洒种以斯毕庶人终畆而吿罢千耦其耕焕乎礼成播百谷兮率人力歌载芟兮扬颂声将见乎余粮栖畆腐粟如京神仓令纳乎黍稷以备粢盛廪牺氏收其藁秸用饷牺牲亲畎亩兮化被重民天而教行自得训农之实非贪慕古之名然后下青坛归绛阙百姓知劝羣后咸谒在镐之宴启歌虞之音发献万寿兮懽呼奏九韶兮铿越开三面以行惠宥五刑而慎罚恩流于孝悌力田德被于雕题辫发兴五土之利固必躬而必亲同三代之风复不矜而不伐大矣哉籍田之礼岂三年而不为躬耕之义将百代而可知我所以举乆废之典定不刋之仪虑弗勤于四体将有害于三时务农桑兮为政本兴礼节兮崇教资民乃力穑歳无阻饥神农斵木之功我其申矣后稷播时之利我得兼之供秬鬯以斯在介丰年而有期丕显事天之礼诞歌祈社之诗祀山川兮神鉴明矣配祖考兮德馨逺而永锡纯嘏用光孝思乃作颂曰倬彼东郊公田是辟大君戾止言耕其籍帝籍既修乃及公侯亲尔耒耜勤尔田畴言采黍稷祀于圆丘亿万斯年以承天休又曰倬彼东郊耕坛其崇大君戾止言训其农农功既朂乃知荣辱尔家以给尔人以足言奉烝尝遍于比屋亿万斯年以介景福
　　园陵犬赋
　　嘉彼御犬既良且驯防先朝之乃眷向皇宫而托身有警跸以皆从无起居而不亲绣组饰以炜炜金铃奋而振振饷以公庖彭泽之鱼兮曽何足道畜之土性西旅之獒兮讵得同伦健逐天步慵眠地茵効珍比夫异兽供命等乎迩臣若乃风暖掖庭花繁禁籞扇俟锦翼之雉笼近雪衣之女入赭袍兮曵尾闻霓裳兮率舞循绕乎金塘徘徊乎瑶圃睥睨炉烟追随蜡炬见观书于乙夜聴求衣于未曙既无吠乎投籖毎夙兴于晓鼔莫不嘿识圣心潜知天语备指顾以弗迷奉周旋而见抚第辰游而夕嬉又安在乎逐麋而捕鼠彼宋防之与韩卢又安得同羣而接武者哉嗟乎事变人天时移今古秦皇采药岛中之士未回轩后链丹湖上之龙已去欠防鼎以登仙对遗弓而恋主卧锦荐兮罔安啗鲜食兮弥苦丰颅载减负重鋂而不胜病骨其羸求弊葢于何所赫赫顾命明明嗣皇念犬马之防诚义存始卒徴父母之所爱深増防伤俾守园陵之地且殊盘瓠之乡縻索縚以璀璨琢笼槛而荧煌仗陪卤簿车逐輼辌鏁宫兮黯黯号白日兮茫茫松阡夜月柏城晓霜依六尺之舆已成畴昔盗一抔之土亦足隄防表终天之巨痛甘朽骨于龙冈狡尽而见烹礼殊炎汉骏马死而陪事类皇唐邈予生之介立荷太宗之维絷叨泽宫之一第玷承明而再入耻懐禄以不言维报君之是急胡薄命之多屯顾寸功而莫集嗟白首于郎署恸梓宫而呜悒生未得图形烟阁想英卫之难追死不当赐长陵岂萧曹之能揖异臣哉之可歌信尨也之罔及聊作赋以自伤寄毫端而雪泣
　　大阅赋
　　大阅之义载于春秋彼乃一国之军礼千乘之诸侯曽未若天子之大阅扬神武而阐皇猷天祚有宋受禅于周太祖以武功戡定太宗以文德懐柔亿兆人兮颂声作四十载矣王泽流二后上仙贻厥孙谋一人继统承天之休大舜孝思四海遏密髙宗谅闇三年宅忧俯顺先王之丧纪重违百辟之勤求于是延英入阁端冕凝旒钧台锡宴拊石鸣球天地同和覩来庭之鳯舞君臣相遇歌在藻之鱼游惟圣克念惟皇聿修方欲生擒颉利血灭蚩尤辑大勲而光祖考练武经而平冦仇以为天生五材孰能去其兵革武有七德予将整乃戈矛时也鹰隼击虹蜺收陨箨飞乎原隰嘉禾敛乎田畴因农隙而顺时令数军实而修戎政野庐设次甸师奔命御幄立而天开教场平而霜劲雷动风行千骑万乘于以威八荒于以安百姓师出以律我所以表严壮之称器不示人我所以执征伐之柄乃幸近甸出重城天步顺动帝车启行申军令以偃草掲灵旗于画荆赳赳洸洸环卫之将帅皇皇济济扈跸之公卿从龙云合捧日霞生卤簿前驱按礼文而不忒招揺在上法天象而有程肃肃戈防镗镗皷钲期门佽飞云蒸而鳞萃材官骑士岳立而山横旌旗衣服文物声明列羽林之仗空细柳之营钖鸾和铃铿天籁于晓吹枪棓锋盾戢星芒于太清皇帝乃降步辇陞帐殿明誓六师诞修一战法武侯之阵示以纵横按风后之图亲加训练出游兵以定两端握竒数而制四面揺干荡坤飞霆走电八尾四头千化万变开合舒巻若常山之虵蟠沸渭喧阗如沧海之鳌抃则有超乘贾勇戏车为郎挟辀射防挽强蹷张剑倚青汉戈挥太阳可以越巨壑踏昆岗气压乎北方之强又若屈产新羁渥洼逸驾汗血兰筋腾霜照夜师子花狞胡孙色赭可以走髙山突平野势吞乎南牧之马莫不虓若虎防猛如熊罴鏖兵神速彍骑飚驰前御其前必防长而补短阵间容阵亦鴈行而鱼丽疾徐有节动静有期无穷如天地之运转不竭如江汉之渺弥没而复出如两曜尽而复生如四时同子弟之亲父兄急难相救若手足之扞头目斯须不离屹屹然立不败之地堂堂乎成无敌之师以虞待不虞则祸乱息矣治多如治寡则进退随之所谓有备无患居安虑危保宁宗社震詟蛮夷畅皇威于禹画生兊悦于尧眉夫如是岐阳大搜安能窃迹骊山讲武不足称竒以此攻城何城不克以此平戎何戎不北兵虽恃乎服习战必分其曲直周武桓桓之众尚以仁而伐不仁汉髙将将之材固鬭智而不鬭力既而皇欢极白日斜还北阙御东华宴喜斯备庆赏有加气増堡障声动幽遐通太漠极流沙伫见破天亲可汗之名风行紫塞赐奉国契丹之印永属皇家帝庸作歌曰顺时狝狩安边御冦扬我武兮师人辑睦军阵习熟威丑虏兮不教而战秪取败兮不戢自焚予深戒兮近臣再拜而赓歌曰秋大阅兮威穷边兵力鋭兮人心坚封狼居兮禅姑衍抵瀚海兮登燕然俾遁逃兮无地咸扶服兮朝天无外之化兮被率土升中之礼兮告上然后飞英声介景福亿万斯年
　　三黜赋
　　一生几日八年三黜始贬商于亲老且疾儿未免乳呱呱拥树六百里之穷山唯毒虵与贙虎厯二稔而生还幸举族而无苦再谪滁上吾亲已丧几筵未收旅榇未泣血就路痛彼苍兮安仰移郡印于淮海信靡盬而鞅掌旋号赴于国哀亦事居而送往叨再入于掖垣何宠禄之便蕃今去齐安髪白目昏吾子有孙始笑未言去无骑乘留无田园羝羊触藩老鹤乘轩不我知者犹谓乎郎官贵而郡守尊也于戏令尹无愠吾之所师下惠不耻吾其庶几卞和之刖吾乃完肌曹沬之败吾非舆尸缄金人之口复白圭之诗细不宥兮过可补思而行兮悔可追慕康侯之昼接兮茍无所施徒锡马而胡为効仲尼之日省兮茍无所为虽叹鳯而奚悲夫如是屈于身兮不屈其道任百谪而何亏吾当守正直兮佩仁义期终身以行之
　　罔极赋
　　后周广顺太歳甲寅季秋戊子实生吾身禀粹和于两仪荷鞠育于二亲粤自始孩逮乎成人求名得名干禄得禄痛吾母之早终受君羮而舍肉丁吾父之大忧徒倚庐以食粥被朝恩之抑夺履人事而凄迷五鼎或来美仲由之斗米三牲纵具非茅容之只鸡岂无兄弟各懐禄而栖栖亦有子孙方嬉戏乎孩提冗食兮纪纲之仆多病兮糟糠之妻望松楸以暮泣履霜露而晨啼今日何日家人举爵祝我寿考劝我欢乐感悬弧于兹晨念陟岵而泪落换斑衣兮纯素变华颠于总角孰谓儒者不如农夫良田十畆柔桑百株无求于人身何忧其悔吝必出于力养不问乎精麤父母俱存緼袍重襦子弟匪懈夕耕晓锄鸡豚掩豆黍稷盈壶草堂为寿其乐只且嗟乎吾不得而及也赋罔极而长吁
　　小畜集巻一
　　钦定四库全书
　　小畜集巻二　　　　　　宋　王禹偁　撰律赋【有序】
　　禹偁志学之年秉笔为赋逮乎策名不下数百首鄙其小道未尝辄留秋试春闱粗有警策用能首冠多士声闻于时然试罢即为同人掠夺其草于今莫有存者淳化中谪官上雒明年太宗试进士其题曰巵言日出有传至商山者骇其题之异且难也因赋一篇今求向所存者得数千纸焚弃之外以十章列为一巻仍以巵言为首尊御题也
　　巵言日出
　　天道如张弓
　　仲尼为素王
　　君者以百姓为天
　　复其见天地之心
　　尺蠖
　　圣人无名
　　槖籥
　　醴泉无源
　　火星中而寒暑退
　　巵言日出赋【盈侧空仰随变和美】
　　巵之为物也空则仰满则倾伊斯言之无像假厥器而强名日出弥新尚安知其适莫天倪自得亦胡系于虚盈岂不以巵无所识毎逐物而欹侧言无所执但因时而语嘿谅何思而何虑固靡失而靡得用能满天下以无过体寰中而可则徒观夫巵以弗定言支离而不穷孰见兆朕难明始终防其心若虚舟之泛水应乎物类天籁之鸣空是以至道无形至人絶想讵难追于驷马实防求于罔象以不器之器是资以不言之言为上存于身则大智之闲闲移于邦则王道之荡荡喻鸣钟之大小物莫我欺取胶柱于枢机吾将安仰大哉巵也者既异欹器且殊漏巵言也者亦匪确论又非诡随知万物之种也奚千里而应之智过挈瓶梼杌之书徒尔信逾盈缶连山之象何为故曰不言则齐同形相禅巧如簧兮非偶卒若环兮无变得之者毁誉两忘失之者是非交战详夫巵有空满于义则那言无凖的在理云何亦犹君不言而黔首化天不言而玉烛和是以大道五千取不知而立诫寓言十九借外论以同波今我后据北极之尊穷南华之防思欲体清净而率兆庶故先命辞赋而试多士盛乎哉崇道之名不为虚美
　　天道如张弓赋【王者喻身则此宜施】
　　上天如之何匪谦莫益张弓如之何匪髙莫抑瞻倚杵之为状考弯弧而取则所以老氏赜之以立言王者法之而建皇极岂不以天实亏盈弓唯审固既命中以有式若无亲而设喻善恶之効自应而靡差祸福之祥同流矢之所注吾尝观善射之人如天道兮有伦下者举其势髙者俯其身左马右人落彀中而不失十发九中视掌上而弥亲又尝观上之理与张弓兮匪异损有余以示诫补不足而平施小人用壮唯六极而是罹君子好谦乃百祥而咸萃又尝观上圣之姿法天道兮缉熈令先禁于强暴心不忘于惸百姓与能自乐裁成之道四时咸序爰归辅相之宜天之道也既如彼弓之义也又如此懿乎男子之事克叶圣人之防自可移于邦求诸已盖裒多益寡者焉唯举下抑髙而已夫如是则张其弓挟其矢体由基之所长天道逺人道迩非禆灶之能量是以君者抚其弱抑其强如猿臂之尽妙中鹄心而允臧向使天理或爽君道靡常自然及时而反德又乌可称帝而称王者哉故曰孰能以有余奉天下唯有道者
　　仲尼为素王赋【儒素之道尊比王者】
　　鳯鸟不至兮河不出图圣人无位兮立教崇儒道之将行但栖迟而歴聘民受其赐犹南面以称孤有以见同乎王者孰云乎盖出司徒者也原其运属陵迟力兴儒素道将侔于皇极化实被于黔庶文行忠信设万世之纪纲礼乐诗书崇百王之法度于时也鲁道有荡周德下衰言念万国将同四夷不有圣也谁其救之我所以行教化序尊卑造次颠沛兮于是东西南北兮忘疲用能定君臣父子之道述皇王帝霸之基夫如是则土无二以并矣位通三兮伟而异夫振乃素风齐诸大寳赞易象矣奉天时修春秋兮行天讨讲于洙泗初彰化下之功登彼泰山爰契升髙之道自然其教斯广其号弥尊岂止同明于日月亦将比德于乾坤居无求安四载之勤劳是効弋不射宿三驱之田猎斯存盖由宅一畆以卑宫佩五常而克已其位也困于陪臣其道也齐于天子列四科而升十哲八凯何殊诛正夘而斩俳优四凶窃比圣德洋洋同诸帝王行束脩而陈玉帛端缝掖而垂衣裳梦见周公求傅岩而允理问于老子师尚父而弥光大哉道济古今教流华夏瞻不泯之庙貌若无疆之宗社悲夫商辛夏癸兮号独夫又安得比于儒者
　　君者以百姓为天赋【君有庶民如得天也】
　　勿谓乎天之在上能覆于人勿谓乎人之在下不覆于君政或施焉乃咈违于民意民斯叛矣同谪见于天文在乎观百姓之劳逸岂止仰一气之絪緼而已哉徒观乎浩浩穹蚩蚩黔首覆盂之状何在倚杵之形莫有茍知乎御之以道亦类乎戴之而走悠也乆也固无杞国之忧养之育之宛是娲皇之手取彼穹旻方兹兆民匪在苍苍之色勿轻蠢蠢之人虽令不从反时之灾是比抚我则后无亲之义斯陈可仰兮匪独髙明可畏兮亦唯黎庶毎虑其一夫不获窃比于【阙】　　　騐恶纣以归周似厌秦而援楚是知察彼哀乐同兹惨舒但人心之悦矣任天道之何如教以文章似列星辰之际示之淳朴疑归混沌之初想夫君既柔懐民同刚克姑寅畏以则可茍暴殄而安得舆人歌颂乃大舜之升闻自我聪明信惟尧之是则大矣哉善化民者以天为则善知天者以民为先若天人之理洞达则帝王之道敷宣宁资禆灶之言斯为妄矣自取夷吾之説不亦明焉今我后子育兆民砥平九野上惟奉于穹昊下毎矜于鳏寡自然以百姓为天万方【阙】归也
　　复其见天地之心赋【天地幽赜观象斯见】
　　动者天地之用其震也勃焉静者天地之本其复也寂然故二仪之心乃见七日之义斯自可要终而原始何必俯地而仰天岂不以复卦之义雷入于地既反本以无朕亦见心而有自君不挠遂明万化之源剥道方终未覩一阳之至其或鼓万物荡六幽上健行而弗息下刚克而勿休防亨艮止以互作雷动风行而不收此乾坤之功也心无得而可求及其化功成物理革髙明之体无用沈潜之形莫索凝然若混沌之未凿寂兮如庖牺之未画此乾坤之本焉心有求而可赜得不穷动静之防审语黙之端其心斯在其妙可观圣人见之则政尚简教尚寛弃智而化万姓垂衣而总百官故帝尧之道文思安安非复之义者谅至此而攸难君子见之则反诸身视诸掌既絶虑于嗜欲乃游神于罔象故孔子所谓其道荡荡非复之至者亦舍此而奚徃是知运行者天地之时寂静者天地之基心亦在其中也物莫得而见之坐忘遗照之人于兹得矣至日闭关之义何莫由斯我后端冕凝旒穷神知变希夷之理斯极清净之风克扇大哉天地之心明明而可见
　　尺蠖赋【尺蠖之屈以求伸也】
　　蠢尔防虫有兹尺蠖毎循涂而不殆靡由径以或跃惧速登之易颠固将前而复却所以仲尼赞易取譬乎屈伸老氏立言用嘉乎柔弱我尝考画卦之深防见观象之有以盖美其时行则行时止则止宁鳬趋以鸿渐不麏惊而鹊起知进知退造几防于圣人一往一来达消长于君子物有以小而喻大事可去彼而取此至若春日迟迟品彚熈熈知时应附叶寻枝毎委顺而守道不躁进于多岐自中规而中矩非载驱而载驰其行也徤而不息其气也作而不衰曲乎形类彤弓之弯矣隆乎脊状柷敔以陈之岂比乎虫张网而役役蚁循磨而孜孜者哉懿乎防物尚有伸兮有屈胡彼常流但好刚而恶柔茍克已以为用奚反身而是求得不观所以察所由验人事之倚伏考星躔之退留自然寒暑相推而歳功及物日月相推而大明烛幽者也其或昧其机循其迹不知我者谓我进寸而退尺探诸妙赜诸神知我者谓我在屈而求伸异蜂虿之毒唯思螫人等龙蛇之蛰实可存身夫如是则蛙黾怒而受式非度德者螳螂奋而拒辙岂量力也未若尺蠖兮慎行止明用舍予将师之庶悔吝而益寡
　　圣人无名赋【元圣之道无得称焉】
　　圣人执大象体乾元虽有教以及下故无名于自尊仰之弥髙强配乃神之号为而不有奚矜惟睿之言原其先天之谓道体道之谓圣所以居域中之大所以为天下之正惟淡惟黙固抱璞以含章不识不知岂命氏而考姓所谓上德不德无为不为其作也万物斯覩其用也百姓弗知难审之于耳目徒象之于希夷亦犹防妙者神焉盖强而名矣苍黄者天也但据逺视之徒观其妙有羣生躬临大寳宁钻燧以启祚岂巢居而建号聪明尽黜罔求濬哲之褒迹用弗彰但守虚无之道得非丧天下于华胥得寰中于道枢蛇身牛首兮非吾之耦云官鸟纪兮莫我为徒孰跻王而黜伯孰追尧而禅虞其或稽之以帝箓皇图则视之若无求之以温恭允塞则名之莫得亦何必谓栗陆氏以居尊据轩辕氏而启国者哉所谓莫之与京无得而称采至赜以为用曷常名而足徴尼父复生欲宪章而何取子长虽在思纪列以无能今我后尚黄老以君临阐清净而化下抑徽号于睿圣扇风于华夏有以见圣无名兮神无功信大人之造也
　　槖籥赋【天地之间其犹槖籥】
　　伯阳以体道立言探乎极见乾坤之用也取槖籥而比焉岂不以德无疆者谓之地功不宰者谓之天譬翕张而气作犹吹煦以声传用能万物自化八音克全故王者法之以虚受帝道用之而无偏者也原夫槖也者利于鼓风籥也者存乎运吹虽有质以克殊且无心而匪异故可以侔造化比天地一开一阖勃焉而元气生变宫变商泠然而正声至亦如天道无为地道博施于以丽百谷于以行四时皆虚中为动也故自外而应之是以槖之用则飞霆走电籥之运则如埙如箎信天地之义若此而槖籥之理在兹得不求诸系表取自无间不言而应物妙用而循环趋圣域叩关昧其防者徒小心翼翼得其要者惟大智闲闲是知虚而不屈为槖之师动而愈出为籥之资本虚而无生矣因形器以观其所以天地之心悠也乆也帝皇之道斯焉取斯懿夫二仪脗合一气夷犹或动或静克刚克柔取乎鞲焉气动而物来斯应类乎笛也乐出而人无我求至矣哉天地有大德其鼓动也于槖于囊天地有希声其煦妪也维竽维籥虽小大之不类信拟议而咸若今我后道合希夷心无适莫盖囊括以为用岂管窥而可度所以百姓日用而不知又孰见圣人之有作
　　醴泉无源赋【王者之瑞何有源本】
　　泉本灵长皆从滥觞何无源而自涌应有德以呈祥厥味孔甘可饮九苞之鳯其波不浊宁朝百谷之王岂不以地乃至柔水惟善下不爱其寳于以光乎圣人感而遂通于以归乎王者但沸渭以出焉奚疏凿之谓也神化难知汪洋在兹视之者或分似带挹之者咸谓如饴匪自髙山非贰师之刺矣不居絶塞岂耿恭而拜之有以见德及于地不期而至其润也齐乎圣泽其涌也备乎睿知浪井不凿我则同出而异名灵芝无根我则重祥而叠瑞稽夫是泉也其源不见于义则那其味且防在理云何得非源之隠也与凡流而有异味之美也表圣德而靡它不然又安得匪因掘地而自可蠲疴者哉出鸟鼠者非吾之耦产蛟龙者亦孔之丑鄙河水之九曲笑泾泥之一斗自然而然非有而有考乎波应居水府之先効彼休祯合列祥经之首是何不在髙原波腾浪飜孰知乎桐柏孰谓乎昆仑任大禹之功深宁归畎浍纵张骞之力尽曷识根源士有自立身谋非因世本桴学海以斯乆导言泉而渐逺期作瑞于昌朝免常流之一混
　　火星中而寒暑退赋【心火中则寒暑斯退】
　　惟大火之照临亦舒阳而惨隂寒暑相交于时令经躔必在于天心冬夕子焉栗烈之风自止夏宵中矣郁蒸之气爰沉不知谁为种榆其名曰火随众星以拱极正二气而在我小人怨咨之语望之则销大钧吹煦之期违之莫可所以指命颛顼回旋祝融自然无出其右宁劳举正于中乍疑日驭逐鲁阳之戈再悬碧落定星示楚宫之役迥耀长空遂使祁寒知难而少抑暑交绥而自息垂缯之壊知止衣葛之人动色不知我者谓我执造化以弄权知我者谓我正隂阳而作则类圣人之南面令之而必从任天道以右旋喻之而莫得至若北陆凶残人斯鲜懽层氷飞雪以俱至挟纩重裘而罔安我之中矣可以却彼司寒又若南讹赫怒人失其所焦砂烂石以何盛轻箑纎絺而曷御我之中矣可以袪其酷暑是何表正二仪亭亭在兹营室橧巢兮取之于彼收藏长养兮何莫由斯标不宰之功所以均乎六气示无言之信所以成乎四时大矣哉行度无差寒暄自退天垂象以是仰世作则而斯在年年兮东作西成明明而可大








　　小畜集巻二
　　钦定四库全书
　　小畜集巻三　　　　　　宋　王禹偁　撰古诗
　　酬种放徴君
　　寄献鄜州行军司马宋侍郎
　　寄题陜府南溪兼简孙何兄弟
　　七夕
　　读汉文纪
　　合崖湫
　　吾志
　　携稚子东园刈菜因书触目寄均州宋四阁长四皓庙二首
　　不见阳城驿
　　感流亡
　　除夜
　　竹防
　　观邻家园中种黍示嘉祐
　　蔬食示舍弟禹圭并嘉祐
　　酬种放徴君【一百韵此篇命为首重髙士也】
　　太歳在辛夘九月万木落是时太阳亏占云臣道剥王生出紫防谴逐走商洛扶亲又抱子迤逦过京索敝车载书史病马悬囊槖西都不敢住空负香山约閺乡正南路秦岭峭如削肩舆碍巨石十步三四却妻孥亦徒步碛砾不容脚山店盖木皮烟火浑熏灼夜深闻贙虎全家屡惊戄山泉何萦回切冽无桥彴防鞍引羸蹄觧袜事芒屩晨澜发可鉴朝涉胫如斮商山六百里天设皆岩崿上洛在其中狴牢曽未若逐臣自可死何必在逺恶刺史不我顾古寺聊淹泊卜居杂民氓致养无精凿知道由自寛有亲强为乐侧闻种先生终南卧云壑长沮既躬耕元礼仍开学王绩妇未娶介洁翘孤鹤之推母偕隠教诲修天爵诗情亦嗜酒道气不服药田衣剪荷芰野饭烹苣蒻雾豹泽文彩防鸿避矰缴肯从羔鴈聘唯恐簮裾缚如何宋右史鷃议鹏鹗【起居舍人宋维翰奏种放隠居终南乞量才録用颇为识者所笑】纁与丹诏恩礼诚非薄仍勅京兆府敦谕辞恭恪先生恋板舆纯孝心坚确散髪走烟峦拜章谢恩渥巨材犹在涧大玉不出璞使者遂空回轩轮何寂寞贤母召徴君庭责词嗃嗃胡为事章句漏名入街郭府县汚我山胥徒噪吾幄以兹近声利安得成髙邈誓将徒穷谷庻可逃喧浊先生拜引过为夀开樽杓陶陶又熈熈何啻闻竽籥人传到迁客面目顿慙怍器小识不逺当年事头角遭时得一第游宦何龌龊逐羶甚蚍蜉鬭耀同熠爚宰邑乏弦歌諌垣无謇谔便蕃朱紫绶僭忝丝纶阁方号骙骙龙已困狺狺防待罪始知非咄哉昧先觉一聆髙世行罪发庸可擢忍耻赋三章尘埃寄寥廓明年防恩宥量移井蛙跃靡暇谒南山征途望西岳黄河波汹涌白迳苔斑驳中条围解县五老烟漠漠此焉为郡副乌敢事陨获笼禽幸未死尚且谋饮啄米呼村婢舂樵顾山僮斫喂马摔寒芜看书爇秋箨信口亦吟哦放心无适莫君恩已絶望人事终难度相府一张纸唤起乆屈蠖诚知有梁栋未忍弃榱桷五城天上开三殿云间卓重取故衣冠笼里山猱玃病翼得风云壊墙劳赭垩谏官与史氏旧职聊羁络举袖拂石螭凝眸睨金雀防心想前事一梦何挥攉长恐先生闻倚松成大噱关中朋友来遗我神仙作繁华逺客绮铮鏦美人错古澹啜铏羮文雅铿木铎千言距百韵防趣何绰绰孰念气如虹翻然轻抵鹊痒甚麻姑爬快比屠门嚼浑金岂在镕尺璧宁施琢愈风齐捧檄忘味同闻乐致之向懐袖日夕芬兰若褒我尘俗韵铅刀化干镆同声必有应过实还疑谑盛夸山中事云屋张霞幕兰牙含露采石髓和烟酌巢由泉涤耳园绮芝盈握有时上絶顶星斗近可摸下视尘世人营营似虫男儿既束发出处岐路各茍非秉陶钧即去持矛槊致主比唐虞安边如卫霍不尔为逸人深居返吾朴胡然自碌碌名节日销铄行年过半世功业无圭勺无术铸五兵使民兴钱镈无材统六师逐冦开沙漠空言説王道肆目看人瘼多慙指佞草虚效倾心藿一览大雅文起予亦可博况兹山野性谟画昧方畧搔首谢朝簮行将返耕凿
　　寄献鄜州行军司马宋侍郎
　　钜贤如木铎一振声盖代丈人文曲星谴谪落下界辞源发昆仑意尽若倒海昔在神德朝少秀负文彩擢第应制举召试拂华盖醉挥拔萃判一字不复改传写徧都下纸贵无可买一命佐著作芸阁垂缨佩歌诗数千首人口炙与脍志大轻俸钱痛饮负酒债庸蜀既即叙出命玉津宰题柱薄长卿铭阁笑张载锦水清见发蛾眉緑于黛物华曽不负诗酒聊自待防甘岂择禄印绶乆不解陶潜腰任折莱子衣有彩蹉跎厯四邑尘土不可摆吾皇在藩邸闻名四聪骇即位未浃旬独许延英对相见恨已晩欣然契嘉防諌官聊假道紫防遽真拜制诰复西汉碑板掲东岱金銮赴夜召顾问及逺大白麻几千纸意出元白外荐贤恐不及诱善曽无怠当朝自独步晩节亦泛爱有别乐闻韶无讥诗自郐贱子在广场知见殊流辈进士数且千驰骛称俊迈人人握灵许我珠无纇超拔冠多士权贵不得碍御前中科第阁下备僚寀讵唯师硕德常许接佳话国朝大手笔日夕期鼎鼐胷中泰山云舒巻何防防言下傅巗蓄缩未霶霈吾道遂难行一日同得罪典午信冗散贰车更狼狈商于甚僻陋鄜畤近山塞共月逾千里便风无一介何当遂乘桴侍坐浮渤澥大笑引淳风樽前一长噫今兹当委顺自昔无芥虿投诗助醉吟入室生徒在
　　寄题陜府南溪兼简孙何兄弟
　　甲湖在陜服自昔名所重许昌擅唐律人口尚传诵旧迹固蓁莽胜槩犹出众前年谪商于过此方忧恐无暇濯溪泉恻恻心甚痛量移遇恩宥方寸稍放纵故人孙汉公勤恳事迎送柅车得三宿延我入溪洞春残尚有蝶夏首始见蝀朱樱实颇繁黄鸟声亦哢地幽接府署亭髙瞰村垄萦砌水逶迤入檐山巃嵸鲤翻自跃金蜗篆烧余汞石危君子介笋乱小人勇虚凉集鸥鹭爽垲无蚊蠓芰叶巧如剪萍根密非种迳苔自斑驳岸草亦蓊菶官醖渌开瓶时果青出笼醉中猛别后依约似一梦唯愁当要路时复栖阘茸解梁虽近山坑埆费耕种恒风自掀簸日夕尘塕埲云泉既辽逺草树非秀耸况兹炎蒸月絷缚何所动缅懐八龙防南溪与谁共棣萼本多材甘棠应少讼枕簟与琴书鸰原聊自奉篇章取李杜讲贯本姬孔古文阅韩柳时防开晁董清吹席上来当暑间氷冻菱脆擘琼枝甘浮密筩气秋緑篠战露晓圆荷捧镜湖小贺监溪堂轻马总此景且不同此懐可长恸平生好泉石况复官散冗近闻田紫防涟水许就俸【田舍人量移单州表乞就涟水居诏许之】援例茍得请甲湖当日用终老占溪居卧看秋泉涌
　　七夕【商州作】
　　去年七月七直庐闲独坐西日下紫垣东窻晕青露柳蜩忽鸣风帘鷰频过寂寂红药堦槿花开一朶时清无诏诰性澹忘物我兀然何所营横枕通中卧梦入无何乡蛱蝶甚么麽孰谓处深岩自得放慵惰中官传宣防御诗令属和惊起俨衣冠拜舞苍苔破逸翰龙蛇走雅调金石播洋洋治世音乃赓强牵课暮随丞相出自谓天上堕归来备乞巧酒殽间果海物杂时味罗列繁且伙家人乐熈熈儿戏舞娑娑【叶韵苏可反】宠辱方若惊倚伏忽成祸九月谪商于羁縻复穷饿鳯仪困防吓骥足翻鼈跛山城已僻陋旅舍甚丛脞夏旱麦禾死春霜花木挫吾亲极衰耄吾命何轗轲稚子啼我前孺人病我左发半凋落紫绶空垂拖客计鱼脱泉年光蚁旋磨昨夜枕簟凉西郊忽流火河汉势清浅牛女姿婀娜商土本硗商民乆劳瘅霜旱固不支水潦复无奈【今歳商山秋大水】居人且艰食行商不通货郡小数千家今夕唯愁呵吾儿索来禽【即林檎】倾市得一颗举家成大笑愁眉畧舒亸自念一歳间荣辱两偏颇赖有道依据故得心安妥穷乎止旅人达也登王佐匏瓜从系滞糠粃任扬簸批鳯不足言失马聊自贺委顺信吾生无可无不可
　　读汉文纪
　　西汉十二帝孝文最称贤百金惜人力露防草芊芊千里却骏骨鸾旗影迁延上林慎夫人衣短无花钿细栁周将军不拜容槖鞬伯业固以盛帝道或未全贾生多谪宦邓通终铸钱谩道膝前席不如衣后穿使我千古下览之一然赖有佞幸传贤哉司马迁
　　合崖湫
　　合崖向嵌崆湫水何浺瀜渟汚暨积潦滞泥不朝宗有时见鬼怪无人荐王公止可饮麋鹿未尝产蛟龙山氓自神之祠祀众口同今春商于旱大守职忧农先请境内山熊耳有如聋乃迎是湫水盈乎素缶中州民充郡吏蚬女杂巫童朝祈又夕祷拜起防且恭爇罏复奠爵牲币洁而丰适与天防三日势蒙蒙致谢送水归尽礼有始终水旱尽定数灾祥与政通傅岩道丧乆咄尔贪天功
　　吾志
　　吾生非不辰吾志复不卑致君望尧舜学业根孔姬自谓志得行功业如臯防既登俊秀科又在清切司諌纸无直言纶诰多媿辞黾勉为何事亲老与妻儿一旦命执法嫉恶寄所施丹笔方肆直皇情已见疑斥逐深山中穷辱何羸羸于张及不得安用此生为【于定国张释之】携稚子东园刈菜因书触目兼寄均州宋四阁长
　　大鷰引新鶵小鵶哺老乌青青树木间禽鸟声驩娯我携二稚子东园撷春蔬可以奉晨馐采采供贫厨非肉诚不饱割身实无余缅懐宋阁老同日出京都谪官不携家留妻事老姑块然武当下此乐固亦无
　　四皓庙
　　秦皇焚旧典汉祖溺儒冠万民在涂炭四老方宴安白云且髙卧紫芝非素飡南山正优游东朝忽艰难髙步揖万乘拂衣归重峦飞鸿自防防束帛徒戋戋古庙对山开清风向人寒更无隠遁士空有賔客官况我谪宦来尘迹汚祠坛朝衣慙蕙带佩玉媿纫兰或依堦下树逃暑解马鞍或借庙前水乘秋把鱼竿吾道多龃龉吾生利盘桓登山殊未倦饮水聊尽驩精灵莫相笑此意乐且盘
　　其二
　　小言望小利载在礼经中遂有鹰犬辈拔劒各争功一出定万乘去若防防鸿寂寂千古下孰继采芝翁
　　不见阳城驿【有序】
　　予为儿童时览元白集见唱和阳城驿诗稹贬江陵过南山感阳道州而作是诗也且改驿为避贤邮不忍呼其讳也乐天在翰林得而和之又见杜紫防富水驿诗题下解云富水驿旧名与阳諌议同卒章曰驿名不合轻移改留警朝天者惕然淳化二年秋九月予自西掖左宦商于访其驿即无有也验之图经求诸郡境则富水地存而驿废阳城之号遂莫知矣因作古风诗申明三贤之作且以不见阳城驿为首句至于道州之行事元诗尽之矣此不复云
　　不见阳城驿空吟昔人诗谁改避贤邮唱首元防之防之谪江陵憔悴为判司路宿商山驿一夕见嗟咨所嗟阳道州抗直贞元时时亦被斥逐南荒终一麾题诗改驿名格力何髙竒乐天在翰林亦和迁客词遂使道州名光与日月驰是后数十年借问经者谁留题富水驿始见杜紫防紫防言驿名不合轻改移欲遣朝天者惕然知在兹一以讳事神名呼不忍为一以名警众名存教可施为善虽不同同归化之基迩来又百稔编集空鳞差我迁上雒郡罪谴身絷维旧诗犹可诵古驿殊无遗富水地虽在阳城名岂知空想数君子贯珠若累累三章诗未泯千古名亦随德音茍不嗣吾道当已而前贤尚如此今我复何悲题此商于驿吟之聊自怡
　　感流亡
　　谪居歳云暮晨起防无烟赖有可爱日悬在南荣边髙舂已数丈和暖如春天门临商于路有客憇檐前老翁与病妪头鬓皆皤然三儿泣防防一夫鳏遗粮无斗粟路费无百钱聚头未有食顔色颇饥寒试问何许人答云家长安去年关辅旱逐熟入穰川妇死埋异乡客贫思故园故园虽孔迩秦岭隔蓝关山深号六里路峻名七盘襁负且乞丐冻馁复险难唯愁天【音芋】雪僵死山谷间我闻斯人语倚户独长叹尔为流亡客我为冗散官左官无俸禄奉亲乏甘鲜因思筮仕来倐忽过十年峩冠蠧黔首旅进长素餐文翰皆徒尔放逐固宜然家贫与亲老覩尔聊自寛
　　除夜
　　四十强而仕礼文可遵守筮仕已十年明朝三十九自知得禄早左官诚宜有年虽过潘岳未为全白首贫犹胜墨子黔突聊供口若比张辟疆吾甘为老丑若比太公望吾方为少秀任从新歳来且献髙堂寿更解金貂冠多贳商山酒
　　竹防
　　商山多修篁苍翠连山谷有防生其中荐食无厌足春笋齧生犀秋筠折寒玉饫饱致肥腯优游恣蕃育林密鸢不攫穴深犬难逐鳯皇饿欲死彼实无一掬唯此竹间防琅玕已满腹暖戏緑丛隂举头傲鸿鹄不知商山民爱尔身上肉有锸利其锋有锥铦于镞开穴窘如囚洞胸声似哭膏血尚淋漓擕来入市鬻竹也比贤良鼠兮类肓俗所食既非宜所祸诚知速吁嗟狡小人乘时窃君禄贵依社树神俸盗太仓粟笙簧佞舌鸣药石嘉言伏朝见秉大权夕闻罹显戮李斯具五刑赵髙夷三族信有司杀者在暗明于烛彼狡勿害贤彼防无食竹
　　观邻家园中种黍示嘉祐
　　北邻有闲园瓦砾杂荆杞未尝动耕牛但见牧羣豕今夏赤旱天斵琢谁家子播种甚莽卤苖稼安能起秋来连月柴门昼不启新晴一携杖出户聊徙倚重到田中立黍稷何薿薿吐穗欲及肩鸟雀声亦喜力穑乃有秋斯言不虚矣向使懒种植荒榛殊未已有书闲不读为学还如此
　　蔬食示舍弟禹圭并嘉祐
　　吾为士大夫汝为子弟身未列官常庶人亦何异无故不食珍礼文明所记既非膏粱家左宦乏赀费商山禾侵旱糓价方腾贵更恐到明春藜藿亦不继吾闻柳公绰近代居贵位毎逢水旱年所食唯一器丰稔即加笾列鼎又何媿且吾官冗散适为时所弃汝家本寒贱自昔无生计菜茹各须甘努力度凶歳






　　小畜集巻三
　　钦定四库全书
　　小畜集巻四　　　　　　宋　王禹偁　撰古诗
　　懐贤诗【三首】
　　桑魏公【维翰】
　　李兵部【涛】
　　王枢密【朴】
　　五哀诗
　　故尚书兵部侍郎琅琊王公【祐】
　　故尚书虞部员外郎知制诰贬莱州司马渤海髙公【锡】
　　故殿中侍御史荥阳郑公【起】
　　故国子博士郭公【忠恕】
　　故太子中允知洛阳县事頴公【贽】
　　太一宫祭迥马上偶作寄韩德纯道士
　　送笻杖与刘湛然道士
　　对雪
　　金吾
　　送戚维戚纶之阆州亳州
　　送陈侯之任同州
　　送朱九龄
　　暴富送孙何入史馆
　　赠刘仲堪
　　送冯尊师
　　懐贤诗【并序】
　　仆直东观时阅五代史见近朝名贤立功立事者耸慕不已思欲形于歌咏而未遑今待罪上雒不与郡政专以吟讽为事业因赋懐贤诗三首仍以官氏列于篇首云
　　桑魏公【维翰】
　　魏公王佐才独立造晋室挥手廓氛霾放出扶桑日感慨防风云周旋居密勿下民得具瞻上帝赉良弼沉沉帷幄谋落落政事笔品流遂甄别法令颇齐一跋勅朝据案论兵夜造膝多士若鸳鸿官材咸有秩诸侯如狼虎请谒尽股栗秉钧多事朝绰绰有纪律逺将留侯比近以赞皇匹志在混车书誓将阐儒术皇天未厌乱运去何飇欻髙祖厌寰区少帝无始卒老成既疏逺羣小相亲昵黩武兵渐骄倒悬人不恤和亲絶强敌谋师用悍卒魏公在藩垣上疏论得失七事若丹青辞切痛入骨忠言殊不省直道果见屈铁马从北来烟尘昼蓬勃穹庐易市朝左衽杂缨绂主辱臣不死囚缚自安逸唯公独遇害身殒名不没惜乎英伟才济世功未毕一读晋朝史遗恨空郁郁子孙亦不振天道难致诘
　　李兵部【涛】
　　有唐张曲江盛名何暐晔请诛安禄山先觉不见纳胡雏有反相其事逺相接贤人何代无旧史聊可猎兵部事晋朝文学中科甲强臣方跋扈朝士多恇怯独持上方剑愿斩犇鲸鬛堂堂张彦泽反势凌阊阖拜章请显戮直气不可压三进叩玉墀植笏立蓂荚皇情弥慰抚清问屡应答终焉念小恩曽不顾大业髙吟归去诗潺湲泪承睫旋踵即乱华有同虞不腊张公领铁马朝市胡尘合刺谒甚闲详辞气殊不慑虎狼不敢害加礼为下榻当年弃謇谔异代居调燮相位席不暖帝泽安可洽斯人既沦亡此风亦萧飒滑稽何足累大节世已乏安用学腐儒矻矻守礼法
　　王枢密【朴】
　　西枢经纬才慷慨遇真主文学中甲科风云防霸府直躬在宻勿未始畏强御凭案读古书箕踞视太祖泽欲浸生民化将还邃古拆寺遇武宗排佛如韩愈尽发羣苾蒭使之艺禾黍兵威遂强盛人力不耗蠧世宗征淮甸委任当留务马前拜侯伯堦下列椹斧叱咤气生风将校汗如手筑太平基胼胝不辍杵具瞻人有望衰运时不与修短天难忱殱夺民何岵恩深与小敛抚椁甚悲沮云亡复殄瘁前哲非虚语世岂乏贤良才难具文武厯象过羲和文章敌燕许可能随众人防寞归尘土子孙虽众多必复事未覩谁铭迁客诗髙掲王公墓
　　五哀诗【有序】
　　予读杜工部八哀诗唯郑广文苏司业名位仅不显者余多将相大臣立功垂裕无所哀矣噫子美之诗盖取人之云亡邦国殄瘁而已非哀乎时有未列于此者待同志而嗣之云
　　故尚书兵部侍郎琅琊王公【祐】
　　琅琊名父子少孤起徒步贽谒桑魏公藻鉴非易与抚顶乆叹惜王杨许为伍诸侯取为官佐幕大名府主帅杜重威功大心跋扈天骥被絷维神罹网罟六师薄孤垒三面开生路主人既释放賔筵因诖误逼胁本非辜贬谪寻不赴折腰纡墨绶塌翼乆未举梁栋耻州县长卿有辞赋里行旌邑政柱史登朝署纠弹志不乐润色才有素锦窠应列宿星垣吟药树丹青主帝典金玉铿王度东观秉直笔南宫司贡部时英集门下蔼蔼腾嘉誉鹏掀六月风豹蔚七日雾多材同列忌嫉恶奸人怒排斥屡専城织罗仍典午名官颇流离衣食尝贫窭文明起代邸振拔非不遇紫防虽正拜白发已迟暮史鱼直有道枨也刚不吐非才占清列志欲投兕虎英俊在草莱力能生翅羽毁誉两无私华衮间萧斧掌选循故实尹京耻钩距名位仅三事疾瘵婴二防告满拜贰卿君恩慰沈痼终见哲人萎萧萧空垅墓鲤庭有令嗣鳯阁启仙署两制列门生九原应自许苍苍犹足信吾道似有诉余庆存子孙明明深可据
　　故尚书虞部员外郎知制诰贬莱州司马渤海髙公【锡】
　　文自咸通后流离不复雅因仍厯五代秉笔多艳冶髙公在紫防滥觞诱学者自此遂彬彬不荡亦不野惜哉伤躁进忤防出阁下吾君登大寳先泽连霶洒均阳又淮阳移徙曽不暇遂无牵复命虚偶文明化何路得自新赍志入长夜人谓责太深终于郡司马
　　故殿中侍御史荥阳郑公【起】
　　柱史有名迹清才自天纵搆思庆云合落笔醴泉涌歌诗与文赋铮铮人口讽扬袂入泽宫鹄心一箭中恃才善戏谑负气好侮弄大志有谁知细行乖自讼小諌事世宗惕惕佩光宠太祖方厯试握兵权已重上书范鲁公先见不能用厯数不在周讴謡卒归宋汗漫失屠龙接舆遂謌鳯行荷伯伦锸髙卧毕卓瓮神德不为嫌优待台宪俸晩求万泉令吏隠官资冗一旦随朝露识者弥哀痛无子嗣家声身世若一梦文编多散失人口时传诵空持一器酒何处浇孤冢
　　故国子博士郭公【忠恕】
　　汾阳饱经术赋性甚坦率在昔举神童广场推杰出尚书诵在口何论落自笔【公应举时口念尚书手写论语】总角取科名弱冠纡缨绂早佐襄隂幕汉鼎入周室失志罢屠龙佯狂遂扪虱周行亦黾勉吏隠多放逸滑稽东方朔图画王摩诘古文识蝌蚪奥学辨萍实字穷苍颉本篆证阳氷失王绩醉为乡伯伦居无疋俸钱乏一囊宦路从三黜朱衣多不着白发仍慵栉渐老羁旅年方见升平日忽以伎术名此意殊郁郁放口忤无须何门求造膝遁逃终见捕谴逐道中卒遗孤落闾阎荒塜鸣蟋蟀手泽渐难求谁家耀箱帙吊投焚此诗九原应有物
　　故太子中允知洛阳县事頴公【贽】
　　洛阳富文彩峭拔四子流提笔入广场辞气干斗牛擢第在芸阁言事触冕旒左降宰百里道胜心无忧才髙耻吏役放荡不检修起应贤良科下笔不见休青宫尚淹恤赤县且优游轻财粪土贱髙义云天浮悬磬任贫窭盈樽长献酬知已彼何人鳯阁与鼇头推挽终不起壮志将焉收晩年圯桥役关市良可羞忽焉为异物寒草封一丘孀应冻饿交友谁寻求遗孙方稚齿爽秀已遒遒皇天若有凭必使光贻谋
　　太一宫祭回马上偶作寄韩德纯道士
　　去年暨今夏承诏祠天神昔当揺落时宫叶红纷纷此来芳春暮宫草青蓁蓁三日奉斋洁百骸袪垢氛御署致恭防天香何絪緼监祀黄门郎摄官紫防臣松枝拂剑佩树影光搢绅灯烛晃白昼香花蔼清芬金殿礼神仙瑶坛醮星辰至诚不为已鉴当福仁质明祀事毕复命趋紫宸扬鞭入村落缓辔聊逡巡麦田少时蚕月无闲人自慙懐禄仕蠧此力穑民又抛三洞趣来入九衢尘不如韩道士长此养天真
　　送笻杖与刘湛然道士
　　有客遗竹杖九节共一枝鹤茎老更长龙骨虬且竒我问何所来曰从西南夷因思汉武帝求此民力疲明明圣天子德教加四维蛮貊尽臣妾县道皆羁縻僰僮与笮马入贡何累累此竹日已贱轻视如蒿藜我年三十七血气未全衰况在紫防垣动为簮笏羁倚壁如长【去声】物歳月无所施甘心空爱惜惜此来天涯忽承明圣诏来谒太一祠再见刘先生气貌清且羸持此以为赠所谓得其宜少助橘童力好引花鹿随步月莫离手看山聊搘頥防物懒致书故作笻竹诗
　　对雪
　　帝乡歳云暮衡门昼长闭五日免常防三馆无公事读书夜卧迟多成日髙睡睡起毛骨寒窗牖琼花坠披衣出户看飘飘满天地岂敢患贫居聊将贺丰歳月俸虽无余晨炊且相继薪刍未阙供酒肴亦能备数杯奉亲老一酌均兄弟妻子不饥寒相聚謌时瑞因思河朔民输税供边鄙车重数十斛路遥几百里羸蹄冻不行死辙氷难曳夜来何处宿閴寂荒陂里又思边塞兵荷戈御敌骑城上卓旌旗楼中望烽燧弓劲添气力甲寒侵骨髓今日何处行牢落穷沙际自念亦何人偷安得如是深为苍生蠧仍尸諌官位謇谔无一言岂得为直士褒贬无一词岂得为良史不耕一畆田不持一只矢多慙富人术且乏安边议空作对雪吟勤勤谢知已
　　金吾
　　金吾河朔人事郡在贱列攀附周世宗龙飞起鱼鼈委质向圣朝积功取旄钺所在肆贪残乘时恃勲伐皇家平金陵九江聚遗孽弥年城乃陷不使鸡犬活老小数千人一怒尽流血三惑无不具五福何尝缺晚年得执金富贵居朝阙娯乐有清商康强无白髪享年六十九固不为夭折考终北牖下手足全启发子孙数十人解佩就衰绖赠典颇优崇视朝为之辍哀荣既如是报应何足説责簿李广死赐剑武安灭侥幸过古人况无大功烈福善与祸淫斯言仅虚设吁嗟为儒者寒饿守名节五十朝大夫龙钟头如雪无故不杀羊礼文安可越何况賔祀间贫苦无羊杀
　　送戚维戚纶之阆州亳州
　　古人贵道德岂以禄位拘有道不在位顔回舜之徒无德殃且至商受为独夫以此固名节富贵安足图睢阳戚先生今世古之儒终身不求仕没齿唯诵书孝爱睦姻族淳谨化里闾文翁变蜀土尚以德位俱仲淹居汾水专用素教敷青青子衿辈栉比曳朝裾盛德茍无报吾道将焉如鲤庭生二子骊颔委双珠朴愿有父风学业张皇谟各登进士科齐乘使者车阆中佐郡政亳社司防酤佐郡古半刺可使惸苏防酤今权道亦助军国须牵车骥虽屈补履两有余谁谓佐著作在上积薪刍谁谓光禄勲其中混琼琚我亦何为者先上青云衢伐木空求友拔茅未连茹终待奋直笔防当伏青蒲请镇名与器愿分贤与愚彚征补皇极戮力张道枢巨鱼方煦沫相忘在江湖防鸿当顺风淬翼摩太虚此志尚噎郁【阙】冀良悲吁苦县且密迩劒关多﨑岖于役勿为数加节聊自娯尺素惠好音无惜双鲤鱼
　　送陈侯之任同州
　　丈夫贵自奋何必恃诒谋当年功不立古人重为忧太师忠顺公没世有余休令子一何贤耻随资防流碌碌奉朝请君恩何以酬郁郁不快意上章闻冕旒愿为循良吏未甘恩泽侯天子嘉乃诚锡命莅同州同州古三辅北望雄且优诏条得以布民瘼得以求勿谓绮纨子当有襦袴讴诗云无忝尔礼云必为裘去去继旄节免作将门羞
　　送朱九龄
　　吏隠不求贵亲老不择禄之子有俊才弱冠中正鹄弗坠先人业何慙有道糓一命佐砀山枳棘聊容足再命宰嘉兴丝桐几易俗率身甘菜茹飬毌求粱肉承顔茍不亏折腰未为辱解邙无余赀舟中只琴筑十口寄淮泗一身来辇毂又説东南行秋风江水渌鄱阳古名郡赤金流山谷毎歳鼓钱刀从来设官局还得便髙堂无辞縻逸躅飏帆江湖思木脱天地肃枫叶紫斓斒蓼花红津吏晓来迎溪僧夜留宿至止事方简优游从所欲江城丰稻粱水市多鱼防三载奉甘脆百钱饱家族自有防衣华勿叹蓝袍緑行年未三十气壮顔如玉行义日以闻焉能长碌碌终列侍臣班耀我同年録且赋白华诗唱作离筵曲
　　暴富送孙何入史馆
　　孟郊常贫苦忽吟不贫句为喜玉川子画船归洛浦【孟郊有忽不贫喜卢仝书船归洛诗】乃知君子心所乐在稽古汉公得髙科不足唯坟素二年佐棠隂眼黒怕文簿跃身入三馆烂目阅四库孟贫昔不贫孙贫今暴富暴富亦须防文髙被人妒
　　赠刘仲堪
　　刘生颇少秀为学识根柢丘轲有堂奥试脚到堦砌杨墨恣荒榛挥手欲芟薙携文访谪居趣向非权势对挹雏鳯下交言孤鹤唳在璞认良玉行当为国器彼茁见灵茅伫可供王祭岂止随众人区区一枝桂冝哉孙汉公妻之以女弟吾家兄之子笄年未伉俪恨不早相逢取子为佳壻
　　送冯尊师【时再为拾遗】
　　前日访潘阆下马入穷巷忽见双笋石卧向青苔上云是冯尊师秋来留在兹今説东南行问吾坚乞诗乂见宋阁老亦言师甚好欲去天台山即别长安道台阁有羣英赠别瑰与琼琤然满懐袖此事殊为荣安用徴吾句吾道方龃龉老为八品官有山未能去束发号男儿出处贵得宜出则学臯防独立称帝师处则同乔松决起如防鸿谁能似蚯蚓蟠屈泥土中师行甚可羡云鹤无羁绊为我持此诗题于桐栢观










　　小畜集巻四
　　钦定四库全书
　　小畜集巻五　　　　　　宋　王禹偁　撰古诗
　　八絶诗
　　庶子泉
　　白龙泉
　　明月溪
　　清风亭
　　望日台
　　归云洞
　　阳氷篆
　　垂藤盖
　　东门送郎吏行寄承防宋侍御
　　送林介
　　北楼感事
　　送刘职方
　　感兴
　　老态
　　官醖
　　射弩
　　黒裘
　　闻鸮
　　甘菊冷淘
　　霪中偶书所见
　　唱山歌
　　詶杨遂
　　和杨遂贺
　　八絶诗【有序】
　　唐大厯中陇西李幼卿以宫相领滁州刺史始游琅邪山立寳应寺故泉有庶子之号李阳氷篆其铭存诸石壁白龙泉又次焉由是亭台溪洞合垂藤盖谓之八絶云皇宋至道元年予自翰林学士出官滁上因作古诗八章刻石于寺寺名开化者我朝改之也
　　庶子泉
　　物趣固天造物景不自胜泉乎未遇人石罅徒流迸宫相政多暇行乐蹑岩磴发防涨为溪幽致兹焉盛唐贤大厯后峭壁刻名姓我来一何暮今秋始乘兴山势环有缺山门壶引柄乍挹清泚姿颇惬幽闲性味将春茗宜光与晓岚暝架竹落僧防逺声入清磬何当宿禅室欹枕终夜聴饮多病骨换照乆尘襟迥销尽谪居愁无心治归艇
　　白龙泉
　　岸石何凿凿渤潏涌山脚含虚光可鉴倒影壁如削弥漫到前溪支脉通逺壑白龙乃神物胡此恋一勺势能为霖力可兴雷雹上天未有命兹焉缩头角应防困蝼蚁泥蟠讵敢跃俎醢曽是忧豢养殊非乐亦如君子道出处肯先觉吾生苦迁谪未免郡政缚偶来泉畔坐感兴题秋箨抖擞缨上尘试就清涟濯聊将一掬水洗我面慙怍日暮不忍归风埃满城郭
　　明月溪
　　浚溪者为谁人骨皆已朽我来寻故迹溪荒乱泉吼惜哉幽胜事尽落唐贤手惟余旧时月团团照山口
　　清风亭
　　兹亭废已乆厥趾犹在哉清风为我起疑有精灵来神交念宫相临砌倾一杯回头问黄菊寂寞为谁开
　　望日台
　　荒台隠层碧云磴逾百尺攀萝试一登依然有遗迹掌舒旧砌平屏卓诸峯直凭髙聊寓望孤懐念乡国长安不可见但对金乌赤倾葢葵藿心庶见浮云隔
　　归云洞
　　碧洞何耽耽呀然倚山根朝云出如呕暮云归如吞大块气不死兹为牝门怪石拥左右势若防虎蹲旁行数十步漆黒不可扪安得鞭烛龙为吾前驰犇寻尽神仙窟一一知其源
　　阳氷篆
　　泠泠庶子泉落落阳氷笔云气势崩垂龙蛇互蟠屈峄山既劘灭石鼔又缺失唯兹数十字遒劲倚云窟模印徧华夷流传耀缃帙书诚一艺尔小道讵可忽乃知出人事千古名不没
　　垂藤盖
　　古藤何樛蟠低防庶子泉童童若垂盖挂在絶壁前月穿波影碎露滴岸声圆晓笼使君醉夜覆溪僧禅昔之好事者为作出偶然人亡藤已朽犹得声名传我欲移青松植向泉眼边既图歳月乆复取节操全所为亦一时所期或千年庶吾不朽名长同偃盖悬
　　东门送郎吏行寄承防宋侍郎
　　西门送仆射鞍马照路光南门送贰卿冠盖遥相望东门送郎吏舟隋堤傍【是歳六月十一日仆射吕相公赴西京二十一日防政苏礼部赴南阳二十三日予赴滁州承防侍郎皆为祖席之主】郎吏诚隔品同直白玉堂丈人况知已振拔在举扬携手惜我去深劝离别觞醉中不记事烟水空茫茫醒来闻鸣橹呕轧独自伤犹疑在禁中残漏寒丁当回望银台间五云遮帝乡离散今如此升沈庸何伤丈人名位峻咫尺登岩廊平居倦朝请髙论思退藏圃田有别业古木罗修篁潭亭寒萧萧池波碧泱泱尝云拂袖去可以傲羲皇丈人果能尔识度非寻常安车比疏广辟糓如张良再拜愿丈人寿考仍康强自念山野士不解随圆方宦途多龃龉身计颇悲凉行将解簮笏归去事农桑幸容操履杖洒扫循丘墙
　　送林介
　　八年困名塲万里省慈亲吟变闽越声衣有京洛尘况复乆相依知子文行淳不能致一第虚作金銮臣昔予贬商洛相送逺涉溱今予谪滁上语别清淮濵途穷与道丧讵免同沾巾
　　北楼感事【有序】
　　唐朱崖李太尉卫公为滁州刺史作懐嵩楼取懐归嵩洛之义也卫公自为之记其中述直翰林时同僚存殁且有白鸡黄犬之叹颇露知退之心及自滁徴拜再秉钧轴卒以怙权贾祸贬死海外则向之立言诚空文尔皇宋至道元年夏五月仆自翰林学士尚书礼部员外郎知制诰除工部郎中知滁州军州事到郡之日访卫公旧迹楼之与记皆莫知也而郡有北楼通刺史公署登眺终日甚亦自得作北楼感事诗以见志
　　北楼出林杪登览开病姿旁带滁州城雉堞何逶迤下入刺史宅却临统军池【盖统军凿小池在楼下】伊予翰林客失职方在兹两衙簿领外尽日吟望时晩窻度急夏木交繁枝淮南气殊经秋啭黄鹂檐前有山菓采掇亦甘滋樽中有官醖倾酌任醇醨忘机得真趣懐古生逺思念昔李太尉落落邦家基下笔到两汉料兵如六竒谪宦来此郡郁郁持一麾尝作懐嵩楼记文悲盛衰甚得进退理深明祸福机未几再入用斯言忽如遗君恩匪胶柱天殃若影随六月万里行炎荒竟不归功成又名遂不退将安之姑以人事较勿凭天命推矧予草泽士被褐复羮藜谬因弄文翰八载侍丹墀二入承明庐古人期并驰玉堂百日罢所累非文辞强仕非为老望郎不为卑淮边永阳郡人物自熈熈费用量所入丰约从其宜一妻本糟糠不识金翠施三男无庶孽讵爱纨绮赀甘贫絶诛求易退无羁縻五十拟归耕何必悬车期且予望卫公云龙与山麋唐贤昔际遇文雅道光辉进士取将相易于俯拾棊自从五代来素风已凌迟干戈为政事茅土输徤儿儒冠筮仕者仅免寒与饥至今明圣代此风犹未移自无经济术乌用碌碌为归欤复归欤无忘北楼诗
　　送刘职方
　　罢直出玉堂诏授尚书郎朝佥假郡印承乏来永阳喜开黄纸书云替刘职方职方老状头畴昔名擅场宦游三十载寸进鸳鹭行未出六品班髭鬓巳垂霜顾予新进生遭时恣翺翔纶闱与内署掌诰侍玉皇夜召赴浴殿春游醉栢梁晩出银台门朝服含天香为儒能到此自道摩穹莟今年四十二典郡清淮旁卧锦郎位正腰金服色光见君深自媿抚已庸何伤古人重交代子孙不相忘西掖替左司刘白形诗章【刘梦得赠白公诗云苏州刺史例能诗西掖今来替左司】况我忝翰林而君列文昌待将官与氏山寺题修篁共保不朽名他年比甘棠升沈何足道聚散安有常且当唱此诗为君送离觞
　　感兴
　　吾尝入深山谿谷寒且沍杉桧颇凌云歳月自朽蠧般输日不见何由用斤斧东山大夫松中岳金鸡树秦政本独夫则天乃淫妪名号被常材所幸因一顾为木岂有命偶然生要路谁取涧底松上作明堂柱
　　老态
　　白发不相饶秋来生鬓边黒花最相亲终日在眼前老态固具矣宦情信悠然唯当共心约收拾早归田
　　官醖
　　为郡得官醖月给盈三斛地僻少使车时清罕留狱老大复迁谪吾懐颇幽独婵娟楼上月烂漫池边菊东院与西亭修修风弄竹对此不开樽骚人应恸哭独酌入醉乡陶然瞑双目醒来成浩叹胡为事口腹彛酒书垂诫羣饮圣所戮汉文亦禁酒患在靡人谷自从孝武来用度常不足酤夺人利取钱入官屋古今事相倍帝皇道难复吾无监与史且尽杯中醁
　　射弩
　　蹷张见旧史强弩亦古官如何壮夫事今作儒者欢罚郡在僻左时清政多闲戎装命賔侣作此开愁顔呉弩号健犍仆夫为吾弯正侯废已乆画纸为雕盘日晕生几重挂壁何团团记筹皷声急中的酒量寛诚非军旅事亦有堵墙观安得十万枝长驱过桑干射彼老上廷夺取燕脂山不见一匈奴直抵瀚海还北方尽纳欵献寿天可汗吾徒乆不武干禄为饥寒所得斗升禄龌龊在朝班不如执戈士意气登韩坛笑拥白玉妓醉驰黄金鞍郎官一生俸供尔数月间儒将古所重料兵如转丸谁知戴章甫终老弄辛酸偶因儿戏为痛念边事艰临风自慷慨素发冲儒冠
　　黒裘
　　野蚕自成茧密为山防此物产何许莱夷负海州一端重数斤裁染为防裘守黒异华侈崇俭非轻柔熏香则无取风雪曽何忧朝可奉冠带夜以为衾裯晏婴三十年庶几迹相侔季子叹貂弊吾服已为优不耻狐貉者亦当师仲由况我屡迁谪行采耕歌讴映发垂鹭顶植杖昻鸠头袖寛可以舞老农即为俦不曳银台门任尔争封侯
　　闻鸮【有序】
　　滁楚地也郡堞之上鸱鸮巢焉秋冬永夕鸣啸不已妻子惊咤或终夜不寐因作诗以喻之且徴前贤放逐而闻是鸟者总而述焉以见吾志
　　元精自万彚羽族何茫茫为怪有鸱鸮为瑞称鳯皇鳯皇不时出未识五色章吾生在邹鲁风土殊逺方鸣鸠随乳燕日夕巢我梁翩翾杂鸟雀绕屋率为常又从筮仕来五年居帝乡更直入承明侍宴到未央上林闻莺啭巧舌如笙簧鸱鸮徒知名闻见实未尝顷年谪商山聴之已悲凉今兹出内庭罚郡来永阳谁知尔鸋鴳营巢在城墙年加睡渐少秋尽漏且长鸣啸殊不已厯厯含防霜孺人泣我右稚子啼我傍吾心非逹士讵免亦怅怅人生纵百歳忽若石火光其间有穷通幽昧难自量我爱臯与防峩冠虞舜堂箫韶闻九成丹穴来锵锵又爱闳与散陈力遇文王鸑鷟聴岐山多士周道昌嗟嗟汉贾谊年少谪南荒故有鵩鸟赋倚伏理甚详郇公暨邺侯放逐同一乡夜深闻此鸟韦公涕沾裳李侯举酒令斯音非不祥坐客如不闻罚之以巨觞遂使恶鸟声聴之靡所伤【天寳中韦郇公谪守蕲州时李邺侯亦以处士放逐因夜饮闻防鸮韦公泣下李侯曰此鸟人以为恶其声可聴乃令坐客有不聴其声者罚以大白由是聴之不厌】賛皇贬袁州懐鸮义亦臧【李太尉有懐鸮赋】乃知昔贤哲未免亦凄惶况予不肖者邀宠在朝行报国惟直道谋身昧周防四年两度黜髩发已苍苍虽得五品官销尽百链钢何当解印绶归以谢膏粱教儿勤稼穑与妻甘糟糠鳯来非我庆鸮集非吾殃优游尽天年身世俱可忘
　　甘菊冷淘
　　经年厌粱肉颇觉道气浑孟春致斋戒勅厨唯素飱淮南地甚暖甘菊生篱根长芽触土膏小叶弄晴暾采采忽盈把洗去朝露痕俸麫新且细溲溲如玉敦随刀落银镂煮投寒泉盆杂此青青色芳香敌兰荪一举无孑遗空媿越盌存解衣露其腹稚子为我扪饱慙广文郑饥谢鲁山元【广文先生饭不足元鲁山饿而死】况吾草泽士藜藿供朝昏谬因事笔砚名通金马门官供政事食乆直紫防垣【知制诰给政事食自小许公始】谁言谪滁上举族饱且温既无甘防庆焉用品味繁子美重槐叶直欲献至尊【事见杜工部槐叶冷淘诗】起予有遗韵甫也可与言
　　霪中偶书所见
　　丙申二月七是夕月离毕春云忽霮防春雨复蒙密绵绵殆三旬不见天上日谪宦在淮甸幽抱常郁郁岂无琅琊山泥泞不可出空庭唯蚯蚓得势互蟠屈乘彼积隂气小穴恣出没山禽忽飞下长嘴啄深窟倒曵方力争强吞遽全食穴土与巢林上下非俦匹胡然罹此酷不能保防质嗟嗟彼羣小倾夺事匪一仪鳯去九霄神龙入泉室如何役吾眼瞻视此小物归来因浩叹自悔成诗笔
　　唱山歌
　　滁民带楚俗下里同巴音歳稔又时安春来恣歌吟接臂转若环聚首丛如林男女互相调其词事奢淫修教不易俗吾亦弗之禁【叶韵】夜防尚未阕其乐何湛湛用此散楚兵子房谋计深乃知国家事成败因人心
　　酬杨遂
　　杨君江左士文律何飘飘人言未冠时作赋凌洞箫甲科中南国【江南状元及第】通籍趋东朝【入中国为赞善】轗轲位不进陶潜还折腰【复为县令】宰邑向蜀道蒲忽兴妖官小力不支犇窜避枪刀朝廷贵守土黜入县佐僚昨朝写孤愤遗我有客謡伊予亦左迁讽之心无憀人生一世间否泰安可逃姑问道何如未必论卑髙自古富贵者撩乱如藜蒿德业茍无取未死名已消岂期顔子渊不朽在一瓢推此任穷逹其乐方陶陶达则为鹍鹏穷则为鹪鹩垂天与巢林识分皆逍遥
　　和杨遂贺
　　我罢内廷职出临永阳民永阳民虽庶未免多饥贫富之既无术龊龊为谨身可堪今夏旱如燎复如焚厥田本涂泥坐见生埃氛稚老无所诉嗷嗷望穹旻食禄忧人忧昼夜眉不伸促决狱中囚徧祷境内神楚辞有山鬼庙貌罗水濵胡法有浮图寺宇连城闉斋庄命寮寀供给抽俸缗鼔笛迎湫水香花照金轮诚知非典故且慰旱熯人偶与天防滂沱四郊匀插秧复修堰野叟何欣欣可办官赋税亦免农艰辛燮调頼时相感应由圣君于吾复何有敢望歌颂云清流杨水部德与我为邻仇香官位屈何逊诗格新见投贺篇言自人口闻天君盖私我过实岂相亲为霖非我事职业唯词臣若有民謡起当歌帝泽春庶使采诗官入奏助南熏【杨诗云愿侯辑百福长与民为霖】











　　小畜集巻五
　　钦定四库全书
　　小畜集巻六　　　　　　宋　王禹偁　撰古诗
　　扬州寒食赠屯田张员外成均呉博士同年殿省柳丞
　　扬州池亭即事
　　一品孙郑昱
　　鳯皇陂
　　月波楼咏懐
　　十月二十日作
　　雷
　　秋霖【二首】
　　真娘墓
　　游虎丘
　　呉王墓
　　橄榄
　　为恶
　　扬州寒食赠屯田张员外成均呉博士同年殿省柳丞
　　前年寒食节待诏直内廷休假百官出独掩深严扄近侍不敢醉赐酒空满瓶闲就通中枕时闻索上铃思入亡何乡兀然欲忘形去年寒食日滁上参专城山歌喧里巷春物媚池亭永阳溪水緑琅邪山色青谪宦自消遣不敢夸独醒往往取官醖时时对花倾醉来念身世翻使泪纵横今年莅淮海时节又清明对案有留事聴歌无懽声胥徒费簿领使客烦送迎狴牢未空歇堰决劳修营衰病力不支懒慢性已成虚花满双目素发添几茎酒殽畧无味妓乐固难聴谁言寒食下终日取茶烹屯田布素交屈此关市征昔年同应举典衣飞巨觥博士东观客求官得步兵况且丹陛前同为出谷莺殿丞伊我邑桑梓复弟兄吏隠掌鹾茗终朝谈道经三贤宴防少七夕休假并何不防我马废苑寻流萤何不荡我舟楼台访摘星三春景欲尽九曲渡始平居然逼吏役顿此阻交情老态厌春华病身忧宿酲如水若不改借糟亦胡宁解印蓄素志吟诗露丹诚维扬非所爱有便即归耕
　　扬州池亭即事
　　防心阅羣动亦各趋所安胡为名利人戚戚常鲜欢吾生四十四结佩呼郡官掌言入纶阁待诏入金銮非谓得禄少所嗟持道难前年谪滁州忧时双髩残赖有琅邪溪时濯尘缨冠朝佥徙淮海任重力易殚君恩讵可报感激涕汍澜民瘼不能治恻隠情悲酸况复多病身名官心已闲归田未果决懐禄尚盘桓公退何所适池亭一凭栏旭日媚春溪防风生鸣湍呵僮勿挟弹留客不持竿用冀鱼鸟驯熙熙肆游观神仙未可学吏隠聊自寛孤吟刻幽石此义非考槃
　　一品孙郑昱
　　卜葬得假告南出安上门鞭马六十里暮投中书村一翁馆我宿茅屋欲黄昏有客忽投刺自称一品孙气貌不凡俗因为开酒罇坐乆问家谍其族大且繁池州有清节滥觞发洪源【郑羡天寳末携家遁于嵩少不受禄山伪命由是有清名大歴中自尚书郎刺池州不赴任遂隠居嵩洛生五子絪最知名羡累赠司空絪自撰父碑事迹甚详】太傅擅鸿笔入相又出藩【絪元和中拜相又镇岭表终太子太傅致仕年七十八王起撰碑】其家本开封改号一何尊【絪为相时诏改宰辅乡凤池里中书村】至昱始六代布衣老丘樊【絪生祗德祗德之子曰颢大中朝尚主颢弟顼干宁中太子太保项子峤太子少詹事峤子藇用一品孙补太庙斋郎显德元年终泌阳令藇子昱昱一品曾孙至絪六世矣】跨驴入府县驱犊耕郊原家庙固已毁国史空具存盛德百世着功必格乾坤髙太已不祀羡絪何可论况复起章句乘时宠便蕃子孙虽替陵尚得守田园我爱三代上法度有深根卿大夫称家世世奉苹蘩四民有定分宦路无驰奔自从杂霸道倾夺日喧喧脱耒秉金钺吮笔乘朱轩朝荣暮又辱容易如掌翻古道不可复頺波益以浑何况度木者倒置轮与辕我亦起白屋两朝直紫垣防子有官常赏延弟与昆尽得食人禄将何报君恩农桑国之本孝义古所敦五族不力穑终歳饱且温虽非享富贵亦以蠧黎元唐贤尚消歇我辈奚足言呼儿讽此诗播在篪与埙
　　鳯皇陂
　　次公治颍川仁政被一方神物不藏瑞兹焉集鳯皇在昔奏箫韶舜庭来跄跄西伯有至化亦见鸣岐阳仲尼岂无德已矣空悲伤夫何刀笔吏而能致休祥我来过荒陂烟草但苍苍缅懐汉循吏史笔恐未详
　　月波楼咏懐【有序】
　　月波之名不知得于谁氏图缀故老皆无闻焉因作古诗一章凡六百八十字陷于楼壁庶使兹楼之名与诗不泯也
　　郡城无大小雉堞皆有楼其间著名者不过十数州吹箫事辽夐仙迹费寻求庾公在九江缔搆何风流谢守镇宣城叠嶂名有由东阳敞八咏吾闻沈隠侯白雪架郢中调髙谁和酬黄鹤倚鄂渚仙去事悠悠赞皇谪滁上作赋懐嵩丘楼居出俗态泽国多胜游好景不遇人安得名存留齐安古郡废移此清江头筑城随山势屈曲复环周兹楼最轩豁旷望西北陬武昌地如掌天末入双眸平逺无林木一望同离娄山形如八字防合势相勾【东晋方士戴洋言武昌有山无林山形八字势不及九故孙权以黄武元年都武昌八年迁建业】三国事既逺六朝名亦休近从唐末来争夺互仇雠斯楼备矢石此地控咽喉终朝望烽燧连歳事戈矛可怜好诗景牢落无人收皇宋统万国逺迩尽懐柔三圣四十年荡荡文德修楚甸为内地黄冈压上游儒冠假郡印贱吏若公邮况多办职吏谁肯恣吟讴伊余何为者窃慕骚人俦两朝掌文翰十年侍冕旒去歳出西掖谪居抱穷愁日日江楼上风物得防捜何人名月波此义颇为优西南新桂魄初上悬玉钩晚瀬清且浅漂荡影沈浮三五金波满夜光如暗投骊龙弄颔珠晃朗照汀洲澹台披寳剑碎璧斩长虬冰轮晓入地推下赤金毬阑干四五星斜汉印清秋谁家上九灯水玉工雕锼此景吟不出谩使声呦呦千里画图阔四时诗兴幽野花媚宫缬芳草铺碧油火云照沙浦暴倾瓦沟白乱芦花散红殷蓼穗稠檐冰垂若绠雪片大于鸥江蓠烟漠漠官柳飕飕舟子斜荡桨牧童倒骑牛水獭有时戏江豚颇能泅山鸟奏竽籁落霞展衾裯鱼网雪离离酒旗风飂飂旅懐虽自适诗物奈相尤右顾徐邈洞精灵知在不左看伍员庙僶俛令人羞楼中何所有官醖湛蚍蜉碁枰留客坐琴调待僧抽桔苞邻药鼎诗笔间茶瓯平生性幽独寂寞谁献酬官常已三黜懐抱罹百忧凭栏忆王粲望阙同子牟自甘成潦倒无复事声猷身世喻泡幻衣冠如赘瘤放意亡何乡谁分亲与仇寓形朝籍中毁誉任啁啾君恩无路报民瘼无术瘳唯慙恋禄俸未去耕田畴题诗郡楼上含毫思夷犹功名非范蠡何必泛扁舟
　　十月二十日作【是日甚寒始有冰】
　　重衾又重茵盖覆衰懒身中夜忽涕泗无复及吾亲须防残漏歇吏报国忌晨凌旦骑马出溪冰薄潾潾路旁饥冻者顔色颇悲辛饱暖我不觉羞见黄州民昔贤终禄养往往归隠沦谁教为妻子头白走风尘修身与行道多媿古时人
　　雷
　　商山春夏旱旱雷不降及秋又霖霪雷声时一举南山复北山礚若贙虎君子容必变所以敬天怒无乃丰隆鬼恣意擿雷鼓此怒既非天敬之亦奚取
　　秋霖【二首】
　　秋霖周百日歳望终何如嘉谷就穗生茁茁垂青须宿麦未入土大田多泥涂河阔不辨马原髙恐生鱼时政茍云失生民亦何辜若是天泪天眼应已枯
　　山云百日雨山水十丈波田畴与道路一夕成江河巨石大于瓮吹转如蓬窠夏旱既损麦秋潦复无禾津梁尽倾壊商贩絶经过斗米二百金吾生将奈何安敢比夷齐愚圣不同科应如元鲁山饿死深山阿【元鲁山山居阻水絶食而死】
　　真娘墓
　　女命在于色士命在于才无色无才者未死如尘灰虎丘真娘墓止是空土堆香魂与腻骨销散随黄埃何事千百年一名长在哉呉越多妇人死即藏山隈无色固无名丘冢宜崔嵬唯此真娘墓客到情徘徊我是好名士为尔倾一杯我非好色者后人无相咍
　　游虎丘
　　乐天曾守郡酷爱虎丘山一年十二度五马来松关我今方吏隠心在云水间野性羣麋鹿忘机狎鸥鹇乘兴即一到兴尽复自还不知使君贵何似长官闲
　　呉王墓
　　惜哉呉王墓秦帝尝开破应笑埋金玉千年贾余祸不待虎迹销已闻鲍车过又是骊山头炎炎三月火
　　橄榄
　　江东多果实橄榄称珍竒北人将就酒食之先颦眉皮核苦且涩歴口复弃遗良乆有回味始觉甘如饴我今何所喻喻彼忠臣辞直道逆君耳斥逐投天涯世乱思其言噬脐焉能追寄语采诗者无轻橄榄诗
　　为恶
　　明时巧言士乱世佞幸郎佞幸唯茍且巧言颇包藏为恶虽不同同归于覆亡









　　小畜集巻六
　　钦定四库全书
　　小畜集巻七　　　　　　宋　王禹偁　撰律诗
　　书懐
　　寄砀山主簿朱九龄
　　寄鱼台主簿傅翺
　　寄宁陵陈长官
　　寄金乡张赞善
　　赴长洲县作【二首】
　　惠山寺留题
　　游虎丘山寺
　　寄献润州赵舍人【二首】
　　寄毘陵刘博士
　　谢柴侍御送鹤
　　官舍书懐呈罗思纯
　　除夜寄罗评事同年【三首】
　　陆羽泉茶
　　投柴殿院
　　东邻竹
　　南园偶题
　　戏赠嘉兴朱宰同年
　　春日官舍偶题
　　寄献翰林宋舎人
　　呉江县寺留题
　　献转运使雷谏议【二首】
　　罗思纯鹤毙为四韵吊之
　　即席送许制之曹南省兄
　　中元夜宿余杭仙泉寺留题
　　赠草庵禅师
　　言懐
　　题响廊壁
　　中秋月
　　赠采访使閤门穆舍人
　　泛呉淞江
　　献转运副使太常李博士
　　苏州寒食日送人归觐
　　春晩游太和宫
　　再泛呉江
　　笋【三首】
　　官舍书懐呈郡守
　　赠母中舍
　　赠赞宁大师
　　题钱塘县罗江东手植海棠
　　武平寺留题
　　赠湖州张从事
　　送李中舍罢萧山赴阙
　　寄主客安员外
　　和郡僚题李中舍公署
　　送奉常李丞赴阙
　　题张处士溪居
　　初拜拾遗游琼林苑
　　馆中春直偶题
　　寄赞宁上人
　　歳暮偶书寄苏台旧僚友
　　朝退偶题
　　送王司諌赴淮南转运
　　送郝校书从事相州
　　献仆射相公【二首】
　　贺李宗谔先辈除校书郎
　　送夏侯正言襄阳迎亲
　　送鞠评事宰兰溪
　　送查校书从事彭门
　　送史馆赵寺丞出宰咸阳
　　送田舍人出守淮阳
　　送罗著作奉使湖湘
　　送夏侯正言奉使江南
　　送馆中王正言使交阯
　　七夕应制
　　送柴郎中使髙丽
　　送罗著作两浙按狱
　　贺温正言赐紫
　　送光禄王寺丞通判徐方
　　谢同年黄法曹送道服
　　送冯学士入蜀
　　贺将作孔监致仕
　　和陈州田舍人留别【五首】
　　送密直温学士西京迁葬
　　寄田舍人
　　送赵令公西京留守
　　送同年刘司谏通判西都
　　贺范舍人再入西掖
　　阁下咏懐
　　阁下暮春
　　舍人院竹
　　省中苦【二首】
　　书懐
　　释褐来成武初官且自强位卑松在涧俸薄叶经霜菌生书案饥禽啄印床犹惊写秋巻槐砌落花黄
　　寄砀山主簿朱九龄
　　忽思蓬岛防羣仙二百同年最少年利市襴衫抛白纻风流名纸写红牋歌楼夜宴停银烛柳巷春泥汚锦鞯今日折腰尘土里共君追想好凄然
　　寄鱼台主簿傅翺
　　聴説鱼台景最竒鲍参军到语多时【时林法掾来自鱼台因言烟水之兴故有此句】天晴緑野悬渔网木脱空城露酒旗锦掷鲜鳞红拨刺雪翻寒鹭白防褷仍夸县尹风骚客应有秋来唱和诗
　　寄宁陵陈长官
　　吏隠宁陵县琴堂枕古河家山隔江逺风过船多假日亲寻药公庭自种莎相逢如旧识执手动劳歌
　　寄金乡张赞善
　　年少辞荣自古稀朝衣不着着斑衣北堂侍膳侵星起南畆催耕冒归种竹野塘春笋脆采兰幽涧露芽肥伊予自是徒劳者未得同遵旧钓矶
　　赴长洲县作【二首】
　　移任长洲县登舟兴有余篷髙时见月棹稳不妨书碧芦枝亚霜红蓼穗疎此行纡墨绶不是为鲈鱼移任长洲县辞亲泪满衣折腰虽未免搔首欲何归晓白霜华重晴红栗叶飞江头鸥鹭在应怪不忘机
　　惠山寺留题
　　吟入惠山山下寺石泉闲挹味何嘉好抛此日陶潜米学煮当年陆羽茶犹负片心眠水石畧开尘眼识烟霞劳生未了还东去孤棹寒篷宿浪花
　　游虎丘山寺
　　寺墙围着碧孱顔曽是当年海涌山尽把好峯藏院里不教幽景落人间剑池艸色终冬在石座苔花自古斑珍重晋朝吾祖宅一回来此便忘还
　　寄献润州赵舍人【二首】
　　南徐城古树苍苍衙府楼台尽枕江甘露钟声清醉榻海门山色滴吟窻直庐乆负题红叶出镇何妨拥碧幢闻説秋来自髙尚道装笻竹鹤成双
　　记言采笔罢摛华郡閤髙闲似道家琴院坐聴江寺磬郡楼吟见海山霞春园遗母亲烧笋夜榻留僧自煮茶应笑陶潜未归去折腰奔走在泥沙
　　寄毘陵刘博士
　　毘陵古郡接江壖赴任琴书共一船下岸且寻甘露寺到城先问惠山泉秋蟾吐槛供吟兴野鹤偎床伴醉眠官散道孤诗落笔老应双髩更皤然
　　谢柴侍御送鹤
　　两朶春云堕世间霜台乞与县僚看骨含仙气生来痩羽插天风过处寒唳别绣衣声寂寂舞随蓝绶意珊珊今朝窻外频相顾应怪头无獬豸冠
　　官舍书懐呈罗思纯
　　同年事分几般同墨绶逶迤一郡中仙桂并枝攀月魄县花反影笑春风分莎种就寻僧迳借竹编成养鹤笼中暇不妨闲唱和免教来往递诗筒
　　除夜寄罗评事同年【三首】
　　歳暮洞庭山知君思浩然年侵晓色尽人枕夜涛眠移棹风揺浪开窻雪满天无因一乘兴同醉太湖船除夜在天涯共君同忆归梦中倾寿酒堂下着斑衣腊雪通宵舞梅花到处飞更堪洞庭宿愁思倍依依郡僚方贺正独宿太湖棱堦下羞为吏船中秪载僧折梅和薄雪煮茗对孤灯应笑排衙早寒靴踏晓氷
　　陆羽泉茶
　　甃石封苔百尺深试茶余味少知音唯留半夜泉中月尝得先生一片心
　　投柴殿院【三十韵】
　　南面修文德东呉纳土疆苍生思抚育丹诏择循良乌府官新转龙头桂旧香渡江骢马痩垂地绣衣长纶閤材知屈苏台俗必康恩流一车威凛栢台霜休假寻山寺行春泊野塘白公是前政鲁望有维桑求瘼心虽切頥神道岂妨煎茶虎丘井捣药木兰堂笋蕨供家馔园林着道装击笻教鹤舞收橘待僧尝迎使朝衣稳娯賔绮席张犬声锁巷陌莺舌动笙簧冷句题秋叶孤琴贮夜囊歌楼寒月白饮舫晩波凉官业除苛法家风袭雅章【故兵部员外郎自牧之子兵部以诗名擢第】豸冠危肃物象简醉横床熊轼淹宁乆鳌头誉转芳南园休命侣北阙即徴黄清贵容谁见遭逢合自强字人叨属邑畏德毎循墙名品知悬隔孤危俟荐扬折腰休太息青眼异寻常岱岳容拳石沧溟纳滥觞扶揺如借便羽翼必髙翔从事员多阙徒劳迹可伤金台虽载筑珠履未成行始隗前言在依刘后进光免教青史上独美一燕王
　　东邻竹
　　东邻谁种竹偏称长官心月上分清影风来惠好音低枝疑见接迸笋似相寻多谢此君意墙头诱我吟
　　南园偶题
　　天子优贤是有唐鉴湖恩赐贺知章他年我若功成去乞取南园作醉乡
　　戏赠嘉兴朱宰同年
　　县前苏小旧荒坟应作行云入梦频犹胜白公尉盩厔庭花刚唤作夫人【朱未婚】
　　春日官舍偶题
　　薄宦苦流离壮年心已衰莺花愁不觉风病先知晓月晃竹屋寒苔叠槿篱无人慰幽寂庭栁自低垂
　　寄献翰林宋舎人
　　金鼎盐梅偶未和位髙犹説野情多宫墙月上开琴匣道院风清响药箩留客旋烧含露笋倩僧教种耐霜荷孤寒知有为霖望未忍江头钓緑波
　　呉江县寺留题
　　松江江寺对峯峦槛外生池接野滩幽鹭静翘青草碧病僧间説夜涛寒晨斋施笋惟溪叟国忌行香秪县官尽日门前照流水尘缨浑拟濯汍澜
　　献转运使雷谏议【二首】
　　富年辞气压朱云老作皇家谏诤臣章疏罢封无事日朝廷犹惜直言人题诗野馆光泉石讲易秋堂动鬼神棘寺下僚叨末路齐心唯愿秉陶钧
　　江南江北接王畿漕运帆樯去似飞父子有才同富国君臣无事免宵衣屏除奸吏魂应丧养活疲民肉渐肥还有文场受恩客望尘情抱倍依依【时谏议子有终为淮南转运】
　　罗思纯鹤毙为四韵吊之
　　雪干朱澹殒仙姿千歳无徴事可悲埋瘗肯饶鹦鹉冢飞鸣不到鳯皇池遗音尚在飘松迳旧迹犹存傍槿篱应得羽人尸解术夜来何处啄灵芝
　　即席送许制之曹南省兄
　　梅烂荷圆六月天归帆髙背虎丘烟到时自是成行雁别处休聴满树蝉卖剑为賖呉市酒携家犹借洞庭船待看春榜来江外名占蓬莱第几仙
　　中元夜宿余杭仙泉寺留题
　　祭庙回来畧问禅【时以歳旱山庙祈雨退宿于寺】藓墙莎迳碧山前风疏逺磬秋开讲水响寒车夜救田蓝绶有香花菡蓞竹窻无寐月婵娟自慙政术贻枯旱忍卧松隂漱石泉
　　赠草庵禅师
　　阳山山下草庵深【阳山一名余杭】寂寂香灯对逺岑莫怪相看总无语坐禅为政一般心
　　言懐
　　宦途日日与心违人事纷纷任是非却为游山置行李渔家船舫道家衣
　　题响廊壁
　　廊壊空留响名为因西子绕廊行可怜伍相终朝谏谁记当时曳履声
　　中秋月
　　何处见清辉登楼正午时莫辞终夕看动是隔年期冷湿流萤草光凝宿鹤枝不禁鸡唱晓轻别下天池
　　赠采访使閤门穆舍人
　　经畧十三州东南帝不忧二年辞玉砌几夜梦珠旒旌斾虽遐适江山是胜游风謡随处采民瘼尽心求报国机钤密供吟景象幽煮茶溪畔寺望月海边楼步武思龙尾琴书在鹢舟聴泉调玉轸拂石试银钩古画多收买新诗寡和酬酒醒闻瀑响睡起见潮头奉使时将乆归朝礼必优一麾先出守万户待封侯遇主当宜贵遗材亦合收此身居下位无路画良筹已悔田园废堪惊鬂发秋凭谁念寒苦秖是拟归休僻甚陶元亮贫过鲁仲由品题殊不滥清浊肯同流复命期三接陈诗説四愁荐雄如有便还解杀身酬【穆好琴颇善书札】
　　泛呉淞江
　　苇篷疎薄漏斜阳半日孤吟未过江唯有鹭丝知我意时时翘足对船窻
　　献转运副使太常李博士
　　邦计动宸衷时贤莅浙东量寛吞渤澥气直禀崆峒【博士燕人】捧诏瑶墀下辞班玉笋中馈粮萧相国制礼叔孙通举措敦儒行诙谐有古风冀方思旧政【博士前理冀冀人懐之】江表伫成功吏畏严霜白民歌爱日红勤王虽运智修道岂妨公旋种烟莎迳闲科雨竹丛养成丹顶鹤痩尽雪花骢移石情无倦抄书俸不充晨餐烧露笋秋句写霜枫碁阁连花坞书窻映烛笼僧传栽树法客献递诗筒饮席螺为盏吟舟苇作篷按琴苔院冷捣药月堂空清白成家计操修逹圣聪即徴归象阙清秩冠鸳鸿
　　苏州寒食日送人归觐
　　江城寒食下花木惨离魂几宿投山寺孤帆过海门篷声泼火雨栁色禁烟村定省髙堂后斑衣减泪痕
　　春晩游太和宫
　　数里新萍夹岸莎春来乘兴宿烟萝随风蝴蝶颠狂甚当路花枝采折多綘节参差抽苦笋翠钿狼籍撒圆荷湖山满眼不休去空羡渔翁雨一蓑
　　再泛呉江
　　二年为吏住江濵重到江头照病身满眼碧波输野鸟一蓑疎雨属渔人堕船晓月孤轮白入座晴山数防春张翰精灵还笑我緑袍依旧惹埃尘
　　笋【三首】
　　数里春蹊独自寻迸琼抽锦乱森森田文死去賔朋散抛掷三千玳瑁簪
　　緑玉修修冷罩烟一溪春露洗婵娟不知徐福归何处丱女童男泣海田
　　一夜春雷起旧根乱披烟箨出溪门稚川龙过频回首认得青青数代孙
　　官舍书懐呈郡守
　　年来潘令髩初凋痩马青衫耻下僚药债渐多医宿疾宦情犹切恋明朝空江梅雨添幽郁古县槐花鏁寂寥赖有郡侯知已在毎怜憔悴赁金貂
　　赠毋中舍
　　岭表榆关路崄巇颁条持节两无辞四方自是男儿事万里归来圣主知【中舍尝奉使入蕃又连责牧岭外二郡由是知名】雪岭旧行闲入梦贪泉曽饮别留诗如今已见功名立休忆当年一桂枝
　　赠赞寜大师
　　诏修僧史越江濵万巻书中老一身赴阙尚留支遁马援毫应待仲尼麟溟蒙雪影松窻晓狼籍苔花竹院春还许幽斋暂相访却慙陶令满衣尘
　　题钱塘县罗江东手植海棠
　　江东遗迹在钱塘手植庭花满院香若使当年居显位海棠今日是甘棠
　　武平寺留题
　　县斋东面是禅斋公退何妨引鹤来长爱座中如洞府却慙衣上有尘埃竹声冷撼秋窻雨山影青笼晩院苔最忆去年飞雪里煮茶煨栗夜深回
　　赠湖州张从事
　　前年春榜亚龙头词赋曾推第一流上直未归红药院供吟先得白苹洲酒醒野寺烹山蕨公退溪亭狎海鸥自是呉门折腰吏满衣尘土为君羞
　　送李中舍罢萧山赴阙
　　吏隠江东五六年归朝犹恋好山川野僧送别携诗句痩马临岐当酒钱呉苑醉逢梅弄雪隋堤吟见柳垂烟自言更共秋涛约未舍西央一钓船
　　寄主客安员外【十韵】
　　罢郡归兰省还愁到帝乡趂朝骑痩马赁宅住闲坊命服纡春草吟髭撚夜霜有心忆云水无语押班行药债经年欠文编满箧藏教儿学辞赋倩客卖囊装寻寺谁同步留僧自拂床举公投巻轴时相覔文章穷达君虽了沉沦我亦伤何当升大用吾道始辉光
　　和郡僚题李中舍公署
　　树影池光映晓霞緑杨隂下吏排衙闲施屐齿妨横笋静拂琴床有落花地脉暗分呉苑水厨烟时煮洞庭茶青宫词客多闲暇按曲飞觞待歳华
　　送奉常李丞赴阙
　　江城方话旧捧诏去长安宦路相逢少乡情叙别难烟波迷晓渡风雨动春寒初夏应回首重期看牡丹
　　题张处士溪居
　　云里寒溪竹里桥野人居处絶烟嚣病来芳草生渔艇睡起残花落酒瓢闲把道书寻晓迳静携茶鼎洗春潮长洲懒吏频过此为爱盘飱有药苗
　　初拜拾遗游琼林苑
　　开宴曾游此缀行五年为吏别仙乡杏园莺蝶如相识应怪重来旧绶香
　　馆中春直偶题
　　御柳差差拂禁墙菲才何事直仙乡坐闻鸡唱皇宫近睡枕鱼须白日长帘挂藓庭防雨霁砚添桐井落花香春风老尽诗情淡翻巻青编独绕廊
　　寄赞宁上人【时上人进新修髙僧传有诏赴阙】
　　支公兼有董狐才史传修成乙夜开天子逺酬丹诏去髙僧不出白云来眉毛乆别应垂雪心印休传本似灰若念重瞳欲相见未妨西上一浮杯
　　歳暮偶书寄苏台旧僚友
　　呉门吏隠过三年何事陶潜捧诏还步武已趋龙尾遒梦魂犹忆虎丘山花开茂苑谁同醉雪满梁园独掩关防待他年求郡印剑池重绕碧潺潺
　　朝退偶题
　　吏隠金门秪似闲退朝穷巷懒开关经年不到公卿宅五日空随侍从班禁漏出花寒歴歴御泉通市细潺潺功名未立年犹少争忍携琴去旧山
　　送王司谏赴淮南转运
　　白兽樽前侍玉除暂分邦计别宸居映淮风月供吟笔拱极星辰伴使车别宴酒浓桑叶落野亭霜薄菊花疎东南莫作三年调红药香繁在直庐
　　送郝校书从事相州
　　提笔从戎别帝乡宦情兼领校书郎将军幕下红莲媚诗客袖中丹桂香吟倚旌旗春过雨醉聴刁斗夜含霜金台莫作多时计非乆应归振鹭行
　　献仆射相公【二首】
　　罢调金鼎道光辉闻説闲园自种薇书院日斜春睡觉沙堤人静早朝归吟依竹迳僧同步醉绕花庭蝶上衣却恐优游未终歳台星依旧照黄扉
　　五年黄阁掌陶甄忧国翻成两髩斑初引庙堂温树冷暂收霖雨岳云闲春园领鹤寻芳草小阁留僧画逺山惟有门生苦求见竹斋花院一开关
　　贺李宗谔先辈除校书郎
　　秘省官清住帝乡春风原是状元郎未吟红药归西掖且着青衫侍北堂射策更期挥健笔骑驴犹得醉闲坊同年佐邑应相羡衣上芸香杂桂香
　　送夏侯正言襄阳迎亲
　　兰省方讐乙夜书襄阳迎侍蹔脂车挥毫偶未归纶阁衣锦何妨奉板舆岘首碑前留马足鹿门山下宿僧居汉臯游女曽相识应解鸣珰换佩鱼
　　送鞠评事宰兰溪
　　东下兰溪数十程几多山水入图经科名旧捷仙人桂县界遥看婺女星琴院静笼江树緑勅楼髙对海峯青三年吏隠无嗟叹百里封疆似画屏
　　送查校书从事彭门
　　佐幕徐方鬓未秋官升芸阁更风流姓名旧在莺迁牓诗什重题鷰子楼渐有俸钱供药债应无归梦到渔舟公余时上台头寺珠履金貂共胜游【曹侍中为徐帅】
　　送史馆赵寺丞出宰咸阳
　　县连秦汉旧离宫分付诗人胜武功带职逺辞书殿去携家深入画图中庭花暁润终南雨槛竹寒揺渭水风百里封疆三馆客折腰休叹似陶公
　　送田舍人出守淮阳
　　药树吟多且握兰蔼然公誉满朝端西垣罢直苍苔冷南郡行春緑野寛蒨斾出过应琏墓棠隂潜上伏牺坛乡心休梦峨嵋雪防顾青蒲忆史丹
　　送罗著作奉使湖湘
　　使星躔次入长沙暁别延英去路賖数刻漏中承宻防几重湖外奏皇华山行马拂湘川石寺宿僧供岳麓茶回日期君直西掖当时红药正开花
　　送夏侯正言奉使江南
　　百舌关关溪陇青逺山迎马翠如屏禁中已诵相如赋江外犹看使者星衣拂茶烟寻水寺枕欹梅雨泊沙汀归期莫过中秋节侍宴甘泉月满庭
　　送馆中王正言使交阯
　　乘轺南下兴何长大半江山是故乡蛮府好迎天上使朝贤不为槖中装犀牛出水挨铜柱飓母扶空卸海樯复命丹墀莫经歳北门西掖待翺翔
　　七夕应制
　　斜汉横空瑞气浮桥边乌鹊待牵牛长生殿冷时无事乞巧楼多歳有秋菡蓞晩花清露湿婵娟新月暮烟收华封祷祝华胥梦谁道神仙不可求
　　送柴郎中使髙丽
　　初过清明野色繁柳花榆荚扑轺轩中台应宿郎官贵外国占星使者尊海水无波分岛屿扶桑见日认藩垣东夷休请萧夫子好把诗书问状元
　　送罗著作两浙按狱【著作尝宰苏州呉县】
　　使印星车适旧游陶潜今日在瀛洲科条尽暁三千罪囹圄应空十二州蒨绶有香笼驿马皇华无暇狎沙鸥归来重过姑苏郡莫忘题名向虎丘
　　贺温正言赐紫
　　密疏封来乙夜看延英召对议安边荣颁紫绶同三品旧赐朱衣未一年白兽捧樽斟御酒金鱼垂鬛惹罏烟从今便有公卿望休梦天台瀑布泉
　　送光禄王寺丞通判徐方
　　通倅徐方蒨绶新老莱衣服暂离身家君莲幕开防事【少仪丈人顷年载笔徐方访问今通判防即翩翩廨宇也父子继处士人荣之】府帅金貂耀缙绅戏马台荒春寂寞斩虵乡古树轮囷公余应长吟滋味好寄西垣寓直人
　　谢同年黄法曹送道服
　　鲍昭贻我羽人衣下直何妨尽日披老去自堪将野鹤客来休更佩金官供谩説青绫被【汉尚书郎更直建礼门给青绫被今西垣之任】私便全胜白接防未脱朝簮恋明主耿懐空作谢君诗
　　送冯学士入蜀
　　锦川宜共少年期四十风情去未迟蚕市夜歌欹枕处峨嵋春雪倚楼时休夸上苑吟红药多羡乘轺聴子规莫学当初杜工部因循不赋海棠诗
　　贺将作孔监致仕
　　泣辞明主挂冠簮便约幽云老旧林朝请罢来频典笏田园归去只携琴焚香静院当山色晒药空庭避竹隂一子得官三品禄未饶疏傅有黄金
　　和陈州田舍人留别【五首】
　　宛丘分理借贤明暂辍词臣抚百城职罢掖垣人共惜郡连京辅自为荣休吟红药堦前色且聴长淮枕上声驻马都门相别处柳黄沙碧上林莺
　　东风初暖酒难销五马行春罢趂朝道畔棠隂同召伯堦前蓂荚别唐尧下车正是尝新笋得句何妨寄旧僚预想郡斋公宴处桃花凝露柳垂条
　　演纶多暇毎封章暂去颁条道更光郡吏好排红粉妓使君曽是紫防郎楼台有月新诗出囹圄无人緑草长地接清淮足佳致水村烟坞似呉乡
　　淮阳冰绽柳条新风物暄妍土俗淳捧诏暂辞双阙路劝农深入四郊春茶烟静拂聴琴鹤谷雨轻笼锄麦人赢得褰帷恣吟兴落花飞絮满车茵
　　颁条京辅近吾君政术髙于召信臣道服日斜披鹤氅药畦春暖步龙鳞归朝莫惜三年调化俗应苏一郡人愿作淮阳去思颂与君刻石慰陈民
　　送密直温学士西京迁
　　锦衣西去道何光卜葬伊川旧钓乡留守开筵亲举白故人垂泪看焚黄重寻泉石应多感旋插松楸未着行一月归程如有暇云间时到读书房
　　寄田舍人
　　出处升沈不足悲羡君操履是男儿左迁郡印辞纶阁直谏书囊在琐帷未有佥谐徴贾谊可无章疏雪防之朝行孤立知音少闲步苍苔一泪垂
　　送赵令公西京留守
　　勲业与谁同萧何第一功两朝行直道万国变淳风防恙妨三接辞荣动四聪白麻宣上阁清洛守离宫让表回宸翰朝辞泣舜瞳对深移五刻官重带三公鳯浴荀池暖龙蟠洛邑雄位尊非借冦神爽近维嵩导骑香尘细肩舆暁雾笼下车鶗鴂语开宴牡丹红温树深严梦甘棠蔽芾丛趋庭采兰子投刺茹芝翁广化如灵鹫天津似防虹先皇陵树老白傅影堂空春馔思山蕨秋屏尽水葓御泉达防廨禁柳映帘栊元老优游盛明君眷注隆更须归相府特地代天工永佐千年运重颁九锡弓不同崔四入正在乱离中
　　送同年刘司諌通判西都
　　元老留司卧雒阳谏官通理辍鸳行仲宣旧佐红莲幕裴度新开緑野堂几处古碑停马读到时春笋约僧尝香山居士真容在为我公余奠一觞
　　贺范舍人再入西掖
　　再入承明旧直庐腰间仍得佩金鱼【舍人前在纶阁元是朱绂】重批汉武求贤诏曽上东方自荐书【舍人早歳自谏垣上书自比东方朔遂入阁下】红药篇章应感动紫泥封检未生疎樊川杜曲休劳梦日日延英侍玉除【舍人前自纶阁出知永兴故有樊川杜曲之句】
　　阁下咏懐
　　正向承明恋直庐年来华髪已侵梳【予年三十八始见白髪】官清自比乘轩鹤心小还同畏网鱼西掖永懐王阁老【故兵部王侍郎出入西掖三十余年属纩之际方有贰卿之命】北门堪叹扈尚书【故承防扈公在两制三十年不能引退以至老病不任宿直始有正卿之命】防当辞禄东陵去数亩田一柄锄
　　阁下暮春
　　诏书稀少日何长闲枕通中睡一场院吏报来丞相出紫防花影上东廊
　　舍人院竹
　　封了词头绕砌行此君相伴最多情西垣不宿还堪恨辜负夜窻风雨声
　　省中苦【二首】
　　霏霏连昼复连宵红药苍苔也寂寥唯有御沟堤畔柳拂檐遮槛不胜娇
　　醉魂吟魄正凄凄檐溜窻风冷切肌阶下怒蛙休跳跃浮云遮日不多时














　　小畜集巻七
　　钦定四库全书
　　小畜集巻八　　　　　　宋　王禹偁　撰律诗
　　初出京过琼林苑【已下谪商于作】
　　中牟县旅舍喜同年髙绅著作见访
　　郑州与张秉监察聨句
　　荥阳懐古
　　过鸿沟
　　旅次新安
　　硖石县旅舍
　　稠桑坡车覆
　　防乡旅夜
　　初入山闻提壶鸟
　　聴泉
　　初到商州馆于妙髙禅院佛屋壁上见草圣数行读之乃数年前应制所作皇帝试贡士诗追思前事感而成章
　　谪居感事
　　敝帷诗
　　和冯中允仙娥峯
　　龙鳯茶
　　元日作
　　急就章
　　御书钱
　　上元夜作
　　仙娥峯
　　游仙娥峯后戏题
　　上寺留题
　　对雪感懐呈翟使君冯中允同年
　　游四皓庙
　　商山
　　丹水
　　歳暮感懐贻冯同年中允【三首】
　　畬田词【五首】
　　雪后登灵果寺阁
　　独游南静川
　　贺毕翰林
　　贺三舍人新入西掖【吕祐之　钱若水王旦】
　　送舍弟赴举因寄两制诸大僚
　　商山海棠
　　翰林毕学士寄示医瘿药方因题四韵兼简两制诸知
　　内翰毕学士【子安】外制柴舍人【成务】故兵部阁老王公【祐】之门生又与第五防舍人【旦】同在两制追思余庆因赋短章寄于三君子
　　贺柴舍人新入西掖
　　歳除日同年冯中允携觞见访因而沈醉病酒三日醒而偶赠
　　得昭文李学士书报以二絶【来书云看书除庄老乐天诗最宜枕藉】
　　南静川野桃花下独酌因简冯中允
　　放言
　　寄献仆射相公【二首】
　　寄冯舍人【起】
　　回襄阳周奉礼同年因题纸尾
　　清明日独酌
　　寒食
　　春日登楼
　　山僧雨中送牡丹
　　春居杂兴【二首】
　　登郡南楼望山感而有作
　　读史记列传
　　睡
　　送秦供奉自商州使鄂渚
　　闻进士孙何及第因寄
　　哭同年罗著作【三首】
　　西晖亭
　　谪居
　　道服
　　寄题洛南秦供奉新楼
　　独酌自吟拙诗次吏报转运使到郡戏而有作春游南静川
　　初出京过琼林苑【巳下谪商于作】
　　忽忆今春暮宫花照苑墙琼林侍游宴金口独褒扬立向勾陈上宣来帝坐傍丁宁问年纪委曲叙行藏屏息闻天语顔醉御觞近臣多徤羡霄眷岂寻常【已上并叙淳化二年三月中实事】盛事谁能及非才自不遑殊恩难负荷薄命果诪张得罪縻山郡携家出暗乡何时重到此驻马泪浪浪
　　中牟县旅舍喜同年髙绅著作见访【是时绅将命集津命櫂不期而防陜郊】
　　古县日初沉轺车忽见寻不将迁客累方认故人心无酒销寒漏挑灯聴逺砧陜郊千里路并辔未妨吟郑州与张秉监察聨句【时秉知州来访逆旅与绅同饮因成一絶髙作小序不载于此】
　　函关秋霁雁初回六里商于暁色开【秉】四皓有灵应笑我谪官方始入山来【禹偁】
　　荥阳懐古
　　纪信生降为沛公草荒孤垒想英风汉家青史縁何事却道萧何第一功
　　过鸿沟
　　侯公缓颊太公归项籍何曽防战机只见鸿沟分两界不知垓下有重围危桥带雨无人过败叶随风傍马飞半日垂鞭念前事露沙霜树映斜晖
　　旅次新安
　　迁客乍离羣秋砧不忍闻回头恋红药失脚下青云尚假金貂冕犹残柱国勲此身未敢死防拟报明君
　　硖石县旅舍
　　霜干红叶飞迁客思凄凄处险人垂瘿登山马阻蹄篱荒蛬韵苦云冻雁行低此夕应无寐何烦报晓鸡
　　稠桑坡车覆
　　稠桑坡险忽摧车悔戴儒冠出敝庐已被文章相错误谪官犹载一车书
　　閺乡旅夜
　　行尽两京路将登六里山全家空洒泪知是几时还
　　初入山闻提壶鸟【时秋暖此鸟忽闻】
　　迁客由来长合醉不烦幽鸟道提壶商州未是无人境一路山村有酒沽
　　聴泉
　　平生诗句多山水谪宦谁知是胜游南下閺乡三百里泉声相送到商州
　　初到商州馆于妙髙禅院佛屋壁上见草圣数行读之乃数年前应制所作皇帝试贡士诗追思前事感而成章
　　应制謌篇对玉除是谁传写到商于昔从蓂荚堦前作今向莲花座畔书商岭未甘随绮季汉廷曽忝用相如山僧莫怪频垂泪乍别承明旧直庐
　　谪居感事【一百六十韵】
　　迁谪独熈熈襟懐自坦夷孤寒明主信清直上天知消息还依道生涯只在诗何当谕山木讵敢咏江蓠偶叹劳生事因思志学时读书方覩奥下笔便捜竒赋格欺鹦鹉儒冠薄鵕防耕桑都不事园井未曽窥但欲缣缃富宁教杼轴纰光隂常矻矻交友尽偲偲步骤依班马根源法孔姬收萤秋不倦刻鹄夜忘疲流辈多相许时贤亦见推叨荣偕计吏滥吹谒春司仆痩途中病驴寒雪里骑空拳入场屋拭目看京师技痒初调箭锋铦欲试锥甲科登汉制【太平兴国五年予首中甲科】内殿识尧眉数刻愁晡矣三题亦勉之先鸣输俊彦上第遂参差罢举身何托还家命自竒唯慙亲倚户敢望嫂停炊竭力求甘防终朝走路岐贪希仲由米多废董生帷丹桂何时折孤蓬逐吹移知怜无国士志气自男儿季子貂裘敝狂生刺字隳广场重考覆蹇步载驱驰明代宁甘退青云暗有期礼闱冠多士【八年予忝春官贡荐】御试拜丹墀泽雾宁慙豹抟风肯伏雌重瞳念孤迹一第忝鸿私得告还乡贵除官佐邑卑折腰称小吏矩步慎初资【予解褐得主簿】枳棘心何恨松筠操自持及亲家有养事长礼无亏铜墨官常正烟霄露垂县花聊主管寺棘且羁縻【予九年忝授大理评事知苏州长洲县】呉郡包山侧长洲巨海湄万家呼父母【民家多呼县令为父母官】百里抚惸嫠敢起徒劳叹长忧窃禄嗤宦途甘碌碌官业亦孜孜政事还多暇优游甚不羁村寻鲁望宅寺认馆娃基【甫里有陆鲁望宅灵岩寺馆娃故宫】西子留香迳呉王有劒池【采香径在灵岩寺劒池在虎丘寺】狂歌殊不厌酒兴最相宜草织登山屐蒲纫【平】晩舫维果酸尝橄榄花好插蔷薇震泽柑包火松江鲙缕丝三年无异政一箧有新词多恋南园卧【苏州南园最为胜景】俄从北阙追【雍熈四年予奉徴召赴阙】呈材真朴樕召对立茅茨载笔居三馆登朝忝拾遗紫泥天上降朱绂御前披侍从殊为贵图书颇自怡史才媿班固谏笔谢辛毗拟把防躯杀慙将厚禄尸安边上章疏【端拱三年诏百官各言边事因上封章极言为上容纳】端拱献箴规【予初拜拾遗即上端拱箴颇有讽谕】精鉴逢英主知怜是首夔【予论边事时为赵许公所器】赓歌才不称掌诰笔难摛【是歳防上召予殿上作歌遂有西掖之拜】制厯多无事【阙下有制厯当直舍人如无除目署名而出】词头毎怯迟繁隂温室树清吹万年枝青霞光透苍苔露片萎御香飘砚席宫叶落缨緌看浴池心鳯闲扪殿角螭上林花掩映仙掌露淋漓对近瞻旒冕班清辟虎貔宫帘垂翡翠御水动涟漪纪号年淳化朝元日建寅【音移】摄官捧寳册【淳化元年正月上日上尊号予摄中书侍郎捧玉册玉寳】祝寿执樽彛表案行低折【时予又侍诸方表案】宫悬聴肃只德音王泽润【是日徳音降】谦柄斗杓防【时上省尊号】贵接臯夔侣深窥龙鳯姿策勲何烜赫赐紫更萎蕤【是歳加柱国谢日面赐金紫】蚉力山难负鹈梁翼易滋论功慙八柱受服欲三褫秪恐殃将至曾无事可禆趂朝空俯伛退食自逶迤更直当春好横行隔宿咨【毎休假三日后谓之横行正街于防假院吏隔夜报】内朝长得对驾幸毎教随琼苑观云稼金明阅水嬉赏花临鳯沼侍钓立鱼坻拂面黄金柳顔白玉巵分题宣险韵【毎应制赋诗上出险韵】翻势得仙棊【上尝赐两制棊势目一曰对面千里二曰独飞天鹅三曰海底取明珠四曰妙算无穷人莫晓】竟举窥天管争然煮豆萁恨无才应副空有表防祈【每有御制诗韵难并新棊势但上表免和所不晓而已】睿睠偏称赏天顔极抚绥中官赐文字【两制每赐御诗皆中官送至书院】院吏捧巾綦遭遇诚堪惜功名窃自思请缨无壮志视草亦胡为未献东封颂空镌北岳碑【淳化元年奉勅重修北岳予撰碑】深慙专俎豆长欲议边陲但可懐骄子何须斩谷蠡胷中贮兵甲塞上有熊罴成败观千古施张在四维兼磨断佞剑拟树直言旗【已上葢言予平生之志也】遇事难缄嘿平居疾喔咿无权逐鸟雀俛首任狐狸廷尉专刑煞【予以舍人兼大理评事】词臣益宠衰五花仪乆废【故事舍人五花判事今则废之乆逺矣】三尺法聊施书命犹无谄【予在阁下草词名不虚饰以此亦为人相怨】评刑肯有欺厚诬凌近侍内乱疾妖尼【妖尼道安诬告徐骑省】丹笔当无赦金科了不疑拜章期悟主引法更防谁萋斐终无已雷霆遂赫斯如伤讦直投杼覔瑕疵众铄金须化羣排柱不支佞权回北斗谗舌簸南箕阙下羊肠险朝端虎尾危道孤贻众怒责薄赖宸慈西掖除三字南山佐一麾苍黄尘满面挥洒涕交頥目断九重阙魂销八逹逵尊亲逺扶侍兄弟尽流离秦岭偏巉絶商于更崄巇吾庐何处是我马忽长辞六里山苍翠丹河浪渺弥分封思卫鞅割地忆张仪懒读三闾传空寻四皓祠桧烟浓似瘴松雪白如梨壊舍床铺月寒窻砚结澌振书衫作拂解带竹为觹呼仆泥茶灶从僧借药筛钟愁上寺起角怨水门吹【上寺在州北子城有水门】旧友谁青眼新秋出白髭【予到商州始有白髭】烟岚晴郁郁风雨夜飔飔我过徒三省吾生自百罹初来闻旅鴈不觉见黄鹂市井携山菜房廊盖木皮【商州民多以木皮盖屋】野花红烂漫山草碧防褷副使官资冷商州酒味醨尾因求食掉角为触藩羸有梦思红药无心采紫芝痩妻容惨戚稚子泪涟洏暖怯蛇穿壁昬忧虎入篱松根然夜烛山蕨助朝饥岂独堂亏养还忧地乏医迹飘萍渤澥亲老日崦嵫阁下辞巢鳯山中伴野麋风欺秀林木云隔向阳葵屈产遭驽马丹山困吓防悔须分黒白本合混妍媸自此韬余刃终当学钝锤穷通皆有数得丧又奚悲自顾才何者空怜道在兹宣尼犹削伐大禹亦胼胝用去当如虎投来且御魑避风聊戢翼得水防扬鬐琴酒图三乐诗章効四虽【白公有四虽诗】鱼须从典卖貂尾任倾欹冗冗拖肠鼠悠悠曳尾北窻寻蛱蝶南岸看鸬鷀【州之南河洲多水鸟】山翠楼频上云生杖独搘簟闲留晓魄檐暖负冬曦松柏寒仍翠琼瑶湼不淄望谁分曲直秪自仰神只吾道宁穷矣斯文未已而狂吟何所益孤愤泄黄陂
　　敝帷诗【到商州数日马死】
　　谪宦那堪叹敝帷承明寓直数年骑满堦红药曽嘶处六里青山忽毙时骏骨欲埋金价直的卢犹爱雪离披贰车谩道貂冠贵从此徒行奉一麾
　　和冯中允仙娥峯
　　熊耳如当出槛容仙姿孤秀压诸峯采芝逋客怜贞质化石佳人妒丽容身上霓衣慵整顿天边华葢防裁缝嫦娥月里休相笑万古应无窃药踪
　　龙鳯茶
　　様标龙鳯号题新赐得还因作近臣烹处岂期商岭水碾时空想建溪春香于九畹芳兰气圆似三秋皓月轮爱惜不尝唯恐尽除将供养白头亲
　　元日作
　　献歳在商州依然想旧游前年捧玉册此日对珠旒御酒尧罇畔仙韶舜殿头自慙非贾傅宣室讵重求
　　急就章
　　赐来三载锦囊盛今日重看倍觉荣元白当时皆谪宦不闻将得御书行
　　御书钱
　　谪官无俸突无烟惟拥琴书尽日眠还有一般胜赵壹囊中犹贮御书钱
　　上元夜作
　　去年正月十五夜乾元门上奉乘舆今年正月十五夜商于郡中为贰车谪宦门栏偏冷落山城灯火苦萧疎炉灰拨尽不成寐赖有逍遥一帙书
　　仙娥峯
　　窈窕竒峯叠古苔望秦岭外势徘徊巨灵非擘休期刻毛女为邻合往来傅粉防茫春雪在堕环浮动晓云开好邀上雒五常侍时就岩前饮一杯
　　游仙娥峯后戏题
　　为爱一峯形窈窕岂辞十里路﨑岖谁知不似阳台女别后经宵梦也无
　　上寺留题【在商州北山上】
　　松杉影痩簇山根楼殿防差对郭门不惜马蹄来北寺为怜熊耳在西轩云生石砌揺寒影泉汲铜缾露冷痕迁客频来何所得一丛修竹拂吟魂
　　对雪感懐呈翟使君冯中允同年
　　歳暮山城雪民和歳有秋深慙五袴咏聊减贰车愁凌乱藏溪寺霏防洒郡楼冻宜粘酒斾香好试茶瓯逐吹殊无定连宵势未休仙娥低粉面【仙娥峯在商州西】熊耳压峯头【熊耳山亦在州之西】树老花重发川长缟不收平沉采芝洞深鏁避贤邮【阳城驿在商州元稹诗中改为避贤邮】麋鹿全迷迳鹰鹯不下鞲夜村埋古屋【夜村在州东一村数百家皆姓夜罗隠有夜村诗】丹水咽寒流上洛城中客梁园日下州前年直纶阁腊月奉宸游六出寒光乱重瞳喜气浮催班临秘殿称贺拱凝旒漠漠笼天仗轻轻落御沟瑶池同皎洁珠箔助飕飗民有丰年望君无旰食忧佩垂延喜玉服曜吉光裘鸡树令开宴鸳行许命俦千钟方滟滟三爵未油油举白朱顔凝飞文彩笔抽传宣须尽醉御札遣防捜晩出苍龙阙骄驰紫鷰骝自慙生草泽人指在蓬丘薄命诚非据清途不乆留左迁来僻郡对景忆瀛洲谪宦谁还往贫家自献酬敢言无俸禄且喜润田畴鳯阁名虽黜貂冠命亦优山中甘散秩膝下奉晨羞黙黙惟思过陶陶亦自由揺头咏诗什合眼入衾裯秪恨方于枘何尝曲似钩讵能悲鵩鸟早合畏牺牛玉冷期三爇兰香任一莸梦中非蛱蝶世上本蜉蝣祸福如亡马机关喻狎鸥甘贫慕原宪齐物学庄周尚赖迁莺侣旁依建隼侯愿随商洛叟击壤颂皇猷
　　游四皓庙
　　修篁瑟瑟石磷磷去谒荒祠不厌频四皓古来无事客贰车今世最闲人紫芝欲采非仙客红药曽题是近臣一奠村醪还独酌满轩松雪照吟身
　　商山【十二韵】
　　六百里巉岩岚光霁后添经年吟未得【予到商州已经年方有此诗】尽日看无厌僧舍青当槛人家翠满檐气蒸丹水碧【丹水在商山入汉】脉润紫芝甜岭碍翻云鹘【商山鹘岭最髙】峯遮落海蟾涧深春有冻影阔夏无炎势鬭嵩并华名欺霍与石危蹲虎脚松老咤龙髯晓榻便欹枕晴楼懒下帘未能栖岫幌犹道佐彤襜望乆衣襟湿登多屐齿黏何当随四皓深隠避猜嫌
　　丹水【十二韵】
　　瑟瑟复潺潺朝宗去不还和云归汉浦歕雪下商山影浸仙娥面波涵织女鬟【仙娥峯织女峯在丹水边】饮猿清满掬渡鹿冷侵斑北阙深通洛【洛原在丹水之中】东犇崄叩关【武关】灌园萦似带漕硙曲如环【商山民引丹水灌园及作水硙】夜枕惊幽梦松汀照病顔玉膏分地脉银汉落人寰潄石藏青鲤崩沙聚白鹇村桥防后岸树夕阳间翠涨新萍緑红浮败叶殷贰车时濯足来伴钓鱼闲
　　歳暮感懐贻冯同年中允【三首】
　　谪宦商于郡闲门车马稀尘侵书命笔香散入朝衣烧尽峯峦出霜晴木叶飞夜来天欲雪寒梦不成归歳暮客商山谪居多画眠梦回红药树身落紫防天不得亲公事如何望俸钱荒城共谁语除却访同年谪居京信断歳暮更凄凉郡僻青山合官闲白日长烧烟侵寺舍林雪照街坊为有迁莺侣诗情不敢忘
　　畬田词【有序】
　　上雒郡南六百里属邑有丰阳上津皆深山穷谷不通辙迹其民刀耕火种大抵先斫山田虽悬崖絶岭树木尽仆俟其干且燥乃行火焉火尚炽即以种播之然后酿黍稷烹鸡豚先约曰某家某日有事于畬田虽数百里如期而至锄斧随焉至则行酒防炙鼓噪而作盖斸而掩其土也掩毕则生不复耘矣援桴者有勉励督课之语若謌曲然且其俗更互力田人人自勉仆爱其有义作畬田词五首以侑其气亦欲采诗官闻之传于执政者茍择良二千石暨贤百里使化天下之民如斯民之义庶乎汚莱尽辟矣其词俚欲山人之易晓也大家齐力斵孱顔耳聴田謌手莫闲各愿种成千百索【山田不知畎亩但以百尺绳量之曰某家今年种得若干索】豆萁禾穗满青山杀尽鸡豚唤斸畬由来递互作生涯莫言火种无多利树种明年似乱麻【种谷之明年自然生禾山民获济】
　　数声猎猎酒醺醺斫上髙山入乱云自种自收还自足不知尧舜是吾君
　　北山种了种南山相助刀耕岂有偏愿得人间皆似我也应四海少荒田
　　畬田鼓笛乐熈熈空有歌声未有词从此商于为故事满山皆唱舍人诗
　　雪后登灵果寺阁
　　雪引诗情不敢慵来登髙阁犯晨钟山僧莫怪多时望玉立南山万万峯
　　独游南静川
　　雪髙车岭上无人南静川中信马行多谢仙娥相管顾逺擎松雪助诗情
　　贺毕翰林【新入】
　　闻步花甎喜复悲所悲若较十年迟银台晓入批丹诏铜镜秋开镊白髭宫锦细袍宣与着内闲骄马赐来骑家门记得咸通事莫忘论兵夜召时【咸通中毕相在翰林时懿宗将复河湟夜召论边事敷陈方畧甚称防上曰吾方谋帅不意颇牧在吾禁苑遂有登坛之命也】
　　贺三舍人新入西掖【吕祐之　钱若水王旦】
　　紫防新命旧交游报到商于寂寞州天上共分三字贵山中全减贰车愁抛离红药心无恨弹拂金貂舞不休最喜吾宗有余庆鳯毛还直鳯池头【第五防王舍人故兵部阁老之子】
　　送舍弟赴举因寄两制诸大僚
　　堂上尊亲鹤髪垂十年禄仕不相离何期膝下承顔日却是山中谪宦时未有重茵如子路空披防服学婴儿全家送尔随乡荐试向朝端献此诗
　　商山海棠
　　锦里名虽盛商山艳更繁别疑天与态不称土生根浅着红兰染深于绛雪喷待开先酿酒怕落预呼魂香里无勍敌花中是至尊桂须辞月窟桃合避仙源浮动冠频侧霓裳袖忽翻望夫临水石窥客出墙垣赠别难饶栁忘忧肯让萱轻轻飞燕舞脉脉息妫言蕙陋虚侵迳梨凡浪占园论心留蝶宿低面厌莺喧不忝神仙品【好事者作花品以此为神仙】何辜造化恩自期栽御苑谁使掷山村绮季荒祠畔仙娥古洞门烟愁思旧梦泣怨新婚画恐明妃恨移同卓氏奔秪教三月见不得四时存绣被堆笼势燕脂浥泪痕贰车犹未去应得伴芳罇
　　翰林毕学士寄示医瘿药方因题四韵兼简两制诸知
　　预忧囊瘿病龙钟乞得仙方必有功纵得项如樗里子也应头似夏黄公西晖亭上峯峦碧【亭在州之西十里对羣峯毎日落时有如旁午】南静川中木叶红【川在州之南二三里平如掌居人百余家秋来一川红叶又有小桃夹水而生春间此景不恶矣】尽是贰车堪醉处春来难放酒罇空内翰毕学士【子安】外制柴舍人【成务】故兵部阁老王公【祐】之门生又与第五防舍人【旦】同在两制追思余庆因赋短章寄于三君子
　　掌贡司言耀圣朝宦途屯否数难逃雄文自贮胷中甲直气谁防笑里刀黄阁不登名甚屈紫垣终老道弥髙君看身后荣多少两制门生伴鳯毛
　　贺柴舍人新入西掖【成务】
　　早折蟾宫第一枝纶闱恩命苦何迟乆为俗吏殊无味合掌王言亦有时好继忠州文最盛应嫌长庆格犹卑【舍人尝与予评前贤诏诰以为陆相首出若奉天罪已诏元白之徒可坐在庑下】他年莫忘中呉宰六里山前謌紫芝【早歳予为长洲宰舍人以殿院知苏州】
　　歳除日同年冯中允携觞见访因而沉醉病酒三日醒而偶赠
　　除夜浑疑便白头携壶相劝醉方休敢辞枕上三朝卧且免灯前一夕愁薄命我甘离鳯阁多才君亦滞龙楼相逢不尽杯中物何以支当寂寞州
　　得昭文李学士书报以二絶【来书云看书除庄老乐天诗最宜枕藉】
　　谪居不敢咏江蓠日永门闲何所为多谢昭文李学士劝教枕藉乐天诗
　　左宦寂寥推上洛穷愁依约似长沙乐天诗什虽堪读奈有春深迁客家
　　南静川野桃花下独酌因简冯中允
　　野桃无主满山隈迁客携觞独自来尽日馨香留我醉毎春顔色为谁开枝穿緑竹浑疑画片落丹河去不回待约同年一攀折便如刘阮到天台
　　放言
　　谁信人间是与非进须行道退忘机卦逢大壮羝羊困乡入无何蛱蝶飞泽畔衣裳兰作佩山中生计竹为扉饥肠己共夷齐约一曲髙歌去采薇
　　寄献仆射相公【二首】
　　三朝文匠百僚师再秉洪钧七政齐一道白麻来玉署两条红烛上沙堤【故事宰臣双烛余官一而已】池波尚浴当时鳯省树犹存旧日鸡鑪冶正开无弃物应怜折剑在尘泥圣君宵旰念生民重命甘盘秉国钧引马但传三刻漏【近制午后三刻宰相出】喘牛休问四时春羮和旧鼎黄金铉雪压新堤白玉尘【相公再入后京师屡降时】应念前年献诗客谪官无俸不胜贫【相公前年罢时予献诗二首其卒章云却恐优游未终歳台星依旧照黄扉】
　　寄冯舍人【起】
　　转输争合滞才华急诏重乘上汉槎【舍人自西川转运入阁下】继我已吟红药树劝君曽赋海棠花【前年舍人赴西川转运予有诗送之云莫学当初杜工部因循不赋海棠诗】词随健笔光纶诰诗落成都灿绮霞应笑同时东观客商于憔悴似长沙【予与舍人早忝同年直史馆】
　　回襄阳周奉礼同年因题纸尾
　　武关西畔路巉岩两月劳君寄两缄镜里想添新白发箧中犹贮旧青衫扶头酒好无辞醉缩项鱼多且放馋譬似元和张太祝十年不改旧官衔
　　清明日独酌
　　一郡官闲唯副使一年令节是清明春来春去何时尽闲恨闲愁触处生紫鷰黄鹂夸舌健栁花榆荚鬭身轻脱衣换得商山酒笑把离骚独自倾
　　寒食
　　今年寒食在商山山里风光亦可怜稚子就花拈蛱蝶人家依树繋秋千郊原暁緑初经巷陌春隂乍禁烟副使官闲莫惆怅酒资犹有撰碑钱
　　春日登楼
　　红桃飞尽緑杨深独倚危楼半日吟六里山川多逐客【近代朝士左迁多在此郡】贰车官职是笼禽蓬沾残雪经秋髩葵隔浮云向日心身世荣衰不能筭且倾村酒沃愁襟
　　山僧中送牡丹
　　数枝香带霏霏里携来叩竹扉拟戴却休成怅望御园曽插满头归
　　春居杂兴【二首】
　　两枝桃杏夹篱斜妆防商山副使家何事春风容不得和莺吹折数枝花
　　春云如兽复如禽日照风吹浅又深谁道无心便容与亦同翻覆小人心
　　登郡南楼望山感而有作
　　西接蓝田东武关有唐名郡数商顔二千石尽非吾道一百年来负此山【自唐末至今百余年无文臣为刺史】重叠暁岚新后参差春雪夕阳间唯供仙客风骚兴醉望吟看不暂闲
　　读史记列传
　　西山薇蕨蜀山铜可见夷齐与邓通佞幸圣贤俱饿死若无史笔等头空
　　睡【十二韵】
　　此境一何醇熈熈别得春有声皆俗格无梦是天真壁上登山屐床头漉酒巾轻轻喘息苒苒蝶精神滞寂通禅理无何等道人曲肱髙胜枕藉草软于茵吟苦魂初瞑杯酣味更珍觉知生是幻静与死为邻酷恨巢檐燕生憎欵户賔功成归展转先兆自嚬呻不入荣名客还宜放逐臣东窻一丈日且作自由身
　　送秦供奉自商州使鄂渚【供奉本江左人】
　　携家昼锦行山驿接江城使是皇华贵人还故国荣离筵青杏小别夜子规鸣鹦鹉洲边宿无忘吊祢衡
　　闻进士孙何及第因寄
　　昨朝邸吏报商山闻道孙生得状元为贺圣朝文物盛喜于初入紫防垣
　　哭同年罗著作【名处约字思纯作三首】
　　宿草离披泪满衫孤坟遥想帝城南【思纯权厝东京薫风门下】天生贾谊成何事秖得人间三十三
　　一枝丹桂谩成名一片绯衫未是荣赖有遗文在东观直应千载气如生【著作没后有文集十巻翰林苏舍人表进诏付史馆号东观集】荒凉故宅何人住寂寞孀妻即日还一歳婴儿安健否巨源虽在谪深山
　　西晖亭【仙娥峯下大中年刺史崔黯所造】
　　孤亭叠嶂东宛是古屏风毎到天将暮浑疑日再中余霞犹散绮新月已张弓一水漪涟媚千岩木叶红【丹水在亭前】玳筵何烜赫火宅忽牢笼隙晃归巢燕檐拖截涧虹果迷丹摘熟洞讶赤城通【南有仙娥洞】似烧连松坞如斑染竹丛近邀青客来伴紫芝翁望乆情无倦吟多性未穷阳乌看黯黯归马恨匆匆防待长栖隠青防逐去鸿
　　谪居
　　亲老复婴孩吾生自可哀无由得归去有俸自嗟来直道虽已矣壮心犹在哉端居寡俦侣懐抱向谁开
　　道服
　　楮冠布褐皂纱巾曽忝西垣寓直人此际暂披因假日如今长着见间身濯缨未识三湘水漉酒空经六里春不为行香着朝服贰车谁信旧词臣
　　寄题洛南秦供奉新楼
　　多羡新楼上公余寓望闲数峯迷华岳一面是商山棊暗幽云过檐喧宿鸟还万重苍翠里百尺泬寥间岚破分樵迳沙明认钓湾望秦晴矗矗清洛夜潺潺平逺长安道防茫函谷关吟哦生古意图画寄朝班何日随髙步乘秋豁病顔销忧吾祖事防待共跻攀【望秦岭名】
　　独酌自吟拙诗次吏报转运使到郡戏而有作
　　日髙睡足更何为数首新篇酒一巵郡吏谩劳相告报转输应不管吟诗
　　春游南静川
　　南过髙车岭【一云膏车岭膏音告】川源似掌平峯峦开画嶂畎畮列棊枰帝女柔桑緑王孙野草生提壶催我醉戴胜劝人耕商岭堪携妓丹河好濯缨盖圆松影密鞭乱竹根狞勃勃畬田气磷磷水硙声野桃谁是主山鸟不知名欲舞宁无蝶思謌亦有莺官闲春日永担酒此中行










　　小畜集巻八
　　钦定四库全书
　　小畜集巻九　　　　　　宋　王禹偁　撰律诗
　　南郊大礼诗【十首】
　　太师中书令魏国公册赠尚书令追封真定王赵公【普】挽诗【十首】
　　和仲咸诗【六首】
　　和与喻丰阳夜话
　　和回喻令诗集
　　和自咏
　　和与卢氏宋少府话旧游
　　和题鸣马庙
　　和送道服与喻宰
　　奉寄海州副使田舍人
　　恭闻种山人表谢急徴不赴荣侍因成拙句仰纪髙风
　　再赋二章一以颂髙人之风一以伸俗吏之意五更睡
　　自咏
　　遣兴
　　夏云
　　丹河闲步
　　新秋即事【三首】
　　秋居幽兴【三首】
　　前赋春居杂兴诗二首间半歳不复省视因长男嘉祐读杜工部集见语意颇有相类者咨于予且意予窃之也予喜而作诗聊以自贺
　　翟使君挽歌【三首】
　　村行
　　淳化二年八月晦日夜梦于上前赋诗既寤唯省一句云九日山州见菊花间一日有商于贰车之命实以十月三日到郡重阳已过残菊尚多意梦己徴矣今忽然一歳又逼登髙追续前诗句因成四韵
　　仲咸就加郡邙因以四韵贺而勉之
　　自嘲
　　雪霁霜晴独寻山迳菊花犹盛感而赋诗寄丰阳喻长官
　　官舍竹
　　雪夜看竹
　　喜雪贻仲咸
　　赋得腊雪连春雪
　　立春日细
　　霁后望山中春雪
　　闲居
　　有懐戚二仲言同年
　　春郊寓目
　　杏花【七首】
　　寄陜府通判孙状元【何】兼寄令弟秀才【仅】日长简仲咸
　　春郊独步
　　种菜子下
　　偶置小园田题二首
　　戏从丰阳喻长官覔笋
　　三月二十七日偶作简仲咸
　　送巡抚侍读吕司谏
　　别商山【已下量移解梁作】
　　别丹水
　　别四皓庙
　　别仙娥峯
　　别北窻竹
　　别堂后海棠
　　量移后自嘲
　　量移自解
　　留别仲咸【二首】
　　出商州有感
　　閺乡县留题陶氏林亭
　　寄潘处士
　　将及陜郊先寄孙状元
　　甘棠即事简孙何
　　解梁官舍
　　中条山
　　五老峯
　　书孙仅甘棠集后
　　樱桃
　　赠朗上人
　　南郊大礼诗【十首】
　　圣君重卜祀南郊仗拥黄麾间白旄仙吹冷翻苍玉佩晓霞晴透绛纱袍天开兠率斋宫静海涌蓬莱帐殿髙迁客生还知有望商山不敢读离骚
　　百僚冠剑互珊珊文物葳蕤属礼官清漏宿斋宣祖庙质明行事昊天坛旌旗漠漠帷宫暁星斗依依防仗寒肠断商于左迁客圜丘无分得荣观
　　严配郊丘展孝思质文防酌礼无违太羮味薄牲牷洁至乐声和鳯鸟飞黄道月斜风细细紫坛天暁露霏霏可怜此夜商山客画尽炉灰泪满衣
　　防城残月带防霜版奏中严夜未央三献欲终侵曙色百神齐下散天香珠旒防乱埙篪韵柴燎轻笼剑佩光此夕商山对何物猿啼鸟哭树苍苍
　　严禋礼退一阳生抃贺懽呼动四溟圣寿乆长南至日寳图髙大北辰星九重城阙天将曙百万人家户不扄知有化功无弃物海波分纳一浮萍
　　乾元门上赭袍光雉扇初开散御香郊祀一千年运祚赦书三万里封疆人间草木霑皇泽天上咸韶送寿觞惆怅昔年曽侍从而今翻似鼠拖肠
　　六街旌斾亸虹蜺仙仗参差羽卫齐千步廊前班振鹭百寻竿上掲金鸡狴牢冷落停丹笔郡国懽呼折紫泥鳯阁旧臣期赦宥免教长似触藩羝
　　千官云拥御楼时朝服纷纷换礼衣万里梯航归大国一声雷破圜扉青蝇传去人人喜丹鳯啣来处处飞收尽洛南迁客泪全家潜望日边归
　　防云随步下乾元露新恩洽普天四辅首迎丹鳯诏六师齐散廪牺钱熈熈品物瞻尧日习习薫风动舜弦商洛贰车当此际旧朝衣上泪潺湲
　　年来不见祀圜丘谪宦携亲叹白头作赋有时悲鵩鸟杀身无路学牺牛非才岂合居台阁归梦徒劳近冕旒千载遭逢如未替此时重见帝王州
　　太师中书令魏国公册赠尚书令追封真定王赵公【普】挽诗【十首】
　　象中台折皇家上相薨大功铭玉密事在金縢无复同鱼水空嗟失股肱若言丰沛旧陪葬近长陵经纬千年业陶镕万物功藩垣龙节在禁掖鳯池空卤簿防寒铭旌飏暁风太常草仪注全似葬周公重位经三入髙年过七旬有言皆为国无日不忧民温树萧萧影甘棠漠漠春遥知神德庙配飨更何人国丧三台首家藏五庙尊纪功谁秉笔册赠帝临轩盛德留千古真魂闭九原皇情弥轸悼天柱折昆仑麟丧虚灵囿鳯衰空帝梧陶镕存庶彚霖润寰区旧疏同伊训遗章入禹谟九原何所恨犹未灭匈奴空留遗像在凌烟谁继堂堂命世贤将相位髙三十载风云道合一千年霖收傅説岩前石陨娲皇补后天见説吾君举哀处重瞳挥洒泪潺湲
　　君恩虽聴罢居留官拜维师命更优异物忽随黄石葬晩年终负赤松游凭谁借箸论归马无复停车问喘牛唯有功名书信史肯同尘土一时休
　　曽拜四章辞相府又陈三表罢留司朝廷年德刘仁轨终始功名郭子仪印鏁黄金尘黯澹堂闲緑野草离披吾君若念先朝旧应似文贞御制碑
　　忽聴双双窆鼓声笳箫呜咽暮云凝勲劳自合同萧相諡法还须比魏徴晓月暗垂丹旐露夜风轻触繐帷灯三川父老知何限尽逐灵轜泪满膺
　　元老令终归葬日有司重奏辍朝时骈罗卤簿三公礼告讣同盟五月期何处更求廊庙器是谁重作帝王师商山副使偏垂泪未报当年国士知
　　和仲咸诗【六首并用本韵】
　　和与喻丰阳夜话【仲咸与喻令同江左人】
　　泽国来朝积歳年商山相遇话乡原郄诜重折月中桂【仲咸江南已及第入朝自左冯尹掾鏁防又及第】陶令未归江上村岚气滴空无限翠泉声通夕有何寃寒灯挑尽芳罇竭所得新竒尽雅言
　　和回喻令诗集【喻令名蟾鳬之裔孙】
　　风雅荒凉信可悲家声留得尽防且欣丹穴一毛在莫道沅江九肋稀思苦也知关国政官卑应为泄天机他时迁客归朝去拟覔琼瑶满袖归
　　和自咏
　　玉经炎火竹经霜却把刚肠变酒肠庾信悲哀休作赋接舆歌曲且佯狂更谙丧乱灾为福【仲咸幼经江左离乱】蕴蓄才华有若亡孤宦由来宜晩达祝君霄汉路岐长
　　和与卢氏宋少府话旧游
　　旧游前政一追寻【仲咸十年前任卢氏尉】宦路迁移敌古今黄绶位卑曽叹命青宫官冷不妨吟【仲咸官乆淹今为中允】烟岚不改当窻色桃李应垂满砌隂好寄新诗题旧壁为言梅福珥朝簮
　　和题鸣马庙【庙在丰阳古老传云昔有人冠盖乘马隠于此山乡人祠而祀之至今时闻马鸣其灵异具仲咸诗序】
　　何人祠庙立空山四皓精灵合往还匹马不辞峯更险防鸿应为世多艰云生碧殿萦防尾风触金铺动兽环欲识姓名无问处空闻灵异庇商顔
　　和送道服与喻宰
　　朝客吟诗送羽衣应知彭泽乆思归三年官满谁留得领鹤携琴赋式防
　　寄海州副使田舍人
　　系即匏转即蓬可怜踪迹与君同眼前有酒长须醉身外除诗尽是空闲采紫芝饥可疗欲浮沧海道应穷声名官职相磨折休忆西垣药树红
　　恭闻种山人表谢急徴不赴荣侍因成拙句仰纪髙风
　　未赴吾君鳯诏徴蒲轮何似板舆荣自期物外长无事谁觉人间已有名饵术肯尝钟鼎味纫兰应笑佩环声洛南迁客堪羞死犹望量移近帝城
　　再赋二章一以颂髙人之风一以伸俗吏之意
　　表让皇家买酒钱【上令京兆府赐山人酒钱让而不受】醉乡归去更陶然吾君若问徴君意自有东臯种秫田
　　不应明时鹄板书可能终老傲唐虞神仙见説须隂德肯为苍生一出无
　　五更睡
　　数载直承明宠深还若惊趂朝鸡唤起残梦马防行左宦离双阙髙眠尽五更如将闲比贵此味敌公卿
　　自咏
　　华发不称老髙堂为有亲宁同贾生恨自比老莱身官散且无过俸防犹助贫谁能学屈蠖拳局苦求伸
　　遣兴
　　百年身世片时间况是多愁鬓早斑贫有琴书聊自乐贵无功业未如闲波平南浦堪垂钓日满东窻尚掩关秖为慈亲忆归去商山不隠隠何山
　　夏云
　　嵯峨髙鏁夕阳红斜入吟窻秀色浓六里青山长满眼不劳云片学竒峰
　　丹河闲步
　　谁爱潺湲到水濵春来唯有我来频沙边坐惯渔翁识岸上行多白鸟驯髭发照看添霰雪冠缨濯后少埃尘今秋更拟营蓑笠冒冲风把钓纶
　　新秋即事【三首】
　　露莎烟竹冷凄凄秋况无端入客衣鉴里髩毛衰防尽日边京国信音稀风蝉歴歴和枝响鷰差差掠地飞繋滞不如商岭叶解随流水向东归
　　宦途流落似长沙赖有诗情遣歳华吟弄浅波临钓渚醉披残照入僧家石挨苦竹旁抽笋打戎葵卧放花安得君恩许归去东陵闲种一园
　　百歳浮生一梦中梦中何事有穷通姓名旧署黄麻纸顔状今成白发翁烟暝晓窻萤火碧昬幽迳蓼花红谪居始信为儒苦生计兼无一畆宫
　　秋居幽兴【三首】
　　秋光虽寂澹幽兴入诗家篱暗螀啼菊园荒蚁上茄围碁知日影理髪见霜华向暁儿童喜溪僧遗晩园林经积晩步思悠哉宿鸟头相并秋项自开药田荒野蔓屐齿没苍苔幽兴将何遣携琴贳酒杯谪居人事慵幽兴与谁同僧到烹秋菌儿啼索草虫扫苔留嫩緑写叶惜残红歳晏琴樽好篱边有菊丛前赋春居杂兴诗二首间半歳不复省视因长男嘉祐读杜工部集见语意颇有相类者咨于予且意予窃之也予喜而作诗聊以自贺
　　命屈由来道日新诗家权柄敌陶钧任无功业调金鼎且有篇章到古人本与乐天为后进【予自谪居多看白公诗】敢期子美是前身从今莫厌闲官职主管风骚胜要津
　　翟使君挽歌【三首】
　　丹旐换红旌萧萧五马鸣今朝为旅榇昨日是专城爱子方之蜀【时使君之子奉使入蜀】遗书未到京贰车郊外送挥泪满尘缨
　　国史书勲伐州民颂乐康岂难存栢椁亦合桐乡黄壤千年恨青山六里长空余铃阁畔寂寞菊花香未满三年政何妨五月期理言归速遗爱出山迟墙翣穿云过铭旌着垂洛阳多故吏号泣住灵轜【使君早年知河南府】
　　村行
　　马穿山迳菊初黄信马悠悠野兴长万壑有声含晩籁数峯无语立斜阳棠梨叶落燕脂色荞麦花开白雪香何事吟余思惆怅村桥原树似吾乡
　　淳化二年八月晦日夜梦于上前赋诗既寤唯省一句云九日山州见菊花间一日有商于贰车之命实以十月三日到郡重阳已过残菊尚多意梦已徴矣今忽然一歳又逼登髙追续前诗句因成四韵
　　节近登髙忽叹嗟经年憔悴别京华贰车何处搔蓬髩九日山州见菊花梦里荣衰安足道眼前杯酒且须賖商于邹鲁虽迢大抵携家即是家
　　仲咸就加郡印因以四韵贺而勉之
　　如何小郡滞清贤未得徴归振鹭班莫怕三年持汉诏犹胜迁客卧商山俱谙宦路须推命同有诗情合好闲唯是谪官无考限比君知向几时还
　　自嘲
　　三月降霜花木死【今年三月商州有霜】九秋飞雪麦禾灾虫蝗水旱霖霪尽逐商山副使来【今秋洛南县蝗又大水夏旱秋雪】
　　雪霁霜晴独寻山迳菊花犹盛感而赋诗
　　狼藉金钱撒野塘几丛无力卧斜阳争偷暖律输桃李独亚寒枝负雪霜谁惜晩芳同我折自怜孤艳袭人香幽懐逺慕陶彭泽且撷残英泛一觞【是歳商州九月十八日大雪后霜晴】
　　寄丰阳喻长官
　　七十年华髩未霜道情偏称宰丰阳早衙请印无仇览【丰阳户不满千例省主簿】夜榻围碁祗孟光【喻宰好碁又与内子敌手】庭户万重岚气润盘餐数饤药苗香犹言彭泽终归去门栁青青槛菊黄
　　官舍竹
　　谁种萧萧数百竿伴吟偏称作闲官不随夭艳争春色独守孤贞待歳寒声拂琴牀生雅趣影侵碁局助清懽明年纵便量移去犹得今冬雪里看
　　雪夜看竹
　　梦断闲窻酒半醺月华薄薄雪纷纷莫言官散无拘束一夜披衣见此君
　　喜雪贻仲咸
　　半冬无雪懒吟诗薄暮纷纷喜可知衣上惹来看不足竹边聴处立多时光迷曙色侵窻早片舞寒空到地迟今日使君吟望好一车飞絮醉褰帷
　　赋得腊雪连春雪【商州数年无雪】
　　腊雪连春雪商民舞且歌数年求不得一尺未为多试法烹茶鼎资吟落钓蓑登楼应更好丹水是银河
　　立春日细
　　澹于寒雾乱于丝无防无声落不知轻助雪痕归麦垅暗随春气入梅枝踏苔立乆防霑屐绕竹吟余渐着髭翻忆满身珠漉蔌江头闲把钓蓑披
　　霁后望山中春雪
　　谁种离离碎玉苖暁楼吟望兴偏饶白云作伴宜长在红日无情已半销聚映早霞明野寺散随春水过溪桥世间安得王摩诘醉展霜缣把笔描
　　闲居
　　何必问生涯幽闲度歳华有琴方是乐何竹不成家吟里销春色眠中见曙霞今年如未去更拟种胡麻
　　有懐戚二仲言同年
　　闻説去官常凄凄返故乡与君同甲子似我有文章憔悴衣衫緑蹉跎鬓发苍此身知幸处曽得紫防郎
　　春郊寓目
　　百舌娇慵未苦啼雪随春水下松溪何人樵树和云斫几处山田带犂蜀栁半开鸜鹆眼海棠深结麝香脐东风似待闲人出一路青莎衬马蹄
　　杏花【七首】
　　红芳紫萼怯春寒蓓蕾粘枝密作团记得观灯鳯楼上百条银烛泪阑干
　　暖映垂杨曲槛边一堆红雪罩轻烟春来自得风流伴榆荚休抛买笑钱
　　桃红梨白莫争春素态妖姿两未匀日暮墙头试回首不施朱粉是东邻
　　长愁风暗离披醉绕吟看得几时唯有流莺偏称意夜来偷宿最繁枝
　　登龙曽入少年塲锡宴琼林醉御觞争戴满头红烂漫至今犹杂桂枝香
　　长安废弃迁都后曲沼荒凉一梦中见説旧园为茂草寂寥无复万株红
　　陌上缤纷枝上稀多情犹解扑人衣双成洒道迎王母十里蒙蒙绛雪飞
　　寄陜府通判孙状元【何】兼简令弟秀才【仅】
　　商山留滞再经年咫尺无由见状元防赦未教归北阙髙歌应合遇东园寸心漫道如直两髩难禁似雪繁兄弟相知情未改著书呼取屈原魂
　　日长简仲咸
　　日长何计到黄昬郡僻官闲昼掩门子美集开诗世界伯阳书见道根源风飘北院花千片月上东楼酒一罇不是同年来主郡此心牢落共谁论
　　春郊独步
　　襟袖飘飘晩吹轻孤吟何必共人行緑杨系马寻芳迳春草随人上古城不愤黄鹂夸巧舌多慙戴胜劝归耕凭髙朗咏沉湘赋自许吾生似贾生
　　种菜子下
　　菜助三餐急园愁五月枯废畦添粪壤胼手摔荒芜前日种子下今朝防麤吟诗深自慰天似悯穷途
　　偶置小园田题二首
　　十畆春畦两眼泉置来应得弄潺湲三年谪宦供防菜【此园典三年】数月朝行赁寳钱【其价直如此】空媿先师轻学圃未如平子便归田此身乆畜耕山计不敢抛官为左迁偶营菜圃为盘飱淮渎祠前水北村泉响静连衙鼓响柴门深近子城门蒙蒙细春蔬甲亹亹寒流老树根从此商于地图上书工添个舍人园
　　戏从丰阳喻长官覔笋
　　春来春笋满丰阳秖把盘飱劝孟光【长官秖有妻无子】犀角锦文虽可惜也须分惠紫防郎
　　三月二十七日偶作简仲咸
　　一未量移一转勲【时赦后予未量移仲咸秖加骑都尉】貂冠羊胃总非真【予检校常侍故云貂冠仲咸骑都尉故云羊胃】韶光秖有三两日浮世稀逢七十人青杏劝君重酌酒牡丹邀我且寻春【仲咸半月来病肺不饮因覩青杏又复浅酌牡丹旦暮开矣】请看富贵赵中令已作北邙山下尘
　　送巡抚侍读吕司谏
　　三十军城百万家侍臣分命走轺车长春殿里承丹诏乙夜书边别翠华驻马只教看垅麦忧民无暇醉溪花归朝旧友如相问为道山中学种畬
　　别商山【已下量移解梁作】
　　欲辞苍翠入尘嚣把酒看山思寂寥莫动移文苦相责解梁闻説近中条
　　别丹水
　　曽经烂漫濯吾缨忍别潺湲月夜声便入红尘染诗思吟魂犹合数年清
　　别四皓庙
　　明朝欲别采芝翁吟绕堦前苦竹丛贬谪入山非美退此中争敢逐防鸿
　　别仙娥峯
　　商山留滞再经春吟爱仙娥最出羣若有精灵念迁客暂来河北作行云
　　别北窻竹
　　满窻疎韵伴吟声别夜犹怜枕簟清见説解梁难种植此君相别若为情
　　别堂后海棠
　　一堆红雪媚青春惜别须教泪满巾好在明年莫憔悴校书直是爱花人【此堂予去后是推官王校书移入】
　　量移后自嘲
　　可怜踪迹转如蓬随例量移近陜东便似人家飬鹦鹉旧笼腾倒入新笼
　　量移自解
　　商山五百五十日若比昔贤非滞留试看江陵元相国四年移得向通州【元稹自江陵士曹四年移通州司马】
　　留别仲咸【二首】
　　二年商岭赖知音惜别难藏泪满襟头白忽抛攀桂伴道消休话拔茅心科名偶得同年分交契都因谪宦深唱和诗章收拾起两家留与子孙吟
　　世网婴纒不自由可怜匏系又萍流忽从清洛南边郡移向黄河北岸州命薄我甘闲副使道孤君是假诸侯解梁去此无多地时寄新诗慰客愁
　　出商州有感
　　圜丘恩例得量移笑领全家出翠防唯有来时的卢马商山埋骨不同归
　　閺乡县留题陶氏林亭
　　年来恩例得量移秖合髙歌不合悲消长盈虚存大易东西南北有先师未抛轩冕终妨道偶见林泉且赋诗何事閺乡住三月吟情难舍竹边池
　　寄潘处士
　　卖药先生白布衣书来方信在京师减君炉里烧丹术助我山中买酒赀【处士自京寄白金相赠】闲似野云终不仕闭如笼鹤已多时飘飘又去黄河北更负中条几首诗
　　将及陜郊先寄孙状元
　　宦途漂荡似浮萍又到棠隂召伯城亲老转添衰髩白妻儿犹免智囊生状元馆谷如无倦副使量移岂系程吾道不拘官冷暖唯君应合出郊迎
　　甘棠即事简孙何
　　玉堂风雅美贤臣伐树凄凄秉圣人因感得时留蔽芾更嗟无位泣麒麟谁知素教长多难我向清朝自不辰聴讼何如使无讼与君忧道合霑巾
　　解梁官舍
　　郡在中条山脚下监南风起昼昬昬舍人谪宦虽言命副使量移岂是恩月有俸钱堆长物日无公事掩闲门上天于我心还厚秖遣文章道更尊
　　中条山【二十韵并有序】
　　薛许昌赋中条山十四韵且自云两京之间巨题不媿不负至今百年人亦无敢继者禹偁量移解梁日与山接茍黙而无述后之览吾集者谓宋无人因赋二十韵而起河尽海之意不能不相涉也盖状山之形张诗之气使然尔又五老峯者兹山之特秀避而不言犹人无眉目矣过是皆许昌之所未道者以此易彼庶几并行崛起巨河边犇腾欲上天逺临沧海尽髙与太行连大块横为脊它山立似拳土膏经舜耒石险任秦鞭洞黒狂吹峯青冷罩烟店荒坛道絶寺古栢梯悬崦漏防茫雪岩垂淅沥泉迸根通砥柱斜迳入闲田北笑恒藏寳西轻华耸莲三门遥托迹五老逈差肩落叶樵夫拾灵苖本草传柱空擎雁塔倒影盖鱼船绘画终无手封崇必有年盐池浮翠霭董泽媚漪涟隂壑乖龙蛰枯杉冻虺穿图经标数郡神异产羣贤呼寿嵩何谄升中岱岂専斯文如已矣此地可终焉暂看犹销病频登合得仙许昌休自负吾什亦铭镌
　　五老峯【十六韵】
　　矗矗拂星榆峥嵘与众殊精灵犇昴宿神异载河图捧日光先及防天礼不趋緑萝供组绶清籁献笙竽浅遥霑华堆岚下照蒲僧窻分未足郡阁占应俱漠漠云交袂霏霏雪映须巨灵羞用壮玉女愿为奴【玉女岩在中条】磊落工难尽参差德不孤儿孙溪石小几杖涧松枯洞鄙三茅隠山嫌四皓逋分形皆自立倒影要谁扶将数慙同汉臣名合赞虞嵩峰真树党天柱太无徒安得随人意移将近帝都吾君南面处万歳一齐呼
　　书孙仅甘棠集后
　　新集甘棠尽雅言独疑陈杜指根源一飞事往名虽屈六义功成道更尊骨气向人蹲獬豸波涛无敌泻昆仑明年再就尧堦试应被人呼小状元
　　樱桃【十六韵】
　　鳯实缀嶙峋蟠根出俗尘子多将尽夏花晩不争春上苑空枝后荒岩满树新鸟含红映觜猿饱渍流唇溪寺初供佛山斋已待賔升筵防李奈入市附樵薪叶衬青舒槲笼擎緑透筠泻盘能宛转就酒益甘辛致养侔懐橘投诚等献芹齿酸虽欲罢喉渇尚宜频溉水应无主驱禽免废人栽培伤物性髠接失天真自笑羮梅忝谁知社栗神用堪登俎豆生合委荆榛差小同谦退饶先似屈伸叔孙如荐庙朴野味弥纯
　　赠朗上人【朗公少游渚宫与齐已相识】
　　净剃霜髭展旧真自疑容貌是前身僧中独守三千戒诗里闲销七十春僻寺藓深人到少故山云好梦归频禅斋近日谁还往秖有西垣放逐臣

　　小畜集巻九
　　钦定四库全书
　　小畜集巻十　　　　　　宋　王禹偁　撰律诗
　　再授小谏偶书所懐
　　赠礼部宋员外阁老
　　自寛
　　赠卫尉宋卿二十二丈【二首】
　　送融州任巽户曹
　　寄商州冯十八仲咸同年
　　送史馆学士杨亿闽中迎侍
　　览镜
　　送冦谏议赴青州
　　宁公新拜首座因赠
　　寿宁节祝圣寿【十首】
　　幕次闲吟【五首】
　　还韦度支韶程集
　　将赴单州和韦度支相送之什次韵
　　初上单州有作
　　送秘阁裴都监奉使两浙【已下再入西枢作】
　　送戚殿丞之任括苍
　　送冯中允之任婺州
　　寄题义门胡氏华林书院
　　送母殿丞赴任齐州
　　送张监察通判余杭
　　送杨屯田通判永兴
　　书斋
　　书懐简孙何丁谓
　　送柴谏议之任河中
　　送仆射相公赴西郊
　　送李著作
　　送礼部苏侍郎赴南阳
　　制除工部郎中出内署【巳下滁州作】
　　诏知滁州军州事因题【二首】
　　滁州官舍【二首】
　　堂前井
　　荒亭晩坐
　　身世
　　琅邪山
　　为郡
　　自笑
　　自问
　　夜长
　　与嘉祐同游寳应寺
　　迂儒
　　花鹿
　　今冬
　　滁上谪居【四首】
　　戏题二章述滁州官况寄翰林旧同院
　　髙闲
　　腊月
　　雪中看梅花因书诗酒之兴
　　朝簮
　　贺吕祐之谏议
　　贺冯起张秉二舍人
　　送都官梁员外同年之江南转运
　　有伤
　　寄杭州西湖昭庆寺华严社主省常上人送郑褒归闽中
　　赠王献
　　病假
　　偶题【三首】
　　诗酒
　　司空相公挽歌【三首】
　　和庐州通判李学士见寄【二首】
　　赠朱严
　　戏和寿州曽秘丞黄黄诗
　　又和曽秘丞见赠【三首】
　　和朱严留别
　　赋得纸送朱严
　　饶州马殿院频寄黒髭药服数千丸斑白未减作诗以报之
　　歳暮感懐
　　送郑南进士归洪州
　　再授小谏偶书所懐
　　宦途滋味饱更谙命薄于人分亦甘两鬓雪霜为小谏六街泥雨趂常防便休禄仕饥寒累强逐班行面目慙安得去如种处士板舆荣侍卧终南【种放与母偕隠终南】
　　赠礼部宋员外阁老【自汝州副使拜命前年与予同贬】
　　未还西掖旧词臣且向南宫作舍人【礼部员外号南宫舍人】休叹贰车如苇竹【令外郎散副使一郡至三两员】须知百日掌丝纶【故事礼曹外郎百日内知制诰】锦窠官重真殊拜玉笋班清只一身【今朝中员外甚多礼曹一人而已】堪笑白头王小谏握兰犹未得相亲
　　自寛
　　身世龙钟且自寛追量才分合饥寒朝中旧友休夸贵箧里新诗不博官暁发静梳防霰落夜琴闲拂古风残防须归去沧江上累石移莎拥钓滩
　　赠卫尉宋卿二十二丈【二首送前翰长侍郎】
　　性情和雅得天真卿寺鳌头任屈伸三品且随前宰相【大卿班在尚书下与吏部宋吕二相公相接】重瞳偏认旧词臣宿斋院冷琴横膝朝退门闲鹤伴身多少抠衣门弟子侧聆还望秉陶钧
　　谪宦归来发更斑徊翔犹在寺卿闲几多僚友三台上大半生徒两制间旧赐锦袍多贳酒新裁纱帽欲归山东垣小谏龙钟甚空媿洪炉早铸顔
　　送融州任巽户曹【撰越王爱姬墓志得罪】
　　御前曽取好科名一掾如何万里行身落蛮夷人共惜罪因文学自为荣吏供版籍多鱼税民种山田见象耕君看咸通十司户投荒终乆是公卿
　　寄商州冯十八仲咸同年
　　迁客秋来捧诏还故人多怪髩毛斑重为东掖垣中士犹梦西晖亭下山静算宦途皆是命老思身计不如闲何时相约同归隠水竹萧萧并掩关
　　送史馆学士杨亿闽中迎侍
　　迎侍闽川去路长才名官职过欧阳翰林贵族夸东榻【杨近为副翰张舍人坦腹】史馆清衔庆北堂别酒正逢寒菊绽归舟应见早梅香拾遗健羡吟诗送莫笑蹉跎两髩霜
　　览镜
　　览镜笑浮生秋霜发数茎才髙空有气官散即无荣贫乆心还乐吟多骨亦清他年文苑传应不漏吾名
　　送冦谏议赴青州
　　表海镇峥嵘枢臣辍禁庭两蕃申族帐七县造图经密勿君恩异循良祖德馨旗旌驱驿路鼔角出郊坰归梦寻温树行尘动福星上仪三道判排设十间防风静衙门防霜寒郡阁铃看山楼号白封社土分青花好诗难惜梨甘酒易醒【牡丹水梨皆青州所出】徴还都几日莫爱妓娉婷
　　宁公新拜首座因赠
　　著书新奏御【上诏承防苏公道士韩德纯与公集三教圣贤事迹各五十巻故有首座之命】优诏及禅扉首座名虽贵家山老未归磬声寒绕枕塔影静侵衣终忆西湖上秋风白鸟飞
　　寿宁节祝圣寿【十首】
　　行漏齐趋圣节筵云开金阙上青天平明引入长生殿共祝尧云百万年
　　数声飞电响鸣鞘香袅金鑪映赭袍王母亲承玉皇诏年年今日进蟠桃
　　华胥国主何时见兠率天宫底处开尽説今年寿宁节一齐移入帝城来
　　帘前可爱三冬日堦下新抽七叶蓂昨夜灵台因预奏防云髙捧老人星
　　益算真君南斗髙还因圣节奏天曹扶桑枯尽灵椿老始放尧眉出寿毫
　　庄周浪説华封祝汉帝虚传嵩岳声争似寿宁嘉节日千门万户愿长生
　　帝德由来动百神年年圣节絶纎尘万家喜气生和气冬日翻疑一日春
　　只为忧民感上玉京今日集羣仙更教添注吾君寿直过人皇万八千
　　汉主寿山称万歳宗佳节号千秋吾皇别享无疆福百姓懽呼动九州
　　谪宦商于又解梁二年不见赭袍光重来班列虽疎逺祝寿情深泪数行
　　幕次闲吟【五首】
　　二年憔悴咏江蓠恩诏重教侍玉墀寓直掖垣休入梦常防幕次且吟诗新文自负山中集旧吏多惊髩畔丝莫道谏官无一事犹胜闲卧解州时
　　禁漏迟迟待立班坐愁身计忽长叹时清幸遇千年运头白重为八品官乌帽半欹残月冷马鞭慵执暁霜寒君恩未报心犹壮不敢思归七里滩
　　文章曽受帝褒称幕次孤吟冷似氷借马趂朝长后到问人求米尽难凭僮教罢药朝无酒儿废看书夜絶灯除却金章在腰下其余滋味一如僧
　　六里山中谪宦身归来无路掌丝纶堦前不见朱衣吏堂上空辞白发亲月入可堪茶作俸多还怯桂为薪懒求郡印縁何事曽忝西垣侍从臣
　　江蓠吟尽髩成霜谪宦归来梦一场毎日秖窥丹鳯案被人犹唤紫防郎斋宫独坐风翻幕客舍闲吟叶满床若是承明容再入未曽荒废旧文章
　　还韦度支韶程集
　　岭南为郡带名曹万里江山兴咏饶皇宋声名归雅正有唐门地本逍遥雪霜思苦虽侵鬓金紫恩深已佩腰旧草满囊胜薏苡几聨乘醉写芭蕉进来圣主回天眷抄逐蛮僧过海潮何事曹南得披览韶程风什似闻韶
　　将赴单州和韦度支相送之什次韵
　　就养求官动圣知专城犹得近王畿乡人竟指曽题柱丘嫂应慙不下机西掖罢批天子诰北堂荣着老莱衣邻封唱和如多暇三载须成一集归
　　初上单州有作
　　旧官休念直承明就养谁能系宦情蓝绶昔年为短簿防衣今日是专城妓人半在登楼看亲老初来满郡迎漫逐肩舆张皂盖平生唯有此时荣
　　送秘阁裴都监奉使两浙【已下再入西枢作】
　　霏霏梅雨洒船窻緑树参差早稻黄捧诏暂辞图籍府扬帆深入水云乡皇华赐防江楼月御札闲开野寺香若到苏台人问我长官重作紫防郎
　　送戚殿丞之任括苍
　　佐郡海西边挂帆离兔园逺经罗刹石近去鹡鸰原菊暖秋飞蝶霜晴夜呌猿老郎方吏隠应笑市朝喧【殿丞令弟知温州永嘉县】
　　送冯中允之任婺州
　　东南宦游多胜游婺女星下溪山幽严陵隠德七里濑沈约诗名八咏楼岸上黍离经故国湖边木脱正髙秋承明三入妨贤乆拟覔江乡小郡侯
　　寄题义门胡氏华林书院
　　水阁山斋架碧虚亭亭华表映门闾力田歳取千箱稻好事家藏万巻书旋对杯盘烧野笋别开池沼养溪鱼吾生未有林泉计空媿妨贤卧直庐
　　送母殿丞赴任齐州
　　三齐号难治民瘼待良医勿谓人多诈须教吏不欺鱼盐多近海桑柘润连淄御礼新颁厯无忘训诫辞【上亲选良吏仍赐御前厯子】
　　送张监察通判余杭
　　郡城潇洒浙江濵暂辍乘骢慰逺民莫放霜威夸御史且收风景属诗人雪侵楼上迎潮眼花拥湖边泛月身尽是公余吟咏处好飞佳句寄词臣
　　送杨屯田通判永兴
　　长安弃废此藩方通理犹宜占省郎入洛才名齐二陆【屯田自浙入朝鏁防及第】有唐门户本三杨【屯田靖恭杨氏唐末避地江南】袖中丹桂家声在道畔丰碑祖徳光【关西夫子碑在閺乡路上】莫向公余寻故第榛芜难认靖恭坊
　　书斋
　　年年赁宅住闲坊也作幽斋着道装守静便为生白室著书兼是草堂屏山独卧千峰雪御札时开一炷香莫笑未归田里去宦途机巧尽能忘
　　书懐简孙何丁谓
　　三入承明已七年自慙踪迹乆妨贤吾子几时归鳯阁病夫方欲买渔船季路防甘知已矣潘安毛髩更皤然举人自代何由得归去东臯种黍田
　　送柴谏议之任河中
　　蒲津名郡得名公谏纸缄箱且罢封红药堦墀曽吐鳯緑莎防事旧鸣蛬【故事河府院省緑莎防唐吏治政时好事者常加浇溉兵兴之后为不好事者铲去之公好事者也可复此景故云】下车首谒重华庙入境先经五老峯见説丘门诗板在应教回也继遗踪【故兵部王侍郎尝知河府公之座主也】
　　送仆射相公赴西郊
　　五十日端揆西郊任保厘偶抛三事重未失百寮师府县威仪引宫城管钥随麤官嫌出将剧位是留司樱笋供筵馆蜩蝉响路岐碧纱题壁处昼锦下车时请雨摩腾塔寻芳白傅祠维嵩过旧隠禊洛赋新诗礼絶应悬榻公余尚读碑留台崇帅表内殿列须知易退甘龙卧难虚是鳯池两京全咫尺三史不参差康济荒年谷风标饤座梨【唐相崔逺文词清丽风神峻整时人谓之耳】弼谐终在我睠注更同谁温树隂犹在甘棠影暂垂常濡玉堂笔愿草白麻词
　　送李著作
　　芸阁新衔捧诏归歴阳湖畔拜庭闱已闻爱子披朱绂【著作郎君已赐服色】犹学婴儿着防衣饭馈海陵红稻软鲙擎淮水白鱼肥吾生自失荣亲禄谩踏花砖入北扉
　　送礼部苏侍郎赴南阳
　　拜命辞台席扶亲道更光风流在东阁优逸是南阳治箧排宸翰行衣带御香袴襦编户暖扇枕板舆凉铃阁留僧饭书斋着道装遗踪寻耿邓善政法龚黄潭净秋收菊郊平暁坐棠未应淹郡国即是复岩廊一自同鹏鸟重来浴鳯皇贰卿二十八羞杀老冯唐
　　制除工部郎中出内署【已下滁州作】
　　温树隂中别玉堂应星犹得入文昌莫嫌工部官曹慢杜甫才名是外郎
　　诏知滁州军州事因题【二首】
　　暁直银台作侍臣暮为郎吏入埃尘一生大抵如春梦三黜何妨似古人不称禁中批紫诏犹教淮上拥朱轮时清郡小应多暇感激君恩养病身
　　罢直金銮领一麾依前顦顇咏江蓠所嗟吾道关消长岂为防躯系盛衰尚媿临民为父母终当学稼养妻儿自怜此度辞京阙犹胜商山副使时
　　滁州官舍【二首】
　　忽从天上谪人间知向山州住几年俸外不教收果实公余多爱入林泉朝簮未解虽妨道宦路无机即是禅铃阁悄然私自问郡斋何异玉堂前
　　失职金銮假一麾琅琊山色绕城池解且作三年调下马先吟八絶诗勾检簿书宁免俗逢迎使命亦随时公余不敢妨吟咏异日声名继至之【独孤及字至之为滁州刺史】
　　堂前井
　　公署在山上凿泉深且清一杯冰溜满六月火云生利物诚堪拜投钱恶近名饮之何以报官况与诗情
　　荒亭晚坐
　　荒亭秋日沈独坐白头吟为郡浑无味归田素有心鹊翻枫叶乱蛬响菊丛深防物休相聒幽懐老不禁
　　身世
　　淮边为小郡身世复何云妻病无医药儿痴废典坟簮裳看似梦俸禄薄如云不作归耕计何阶望致君琅邪山【东晋元帝以琅邪王渡江常居此山故溪山皆有琅邪之号不知晋已前何名也】
　　连袤复岧嶤峰峦架泬寥流名自东晋积翠满南谯洞碧通仙界溪明润药苖古台临海日絶顶见江潮杉影挐云暗泉声出竹遥庙碑传汉祖寺额认唐朝旱歳时霑稼灵踪合禁樵诗章因我盛【唐贤游者多矣无琅邪山诗】屏障遣谁描近住人多秀频登酒易消图经标八絶霍合相饶
　　为郡
　　为郎为郡意何阑羞拂朝缨盖病顔赐笔任分双管赤梳头已是二毛斑道孤自合先归隠俸薄无由便买山出坐两衙皆勉强此心长在水云间【汉尚书郎月给赤管大笔一双】
　　自笑
　　年来失职别金銮身世漂沦髩发残贫借俸钱犹典郡老为郎吏是何官开樽暂喜愁肠破堆案仍劳病眼看自笑不归田里去谩将名姓挂朝端
　　自问
　　自问意何如身穷业有余巻懐君子道耽味古人书月给非无酒晨羞亦有鱼山头刺史宅未识是吾庐
　　夜长
　　后楼前阁五严更顔髩侵人睡渐轻病眼己甘书册废愁肠犹取酒杯倾风揺纸帐灯花碎日照氷壶漏水清吟尽旧诗犹展转百回移枕未天明【眼病黒花夜不看书数年矣】
　　与嘉祐同游寳应寺
　　滁阳领郡经三月寳应游山始一回屐齿免忧岩下折簿书长苦案头堆粼粼泉石吟魂健漠漠烟岚病眼开尽日引渠寻胜境读碑看篆拂苍苔
　　迂儒
　　自笑是迂儒诚宜与世疎左迁犹上疏薄俸亦抄书漠漠花侵眼萧萧发映梳惟当早休去幽处卜吾庐
　　花鹿
　　花鹿一何驯长随病使君必教吾在野当与尔为羣静饮清溪水闲眠碧洞云犹胜市朝里逐众走纷纷
　　今冬
　　休思官职落青云且算今冬养病身白纸糊窻堪聴雪红炉着火别藏春旋蒭官醖漂浮蚁时取溪鱼削白鳞况是丰年公事少为郎为郡似闲人
　　滁上谪居【四首】
　　迹去金銮殿官移玉笋班才髙宁免妬命薄不如闲暁鉴悲华发春醪慰病顔为郎身渐老自笑不归山迹忝词林旧官为郎署卑同羣甘鸟兽茍禄为妻儿未有一事立空惊双髩衰唯怜文集里添得谪官诗敢叹我命薄所嗟吾道消谪官淮上老京信日边遥巧宦或五鼎甘贫唯一瓢居然古人事名迹讵相饶一日复一日悠悠任此生所悲频谪宦不是厌专城有悔皆因禄无凶未若耕林泉何处好终卜挂吾缨戏题二章述滁州官况寄翰林旧同院
　　要知滁上兴如何养拙偷安幸亦多小郡既无衣袄使丰年兼有袴襦歌公余处处携山屐官醖时时泛海螺病眼白头唯醉睡朝廷好事不闻他
　　要见滁州谪宦情信縁随俗且经营不夸两制词臣贵多伴三班奉职行楼堞向空乘月上樽罍有酒对山倾升沈得丧何须问况是浮生已半生
　　髙闲
　　谪官滁上欲何为唯把髙闲度歳时费尽俸钱因合药忙于公事是吟诗京中吏去慵传信江外僧来与撰碑更待吾家婚嫁了解休致未全迟
　　腊月
　　腊月滁州始觉寒年丰歳暮郡斋闲官供好酒何忧雪天与新诗合看山日照野塘梅欲绽烧回荒迳草犹斑吏人散后无公事门防森森夕鸟还
　　雪中看梅花因书诗酒之兴
　　年来滁上兴何长唯把吟情入醉乡雪片引诗胜玉帛梅花劝酒似嫔嫱凝眸未厌频频落拥鼻还怜细细香谪宦老郎无一物清贫犹且放懐狂
　　朝簮
　　一戴朝簪已十年半居谪宦半荣迁壮心无复思行道病眼唯堪学坐禅醉谢陶公长欠酒俸慙吾祖不言钱白头郎署成何事见拟休官自种田【陶公云饮酒常不足】
　　贺吕祐之谏议【自起居舍人拜命不由员外郎】
　　鳯阁前年陪步武麟台昔日是交游先归内署身虽忝直上髙坡命更优玉笋外郎全弃掷土山果毅免经由却应回笑滁阳守官似冯唐半白头
　　贺冯起张秉二舍人
　　八年东观知深屈【冯舍人雍熈丁亥歳与予同直史馆】百日南床秖暂经【张自知杂入阁下】春暖并吟红药树云开双见紫防星綉衣脱后休持斧珠履抛来免过防【冯兼越王翊善】应念出官淮水上被人还笑屈原醒
　　送都官梁员外同年之江南转运
　　月宫同歳取丹枝次第飞翔侍玉墀出职未吟红药树转官新入白云司【都官刑部属司】使权繁重虽无暇曹局清闲合赋诗【薛能李频郑谷皆为都官】不似谪官淮水上髩毛衰飒咏江蓠
　　有伤
　　壁上时牌催昼夜案头朝报见存亡悬车又丧司空相延阁新薨贾侍郎【二公相继薨者】陶铸官资经化笔【某登朝后所任皆司空在中书】品题名姓在文场【予应举时贾公以驾部员外知制诰用知贡举遂防首冠多士】繐帷一恸无由得徒洒春风泪数行
　　寄杭州西湖昭庆寺华严社主省常上人
　　梦幻吾身是偶然劳生四十又三年任夸西掖吟红药何似东林种白莲入定雪龛灯熖直讲经霜殿磬声圆谪官不得余杭郡空寄髙僧结社篇
　　送郑褒归闽中
　　褒也瓯闽士文髙行益修干名逢诏罢归计逼亲忧鸥鸟终相狎公卿谩欲留刺桐花下宅兰蕨奉晨羞
　　赠王献
　　举子竟文赋风骚委路尘吾宗多警句诗道未无人青眼有谁是白头空镊频贾生如再召为尔指迷津
　　病假
　　小郡虽无事常时亦有劳坐衙衫强着判案笔须操眼病因求假身闲更觉髙何当长似此归去老蓬蒿
　　偶题【三首】
　　贾谊因才逐桓谭以防疎古今当似此吾道竟何如郑兴亲未张籍眼多昏何时解印绶归去卧山村白头厌郎署病眼欲分司寸心犹未决所顾在妻儿
　　诗酒
　　白头郎吏合归耕犹恋君恩典郡城已觉功名乖素志秪凭诗酒送浮生刚肠减后防防讽病眼昏来细细倾樽杓不空编集满未能将此换公卿
　　司空相公挽歌【三首】
　　全德羣儒服清名信史书何人不调鼎唯我得悬车萧相文无害于公庆有余三川归地松槚自扶疎执礼身虽退思贤宠未衰垂行三入命遽逼九原期本末皆书史功名别树碑须知文集里全似白公诗去歳频宣召观灯复赏花健嫌灵寿杖轻弃富人车列座先台席温顔逼翠华而今宅前路破筑堤沙
　　和庐州通判李学士见寄【二首】
　　北门西掖乆妨贤出入丹墀近八年且把一麾淮水上敢思三接浴堂前将何政术称循吏岂有文章号谪仙除却清贫入诗咏山城坐客冷无氊【杜工部戏赠郑广文诗云才名四十年坐客寒无氊】
　　金銮失职下蓬瀛也向淮边领郡城堆案簿书为俗吏满楼山色负吟情庐江地近音尘断何逊诗来格调清未得罇前一开口可怜心绪独揺旌
　　赠朱严
　　未得科名髩已衰年年顦顇在京师妻装秋巻停灯坐儿趂朝餐乞米炊尚对交朋賖酒饮徧看卿相借驴骑谁怜所好还同我韩柳文章李杜诗【严妻能书常写文巻】
　　戏和寿州曽秘丞黄黄诗
　　黄黄真是小巫娥买恐千金价不多别母语娇空有泪对人声颤未成歌产从南国胜桃李携去东山隠薜萝滁上老郎无妓女草读易拟如何
　　又和曽秘丞见赠【三首】
　　非才误受帝恩深报国空存一片心命薄任从官进退道孤难与众浮沉日边信断无归梦滁上公余且醉吟劳寄新诗逺相唁野云何处望为霖【来诗云其如夷夏待为霖】谬因文字立虚名寓直金銮冒宠荣两度黜官谁是援二毛侵髩自堪惊宫花谩役春来梦山蕨聊供醉后羮身外浮华尽闲物不将穷逹问君平
　　箧中经歳鏁朝衣自觉心闲少梦思失马叟言徒喻道牧猪奴戏任争碁且持使节安黔首莫爱恩波沃漏巵况是无功头已白此身长恐负明时
　　和朱严留别【依本韵】
　　之子有文行常流窃比难援毫秋露下【生文学余力尤工篆】开巻古风寒场屋推盟主声诗立将坛论儒轻五霸议古嫉三桓师仰唯韩愈才名压李观【生有师韩説】固穷多短褐忧道即忘餐见访山围郡相逢菊满栏眼青怜造士头白媿郎官罢举层霄逺监州勺水蟠贫厨兼味少市醖数杯酸旧业烦君勘新题为我刋【生为手勘小畜集又书八絶诗在也】临岐留雅什天马撼金銮
　　赋得纸送朱严【即席探题】
　　洁白又方正似君心坦平空随文价贵未免刺毛生客被侵霜薄山窻映雪明前春悬作牓应见淡书名饶州马殿院频寄黒髭药服数千丸斑白未减作诗以报之
　　两州迢递隔长江寄药知君念老郎妙术逺慙周柱史衰容争奈汉冯唐未除凡骨无仙分欲断愁根有醉乡多羡绣衣须髩黒满身唯带柏台霜
　　歳暮感懐
　　歳暮山城放逐臣老从霄汉委泥尘公卿别后全无信兄弟书来秖説贫眼看青山休未得鬓垂华发摘空频文章气槩成何事霑惹虚名误此身
　　送郑南进士归洪州
　　霜飘枫叶满长郊家指西山旧结茅访我谪居龙失水怜君行路鸟焚巢仲尼未免遭儒戏扬子何烦解客嘲归去豫章泉石好不知徐孺与谁交








　　小畜集巻十
　　钦定四库全书
　　小畜集巻十一　　　　　宋　王禹偁　撰律诗
　　茶园十二韵
　　送董谏议之任湘潭
　　送江州孙膳部归阙兼寄承防侍郎
　　立春前一日雪
　　送严判官儒归滁州
　　将巡堤堰先寄髙邮蒋知军
　　送閤门秦舍人
　　病起思归
　　寒食
　　酬太常晁丞见寄
　　张屯田弄璋三日畧不防客戏题短什期以满月开筵
　　寄秀州冯十八礼丞同年
　　送丁谓之再奉使闽中
　　牡丹十六韵
　　朱红牡丹
　　芍药花开忆牡丹絶句
　　海僊花诗三首
　　后土庙琼花诗二首
　　樱桃渐熟牡丹巳凋恨不同时辄题二韵芍药诗三首
　　暮春
　　酬髙邮知军蒋殿丞见寄
　　又和寄惠藤箧絶句
　　先帝登遐圣君嗣位追维恩顾涕泣成章登夀宁寺阁
　　池上作
　　和国子栁博士喜晴见寄
　　公退言懐
　　公余对竹
　　官舍偶题
　　赠吕通秘丞楚州监仓
　　赠虚巳
　　赠省钦
　　赠王殿院同年
　　留别扬州池亭
　　池邉菊
　　扬州道中感事兼简史馆丁学士
　　太宗皇帝挽歌三首
　　阙下言懐上执政三首
　　送邵察院知朗州
　　送直馆髙正言转运荆湖
　　送宋澥处士之长安
　　送刑部韩员外同年致仕归华山
　　赠状元先辈孙仅
　　赠浚仪朱学士
　　书懐送田二舍人自吏部郎中出典泰州寒食出城马上偶作
　　病中书事上集贤钱侍郎
　　赁宅
　　青猿
　　寓直偶题
　　顷年谪官解梁收得令狐补阙毛诗音义其本乃防昌三年所写数行残缺后人添之其笔迹乃工部毕侍郎所补也昨因问之乃云亡失多年矣作四韵以还之
　　伏日偶作
　　和吏部薛员外见寄
　　赠宻直张谏议
　　寄状元孙学士
　　送谭殿院之任南阳
　　送河阳任长官
　　和屯田杨郎中同年留别之什
　　送临清杨可主簿入蜀
　　送淳于中舍悬车侍养
　　送正言杨学士亿之任缙云
　　送第三人朱严先辈从事和州
　　送南阳李太傅二首
　　夀孙三日
　　茶园十二韵【扬州作】
　　勤王修歳贡税驾过郊原蔽芾余千本菁葱共一园牙新撑老叶【新牙之上去年旧叶尚在】土软迸深根舌小侔黄雀毛狞摘緑猿出蒸香更别入焙火微温采近桐华节生无谷雨痕缄縢防逺道进献趁头畨待破华胥梦先经阊阖门汲泉鸣玉甃开宴压瑶罇茂育知天意甄收荷主恩沃心同直谏苦口类嘉言未复金銮召年年奉至尊
　　送董谏议之任湘潭
　　依依行色满帆樯又借仁风恵逺方暂去长沙非贾谊犹虚时相待张苍槛前波浪潇湘阔后汀洲橘柚香翰苑放臣知最幸愿听民讼继甘棠
　　送江州孙膳部归阙兼寄承防侍郎
　　九江为郡髩成霜淮海相逢共黯伤放逐翰林同李白蹉跎郎署似冯唐才名各负诗千首离别无辞酒一觞归见鼇头如借问为言枨也减刚肠【孙与承防侍郎同年】
　　立春前一日雪
　　一色满淮海莎阶晓欲平气寒知腊在势猛共春争飘泊残梅妬龙钟老桧擎随风无定态入竹有繁声倚槛吟忘倦援毫画不成南乡消瘴疠东作助农耕片飏鹅毛逺光翻蝶翅轻任贫添酒债慵扫慰诗情羣玉峰峦秀华胥世界清老郎无政术沈酒卧江城
　　送严判官儒归滁州
　　永阳谪宦髩成华唯有宾从最可夸文翰东堂进士第风流南国相公家移官我未归丹禁回棹君今指白沙滁上淹翔虽巳久寺楼山色对琅琊
　　将巡堤堰先寄髙邮蒋知军
　　二十年前在濮阳宾筵留我共飞觞当时进士衣如雪今日郎官髩有霜吏役可堪巡堰埭军城犹喜接封疆能来界首相期否堤上依依栁渐黄
　　送閤门秦舍人
　　郡印我未解轻轩君不留相逢那几日此别又经秋山雪晴犹在河澌暖不收内庭连上閤早晚共优防
　　病起思归【二首】
　　年来多病转思山终日呻吟簿籍间叔夜养生休著论陶潜难死只因闲【陶潜云人生实难死】又移郡印三年调未报君恩两鬓斑安得便归田里去松篁泉石掩柴闗
　　四十为郎非不偶况曽提笔直瀛洲明时遇主谁甘退白髪侵人自合休梦得蹉跎因出郡【刘梦得贬谪为郎四十余年】薛能诗什耻监州【薛许昌诗云监州是戯儒】春来病起思归甚未敢飞章达冕旒
　　寒食
　　寒食江都郡青旗卖楚醪楼台藏緑栁篱落露红桃妓女穿轻屐笙歌泛小舠使君慵不出愁坐读离骚
　　酬太常晁丞见寄
　　当年布素定交情恨不同为出谷莺犹作三丞君最屈偏寻两制我知荣湮沈莫厌青衫在彼此俱嗟白髪生重入玉堂非所望汶阳田好欲归耕【晁诗祝予再入翰苑】
　　张屯田弄璋三日畧不防客戏题短什期以满月开筵
　　布素相知二十年喜君新咏弄璋篇洗儿已过三朝防屈客应须满月筵桂子定为前进士兰芽兼是小屯田至时担酒移厨去请办笙歌与管弦
　　寄秀州冯十八礼丞同年
　　君从婺女典嘉兴我自滁阳到广陵同被雪霜侵两鬓独嗟官职是三丞郡斋新养华亭鹤乡信时逢建业僧愿作入朝西道主只看黄霸诏书徴
　　送丁谓之再奉使闽中
　　绣衣直指东南夷入奏风謡受圣知持节又从三殿出演纶还较一年迟朝中谬拜推贤表江畔空吟惜别诗郡印喧卑文防少为君搔首落花时【予在西掖尝举谓之】
　　牡丹十六韵
　　艳絶百花慙花中合面南赋诗情莫倦中酒病先甘国色浑无对天香亦不堪遮须施锦障戴好上瑶簪苞折深擎露枝拖翠出蓝半倾留粉蝶防亚拂冝男邻妓临妆妬胡蜂得蘂贪忽翻晴吹动浓睡晓烟含话别年经一相逢月又三遣吾挦白髪为尔换新衫池馆邀宾看衙庭放吏防僊娥喧道院魔女逼禅庵【道院禅庵皆公署内所有】乱惜窠难析分题韵更探歌欢殊未厌零落痛曽谙谷供汤沐黄鹂助笑谈顔生如见此未免也醺酣【顔回不饮酒】
　　朱红牡丹
　　渥丹容貌着霓裾何事僧轩秪一株应是吴宫歌舞罢西施因醉误施朱
　　芍药花开忆牡丹絶句
　　风无情落牡丹飜阶红药满朱栏明皇幸蜀杨妃死纵有嫔嫱不喜防
　　海僊花诗【并序】
　　海僊花者世谓之锦带维扬人传云初得海州山谷间其枝长而花密若锦带然予视其花未开如海棠旣开如木而繁丽嫋娜过之或一朶满头冠不克荷惜其不香而无子苐可钩压其条移值他所因以释草释木验之皆无有也近之好事者作花谱以海棠为花中神仙予谓此花不在海棠下宜以僊为号目之锦带俚孰甚焉又取始得之地命曰海僊且为赋诗三章题诸僧壁
　　一堆绛雪压春丛嫋嫋长条弄晚风借问开时何所似似将绣被覆薫笼
　　春憎窈窕教无子天为妖娆不与香尽日含毫难比兴花中应是卫庄姜
　　何年移植在僧家一簇柔条缀彩霞锦带为名卑且俗为君呼作海僊花
　　后土庙琼花诗【二首并序】
　　扬州后土庙有花一株琼白可爱且其树大而花繁不知实何木也俗谓之琼花云因赋诗以状其态
　　谁移琪树下僊乡二月轻氷八月霜若使夀阳公主在自当羞见落梅妆
　　春氷薄薄压枝柯分与清香是月娥忽似暑天深涧底老松擎雪白婆娑
　　樱桃渐熟牡丹已凋恨不同时辄题二韵
　　红芳落尽正无憀吟绕空枝首重搔最恨东君少才思不留檀口待樱桃
　　芍药诗【并序】
　　芍药之义见毛诗郑风百花之中其名最古谢公直中书省诗云红药当堦翻自后词臣引为故事白少傅为主客郎知制诰有草词毕咏芍药诗词采甚该备然自天后以来牡丹始盛而芍药之艶衰矣考其实牡丹初号木芍药盖本同而末异也予以端拱已丑嵗由左司谏为制诰舍人后因事黜弃淳化甲午年又以礼部员外郎牵复旧职寻以本官充翰林学士则谢公白傅之任再蹂躏矣自出滁上移广陵追念纶闱于今九载而编集之内未尝有芍药诗言于词臣不得无过扬州僧舍植数千本牡丹落时繁艶可爱因赋诗三章书于僧壁
　　牡丹落尽正凄凉红药开时醉一塲羽客暗传尸解术僊家重爇返魂香蜂寻檀口论前事露湿红英试暁妆曾忝掖垣真旧物多情应认紫防郎
　　东君留着占残春得得迟开亦有因曽与掖垣留故事又来淮海伴词臣日烧红艶排千朶风递清香满四邻更爱枝头弄金缕异时相对掌丝纶
　　满院匀开似赤城帝乡齐防上元灯感伤纶阁多情客珍重维扬好事僧酌处酒杯深蘸甲折来花朶细含棱老郎为郡辜朝寄除却吟诗百不能
　　暮春
　　索莫红芳又一年老郎空解惜春残才闻莺啭夸杨栁已被蝉声哭牡丹壮志休磨三尺剑白头谁借两梁冠酒罇何必劳人劝且折余花更尽欢
　　酬髙邮知军蒋殿丞见寄
　　青云岂望更翶翔览镜唯添髩雪光为郡自知无政术归田犹拟拜封章且眠锦帐趋兰省终掩云闗卧草堂三入承眀巳过分有何辞笔敌长杨【予两知制诰一入翰林】
　　又和寄恵藤箧絶句
　　蛮藤编箧自番禺锦袋罗囊尽不如乞与扬州贮诗草行春谁怕随车【藤箧耐】
　　先帝登遐圣君嗣位追惟恩顾涕泣成章
　　鼎湖髯断去难攀九五飞龙已御干两制旧臣生白髪一畨新贵上青天老为郎吏承缞绖假作诸侯哭几筵疎贱无由撰哀册梦中空负笔如椽
　　登夀宁寺阁
　　乗兴登虚阁披襟一望间圣朝新日月【时帝初即位】亡国旧江山槛隔晴虹断檐喧夕鸟还归衙不辞晚吟思白云闲
　　池上作
　　未遂沧洲去池边弄緑波醉浮船底兀吟绕履痕多静照新华发沈思旧钓蓑晚凉得幽趣鱼上戏圆荷
　　和国子栁博士喜晴见赠
　　霖霪为害正忧农昨日隂云散碧空泼刺退滩鱼失水啁啾髙树鸟知风洗开霁月婵娟色放出秋花菡萏红劳寄新诗曲相贺由来灾异系三公
　　公退言怀
　　吏胥围绕簿书堆病眼昏昏素髪垂已觉文章无用处不归田里待何时两衙决事官差我五日延英诏问谁赖有故人踪迹在只应蘧寗是吾师
　　公余对竹
　　冠褐飘飘乍退公引吟留坐一丛丛买添幽景浑无价洗却繁隂别有风曽任雪欺终古緑也从桃映暂时红此君合是吾庐物防种婵娟伴钓翁
　　官舍偶题
　　俸钱随月尽公务逐时生白髪多悲感皇华倦送迎奉身无实事困我为虚名防向沧浪上秋风自濯缨
　　赠吕通秘丞楚州监仓
　　闻君公事苦喧卑红粟堆边独敛眉巳入朝行翻掌庾未如畿尉且吟诗【君前任畿尉】堰头笑傲同张祜市里优防比路随唯有才名藏不得山阳留滞肯多时
　　赠虚已
　　谿边幽寺好霞别后春风几度花梦忆一岩红薜荔心轻三事紫袈裟禅机悟了身无着诗句髙来髩有华不遇蘓州韦应物昼公萹什向谁夸
　　赠省钦【师善八分太宗召于殿上书数行赐紫】
　　旧隐何年别翠防瀑泉声外鏁禅扉御前曽冩八分字天上特宣三事衣灯照夜庵霜后冷鼎烹秋菌中肥终归五老峰边去杯度长江锡杖飞
　　赠王殿院同年
　　几年淮海叹驱驰美拜初闻入奏时乍作台官劳马揖合为巡使近龙墀多从此地升三字莫向朝端説四维纵过省桥休拗项郎官班列甚喧卑【时郎中八十余员员外数百员惟台官稍少】
　　留别扬州池亭
　　竹绕亭台栁拂池徘徊终恋郡斋西斜阳更上渔舟坐明日红尘逐马蹄
　　池边菊
　　緑池绕迳几千栽凖拟登髙泛酒杯未到重阳归阙去金英寂寞为谁开
　　扬州道中感事兼简史馆丁学士【时与丁同赴京】
　　淮边为郡再相逢又得同途赴九重顾我尚骑天廐马共君遥想鼎湖龙贾生比望朝文帝白傅何期哭宪宗携手驿桥残照里断魂空对隔江峰
　　太宗皇帝挽歌【三首】
　　卜世知无极上僊安可寻祝尧违众望传啓合天心陵栢萧骚韵阶茅寂寞隂何人开殿阁尘暗九琴舜化无偏党尧年欠耄期世间人自哭天上事难知终让东封礼遂成南狩悲金銮旧学士头白涕涟洏日到虞泉落天从杞国崩去年夀宁节今夕永熈陵薤露悲风起松阡苦雾凝龙髯攀不及千古恨难胜
　　阙下言怀上执政【三首】
　　谬提文笔侍先皇谪宦归来遇国丧僊驾只留烧药鼎繐帷犹认谏书囊北辰别见天垂象西内浑疑海变桑昨日梓宫陪哭临泪多唯有老冯唐
　　早有虚名达九重宦途流落渐龙钟为郎吏同元稹羞见都人看李邕旧日谬吟红药树新朝曽献皂囊封犹期少报君恩了归卧山村作老农
　　诰词黜责子孙羞欲雪前寃事巳休浴殿失恩成一梦鼎湖攀驾即千秋道边任死心终直泽畔长吟泪暗流虞舜五臣知此事戏儒应免更监州【薛能诗云监州是戏儒】送邵察院知朗州【察院自淮南转运乞侍养因有此除并拜母为县太君】
　　郡斋全占五谿云就养辞权以孝闻重戴旧称秦御史髙堂新授汉封君板舆为别经三载夀酒先斟满十分我叹今生无此事赋诗相别泪雰雰
　　送直馆髙正言转运荆湖
　　象笏乌纱谏署荣运输权重使蛮荆职叨三馆图书贵地辖重湖水石清贪吏望风潜解印逋民知惠自归耕官曺寂寞冯唐老多羡乗轺泽国行
　　送宋澥处士之长安【内翰舍人弟】
　　簪笏盈门独纫兰卧龙濳在八龙闲鸰原任説朝贤贵鹤惟称处士闲静按僊经烧大药狂挨僧壁画遥山老郎见作归休计分取圭峰并掩闗
　　送刑部韩员外同年致仕归华山【自察院求致仕】
　　抗表辞乌府归山髩未秋朝簪还獬豸尘世谢蜉蝣拂袖人生事悬车帝命优名光新日歴官占好词头应宿郎曺美寻僊景物幽绣衣移蕙带騘马换耕牛对枕莲峰翠当门瀑布流妻闲栽药草儿戏杂猿猴买竹凭牙板疏泉湿鹿裘四推离督责三院肯淹留接武陶贞白差肩许逺逰十洲如得侣万戸任封侯脱洒因君去龙钟使我羞迁莺情最洽化鹤术难求掌诰无文彩谋身寡悔尤紫垣频忝窃白髪合归休应琏叨三入张衡尚四愁亦期婚嫁毕攘袂逐浮丘
　　赠状元先辈孙仅
　　病中何事忽开顔记得诗称小状元【予淳化辛夘嵗赠君诗云明年再就尧堦试应被人呼小状元】粉壁乍悬龙虎牓锦标终属鹡鸰原青云随步登花塔红雪飘衣醉杏园还有一条遗恨处不教英俊在吾门
　　赠浚仪朱学士【学士新知贡举】
　　潘岳花隂覆杏坛门生防谒绛纱寛西垣久望神仙侣北部休夸父母官屐送僧莎迳滑夜棊留客竹斋寒何时儤直来相继三入承明兴渐阑
　　书怀送田二舍人自吏部郎中出典泰州
　　共叹蹉跎两鬓苍立朝为郡是寻常重归谢客中书省又送山涛吏部郎三入承明身最沗十年兄弟分偏长喜闻辞日留前席莫等多时住水乡
　　寒食出城马上偶作
　　欲报君亲与愿违今年寒食任芳菲八音遏密因山后双泪滂沱拜墓归艶冶桃花迎马笑轻狂榆防扑人飞宦途时态更谙尽犹愧妨贤直紫防
　　病中书事上集贤钱侍郎【五首】
　　力疾奉朝谒归来倦送迎老为儒术误瘦爱道装轻箩药幽香散移琴细韵生晨餐渐有味笋蕨倍闗情妻儿惯蔬素仆马任龙钟一榻浑无物孤琴对病容风翻帘影乱笔减研痕重幽寂谁为伴扶行赖瘦笻食贫当嵗早朝退百端忧典笏逢休假焚香愿有秋病饥浑厌肉瘦冷未更裘梦见山村兴披簔钓乱流郎署领制诰十年未上坡冯唐空潦倒衞绾是谁何犹赖紫垣直聊遮白发多归田未有计林树緑婆娑日日奉朝谒病多仍食贫揶揄应有鬼夷俟岂无人凤阁十年笔乌纱九陌尘集仙知巳在应为指迷津
　　赁宅
　　老病形容日日衰十年赁宅住京师阁栖凤鸟容三入巢宿鹪鹩只一枝壁挂图书多不久砌栽芦苇亦频移人生荣贱须知分防买茅庵映槿篱
　　青猿
　　小仆如猿狖贫家备指呼未堪随马足已惯典鱼须时洗尘侵砚闲收滴图归田如有计留负酒胡卢
　　寓直偶题
　　两朝书命媿无才谩逐词臣侍玉堦病似相如多避事拙于方朔少诙谐命奇只合先休退道在何妨更巻怀白手犹期议封禅一随銮辂见燔柴
　　顷年谪官解梁收得令狐补阙毛诗音义其本乃防昌三年所写数行残缺后人添之其笔迹乃工部毕侍郎所补也昨因问之乃云亡失多年矣作四韵以还之
　　谪宦山州自训童因求书籍有遭逢偶收毛郑古诗义识得欧虞旧笔踪南郡携行心不足【禹偁自解梁征便拟入袖上防知侍郎入圣上幕府不敢私谒遂携去滁扬二州】西斋送去手亲封尘侵烟染尤堪重年号标题歴武宗
　　伏日偶作
　　移床拖簟就南轩门掩闲坊半树蝉多病形容唯有骨食贫生计旋无钱掖垣已忝年深直朝谒终妨日晏眠防解纶闱求郡印早收余俸卜归田
　　和吏部薛员外见寄
　　枨也好刚多悔吝唯凭忠信自书绅严陵知退遗荣利只拟沧浪好钓纶老去趁朝慵待旦病来求假动经旬西垣兴味更谙尽一片乌纱满马尘
　　赠密直张谏议【与予结婚】
　　先皇忧蜀辍枢臣独冒兵戈出剑门万里辞家堪下泪四年归国似还魂弟兄齿序元投分儿女亲情又结婚且喜相逢开口笑敢陈功业不须论
　　寄状元孙学士
　　久居台阁多忧畏欲荐贤才涉比周灰死寸心甘不动雪侵双髩未能休封章事寝空腾谤制诰词荒益自羞唯爱君家棣蕚榜登科记上并龙头
　　送谭殿院之任南阳
　　大抵人生乐故居山川况复汉南都别来坟墓有宿草归去田园多緑芜银印莫羞双髩白锦衣兼照两轓朱西垣衰病无憀客空羡此行歌袴襦
　　送河阳任长官
　　宰君行李苦萧疎妻子龙钟尚跨驴醉眼且防花满县愁顔莫望果盈车头衔新换呼明府科第元髙得校书谁解吟诗送行色茂陵多病老相如
　　和屯田杨郎中同年留别之什
　　科名长恐辱同年许国丹诚皎日悬谬掌斯文虽未丧欲行吾道即无权谢公留滞苍苔院潘岳征行落叶天引重力轻深自媿强酬诗什益凄然【予尝举奏屯田未有防防】送临清杨可主簿入蜀【杨父为诸司使祖有赠官及第授官后以父命归拜祖坟焚所赠诰】
　　脱白去焚黄遥知祖德光墓坟乔木老襟袖桂枝香回见梅含雪归逢橘饱霜子云应有宅为买草堂
　　送淳于中舍悬车侍养
　　悬车东去谢明朝摆脱簮缨似一毛望苑官清谐侍养督邮名贱耻徒劳青宫位在他年起防服身归此日髙我媿无亲尸厚禄与君书命泪霑袍
　　送正言杨学士亿之任缙云
　　弱冠珥朝簪才堪任翰林重违君厚遇聊奉母懽心笔削留惇史囊装贮赐金帆张淛河阔山对括苍深暂歇趋朝马重闻故国禽幽兰南涧采寿酒北堂斟务简慵开阁家丰不典琴防衣方侍养红药即供吟我占掖垣久自惊年髩侵妨贤兼罔极相送泪盈襟
　　送第三人朱严先辈从事和州
　　赁船东下歴阳湖牓版科名释褐初宾职不忧无厚俸郡斋唯喜有藏书【钱侯聚书尤多】伴吟先买秋江鹤醒酒时烹晚市鱼防使多情应问我为言衰病似相如
　　送南阳李太傅【二首】
　　两朝黄阁预弥纶又策春坊第一勲僧塔旧题前进士斋坛新拜上将军马衔金勒冲防雪雁避红旌入断云还似徐州张仆射御诗相送四方闻
　　红斾飘飘夺暁霞御筵相送出京华仲尼俎豆真儒者郤縠诗书属将家腰下巳悬如斗印门前看见筑堤沙先朝学士期牵复待草南阳入相麻
　　夀孙三日
　　经年病不饮此日一开樽鉴里休嫌老怀中已抱孙红防裁锦段香水浴银盆他日归田去相扶入荜门















　　小畜集巻十一
　　钦定四库全书
　　小畜集巻十二　　　　　宋　王禹偁　撰歌行
　　谢宣赐御草书急就章并朱邸旧集歌
　　应制皇帝亲试贡士歌
　　谢政事王侍郎伏日送冰
　　酬赠田舍人
　　对雪示嘉祐
　　送姚著作之任宣城
　　送晁监丞赴婺州关市之役
　　还扬州许书记家集
　　酬处才上人
　　和张校书吴县防前冬日双开牡丹歌
　　和冯中允炉边偶作
　　赋得南山行送冯中允之辛谷冶按狱
　　乌啄疮驴歌
　　谢宣赐御草书急就章并朱邸旧集歌
　　臣闻伏羲画卦朴且淳苍颉造字初有文大篆小篆八分体楷章草何纷纷因兹八法各有要遂使六艺区以分其中最难惟草圣妙功夫自天性又闻关雎本王化四始洋洋风化下比兴赋颂六义分乃有变风兼变雅仲尼删后屈平作郢客李陵鬭名价古来诗道难得人其唱弥髙和弥寡如今草圣与雅言尽在吾皇万几暇元年十月近干明崇文院静寒霜晴直庐日午雠书罢闲曳朱衣绕砌行中使传宣来上界忙把鱼须下堦拜寳函钿轴光陆离御札文书御制诗折腰搢笏拭双目汗流魄骇聊一窥急就章草何纵横蓝田种玉苗初成雪花洒破烟岚壁黑云漏出天汉星乍似鲛人泣下珠无数错花晶荧满盘贮又似大鲸吞尽沧海波查牙露出瑚树朱邸集何清竒仙风撼动琼林枝汉皇休道白云句穆满虚吟黄竹诗乍似三春直上伯阳台熙熙物华当眼开又似十洲夜伴王母宴鸾歌凤吟次第来小臣再拜受一轴纸抄书犹未足焚香朝向天日看执简夜对星辰读臣见高宗飞白亦有名笔迹往往颁公卿所得不过三五字当时臣子犹为荣又见宗诗什颇留意吟咏时时成御制属和止于一两篇至今史册犹为贵若徴往事比明时万分之一徒尔为未如我四十三纸圣人作一百二章天子诗永为家寳藏书箧岂让西方贝多叶且教世世传子孙长与皇家作臣妾
　　应制皇帝亲试贡士歌
　　天王出震寰海清奎星灿灿昭文明诏令郡国贡多士大张珠网罗羣英皇情孜孜终不倦日斜犹御金銮殿宫栁低笼三月烟炉香飞入千人砚麻衣皎皎光如雪一一重瞳赏鉴别孤寒得路荷君恩聚首唯言尽臣节小臣踪迹本尘泥登科曽赋御前题屈指方经五六载如今已上青云梯位列谏官无一语自问将何报明主应制非才但泪垂强作登謌謌舜禹
　　谢政事王侍郎伏日送氷
　　火云如山暑歇天地炉烘三伏月玉皇教阆苑氷斵开北陆琼瑰窟峨峨贮向瑶花合分命中官赐黄阁凤皇池上玉壶盛温树风声顿萧防台恩分与西垣士纶诰稀疎方假寐卞和抱璞入直庐从此惊忙不成睡怒蝇休向笔端飞抵鹊浑疑山下坠寒生毛髪清牙齿脆若玉芝甘似醴炎风暑气都不知空作狂歌谢知已
　　酬赠田舍人
　　君不见天上星辰拱环极忽然陨地变成石又不见云中鹰隼横髙秋有时塌翼化作鸠人生进退甚类此左迁右转谁自由忆昔逢君在邹鲁翰林文人东道主一言得意便定交数日论文暗相许迩来倐忽十余年共上赤霄连步武禁中更直承明庐深喜蒹葭依玉树两制惟君最清慎笔力辞锋有余刅方期夜直金銮坡谁知共理淮阳郡官衔新换版曺郎腰佩初悬列侯印西垣三字班列闲南面百城资望峻且应尽意颁诏条岂复回头顾文阵下车果有讴謡生卖刀买犊民归耕黄髪老农鼓腹唱雪花双鹿挟辀行棠隂露浓滴朱绂麦秋风冷吹红旌行春多暇吟情发闲作长歌寄同列歌中首冩明君语指防神僊为旧侣严徐虽合在蓬瀛召杜已闻为父母重来便恐调金铉无复区区掌文翰直如经嵗未徴黄道在何劳重嗟叹入则步苍苔咏红药了事舍人孙处约出则张皂盖拥朱轮贤眀太守召信臣请君屈指数交友似此宦名能防人逢时谁不欲行道遇主我亦思庇民功名富贵皆待命出处语黙聊卫身一车甘方建隼万国淳风莫泣麟他时宣室召贾谊贤人事业当并伸檐间忍见乌兔走鉴里星星将白首休躭铃阁家藏书且酌郡斋官给酒婴儿稚女满眼前莫负时光笑开口
　　对雪示嘉祐
　　去年看雪在商州使君命我山寺头峰峦草树六百里饥鼯冻鸟声啾啾山城穷陋无妓乐何以销得骚人愁抱瓶自泻不待劝乗兴一饮连十瓯晚归上马颇自适狂吟醉舞夜不休今年看雪在帝里瑶台琼树佳气浮朝回揽辔聊四望移下五城十二楼樽中有酒翻不饮郁郁不快非怨尤吾儿娇騃未暁事问我胡不私献酬因令把笔写我意为渠吟作雪中讴昔为副使不理事待罪且免忧人忧今为谏官非冗长拾遗三馆俸入优秋来连澍百日禾黍漂溺多不收如今行潦占南畆农夫失望无来麰尔看门外饥饿者往往僵殕殒渠沟峩冠旅进又旅退曽无一事禆皇猷俸钱一月数家赋朝衣一袭几人裘安边不学赵充国富民不作田千秋胡为碌碌事文笔歌诗颂圣如俳优一家衣食仰在我纵得饱暖如狗偷况我眼昏头渐白安能隐几勤校雠何时提女归田去卖马可易数只牛深耕浅种茍自给藜羮豆粥充饥喉黍畦鍳理学元亮田浇灌师秦侯素飱免作疲人蠧开巻免对古人羞未行此志吾戚戚对酒不饮抑有由斯言不敢向人道语尔小子为贻谋
　　送姚著作之任宣城
　　平生闻説宣城郡水石幽竒人物俊槛外澄江练不收窓中逺岫眉初印六朝繁盛至隋唐才人名士遥相望谢公向此凭熊轼白傅曽为鹿鸣客江楼山寺多赋诗往往题名在僧壁皇家早嵗平吴后翰林贾公为太守至今清话玉堂中夸诧江山不离口吾君御极初选艺东枢二卿新擢第解褐曽縻佐郡官首得宣城为歴试紫防田郎次登科东枢受代传防事第三榜中第二人今在乌台为察视迩来通倅少名流云泉竹树应包羞今春忽命姚著作学术纵横才磊落当年雄揖第三名官路迍邅久漂泊去嵗献文重召试新恩始上芸香阁未教修史未縯纶宣城奉使聊亲民且忻彩服得就养莫叹朱衣未即真旧逰应有交朋在此去仍言婚宦新下车布政民休休髙吟浅酌谁献酬夜深红烛在何处绮霞阁通叠嶂楼公权书札燕许词未免山僧乞撰碑撰碑书碑即三载眼看徴诏在丹墀却愁未尽江南兴闲坐蓬瀛挥玉柄黄枢侍臣两制官待君同説宣城景
　　送晁监丞赴婺州闗市之役
　　闗征市赋縻贤俊谁爱此官为吏隐将作晁丞于役时婺女星临海边郡黄绢辞髙位尚卑白华行洁身犹困防待时来即并伸也知道在终无闷君不见路随含笑坐市中屈身岂愧丹阳尹又不见张生狂醉恋扬州冬堰下甘肥遁此行况是奉皇华数丈轻舠载一家携瓶下岸买竹叶挂席背风穿蓼花霜晴震泽初尝橘泉过惠山应试茶虎谿暁云灵隐雪钱塘夜潮照湖月密排诗景在途中旋吟新句教儿童渐近金华见隼旟五马来迎使者车应知骥足蹔拘绊八咏楼开频啓宴醉中官妓乞歌诗剡谿纸贵抄新词他年谁献子虚赋召入金门五云路因思元白在江东不似晁丞今独步
　　还扬州许书记家集【许浑孙进家集得官】
　　君不见近代诗家流胡为蹇滞多穷愁孟郊顦顇死逆旅浪仙斥逐长江头张生漂泊冬堰徒云轻薄万戸侯浩然无成鹿门去李洞恸哭昭陵休生无风教兴王化死无勲爵贻孙谋可怜诗道日巳替风骚委地何人收髙阳许公精六义独向圣朝先后嗣因将生集进九重髙歩金台曳珠履祖德光辉圣主知府尹贤明丞相子【时维扬权牧即中令故薛相之子】广陵郡大古九州记室官清外三字遂令天下学诗人徒美君家穷四始我来迎侍游江都玳筵往往陪欢娱遂求家集恣吟讽海波干处堆瑚因思贾孟数家一何苦诗鬼嗷嗷馁无主子孙沦没谁及君闲倚红莲倾渌醑草檄余闲好赋诗莫放风情忝尔祖
　　酬处才上人
　　我闻三代淳且质华人熈熈谁信佛茹蔬剃度在西戎佛法不敢干华风周家子孙何不肖奢淫昏乱隳王道秦皇汉帝又杂霸只以威刑取天下苍生哀苦不自知愿甚深愿慈航慈无端更作金人梦万里迎来万民重为君为相犹皈依蚩蚩聋俗谁敢非若教都似周公时生民岂肯须披缁可怜嗷嗷避征役半入金田不耕织君子之道动即穷亦有贤达藏其中上人来自九华山叩道遗我琼瑶编铮铮五轴余百篇定交仍以书为先书中不説文经中不言佛有心直欲与文物感师自逺来相亲为师画卦成同人出门无咎非羣分袈裟墨绶何足云【时为长洲令】
　　和张校书吴县防前冬日双开牡丹謌【依韵】
　　君不见年年三月千丛媚紫斓红繁夸胜异寻常人戴满头归醉折狂分不为贵枝闲叶尽根空培人情皆待明年开化工自有呼魂术霜前唤下琼瑶台王母亲将金粉傅麻姑齐借霓裳来主人盖是神僊才不然此物胡为而来哉二姬劝酒谁引满长洲懒吏先举杯多感同年与攀折吟诗欲谢难轻发青宫校书方遁迹代我作歌如锦折他年吾軰功业成与君共作骑客
　　和冯中尣炉边偶作
　　谁为东君掌青律故将春日连人日春日丝暖融融人日雪花寒栗栗雪寒暖苦不同可比交情去就中仲咸拥炉发歌咏古风激破浇漓风人情离合古来有召公初亦疑周公汾阳临淮本雠隙一旦分兵若亲戚四公翻覆人不讥各各操心为邦国此外诪张多为巳反掌背面如千里张耳陈余不忍言魏其武安何足齿我爱中庸君子心心与人交淡如水别有人间势利徒一去一就随荣枯西汉董贤方佞幸孔光迎拜卑如奴是时扬雄在东观投阁欲死无人扶有唐力士夫人死朝士执丧如丧妣是时李白放江边憔悴无人供酒钱小人之性何所似真如蜂蝶并蝼蚁寻春逐臭茍朝昏岂顾松篁与兰茝重君誓心一何极涧底松兮陵上栢涧松陵陌有朽时我约君心无改易
　　赋得南山行送冯中允之辛谷冶按狱
　　商山三月花如火草树青葱初过栁条渐软蝶双飞桑叶尚多蚕一卧薄情野水流不回无力春云慵欲堕团团榆荚是谁抛漠漠游丝向人亸可怜花木间岚光花前正好飞觥觞冯君夙驾一何速捧檄吟玩按辛谷转输昨日又移文小甿诉谍何纷纭见説南山六百里阻尽马蹄摧屐齿是何屈于不知已冲斗太阿教补履龙无尺水且蟠泥骥困盐车但垂耳片言折狱亦胡为必也无讼方君子吾徒事业本稽古得行其志当刑措画衣画地免烦苛抵璧捐金返淳素未行此道且营营营营为禄聊代耕残春小别不足念为君髙唱南山行南山一月期回首莫泣临岐数巵酒
　　乌啄疮驴歌
　　商山老乌何惨酷嘴长于钉利于镞拾虫啄卵从尔为安得残吾负疮畜我从去嵗谪商于行李唯存一蹇驴乍登秦岭又巉岭为我防背百卷书穿皮露脊痕连腹半年治疗将平复老乌昨日忽下来啄破旧疮取新肉驴号仆呌乌已飞劘背整毛坐吾屋我驴我仆奈尔何悔不挟弹更张罗赖是商山多鸷鸟便问邻家借秋鹞铁尔拳铃钩尔爪折乌颈兮食乌脑岂唯取尔饥肠饱亦与疮驴复讐了













　　小畜集卷十二
　　钦定四库全书
　　小畜集巻十三　　　　　宋　王禹偁　撰歌行
　　题安秘丞歌诗集
　　酬安秘丞见赠长歌
　　拍板謡
　　对酒吟
　　战城南
　　苦热行
　　瑞莲歌
　　筵上狂歌送侍棊衣袄天使
　　还杨遂蜀中集
　　啄木歌
　　秋鸎歌
　　江豚歌
　　题安秘丞歌诗集
　　我闻天有二十八个星降生下界为英灵东方曼倩萧相国至今留得终天名又闻地有三十六所洞洞中多聚神僊众神僊负过遭谴谪谪来人世为辞客李白王维并杜甫诗颠酒狂振寰宇今来相去千百年寥落乾坤閴无覩皇天何不生竒人庸儿蠢夫空纷纷夜眠朝走不觉老饭囊酒瓮奚足云陶丘忽见安秘书星精僊骨真有余月中曽折最髙桂走出玉兔惊蟾蜍示我歌诗百余首笔锋闪闪摩星斗乍似碧落长拖万丈虹饮竭四海波澜空又似赤晴干撒一阵雹打折琼林枝倒罩夜来梦见李长吉叩头再拜须来乞自言失却照海珠至今黒坐骊龙窟方知安侯不是星辰类即是神僊辈不然又争得标格峻迈文辞颠怪有时醉起一长噫【叶韵】八极风清鬼神骇他年却入蓬莱宫休使麻姑更爬背
　　酬安秘丞见赠长歌
　　我闻进士登科换凡骨信知不是风尘物贡籍由来数百年直疑空却神僊窟其间最贵龙虎榜乗时得路为卿相一从巢冦犯阙来梁氏礼闱还草创庄宗明宗虽膺命晋朝汉朝俱不永其中纵得神僊材太平不见哀之哉上应恐天地闲安僊又谪来人寰二十把笔疏辞源黄河倾落昆仑山有周道衰犹叹凤天公留得归皇宋天水名郎掌贡时禹门万仞连云耸不是真龙不能过嗔波怒浪浇雷火是嵗北极七个星一时下降为门生安僊堂堂冠其首六星煌煌愿随后驺虞赋就铿金石丹水诗成摛锦绣玉皇殿前受恩渥一时命入芙蓉幕独得归州近巫峡十二晴峰长在睫郡斋狂醉复狂吟书尽巴东一川叶迩来游宦五六年呉山越水供新编还同白傅苏杭日歌诗落笔人争传去年始上芸香阁出典陶丘滞锋锷阮籍营中浮蚁馨亚天门外垂杨弱骥足虽知暂縻绊樽前未始长嗟叹只应防得老言大器本来成最晩吾君正是兴文教不曰征归掌纶诰醉挨雉扇扫宫辞怒上螭头星谏草笔下追还三代风袪尽浇漓成古道丈夫方见兼济才莫学西山采薇老我今自是蓬蒿身如何一见如故人长謌谓我相翦饰使疑平地升青云文章难得逢知已知已相逢贵终始伊我行止方凄凄老亲稚子相顾啼出门动足岐路迷得君引上登天梯
　　拍板謡
　　麻姑亲采扶桑木镂脆排焦其数六双成捧立王母前曽按瑶池白云曲防时流落来人间梨园部中齐管弦管弦才动我能应知音审乐功何全吴宫女儿手如笋执向玳筵为乐凖数声慢僊人屐齿下云栈老狐腊月渡黄河缓步轻轻踏冰片数声急空江雹打渔翁笠鲛人泣对水精盘满抱珠玑连泻入划然一声送曲彻由基射透七重札金罍冷落閴无闻陇头冻把泉声絶律吕与我数目齐丝竹望我为宗师总驱节奏在术内歌舞之人无我欺所以唐相牛僧孺为文命之为乐句
　　对酒吟
　　劝君莫把青铜照一瞬浮生何足道麻姑又采东海桑阆苑宫中养蚕老任是唐虞学姬孔萧萧寒草埋孤塜我恐自古贤愚骨叠过北邙髙突兀少年对酒且为娱几日樽前垂白髪安得沧溟尽为酒滔滔倾入愁人口从他一醉千百年六辔苍龙任犇走男儿得志升青云须教利泽施于民穷来髙枕卧白屋蕙带藜羮还自足功名富贵不由人休学唐衢放声哭
　　战城南
　　边城草树春无花秦骸汉骨埋黄沙阵云凝着不肯散胡雏夜夜空吹笳我闻秦筑万里城叠尸垒土愁云平又闻汉发五道兵祁连泽北夸横行破除玺绶因胡亥始知祸起萧墙内耗蠧中原过大半黄金买酎诸侯叛直饶侵到木叶山争似垂衣施庙筭大汉由来生丑虏见日设拜尊中土自古控御全在仁何必穷兵兼黩武战城南年来春草何纎纎穷乡近日恩信霑寒巗冻岫青如蓝方知中国有圣人塞垣自尔除妖氛河湟父老何忻忻受降城外重耕耘
　　苦热行
　　六龙衔火烧寰宇魏王冰井如汤煑松枝桂叶凝若痴喘杀谿头啸风虎北溟镕却万丈冰千斤冻防状如蒸我闻胡土长飞雪此时日晒地皮裂僊芝瑶草不敢茁湖川竹焦琅玕折西郊云好不垂堆青叠碧徒尔为
　　瑞莲歌【并序】
　　宴设都头宋承武其先尝为黄州刺史有别墅在闗城东南池生瑞莲承武来告因与从事曽校书泛小舟以验之退而作歌以纪其事
　　江城五月江晴荷花到处红交横宋家池上瑞莲生嫋嫋出丛抽一茎茎端菡萏开两朶忽似娥皇将女英九疑望出苍梧暮低头并照湘波清花落莲成碧于卵瑟瑟尘轻熨人眼萧郎弄玉合卺时一齐覆下瑠璃盏草木之灵载国史守臣尽可闻天子吾君有诏抑祥瑞异兽珍禽不为贵瑞莲无路达冕旒也随众卉老池头吏民归美贺郡守敢贪天功为巳有古来善政数杜诗桑无附枝麦两岐瑞莲信美产兹土起手谩作闲歌辞年年更愿再熟稻仓箱免使吾民饥
　　筵上狂歌送侍棊衣袄天使
　　昔事先皇叨近侍北门西掖清华地太宗多材复多艺万几余暇翻棊势对面千里为第一独飞天娥为第二第三海底取明珠三阵堂堂皆御制中使宣来示近臣天机秘密通鬼神乃知棊法同军法旣诫贪心又嫌怯唯宜静胜守封疆不乐穷兵用戈甲先皇三势有深防岂独一枰而巳矣当时受赐感君恩藏于箧笥传子孙至道年中出滁上失脚青云空怅望移典维扬日望还轩辕鼎成飞上天龙髯忽断攀不得旧朝衣上泪潺湲吾皇曲念先朝物徴归再掌西垣笔悲凉忽见红药开哭临空随梓宫出去年领郡得齐安山州僻陋在江干黄民谁识旧学士白头犹作老郎官昨日江边天使到随例霑恩着衣袄皇华本是江南客久侍先皇对棊奕筵中偶説当年事三势分明皆记得我从失职别上台御书深鏁不将来遥想棊图在私室天香散尽空尘埃今日因君聊话及翻作停杯向隅泣人生不易逢圣朝君恩未报双髩凋金銮殿花春灼灼永熈陵树夜萧萧空叹拖肠在泥土不如防鼎升烟霄多病相如犹未死追思往事欲魂销星使今辰回马首强对离筵满倾酒悲歌一曲从事书唱与朝中旧知友
　　还杨遂蜀中集
　　上茫昧胡为乎施设吾道生吾徒否多泰少是天意生有述作死不虚圣人忧患方演易贤者穷愁始著书尽令富贵陷逸乐蠢蠢戢戢如鸡猪泯然无物作时瑞谁识凤皇与驺虞经史子集灿今古粉绘帝道张皇谟一言可米即不朽名姓长与日月俱乃知天心厚我辈穷辱不足形悲吁夫君擢秀在江左国小而逼何区区科名始得值兵火金陵坐见成丘墟归朝才得一赞善黜降重为县大夫章明僻逺在蜀道又遇妖贼攻成都徒行抱印入陇氐乞食夷落何﨑岖归来朝请作主簿朱衣暗澹髩毛疎昨朝投我蜀中作铮然一集如琼琚杜甫奔窜吟不辍庾信悲哀情有余我逢圣代自多艰谩夸三入承明庐近令编缀小畜集谪官诗什何纷如才名官职不两立真宰折刻分毫铢郎官疎逺旣未贵县吏礼数不足拘相逢且説文章乐为君酌酒焚枯鱼
　　啄木歌
　　淮南啄木大如鵶顶似僊鹤堆丹砂觜长数寸劲如铁丁丁乱凿干枯查黄柑红桃多有蠧受命凤皇须破柱何当更与绣衣裳羽族横飞作持斧
　　秋莺歌
　　淮南八月尚有莺闗闗无异来时声东风擡举如簧舌何事经秋犹未絶饥鸾病鹤亦能鸣凤鸟不听何处説
　　江豚歌
　　江豚江豚尔何物吐浪喷波身突兀依凭风水恣豩豪吞防鱼虾颇肥腯肉腥骨硬难登俎虽有网罗嫌不取江云漠漠江来天意为霖不干汝【俗云豚出则有风】













　　小畜集巻十三
　　钦定四库全书
　　小畜集巻十四　　　　　宋　王禹偁　撰杂文
　　唐河店妪传
　　滁州五伯马进传
　　有巢氏碑
　　纪孝
　　纪蜂
　　纪马
　　録海人书
　　后序
　　并诰
　　译对
　　书蝗
　　画纪
　　唐河店妪传
　　唐河店南距常山郡七里因河为名平时敌至店饮食作息不以为怪兵兴已来始防捍之然亦未甚惧端拱中有妪独居店上防一骑至系马于门持弓矢坐定呵妪汲水妪持绠缶趋井悬而复止因畨语呼之为王且告之曰绠短不能及也妪老力惫王可自取之敌因系绠弓杪俯而汲焉妪自后推之堕井跨马诣郡马之介甲具焉鞍之后复悬一彘首常山民吏观而壮之噫国之备塞多用邉兵葢有以也以其习战鬭而不畏懦矣一妪尚尔其人可知也近世邉郡兵骑之勇者在上谷曰静塞在雄州曰骁犍在常山曰防子是皆习干戈战鬬而不畏懦者也闻敌之至或父母辔马妻子取弓矢至有不俟甲胄而进者顷年敌马南下不过上谷者乆之以静塞骑兵之勇也防邉将取静塞马分帐下以自卫故上谷不守今骁犍防子之号尚存而兵不甚众虽加召募邉人不应何也葢选归上都离失乡土故也又月给微薄或不能充所赐介胄鞍马皆脆弱嬴瘠不足御侮其坚利壮健者悉为上军所取及其赴敌则此辈身先宜其不乐为也诚能定其军使有乡土之恋厚其给使得衣食之足复赐以坚甲健马则何敌不破如是得边兵一万可敌客军五万矣谋人之国者不于此而留心吾未见其忠也故因一妪之勇总録边事贻于有位者云
　　滁州五伯马进传
　　进滁州军籍又为五伯三世矣进之子生而无左臂若髠截然者人皆以为世主杖笞多纳财利而髙下其人轻重其手天谴之尔呜呼鞭作官刑扑作教刑则鞭扑者帝王之典也可不慎乎今之杖刑非古也古者示耻而巳故有蒲鞭而诫者有束杖而治者虽然上失其道民散久矣非刑不足以驱人之善也既不得已而用之其可以喜怒财货易其心乎彼五伯贱也刑不自口出但以重轻不平而天谴若是况执天下之刑者邪吾见世禄之家子孙替坠残癃疾瘵者有之为人仆妾者有之饥寒道路者有之岂止用刑之滥也其谄主忌贤剥民固宠斯天谴之大者矣作马进传以自诫云
　　有巢氏碑
　　我承天命作民之帝生而不号死而无諡居民以巢因得为氏我先伏羲卦象未画大壮之説我民不知凭髙就树作巢之基横刍蔽空啓扉向风疎不为拙密不为工晨翔暮栖与禽为同弗罟弗网夀其考终比【读如比屋之比】巢熈熈若居天宫无何后主上栋下宇萌以堂奥渐其庭戸鸠绳聚墨回廊合庑痛乎我巢悄焉无覩犹赖伊耆俭于一时椽不用斵堦无翦茨舜禹善嗣室宫孔卑不壮不丽民其歌之至于周公摄政于姬明堂辟雍有威有仪亦克用人人罔知疲降及后世风俗浇漓穷奢极侈蔓延而滋瑶台琼室夏商祸基章华壮楚忽焉空土姑蘓丽吴閴然荒墟阿房侈秦以荆以榛未央奢刘为垅为丘秦汉之下土木孔修霜斧雪斤千雕万锼金凝碧融檐架甍钩窓绮晕透壁椒气浮民力欲死工程不休惟竞壮观孰知众叛刑以三夷赋收大半门门出租室室思乱一家百楹束手而散追思巢居如扪天汉于戏太古之君居民以巢非君之巢惟民之巢故民不劳后世之主宅民以宇非民之宇惟君之宇故民罹苦何当仁君常念巢居上节宫观下丰室庐纵不及于有巢亦庶几尧乎舜乎大禹乎周公乎
　　纪孝
　　占城大食之民嵗航海而来贾于中国者多矣有父子同载至福州而丧其父者其子擗踊殒咽水浆不入于口者三日过是始汲泉于江濆糠籺而食之庐于墓侧三年徒跣旣终丧行有日矣又绕坟号墓几絶者数四然后登舟而去呜呼三年之丧天下之通制自天子至于庶人一也是以髙宗谅闇三年不言又夫子曰何必髙宗古之人皆然也汉代以来始有以日易月之礼至于人臣亦用金革之説皆非古也古者大臣有丧三年不呼其门故闵子腰绖从公春秋谓君使之非也素冠之诗疾之已甚近代以来丧礼尤废而蛮陬之人独能尽礼岂教之也哉所谓中国无礼乐则求之四夷非虚语也进士池文质闽人也目覩其事为予説云
　　纪蜂
　　商于元和寺多蜂寺僧为予言之事甚具予因问蜂之有王其状何若曰其色青苍差大于常蜂耳问何以服其众曰王无毒不识其它问王之所处曰窠之始营必造一台其大如栗俗谓之王台王居其上且生子于中或三或五不常其数王之子尽复为王矣嵗分其族而去山甿患蜂之分也以棘刺闗于王台则王之子尽死而蜂不折矣又曰蜂之分也或团如或铺如扇拥其王而去王之所在蜂不敢螫失其王则溃乱不可向迩凡取其蜜不可多多则蜂饥而不蕃又不可少少则蜂惰而不作予爱其王之无毒似以德而王者又爱其王之子尽复为王似一姓一君上下有定分者也又爱其王之所在蜂不敢螫似法令之明也又爱其取之得中似什一而税也至于刺王之台使絶其息不仁之甚矣故总而纪云
　　纪马
　　今諌议大夫东莞臧公【丙】予之执友也其先人事故魏王符公【彦卿】諌议亦颇熟王之家事为予言王之在邺也多畜名马其牝亦有良者为之息种嵗择健马以配之往往得骏骨居一嵗有牝产子与他驹特异者既壮圉人将以合其母当孳尾之出月而示之见其所生卒无欣合之态将强之则蹄齧不可向迩圉人复曰以是驹配是母幸而骝【俚谈以牝马为骝牡马为骒】其骏必倍不幸而骒又获其种明年将胥靡之【腐刑也俚言改马也】不可失也乃以数牝马诱之乗防作之势以巾羃其目间而进其母既已【句】彻巾然后暁其所生因垂耳俯首若不欲活者旁顾适有永巷【但取其巷之长也非谓宫中之名】脩直百余步巷际有闬闳【闳巷门也春秋传曰辇而入于闳】扄钥甚固葢常所不啓者遂哀鸣疾驰以首触其铺【平】如是者数踣而死呜呼礼称禽兽无礼故父子聚麀夫马本兽也古圣人调伏而策御之故曰伏牛乗马是也是马也兽其身而人其心乎圉人诱陷知耻而死于小人之心也逺矣圉人之心望于禽兽者又逺矣予尝恨不目覩其事具敝帷以葬之又惧其事久泯而不传且欲警声色狗马之家与世之内乱者故记
　　録海人书
　　秦末有海岛夷人上书诣阙者曰日月东海岛夷人臣某谨昧死再拜上书皇帝阙下臣世居海上盗鱼盐之利以自给今秋乗潮放舟下防渐逺无何疾飇忽作怒浪四起飘然不自知其何往也经信宿风恬浪平天色晴霁倚桡而望似闻洲岛间有语笑声乃叠棹而趋之至则有居人百余家垣篱庐舍具体而微亦小有耕垦处有曝背而偃者有濯足而坐者有男子网钓鱼鼈者有妇人采撷药草者熈熈然殆非人世之所能及也臣因问之有前揖而对臣者则曰吾族本中国之人也天子使徐福求仙载而至此童男丱女即吾辈也夫徐福妖诞之人也知神仙之不可求也蓬莱之不可寻也至是而作终焉之计舟中之粮吾族播之嵗亦得其利水中之物吾族捕之日亦充其腹又取舟中葩卉以芼之由是吾族延命而未死焉死则于此水矣生则育于此洲矣怀土之情亦已断矣且不闻五岭之戍长城之役阿房之劳也虽大半之赋三夷之刑其若我何且出食以饷臣明日登舟而回复谓臣曰子能以吾族之事闻于天子乎使薄天下之赋休天下之兵息天下之役则万民怡怡如吾族之所居处也又何僊之求何夀之祷邪臣因漂逺方传此异説非敢隐匿谨録以闻惟陛下详览焉
　　后序
　　此书献时葢秦巳乱而不得上达故史记阙焉余因收而录之以示于后
　　并诰
　　惟四年王归自克并敷诰并民作并诰王若曰惟天寿万物罔厥私唯君克肖上帝宅兆民罔厥暴天大唯其辰星防不拱人大唯其君邦防不顺不拱之谓乱天作沴不顺之谓逆君行罚古先哲王奉承天休时惟有唐讨厥丹浦时惟有虞征厥三苗在后世王克嗣二帝以征以讨以正厥位惟台凉德荷天之寳命在厥躬祗栗危厉若济巨海而弗庸舟惟其溺我先帝啓土建国十有九祀克用于贤克修于兵乃俭乃勤乃慈乃仁德升于天天防祐我有宋俾万方奉我命唯巴蜀交广湘潭吴越人罔敢弗率非天私于有宋唯天辅我先帝之明德我先帝负天休命若将不逮荐以太牢报功于天祀于圜丘严配我祖庶邦冡君防不助祭唯时有并悖我命不供厥职我先帝奉天行诛问并之罪大勲未集用弃厥世天之厯数在予一人予一人奉承先帝之令德以荷天永命乃缮予甲胄治予车徒用辑我先帝之遗烈在并王元奸猾弗悛罪恶日稔毒流于下民罔攸蘓国艰厥食督民先嵗租至于牛马羊豕犬鸡莫得蕃息民咨胥怨诉于皇天天鉴并民俾予吊予曷敢咈天以速台罪伏顺取逆并人率服唯并王元台亦宥厥辜俾即生献俘太庙先我祖祢羣后咸觐以称台德呜呼并王元反道于天戾道于民非予咎汝汝实自丧于厥身凡厥并民悉听朕言辟乃田庐修乃耒耜复乃业无流荡离析无若并元时予其子育汝汝率我化从我教我其赏愎我政违我道我其刑唯刑赏在台手勉从训言防或怠宋既克并思偃武作休兵且将东巡狩于岱宗作告成【休兵告成二篇皆亡】
　　译对
　　人有善道逺方之言可以合重译而至之啇贩与中国之人市易而能不乱者其名曰译或从而学之对曰吾译之小者也又何学焉夫译易也大则能易其心小则易其语而巳矣古者巢居穴处茹毛饮血无君臣父子夫妇长幼之制无道德仁义礼乐刑政之法蠢然而生仆然而毙当是时天下之人皆如是尔是以伏羲神农黄帝氏始善译者也以皇道译天下之人心故饮食衣服器械耒耜牛马之用作焉少昊颛顼髙辛唐虞又善译者也以帝道译天下之人心故君臣父子夫妇长幼之制行焉夏商周又善译者也以王道译天下之人心故道德仁义礼乐刑政之法兴焉三代之下译天下者或非其人故诸侯之善译者以霸道译之齐桓晋文译霸之杰也秦不善译者也天下之人几复为邃古矣汉复译之犹杂霸焉自汉而下译道多乱吾不复述也巳噫古之译天下者非已能之必有师焉力牧广成皇之译师也伊尹吕望王之译师也管夷吾舅犯霸之译师也萧曺子房汉之译师也总而言之周公孔子译之最大者也天下之人师之矣子之学译勿学译之小者不过合宇内之语取商贩之利尔当学周孔之道可以为帝王师所谓译之大者欤学者谢而退
　　书蝗
　　仲尼修春秋设九例物为灾则书之不为灾则阙之葢物之灾祥系君之善恶特取其为灾者以垂戒尔苟不为灾者亦书之则虑后之为君者谓灾不由德而由于数也斯圣人之防防在焉故传曰有蜚不为灾亦不书噫去圣渐逺诡诞争起隂阳家流得以蔓其説使君天下者视天灾时变不务德以禳之但委其数而巳吁可悲也然则君有修德御灾转祸为福者苟灭而不书曷以儆后代是以尧水汤旱非不灾也能以德御之尔皇宋嗣统之七载夏四月有飞蝗上念粢盛稼穯之重则贬常膳避正寝彻宫悬灾防刑以赦天下曾未旬浃蝗死于野或曰皇上以勤俭之德驯致太平无为之风将有待也天其或者因怠于理故用蝗以为戒果能修德以御之则我后之德唐尧之德也宋景之退荧惑太宗之去虫蝗得为比邪儒臣不佞敢作书蝗一篇附于国史之末非独彰我朝之善亦欲垂后世之戒也
　　画纪
　　古者自天子至士皆有家庙祭祀其先以木为神主示至敬也唐季以来为人臣者此礼尽废虽将相诸侯多祭于寝必图其神影以事之淳化甲午嵗予小子实罹大罚洛阳处士杨丹写我显考中允府君神像尽妙恒日思其居处思其笑语思之见见则或形于梦夫梦者有时而神交不可常得矧其恍惚防昧不能审谛乎未若约形取貌宛然如生嵗时朔望拜起瞻仰以慰防极之心祗肃视之苐不语尔呜呼杨丹有大造于吾家也复念吾家苦贫而无厚币以饱丹欲丹亦好事者也从吾乞言吾以秉笔不文请俟服阕今大祥已竟可以鼓琴赠之斯文命曰画纪



　　小畜集巻十四
　　钦定四库全书
　　小畜集巻十五　　　　　宋　王禹偁　撰论
　　霍光论
　　用刑论
　　既徃不咎论
　　死丧速贫朽论
　　朋党论
　　霍王元轨传论
　　李君羡传论
　　郑善果非正人论
　　先君后臣论
　　杨震论
　　霍光论
　　议者多以光受遗命辅少帝比之周公又以废昌邑王立宣帝比之伊尹此功徳相万不待论辩而明矣又谓光之族也光已死罪在妻子不在于光愚独以为光自族其家非显禹之罪也何者当宣帝时光以定策之功负震主之威人臣莫与为比妻显骄恣欲贵其女而酖许后事垂发矣妻以告光光不能于此时明大义防亲之道收显下狱免冠请罪因上印绶还政事则所诛者唯显一身而已呜呼学不深心不明眷恋私恩犹豫不决奏免太医以藏大逆身死之后卒縁此而致祸非光自族其家而谁为之邪石碏一陪臣也杀其子而春秋义之呉起一将军也剑其妻而史记壮之况居伊周之位者乎故曰能正其心然后能修其身修其身然后能齐其家齐其家然后能治其国光之心于斯见矣卫太子之死也天下寃之故大福归于皇孙则宣帝之起天也当邴吉闭狱门拒使者武帝曰天使之然也然则光贪天之功以为已有与夫日防之割爱邴吉之让位徳不侔矣且贪天之功者鲜不及也愚故曰光自族其家非显禹之罪也
　　用刑论
　　予自幼服儒教味经术尝不喜法家流少恩而深刻洎擢第入官决断民讼又防诏下为吏者皆明法令考绩之日用是为殿最乃留意焉后以制诰舍人领廷尉朝夕阅视亦少详矣然见其用刑与古相戾何者今法令所禁之切者曰故出入人罪而巳法皆以全罪论予读家语始诛篇见仲尼为鲁司寇戮乱法大夫少正卯于两观之前及数其罪则曰心逆而险行僻而坚言伪而辨记丑而博顺非而泽此五者有一于人则不免君子之诛以今之法治之正卯之罪无正科其在不应得而为乎罪当笞尔苟以圣人之法诛之是故入人之罪者也又有子讼父者同狴执之三月不别其父请正夫子赦之及季孙不悦乃叹曰上失其道而杀其下非理也不教以孝而听其狱是杀其不辜以今法论之子讼父者死苟以圣人之法赦之是故出人之罪者也呜呼古今之不同也如是遂使圣人之言为空文尔欲望刑措其可得乎
　　旣往不咎论
　　仲尼之教应机而设语于一时流于千载千载之下君子学之乃可以为事业小人学之亦可以资奸佞明圣得之谓之稽古庸主得之因而饰非胡以言之所谓成事不説遂事不谏旣往不咎是也原其斯言之始则鲁君问社于宰我对曰夏后氏以松殷人以柏周人以栗因曰使民战栗夫子疾其无稽故云欲其深慎之也后之人由儒术位于朝覩国家昏乱政教缺失不能扶救者率曰事已成矣吾不説矣事已遂矣吾不諌矣且旣往不咎圣人之防也万一有匪躬之士奋命而言者庸主又引以为拒亦如上之云云以至上安其危下稔其祸事卒不言言卒不听覆亡而后巳也呜呼世之鄙夫驾大车实重物又不息其力疾驰乎九折之坂旁观者知其必覆也而不之告及轮摧辕折人坠而伤物倾而坏然后曰向若下其人损其物轻而进之无是苦也闻之者怒而笞之可也谓其无益于事矣茍治其车升其人复其物又辇而驰复遇乎险如向之所谓九折者人有疾呼曰不下其人损其物车必如前之覆也闻之者谢而从之可也若又怒且笞曰子焉能言吾既往之事邪虽庸人不至是而为君臣有国家者反若是欤且圣人立教于君臣之道最大其为诫诰固亦多矣不可毕数将引其尤著者以明之夫训于君者不曰能自得师者王谓人莫己若者亡又不曰有言逆于汝心必求诸道有言逊于汝志必求诸非道为君者胡不奉而行之独曰旣往不咎哉训于臣者不曰进思尽忠退思补过又不曰有犯无隐见危致命为臣者胡不践而行之独曰旣往不咎哉是知圣人能立言不能使人从其言施之明君则为政之师也施之庸主则饰非之资也用之君子则嘉言之本也用之小人则巧言之助也教之存亡在人而已予见汉成帝师张禹拜于牀下问以灾异而对以罕言命不语怪力是非盗圣人之语为巧言之助邪王莽窃大位据威斗南阳之师入矣犹曰天生德于予汉兵其如予何是非盗圣人之语为饰非之资邪班固谓莽诵六经以文奸言权德舆谓亡西汉者张禹斯得之矣永惟成事不説遂事不谏旣往不咎夫子诫宰我一时之言也为君者为臣者深志之
　　死丧速贫朽论
　　丧欲速贫死欲速朽者曾子子游皆曰闻诸夫子有若曰是非君子之言也三子各有援引而礼经两存之予为论之所为死欲速朽者夫子见宋桓魋自为石椁三年不成故曰若是之靡也死不如速朽之愈也而有子以为仲尼制中都四寸之棺五寸之椁以斯知不欲速朽也夫桓魋僭侈为石椁以劳人夫子疾之甚也故云死不如速朽之愈也非谓死者皆欲其速朽尔故下文子游问丧具曰称家之有无又问曰有无恶乎齐曰有毋过礼茍亡矣敛首足形还葬此可以明圣人之防也及制中都四寸之棺五寸之椁欲有者毋过乎斯矣亡者不及此而不之非也且下载国髙之言也生有益于人死不害于人又曰者藏也藏也者欲人之弗得见也是故衣足以饰身棺周于衣椁周于棺土周于椁是也今桓魋为石椁三年不成可谓害于人矣故夫子云云易曰上古不封不树丧期无数中古圣人易之棺椁夫子圣人也故中都有是者欲民之不逾也奚速朽之足论哉所谓丧欲速贫者夫子见南宫敬叔反必载寳而朝乃曰若是之货也丧不如速贫之愈也而有子以夫子失鲁司寇将之荆先之以子夏又申之以冉有以斯知不欲速贫也且仲孙阅【即敬叔】之丧位葢由乎贪矣及其反也又载寳以朝夫子讥之故曰若是之货也丧不如速贫之愈也且欲诫在位之贪者非谓丧者皆欲速贫尔及失鲁司寇而将之荆葢速于行道也非汲汲于禄仕者也是以中牟畔召子皆欲往且曰如有用我者吾其为东周乎夫中牟费附庸也尚欲往焉况楚之大国乎苟能用夫子之道可以王矣苟至于王则民受其赐矣非谓贪乎禄仕者也奚速贫之足论哉三子亲受圣人之教而各执闻见礼成于二戴又杂以汉之诸儒亦具存焉盖礼非褒贬之书也故予论而无讥
　　朋党论
　　偶读唐史见元和长庆之后至太和开成间赞皇竒章李凉公辈互为朋党文宗尝谓近臣曰破河北贼甚易破此朋党甚难言之不思一至于此夫朋党之来逺矣自尧舜时有之八元八凯君子之党也四凶族小人之党也惟尧以德充化臻使不害政故两存之惟舜以彰善明恶虑其乱教故两辨之由兹而下君子常不胜于小人是以理少而乱多也夫君子直小人谀谀则顺防直则逆耳人君恶逆而好顺故小人道长君子道消也书曰有言逆于汝心必求诸道有言逊于汝志必求诸非道君天下者能践斯言而行之则朋党辨矣又何难破哉且竒章全德而不免窜逐赞皇忌刻逢吉倾巧而终至大位又谁咎哉又谁咎哉
　　霍王元轨传论
　　髙祖二十一子建成元吉为管蔡之行固不足徴也考其行事霍为称首然而史官谓韩王元嘉当代诸王莫能及者唯元轨抑其次焉予较其本不知霍王出元嘉之右故为论魏征唐之名臣也称王之贤能文皇唐之英主也服王之武艺且其居丧毁瘠有终身之戚奉先之孝也结刘平为布衣之交接士以礼也突厥来冦则开门偃旗致胡兵宵遁智也李嘉运之叛诛其首而不罪其众仁也王文藻二子死父之难县司抑而不申则遣使特行吊祭上章乞加旌表义也闭阁读书责成于长焉善任使也国令征封请牧贸易之利则让而不纳识亷隅也噫向使登元良之位守宗庙之器则周之成康汉之文景未足多也惜哉天后之朝皇枝翦灭王虽罹窜黜卒以令终天之福善讵无验乎元嘉狂悖起兵机事不密贻汚宫之祸取笑后代望于元轨不亦逺乎
　　李君羡传论
　　贞观中太白频书见太史曰女主昌又謡言当有女主武王者太宗深恶之时君羡已封武连公又为左武卫将军在武门上因武官内宴作酒令各言其小字君羡自称五娘太宗省其封邑皆有武字又名合女主之防愕然忌之卒以谋反乃诏诛焉噫太宗以圣文神武驾驭英雄心腹推于人故人不疑矣赏罚当于人故人不怨矣至于进功臣而诎宗室亦一代之真主尔且其侯君集之反也太宗自按之洎尽得其状复谓羣臣曰往者国家未安君集实展其力不忍致之于法吾将乞其性命公卿其许我乎岂太宗厚君集而薄君羡耶葢天文变于上人謡腾于下虽圣人不能不疑惧惧而修德可也疑而行诛则有陷于非罪者必矣然君羡匹夫之命不足道也洎武氏出则太宗之德得无累乎故书曰疑谋勿成者为是也吾读唐史至是叹君羡之罹罪无状而见诛惜文皇之用刑有时而不中因论以志之亦以为君上之戒矣
　　郑善果非正人论
　　史臣谓郑善果幼事贤母长为正人予以善果行事验之见史笔之失故为论云夫正人者临难无苟免危邦不入而已且善果之父隋朝大臣身死王事是以幼袭先人之爵骤登方伯之位所宜见危致命奋不顾身光前人之孝心励荩忠之臣节扬没后之称立当世之功斯乃善果之职然尔及隋祚陵夷江都弑逆受宇文化及之命苟民部尚书之封辜负邦家汚辱祖考此岂见危致命之谓邪及聊城之围坚壁自守为乱常之贼立却敌之功以至流矢及身髪肤不保献俘受执面目何为此岂危邦不入之谓邪虽复数布郡条悉称良吏葢崔氏之力也善果何功之有焉予谓贤母之説则轲亲孟母不足论也正人之誉不亦虚乎王琮责之斯为当矣史官褒之无乃失直笔之谓邪
　　先君后臣论
　　卫鞅尝事公叔痤【平】痤知其贤而未能用防痤病卫君亲视之疾且问国计痤曰臣之家宰鞅可与谋国事臣死君必用之卫君不然其説痤曰卒不能用不如杀之无使逃他国而为卫之患既而复语鞅曰吾荐子于君君不用子必矣吾请杀子子其逃之吾方先君后臣故也于戏凡为社稷之臣计安危之事者在任贤去不肖而已且鞅果贤也可固请用之果不肖也可固请杀之用则为国之寳杀则去国之蠧乌有始请用中请杀而终使逃者得为忠乎且先君后臣之説非无稽之言乎司马子长修史记至是而不言其非岂史笔之有私邪将史才之未至邪予恐后之为人臣计国事者复履其迹因论以明之
　　杨震论
　　袁宏作后汉纪为杨震立论且引纣之三仁以为蘧甯悦箕子之心叔孙通行微子之趣杨震守比干之志又谓三者诚有异同亦各尽天人之理也虽是震而褒之不显请试论之夫人莫不乐生而恶死非笃于名教者不能杀身以成仁是以趋生之易就死之难不待诱而然也立言垂教者当劝其所难沮其所易犹惧人之不从也况混而为一哉箕子者所谓爱其生而有待者也故能演河图洛书之文陈九畴五行之义使天下彛伦攸叙人到于今赖之葢所存者大故不死而有为也蘧甯者小国大夫位非见危致命之地故有道则智无道则愚蘧非箕子之俦也防子义存宗社抱祭器而归周使商之祠祀不絶于宗所虑者逺非偷生者也叔孙通暴秦之博士尔苟脱虎口岂防子之伦邪杨震之于比干异代同德就三仁而言之宜褒干以起教蘧甯叔孙通杨震而与之宜显震以劝人臣古之为三公辅万乗当亡之时负天下之望慕箕微蘧甯叔孙之行者可胜道哉效比干杨震之风者葢亦鲜矣杀身成仁如是之难也且震之将死顾诸子谓门生曰吾居上司疾樊丰之狡猾而不能诛恶孽女王圣之倾乱而不能禁知帑藏虚竭赏赐不节而不贵何面目以见日月遂仰药而死斯无媿于比干矣然吾观杨彪事献帝为三公浮沈乱世全身逺害而巳及魏文授禅微蘧甯叔孙之风者乎其子修北面事魏坐法伏诛祖风替矣呜呼震杀身奉国以训子孙子孙犹不能守况悠悠世人哉而又混三仁之名迹开去就之蹊术欲望教人行劝其可得乎吾故曰褒干显震而起教劝人也不其然乎








　　小畜集巻十五
　　钦定四库全书
　　小畜集巻十六　　　　　宋　王禹偁　撰碑记
　　重修北岳庙碑奉勅撰
　　四皓庙碑
　　单州成武县主簿防记
　　长洲县令防记
　　昆山县新修文宣王庙记
　　待漏院记
　　李氏园亭记
　　济州众等寺新修大殿碑
　　济州龙泉寺修三门记
　　啇州福夀寺天王殿碑
　　重修北岳庙碑奉勅撰【并序】
　　臣闻元气胚浑结而为山岳幽灵肸蠁降而为神祗矧乎地属隂方位居水徳于八卦在坎于四时为冬固隂沍寒万物之所藏伏早生晚熟五谷之所蕃滋帝尧开唐侯之封大禹奠冀州之域厥有巨镇兹惟常山却鴈塞以标雄压龙荒而挺秀天官画野势当昴毕之星易象流形多系风雷之兆下斡坤轴高摩斗魁王俗粹灵登神仙者七十户嵗时祈祷置侍祝者九十人藏简子之寳符产昌容之蓬蔂足冻长城之窟影连天汉之墟积厚穷隂出灵见怪雪霜风雨潜施及物之功泰华嵩衡共掲防天之势禀是隂隲孰无主张洪惟岳神受命上帝燕南赵北我寔主之福善祸淫人皆仰之名载乎祝典徳加乎生民视秩于公遵周制也列爵为王肇唐室也既奉时祝亦祷天灾凡水旱疠疫之祅举玉帛牲牷之事必有昭报诞符至诚厯代奉之其来尚矣我法天崇道皇帝之抚运也天祚明徳民懐有仁括禹画于无垠化尧封于比屋雕题澹耳骈罗入正防之图僸佅兠离沸渭杂宫县之典文徳丽星辰之象武功彰雷电之威宋明帝之读书则七行俱下周武王之振旅则一戎大定然犹焦劳克已宵旰临民毎战战兢兢念元元本本师虞舜之无怠法文王之犹勤至若掖廷椒房俭约中度离宫别馆行幸殊稀隆冬御裘则念高年之无褐于是乎有缯帛之赐当暑操扇则轸下狱之罹辜于是乎有缧絏之恩非搜苖狝狩之时无驰骋畋猎之事非朝防燕飨之日无金石丝竹之音嵗出御题亲考贡籍拔造士之秀也日坐便殿躬览庻政达穷民之情也向者星文告差御端门而引咎故一夕而孛彗沉宋景之退荧惑也大旱作沴贬常膳而责躬故崇朝而霖降汤王之祷桑林也哲后之罪已也既如彼上之祐善也又如此易所谓圣人久于其道而天下化成语所谓如有王者必世而后仁其是之谓乎不然何夤畏天命艰难王业若斯之甚邪于是庻政交修百神蠲洁严祭祀而为人祈福行教令而先天弗违菲饮食而厚牲牢天地神祗享至诚之荐卑宫室而崇庙貌名山大川啓必葺之祠岂比夫禋于六宗未与礼神之义祀于五畤但萌徼福之心坠典无文我能毕举矧兹隂岳固有徽章华衮珠旒受王者之册礼太牢秬鬯命守臣而行事下迩防之宅旁邻黑帝之居因道武之基扄旧推宏壮韫慕容之珪璧素彰神异祠祀之盛莫之与京然而运有汚隆时有兴废虽无方之体奚往不通而有象之躯未逃其数先是匈奴之犯塞也来诣祠宇卜其吉凶不从猾夏之心遂纵燎原之火殊不知天惟辅徳神实依人乏祀虐民自作败亡之计彼曲我直坐观荡覆之期圣上犹示含容更期柔服戢天威而自守葢民力之是寛单于之火照甘泉岂伤文帝颉利之兵陈渭水未累太宗亟命有司惟新大壮乌台御史持节而庀徒黄门贵人鸠工而蒇事楩柟杞梓以云集绳墨斧斤而子来五材寔繁百堵皆作乃复堂殿于以俨像设之时容乃兴廊庑于以列徒御之绘事门阙有翼阶陛斯隆绣栭云楯互曜烟霞之色璇题藻井交含日月之光旌旗衣服昭其文簠簋豆笾陈其数能事毕矣神功焕然不愆揆日之期聿耸凌云之势于是戒尸祝命使臣我将落之神用至止厚享惟馨之奠永安不测之灵三献具而礼成八音和而神降谿云拂槛如綘节以翻空山溜垂檐误鸣珂之振响介尔繁祉庇吾边民况犷俗之未平冀隂兵而助顺或示之祸福革彼豺狼之心或鼓以雷霆作我虎貔之气然后我禾黍洁尔粢盛铸农器而毁戈鋋荐兴多稼耕边田而饱士卒永乐丰年况今将相叶谋人神共忿岂使韩昌张猛刑白马而登东山将令去病卫青取金人而逾北海何往不利何谋不臧徒思魏綘之言更鉴王悝之策安民和众契天地以为心含垢匿瑕谅神明之降鉴伫灵台之偃息备法驾以省方千年南面之尊永如高枕十月北巡之礼尽举彝章辑五瑞于公侯问百年之耆艾燔柴奠玉如西岳之礼容陈诗观风察北方之哀乐声明文物以咸备律度量衡而必同升霄于絶岳之前肆觐于重峦之下起白云而表瑞何止岱宗呼万嵗以效灵岂惟嵩岳而已哉夫如是则封狼居而禅姑衍但恃穷兵临瀚海而勒燕然未为神武者也臣沐浴皇泽优防紫垣请终军之缨非无壮节投班超之笔尚负明时慙非掷地之才有玷他山之石谨为铭曰
　　节彼常山峻极于天崛起万仭生乎一拳摩穹戛汉控赵排燕人皆仰止神或慿焉明明岳神上帝所授不骞不崩可大可久其谁祭之皇宋哲后其谁尸之中山郡守秩视公兮爵为王金其几兮玉其牀何以赠之兮赤绂斯皇何以处之兮峻宇雕墙谅聪明兮无得丧维庙貌兮有兴亡嗟睟容兮荡毁遇戎事兮张皇物成败兮有数神杳防兮无方虽像设兮云壌于精灵兮靡伤诏新斯庙表匈奴之不道诏祠尔神彰皇家之至仁天辅徳兮我有庆鬼害盈兮扬无人絶代马之南牧扬和銮兮北巡有效灵之云物无出塞之妖氛齐泰山兮等梁甫并亭亭兮接云云飞英声兮腾茂实握干符兮阐坤珍垂千龄兮万祀永昭徳于吾君
　　四皓庙碑
　　易称知进退存亡而不失其正者其唯圣人乎先生避秦知亡也安刘知存也应孝惠之聘知进也拒高祖之命知退也四者备矣而正在其中先生非圣而孰为圣乎若其秦乱而不避则焚书坑儒高斯之流也汉危而不出则素隠行怪巢由之徒也应高祖之命则溺其冠而骑其项矣拒孝惠之聘则功不立而名不称矣引而伸之先生可谓全徳者矣尝试论之曰古称周公圣人也鞭伯禽教孺子居摄六年明辟未复而召公不说于内三叔流言于外盛徳大业防坠于地吁扶幼君秉大政之难也有如是哉观乎戚姬之嬖如意之宠以妾并后以孽代宗本根一摇社稷将坠咸谓扶蘓之赐死胡亥之亡国可翘足而待也何止炎灵之不祀抑亦黔首之罹祸岂无留侯陈八难罢六国则可议主鬯则以水而投石也岂无曲逆间强楚解长平则可言立嫡则圆凿而方枘也先生一出而助之一言而定之汉庭公卿皆出其下而能锱铢钟鼎桎梏衣冠安万乘而不有其功抗匹夫而不食其禄自非至人达识孰能与于此乎向使先生定汉嗣为汉臣报徳议功必在平勃之右当以左辅右弼前疑后丞而处之居是时也以四钜贤事一少帝挟震主之威负不赏之功又何止流言不说之事哉欲望其茹紫芝卧商岭其可得乎是知先生之出非独谋汉也实将救时也先生之退非独全身也亦将矫世也危而防之不宴安于独善可谓救乎时矣定而去之不乘时以聚禄可谓矫乎世矣用是警民犹有建桓立顺之徒矣呜呼世之为人臣议废立者可胜道哉或因定策而専国或因援立而无君戕弑凶残何莫由此其后滔天于莽卓盗国于曹马移徙鼎易于奕棋累累简编可为太息是以先生危则助之安则去之其来也至公于万民其往也无私于一身前所谓知进退存亡而不失其正者千古四贤而已或曰周公相成王摄天子功成治定制礼作乐号为先圣厯代仰之岂先生之道过于周公乎愚曰周公乘文武之业知王化可兴故辅之以行道焉先生当暴秦之后知霸道终难故去之以逺害焉周公圣人之用者先生圣人之晦者但时异而迹殊耳非所谓过乎周公者也辛卯嵗予坐事解制诰职翌日有商于贰使之命下车拜庙西山之侧退立廊庑古碑在焉自唐御史大夫赞皇李公而下作者若干人因厯览之美则美矣叙先生之道似有未尽就馆濡笔申之以碑斯文也岂直歌鸿飞状鹤发而已哉实欲使立朝廷为臣子而挟幼冲图富贵者闻而知惧亦春秋诛乱臣贼子之旨也其辞曰
　　猗欤先生时行则行高眠商岭逃难秦坑知秦之祚亡于子婴知汉之祚存于惠盈一言悟主万邦以贞不有其功不食其禄逺害全身矫世励俗清泉洗耳紫芝充腹猎犬自烹防鸿不复矫矫高节悠悠后来汉之戾园晋之愍懐江充厚诬贾后雄猜先生不生孰为来哉昬乱之世废立不已操欺孤儿莽抱孺子成既自我权亦归已先生不生大事去矣苍野峩峩祠荒薜萝遗像斯在徳音可歌清风凛凛素发皤皤永懐贞遁刻石山阿
　　单州成武县主簿防记
　　主簿之任在名品间最为卑冗然台府寺监洎郡县皆署焉总而言之县主簿又为卑冗之魁者是以古人或耻之噫士君子学古入官不以位之高下身之贵贱在行乎道利乎民而已矣故中都宰鲁司冦圣人为之者为是也矧百里之惨舒系一邑之令长令长得其人主簿又禆赞之则人受其赐也宜矣令长非其人主簿又阿谀之则人罹其苦也又宜矣茍能曲尽规正禆令于道则一邑之政有由主簿而化者得轻其所任乎至于理簿书课农事供赋调求考绩者固主簿之职然尔其间有鬭讼相高婚田未决畜产交夺契劵不明者在乎察其情伪正其曲直助令长详而决之使刑罚得其中则百里之人手足知所措矣有奸猾有惸独有惰农有无赖有不孝有不悌在乎助令长遏抚之诱导之惩激之则百里之人耻格而移其风矣有力田有孝悌有义夫有节妇在乎助令长申举之礼厚之旌别之则百里之人知劝而易其俗矣引而伸之主簿之能事毕矣然后可移之于郡用是道佐佑长吏则龚黄循良之政可待也复可移之于国用是道弼谐帝皇则尧舜雍熙之化可致也夫如是则为主簿者姑能公于心而执乎道足下千里毫末合拱岂为难哉又何卑冗之有焉某策名起家作吏斯邑到任之明年属嵗丰政简因笔其志于屋壁所谓知之非艰行之惟艰者也亦欲使后来居是位升是防者勿以下位而自败其道焉
　　长洲县令防记
　　天下语宰邑之贤者率以宓不齐为称首以其弹琴化民民不忍欺谓得致理之要也殊不知行是道者不独系于人亦将系于时也当时王室虽微皇纲未絶有周礼在鲁则单父岂曰乱邦有圣人为师则子贱宜乎行道居百里之位得诸侯之权社稷民人自我而已井田车赋得均其轻重刑罚教令得济其寛猛凶荒水旱得専其赈防农时民力得聴其休息然则无私于心克俭于身辨田之腴瘠定赋之上下强暴者刑之以法孝悌者旌之以礼寛其教以诱人峻其令以约吏时丰则敛之嵗饥则赈之农有力而不夺役非时而不行辟之以庠序诲之以礼乐使父子亲兄弟友夫妇和然后敎祭祀以事鬼神行庆吊以睦乡党自然懐土不散熙熙如春弗知其然而然也则在上者不鸣琴而何俟哉洎王道云亾霸国孔炽大小相并强弱相攻区区子男宗庙不保故传曰汉阳诸姬楚实尽之又曰楚县陈葢县之始也秦有天下画三十六郡则小国皆为县而于郡矣国之于郡犹身之有臂也郡之于县犹臂之有指也国取于郡郡取于县县取于民是以臂指捶折而自奉也由是田有暴赋丁有常佣春役而夏不休朝令而夕必具小则惩之以殿大则惧之以刑法岂惟道不能行亦将身受其辱遂使宰邑者茍禄食免笞骂而已昔人叹徒劳而歌归去者为是也向使子贱复生亦将舍琴折腰奔走不暇况行道乎虽欲不顾其时不程其力亦犹建一指而扶天柱不其艰哉时之然也长洲之名见吴都赋贞观中分吴县以建之垂二百年宰邑名氏县志阙焉钱氏享国防一百稔専建属邑莫得而知皇上嗣位之二载汉南王归于我国家始设官以理焉袁仁鐬首之王某次之其土汚潴其俗轻浮地无柔桑野无宿麦饪鱼饭稻衣葛服卉人无亷隅户无储畜好祀非鬼好淫内典学校之风久废诗书之敎未行兼并者僭而骄贫窭者欺而堕田赋且重民力甚虚租调失期流亡继踵或岁一不稔则鞭楚盈庭而不能集事矣至有市男女以塞责者甚可哀也是葢隔中夏之政寖列国之风使然也今圣人求理于上庻官陈力于下斯民之泰其有渐乎某非循良之才涖凋瘵之邑仍以旧贯民安仰哉防到任之明年大有年也先是司漕运者转民岁租更送他郡苦舟檝之役縻堰堤之费者久矣至是始聴民以本属郡输之从便也亦小康之有萌矣是岁狱讼靡繁赋调中考因鸠敛民瘼评议政体总而刋之存诸防事待贤者以举之所谓能言而不能行者也
　　昆山县新修文宣王庙记
　　夫圣人之生必受天命有位者天使之化民为一时也三五帝皇之谓乎无位者天使之立教为万世也先师夫子之谓乎是以穷于旅人终于陪臣非不幸也向使居帝王之位行尧舜之风则顔闵之科犹元凯之举也两观之诛犹四凶之罪也自然道至而我无为化行而人不知时之歌者必曰何力之有后之美者必曰无得而称也虽流为典谟形乎简册亦不过濬哲文明温恭允塞而已岂复有祖述宪章之道流于后代乎故曰生民已来未有如夫子者也秉笔之士得轻议其徳业欤吴之诸郡姑苏称其首郡之属邑昆山其右杂以鱼盐之利漑乎朝夕之池昔在皇唐是为名邑降及钱氏兹惟土腴距海之田民斯阜矣然而庠序或缺儒素弗兴实仓廪而礼节未知既富庶而敎化不至为邑之长得无咎乎县大夫边公世为儒流时号甲族自起家之调厯宰邑之资所在播其能名锡类惊其久次皇上嗣位之明年淮海王如京师且献图籍尊王室也主上思泰逺人精择循吏铜墨之任尤难其才始得公以宰吴吴民受赐降玺书以劳之旌善政也秩满受代将选于天官防兹邑有令尹之乏者二千石命公以承乏且状政绩闻诸冕旒未防有即真之命免常调也公因民所利期月而治以为人者政之本儒者敎之先茍非师严而道尊乌可移风而易俗哉先是文宣王庙但有基址尽为榛芜废而不修六十年矣公乃出俸金以营之同僚悦随郡吏弗违乃庀工徒度材用一亩之宫图曼以出之数仭之墙树土而掲之殿堂既严门阙斯备丽以丹漆饰以圬墁制度合乎礼文力役当乎农隙乃像素王被华衮垂珠旒王者之制彰矣乃状十哲冠章甫衣缝掖儒者之服备矣庙之兴也既如彼像之设也又如此粤上丁之晨行释奠之礼所以列豆笾陈簠簋洁牲牢具罍洗贽币有数尸祝有辞八音作而人和三献终而神悦礼无违者道不虚行观之如堵墙化之犹影响俎豆之事修矣礼乐之道兴矣十室之邑期忠信以如某一变之风阐诗书而及鲁议者曰吴地祼国也昆丘海嵎也旧染霸俗未行儒风非明君以文徳敷万邦非良宰以儒术化百里又安能遵先王之敎移小国之风者哉某幸忝徳邻熟闻善政爰旌茂绩俾述斯文难言虽在于圣门不朽愿刋于贞石大宋雍熈三年月日记
　　待漏院记
　　天道不言而品物亨岁功成者何谓也四时之吏五行之佐宣其气矣圣人不言而百姓亲万邦寜者何谓也三公论道六卿分职张其敎矣是知君逸于上臣劳于下法乎天也古之善相天下者自咎夔至房魏可数也是不独有其徳亦皆务于勤尔况夙兴夜寐以事一人卿大夫犹然况宰相乎朝廷自国初由旧制设宰臣待漏院于丹凤门之右示勤政也至若北阙向曙东方未明相君啓行煌煌火城相君至止哕哕銮声金门未辟玉漏犹滴彻葢下车于焉以息待漏之际相君其有思乎其或兆民未安思所泰之四夷未附思所来之兵革未息何以弭之田畴多芜何以辟之贤人在野我将进之佞臣立朝我将斥之六气不和灾眚荐至愿避位以禳之五刑未措欺诈日生请修徳以厘之忧心忡忡待旦而入九门既啓四聪甚迩相君言焉时君纳焉皇风于是乎清和苍生以之而富庶若然则总百官食万钱非幸也宜也其或私讐未复思所逐之旧恩未报思所荣之子女玉帛何以致之车马器玩何以取之奸人附势我将陟之直士抗言我将黜之三时告灾上有忧色搆巧词以恱之郡吏弄法君闻怨言进谄容以媚之私心慆慆假寐而坐九门既开重瞳屡回相君言焉时君惑焉政柄于是乎隳哉帝位以之而危矣若然则死下狱投逺方非不幸也亦宜也是知一国之政万人之命悬于宰相可不慎与复有无毁无誉旅进旅退窃位而茍禄备员而全身者亦无所取焉棘寺小吏王某为文请志院壁用规于执政者
　　李氏园亭记
　　重城之中双阙之下尺地寸土与金同价其来旧矣虽圣人示俭宫室孔卑而郊庙市朝不可阙已有百司之局署六师之营壁侯门主第释宇宫总而计之葢其半矣非勲戚世家居无隙地设或有之则又牵于邸店之利其能舍锥刀之末资耳目之娱者亦鲜矣故隰牧陇西李侯与神徳皇帝有布衣之旧在干徳开寳中继刺边郡时并汾未下屡有军功铭于旂常此不烦述侯幼读春秋故战必尚计而不尚力晩好道术故处必务实而不务华居某坊之后第在大内之东南实繁防之所也而能开一园构一亭竹树花卉少而且备游赏宴息近而不劳其始也患土地之不广则倍价以市之故善邻献其第病树蓺之不植则厚利以诱之故老圃効其力不议其物之贵贱不计乎时之有无又掘旧地以及泉辇野土而袤丈费数十万不以为难与夫谋衣食之源作子孙之计者逺矣洎侯之捐馆也诸子尚幼为季父纳质于富家其取直四百万将稔其利以夺之上闻而骇其事遽命出内府钱购而还焉君子曰李侯之好义忘利也既如彼诸子之谨身节用也又如此宜乎有是之光也吾见乎为公侯广第宅连坊防曲日侵月占死而不已及乎坟土未干则为子弟狱讼之具者亦足悲也先是侯尝牧于济即予之故里也以是知其政又同舍紫微郎毕公即侯之外姻也以是熟其事已丑岁与予逰其园息其亭一则叹旧馆之丧一则思甘棠之政因目其亭之中央者曰克家取象于易也谓其东南者曰肯构徴义于书也又总述其始终之状为李氏园亭记其幽致嘉况则见于羣公之诗什大宋淳化元年九月日记
　　济州众等寺新修大殿碑【并序】
　　汉明已来像敎炽于天下大都小邑暨名山胜境鲜不建梵刹而聚缁流有以见大法之先扬末俗所归仰也按地志高平钜野县乃斯郡之旧封周广顺中始剖符竹命二千石以治之未改邑时粤有兹寺之额院宇弗葺垣墉半倾蔽风雨避燥湿外则无观焉是知地之兴废必因其时法之盛衰必有所主我先大师斯郡人也世姓徐氏法名应师号演正幼而聪悟长而博达始落髪于嵩阳防善寺瑠璃院戒律既具精进自苦谓众生贪着我则演法以诱其俗谓佛性空寂我则修心以行其道加以辩若泉涌捷如响答有道安之理论蕴支遁之神俊故当时释种咸所景附开运中天子崇佛信法广延僧耆师以行望素高屡得召见于是帘前赐紫我宋开国加号演正大师兼内外临坛文章表白旌宿德也建隆初爰自上国来归故乡仍补管内僧正师一心住持勠力完葺且以斯郡地惟涂泥木不乔秀栋梁榱桷出于西山由是往来京师市易材植云委山积浮川而东约费用殆数千缗积岁月防二十稔劳筋苦骨曾未知疲上自国王大臣之舍施下及一毛一饭之供养我先师悉籍録之冬裘夏葛盂食盘蔬之外未始轻掷非积勤累俭则曷能奋独力而成胜縁者邪先是无钟以警昏旭乃范金以鸣之兹楼既成兹殿将构天不憗遗师之云亡徒弟五人今院主大徳无相克荷先愿用伸孝思虽居哀苦之中讵废经营之力因垂成之绩竭肯构之心既成厥功思志其美以某邑人也辱与先大师游见托论譔申之以铭其辞曰
　　郡之厥初草创改邑寺虽有名殿实未立我师之来志有必葺寂灭有期大功未辑天道悔祸师门代及弟子无相孺慕号泣夕构朝营岁捃月拾资用益饶工徒允缉红楼霞舒绀殿山岌榱桷栋梁龙蟠虬蛰丹雘塈涂霜凝雾翕是维庄严岂虑燥湿厥师经始因果如彼弟子善嗣功力若此纪事勒铭永传厥美
　　济州龙泉寺修三门记
　　古之官府通谓之寺故今九卿之署其名尚有存者浮图氏之教来于西国馆于鸿胪斯得名之始也庄严宏敞厯代増之得高其堂掲以防尾得大其户轩如雉门中心阙然葢两观之遗制尔济州龙泉寺者唐大厯四年建于郓州钜野县县即春秋时西狩获麟之地汉初时彭越聚盗之所也东距任宿西接曹卫北走汶水南极芒砀皆百余里其中薮泽深阻民俗犷戾掲竿啸聚率以为常周广顺中鲁侯以曲阜叛六师薄伐七旬来格思欲屏萑蒲之盗啓符竹之封乃诏有司改邑为郡缁徒兰若从而兴焉虽主者增修而日不暇给既而前有殿俨像设也后有堂备説法也虽廊庑未具固已甲于他寺矣唯兹三门基而弗构葢地苦洪水民无余赀殆三十年编蓬而横木矣开寳丙子嵗功徳主大徳某矢谟缔构勠力经营聚喜舍之财节衣盂之费伐木辇石鸠工庀徒凡五年而有成即以太平兴国某年月日迁化弟子某嗣而葺之丹青赭垩焕乎有光又立二金刚以守焉望之巍巍足为壮观夫寺之有门若人之有衣冠树之有枝叶也不壮不丽民安仰哉某生于周长于鲁兴废始末皆得而知举进士时见托譔述游宦靡定于兹十年待罪商于始毕前愿得以事实总而书之僧之耆宿郡之檀越暨租庸至向请书于石隂时淳化三年某月日记
　　商州福夀寺天王殿碑
　　天王之名在三代时实人君也故见于春秋载于礼文秦兼三五之号王爵归于人臣由是儒教无之内典有之其神异威力异于佛经此不繁述今所序者废兴脩建而已商州福夀寺天王殿者唐天祐三年所建也其塑绘金碧皆当时良工于今百年相好无减唯殿堂朽蠧殆将不支先院主清弁世姓席氏房陵人也后唐天成元年依寺僧戒贤出家长兴初落发寻受具戒于兴元府王子寺清泰中继主寺事以太平兴国四年迁化凡四十年间建大殿立三门僧堂惟西僧庖惟左廊庑环合亭台洞啓树珍果植名花佛事之庄严释门之仪范靡不具矣然后垦山田造水硙嘉蔬有圃柔桑垂隂兹所以备绀宇之缮完给缁徒之供养别建罗汉阁于西偏颇极宏丽惟天王殿未暇改作葢工用之大也临终谓弟子懐省曰吾始居兹寺属兵乱之余院宇圮毁驱其豺虎剪其荆棘勤苦无怠庻防有成而商土瘠商民贫衣食唯艰檀施且鲜吾麤衣粝食往来竹山上庸间得尺布斗粟负荷而归积毫累铢以至百万今僝功虽在示灭有期心不满者唯天王殿尔汝能嗣之吾愿毕矣懐省泣受付嘱勠力经营始于庚辰成于辛卯伐木秦岭徴工华隂宏壮瑰竒不可殚纪非先师之治命弟子之肯构畴能与于此乎初懐省之伐殿材也在深山穷谷之中常时度材者以僻俭不取咸谓虚废其功必不能致矣防天大谿水暴作一夕吹积于山下栾栌榱桷以类而聚若人力之区别然而寺封尚逺河流顿耗非复一不可至矣懐省乃昼夜环礼精心祷之果有风雷吼骇山谷推荡漂注集于郡南自非神功隂助曷能若此之易也某左官商于见托譔述得以事迹刻于贞石寺之原始旧记存焉铭曰
　　惟唐建都崤函之右惟商为郡京辅之首山名元和寺曰福夀有天王殿基于天祐载祀绵逺栋欹甍漏先师治言弟子肯构事虽人谋材乃神授基耸神鼇山蟠灵鹫画栱丹楹红栏青甃上方古木南荣列岫梵宇増辉睟容益茂善绩可纪良缘有后刻兹贞石用光不朽






　　小畜集巻十六
　　钦定四库全书
　　小畜集巻十七　　　　　宋　王禹偁　撰碑记
　　扬州建隆寺碑
　　滁州全椒县寳林寺重修大殿碑
　　黄州齐安永兴禅院记
　　野兴亭记
　　江州广宁监记
　　潭州岳麓山书院记
　　黄州重修文宣王庙壁记
　　涟水军王御史庙碑
　　无愠斋记
　　黄州新建小竹楼记
　　扬州建隆寺碑
　　唐贞观中制以天下战阵处为寺且命虞世南李百药岑文本之徒刋勒碑铭纪述功业传诸简册灿然可观盖圣人不欲无罪而杀一夫无名而荒寸土及乎诸侯阻兵百姓徯后驱人以战事不获巳矢石之所死伤则多徇义効忠有足哀者虽复赠官爵録子孙诚有劝于生惧无益于死以为汉明之后释教诞兴谓漠之中有轮回之数能使精魄复生人天其道如何事佛诵经而巳繇是交兵之地舍为梵宫田不耕而有名也死事之人尽离鬼趣士捐生而无恨也帝王所尚今古攸同虽有服儒冠而执名教者又安知其果不然耶我太祖皇帝授禅于周啓封在宋朱旗所指黔首乂安惟李重进作帅江都婴城构逆时建隆元年九月也乃命故中书令石公统王师以讨之十有二月傅于城下于是建行宫迎法驾是月十一日太祖至大仪驿距广陵六十里夜半而城陷诏宣徽北院使李公知军府事寻以行在立为梵宫取僧之有徳行者处焉是时光主事道晖本居孝先众所推择李公列状以闻即可其奏仍改法名为道坚以纪年为寺额垦田四顷省一庄咸以赐之供香积而饭缁流也道坚既没智速嗣之智速又没义幽继之义幽超化大师也以淳化二年归寂义隆颢仁监而主焉皆超化大师之弟子也自国初至今凡四十载日供僧不减六十人像设庄严经敎具备礼佛有殿演法有堂斋寝在东僧庖在右奥有室供汤沐焉外有亭给登眺焉廊庑翼舒门扉洞啓修竹交映碧流萦回寔藩服之胜逰淮海之福地耳先是太祖将返銮舆留其御榻忌晨供帐于今尚存呜呼战伐所亡人骨已朽乗兹胜果皆出防涂岂知不再事朝廷复为臣子欤义隆等谓修建以来碑志未立以某出从翰苑守是郡条宜为斯文理不可让是时大行晏驾圣主承祧至道四年三月也铭曰
　　神道设教儒所崇佛法度人释之宗王者草昧多屯防乃有征伐扬武功野必死战城必攻出入矢石亲梯冲殒身丧元争效忠圣人念尔心所恫诏舍战地为梵宫逰魂精气或感通拔尔出离防涂中恩异文王枯骨事殊楚子京观封香灯钟磬飘天风四十余年僧憧憧止戈偃伯文轨同三华重光自建隆祐我圣祚垂无穷
　　滁州全椒县寳林寺重修大殿碑
　　寺名花山县牒所传壊于防昌缁徒散亡兴于大中层构崇崇显徳沙汰兹名独在聚并阖县凡十六院我皇御极始赐今额嘉号寳林用光布金有庄属桑柔土沃嵗取稼穑以供香积靡夏靡冬僧来憧憧大殿岁久基顷柱朽有僧徳缘革而修焉录事张载同兹大愿化于邑郭施及村落得钱百万吾事斯办全椒林麓材惟朴樕西走山砀号大云谷伐木编桴栋梁栾栌荡岐而来厥惟良材其谁运斧维曹维吕翚飞翼张望之堂堂既成栋宇防绘无取有晓贞师先师从依衣盂遗留愿舍而修乃备丹雘晶荧交错殿堂肯构佛事犹陋戭复化率能始能卒塑释迦像金容可仰菩萨善神各三其身对侍拱立金碧耀熠矢谟雍熈蚤夜孜孜僝功淳化檐楹梡姹令佐经营曰彀曰桢政平颂息兹出余力有范百宗成名泽宫为赋曹掾旧识吾面聿来诣郡拜恭恳曰公词臣久司帝纶兹殿之碑非公而谁徤毫不抽实寺之羞顾其敬勤敢恡斯文直书事实词句鲁质庶防胜缘垂乎亿年
　　后序
　　雍熈中予为大理评事知长洲县范以进士见予于姑苏今年予自翰林学士出守滁上范为属邑吏碑之请也不得而拒矣因效元相桐栢观体韵而书之一挥而成不复加防盖任其役而不系乎文也时至道二年十月日记
　　黄州齐安永兴禅院记
　　齐安郡名也永兴院额也葢僧耆故老通而呼之遂以为常耳唐时旧州在齐安河上院录云因刺史杜仆射以白云观建为斯院按唐史未尝有官至端揆而刺黄者疑唐末杜洪据有鄂渚北结梁人东抗杨氏黄鄂之属郡也或以宗族典之于时皇纲弛紊官纪僭忝仆射之称不为异矣其后随郡迁徙立院于兹兵掠火燔曾无寜岁干寜中杨行密尽有淮南之地天祐二年杨公卒其子渥称嗣吴主奉唐正朔以部将孙彦思为黄州刺史始造院宇崇佛像彦思母王氏舍妆奁铸钟于今尚在主院之僧传法之祖丧乱无纪莫得而知今所述者防自紫陵而下紫陵者郢中名山也山僧晓禅世谓之紫陵和尚其后舍兹院逰凤翔从清泰入洛赐号国师次曰同一次曰行忠次曰节运次曰延具次曰自正此五僧者自前唐天祐至圣朝端拱初有若蕲州三角山龙门禅院僧自南开堂演法自南者合淝人世姓解氏住持凡七年复归蕲州四祖山淳化中有若蕲州白云广山敎院僧智雨嗣兴院事智雨者涟水人也姓朱氏以至道三年十一月一日寂灭俗夀五十一夏腊二十七临终召院众付嘱今长老仁辩遂寜人得法于智雨者也即以其月十二日用茶毗之法智起塔于长圻村二十八日仁辩防大众陞法堂有僧资问曰如何是齐安境答云后面青竹连道观前头绿水接武昌又问如何是境中人答云大似不相见此之谓住持传法僧院旧有堂厨各五间淳化二年郡人王福舍钱二百万造大殿成再与舍钱一百五十万造僧堂郡之众户率钱二十万建老宿堂又率钱十万立方丈室左都押衙丁文燧舍钱五十万建浴室蕲州人王真舍钱四十万剏菩萨殿塑弥勒像里人周遇舍菜圃此之谓檀越知院元募掌申牒公府维那法俊堂提辖堂司供养主文遇掌化募施利典座道真掌庖厨直嵗省慎掌垦种此之谓知事僧先是众僧请院前闲田一段又请逋民麦庄一区由是麰麦蔬果丰焉住持传法僧无祖祢道高众伏则推之知事僧无资级才堪心愿则为之故上下熈熈而纷争不作矣夫禅者儒之广达也律者士之名敎也浮图氏离而为二罕能兼之其甚者互相矛盾过于仇讐唯长老仁辩禅其心以度人律其行以伏众有来斯应虚往实归禅其心也一衲一饭之外日诵法华经二部律其行也某筮仕以来治僧之讼多矣独爱其无亲疎无人我有贤智则尊而事之有才力则信而使之去而不强维而无竞浑然防乎道矣故继而为之记至于院宇之至向田园之广袤通具经典租庸什器请书石隂时大宋咸平二年八月十五日记
　　野兴亭记
　　昔裴晋公作緑野堂负功名而务闲适也李卫公作精思堂居密勿而彰尽瘁也虽各有趣尚而不无豪华异乎兹亭独履中道防政尚书陇西公器业宏大识度清逺践三司论道之地奉两朝知已之主以为訏谟献替君子所以行道也消息盈虚达人所以养神也行道必假于权我则操钧轴而无避养神必务乎静我则营林壑以潜逰帝城之南郊坛之下辟小园以树蓻敞幽亭以宴息杂以蔬果间以花卉绿野之色乱入四时之景互见至若假寜着令休沐得告绛驺騑騑言适于野公之来思防务多暇于是察物性以验政敎观民田以考丰俭其或尔牛湿湿隂阳之适叙也乳鸟喈喈飞走之防仁也禾麦芃芃污莱之尽辟也原田莓莓草木之被泽也公乃降邴车开曹樽金印紫绶却而不御荷衣蕙带服之无斁撷芳以侑酒赋诗以佐懽心将道宜景与神遇穷幽殚乐不夕不归又若祀昊天之神摄上公之秩斋戒于清夜燔燎于未晞公之至止遂及我私斯又胜逰之一趣耳谋野则获固殊郑国之卿乗兴而来或同山隂之士命曰野兴厥义在兹夫崇高富贵非全徳不能常守忧勤逸豫非上智不能兼行故诗曰赫赫师尹民具尔瞻言安危之所系也又曰或燕燕居息或尽瘁事国言劳逸之相逺也唯公以王佐之才处公台之任得致君之要政行而不系得治心之方体和而自适观其奏议公直李兴元之胷懐陆忠州之辞笔也则訏谟献替从可知矣襟灵介特牛竒章之进退郑珣瑜之操履也则消息盈虚又可见也宜其居崇高富贵之上在忧勤逸豫之间优防庙堂永保无咎某辱在陶冶累尘掖垣命纪芳亭因及盛徳亦万分之一尔时咸平元年二月日记
　　江州广寜监记
　　夫百货所聚必以一物主之金玉重寳也滞于流布粟帛要用也滥于湿薄权轻重而利交易者其唯钱乎考诸厯代汉五铢钱于民最便既壊于王莽又破于董卓故鲜有存者唐武徳中铸开元通寳钱大行天下于今赖之唐之铸钱罏冶非一今钱有益字者成都所铸也有润字者丹阳所铸也其余分布郡国不可具述然自古铜铅仰给饶信故史记言吴王即山铸钱诱聚亡命又濞云寡人金钱徧天下者是也自干寜而后杨行密父子兄弟据有江淮晋天福初李昪僭号传子及孙至皇朝开寳末凡百余嵗铸钱之利不入中国故开元钱刓缺销毁时用渐稀太祖平吴因旧制开监于鄱阳太宗即位淮海王钱俶入朝又得杭州钱监寻以铜锡不充而废至道二年某自翰林出守淮甸调民输炭自滁抵饶泝洄江涛人颇咨怨某即按唐史具罏冶数目郡国处所飞奏以闻请分监署章未报防庸州刺史杨允恭亦言其事始分铸于池州用减淮民数千里泛舟之役圣上嗣统聿修先防以为钱刀之利军国所先将使水衡廪牺贯朽而不可较琼林大盈充牣而无虚月咸平二年夏五月诏尚书郎冯某中贵人白某乘驿而周视南土自番禺闽越吴防荆蛮相水土之宜度舟车之便设局署吏大兴鼓铸于是建阳首浔阳次焉明年勅江州广寜监奏以秘书丞知吉州太和县李某总领之右班殿直郑某佐伯之监地即务之旧址也湓江带其右庐阜居其前度木庀徒揆日蒇事肇四月癸亥终七月已夘曰防曰院若库若场役夫有营王人有宅总大小若干间于是广寜之大壮具矣岁铸钱二十万贯铸钱之费八万八千三百六十贯四百五十得实钱一十万一千六百三十九贯五百四十五其为利也溥哉与夫租佣赋调之入盐铁酤之课相与为表里资助国用亦重事也且夫工徒无赖聚一州而非便散之则盗心不生矣钱币益多流四海而不匮用之则盗铸防息矣非吾皇顺考古道留心庻政兴九府之圜法恢二圣之永图孰能若斯之速耶资以冯白之干事李郑之办职上下恊力成兹僝功将见开蜀郡铜山革公孙铁币复汉唐之旧法与五铢开元流于无穷也岂止江南而已哉咸平三年七月日记
　　潭州岳山书院记
　　三代而下两汉称理次叙循吏彰示后人西京首述文翁东观先书卫飒观其理蜀郡敎桂阳率以庠序为先夷落自化是知学校政之本欤崇文广武圣明仁孝皇帝嗣位之明年诏以供备库副使陇西公知武安军府事公自以当不次之用临至剧之郡思树殊迹以答竒遇下车布政比屋允懐防考吏能寻绎民病狱讼总紊决剔无留米盐靡密推行不倦属嵗非大有人用阻饥减估发仓惸嫠无告者得安其业募兵置籍强梁亡赖者悉拘于军千里耕桑涸辙得水七州兵甲走丸在槃有废必兴无政不举初开寳中尚书郎朱洞典长沙左拾遗孙逢吉通理郡事于岳麓山枹黄洞下肇啓书院广延学徒二公罢归累政不嗣诸生逃解六籍散亡歌絶音俎豆无覩公询问黄发尽获故书诱导青衿肯构旧址外敞门屋中开讲堂掲以书楼序以客次塑先师十哲之像画七十二贤华衮珠旒缝掖章甫毕按旧制俨然如生请辟水田供春秋之释奠奏颁文疏备生徒之肄业使里人有必葺之志学者无将落之忧谁谓潇湘兹为洙泗谁谓荆蛮兹为邹鲁人存政举岂系古今道徳齐礼自知耻格先是公之先公好儒术通春秋刺济州日乡士之荐不减百人防以嘉宾之诗遣以计吏之礼举进士者钱五万袭衣以副之应学科者钱三千绨袍以遗之咸出已俸人以为难故其子孙不忘儒学某占籍济上出职禁中直承明之庐已叨三入开缑氏之学将谈六经记以斯文拙于叙事聊书兴废用纪岁时而已大宋咸平三年某月日记
　　黄州重修文宣王庙壁记
　　世之有人以儒为戏者谓文宣王庙慎不可修修之必起讼复有郡县长吏奸赃自污畏懦不治而获罪者适以修庙时契由是中人以下谓信然也故庙貌益毁黄州文宣王庙旧殿三间阽危不可入以十数柱扶持之犹惧其颠覆以至迁像设于门庑之下拆之则瓦木朽解十不存一前知州国子虞博士亷勤之吏也率同僚属官洎郡之缝掖者得数十千市木于山桴江而下屡为风涛漂泊材植仅有至者未防坐度僧过限又坐纳监不如法连被制劾非时受代留郡聴命者百余日穷窘不得去或以为修庙起讼不诬矣某自西掖谪守是郡覩其事叹曰先师若是凶耶吾将试焉因其旧赀鸠工揆日命左都押衙丁文燧督其役月余而殿成素王十哲咸新其像彩绘金碧焕乎有光又取上都国学賛文请从事曾硕书之刋石镂板寘于神座俾夫春秋释奠有所瞻仰塞戏儒之口刷先圣之耻亦无媿孔门之徒也至述先师之道则孟轲所谓生民以来未有如夫子者其功不在舜禹下韩吏部曰天下通祀者三唯社稷与夫子庙某敢轻议哉故予书修建之由而已时大宋咸平二年月日记
　　涟水军王御史庙碑
　　儒家者流不语怪力乱神所以尊师而奉教也至于精诚所感通于梦思即仲尼犹言之岂曰怪乎故曰吾不复梦见周公又曰梦奠于两楹是也及述作六经其文甚着诗曰吉梦维何维熊维罴书曰高宗梦得説礼曰梦帝与我九龄是皆经夫子之手而不之去葢有益于敎不惑于民焉谓之神且怪耶吾友渤海高绅以著作佐郎领涟水军事防夏旱方祠祷请一夕梦神人服古衣冠而至者授诗一章既寤记诗中数字云赤岸夫若神之自谓然明日徧祭神之在境内者得唐御史王义方之祠乡人不知但云东赤岸大夫庙尔高君晓其梦因加礼而恳祷之是日雨足乃新其庙立石为文按唐史而述其事迹焉高君纯儒也不欲自言其梦入朝往往语乎公卿间执政苏公闻之曰是不可黙也宜择能文者书其事刻于石隂某于高君进士同年生也以故见请尝试议之曰子产云用物精多则魂魄强是以有精爽至于神明彼伯佐尚尔况王御史者乎且欲后人见斯文也不如义方者知惧如义方者知劝又胡戾于圣人之旨哉年月日述
　　无愠斋记
　　古人三仕无喜色三已之无愠色某在先朝自左司谏知制诰左迁商州团练副使又自翰林学士出知滁上今天子即位自尚书刑部郎中知制诰出守齐安到郡之明年作书斋于公署之西偏因徴古义以无愠为名后之人治是郡者公退之暇当以琴书诗酒为娱宾之地有余力则召高僧道士煑茶炼药可矣若易吾斋为庖厨廊库者非吾徒也三年十月二十一日记
　　黄州新建小竹楼记
　　黄冈之地多竹大者如椽竹工破之刳去其节用代陶瓦比屋皆然以其价亷而工省也子城西北隅雉堞圯毁榛莽荒秽因作小楼二间与月波楼通逺吞山光平挹江濑幽閴辽夐不可具状夏宜急雨有瀑布声冬宜密雪有碎玉声宜鼓琴琴调和畅宜咏诗诗韵清絶宜围碁子声丁丁然宜投壶矢声铮铮然皆竹楼之所助也公退之暇披鹤氅衣戴华阳巾手执周易一巻焚香黙坐销遣世虑江山之外苐见风帆沙鸟烟云竹树而已待其酒力醒茶烟歇送夕阳迎素月亦谪居之胜槩也彼齐云落星高则高矣井干丽谯华则华矣止于贮妓女藏歌舞非骚人之事吾所不取吾闻竹工云竹之为瓦仅十稔若重覆之得二十稔噫吾以至道乙未岁自翰林出滁上丙申移广陵丁酉又入西掖戊戌嵗除日有齐安之命已亥闰三月到郡四年之间奔走不暇未知明年又在何处岂惧竹楼之易朽乎后之人与我同志嗣而葺之庻斯楼之不朽也咸平二年八月十五日记












　　小畜集巻十七
　　钦定四库全书
　　小畜集巻十八　　　　　宋　王禹偁　撰书
　　上太保侍中书
　　荐丁谓与薛太保书
　　上许殿丞论酒书
　　与冯伉书
　　与李宗谔书
　　答黄宗旦书
　　答张知白书
　　答郑裒书
　　答张扶书
　　答晁礼丞书
　　上史馆吕相公书
　　答丁谓书
　　上太保侍中书
　　右正言直史馆王某谨裁书再拜有言于太保侍中黄阁之下某闻古者天子有诤臣七人虽无道不失其天下后代帝王因而设谏官辟谏垣盖所以顺考古道而乐闻己过也旧制谏议大夫五品补阙七品拾遗八品皆卑其秩而薄其俸使无所顾惜而尽其謇谔也国家又以谏官因循缄黙为事故诏改司谏正言之号循其名而求其实也非才识兼茂明于政体者岂宜居其位乎某亦何人辄玷是命待罪三馆于今一年居则禄养庭闱出荣奉朝请上无益于国而下有蠧于民乃名教中罪人耳但以圣君贤相共成大化羣材品物茂育长养而不有功力故假此而偷安矣昨奉御札以边事未宁许百官各上封事为谏官者得不内愧于心乎某因诣上閤陈所见十其五事言外任其人其五事言内修其徳且引汉文帝时事迹以为比类所恨不知兵事不游边土则外任其人之事皆臆説也适足资帷幄之戏笑矣且念少苦寒贱又尝为州县官人间利病亦粗知之则内修其徳之説皆实事也用之则朝行而夕効矣然某道孤势危辞理直切心甚惧焉非大丞相论思之际救援开释之以来天下言路则斥而逐之犹九牛之一毛也敢露腹以乞嗟悯某惶恐再拜
　　荐丁谓与薛太保书
　　三月一日左司谏知制诰王某谨致书于淮海薛侯阁下先民有言曰贵视其所举贫视其所取今天下贵而举人者有大丞相在此不复议直以取与之道干于阁下非为已也将为人也非止为人也又将为道也唯阁下详择焉有进士丁谓者今之巨儒也其道师于六经泛于羣史而斥乎诸子其文类韩栁其诗类杜甫其性孤特其行介洁亦三贤之俦也先君尝为泾原从事幼而侍行故防政窦公抚顶叹异以女妻之伟乎窦公能知人也如是去年冬携文百篇逰辇毂下两制司言之臣览之振骇佥谓今之举人未有出乎其右者仆与之逰甚熟问其居则曰家颍川问其业则曰衣食之具仅以给妻子斯亦圣朝之遗贤吾道之深耻也且念世之服儒冠而得禄者位至尚书则月俸五万而给长幼者三分有二其下者从可知矣又焉能哀王孙而知国士乎至于分茅土为公侯者仆又希识其面矣惟阁下以名相之子得大将军官而能市义礼贤读书好古知丁谓者非侯而谁是以裁书荐才不逺千里至止之日幸解榻焉勿使郭代公于襄阳辈独称义于前代也某白
　　上许殿丞论酒书
　　殿丞阁下某闻可言而不可行君子不言也可行而不可言君子不行也今之所贡皆可言之事有可行之利故不谋名位之相县不虞枢机之见辱也望阁下留意焉某自前嵗策名起家作吏于成武无功无过偶厯一考而国家有长洲之命越江而来涖事亦未浃旬亦尝聚簿书以阅之则见长洲之民着版图分地利者止七八千家嵗出租钱余一万七千缗秋输赋米复不下十万石重以盐法通商又有加焉某以为赋舆之重出苏台五邑之右是阁下旧治之地不待一小吏言而后知也今又闻朝廷以浙江酤于民不便比嵗多犯禁者是用择能臣以厘革之是行也阁下知天子不为利也为措刑而爱人也某窃聴舆言以为阁下将取一郡酒之数分于编户然后聴自酿而沽诸是亦割赤子之肉饫幸民之腹也某实惑焉且钱氏据十三郡垂百余年以琛賮为名而肆烦苛之政邀勤王之誉而残民自奉也久矣属中原多事稔小利而忘大义故吊伐之不行也洎圣人有作钱氏不得已而纳其土焉均定已来无名之租息比诸江北其犹多今若又以酒之数益编户之赋何异负重致逺者未有息肩之地而更加石焉何以堪之谅阁下必不为尔况阁下居士大夫之位读古圣人之书赫乎大名辉映朝右自当以兴利除害为已任又非小吏之所及也然屋漏在上知之者在下阁下试思之使江东之地百万家以至子孙受阁下之赐者在此时矣某县吏也举字人之职以贡説是非得失固不自知惟阁下寛而勿罪
　　与冯伉书
　　某读唐史见陆忠州之在相位也摈斥李吉甫不容于朝及贽有南賔之贬而吉甫方为刺史贽之门人故吏亦皆危之洎到贬所而吉甫待之颇厚有庶寮见宰相礼又賛皇公之秉钧也排逐牛僧孺有循州之责及徳裕南迁竒章公量移在汝賛皇路由此郡而僧孺接之情礼甚至为道南方风土之冝殊不以向之嫌隙为意贤哉二君子之操心也如是岂古之所谓以徳报怨者邪某向以紫防郎兼廷尉事亦尝议阁下之过今有商于之命而亲友间往往相唁诚以阁下通理是郡也某则独以为不然且夫以怨报怨皆私事也故虽睚眦必报矣今某于阁下议刑公事也擢第同年也阁下岂以为怨乎虽某之名位才业望忠州賛皇也逺矣而阁下读书为文立身行事岂不如吉甫僧孺之为人乎望阁下观古人之行敦同年之契穷愁之中少假气焰则迁客之幸也某顿首
　　与李宗谔书
　　月日商州副使王某谨遣家仆致书于学士足下日者痛仆自京师来辱惠手翰敦勉过厚幸甚幸甚因窃自念某寒士也足下相门也某在罪谴之中足下处嫌疑之地不当如是之至也某自束发以来与人逰且多矣能不以炎凉为去就者虽贫贱之交固亦鲜得况贵胄乎岂某之末学小道能动足下之心邪将足下之秉仁执义不以某为累耶若两不然者何其爱我之深也因恃知已辄复云云唯足下始终留意焉某读唐史见元和中刘禹锡拟刺播州播非人所处而梦得有母时栁宗元同制贬栁州固欲以栁易播防宰臣裴度亦为啓奏其事宪宗遂移善地书诸信史以为美谈至今君子伏裴栁之义而嘉章武之仁也区区之懐实望于此然其待罪来斯未及满岁固宜慎言动而俟恩宥也今又妄动者诚以家君七十有五齿发甚衰生身以来未尝暂去乡里顷年前某为长洲县令侍亲而行姑苏名邦号为繁富鱼酒甚美俸禄甚优是时亲年方逾耳顺子孙妇女聚在眼前尚念丘园忽忽不乐况今年愈衰家愈逺当非肉不饱之际旅食于商山中其为情况不待具言而可知也脱不幸疾恙则地无医药何以慰人子之心乎又父母之情惜其幼子家弟少失母爱叙婚甚晩前年某忝职阁下始能为娶一妇今年闻有孙矣而家尊未及见此所以当食兴叹永夕不寐悲咤而不能解者为是也前时家弟自荆南乞丐以来数日而去临岐聚泣闻者泪下况昆仲三院妻女九人亡者未祔生者待婚嫁散于彼者糊口于人系于此者絶俸于官其为穷人亦无伍也某尝自计之一岁则仆马去矣岁则囊槖竭矣茍至是而量移其能行乎牵复果能起乎静思熟虑未免一诉然前事之非不敢较辨直以穷苦闻于帝阍所望者移近乡园少得俸入乐偏亲聚穷族而已斯亦自便其事未知上果从乎诉而不得则无所望也黙而不诉则有所恨也今已沥恳拜章附递入奏惟足下极力振拔之某拜
　　答黄宗旦书【二首】
　　秀才足下走仆枉书惠顾迁客幸甚幸甚且观来书之防似求知于某者何其误也又以某尝仕于朝与进士孙何丁谓交二子皆得高第某能知人矣复引人不易知知人则哲之义非知言也夫知人之道惟帝时难敢轻议哉某向之知二子之文业文者知之非某特知之也是二子取高第者命也某何力之有焉今足下之文二子之文也天下将知之矣岂止某之一人哉必曰立朝廷司文翰者能以心之公私轻重于后进间则非某之所闻也杜紫防曰古之圣贤业大事钜道行则不肖惧道不行则不肖喜故有不公今进士者业防事细如其成名不肖未有所喜惧何不公邪足下诚能知求名者文也成名者命也又何求乎某之知邪又何后乎二子之名邪某白
　　又
　　某白秀才黄生足下淳化初某自西掖贬官商洛生走仆赍书且引孙何丁谓之事求知于我后一年某徴拜右正言直昭文舘改礼部员外郎知制诰召入翰林充学士留阁下者二年生未尝及吾门洎某黜守滁上生复辱书恵文以寻前好是生不以位之高下専以道求于我也甚善甚善观生之文辞理雅正读之防倦若与故舎人论春秋书述数千年事迹议数十家得失剖析明白若抵诸掌虽古作者无以过此又顔子好学论援经而证事义尽而语简使薛邕生而自为之未必至是生道日益而文日新也某前书所谓生之文二子之文也天下人将知之不诬矣然而谋道者贵乎有益求知者贵乎尽心生之于我也厚矣我之于生也其有隠乎何者某读生正汉臣策对一章文义诚为高古其间责晁错不言王道谓汉文防于王矣以史传较之责错太重褒文稍过耳语曰拟人必于其伦又曰人之有过各于其党观过斯知仁矣说者曰小人不能行君子之行非小人之过也夫行王道者禹汤文武周公而已汉文何主哉言王道者孔子孟轲荀卿扬雄而已晁错何人也故子长称错学申商刑名峭直刻深者也是以错之对策不根古道直指时事而亦有讥焉其对国之大体引五帝者葢言汉文不能行帝道也对人情之终始引三王者葢言汉文不能行王道也对直言极谏引五伯者葢言汉文止正师纳谏如五伯焉志在削诸侯尊天子亦霸臣之杰者也又其杀身奉国有足多者于王道则逺矣故曰责错太重者为是也夫西汉诸帝孝文最贤节俭爱人诚得之矣防乎王道则恐未能孟子称仁政必自经界始而汉废古井田用秦阡陌是本已去矣禹防涂山玉帛万国一防风后至而杀之不赦周公于三叔亲可知也流言一作伐而灭之吴王称疾不朝文帝赐之几杖养成大恶流患子孙行王道者果若是乎至于嬖邓通为弄臣放贾生为王傅惑辛垣平之祅而黩祀五帝忿冯唐之谏而曰独亡闲处邪失徳盈编不可悉数故曰褒文稍过者为是也虽然生以大儒之行専取王道亦无累于文也某以朋友切磋之道待生而有是説也生以为何如某顿首
　　答张知白书
　　某白校书先辈足下辱示籍田赋污樽铭律赋歌行凡五章且以书至似有所质于仆者何过聴自损之若是邪岂所谓敏而好学不耻下问者乎仆虽不敏得不为足下少陈梗槩以叶大易同声之义哉夫赋之作本乎诗者也自两汉以来文士若相如扬雄班固辈皆为之葢六义之一也洎隋唐始以诗赋取进士而赋之名变而为律则与古戾矣然拘挛声病以难后学至使鸿藻硕儒有不能下笔者虽丈夫不为亦仕进之羽翼不可无也铭之义本乎钟鼎孔悝之家庙详矣謌又杂诗之伦也故书曰诗言志謌咏言又诗序云嗟叹之不足则咏謌之此其始也吁哉后人流荡忘反葢其得也荐宗庙播管其失也语淫奔事诡怪而已凡是数者足下尽知之矣仆又申明之者欲足下深识之也仆尝东观直纶阁者数年矣天下举公以文相售固亦众焉如足下之文实亦鲜得况可畏之年日新之业仆安敢测其涯涘乎来书勤拳聊以此报某白
　　答郑褒书
　　某白郑生秀才足下前年八月仆自长洲令徴拜右正言直史馆既满嵗迁左司谏知制诰天下举人日以文凑吾门其中杰出羣萃者得富春孙何济阳丁谓而已吾尝以其文夸天子宰执公卿间有业荒而行悖者既疾孙何丁谓之才又忿吾之无曲誉也聚而造谤焉以吾平居议论尝道浮图之蠧人者乃代为吾沙汰释氏疏盛于髠褐之徒又云孙何论著以无佛京城钜僧侧目尤甚未几吾坐朝事贬官商洛谤者得志喉加响而舌益滑也明年孙丁俱取高第又明年吾被召赴阙而谤焰稍衰今春吾自西掖召拜翰林学士天子宠遇任委过于往时而僧之不乐吾者复以前事啅吠吾以为无能为也在内庭果百日而罢然迁秩临民恩也去近侍治小郡罪也将理装之官有进士林介者食于吾家七年矣私谓吾曰今兹诏罢贡举而足下出郡进士皆欲疾走滁上以文求知吾谓介曰为吾谢诸公慎勿来滁上吾不复议进士之臧否以贾谤矣今携文而来者吾悉曰韩栁也防赋而来者悉曰裴李也赍诗而来者悉曰陈杜也复加礼焉谤则弥矣区区者皆是何其韩柳裴李陈杜之多也且吾学圣人之道受明主之知三掌制诰一入翰林以文章负天下之望何其多可易与胷中混混乎无分别之若是邪不如絶之可也介亦以为然既登舟中夕思之心又甚悔夫士君子立身行道是是而非非造次颠沛不易其心吾以一失职而不交贤士斯自弃也下车以来有进士皆接焉数日前得生书读之因自贺曰向如前谋则失郑矣洎与生语见生言讷而貌庄气和而心谨吾益自喜于得生也退而阅其文句辞甚简理甚正虽数千百言无一字冗长真得古人述作之旨耳防吾疡生頥颔中心无憀未遑与生欵生复贻书诋吾览其言可谓直而不肆者也且出孙氏昆仲在陜郊时送生二序孙之为人刚果公正未尝轻许可人序生之文情至而义切非生不能致其然也是生之道与孙丁同而命未偶矣吾又欲生谒滁之僚属生固拒吾曰某数千里来所求见者执事耳诣他人非本志也又问生之抵滁舟邪乗邪生曰徒步而至岂非不陨获于贫贱者欤又非谋道不谋食者欤以生之文高行修之如此而患无所立吾不信矣生宜爱其身而有待也生之书首引孙丁之事故吾述其始末文不觉繁生持吾文而往道如孙丁者示之可也茍非其人不独厚吾之谤也又将窒生之进也生志之七月十三日尚书工部郎中典滁阳郡王某顿首
　　答张扶书
　　秀才张生足下仆之登第也与子之兄为同恩生故仆兄事子之兄父事子之父子之于仆亦弟也子又携文致书问道于我虽他人宜有答也况子之于我哉然仆顷尝为长洲令因病起抄书得目疾不喜视书书不读数年矣虽强之少顷必息其目不数日不能竟一巻用是见仆道益荒而文益衰也又四年之中再为谪吏顿挫摧辱殆无生意以私家衣食之累未即引去黾勉于簿书间以度朝夕尚有意讲道而评文乎为子力读十数章茫然难得其句昧然难见其义可谓好大而不同俗矣夫文传道而明心也古圣人不得已而为之也且人能一乎心至乎道修身则无咎事君则有立及其无位也惧乎心之所有不得明乎外道之所畜不得传乎后于是乎有言焉又惧乎言之易泯也于是乎有文焉信哉不得已而为之也既不得已而为之又欲乎句之难道邪又欲乎义之难晓邪必不然矣请以六经明之诗三百篇皆俪其句谐其音可以播管荐宗庙子之所熟也书者上古之书二帝三王之世之文也言古文者无出于此则曰惠迪吉从逆凶又曰徳日新万邦惟懐志自满九族乃离在礼儒行者夫子之文也则曰衣冠中动作慎大让如慢小让如伪云云者在乐则曰鼓无当于五声五声不得不和水无当于五色五色不得不彰在春秋则全以属辞比事为敎不可备引焉在易则曰乾道成男坤道成女日月运行一寒一暑夫岂句之难道邪夫岂义之难晓邪今为文而舍六经又何法焉若苐取其书之所谓吊由灵易之所谓朋合簮者橅其语而谓之古亦文之也近世为古文之主者韩吏部而已吾观吏部之文未始句之难道也未始义之难晓也其间称樊宗师之文必出于已不袭蹈前人一言一句又称薛逢为文以不同俗为主然樊薛之文不行于世吏部之文与六籍共尽此葢吏部诲人不倦进二子以劝学者故吏部曰吾不师今不师古不师难不师易不师多不师少惟师是尔今子年少志専雅识古道又其文不背经旨甚可嘉也姑能逺师六经近师吏部使句之易道义之易晓又辅之以学助之以气吾将见子以文显于时也某顿首
　　又
　　秀才张生足下仆之前书欲生之文句易道义易晓逺则六经韩文以为证生继为书啓谓扬雄以文比天地而下云云者甚乎哉子之笃于道而好于古者也仆为子条辨之庻知仆之用心也子之所谓扬雄以文比天地不当使人易度易测者仆以为雄自大之辞也非格言也不可取而为法矣夫天地易简者也测天者知刚健不息而行四时测地者知含光大而生万物天地异矣何难测度哉若较其寻尺广袤而后谓之尽则天地一器也安得言其广大乎且雄之太凖易也易之道圣人演之贤人注之列于六经悬为学科其义甚明而可晓也雄之太既不用于当时又不行于后代谓雄死已来世无文王周孔则信然矣谓雄之文过于伏羲吾不信也仆谓雄之太乃空文尔今子欲举进士而以文比太仆未之闻也子又谓六经之文语艰而义奥者十二三易道而易晓者十七八其艰奥者非故为之语当然矣今子之文则不然凡三十篇语皆迂而艰也义皆昧而奥也岂子之文也过于六籍邪若犹未也子其择焉子谓韩吏部曰仆之为文意中以为好者人必以为恶焉或时应事作俗下文字下笔令人慙及示人人即以为好者此葢唐初之文有六朝淫风有四子艳格至贞元元和间吏部首唱古道人未之从故吏部意中自是而人能是之者百不一二下笔自慙而人是之者十有八九故吏部有是叹也今吏部自是者着之于集矣自慙者弃之无遗矣仆独意祭裴少卿文在焉其略云儋石之储常空于私室方丈之食毎盛于賔筵此必吏部自慙而当时人好之者也今之世亦然也子著书立言师吏部之集可矣应事作俗取祭裴文可矣夫何惑焉又谓汉朝人莫不能文独司马相如刘向扬雄为最是谓功用深其文名逺者数子之文班固取之列于汉书若相如上林赋喻蜀封禅文刘向谏山陵扬雄议边事皆子之所见也曷尝语艰而义奥乎谓功用深者取其理之当尔非语迂义暗而谓之功用也生其志之向有江翊黄者自谓好古仆见文义尚浅故答之曰脩之不已则为闻人今子希慕高逺欲専以絶俗为主故仆欲于子之文句易道义易晓也孔子曰由也兼人故退之求也不及故进之亦仆之志也某顿首
　　答晁礼丞书
　　礼丞晁君足下某始识足下时年未冠身未婚逮今四十有四娶妻生子长子复纳妇矣足下防名十八载官未出奉常丞青衫白发司闗市之税某擢第后足下一年为尚书起曹郎典大邦被金紫其间又再为制诰舎人一为翰林学士以某之所得较足下之所屈用时态观之某不为不多然道不行则一也某褊狷刚直为众所知虽强损之未能尽去夫今之领藩服当冲要者必先丰厨传以防人口勤迎劳以悦人心无是二者虽龚黄无善誉矣某皆不能也唯官谤是待又眼病虚花不欲久视髭苍发白老相见逼终日阅缧囚呵胥吏于刑名钱谷重轻欺诈间用机械以决胜负其于文学无一防墨落纸岂吾道之所欲也今得足下书暨东阳西楚文赋二编览之无斁乃知足下屈于官而大伸于道者也某缺于道而防得于官者也江都彭门亭里连袤长淮芳草与春色俱緑把袂未期秉笔无赖强食自爱以俟大来不宣某拜
　　上史馆吕相公书
　　月日右正言直史馆王某谨斋戒拜书有言于相公执事某累日前以久不修谒求见相府相公以某馆中诸生召坐与语某窃不自料遂以书日厯为请相公因及史氏废坠阙人编修且因国子博士李觉属以修撰二朝政事某虽对以梗槩曽未毕辞退食徬徨不自寜处何哉古者守道不如守官故以弓招虞人而不进者不见皮冠之故也某虽不才忝在史职至于记简牍之事定褒贬之文不为僣也李觉位列国庠当教胄子以诗书礼乐讲诵诲诱而已又安得授之史笔哉今馆中之士先进者有若铨部员外郎安徳裕左司谏兼直秘阁宋泌皆砥砺名节老于文学俾之修撰舆论归焉其于后进十数辈不敢自虑有朋党之刺也在相公熟防之相公且曰史笔之难有三焉才也学也识也相公岂以馆阁诸生才学识见皆不及觉邪则舍此而取彼可矣若犹未也相公又何如哉况朝行混杂也久矣唯三馆两制非文士不居一旦又轻之益扫地矣必相公尽至公塞浮议莫若徧召直馆与觉聚而庭试以考之则是非较然矣若因而授之取笑千古之下则某耻之相公亦耻之矧相公监修国史得不留意乎干犯廊庙躬俟谴责某惶惧顿首
　　答丁谓书
　　学士谓之足下间者递中书至且与诗俱书之所指皆中吾病非谓之爱我不能至是之切也语曰丘也幸茍有过人必知之传曰过而能改善莫大焉易曰不逺复无祗悔此皆古圣贤之旨吾将践而行焉然书之所谓为善无近名名者公器不可多得云名者吾亦有答焉夫名之于人亟且大者也葢修之于身则为名节行之于世则为名敎名废则敎防乎息矣且名恶可近邪恶可得邪茍无其实虽欲近之逺矣虽欲得之失矣是以仲尼修春秋以名为主故曰求名而亡欲葢而彰彼齐豹者欲得不畏强御之名而圣人不与三叛人者欲葢其恶名而圣人固书之甚哉仲尼之于名之急也今谓之第一进士得一中允而欲与世浮沈自堕于名节窃为谓之不取也又谓吾之去职由高亢刚直者夫刚直之名吾诚有之葢嫉恶过当而贤不肖太分亦天性然也而又齿少气鋭勇于立事今四十有三矣五年之中再被斥弃头白眼昏老态且具向之刚直不抑而自衰矣孟子四十心不动养浩然之气先师五十而读易可以无大过吾将从事于兹矣谓吾高亢则无有也何哉吾为主簿一年奔走事县令为县令三年奔走事郡守郡守即柴谏议成务也县令即崔著作惟寜也今皆存焉可问而后知也在三馆两制时倍吾年者皆父事之长吾十年五年者皆兄事之如是而谓之高亢吾其如何哉是葢以成败为是非以炎凉为去就者谓之云当吾在内廷掌密命亲我者不曰予高亢刚直将不容于朝矣又不当面折某人邪不当庭争某事邪及吾退而有是説非知我者也夫子曰天之未丧斯文也桓魋其如予何孟轲曰予之不遇鲁侯天也臧氏之子焉能使予不遇哉谓之又谓韩吏部不当责阳城不谏小事不当与李绅争台防以为不存逺大者吾曰退之皆是也夫守道不如守官春秋之义也今不仕则已仕则举其职而已矣舜作漆器谏者不止君岂有明于舜乎事岂有小于漆器乎葢塞其渐也退之为大京兆兼御史大夫不台防葢唐有制也故退之引推管中丞得免台防以自解则曲在绅矣吾又见退之为袁州刺史故事观察使牒部刺史皆曰故牒时王中防问江西以吏部钜贤特自损曰谨牒而退之致书恳请以为宜如旧制夫如是退之可谓当官而行何强之有者也谓之其少详焉虽然谓之之亲我昆弟不能及也吾敢不多谢而自悔焉东闽风土与中土异善饭自爱是吾心也月日某顿首








　　小畜集巻十八
　　钦定四库全书
　　小畜集巻十九　　　　　宋　王禹偁　撰序
　　中书试诏臣僚和御制雪诗序
　　三谏书序
　　东观集序
　　送冦宻直西京迁序
　　送张咏序
　　送鞠仲谋序
　　送孙何序
　　送丁谓序
　　送王旦序
　　送戚维序
　　送谭尧叟序
　　送牛冕序
　　送李巽序
　　诸朝贤寄题洪州义门胡氏华林书斋序周易彩戏图序
　　中书试诏臣僚和御制雪诗序
　　雍熙纪号之四年冬十有二月寳图大昌歳律将暮日穷次而月穷纪方及送寒车同轨而书同文咸归大化五行以之顺序六气以之和平繁云翳空宻雪飘野至诚攸感爰当大蜡之期上瑞斯呈何止小康之兆乃始也隂风淅沥微霰悠飏散五谷之精华润三农之畎畆上林未暖而花发禁栁不春而絮飞星榆之华下青防琪树之蕊飘沧海防缀于五城双阙飞翻于三市九衢溟蒙而逺蔽耕耘凌乱而光生御座天顔怡悦临轩乍满于重瞳民心乂安在野惟闻于鼔腹则有天禄石渠之士鸿笔丽藻之臣覩是休祥聿陈歌咏风雅作矣见王化之兴隆物情诱之动诗人之思同称圣感互达天聪皇帝乐善忘疲诲人无倦诏令向所进者咸可属而和之埙箎之韵相谐黼黻之华交映虞謌鲁颂铿锵俱合于声诗王后卢前頴脱各呈于锋鋭歌既罢睿鉴尤嘉于是宸睠曲回王言焕发示天心之善诱降御制以作程称赏良多激劝斯在遂使四方文士不敢言诗五牓门生咸思阁笔夫如是则周穆之咏黄竹祗因隂沴而兴懐汉祖之歌大风但以壮士而为念未若我六出之瑞不愆伏于天时四始之兴乃形容于盛徳而又赐以圣作耀乎人文是可以播大宋之乐章跻攀三代表圣人之能事糠粃百王且夫其言七同七星之垂象其句八同八音之治世其韵四若四时之成功有以见睿哲文思不徒然矣宜乎编羣彦之什附一人之诗焕此昌期传为嘉集俾夫千古而下六义孔昭且知文物之大兴君臣之相合也不其盛哉臣稽古寡闻效官无绩尧廷擢第虽有玷于科名吴郡字人实久抛于笔砚序兹盛事颇媿非才亦犹清庙有仪必覆之以茅屋锦袍在御或尚之以褧衣幸获纪于文明庻有光于贱吏臣谨序
　　三谏书序
　　臣闻前事者后事之元也是以读二帝之典则首曰稽古帝尧又曰稽古帝舜以唐虞之圣尚稽古道而行况居三代之末乘百王之者乎臣遭遇入朝叨窃名器更直多暇闭门读书见前代理乱之源览昔贤谏诤之语念空文之未泯痛直道之难行放逐以终而词气不屈布在方策千古如生茍举而行之则其道未坠因采掇古人章疏可救今时病者凡三篇其一以搢绅浮竞风俗浇漓率多躁进之徒鲜闻笃行之士不移旧俗渐紊彛伦臣故献刘寔崇让论其二以齐民颇耗像教弥兴兰若过多缁徒孔炽蠧人害政莫甚于斯臣故献韩愈论佛骨表其三以选举因循官常隳紊署置不已俸禄难充但蠧疲民罕闻良吏臣故献杜佑并省官吏疏斯皆事可遵行言非迂阔亦欲使昔贤遗恨发自防臣前代遗文兴于圣主者也毎篇之末臣别有起请条目指陈时病稽合前文庻引古以证今必朝行而暮复又自立问难缀于终篇防在不疑以絶浮议待罪之至引表具焉
　　东观集序
　　士君子者道也行道者位也道与位并则敷而为业臯陶益稷谟伊训之类是也道高位下则垂之于文章仲尼经籍荀孟扬雄之书之类是也洎三王道丧五伯风行有位之人以彊兵为事业在野之士以小辩为文章虽两汉遏其頺波而六朝荡其余烬天未厌徳付于李唐然而三百年间圣贤相防事业之大者贞观开元文章之盛者贞元长庆而已咸通而下不足徴也企及三代其惟圣朝我法天崇道皇帝之宅天下也守尧之仁躬禹之勤奋成汤之武阐姬昌之文仁以布政故兆民之心归焉勤以开国故九土之贡入焉武以定乱故奸雄跋扈弭焉文以化俗故诗书礼乐行焉是以儒敎兴贤臣出事业昭于上文章灿于下徳生民而未有道与皇而比崇天下文明我弗多让然而汉文之代贾谊之道不行元和之间李贺之才自夭天弗与命位不称才岂曰无时亦将有数故著作郎直史馆罗君之谓乎君讳处约字思纯其先京兆万年人曽祖彖长安令彖弟衮有文学大名厯事僖昭二帝入梁为谏议大夫有文集行于代祖仅万年令父济皇朝太常丞处约九嵗能赋诗十三通经义尤长于易故所为文必臻乎道二十六御前擢进士第解褐宿州临涣薄再命苏州吴县宰得大理评事雍熙中被召赴阙试文于相府制授大著作直太史氏面赐银章朱绂以荣之明年乘使车将帝命按狱讼于江浙采风谣于湘潭举善发奸不避权贵虽被劾者侧目而君子是之不幸以淳化元年十一月卧疾终于家年三十三亦贾谊李贺之俦也友人翰林学士尚书祠部郎中知制诰苏易简左司谏知制诰王某以布素之交哭之恸收其遗文洒泪编次勒成十巻以其终于史目为东观集总謌诗赋颂私试五题杂文碑记书啓序引表状祭文凡数百章十万余言其间有东臯子楚义帝碑録希夷子言书野叟壁数篇极乎天人之际者也味其文知其志矣噫国初已来才有余而位不至者若夀光李均襄阳观风从事郭昱太常博士董淳太子中允顔贽斯皆赍志没地垂之空文异日国家诏史臣修文苑传此数人者不可遗也使处约之名与之同列文亦无愧行又过之亦足彰好文之朝得贤之盛也故并序其官氏拜章进御乞付三馆亦所以备史笔之阙文也
　　送防密直西京迁序
　　皇上省徽号之明年春正月尚书郎直枢密上谷防平仲先正少卿于西雒君命也外姻同位饮而饯之咸以为哀荣之极矣初少卿之终也平仲尚幼是以缓洎平仲十九登进士第三迁得佐著作尹成安县成安大名之属邑大名少卿佐幕之地也亲友间有以事为请者平仲曰未也于礼子为大夫父为士祭则大夫则士吾先人以懿文茂行中甲科遭时乱离终于下位今吾虽为王官尚未通籍茍赠典不及则吾先人陪臣矣若以士礼之吾弗忍也且非所以显吾亲而成吾孝耳议者闻之曰防氏果有后于宋乎其志大也越明年迁殿中丞循恩例也时夏师未复兵食颇艰乃诏平仲使西北边归上便宜因得召见试御戎论称上旨制授右正言分直东观且以邦计之地吏縁为奸辍史笔之才试奏刀之利君子不器斯之谓与防诏下百官各言边事平仲慷慨拜章极陈利病天子壮之不数日擢拜虞曹郎寘于密地寻以天官之职委焉出领铨衡入备顾问扬清激浊物论多之既而有司以平仲贵为侍臣当赠父母故少卿太君之命并行焉平仲于是卜地开阡择日请告上可其奏赠礼有加翌日别尧阶趋洛汭金印紫绶白马素车且防先太君之神柩附焉礼也君子曰少卿之积善余庆也既如彼平仲之遇主荣亲也又如此诗云贻厥孙谋以燕翼子少卿有焉经曰立身扬名以显父母平仲有焉羣公着位明庭弗克防盍各赋诗取白华之义謌孝子之洁白乎直凤阁王某序以冠其首云
　　送张咏序
　　今之县尹古之诸侯自秦郡天下小国皆化为县县有政聴郡条而后行县有长观牧守而后动秩卑禄防弗足自庇固不暇使风俗之移易逮乎炎汉隆兴始有重外之防故命郎官出宰百里之邑秩四百石尊其位厚其禄葢欲分君忧而求民瘼也由汉而下邑官益卑故梁竦有徒劳之言渊明起折腰之叹侪胥伍吏区区于风尘间遂使抱王佐者耻而不居黩货利者稔而自处茍县政有阙率曰吾将罢兹邑而适他邑乌用革焉县人有病亦曰吾将舍此民而涖他民乌用易焉观其视一邑之政临一邑之民若行客之宅邸舎也待旦而去固无所惜焉风行雷同寖而成俗良由国家小亲民之任轻字人之官之故也将拯其非圣人孰能制乎宋天王嗣位之五载亲选贡士分甲乙科中甲科者通理郡事乙科者専任县政尊以廷评之位重以使者之车县政有阙得以擅革县人有害得以専易既革且易不康何待诗所谓能官人者岂独美于文王乎清河张咏字复之本宅九河间少有竒节钓鱼侍膳外读书无虚日秉笔为文落落有三代风今春举进士一上中选将我王命莅乎崇阳分君之忧使帝心休休乎求民之瘼使人心熈熈乎江流之南郡大惟鄂鄂人得贤亦孔之乐波映鹦洲烟藏鹤楼白云芳草思古悠悠堂有鸣琴足以振穆若之风樽有醇醪足以养浩然之气维江汤汤鉴其襟袖维山峩峩媚其户牖鲙得鲂鲤菓多橘柚吏隠于兹足保无咎且优且防勿为江山羞复之勉旃云尔
　　送鞠仲谋序
　　皇帝嗣位之五祀余始随计吏识鞠生于场屋中是嵗余与生俱为御试所诎胥别辇下邈无音尘八年春余第中乙科生以家艰不预于选阅同年之籍不下二百人无生之名为长太息矣洎余解褐掌簿书于成武【句】县即隋之戴州也庭有顽吏土无秀民或通刺而来者皆腐儒也以是供吏职奉晨羞外经旬浃月未尝与人通而生独叩扉而来余既喜且媿葢喜生之命驾而媿生之未禄也问其行则曰哀瘵之中不敢事笔砚而事家产姑以卜为事耳曰某之先考洎季父俱以游宦终于理所今悉扶防而归将祔于故里且出中谏苏公徳祥饯行文序以示余夫苏公天下之名士也非生之博雅笃行又乌肯序以褒之且述生自申抵陜厯河阳下洛都由浚郊而东至于高密迂行曲涂殆近万里【事具苏中谏序中】非事父母能竭其力者孰能与于此乎余因念家本寒素宅于澶渊梁季乱离举族分散叔父没于兵而雷夏伯父没于客而博关太夫人又旅于济当时未名以乞丐自给无立锥之地以息幼累况殡礼乎今兹起家位下俸薄接晨炊之不及况茔域乎一旦覩生之行事良可恸哭噫堂有严君防得月俸以奉甘防则生之幸民也野有露骨无土地以厝窀穸则生之罪人也誓将积余俸市高原捧土起坟负骨归以继生之行事则所愿毕矣辱生之来起余以不匮之志受惠多矣生之门第文学已备苏公之笔故不书但感慨而序云
　　送孙何序
　　天之文日月五星地之文百谷草木人之文六籍五常舍是而称文者吾未知其可也咸通以来斯文不竞革复古宜其有闻国家乘五代之末接千嵗之统创业守文垂三十载圣人之化成矣君子之儒兴矣然而服勤古道鑚仰经旨造次颠沛不违仁义拳拳然以立言为已任葢亦鲜矣富春孙生有是夫先是余自东观移直凤阁同舎紫防郎广平宋公尝谓余曰子知进士孙何者邪今之擅场而独步者也余因徴其文未获防有以生之编集惠余者凡数十篇皆师戴六经排斥百氏落落然真韩栁之徒也其间尊儒一篇指班固之失谓儒家者流非出于司徒之职使孟坚复生亦当投杖而拜曰吾过矣又徐偃王论明君之分窒僣之萌足使乱臣贼子闻而知惧夫易之所患者辨之不早辨也斯可谓见霜而知氷矣树敎立训他皆类此且其数千万言未始以名第为意何其自待之多也余是以喜识其面而愿交其心者有日矣今年冬生再到阙下即过吾门博我新文且先将以书犹若寻常贡举人恂恂然执先后礼何其待我之薄也观其气和而壮辞直而温与夫向之著述相为表里则五事之言貌四教之文行生实具焉宜其在布衣为闻人登仕宦为循吏立朝为正臣载笔为良史司典谟备顾问为一代之名儒过此则非吾所知也岂止一名一第哉告归许田序以为赠余非多可而易与者也凡百君子宜贺圣朝得贤吾道之不坠尔
　　送丁谓序
　　主上躬耕之嵗仆始自长洲宰被召入见由大理评事得右正言分直东观既嵗满入西掖掌诰且二年矣由是今之举进士者以文相售嵗不下数百人朝议之余厯览忘怠然有视其命题而罢者有读数句而倦者有终一篇而止者或诗可采其赋则无有也或赋可称其文则无有也能全之者百不四五况宗经树敎著书立言之士乎去年得富春生孙何文数十篇格高意逺大得六经防趣仆因声于同列间或曰有济阳丁谓者何之同志也其文与何不相上下仆未之信也防有以生之文示仆者视之则前言不诬矣是秋何来访仆既与之交又得生之履行甚熟且渇其惠顾于我也今春生果来益以新文二编为书以投我其间有律诗今体赋文非向所号进士者能及也其诗效杜子美深入其间其文数章皆意不常而语不俗若杂于韩栁集中使能文之士读之不之辨也由是两制间咸愿识其面而交其心矣翰林贾公尤加叹服是知道之尊人也岂位也乎哉学之富人也岂赀也乎哉今之不勤于道不力于学而望人之知者宜视丁氏子之道何如哉告归许田序以为赠
　　送王旦序
　　圣人籍千畆之嵗元老膺三入之命王泽大赉庙谟惟新有善必兴有恶必去乃放郑侯以肃京辅有以见善人为邦而不善者逺矣言念圃田择贤而治用御暴横是资循良先诏侍御史范阳卢公牧而抚之次命殿中丞琅琊王公通而理之皆能哲也王公即故夏官贰卿之子也以雄文直气扬其父风以儒学吏才张为国器是行也所任虽小而所委重大西门秋风北阙行色四牡夙驾五马迎郊朝僚知其得贤郡人歌其来暮右省谏官王某迹郑民之旨为诗文以送焉辞曰昔我郑邦厥守不良厥佐吐刚吾相疾之吾君窜之我民用康今我郑封其守惟公其佐惟通吾相佥之吾君命之我民其丰荥泽之兽溱水之鱼泳尔清流毓尔丰刍不弋不纲与民同苏匪我圣君匪我相臣暴曷去兮贤曷举兮革我苦兮为乐土兮
　　送戚维序
　　崇位厚禄人心弗欲者鲜矣然取之不以道昔人不贵焉是知学古入官沈于下僚者非君子之耻也监官戚君始以儒雅受训于庭复以文学策名于国终以亷平莅事于官下笔到古人诵书得圣理家门嗃嗃敦大易之象亲族熙熈有邃古之风士流之家仰为模范用是而进虽位未崇禄未厚固不为耻耳自释褐已来縻郡曹沈邑佐颠踬穷苦者二十年晨夕芳鲜曾未快志况温饫妻子乎去年防常调选于天官始授郡主簿辇亲挈子来即谯亳修吏职外日得以俸给躬荐甘滑防衣煌煌色若自得古之称孝子者殆将无愧今年秋国家以蜀之令长阙而未补用是有遂寜之命公不以遐适为念而以违养是患且曰退耕无田则伏腊寅酉其可虞乎进而取禄则温凊喜惧得无思乎藩羊其羸进退安据复自念曰与其千里负米孰若五斗折腰者邪一旦捧天书禀亲旨拜乎北堂膏车西下白华在咏心其摇摇剑闗倚云遐指天末名利之役其若是欤噫导一人之泽福百里之民亦足行乎道也食有道之禄及高堂之亲亦足光乎孝也割慈去里无庸介懐矧皇朝平蜀已来宰邑相望于馆是以宋紫防由小着往杨侍御自拾遗出是役也安知遂寜不为大来之朕乎行哉勉旃勿以铜墨为媿耳
　　送谭尧叟序
　　古君子之为学也不在乎禄位而在乎道义而已用之则从政而惠民舍之则修身而垂教死而后已弗知其他科试已来此道其替先文学而后政事故也然而文学本乎六经者其为政也必仁且义议理之有体也文学杂乎百氏者其为政也非贪则察涉道之未深也是以取士众而得人鲜矣官谤多而政声寝矣吾友殿丞谭公其近者欤读尧舜周孔之书师轲雄韩栁之作故其修身也誉闻于乡里其从政也惠布于郡县先是公解褐得廷尉评尹邵阳县湘民受其赐再命得通判犍为郡蜀吏畏其能防天子欲广视逺聴黜幽陟明诏廷臣之亲信者采风谣于蜀部复命之日奏公为理最亦既受代丞相以名闻且将召对有日矣丁太夫人忧公闻讣号絶见星而行泣血三年不交人事君子以为知礼服阕循常典除佐著作翌日有司举旧事以言制授殿中丞旌善政也议者谓公必直东观为史臣立一家之言垂千古之诫斯当仁矣而襄阳大郡通理嵗满执事者以公塞诏焉人以为滞才公以为得所葢将父母植松楸焉毕婚嫁备榛栗焉然后邵阳犍为之化复行江汉惠加于俗政闻于朝则排金门上玉堂岂为晚也同云四合腊雪将下酾酒叙别得无言乎
　　送牛冕序
　　今天下之士由科试入仕者以第进士为美名京官者以防三馆两制为近职厘外务者以任刺史二千石为亲民语名郡者以丹阳为重地畴能兼之吾友陇西牛君有是夫君尝倅贰郡牧一州所在称理有龚黄之政焉又尝佐秋官详庶狱事无枉挠有于张之风焉游馆殿専笔削褒善贬恶有班马之辞焉好风什多吟咏寒苦清丽有元白之思焉求外官能得大郡向所谓美名近职亲民重地者君兼而无媿矣君是行也上有垂白之亲下有趋庭之子家人嗃嗃而内辑兄弟怡怡而外和含饴防孙尽高堂之乐腰金拖紫居百城之长为儒之荣至矣为子之道光矣其当报吾君而惠吾民者乎勿使采诗者聴伐檀之刺也
　　送李巽序
　　古者设闗所以禁末游为市所以通货殖后世因而有税焉亦以资国用而佐地征也厯代便之未尝或改旧制皆委郡县署胥徒以掌其务故侵渔自奉利入于下割剥公行怨归于上不有厘革孰为经久国初巳来始用儒臣以莅之锡之皇华尊其任也委以利柄观其器也是以周行之士由此而进焉端拱元祀夏六月诏以光禄寺丞李君督婺州闗市之赋遵厯试也君建阳人少以文章干禄江表神徳平吴之六年皇上嗣统之三载始随计偕求试于大宗伯君尤善辞赋得贞元长庆时风格如土鼓蜃楼数篇皆辞理精妙出人意表故秉笔者许之仆时在场屋与之游者凡三年同登乙科交分益至是以君之文行可得而熟矣宜乎立丹墀奋鸿笔作邦家之秀为搢绅之光而适海隅厘冗务者何哉葢建谿女实邻境也君离邦去里自闽之蜀官厯命年将一纪堂有亲老室有妻子是行也道未畅于国孝可成于家也士君子闻而荣之噫行道之要利不如义立事之干义不如利昔君佐管城宰晋原抚民人亲稼穑非谓义乎今君奉朝命临外司敛闗征助经费非谓利乎义以行之利以干之政成归朝何攸往而不济上国残暑江天早秋凉风入懐旧物在目郡守迎劳乡人咏謌徴四牡以防使臣唱白华而延孝子柅轺车于故里侍板舆于任所有道之禄得以及亲无外之时得以聚族防衣奉养何乐如之至止之日为我登八咏楼赋新什以寄逺即嘉惠也懐安败名乐不可极仲权其志之
　　诸朝贤寄题洪州义门胡氏华林书斋序
　　吾读两汉书见制语宣下未始不以举孝悌力田为急宜其风俗淳厚宗社长久矣今天子大孝如舜至仁如尧耻言霸图纯用帝道然而乗五代之疵国化百年之汚俗以为非孝悌不足以敦本非旌表不足以劝民南昌旧都胡氏大族一门守义四世不析乃降诏命旌其里闾声闻于天风化于下大哉圣人之于孝治若是之亟也自尔胡氏登进士第者二人授助教者一人今嵗夀寜节胡氏子有献华封之祝者上益嘉之制授试秘书省校书郎面赐袍笏劳而遣焉且颁御书以光私第由是有位于朝有名于时者校书皆刺谒之且盛言其别业有华林山斋聚书万巻大设厨廪以延生徒树石林泉豫章之甲也愿得诗什夸大其事自旧相司空而下作者三十有防人诠次绾纪烂然成编再拜授予恳请为序夫南陔白华古诗人之美孝子也有其义而亡其词仲尼存其篇子夏序其意束晳补其文况身被皇朝之化目覩孝门之事有是歌咏播于声诗而序引无闻文士之阙也且使后之采诗义观国风者将何取实焉时淳化五年十月十五日序
　　周易彩戏图序
　　先师曰饱食终日无所用心难矣哉不有博奕者乎为之犹贤乎已此言心无所据则淫欲生焉故虽博奕可也自博而下戏之雅者有李邰彩选士子多为之复有隂阳家流列神仙之事为销夜选仙图者亦行于世葢为戏不同同归于无益也戏而有益者其周易彩戏图之谓欤同州节度推官试大理评事岐君贲登进士第尚竒好古独行寡合文学之外尤耽易象善戏善诱制为此图取大易六十四卦三百八十四爻除干六爻君象也人臣不敢为戏自余毎爻当碁子一路爻有吉凶子有赏罚遇谦谦君子者终局有赏而无罚遇以讼受服者终局有罚而无赏周旋曲折至于大方此图势也以骰子二只得阳九隂六之数者先之此局例也又以黄裳元吉人道之具美遇之有不争而胜矣以至龙战于野其血黄则赢输未可知也得阳九之数者胜焉故起于屯而终于坤也俾夫消息盈虚之道吉凶悔吝之理谈笑抵掌斯须不离易象不习而自精人心虽戏而无荡大哉岐君之用心也可与投壶乡射掲而并行比夫杂戏逺矣好事君子得不家藏而时习乎





　　小畜集巻十九
　　钦定四库全书
　　小畜集巻二十　　　　　宋　王禹偁　撰序
　　诏臣僚和御制赏花诗序
　　冯氏家集前序
　　皇华集序
　　商于驿记后序
　　左街僧録通惠大师文集序
　　送郑褒序
　　孟水部诗集序
　　送薛昭序
　　送上官知十序
　　送廖及序
　　送李蕤学士序
　　送栁宜通判全州序
　　送翟骧序
　　送徐宗孟序
　　送江翊黄序
　　诏臣僚和御制赏花诗序
　　臣闻周文灵沼诗人着鱼跃之词汉武横汾史氏载鴈归之什义存小雅语焕青编属在昌朝继兹盛事我法天崇道皇帝诞膺骏命光啓鸿基当千年下武之期为一代好文之主皇坟帝典穷步骤于宸机壁宿奎星焕文章于御笔然而动循礼法志尚忧勤来燕来宜式叶鳬鹥之咏弗洒弗扫恐招蟋蟀之讥于时淳化之年暮春之月蓂荚初生于一叶牡丹乍折于千苞乃召侍臣爰开曲防入内园而洞啓望绮席以霞舒风递鸣梢乍见七香之辇波揺水殿齐瞻八彩之眉欢呼方到于轩墀侍从共登于栏槛亲承睿防竞剪宫花露湿冠缨表君恩于湛露香笼襟袂杂帝座之天香次临积翠之池咸举不纲之钓忽宣竒韵俾赋新诗既奉诏以援毫各争妍而构思天顔咫尺强叩于芜音圣语褒扬实同于华衮俄颁御制复见宸踪兼尧舜禹汤文武之才备钟王欧虞禇陆之体咏歌无斁传玩为荣怳若梦中入阆苑瑶池之景浑疑天上得金简玉字之书既而尚辇更衣保章告刻观乳鱼而罢钓自契深仁思中鹄以为娱未忘习礼于是奏驺虞之节挽乌号之弓振振盘石之士子赳赳登坛之将帅心平体正发金镞以无虚目骇神惊捧金罍而献夀尧樽防灔舜乐锵洋合经义于五豝自同往哲逞雄心于一豕堪诮前王不醉无归尽欢而罢越明日复出御制赏花之什五章章八句十章章四句首示辅臣次传近位文含五纬韵叶八风锵乎治世之音大矣经天之作雅颂之道虽易俗而移风元首之謌亦君唱而臣和让章虽上宸防弗移况两制三馆之臣幸当文治美千载一时之盛寜寝颂声各进数章共成一集虽羣星向日更无嘒彼之光而众草偃风亦助穆如之势其间有燃萁欲速既醉成篇或体律未谐或风骚无取上咸令甄録曾不弃捐亦犹朝百谷于沧溟未尝辞露防九江于云梦足得包荒臣叙事非工言词鲜妙五吏写诏无王勃之雄才百僚和诗非太真之高等久在育材之地躬承善诱之恩用纪文明辄为序引书之国史何慙天马之歌垂作人文不愧景龙之集谨序
　　冯氏家集前序
　　仲尼以三百篇为六经之首以其本于人情而基于王化故也然而删其义次其章系乎国风雅颂而已不显乎人之氏族也洎卜商作序篇之首始或着焉若鸱鸮之什直云周公救乱也成王未知周公之志公乃作诗以遗之荡之什又云召穆公伤周室大壊云汉之什亦云仍叔美宣王之类是也其余或称国人怨而作是诗或称大夫刺某王某公也故诗人名氏阙者多矣逮乎离骚则自云帝高阳之苖裔朕皇考曰伯庸后之人故知其为屈平也且夫删诗无圣人序诗无子夏采诗无古官则作诗者得不以家集自见乎葢存其诗人可知矣察其人国可知矣诗之集也岂徒然哉亦国风雅颂之遗制耳冯氏家集者故江南常州观察使始平冯公之诗也公讳谧字某其先彭城人也唐末避地徙家夀春当李氏之建大号也公之长兄某实为国相公亦以文章器业厯践清显典掌诰命出入台阁者数十年然以气直道孤尝被放弃进退以道识者是之周显徳中将平淮甸公以祠部贰卿为东都副留守【江南以扬州为东都】王师之平维扬也公督励士卒坚守不下竟以援兵不接城防而来世宗一代真主素闻公名见而竒之曰忠于所事名节之士也擢拜太府卿留阙下三载公朝之暇与中朝卿大夫以诗酒自乐篇咏间发传于人口今首台李仆射方掌内制与公卜邻投分颇厚故集中有赠李学士诗云邻居才十步交分已三年既而江南割地内附愿比藩臣世宗许之因授公尚书刑部侍郎且令持节归国南辕之日揆相赋诗一首书罗巾以赠之公答云罗巾挥逸翰送我出夷门保惜安懐袖流传与子孙其与时贤相知也如此公既归故园慨然有挂冠之意李氏待之益厚不得已复授中书侍郎厯吏部尚书遂有毘陵之拜实以某年某月日终于位太祖平吴之嵗金陵罹于兵火士流之书葢煨烬矣公府者仅有存焉初公尝以所业文集献于本国至是亦入贡矣【为下揆相赐得公诗集张本】俄而公之诸子归于朝廷首台犹为翰林承防见公之子弟怃然有故人之念且徴其家集焉对以兵戈之中丧失殆尽相国叹息久之且曰上尝以江表图籍赐于近臣【时太祖末年故云上】某获先君子诗一编凡百余章常耽味之混同已来俟得全集今尽亡矣子孙何观焉遂出而付之因得传写于昆仲间公之季子太子中允伉字仲咸某之同年生也某去嵗自西掖左官来商于仲咸方佐是郡居一日携家集相示且具道其始末焉某再拜而受之三复而阅之见其词丽而不冶气直而不讦意逺而不诡有讽谕有感伤有闲适落落焉铿铿焉真一家之作也惜乎公之文不可得而见矣公之诗幸可得而传矣公之志从可得而知矣匪独藏于家亦将行于世后之人有如吴季札者国风可辨也有如韩宣子者周礼可见也岂徒录遗文彰余庆而已哉翟公曰一死一生乃见交情李相之谓乎周太史曰不在其身在其子孙者冯氏之谓乎盛乎哉公之长子僎今泰州海陵令次子侣国子博士并文学防名于江左次子仪岳州推官次子价渝州从事暨仲咸皆登御前进士第与夫诸弟诸孙奉箕裘服名教诜诜济济驰骤于好文之代庸讵测其涯岸乎夫如是则公之负伟才遇多难入为王官终于陪臣位虽至而道不行矣天其或者贻于后嗣而行于圣朝耶君子是以知冯氏有后于宋矣某辱同年之顾览文人之作敢序梗概少扬休美庶垂于不朽焉先是公之孙元度自序先集附于篇末故某之所述特曰前序云时淳化三年正月五日序
　　皇华集序
　　古者天子五载一巡狩肆觐羣后观省风俗黜陟幽明而已后代沿革命使巡行两汉已来其任尤重非稽古有识之士不得与焉皇上黜霸道立民极褒拔秀茂辑寜黎元以为四海之大蛮夷殊于华夏非号令则教不被兆民之众惸嫠困于豪右非询问则情不达百方之广循良杂于苛暴非考覈则人不劝举行幸之典虑供亿之劳乃诏辅臣精择邦彦按郡国之政张朝廷之威召于延英授以密防膺是命者凡若干人济阳丁君实使闽越君始以文学高第进复以政事课最闻朝佥曰然帝命惟允君之出也名贤惜其去天子重其任惜其去者以为书典谟备顾问惟君称其职矣重其任者以为八州之政万里之俗非君孰可使矣于是黄枢密勿之臣青宫调防之客两制三馆造士名儒咸赋诗以送总若干首今春赴朝集之期奏风谣之事虚懐见纳前席移时黜者无怨言陞者无异议尽以民瘼达于帝聡上心豁如咸可其奏重慰逺俗劳而遣之都门祖行即席探韵又得若干首合为一集播于四方道出维扬以序为请敢徴古义命曰皇华年月日序
　　商于驿记后序
　　有唐都长安三百年商于为近辅地望雄剧亚于同华其择用郡守皆尚书名郎暨诸寺少列入拜中丞谏议者往往有之自大厯贞元之后王室微弱李希烈陷大梁李锜继叛由是汴路或不通焉吴越江淮荆湘交广郡吏上计皇华宣风憧憧往来皆出是郡葢半天下矣故邮传之盛甲于它州防昌中刺史吕公领是郡新是驿请翰林学士承防户部侍郎韦琮文其记太子賔客栁公权书其石秘书郎李商隠篆其额皆一时之名士也观其文不独记斯驿之盛大率颂吕公之政耳自唐风不竞鼎入于梁长安废为列藩商于化为小郡轺车罕至传舍孔卑古驿无余遗文空在运厯五代时逾百稔痛乎吕公之政事三贤之文章世莫得而闻也皇宋淳化三年诏太子中允始平冯公知斯郡才大务简居多闲暇一日读商于驿记见数字刓缺慨然叹之且虑碎于樵牧之手亟命移徙立于使防四贤之风想像在目俾夫后之好事者模印传写无翼而飞自冯公始也冯公名伉字仲咸尝防名于江左归朝由同州户曹掾举进士得御前第某之同年也式序始末题于石隂吕公记不书名葢贵之也又惜其今之人弗遂知矣地僻无书未获讨阅俟学唐史者补其阙文某年十月十九日序
　　右街僧録通惠大师文集序
　　释子谓佛书为内典谓儒书为外学工诗则众工文则鲜并是四者其惟大师大师世姓高氏法名赞寜其先渤海人隋末徙居吴兴郡之徳清县祖琄考审皆隠徳不仕母周氏以唐天祐十六年嵗在已卯某月某日生大师于金鹉山别墅时梁贞明七年也武肃王钱某専制江浙后唐天成中出家清泰初入天台山受具足戒习四分律通南山律长兴三年武肃王薨文穆王某嗣位大师声望日隆文学益茂时钱氏公族有若忠懿王某宣徳节度偡奉国节度亿越州刺史仪金州观察使俨故工部侍郎昱与大师以文义切磋时浙中士大夫有若卫尉卿崔仁骥工部侍郎慎知礼内侍致仕杨恽与大师以诗什唱和又得文格于光文大师彚征授诗诀于前进士龚霖由是大为流辈所服时钱塘名僧有若契凝者通名数一支谓之论虎常从义者文章俊捷谓之文虎大师多毘尼著述谓之律虎故时称三虎焉置本国监坛又为两浙僧统厯数十年像法脩明缁徒整戢太平兴国三年忠懿王携版图归国大师奉真身舍利塔入朝太宗素闻其名召对滋福殿延问弥日别赐紫方袍寻改师号曰通惠故相卢朱崖深加礼重参知政事李穆儒学之外善谈名理事大师尤为恭谨八年诏修大宋高僧传聴归杭州旧寺成三十巻进御之日玺书褒美居无何徴归京师住天夀寺防知政事苏易简奉诏撰三教圣贤事迹奏大师与太一宫道士韩徳纯分领其事大师着鹫岭圣贤録又集圣贤事迹凡一百巻制署左街讲经首座至道元年知西京教门事今上咸平元年诏充右街僧録先是故相文贞公悬车之明年年七十一思继白少傅九老之防得旧相吏部尚书宋琪年七十九左谏议大夫杨徽之年七十五郢州刺史判金吾街仗事魏丕年七十六太常少卿致仕李运年八十水部郎中直秘阁朱昻年七十一庐州节度副使武允成年七十九太子中允致仕张好问年八十五大师时年七十八凡九人焉文贞公将防于家园形于绘事以声诗流咏播于无穷防蜀防作乱朝廷出师不果而罢今九老之中李宋杨魏张已先逝矣大师年八十二视聴不衰于本国厯武肃文穆废王忠懿凡四世于朝厯梁两帝后唐庄宗应顺清泰晋高祖少帝汉高祖隠帝周太祖世宗梁王我太祖英武圣文神徳皇帝我太宗神功圣徳文武皇帝通今上凡十五朝而能受洪范向用之福处浮图具瞻之地岂所谓必得其夀必得其位者乎大师以述作颇多叙引未立猥防见托不克固辞总其篇题具如别録凡内典集一百五十二巻外学集四十九巻览其文知其道矣因徴其世家行事备而书之使后之传高僧铭塔庙者于兹取信云
　　送郑褒序
　　闽人郑生成之举进士来辇下防诏罢去枉趾滁上是嵗日官置厯闰在孟秋暑之烦酷于前一月为甚某性不能耐热毎见生不表絺绤而出且虑生怒某之失礼生退则卧凉轩更仆交扇而流汗不减因留生俟秋而行生曰褒有母且老向之去数千里别数百日者欲干名而显亲故虽逺且久若褒之在母左右也今诏已下将及闽及闽则乡人必以吿【句】吾母必算程数日以待褒也后一日即贻母之忧用是不敢闻命矣某曰生其纯孝欤昔颍考叔以遗之意感郑庄公丘明美之某无怙恃不足以应生教为生泣而赋诗亦足以警世之为人子者
　　孟水部诗序
　　余总角之嵗就学于乡先生授经之外日讽律诗一章其中有絶句云那堪后更闻蝉曽絶重湖路七千忆昔故园杨栁岸全家送上渡头船余固未知谁氏之诗矣及长闻此句大播人口询于时辈则曰江南孟水部诗也游宦以来求其全集卒不可得咸平已亥嵗余自西掖出领齐安未防诏除太子中舎孟唐为黄州司马访其氏族即水部之子也因捧其家集且请为序水部讳賔于字某生于连州其先太原人故其诗云吾祖井州隔万山吾家多难谪郴连幼擅诗名吟咏忘倦后唐长兴末渡江赴举岐帅李泰王曮馆于门下晋相和鲁公凝礼部王尚书易简翰林承防李学士慎仪刑部李侍郎详咸推荐之由是诗名籍甚游举塲十年故有十载恋明主之什凡八章五上登第故诗云两京逰寺曽题牓五举逢知始看花晋天福甲辰嵗礼部侍郎防门人也寻以拜庆就养归于长沙时马氏専据湖湘大开幕府遂以賔席縻之俄出为永州军事判官厯阳山县令汉干祐末马希光兄弟防墙寻戈不已江南李氏命边镐为将以兵陷湖南尽俘马氏之族于建康水部遇乱无依携光啓年县印归于金陵李氏方僣称唐得之甚喜故有水曹朱绂之命顷之辞归玉笥山着道士衣吉州高使君奏为郡倅不得已用冠褐就职旋归旧隠是时江左士大夫若昌黎韩熙载东海徐铉甚重之防高越以江南命使回岭表访其所居同舟而出强起为丰城令既而引去嬉逰吟啸者二十年老求致仕得本曹郎中分司南都服章金紫【江南以洪州为南都】太祖平吴以老病不任朝谒聴还故里后以令终有金鼇集者应举时诗也湘东集者马氏幕府诗也金陵集者李氏诗也玉笥集者吉州诗也剑池集者丰城诗也总五百五首今合为一集以官为名葢古之诗人多求水部何逊张籍是也唐之诗流多出孟氏浩然东野是也况姓氏官纪萃于一家又其没后二十余年得余为序是以振令名而雪遗恨也至于雅澹之体警策之句知诗者开巻可见矣此不复云
　　送薛昭序
　　今上即位之五年庚辰嵗仆始随计吏来举塲中闻用晦名籍甚有司考艺俱登甲科覆试殿廷不中上防虽命未遇而交愈亲矣故仆送用晦下第诗有明年同醉杏园春之句擢第之日卒如斯言补吏以来于今八载洎仆厯东观践西垣迁谏官掌书命殆三年矣而用晦尚以光禄丞领维扬闗市之赋青衫痩马受代而来囊括其文未始露何其自待之多也先是用晦之在淮海也虽屈其才亦干厥事故总漕运按风俗者奏课以闻至是或谓用晦曰可移文相府请酬前劳则増秩之命可得矣用晦闻而答曰非知言也吾学古圣贤之道以取禄位不幸而司管库又乌以羡财而为功乎如有用我者则关讥而不征矣岂终为俗吏耶士君子闻而壮之内翰武功苏君即薛氏之出也视用晦为外兄敦勉诱激俾献文以自试不得已而从之始以所业四十编拜章进御天子嘉之试于凤阁文不加防数刻而成灿乎千言耸动台阁翌日循近制改著作佐郎延英中谢上又誉之未防有建阳通理之命是行也位虽未充而名以大矣恩虽未渥而知则深矣讵非厯试之渐大来之阶乎且将慰慈母省元昆浮舟东下吟啸山水闽之才子得以师其道闽之逺俗得以观其政又何穷达先后之足云乎于是两制三馆之士为謌诗以饯行且命不才序冠其首
　　送上官知十序
　　古者大夫三月而战国已来礼文残缺祔之制动或逾年筮仕者复贪功好名率曰忠臣不得为孝子甚无谓也故吏部着式祖考未者不与调选亦救之一端耳今圣人以礼示万方以孝治百姓陈力就列上得忠于国生事死下得孝于家臣子之道焕乎有光中吴通理奉常丞上官公起家倅于洋再命涖于苏丁先明府忧丧问既至夺情诏来衔哀在公绰有勤政越明年国家展圜丘之礼洒漏泉之泽幽明存没靡不霑浃赠先明府太子洗马亦既受代飞章帝阍请改于高密诏许之先明府为宰字之官有循良之誉贞遯田里乡人法之又见其子擢进士第厯廷尉评迁大匠丞登朝为賛善大夫令终之日钟是贲饰非积善有后畴能与于此乎是行也郡县郊迎父老改观禠朱绂具衰裳号窀穸之前火丝纶之命外姻同位得无羡欤苏台郡守士庶荣而饯之长洲长王某属邑也序以志云
　　送廖及序
　　泽被天下者天下人戴之为帝皇化行一国者一国人望之如父母故五等诸侯南面而治皆人君也但隆杀有异耳仲尼不耻中都之小者行乎道也宓子贱巫马期尽心殚力一邑者为乎人也岂以位之高下为意乎今之宰邑者异乎是哉不顾已之道不防民之病率曰吾耻折腰也叹徒劳也曾不知十室之邑必有忠信况百里乎彼百里之民尊其宰而望其惠矣苟施泽于下尽礼于上固邑宰之职然也矧未能爱下而欲慢上耶是则天子利及百姓教流万国不当父天母地脩圜丘方泽之礼矣所以然者不自大而示有所尊也况臣下哉宰邑者其志之钜鹿古之名郡也今之通邑也戎车未息民赋且繁惨舒之权虽制于郡国字育之道亦系于令长廖君由文学之科探政事之要是行也当行道而惠人矣肯以下僚为念哉
　　送李蕤学士序
　　唐韦处厚由考功员外郎出刺盛山为诗十二章当时名士自元白而下皆和之韩文公为之序以为考功显曹盛山僻郡非处厚道胜自遣不能乐于诗什流播编简以为美谈司封李学士尝以文行策名江左上即位之二祀鏁防举进士中甲科在馆殿十余年其间司外计典大郡亦尊矣又以史职出佐庐江而怡然自得何道胜之若是耶将见乎吟咏江山传闻辇毂俾朝之名士若元白者属和成集某希韩者愿为序以继其美告行有期聊以为送
　　送柳宜通判全州序
　　河东栁无疑江左之闻人也在霸国时褐衣上疏言时政得失李国主器之累迁监察御史多所弹射不避权贵故秉政者尤忌之继出为县宰所在有治声皇宋平吴之明年随伪官得雷泽令雷泽仆之故里也始与之交逮今防十五载建尹三邑州县之职困于徒劳居低摧穷辱之中有死丧疾病之事旅髩生雪朱衣有尘知其器业者共惜之淳化元祀始以任城宰来抵阙下携文三十巻呌阍上书且请以文章自试天子壮之下章丞相府翌日召试且举汉时以粟为赏罚事使析而论之无疑援引剖判灿然成文吾君吾相皆以为识治体而合经义也故改官芸阁通倅湘源其官尚卑其郡亦小然由文艺而取故有识者荣之与夫谄权媚势奴顔婢膝因采风谣司漕运者言而得之者逺矣于是沿汴达淮浮江湖入湘潭是时也可以吏隠未可以行道况江山猿鸟云泉竹树为天下甲民讼甚简兵赋甚鲜固可卧而理也如能致身于不才之间放意于无何之域则又不知县令为著作耶著作为县令耶或过故国动黍离之情伤逺行有于役之念叹下位起山苗之刺则于道逺矣于生劳矣勉哉无疑善饭自爱
　　送翟骧序
　　士君子谓不由进士第者为终身之耻贵而不归者有夜行之刺禄不及亲者立不仕之戒兼此三者士龙是行之谓乎士龙尝策名江表有年矣皇朝平吴之明年始归于我兵革之后旅食于京师悬于养亲不暇择禄因随伪官署一簿于雷夏考满改一尉于彭城折腰作吏六七年混无名之徒食有道之禄士龙耻之八年复举进士科中第迁从事于广陵广陵即其里也故庐半空乔木斯拱物华人事依然旧情飘飘防衣奉版舆而东下昆弟妻子罗列目前手调莼鲈躬扫坟墓孝子之愿毕矣噫大丈夫得其时而行其道者必能师表一人利泽百姓匪独善人之谓也然立大功居显位必由乎命士龙岂无志乎如见其策美名归故里侍偏亲亦旅人之小亨也行乎哉士龙宜自爱
　　送徐宗孟序
　　余去年出内廷临滁上境与合淝接闻其郡大狱繁号为难治而使车防客往往道合淝从事徐宗孟者能佽助长吏咸得其中未防以书遗我见其文好竒而尚义者今年果被召赴阙路出吾郡与之言又见其孜孜不忘于仁义也宜乎慕孟轲而名焉且从余乞言因书以为送
　　送江翊黄序
　　仆直翰林时进士钱易数以文相售其中往往有赠江翊黄诗怪其名异于常所谓进士者今京西转运太常姚丞铉赴职时来与余别盛言生之才用是于生之名甚熟不知果如何人也夏六月自内廷谪官滁上下车数日生缝掖而见观其风骨秀朗言论和雅则钱之交姚之荐斯得之矣又继之以好古近道趣向不俗修之不已可为闻人况一第哉遽来告行书此为送











　　小畜集巻二十
　　钦定四库全书
　　小畜集巻二十一　　　　宋　王禹偁　撰表
　　为宰臣上尊号表
　　为宰臣谢御书钱様表
　　谢赐御制逍遥咏秘藏诠表
　　为宰臣谢赐御制歌诗表
　　为宰臣谢新雕三史表
　　谢赐御草书诗表
　　谢御制重午诗表
　　陈情表
　　谢免和御制元日除夜诗表
　　贺正表
　　谢厯日表
　　进端拱箴表
　　谢赐御制月诗表
　　谢赐御书字样钱表
　　单州谢上表
　　进干明节祝圣诗表
　　谢衣袄表
　　滁州谢上表
　　谢加朝散大夫表
　　谢赐圣惠方表
　　为宰臣上尊号表
　　内外文武臣寮具官赵某等言今月二十一日共干天聴别上尊名奉宸翰以未俞虑精诚而不至戴天就日犹悬亿兆之心伏阁叩阍宁避再三之黩【中谢】臣等闻运行四时者惟天之大照临万国者惟日之明天不宰其元功而有苍旻之号日不耀于阳徳而有畏爱之名是以居广大而罔辞处贞明而弗让盖功徳着乎上而名号随于下矣前王后圣茂实英声取譬于兹其则不逺伏惟皇帝陛下继天而王如日之升静则垂尧舜之衣裳动则仗武汤之旄钺明堂制礼走玉帛于万方宣室崇儒焕文章于三代气而八风从律陈诗而万物由庚既治定以功成尚宵衣而旰食早以兆民爱戴羣后推崇率由旧章共上徽号陛下让不得已俯而从之虽百姓同欢方谐归美而一人善下终恐近名昨者法天道以流行敷王言而如綍谓大道不器何假先天之言谓圣人无名岂须惟睿之说尽除尊号颇骇羣情臣等奉诏靡遑再章请复陛下过防满假终未允俞守谦卦之六爻动而无悔去汤书之七号卑不可逾遂使中外包羞军民沮色既难移于成命乃别献于嘉猷共倾天诱之衷用纪日新之徳蓍龟叶吉蛮貊同文咸愿聴卑以期得请陛下特迂鳯藻犹避鸿名固愈振于谦光奈重违于人欲而况皇王显号今古彛章上则尊列圣之贻谋光辉七庙下则称庶邦之系望威服八荒凡在含生共观休烈岂可执劳谦之小节废立极之大名居轩昊之至尊慕巢由之独行此臣等之所未谕也陛下之所不取也臣等不胜大愿敢固请上尊号曰法天崇道文武皇帝庶得将顺谦冲之徳惟新徽懿之名免使圣明有兹阙典局天蹐地罔敢自安碎首糜躯期于必遂臣等无任区区恳迫之至
　　为宰臣谢御书钱样表
　　臣等伏蒙圣慈赐御书三体字様钱各一贯文者五铢新样货泉将布于人间三体成文笔札互彰于天纵出炉冶而首防颁赐望冕旒而共积兢荣伏惟尊号皇帝陛下道极至学探众妙宸居多暇书九府之钱刀御笔摛华夺三辰之文彩尽真草行之法在方员肉好之中通流将遍于溥天固殊当百锡赉先霑于近位其数且千臣等传翫为荣收蔵至寳荷天光而悚惕对圣作以兢慙臣无任云云
　　谢赐御制逍遥咏秘藏诠表
　　臣等言伏防圣慈赐臣等御制秘蔵诠逍遥咏共四十一巻者伏以竺干之教所以袪色相而示真如老氏之书所以去滋章而务清净大不过四句偈多不出五千言始则殊途而同归终则枝分而派别洎乎演三乗于贝叶文字渐多编三洞于瑶函筌蹄逾逺纵人十而巳百奈暮四以朝三自非上圣之才孰立不刋之典发挥教法允属文明伏惟圣号皇帝陛下思妙沙心逰赤水因民设教自天比崇知防其神建皇王之有极恭黙思道念释老之多岐于是诠注微言咏歌至道撮其枢要辟户牖于法门搴其菁英芟萧稂于圃示万机之多暇表三教之精通定可以指迷悮于羣生扇穆清于四海岂比夫刘庄萧衍但多佞佛之心汉武秦皇空作求仙之术自合镌诸玉简蔵在名山将日月以同悬与鬼神而争奥传于不朽垂之无穷臣等谬列词臣躬承圣教被尧天之云雾已觉濡身聴舜殿之弦歌共知忘味谨当披持读诵抃舞欢呼少遵善诱之心庶助无为之化臣无任云云
　　为宰臣谢赐御制歌诗表
　　臣等伏防圣慈宣赐喜雨歌诗共三首者天时旱暵圣虑焦劳穹忽降于霶睿藻遂形于歌咏首防宣示共极欢荣伏惟尊号皇帝陛下轸念三农精心六义自春徂夏稍致愆阳以日系时不忘善祷诏近臣而遍走羣望御便殿而亲録缧囚圣感通天心昭答潜驱屏翳舒张东岱之云暗使丰隆挝击南山之鼔连宵泛洒率土昭苏旱稼勃兴丰年可望缘至情而有作奋御笔以成篇帝庸作歌髙视康哉之咏上以风化逺追皇矣之诗灿然三章诞敷四海深形教诲特有宣传台衡宸扆之铭彼何肤浅白雪阳春之句空清新臣等救旱功微赓歌调下镂于肌骨敢忘作诫之词播在管弦愿导移风之徳臣无任云云
　　为宰臣谢新雕三史表
　　臣某等言伏防圣慈赐臣宰新印本三史书各一部者伏以先帝好文校雠三史诸儒论议绵歴两朝模印方行颁宣首及【中谢】伏惟尊号皇帝陛下心存稽古志在奉先念五帝三王之书具存道徳思列国两汉之事可鉴兴亡覩真本之初成先近臣而受赐欲俾详观理乱起发昏防臣等素匪知书仰承善诱敢不服勤旧史少副圣怀庶窃慕于格言或有裨于大政臣等无任云云
　　谢赐御草书诗表
　　臣某言今月五日伏防圣慈赐臣红绫上御草书赵嘏南亭絶句诗一首绛绡半幅霞舒舞鹄之纹宸翰三行云绕逥鸾之势天恩曲被凡目荣观佩服战兢神魂飞越【中谢】伏惟尊号皇帝陛下书穷八法学洞九流英防睿谟运元功而多暇飞文染翰纵草圣以为娱闲裁浙水之绫爰冩渭南之句宫中刀尺剪云雾于赤城笔下风雷走龙蛇于碧落遍令中使宣赐近臣岂期琐材亦预宸眷捧持失次传翫增辉忻千载之遭逢极一时之荣遇读尽二十八字列宿韬光宣来三十六宫天香尚在岂止藏于箧笥亦将传付子孙堪笑二王非墨妙笔精之作如逢伯禹得金简玉字之书感恩空效于涕洟受赐更铭于肌骨臣无任戴天荷圣激切屏营之至
　　谢御制重午诗表
　　臣某等言伏防圣慈宣赐御制七言四韵重午诗一首者天有四时成圣功也八节所以宣其气诗有六义系王化也二南所以变其风至若运隂阳亭毒之功达雅颂盛衰之理不失其正斯惟圣人【中谢】伏惟尊号皇帝陛下运应一千启升平之嘉会节当重午乐长养之元功形于咏歌播作诗什特令中使宣示词臣降鳯阁以光辉搢鱼须而抃舞仰窥首句如当帝舜之熏风载味卒章仍念屈原之贞魄教化以被忠邪以分又何止述浴兰悬艾之文逞白雪阳春之丽而已哉臣等职叨掌诰才谢言诗献尚书而讽谏无闻徒经嘉节学离骚而渊深罕究但拜宸章愿扬治世之音永作传家之寳臣无任戴天荷圣欢呼抃蹈之至
　　陈情表
　　臣某言臣闻改过自新人臣之晩节弃瑕责效王者之旧章【中谢】伏念臣近自冗员再叨谏署秋兰解佩重呼泽畔之魂红药裁诗不望禁中之树固当老于小谏日赴常叅其如亲寄觧梁身趋魏阙四海无立锥之地一家有悬磬之忧以至仆马龙钟杂于工祝弟兄分散迫于饥寒若非内受职名赐之实俸外求差使以救食贫则曷以养髙堂垂白之亲备上国燃金之费望云就日非无恋阙之心玉粒桂薪未有住京之计伏望尊号皇帝陛下念臣过而能改进不因人或西垣再命于演纶或东鲁且令于承乏唯中外之二任繋君亲之一言干冒宸严臣无任僣越兢忧匍匐待罪之至
　　谢免和御制元日除夜诗表
　　臣等言伏防圣慈特降御制元日除夜诗四首仍令和来臣等寻时连状谢罪乞免和今月七日伏奉恩防特赐俞允者圣文絶唱天道聴卑虽违善诱之心幸获知难之请伏惟尊号皇帝陛下五行为质六义游心乐天地之元功奋皇王之睿藻笔无停缀夜乃未央焕乎四章降于三馆耀日月星辰之彩发金石丝竹之音思入杳乾坤无以逃其数辞包造化鬼神不能隠乎情其元日之句也藻绘王春恱万物之资始其除夜之句也发挥天吏运四序之成功固宜随厯数而颁于华夷与法令而悬于象魏俾夫薰弦播奏散为化下之风苍玉雕镌秘作升中之典至若周满黄竹之咏汉髙大风之歌唐太宗守嵗之诗陈叔寳初年之作义皆无取事不足征又若除夜藏钩正朝放雀真为儿戯岂近皇猷遍数前王实多慙徳臣等文馆待罪朝行具员幸观四始之根源徒荷千年之际遇然而对烛龙之衔耀难萤光当凤彩之来仪须藏雉尾共思阁笔同树降旗方倾窘蹙之诚果降矜容之命丰隆门下免为聚响之蚊庄叟山中甘作不鸣之鴈臣等无任感天荷圣激切屏营之至
　　贺正表
　　臣某言伏以元正首祚景福惟新数蓂荚于尧堦初生一叶献椒花于汉殿齐列千官式彰负扆之尊大祝如山之夀伏惟尊号皇帝陛下业隆三代道冠百王和玉烛以授时元功克着振金铃而徇路春令初行当三元资始之期见万国防同之盛方物充庭而麕至上公献夀以鳬趋日照冕旒覩垂衣之肃穆风和象魏陈悬法之威仪讵遗率土之滨同乐履端之膺干纳祐与天齐休臣滥奉朝恩叨权郡印思预华封之祝方逺彤庭新颁羲氏之书空惊素发但荷发生之徳莫酬煦育之私臣无任祝圣戴天抃蹈欢呼之至
　　谢厯日表
　　臣某言今月四日进奏院逓到宣头一道伏蒙圣慈赐臣至道二年新厯日一道者王春肇启日官爰举于旧章帝命遐宣守土各颁于新厯臣某【中谢】臣闻天道无私所以运行寒暑圣人有作所以恭授民时常令率土之滨共乐同文之化伏惟尊号皇帝陛下五行为质万国咸宁星辰即序于尧天风雨弗迷于舜麓御明堂之一十二位克正隂阳运璿玑而三百六旬无差晷刻焕乎正朔被于华夷臣谬典鱼符欣开鳯厯以时以日敢忘匪懈之心卜世卜年更仰无疆之祚伏限郡政不获奔诣阙庭无任感天荷圣激切屏营之至
　　进端拱箴表
　　臣某言臣闻宣尼立教陈五谏以训民天子设官命七人而庭诤欲嘉言之防伏致盛徳之日新【中谢】伏惟尊号皇帝陛下志在任贤动必师古大开言路精择諌臣改拾遗补阙之名设司谏正言之位必须端士方称美官臣且何人亦当此任三月中伏奉明诏用训庶僚于中两省之班行有异百官之督责必容謇谔无取因循是时臣方议迎亲已谐入告陛下矜其贫乏锡以缗钱恩庥曲被于一家用度有充于千里况臣曽为县吏毎督民租为尺布斗粟之逋行灭耳鞭刑之法因知府库皆出生灵空有泪以感恩慙无功而受赐洎再趋象魏时见冕旒猥尘书殿之资久蠧大官之膳曾无绩効空玷清华且官在谏垣未尝有一言裨补职当史笔未尝有一字刋修语所谓饱食终日无所用心者臣之谓矣思欲举谏诤之职言朝廷之事则陛下圣徳昭被神功着明四辅无私而秉大钧百姓不知而归至化君何事哉臣何言哉然而安不忘危治不忘乱靡不有初鲜克有终古圣贤之深防也故夏后有盘盂之铭周王有几杖之诫敢征斯义用导愚衷臣又尝读唐史见贞观中张蕴古上大寳箴辞理切直太宗深加称赏焉臣虽不才愿继其美谨昧死撰端拱箴一首固不足裨益明圣万分之一亦臣之举职也随表诣东上阁门跪进以闻干冒宸严臣无任僣越待罪之至
　　谢赐御制月诗表
　　臣某等言今月十六日伏防圣慈宣示中秋月五七言诗各一首仍令依韵和来者月盈三五明天道之无差运偶一千见圣人之有作虽聴赓歌之命终降寡和之词传翫为荣捧持失次伏惟尊号皇帝陛下精心六义思若涌泉鋭意万防居多暇日当中秋之届翫素月之流空罢观乙夜之书乃吟清夜载覩如圭之状思继白圭灿乎二章大哉四始颁于近位得遂荣观虽酌海窥天防知涯涘而君唱臣和亲奉徳音强率謏闻防遵睿防効星辰之北拱徒竭丹心诵乌鹊之南飞终慙雅咏顾瑕疵之难掩谅尤悔以何逃臣等无任謌诗乐圣荣惧激切之至
　　谢赐御书字様钱表
　　臣某等今月二十三日于学士院分赐得御书三般字様淳化元寳钱者洪鑪新様通行将遍于万方御笔摛华神妙互分于八体颁宣非次传习知荣【中谢】伏惟尊号皇帝陛下留意货泉精心笔札书纪年之大号用焕钱神逞上圣之多才爰彰墨妙尽返鹊逥鸾之法掩天龙地马之名庄山歴山之金可齐重寳开元乾元之字莫比神踪将大济于兆民仍分霑于两制臣等名慙夷甫才谢鲁褒实赵囊而空荷君恩探禹穴而难穷圣作周太公之圜法自合包羞欧率更之笔精从兹扫地永言感遇空极兢荣臣等无任云云
　　单州谢上表
　　臣某言今月九日曹州进奏院逓到勅一道伏防圣慈就差知单州军州事兼赐钱三百贯文祗荷宠荣不任感惧臣已于今月十六日到本州上讫乍别天庭初临郡印锡赉颇厚恩荣实多【中谢】伏念臣本乏才名素无门地徒偶文明之运滥登俊造之科升朝便忝于谏垣効职仍叨于纶阁常罹罪谴永合弃捐仰穹旻而方类戴盆遇庆赦而遽收坠履官复两省之列职居三馆之先俸厚于他司班清于庶品固合优游仙馆躭翫羣书常依日月之光时贡刍荛之说讵惟卒嵗亦可终身昨以臣父将作监丞致仕某足疾婴纒年光迟暮向因谪宦深入穷山常恐此生不归故里自叨赴阙颇更思乡益为衰羸动多悲感有孙儿不识面目有子壻未接笑言分俸则桂玉不充聚族则京师难住近闻馆殿亦有遣差频发家书令求外任遂沥事亲之恳以干孝治之朝伏防尊号皇帝陛下义在从人恩推养老假之符竹恵以缗钱居二千石之权已为望外受三十万之赐实自宸衷感深而泪湿诏书恋极而魂飞帝阙即时赴郡不日迎亲本州以臣叨奉新恩言承旧例亦将鼓乐逺出郊坰臣先以文书并令止絶葢以垅麦未秀村民尚饥当帝王旰食之时非长吏自娱之日庶防率下不是近名况臣早忝掖垣毎亲旒扆备熟忧勤之防饱闻淳俭之风足以宣扬圣猷训导属吏此外则详评案牍精究簿书虽管库以必亲庶狴牢而无枉幸逃官谤用报圣知且念亲民之官自古所重凡今共理亦曰难才张齐贤罢自台司止知京兆辛仲甫出从叅政方涖宛丘虽小大之不同在郡国而无异唯臣此任最是殊恩十一年前始为成武主簿九重天上曾是制诰舍人望旧宫而虽隔云泥过故邑而亦为荣遇所恨者忽离侍从莫遂朝辞实非臣心轻去辇毂但以臣父苦念丘樊慰怀土之心晨昏有遂望拱辰之列涕泗无从伏惟陛下少减焦劳俯加頥养至于尧水汤旱厯数之常文丹浦青丘征伐之彛事伫见斩继迁于独栁送蜀冦于槛车示天下不用干戈驱域中咸归富夀然后鸣銮日观降禅云亭追踪于七十二君探防而万八千嵗此际臣之本郡实有行宫倘得导引皇舆扫除御路撰礼天之书册虽匪职司对盛徳之形容敢忘歌颂臣无任云云
　　进干明节祝圣诗表
　　臣某言臣闻天道化成分八节而运行元气圣人降庆厯千年而开阐洪图降诞既偶于嘉辰祝夀乃名于圣节照临之下俦愿攸同臣某【中谢】窃以汉感赤龙晦云雷于大泽周因鷰带弓矢于髙禖符瑞之来今古相望伏惟尊号皇帝陛下二仪叶徳九庙储祥于时而里社方鸣是夕而常星不见孟冬建亥爱日在房紫电绕枢式表自天之命青云如盖爰标出震之期当睿圣之继天以干明而命节千官上夀万国来庭僸佅兠离铿越乐悬之下鬼侯梅伯欢呼文陛之前骏奔竞効于祝尧宴乐且殊于在镐臣职叨三馆位列丹墀聴九奏之箫韶欣同鸟兽献千钟于尧舜幸接防龙舞蹈之余咏歌斯发谨上干明节祝圣夀古诗三篇合七章章无定句篇有小序稍殊俗态似近古风虽播在乐章慙非风雅或歌于夀酒可代俳优冐黩冕旒臣无任云云
　　谢衣袄表
　　臣某言今月十七日供奉官閤门祗景元到州伏奉圣恩赐臣勅书一道紫欹正绵旋襴一领者臣当时与官吏军员将校等望阙谢恩讫逺降王人遍颁时服捧如纶而増惧对挟纩以知荣【中谢】伏念臣素乏艺文猥尘清近虽罢金銮之职尚分铜虎之符而自移理藩宣始逾旬浃莫着袴襦之咏空慙凋瘵之民此者伏遇尊号皇帝陛下政在宵衣恩加露冕特有祁寒之赐俾无卒嵗之虞开缄并集于荣光宣诏更增于和气饰之瑞兽空倾率舞之心征乃维鹈难免彼其之刺伏限权司郡事不获躬拜阙庭臣无任云云
　　滁州谢上表
　　臣某言奉五月九日制命伏防圣慈特授臣守尚书工部郎中知滁州军州事已于六月三日到本州上讫罢直禁中临民淮上虽离近侍犹忝正郎省已戴恩既荣且惧臣某【中谢】伏念臣早将贱迹误受圣知进身不自于他人立节惟遵于直道优游两制出处八年今春召自西垣入叨两署既在深严之地仍当繁剧之权虽积兢虞终无补报所宜逺贬以肃具寮伏防尊号皇帝陛下曲念遭逢俯存终始止罢玉堂之职仍迁粉署之资委以専城置于近地沿流数日登陆三程诸县丰登若无公事一家饱暖共荷君恩处之一生实为万足然而翰林学士朝廷近臣陛下登位已来御前放人之后从吕防正而下拜此职者止有八人臣最孤寒亦预其数由于圣选不为不精数月之间忽然罢去众情尚或惊骇微臣岂不忧惶且臣在内庭一百日间五十夜次当宿直白日又在银台通进司审官院封駮司勾当公事与宋湜吕祐之阅视天下奏章审省国家诏命凡于利害知无不为三日一到私家归来已是薄暮先臣灵筵在寝骨肉衰绖满身纵有交朋无暇接见不知谤议自何而兴臣拜命已来通宵自省恐是臣所赁官屋在髙怀徳宅中一昨开寳皇后权厝之时便欲移出未有去处甚不遑宁寻曾指约公人不令呵喝切恐贵僧出入中使往还相逢之间难为顾揖按旧制自左右正言已上谓之供奉官街衢之间除宰相外无所回避此葢贾谊所谓人君如堂人臣如陛陛髙则堂髙者也况臣头有重戴身被朝章所守者国之礼容即不是臣之气势因兹谢表敢达愚诚况臣粗有操修素非轻易心常知于止足性毎疾于回邪位非其人诱之以利而不往事匪合道逼之以死而不随唯有上天鉴臣此志伏望陛下思直木先伐之义考众恶必察之言曲与保全俾伸诚节则孤寒幸甚儒墨知归在于小臣有何不足今则隋岸千里尧天九重微躯或遂于生还劲节尚期于死所臣无任云云
　　谢加朝散大夫表
　　臣某言今月十八日进奏院逓到勅除一道伏防圣慈加臣朝散大夫者礼成大祀泽霈百僚岂期郎吏之卑亦从大夫之后臣某【中谢】伏念臣猥因薄技获偶昌辰自忝文科累叨华贯数年纶阁徒勤润色之功百日玉堂讵有论思之効而自身离近侍官带责词既别白以无门但忧危而度日此者伏遇尊号皇帝陛下圆丘展礼率土推恩特加五品之资俾壮一麾之任况臣早叨书命备见旧章毎当行庆之时必考授官之限未满二载例增五堦率以为常行之自久臣去年五月出职今年二月加恩承奉郎陛级未崇朝散阶迁陞不次必是上由睿圣旁出佥谐以其曾作近臣不欲便同常例永言感遇空极涕洟遂使死灰之心稍生于寒焰戴盆之首亦见于天光誓捐微躯以答鸿造臣无任云云
　　谢赐圣惠方表
　　臣某等言今月二十五日进奏院逓到太平圣恵方并目録共一百一册臣等当时望阙谢恩仍依勅命施行讫臣等谨按洪范向用五福其三曰康宁威用六极其二曰疾然则疾病之作盖天之威沮邪康宁之集盖天之劝向邪此特立教而言姑欲驱人为善苟或饮食嗜欲之不节隂阳寒暑之不时为札瘥为沈痼为疣赘为疮疡若此之类纵而弗攻委之于极非圣哲之所用心也故医术由是而生焉自黄帝岐伯以还作者众矣以至丛乎无条贯浩乎无津涯思欲囊括古今派分类例叅驱百疾稽合羣方惠于兆民敷乃万国非偶大圣孰能兴之臣某【中谢】伏惟尊号皇帝陛下惟睿作圣有孚惠心包天地之大徳羣生防不遂尽皇王之能事坠典防不修谓人之未庶也制婚姻以育之谓人之未富也薄赋敛以足之谓人之未教也施道徳以化之又欲使五福之康宁徧流比屋六极之疾病不加蒸民于是召良医考异术集自朱邸逮于紫宸防三十年成一百轴洞乎天人之际探诸鬼神之奥制序引以述其事为模印以行于时大颁四方夐出万有昔宗之广济徳宗之广利皆丛脞眇末不足称道尚具载史籍垂于后昆以为莫已若也况陛下之述作功叅化源天下之惸嫠身跻夀域虽复造书画卦钻燧播时不可同年而语矣宜乎与日月同县与经籍共永岂区区小郡碌碌下臣能歌颂于圣徳欤当州地居僻左路逺京师授勅数年引颈以日累使郡吏请于有司始蒙颁宣盖行次第而又今冬以来天气稍旱过始氷之河无薄澌逾小雪之期野无微霰颇虑瘴疠害于民人俗罕名医病则祀鬼分忧之任求瘼是専方虞后难获此大赉谨当抽俸金以市药给官本以救人资圣祚于无疆流圣恵于不朽尽纳淮甸归于华胥慺慺之诚如此而已臣等无任遭时乐圣抃蹈之至
　　小畜集巻二十一
　　钦定四库全书
　　小畜集巻二十二　　　　宋　王禹偁　撰表
　　贺南郊大赦表
　　贺册皇太子表
　　谢落起复表
　　贺皇帝嗣位表
　　谢转刑部郎中表
　　贺册皇太后表
　　贺册皇后表
　　慰上大行皇帝諡号庙号表
　　乞赐终南山人种放孝赠表
　　黄州谢上表
　　谢加上柱国表
　　谢宣赐表
　　起居表
　　贺收复益州表
　　贺胜捷表
　　扬州谢上表
　　请撰大行皇帝实録表
　　谢弟禹圭授试衔表
　　贺圣驾还京表
　　谢加朝请大夫表
　　贺南郊大赦表
　　臣某言今月二十日降到赦书一道南郊礼毕大赦天下者臣当时集军州官吏百姓僧道宣读施行讫严父配天王者之达孝眚灾肆赦有国之大猷凡在羣生防不同庆臣闻有虞尚乎徳祖颛顼而宗尧周人重其先禘帝喾而郊稷沿革之文则异祠祀之义斯同率由旧章兹曰大事虽天子必有尊也非圣人孰能行之伏惟尊号皇帝陛下司牧黎元敦崇孝治言有父也宣祖昭武皇帝积徳而累功言有兄也太祖神徳皇帝开基而创业而自下武继志守文则难化成而日用不知寅畏而夕惕若厉故得昆虫咸遂戎狄允怀文物声明损益乎三代道徳仁义寖染乎万民有是圣功推功于天地有是圣徳让徳于祖宗乃备严禋聿伸大报礼乐具举岂三年之不为玉帛载驰见四海之助祭列圣至止上帝格思锡鸿休于无疆明大孝之不匮礼成而退天且不违自非吉蠲之诚达于上下孝悌之至通于神明孰能若斯其盛欤由是因纯嘏之休覃雷雨之泽谓万方有罪于是乎释缧绁之人谓百姓不足于是乎免逋逃之赋照烛幽壤荡涤瑕疵顺天推恩与物更始诗不云乎一人有庆经不云乎万国懽心自可追三王而比崇非止黜五伯而不用者矣臣出官内署承乏専城既不得陪冠剑之班行俎豆之事舞抃于黄道登降于紫坛又不得涌非烟之词濡甘露之笔藻绘于玉册发挥于皇谋亦臣之不幸也然而当求治之朝居分忧之任得不导扬兊泽训戒齐民瘳其疮痍浸入骨髓亦臣之大幸也伏限郡事不获奔诣阙庭臣无任云云
　　贺册皇太子表
　　臣某言今月二十八日降到勅书一道皇太子正位储宫大赦天下者臣当时集军州官吏僧道百姓宣读施行讫礼崇储副泽被华夷凡在含生防不同庆臣闻帝王之道步骤殊途夏后所以传家垂诸古典姬昌之为世子载于礼经皆所以定人心而固国本矣由三代而下实百王不刋洎乎唐室亘分梁朝草创庄宗则席未遑暖明宗则日不暇给聨绵五姓战伐百年重念春坊遂成阙典我太祖神徳皇帝揖让神器司牧黎元择上圣之才副下民之望人神允属狱讼攸归伏惟尊号皇帝陛下传自日兄升为天子徳化威服垂二十年文物声明尽合经义礼乐征伐不自诸侯始求主鬯之亲用正副君之位斯孟轲所谓天与贤则与贤天与子则与子者也伏以皇太子生知忠孝性禀温文允符当璧之祥宜正抚军之重筮叶吉简册增辉而又举洊雷之声因而作解导少海之润用以涤瑕必由旧章降此大赉纶綍四出狴牢一空率土普天不胜庆幸臣出官禁署承乏方州目不覩朝廷之仪手不当文翰之职虽违素望实偶昌期伏限郡政不获奔诣天阙臣无任云云
　　谢落起复表
　　臣某言今月五日进奏院逓到勅牒官告各一道蒙恩落起复授臣依前尚书工部郎中知扬州军州事仍放朝谢者丧纪爰终朝恩遽至泣血防极悼心失图伏以三年之丧百王不易墨缞急用本因将帅之臣腰绖从公防叶春秋之义臣顷叨本职方执通丧防恩勉副于鸿私达礼重违于素志涓波无効空増腼冒之顔日月有期俄卒禫祥之制此者伏防尊号皇帝陛下举其旧典推以新恩俾除抑夺之名曲尽哀荣之礼援琴切切痛岂忘于终天佩玉锵锵班尚遥于就日伏限权司藩服不获奔诣阙庭臣无任云云
　　贺皇帝嗣位表
　　臣某言伏奉四月一日赦书皇帝陛下防膺顾命嗣守鸿圗人神有依华夏同庆伏惟陛下奉先思孝克已归仁承列圣之贻谋作兆民之司牧重轮继大明之照光被遐陬少海成百谷之王泽流品彚肆赦涣汗万邦底宁臣逮事先朝尝叨内署荐逢圣日权守外藩不获蹈舞玉堦无任抃跃屏营之至
　　谢转刑部郎中表
　　臣某言今月六日进奏院逓到勅牒一道官告一通伏防圣慈特授臣尚书刑部郎中散官勲赐如故仍放朝谢者圣泽大赉郎曹序迁闻命若惊省躬知幸伏念臣顷因薄技逮事先朝误记姓名过有奨擢两知制诰一入翰林报国之功虽无绩効事君之道粗守贞方虚名既髙忌才者众直道难进黜官亦多始贬商于实因执法后出滁上莫知罪名大行皇帝渐察非辜移领大郡方且精求民瘼少报皇恩期牵复于词臣再发挥于王命不图上降祸先帝登遐奉讳之辰号天防极不得趋朝夕之临无以为臣子之心泪如绠縻悲入骨髓伏遇皇帝陛下祗奉顾命钦承庆基荼蓼之情既遵于易月蓼萧之泽遂洽于溥天爰自起曹陞于宪部望金銮之殿诚隔烟霄入白云之司亦非冗散得不恪居官次防奉诏条谕淮海之遗民识朝廷之新命无汲黯积薪之叹有子牟恋阙之心感慨旧思追惟往事西陵目防泣血难收东海日升倾心更切伏限权司藩服不获拜赐玉堦臣无任感天荷圣激切屏营之至
　　贺册皇太后表
　　臣某言伏覩四月一日制书册皇太后礼毕者子道大备母仪有光伏念皇太后徳配先朝功存内治遇坤之泰叶易象之休征在河之洲动诗人之雅咏克昌圣嗣缵服寳图爰旌十乱之功乃正万邦之母祗膺玉册诞受尊称舜孝烝烝汉仪穆穆问安侍膳载趋长乐之宫含饴弄孙永镇显亲之殿臣限拘官守不获蹈舞玉堦无任抃跃屏营之至
　　贺册皇后表
　　臣某言得进奏院状报五月二十四日制书秦国夫人立为皇后者中宫正位率土同欢臣闻轩辕四星上明于象虞舜二女内助于皇风永惟王化之基实系人伦之本伏惟皇帝陛下诞膺骏命嗣守鸿图安土定民动循于礼法自家刑国先正于宫闱符沙麓之祯祥取涂山之正嫡烝尝是奉既逮事于先朝车服有仪更承顔于长乐典册大备邦家有光臣以任假列藩获闻盛礼伏限恪居官次不获蹈舞玉堦无任抃跃屏营之至
　　慰上大行皇帝諡号庙号表
　　臣某言得进奏院状报今月六日勅下大行皇帝諡号神功圣徳文武皇帝庙号太宗七日文武百寮诣西上閤门拜表陈慰者典章大备宗庙永安臣谨按周礼太师帅瞽而廞所以作匶諡又按礼记大臣素服而郊所以明天休盖子不得私其父臣不得私其君爰兹考实之文用正易名之法洪惟盛典属在圣朝太宗皇帝知防其神惟睿作圣功济万物徳流八方有经纬天地之文有尅定祸乱之武録其行也既如彼定其諡也宜如此又以为极大曰太有徳称宗懋建鸿名永光清庙礼官博士讨论而无异辞公卿大夫佥谐而合旧典为百代不祧之主享万世无疆之休伏惟皇帝陛下以大孝显亲以至公立法率由茂实诞上尊称太史之纪国书有光直笔上公之读諡册曽无愧辞终哀且荣爱礼达孝秩秩之容既肃穰穰之福无穷臣逮事先皇累叨近侍流落郡政哀号国丧执防之官既伤于踈贱如椽之笔空入于梦魂伏限官守不获奔赴阙庭无任云云
　　乞赐终南山人种放孝赠表
　　臣某言臣等闻陈蕃之荐五处士名动邦家田歆之举六孝防事先简册惟两汉之制治于三代而同风复有聘以安车赐之束帛聴其不仕姑务优贤八月奉羊酒之仪四时致宗庙之胙史之所记代不乏人爰属昌期宜兴坠典伏见终南山处士种放山林养素孝友修身既聚学以诲人亦躬耕而事母厐公守道不入襄阳之城康伯避名永绝长安之市太宗皇帝知其髙尚曽示征求恐违鹤发之亲未应鹄书之命让赐钱而不受悬好爵以难縻今闻放执亲之丧贫不能葬棺衾未具宅兆无归臣等或忝彼交游或慕其名节伤哉贫也覩兹窀穸之忧闻斯行诸岂恡匍匐之救虽共谋分俸而未若推恩况褒岩穴之贤敢掠朝廷之美伏冀皇帝陛下特旌素履曲示鸿私少加粟帛之恩俾谐丧葬之礼上则成先皇之雅意下则扬隠士之清规亦足以激浮竞之风劝孝悌之俗所系者甚大所费者至微比考叔之遗羮一时小恵较郑均之义谷千古同涂干冒宸严臣等无任僣越之至
　　黄州谢上表
　　臣某言伏奉去年十二月二十九日勅落知制诰差知黄州军州事者逼于日限寻即朝辞自后以改葬先臣蒙恩给假幸获亲于逺日免积恨于终天坟杵未停征轮靡盬已于今月二十七日到州上讫乍离近侍犹忝専城循省尤违弥深感泣伏以黄州地连云梦城倚大江唐时版籍二万家税钱三万贯今人户不满一万税钱止及六千虽久乐升平尚未臻富庶永言养活亦借循良如臣庸愚曷副忧寄谨当勤求人瘼遵奉诏条窒塞嚚讼之民束缚憸猾之吏敢言课最庶免旷遗况当求治之朝必为无害之政伏念臣叨司帝诰又歴周星既不曽上殿求见天顔又不曽拜章论列时事入直则闭閤待制退朝则杜门读书虽毎日起居实经年抱疾不敢求假恐烦医官自后忝预史官同修实録昼夜不舍寝食殆忘已尽建隆四年见成一十七巻虽然未经进御自谓小有可观忽坐流言不容绝笔夫谗谤之口圣贤难逃周公作防鸮之诗仲尼有桓魋之叹盖行髙于人则人所忌名出于众则众所排自古及今鲜不如此伏望皇帝陛下雷霆霁怒日月回光鉴曽参之杀人稍寛投杼察顔回之盗饭或出如簧未令君子之道消惟赖圣人之在上况臣孤贫无援文雅修身不省附离权臣祗是遭逢先帝但以心无苟合性昧随时出一言不愧于神明议一事必归于正直愠于羣小诚有谤词谋及卿士岂无公论以至两朝掌诰四任词臣紫垣最忝于旧人白首不离于郎署以微臣之行已遇陛下之至公久当辨明未敢伸理今则上国千里长淮一隅虽叨守土之荣未免谪居之叹霜摧风败芝兰之性终香日逺天髙葵藿之心未死仰望旒扆不胜涕洟臣无任瞻天恋圣省已激切屏营之至
　　谢加上柱国表
　　臣某言今月二十日进奏院逓到官诰一通勅牒一道伏蒙圣慈特授臣上国柱余如故仍放朝谢者礼成大祀泽霈具寮岂期谪官之臣亦预防勲之数伏念臣因缘薄技遭遇昌辰承明四入于直庐才非润色淮甸三移于郡印政昧循良方俟黜幽敢期受宠今者伏遇皇帝陛下躬修禋祀严配祖宗率由旧章大赉羣后遂令郎吏亦厠勲官八柱之名实叨于茂渥一麾之任有耀于専城誓将氷蘖之心上答云天之施无任感天荷圣激切屏营之至
　　谢宣赐表
　　臣某言今月八日进奏院逓到宣头一道伏防圣慈以臣先撰元徳皇太后諡册文特赐臣衣着五十疋银器五十两礼毕园陵恩霑论譔伏念臣学慙稽古才不兼人际防先朝忝尘近侍东里子产累居润色之司南面仲弓继荷分忧之任洎逢缵嗣复窃掖垣适当议云阳之陵定昭成之諡猥承诏命恭草册文深虞孤陋寡闻难当大手笔事虽经御览未息兢惶今者諡册入陵神主祔庙伏惟皇帝陛下孝思防极兑泽下流颁厥篚之防缯锡中金之器皿捧承靡措蹈舞失容儒冠之荣无以加此孝治之化足能感人惟觉冒荣曷知报効臣无任瞻天荷圣激切屏营之至
　　起居表
　　臣某言今月二十五日进奏院递到御劄一道皇帝陛下取今月五日暂幸河北者朔漠辽荒圣人顺动伫殱遐域永息征尘伏惟皇帝陛下缵嗣鸿图忧勤庶政戢神武以不杀用人文而化成蠢尔契丹敢干天纪陵越堡障惊骚吏民王师已振于捷音帝命尚劳于巡幸契百姓来苏之望是六师贾勇之时以镒秤铢移山压卵即日荡平蕃部更无南牧之人守御塞垣愿掌北门之管在兹一举永服四方方属祁寒暂劳天歩臣以任居僻郡地逺行朝扞牧圉以无由仰云天而积恋臣无任瞻天望圣激切屏营之至
　　贺收复益州表
　　臣某言今月日进奏院状报雷有终奏收复益州者臣当时集官吏望阙称贺并告谕诸县讫守臣不武戍卒弄兵暂出偏师果平孤垒【中谢】臣伏观益部久乐皇风蕞尔王均敢萌逆节盖灾流于分野致盗据于城池伏惟尊号皇帝陛下防在睿谟擢兹儒将虽依九伐之法特开三面之罗尚敢婴城斯为迷复惧困兽犹鬭之义征围兵必阙之文纵以遁逃自令靡溃尽由圣畧永靖坤维臣任忝颁条欣闻捷奏无任歌时乐圣欢呼蹈舞之至
　　贺胜捷表
　　臣某言今月三十日得进奏院状报今月十二日据夏州路马步军都部署王超延州路马歩军都部署范延召等各差入内殿头髙品岑保正入内髙品贾继隆等走马赍状到阙奏两路大军入贼界到乌白池防合前后一十六度掩杀著名蕃贼杀下来慕军主一十一人吃啰指挥等二十余人及杀下蕃贼五千活捉到蕃贼二十余人并收到马二千余疋夺到衣甲器械二万余事件伤杀却蕃贼不知数目打夺到牛羊老小不少收到粮米料草窖窌极多并已散与一行诸军其蕃贼帐族舍屋并烧毁荡尽所有蕃贼田禾苗谷并总收刈及践踏净尽其李继迁与蕃贼并已溃散逃遁其诸路大军并百姓已于今月二日并安却回各归逐处驻泊讫皇太子宰臣文武百官于今月十三日入贺者臣当时集军州官吏等宣读告谕望阙拜舞称贺讫西贼窥边王师出塞大殱凶丑永息妖氛凡在照临毕仝庆快【中谢】臣闻姬周备塞来则击之炎汉用兵事不获已盖为民之除害亦有国之常刑言念夏台古之白翟虽居沙漠实近崤函蕞尔继迁久稽天讨养成巢穴召集逋逃逼胁戎人惊骚王土伏惟尊号皇帝陛下外其夷狄念在生灵戢堂上之竒兵惜闗中之民力以至赐之国姓改以令名位重察防官兼保傅而兽心反侧犬性猖狂刼掠我吏民侵陵我疆境皇威赫怒禁旅奔驰两路齐攻三军合力应兵神速突骑龙骧疾雷无掩耳之期烈火动燎原之势大小十六阵斩获万千人积甲如丘陵僵尸满沙碛发其积聚火其室庐俘牛马以谷量蹂稼穑而扫地足使五千深入笑李陵之无功十万横行轻樊哙之虚语而况偏禆斩劓防有孑遗渠魁遁逃仅以身免贼气大沮人心已离系于庭阙之前诛乎独栁之下止应尅日别聴吉音此皆防自宸衷出于睿筭遏其横议授以圣谟故得帷幄之中阵图犹展沙场之上捷书已来歴考自古帝王料兵之速未有如陛下者也臣去年叨书密命并直内庭批逆竖之封章屈王言而姑息未尝不援毫切齿怒髪冲冠慙无将帅之才实有大夫之耻今则身居郎署目覩神功感涕忻欢倍万常品伏限权司郡印不获拜舞阙庭臣无任云云
　　扬州谢上表
　　臣某言十一月二十四日枢密院马递勅牒一道至滁州伏防圣慈就差臣知扬州军州兼管内隄堰桥道事勲阶如故仍放朝谢取便路乗递马发赴移任所者臣已于十二月四日到扬州上讫祗奉朝命初权藩服分忧任重谪官心寛感恩而涕泗无从省已而兢惶失次【中谢】伏以禹别九州斯为奥壤唐分十道是曰大邦控淮海之津梁防东南之漕运当圣主求贤之日亲王领镇之初宜择才能俾任繁剧岂臣愚昧而所克堪伏念臣顷以艺文获尘科第三馆两制遍歴清华千载一时别无媒援由是上惟奉主旁不忌人比因直言频至左官去年自禁中出职滁上临民黾勉在公忧虞度嵗髩髪渐白眼目已昏但以行年未髙不敢求退明代难遇犹思报恩顾惟善政之蔑闻岂望鸿私之曲被今者伏防尊号皇帝陛下擢从小郡权涖大藩虽放弃之臣君恩未替而要冲之地使命孔多防臣素乏家财本州元无公用恐因供亿别掇悔尤冀圣心之察微免众口之腾谤此外麄当励力岂敢旷官况扬州虽号藩方无多户口凡干场务皆有使臣臣在其中提振而已至于决防词讼督责赋租持以无私必期集事今缘奉诏急速所以不敢稽留庶于嵗时之间别求散慢之地举头见日空知京阙之遥白首为郎甘老江湖之上伏限权临郡政不获躬拜天庭臣无任云云
　　请撰大行皇帝实録表
　　臣某言臣闻二帝三王之道无尚书则泯而不见战国秦汉之事无史记则灭而不传能使后之视今犹今之视古者书史是赖【中谢】伏以大行皇帝功济万物道髙百王诞敷皇谟勤恤黔首宪章军国之务经制郡县之权故得百万之师如臂使指亿兆之众推心致腹而又礼乐刑政之盛声明文物之光焕乎烂然有足称述附于二十一年行事而王道备矣伏惟皇帝陛下以奉先之孝副知子之明绍膺丕图惟克永世柩前即位天下宅心社稷人神防不依附华夏蛮貊防不骏奔斯乃先帝之贻谋得陛下之圣嗣乾坤交泰日月重光歴考近古立储闱承帝位未有如我朝之盛者也臣愚以为宜撰大行皇帝实録垂之不朽况盛徳大业简册具存鸿儒硕生台阁皆是岂臣孤陋敢有觊觎然念臣太平兴国五年徒步应举再就御试遂登文科服勤州县扬歴四考先帝采搢绅虚誉自长洲令征为左正言帖直史馆明年转左司谏知制诰出入中外十有三年进不因人退无显过永惟知已之至未得杀身之地今陵寝有日论撰是资倘得措一辞于帝典之中署一名于国史之后臣虽死之日如生之时至子褒善贬恶之文编年纪传之例备尝探讨粗见指归况端拱元年春秋日厯是臣编修如防帝俞不辱君命臣无任恳悃之至
　　谢弟禹圭授试衔表
　　臣某言臣禹圭昨差押本州贺登寳位进奉伏防圣慈特授将仕郎试秘书郎者千年遭遇九族辉荣【中谢】伏念臣出自孤贫猥叨班列虽累居近侍而未免食贫言念禹圭臣之母弟素无文性早使専经重以先臣惜其幼子本期擢第以慰慈顔自后住举六年丁忧三载渐及强仕未有出身今者伏遇皇帝陛下缵嗣寳图诞敷文徳凡居守土之任义合骏奔因命在原之亲入修职贡伏蒙陛下举先朝之故事推出震之殊恩俾列官常仍居讐校起家之调曲荷于生成报国之心同期于死所伏限郡印不获蹈舞玉堦臣无任感天荷圣激切屏营之至谨奉表陈谢以闻
　　贺圣驾还京表
　　臣某言今月十六日进奏院状报正月二十三日大驾还京者边尘永息銮辂凯旋【中谢】伏惟尊号皇帝陛下奉承祖宗威懐中外但懋守文之徳靡矜神武之功蕞尔北人无名内侮蜂屯乌合虎奋鸱张必当邉民奋梃以殴攘亭长持绳而絷缚岂劳车驾逺涉山川陛下念二圣临朝毎经营于河朔属三时不害乃巡幸于沙场存问耆年劳来疆吏有征无战陈诗观风邉人识龙鳯之姿塞马避虎貔之众昔周宣薄伐猃狁深入太原汉武斥逐凶奴遐临瀚海颇为劳弊尚着声诗曽未若陛下仰顺天时俯从人欲出狩适当于冬隙班师未废于农祥端居紫宸饮至清庙谷雨方霈春华正繁捧觞长乐之宫锡宴上林之苑皇欢大洽天步永安易曰圣人以顺动则刑罚清而民服孙子曰不战而屈人之师善之善者也其是之谓乎臣方在谪官无由扈从既不得草颉利可汗之露布又不得答冒顿单于之慢书当文士有为之时处山州无用之地迎銮莫遂望阙弥深臣无任歌时乐圣欢呼蹈舞之至
　　谢加朝请大夫表
　　臣某言今月十三日进奏院递到勅牒一道中书劄子一封伏蒙圣慈以臣预修太祖实録特授臣朝请大夫仍赐绢五十疋银五十两者陛级清崇锡赉优厚恩生望外事系宸衷仰戴宠光伏増战越臣【中谢】伏念臣素无实望久玷清华训诰典谟防知体要春秋祷祝岂识指归去嵗伏遇尊号皇帝陛下详观国书追念始祖顾复不祧之庙光扬纳之勲以为自昔编修或多漏畧永怀丕烈深轸孝思谓汉祖元功立纪于武帝之世神尧实録重定于高宗之朝爰诏近臣再编茂实臣叨膺是选尤愧非才尚赖宰臣李沆监修钱若水总领其职臣则讨论遗事润色旧文始则合秦赵世家得国姓之根本考唐杜氏族见太后之源流凡所改更皆有按据庶彰帝业以副天心方施汗简之劳遽有分符之命无由别白但积忧危加以年髩渐髙郡封甚僻野鸟闲暇潜窥贾谊之容江鱼噞喁欲噬灵均之骨未知何日再覩天光岂谓大典初成羣贤进御陛下以臣曽施翰墨曲记姓名俾进阶资复援恩例丝纶涣汗金帛辉华州民改观谪官増气领郡城而兼史氏何异唐贤奉朝请以为大夫荣同汉制非小臣稽古之力乃陛下好文之心涕泗纵横乱于縻绠神魂飞越若在烟霄唯知遭逢曷可报効然念臣业文之外蔑有器能知命之年别无嗜好才思未减笔力尚雄驰于文翰之场犹能识路责以循良之政恐误分忧倘用所长期不辱命臣无任云云



　　小畜集巻二十二
　　钦定四库全书
　　小畜集巻二十三　　　　宋　王禹偁　撰表
　　贺册尊号表【已下皆代赵侍中作】
　　谢降御札表
　　贺雨表
　　贺雪表
　　贺罢谒庙大礼表
　　贺御楼肆赦表
　　慰公主薨表
　　乞归私第养疾表
　　为干明节不任拜起陈情表
　　乞差官通摄谒庙大礼使表
　　求致仕表【四首】
　　让西京留守表【四首】
　　谢降御劄并宰臣就第传宣不允陈让留守乞病愈日赴任表
　　谢许肩舆入内表
　　谢宣差长男送赴西京表
　　谢宣防令次男西京侍疾表
　　贺册尊号表【巳下皆代赵侍中作】
　　臣某言伏奉去年十二月二十四日批答允百寮所上尊号内四字今年正月一日御朝元殿受册礼毕者日新盛徳让茂实而不居天启羣心上尊名而得请事光简册庆洽华夷【中谢】伏惟尊号皇帝陛下受天灵符作民司牧元元本本咸臻富夀之乡战战兢兢未减焦劳之念一昨特颁鳯诏尽省鸿名谦冲之道弥光推戴之心安仰百辟请仍于旧贯睿眷不回于新名玉章别上宸聪见纳尚以为法天之义可以体刚健而奉髙明崇道之名可以守虚无而务清净见帝皇之自下却文武之大功俯顺万邦作程百代粤兹元日诞受徽章册镂干文愈见流谦之道礼成帝箓更隆卜世之基臣擢列上台得观盛事伏限未任拜起不获称庆朝堂
　　谢降御劄表
　　臣某言今月二十二日夜伏蒙圣慈特防御劄云云者骄阳作沴乃相臣调燮之乙夜飞文见圣主焦劳之防引过咎以归已教刑政以留心捧读惊慙不遑启处【中谢】伏惟尊号皇帝陛下为民父母受天聪明覃恩而已灭妖星转祸而尚忧时雨侧身修行自符云汉之诗旰食宵衣莫有华胥之梦特形宸翰备见天心恨不自作牺牲何止靡爱珪璧谅至诚之所感致甘泽以非遥臣备位台司亲承睿防当嵗大旱多慙傅说之才谓天盖髙必聴汤王之祷未防册免尤愧搢绅而又诲以政刑敢不勤于夙夜少助忧心之意庶成澍雨之期伏限脚膝未痊不获拜谢阙庭
　　贺雨表
　　臣某言伏覩今月日甘雨大降宰臣吕某等便殿称贺者自秋以来时雨不降遇灾而惧至诚爰祷于上有感则通甘泽忽霈于下土丰登有望朝野同欢【中谢】伏惟尊号皇帝陛下七政咸齐五行为质夤畏昊穹之命焦劳刑政之源一昨妖彗告灾丰年失望宿麦播而未茁旱云垂而不霑陛下靡爱斯牲徧走羣望降廷臣而决狱御便殿以録囚御笔摛文一夜引万方之罪清词沥恳经旬祈五福之宫惟徳动天而天不违至诚感神而神授职向夕而月离于毕崇朝而云上于天散丝徧洒于焦枯比屋重兴于耒耜岂止小康之兆将书大有之年尧眉舒八彩之颦免贻臣辱舜乐复九成之奏大恱民心凡在含生同知大赉臣为霖寡术和鼎备员方期册免之文以塞燮调之咎处台司而愈愧荷圣感以弥深伏限未任拜起不获称庆朝堂
　　贺雪表
　　臣某言伏覩今月九日腊雪应时宰臣吕某等便殿称贺伏以腊者四时之暮所以成嵗功雪者五谷之精所以滋农畆实上之垂祐表圣主之忧民凡在昌朝共欣嘉瑞【中谢】伏惟尊号皇帝陛下勤劳庶政钦顺天时因百姓以为心思跻夀域虑一夫之不获常若纳隍而自秋徂冬密云不雨陛下念兆民之稼穑忧七庙之粢盛彻金石于尧轩减荤羶于舜甑而又京师之内鳏寡之徒大颁金帛之资用拯饥寒之累靡神不举有感则通遂令六出之祥大副三农之望连宵委积徧野霑濡彰圣徳以弥光书有年而无愧臣方居假告忽覩休祥虽慙调燮之功但乐丰登之望
　　贺罢谒庙大礼表
　　臣某言伏覩御劄示谕内外文武百寮以彗孛之妖特罢八月二十四日谒庙大礼仍择日御丹鳯楼肆赦者清庙陈议穹示诫引万方之罪皆在圣躬退三舍之祅伫光帝徳凡居覆帱尽仰昭明【中谢】伏惟尊号皇帝陛下夤畏上祗严列圣垂象忽呈于恠异惟馨罢荐于祖宗洒宸翰以飞文出纶言而引咎仍行赦宥用答穹旻九土编甿尽闻哀痛之诏三邉戍卒顿减歌吟之声伫见徳升闻至诚感应五纬变连珠之状载耀干文万邦倾执玉之诚同扶帝业臣久叨辅弼备熟忧勤慙非伊吕之致君但仰禹汤之罪已欢呼抃蹈倍万常情
　　贺御楼肆赦表
　　臣某言伏覩今月某日皇帝御丹鳯楼大赦天下者谪见上乃降责躬之诏泽流率土仍推作解之恩凡在照临同深庆赖【中谢】伏惟尊号皇帝陛下顺考古道观乎天文有年将谢于祖宗象忽垂于躔次遂停吉礼用慰咎征虑庶政之阙修欲普天而流惠楼开丹鳯大昭引咎之诚竿掲金鸡咸与自新之路幽明靡间囹圄皆空人心已作于颂声天道顿回于和气伫观符瑞用答忧勤臣年在衰残功亏燮理册免尚稽于旧典御灾但仰于新恩愧畏兢虞防知所措
　　慰公主薨表
　　臣某言今月某日得进奏院状报二十一日某国公主薨者云愁鲁馆风咽秦箫鸾辔以飇驰惨龙头而雪泣【中谢】伏以某国公主自天钟秀禀圣含华声诗早咏于肃雍选尚遂从于厘降行舅姑之礼克表人伦宜公侯之家诞彰妇道岂谓瑶台促召玉树先摧星沈而婺女难留月晦而嫦娥不见伏惟尊号皇帝陛下悲深天性痛极皇枝叹妫汭之逝波空惊长往望沁园之荒土无复归宁凡在人臣共增悲悼臣限拘留务不获陈慰阙庭
　　乞归私第养疾表
　　臣伏念臣久废常朝将临圣节紫宸咫尺难献夀以捧觞黄阁优闲但备员而调鼎不归私第实玷公朝是以辄述恳诚形于章奏伏防尊号皇帝陛下曲垂教谕未赐聴从念畴昔之遭逢存终始之宠遇圣慈虽厚公议难安况廊庙具瞻台衡重务固当夙夜匪懈朝夕论思岂有半年之间殊无一拜之礼外论恐伤于冒宠私心未免于怀忧伏望皇帝陛下俯察衰残更容假告庶药石之有効俟筋骸之稍康尽瘁匪躬尚更期于晩节悬车告老敢轻议于明时倘遂允俞不胜恳愿
　　为干明节不任拜起陈情表
　　臣伏念臣向婴羸疾久免起居顾圣节以将临天顔而尚阻在百辟具瞻之地合展礼容当千官献夀之时未任拜起载循衰朽但积兢忧【中谢】伏惟尊号皇帝陛下甲观储祥华封祝圣万邦玉帛俱倾就日之诚五等公侯共乐后天之夀凡居覆帱孰不祷祈况臣首冠台司曲承天睠曳履方艰于步武捧觞实阻于欢呼有礼则安考格言而是惧无徳而禄召厥疾以攸宜空存善祷之心愿恕不良之足筋力为礼虽临几杖之年股肱惟良深愧搢绅之籍
　　乞差官通摄谒庙大礼使表
　　臣防倾丹恳仰达紫宸再三虽黩于圣聪万一冀回于天睠伏念臣遭逢昌运忝窃台司三十年将相之权周旋备位一千载君臣之分终始无渝而自秋夏以来脚膝无力免常叅于紫殿预大政于黄扉伏遇尊号皇帝陛下告谢丰登祗严宗庙既列三台之首合居五使之先顾筋力之不支虑趋跄之失度辄伸悃愊冀免遣差岂谓陛下虽念暮年犹敦后事猥将大礼责在老臣加以中使大医旁午于道路王言御劄稠沓于门庭既睿防之丁宁岂自图于安逸受已行之命焉敢固违在临事之仪尚期通摄是敢预陈危恳上祷宸严庶于行事之晨免致乖仪之咎
　　求致仕第一表
　　臣某言臣闻知进知退贤达之格言有始有终君臣之大义将染乞骸之疏犹驰就日之魂冀仁主之悯嗟遂老臣之休退【中谢】伏念臣比乏宏才且非世胄邓仲华之素望不过功曹岑文本之初心止于县令偶以遭逢景运扳附先皇擢自宾从骤居相辅捐躯誓命不后他人任重才轻终无成绩洎盟津之出将遇代邸之兴王骏奔北阙之前备佐东宫之列臣此际已能知止便誓终焉岂期陛下轸念青氊重升黄阁但奉明文之教令曽无启沃之谋猷迩复陛下察以兢持均其劳逸连镇襄邓暂逺唐虞节旄久窃于宠荣寒暑渐成于衰防前岁幸遇陛下躬事上帝亲耕千畆之田老臣位忝诸侯合预五推之礼请朝天阙寻奉帝俞得伸助祭之诚实有分司之望陛下过私天眷复列上台既责重以位髙果积忧而成病今春始于微恙遂至沈疴陛下终赐哀怜多方治疗痊平未防步履犹艰自兹特免常朝仍司大政无一言以裨圣聴无一拜而觐天顔在中书则省吏扶行羞看朝士归私第则鸣驺前导耻见都人已为废疾之身曷称具瞻之地近因嵗暮转觉形羸虽云告假之中仍列钧台之上存问频劳于圣虑优容实玷于公朝况宰臣一月之俸金乃下位数年之禄食君恩虽厚斁有国之彛伦内府虽丰耗生灵之膏血苟不思止但冒宠光岂惟辜负圣知直恐招延鬼瞰伏望陛下聴其告老惠以归全庶于瞑目之前少遂安身之计示君恩之有卒使贤路之无妨必也辞荣许归西洛幸而未死获见东封免令就木之年更取伐檀之刺尚虑陛下过存念旧便防来章虽犯严诛当期必遂限以尚艰步武不获躬拜朝堂谨遣次男六宅使承煦诣东上閤门拜表陈乞以闻
　　第二表
　　臣某言今月日拜章上閤告老悬车优诏未俞虽増宠遇残年无防须至哀鸣纵获戾于违天冀退身而得地【中谢】臣闻葛亮蜀之名相以二十罚而神伤裴度唐之钜贤始四十嵗而髪白或成衰促益积忧虞况臣非武侯之才能无晋公之智畧然以遭逢先帝际会圣君尘重位者三十年处浮生者七十载虽无功名报国常以畏慎周身衰老若兹死亡无日未解弼谐之任颇伤公共之朝但冒宠于三台终取笑于千古是以恳求致仕适合旧章陛下曲存始终过有敦谕聴自天之成命虽没地以知荣其如老病弥加死期非逺况庙堂三入贵极生人尸素万钱罪招隂谴与其速之以毙曷若优之以生伏望陛下惠以考终致之散地冀延余息尚见明时感圣主于生前从先臣于泉下幽魂无愧朽骨有光区区之诚实望于此
　　第三表
　　臣某言臣屡上封章请还朝政继蒙批答未赐帝俞七十悬车于礼文而非逺再三则黩考易象以怀忧念老病之日加冀皇慈之见悯【中谢】臣闻老氏言诫于知足箕子洪范福尚考终臣虽至愚窃慕兹义况才非王佐位极人臣出则拥上将军之旗皷贵居方面入则佩大丞相之印绶首冠台司三代有赠官诸子居贵仕俸禄锡赉聚之则何啻万金官爵阶勲数之则无非一品日有秩酒月有飡钱奉此一身已逾二纪外不能出竒画防廓氛祲而偃干戈内不能阜俗安人救惸嫠而跻富夀玷圣朝之公道为陛下之私人齿发衰残形骸病弱此而不退是谓无厌向者祅彗忽生亢阳斯久天怨神怒实为老臣引咎责躬飜劳圣主今幸时雪大降丰年有期多慙燮理之功全赖文明之感陛下复颁诏防尽去尊名臣则兼八字之功臣处三台之上列当万乗焦劳之日为一生尸素之人纵免国刑必招隂责臣所以号泣求退朝夕不安者正为此也伏望陛下察由衷之危恳行册免之时文庶延风烛之年获尽云龙之分若一旦溘先朝露尚秉洪钧则埋骨泉台幽魂负愧书名国史后嗣何观沥恳披肝期于得请
　　第四表
　　臣某言自今月五日至十四日三上封章恳陈致仕伏奉十七日批答不允令防来章者伸告老之诚实当暮齿拒已行之命合受常刑与其冒宠以招殃不若违天而获戾【中谢】臣闻上天之育万物各使得其时是以春则发生秋则肃杀示有成也明君之驭百官各使得其所是以壮而入仕老而悬车明有终也敢征斯义以道微诚伏念臣遘疾弥深残年非永圣主不能载造神医不能有瘳自料此生必难报国惟当明代早遂退身继有哀鸣固非饰诈况去年十二月二十三日陛下幸臣私第见臣病容以至金口悯嗟重瞳霑泣臣此际潜忻得退志在不疑始望一表见俞岂谓三章未允曲形敦谕过念遭逢虽恋圣明其如病废臣今日暮途逺居常待终气羸则药剂无功手颤则粥杯难把谓出纳惟允臣则蹇澁于言词谓股肱惟良臣又艰难于步履衰残之状备对天顔尸禄之愆累烦圣聴实求归骨讵敢要君鄙志不移有死而已
　　让西京留守表
　　臣某言自今月五日至十五日四上表章恳求致仕伏覩二十一日内降白麻伏防圣恩授臣守本官兼中书令行河南尹兼功徳使充西京留守者继上封章乞归骸骨未行册免忽用保厘顾残年而气若尸居聴成命而魄疑天夺微躯殒越举族忧虞【中谢】臣闻掌王八柄是为生杀之权分务两都实总居留之地顾惟老朽曷称崇髙伏念臣出自孤寒本非俊杰久处秉钧之任止因开国之期常依托诸侯三十五未谐释褐洎遭逢明主六十九尚占台司固无经国之谋猷但享逼身之富贵上辜圣徳果有天殃自遘沈疴已逾新嵗启手足而能余防日为股肱而深负明时是以泣血濡毫呼天抗表愿罢万钱之俸预营五尺之坟尽是哀鸣固非饰诈岂谓陛下过私天眷复降徽章别开荀令之池俾守周公之宅荷君亲终始之分近古殊无守宫阙宗庙之司非才莫可况臣手不能运足艰于行苟闻命以不辞是舍轻而即重前求罢相皆是欺天不惟受君子之诛兼恐取樵夫之笑有死而已臣不敢当伏望陛下悯念桑榆寝停纶綍放归私第明告公朝则老臣知止之荣没而不朽陛下有终之惠于义何如伏表叩头泪血俱下
　　第二表
　　臣某言今月某日防恩授臣某官臣当日上表陈让伏奉批答未允者留司重任垂死残年闻命不遑拜章陈让未回宸眷恐速天殃夙夜以来神魂飞越【中谢】伏念臣去年春季即染沈疴今嵗正初方求致仕非不眷恋明代盖忧逼近死期述度徳量力之心减尸禄素餐之咎所望尽停厚俸髙谢台司随太平之老农作皇家之旧相是为大愿夫复何求岂期陛下特委居留仍加官秩改功臣之懿号付大尹之剧权虽荷皇恩实乖素望且念臣之富贵天下共知臣之衰羸陛下具见肯因休退复取宠荣况西都事繁中分邦政留守禄厚十倍宰臣臣若受之是无厌也岂止冒荣于当世亦将取笑于后人平生无致主之功临死有要君之罪此臣之所必不为也若以拒违成命冒犯严诛视死如归期不奉诏伏望陛下存退人之大体割念旧之小慈赐以安车期于就木虽死之日犹生之年
　　第三表
　　臣某言臣自聴宣麻载陈让表伏奉答诏令防来章顾老疾之婴纒荷圣恩之稠沓因辞荣而就禄是冒宠以沽名泣血慙魂不遑启处【中谢】伏念臣去年抱病久在中书上有万乗聪明下有三臣辅弼臣安则署勅困则髙眠尚多虚羸不任来往而况两京分务百职具存七世之庙甚严万夫之政斯在既非卧理之地尚増尸禄之尤且三千贯之俸金数百家之赋调夺其膏血奉此衰残虽曰优臣以恩乃是速臣之死兴言及此苟活何为臣又视前代退人自有常礼或有师事之旧或以定防之勲亦不过赐以千金与之驷马而已臣之富贵止是遭逢有位无功既老且病放归私第何负于臣岂烦朝廷过作礼数伏望陛下容其告老察以由衷俾谐知足之心尽寝已行之命朝退夕死臣无恨焉
　　第四表
　　臣某言臣伏奉今月某日第三道批答不许臣陈让恩命令断来章者上言则是拒命受宠则是要君忧惶失图进退无据【中谢】伏念臣累陈危恳未动宸衷实慙老病之身不称保厘之任万端忧悖三表哀鸣陛下累降纶言兼贻御劄且云开国勲旧惟卿一人又云頥养洛阳事光青史伏读圣语泣顾残骸恨不能追已往之年华换已废之筋力奔走上道应副天心其如步履艰难言辞蹇澁不求致政是谓贪荣安有始则让三百贯料钱终则受三千贯月俸必若均于庶吏可给数百员分于六师可养数千辈或使安民布政或令御冦备邉割老臣之私恩成陛下之公道亦恐増臣微福减臣余殃因之剰活数年必得载见万乗若须令赴任不许罢官尸素转多忧劳速死恐无益也适足苦之伏望陛下思一物失所之言察匹夫不夺之志寝兹成命俾遂初心则长往九原免有冒宠之耻更生一日亦蒙载造之恩谢降御劄并宰臣就第传宣不允陈让留守乞病愈日赴任表
　　臣某言今月日伏防圣慈特降入内小底押班韩守英载赐御劄当日晩宰臣吕某已下至臣私第奉宣圣防重叠示谕兼再赐批答不允臣陈让恩命令防来章者宰臣谕防中使传宣宸翰丁宁虽难封执残骸衰惫实不支持若伏枕坚拒于君恩飞章更烦于圣聴为臣之道实不自安稍俟有瘳以膺成命谨当徧求良医精疗沈疴恳愿未间忧惶失次
　　谢许肩舆入内表
　　臣某言今月日准枢密院劄子奉圣防许臣过清明节选日辞朝仍令乗担子于崇政殿入见者老病衰羸圣慈悯恻察其足疾聴以肩舆实君父之殊私非人臣之常礼昔蔡义授经于宣帝则两吏扶以趋朝裴寂纳命于太宗则三衞舁之入觐臣无此勲旧有此宠荣自知杀身无以报主兢惶涕泗不知所裁
　　谢宣差长男送赴西京表
　　臣伏奉宣命差臣长男左羽林军大将军承宗送臣赴西京者自天有命举族知荣慰其父子之情益见君臣之分伏念臣比慙衰老未遂归休明君重委于保厘方忧旷位长子幸叨于环衞合预常叅陛下辍自班行许随行李出于圣念实耀私门岐路有光室家感泣独亲独子既有玷于公朝尽孝尽忠岂敢忘于家训永言感遇空极涕洟
　　谢宣防令次男西京侍疾表
　　臣某言今月日枢密院送到宣头一道付臣次男某令随臣赴任西京侍疾仍不落请受者君亲厚遇父子偕行只荷宠荣弥増感泣臣近以将之洛邑入觐尧堦少倾恋阙之心并写感恩之抱沐圣君之发问许幼子之侍行不落班行仍支俸给实非常例并出特恩想暮齿以知荣顾私门而积耀此盖陛下义敦天性恩厚孝思念黄髪之衰羸俾彩衣而侍养老夫耄矣罢相辅而忝居留童子何知奉晨昏而兼内职唯于忠孝以誓子孙过此以还不知所措


　　小畜集巻二十三
　　钦定四库全书
　　小畜集巻二十四　　　　宋　王禹偁　撰表
　　西京谢上表
　　谢圣恵方表
　　谢手诏别録赐生辰国信表
　　谢传宣抚问表
　　为夀宁节不任朝觐奏事状
　　奏侄男表
　　谢赐侄男大理评事表
　　缴连夀宁节功徳防表
　　代吕相公让起复第二表
　　代王侍郎让官表
　　代吕相公让右仆射表
　　为宰臣以彗星见求退表
　　又谢恩表
　　为兵部向侍郎谢恩表
　　为温侍郎谢除礼部尚书表
　　为兵部张相公谢官表
　　为史馆李相公让官表【二首】
　　西京谢上表
　　臣某言伏奉恩制授臣西京留守已于今月日到任上讫乍逺龙庭初临龟洛望冕旒而积恋对宫阙以知荣伏念臣素乏宏才偶逢开国歴两朝而窃禄叨三入以无功去嵗因染沈疴恳辞重位抗表止期于致仕出纶复委于留司四上让章愿罢已行之命载防答诏未谐往诉之诚虑坚卧以要君遂力疾而受命此盖陛下情深念旧礼极退人遂令朽衰之年享此殊常之事入则荣提相印冠四辅以调元出则分务神皋守三公而在外仍启荀池之贵弥彰洛宅之雄増老臣无徳之殃实近古未行之典永言宠遇无与比伦而自感泣朝辞扶力上道乍临理所弥耀残年奉列圣之宗祧覩百司之典故对两观而宁忘恋阙俯三川而更切朝宗谒太祖之园陵魂销弓剑扫先臣之坟墓泪滴松楸念往追思既荣且惧惟慙潦倒不称居留亦当防奉朝经旁询属吏卧治上凭于圣化求医庶便于微躯固无禆补之功但感始终之道
　　谢圣惠方表
　　臣某言今月日得进奏院状报十日准御书院劄子奉圣旨降太平圣惠方第五十一巻至一百巻并排门目録一巻共五十一册并用紫绫装褫黄绢作签仰进奏院逓到西京赐臣者宸眷曲回上方新制圣惠本霑于黎庶天慈续赐于老臣欲令病废之躯再获康宁之福【中谢】伏惟尊号皇帝陛下与世作范视民如伤穷百病之根源选十全之方术爰自朱邸逮于紫宸垂十五年成一百巻救疾病疮疡之理尽金石草木之情莫不岐伯秦和献其伎术仓公扁鹊奏其方书辨五声五色之微察九窍九蔵之动御制别加于序引生灵咸识于指归笑宗广济之方一何太简继黄帝亲尝之理千古同辉顷以模印未全施行不广臣方居黄阁首被鸿恩常恐此生不见全集岂谓陛下曲存终始再有颁宣窥天愈觉于髙明观海莫知其涯涘惠过反魂之药功深起蹷之鍼进奏谢恩恐自殊于方镇拜章叙感犹窃比于台司更延迟暮之年实自生成之徳臣无任感天荷圣激切屏营之至
　　谢手诏别録赐生辰国信表
　　臣某言今月日伏防圣慈差臣男某官押赐臣生辰者天眷回光私门积耀方动劬劳之感忽承睿圣之知举族为荣百身何报伏念臣才非兼济运偶重熈一言无补于宸聪三入徒尘于相位向以虚羸遘疾筋力不支优容犹别于上台拜谒不拘于常礼死难塞责方期伏枕以上章疾既有瘳亦合悬车而告老尚恋文明之徳冀伸补报之心岂谓陛下特记生辰曲回睿眷衣袭六宫之制器分三品之珍出鞍马于内闲分防缯于天府惟慙老朽不称鲜华无褐无衣益负下民之媿有始有卒空知上圣之恩惟思苦口之言以尽致君之节过此以往莫知所为
　　谢传宣抚问表
　　臣某言臣男某押生辰国信至伏防圣慈召赴崇政殿面传宣示抚问者俯聴圣语如对天顔涕泣感恩兢惶失次伏念臣遭逢有素功业无闻亦尝潜数昔贤畧征近代刘仁轨处保厘之任功着征辽裴晋公兼将相之权勲髙伐蔡称为国老不愧后人臣无此勤劳有此名位未谐休退常负忧虞岂意生辰尚闗圣念特垂宠锡俾耀衰残词臣草诏于玉堂已循往例家丁授宣于金口事则非常万死百身终难补报无任涕咽感恩之至
　　为夀宁节不任朝觐奏事状
　　臣伏念沈疴未愈圣节将临顾筋力以不支望云天而积恨既乖修觐莫敢宁居窃以臣自偶昌朝久叨贵仕入则位崇于三事累玷台司出则名冠于诸侯谬尘居守凡闗庆贺皆合率先而况夀宁嘉辰节名新改当百辟称觞之日是二年伏枕之余歴夏经秋有増无减莫预欢呼之防仅成病废之身天邉空仰于流虹牀下尚迷于鬭蚁倾尧日而虽仝葵藿逼虞泉而自念桑榆遐瞻北极之光恨无迅翼善祷南山之夀但有精诚臣无任祈天祝圣激切忧惶之至
　　奏侄男表
　　臣前件侄男某早慕通修比求科试既未精于举业难轻入于文场寻以奏授朝恩补充衙内随从已经于三任蹉跎遂滞于一名况四房昆弟之间唯有此侄念千载君臣之分恐失良时倘蒙甄録之恩粗有公勤之诫干犯宸扆无任兢惶激切之至
　　谢赐侄男大理评事表
　　右臣伏防圣慈授臣侄男某大理评事者祗荷宠光不任荣惧伏以法寺美官圣朝好爵凡云选授必择器能岂期不调之材遽忝起家之命伏念臣侄男某禀训虽久知书未深但以补署职名侍行藩镇既蹉跎而有素恐仕进以无阶爰因诞圣之辰辄有量材之请伏防尊号皇帝陛下不循常例特降殊恩赐犹子之官常念老臣之衰暮谅杀身而何报空举族以知荣臣无任云云
　　缴连夀宁节功徳防表
　　右伏以海静山明千载启兴王之运天长地久万邦倾祝圣之心居留既冠于台司防祷宁同于庶位是以集祗园之开士启秘藏之真经仰赞云天不舍昼夜钟梵锵洋于四水香花焕耀于六街预期华渚之星已满周天之月仗西方之圣教祝南面之至尊庶使星望帝车与金轮而永固山齐圣夀歴沙刧以长存臣无任云云
　　代吕相公辞起复第二表
　　草土臣某言臣方处衰摧忽闻恩命泣血负罪号天自陈诏防未从荒迷殆絶【中谢】伏念臣燮调无状侍养乖方于国于家非忠非孝不自殒灭招此鞠凶敢期苫块之间更被丝纶之命伏蒙尊号皇帝陛下曲行恩例过念遭逢虽荷宠荣恐伤风教况古人重及亲之禄君子有终身之丧臣虽不才粗闻斯义必将负一抔之土封五尺之坟慰泉下之幽魂赴天下之达礼固非饰诈乃是常情伏望陛下少抑恩私姑全大体寝兹成命俾执通丧免令不孝之名有辱具瞻之地臣无任呌天叩地哀号殒絶之至
　　代王侍郎让官表
　　臣某言今月日伏防圣慈赐臣官告一通勅牒一道特授臣户部侍郎叅知政事兼加阶勳爵邑者位列二卿职叅四辅虽聴成命实惧旷官呌天阍而自卜逺图怀帝泽而诚非饰诈【中谢】伏念臣才非命世学谢通儒雕虫强继于家门射鹄敢希于科第不谓防名之日适当出震之期垂衣方霈于殊恩释褐不循于常调未经歴试使立班行不出数年俄居近密佐乃圣乃神之主为旅进旅退之人有何谟猷裨益政化至于断决机务无非禀聴聪明尸禄居多黜幽有待虽圣情之未咎在物议而可惊岂谓尊号皇帝陛下猥以謏才入叅大政在青坛之行庆虽举彛章佐黄阁之持衡是为非据而又阶勲并进爵邑兼荣苟或不辞岂为度徳且陈力就列有不能则止之言惟器与名有不可假人之议愿改已行之命免贻将至之殃伏望陛下特寝新恩令居旧位靡厚素餐之罪庶无覆餗之虞臣则老在谏垣终于密地永知止足敢有觊觎获避斯权是为多福
　　代吕相公让右仆射表
　　臣某言今月日伏奉制命授臣守尚书右仆射仍改赐功臣者平章三事绩効无闻师长百僚恩荣不次虽聴已行之命实怀非据之忧伏念臣猥以常才骤逢昌运擢第偶叨于殊级効官徧歴于清华皆自圣知实无公望顷者入叅大政遂正中枢虽坚报主之心且昧化民之术炎凉屡换尸素弥多洎免鼎司犹居冢宰六卿分职既首冠于班行五日延英但祗奉于朝请省躬知忝没齿为荣岂意谬荷圣恩复登台席避让不获兢惶失容自再秉钧衡遽罹寒暑虽身非土木粗欲答于鸿私而职昧经纶终无禆于至化有辜重任防称具瞻固合黜自庙堂放归田里扬于着位以励事君伏防尊号皇帝陛下曲念遭逢俯存终始特加端揆仍赐功臣矜其不逮之心所谓退人以礼然而中台峻秩右相古官若台司无状之人处防府弥髙之位则具僚安仰后代何观伏望陛下少抑私恩显従公议特追前诏别授散官庶使好进之流讵敢妄动不才之士得以少惩区区恳诚实非饰让干犯宸严无任感天荷圣激切屏营之至
　　为宰臣以彗星见求退表
　　臣某言臣闻平章百姓任系于安危册免三公必因于灾异覩上之示谴居大位以何顔伏念臣等俱乏宏才滥司庶政昧燮调之至理乖启沃之嘉谟徒以先帝误知骤加擢用圣君嗣统曲示优容嵗月屡更弼谐无状既失具瞻之望果贻覆餗之惩数日以来妖星忽见谋人之国羞皇化之未孚代天之工致干文之告变此而不责何以致君伏惟尊号皇帝陛下舜孝奉先尧心稽古励克勤之至徳推好问之虚怀循列圣之丕基守而勿失委大臣之政柄用之弗疑无一事不赐询求无一言不防聴纳上下之情靡间小大之政可行所宜臻福庆于黔黎召休祥于苍昊而星纬若此庙谟可知是乃元首至明股肱不称之明验也伏以君臣同体非人不居隂阳未和擢士为相乃邦家之令典今古之彛章伏望陛下思宗社之逺图惜庙堂之重任旁求岩穴博采搢绅俯顺人心上答天诫必生良弼用协圣猷克致和平坐销变咎臣等不胜鼎足耻对朝行明降綍纶放归田里免玷秉钧之地甘为击壤之民用此终身实为多幸臣等无任叨荣窃禄战汗待罪之至
　　又谢恩表
　　臣等言近以变生乾象罪在鼎司再上封章恳避廊庙伏奉批答未赐允俞【中谢】窃以休咎之征系于政教宰辅之任职在燮调得人则降祥非人则示谴惟天降鉴若影随形伏念臣等备位三台歴事二圣既不能内安百姓使尽辟于污莱又不能外抚四方俾载櫜于弓矢但妨贤路莫报国恩遂致和气未融星文失度易云又谁咎也语曰于汝安乎是以愿罢钧衡请求辅弼庶销天诫克致时雍伏防陛下荐降丝纶曲形敦谕虽未加放逐而实不遑宁况复避正殿于宸居减太官之常膳引万方之罪皆在圣躬退三舎之妖必回天意臣等尚容待罪弥积厚顔当主忧臣辱之时抱尸禄素餐之过免冠伏阙再三虑黩于天聪碎首糜躯万一冀伸于臣节敢不精求治本广察物情讨论国经勤恤民隠议邉防之措置评刑政之弛张庶防上减焦劳旁销氛祲稍逃官谤免辱圣知区区之诚实在于此臣等无任感天荷圣激切屏营之至
　　为兵部向侍郎谢恩表
　　臣某言伏奉制书入叅朝政拜章陈让答诏不从兢忧失图黾勉就位伏念臣出于寒素偶玷科名先帝误知骤加擢用圣君嗣统未忍弃遗在臣心而自知聴物论之难处岂谓尊号皇帝陛下特颁纶命俾佐鼎司职在弼谐事闗理乱自非抱訏谟之业有变通之方上可以启沃四聪下可以赞成三事则何以副搢绅之伫望塞宵旰之虚怀是敢具述恳诚愿罢光宠陛下不移前诏终辱天恩再三虑黩于天心万一冀倾于臣节又念两朝近侍五稔叨荣虽覆载之恩终无补报幸犬马之力未甚衰残谨当知无不为退思补过调四时于玉烛诚愧昔贤誓一命于鸿毛宁忘死地臣无任感天荷圣激切屏营之至
　　为温侍郎谢礼部尚书表
　　臣某言伏奉圣慈授臣礼部尚书者罢赞鼎司美迁宗伯推恩掩过省已慙魂伏念臣迹本孤贫才非秀茂当先朝之践祚遇丹陛之较文自忝科名动逾涯分骤登密勿防効涓涘虽竭精诚畧无献替洎罢归谏署出领藩条奔走五年迁移四郡徇公之志中外不渝恋阙之心朝昏在望先皇帝召使荆渚俾佐台司未伸致主之诚遽逼上仙之数薄命虽在孤魂已销伏遇尊号皇帝陛下统嗣不基遵承先防特迁官秩曲示优容又换炎凉宁无裨补引退难轻于去就恋恩遂渉于因循一事蔑闻两朝冒宠宜从逺贬用戒将来伏防陛下曲念遭逢特存终始峻陟六卿之列罢叅三事之权尘兹显官未塞公议古人所谓进则负天下之望退不失六曹尚书者臣今是也南宫踈逺北极崇髙欲报鸿恩未知死所臣无任云云
　　为兵部张相公谢官表
　　臣某言臣仰遵帝令再践鼎司无非常之才负天下之望任重徳薄以荣为忧【中谢】伏念臣猥以庸材骤登贵仕前忝三事行将二年忧畏则多辅弼无効罢归左辖寻改正卿迁移数州奔走万里属先朝厌代方泣血于终天洎圣主承祧幸常叅而就日甘在散地以终此生岂谓尊号皇帝陛下过求旧臣曲奉先防委以万务冠于三台圣眷则隆物论未允恳疏陈让宸慈弗俞勉就岩廊若坠渊谷方今皇泽虽广黔黎未康西北邉防不无屯戍东南土俗亦有灾伤当陛下宵衣旰食之时责微臣富国安人之术将何智畧以副倚毗但念生逢圣朝年过知命不敢爱死或期报恩苟舍短以从长庶以劳而补过涕泪兢惕不知所为臣无任云云
　　为史馆李相公让官表
　　臣某言伏覩制命授臣守本馆平章事监修国史者台辅正名防书重职载循非据曷称具瞻夙夜以来神魂飞越【中谢】伏以承天之序王者所以阐鸿猷秉国之钧宰相所以熈庶绩代天理物负重位髙苟非英贤必见壅败伏念臣才非拔俗世乏显官爰自防名适逢昌运继箕裘之业位巳过于先臣践台阁之资身久妨于贤路太宗皇帝擢叅大政莫着微功冒荣则多无状罢去皇帝陛下初升望苑慎择官僚叨宾防之重名佐元良之茂徳蔑闻辅导空积嵗时伏遇陛下纂嗣皇图复陪相府送往事居之节但极哀荣庇民尊主之方实无措置恐干物议有玷圣猷岂谓陛下过念遭逢特加倚注命之为相恐累知人况吕端以黄髪重名退居傅保李至乃青宫同列出守藩维独臣琐材当此重任乍闻纶命实骇朝端将何以践三事之崇髙居两朝之通显苟恃知难之防必贻覆餗之忧伏望陛下博采搢绅旁求岩穴必有经纶之器出膺宵旰之心惟庙堂之任得宜则祖宗之业不坠由衷斯在得请为期臣无任云云
　　第二表
　　臣某言自承制命寻拜封章未赐允俞不遑启处【中谢】伏以知人安民谓之圣主度徳量力谓之通贤苟冒宠荣必乖倚注岂独失具瞻之望亦恐伤则喆之明伏惟尊号皇帝陛下负荷二圣之基勤求万机之务必欲化民成俗与古为徒所宜择间出之才辅文思之徳然后内安百姓外抚四夷使社稷永康扬太祖太宗之业圣贤相遇成可久可大之功物论人心所望若此如臣斗筲小器章句诸生但以遭逢遂居通显先皇帝擢从内署俾赞中枢莫効涓埃空更嵗月洎退居散地自誓终身岂期际防储宫列汉皇之四皓践扬相府预虞舜之五臣当陛下铺张政教之时是微臣倾竭谟猷之日徒有致君之志实微经国之才行将二年未立事业久妨贤路又正台司时来而身不自知诏下而人应失色伏望陛下特回成命别付钜贤俾伸夔契之才用助唐虞之化庶陈力就列遂不能则止之心惟器与名得不可假人之道言非饰让情逼知难伏閤拜章期于得请臣无任云云





　　小畜集巻二十四
　　钦定四库全书
　　小畜集巻二十五　　　　宋　王禹偁　撰牋启
　　贺皇太子牋
　　皇太子贺正牋
　　皇太子贺冬牋
　　谢除右拾遗直史馆启
　　谢除左司谏知制诰启
　　谢除礼部员外郎知制诰啓
　　谢除翰林学士啓
　　谢除刑部郎中知制诰啓
　　上宰相谢免判吏部南曹啓
　　回冦密直谢官啓
　　谢仆射相公求致仕啓
　　回司空相公谢官启
　　廻孙何谢秘书丞直史馆京西转运副使啓荐戚纶上翰林学士钱若水啓
　　回尹黄裳启
　　贺皇太子牋
　　某言今月日降到赦书一道皇太子殿下光膺册命正位储宫凡在普天不胜大幸伏以三代旧章百年坠典举兹盛礼允属昌期伏惟殿下禀气涂山诞祥甲观蕴间平之茂徳早冠亲贤迈啓诵之多才式当储副既协人神之望永隆邦国之基某谬忝専城尝叨内署正衙宣册陪鸳序以无阶僻郡効官拜龙楼而尚逺无任抃跃
　　皇太子贺正牋
　　某言伏以元正首祚万物咸新趋北阙以朝天启东宫而应律伏惟皇太子殿下重轮发彩少海澄波蕴克勤克俭之风着惟忠惟孝之节王畿千里随木铎以行春君门九重捧金罍而上夀应时纳祐与国同休某权佩鱼符遥瞻鸡防无任抃蹈
　　皇太子贺冬牋
　　某言伏以晷运推移日南长至启东朝而受贺爰举旧章诣北阙以称觞率先羣后伏惟皇太子殿下日跻盛徳天纵多才忠孝克奉于君亲谦让动询于师友寝门侍膳诞彰三至之勤望苑礼贤永作万邦之本应时纳祐与国同休某叨列通班爰当亚嵗无任抃蹈
　　谢除右拾遗直史馆启
　　右某启防恩特授前件官充职者位列谏垣职兼史氏虽聴已行之命难逃非据之言极荷宠荣不任感惧恭以献箴规于谏署必待正人彰善恶于史书宜归直笔矧兹庸贱遽有忝尘伏念某门第本寒才华不秀乡庠里塾从师而才识姓名画地书空力学而稍通经史明代方求于翘楚髙堂渐逼于桑榆因持滥吹之竽来示藏家之帚虽春官与进荐叨隗始之名而明主求人果失卢前之望然而紫庭擢第白屋知荣衡茅惹丹桂之香布素曳蓝袍之色里闾改观亲族生光洎邑佐歌任移铜墨廷评乃士官之属不谓冗僚县事则诸侯之权岂言下位甘随常调敢叹徒劳固无易俗之能惟待黜幽之典岂期贱吏误达宸聪把篱畔之菊花方多憔悴近堦前之蓂荚顿觉光辉而又召诣黄扉显加明试深虞孤陋有负品题序贺雪之诗固多肤浅赋履氷之什愈见荒唐既有黩于宸严讵敢期于天奬方在端忧之际忽惊非次之恩芝函乍降于人寰棘寺骤归于諌署职兼馆殿地极清华通宵未息于怔忪诘旦遽谐于告谢緑袍褫处休贻碧鹤之讥朱绂行来但负维鹈之刺备忽忘而简横象齿耀搢绅而带饰犀文荷王泽之霑濡空惊浃背对天顔之咫尺惟誓杀身夫何寒贱之人有此遭逢之事此皆相公尼丘借峻文曲生光数仭墙邉暗展铸顔之力如椽笔下潜施与防之恩遂令清切之资光被孤平之士亦犹洴澼为事遽邀列地之封鶢鶋呈灾误享钧天之乐顾艺行之无取荷生成之有归得不慎守当官恪共其职况无遗之可拾幸有瑞而必书编修出綍之言垂于信史撰著得贤之颂播在乐章少施染削之劳上答受知之地过此已往未知所裁
　　谢除左司谏知制诰启
　　右某启防恩特授前件官充职者位迁中谏职列西垣祗荷宠光不任感惧窃以伏青蒲而献可合求补衮之才吟红药以摛词尤重演纶之地岂期庸贱玷此清华伏念某才非秀民世本寒族适防文明之运滥叨仕进之流叅常调以起家永甘县吏寘周行而通籍俄在谏垣加以叨馆殿之清资豫校雠之美职以日系月方期读天下之书自迩陟遐不意掌禁中之诰载循所自必有攸归此皆相公文曲分光才江借润遂使自天之命谬求批鳯之才裂地而封翻及不龟之手得不更精文翰上答品题恪事一人少赎素餐之咎防遵四禁用酬黄阁之知过此以还未知所措卑情不任感恩荣惧终始知归之至
　　谢除礼部员外郎知制诰启
　　右某启防恩特授前件官充职者卧锦握兰忝名曹于南省含香视草复旧职于西垣祗荷宠光不任感惧伏念某性惟拙直族本寒平幸逢天下之文明遂掇御前之科第雍熈中自百里被召拾遗立朝伏蒲昧五谏之名汗简之三长之誉方虞官谤遽掌纶言书尧舜之典谟文非逮意厠渊云之侍从路实妨贤归田园而益恋盛时践台阁而颇为非据迩后以执法无状防恩黜官入六里之穷山得贰车之散秩去嵗量移善地甄叙通班贴文馆以雠书奉皇华而按狱属以髙堂垂老悬罄屡空恳求郡国之权以就庭闱之养阮宣无食故拜官而不辞毛义有亲方捧檄而私喜未遑布政忽忝归朝十五日之専城焉知民瘼一千年之昌运荐辱君恩歴数前贤鲜兹盛事昔宪宗览表移韩愈于潮阳文帝经年召贾生于湘浦比斯遭遇可谓殊尤况帐烂锦窠堦翻药树爰循故事无此兼荣逺则和鲁公已歴仪曹退居主客近则赵给事拜从起部改授小禋是何继王兵部之清尘举太祖朝之近例更直紫微之署已觉忝尘羣曹玉笋之班并居清切感极而空成涕泗宠兢而如在梦魂青琐开再见壶中之日月朱衣吏引犹疑泽畔之形容谬恩虽自于圣知公议终腾于众口此盖相公洪钧造物青律回春用材而木屑无遗念旧而蓍簪靡弃遂使苍苔入咏复预于词臣死灰再燃无惭于狱吏敢不慎修儒行演畅皇猷庶凭翰墨之功少答陶镕之力
　　谢除翰林学士啓
　　右某啓伏奉制命特授守本官知制诰召入翰林充学士者祗荷宠光不任感惧伏以汉朝故事待诏甘泉之宫唐室旧仪召对浴堂之殿自非枚马渊云之述作常杨元白之才名则何以塞清问于论思润皇猷于典诰岂宜孤陋遽此忝尘伏念某植学非深属文无取滥中悬科之选寻叨通籍之班谏署拾遗謇谔无裨于圣主承明三入清华空类于昔贤顷因坐事以左迁固亦息心于荣路洎得归朝之命遂求典郡之官去年召自琴台再陞纶阁骤荷一人之宠遇果罹三嵗之凶防虽勉就于夺情实重违于素志顾潘安之毛发已有雪霜念季路之防甘不如藜藿临文翰而方寸乱矣对搢绅而面目何为想石祁子之执丧空惭至行比欧阳通之起复尚欠礼文止期卜兆于松楸再请効官于符竹岂意未谐私愿俄辱殊恩翻令朽退之材亦预深严之地纶言乍降俾离红药之堦宸翰髙悬已践玉堂之署哀荣交集宠辱堪惊副重华好问之心先忧学寡草武帝求贤之诏更愧才难通宵未息于战兢举步犹疑于魂梦此皆相公洪钧造物青律回春征贾谊于谪官终成前席荐相如之视草幸得同时敢不四禁是遵三缄为诫况艰难备歴齿髪始衰用直道以事君虽无改变肆刚肠而疾恶渐亦销磨庶寡悔尤少副知已下情无任感戴兢荣始终知归之至
　　谢除刑部郎中知制诰啓
　　右某启伏防圣恩特授前件职者一麾出守左迁方类于阮咸三入承明寓直忽同于应琏祗膺宠命伏积兢荣窃念某猥以腐儒受知先帝践扬两制出处九年自知赋命之多竒毎愧浮名之过实军容捧砚敢望于辉荣力士抹靴遽腾于谤议而自临民滁上移任淮南饰厨传以屡空勾簿书而弗逮受厘宣室重求前席之期烧药鼎湖忽起扳髯之恋心灰自死泪血无从属当明王之承干尚代藩臣而守土寻以拜章言事解印归京覩七月之园陵魂销弓剑随百官而朝谒目防云天放怀书史之间结舌搢绅之内皂囊无取慙越职于伏蒲白首为郎甘息心于执防虽知止足犹阻归休欲耕季子之田园曽无二顷谋葬刘钟之亲属何啻十丧终为懐禄之人益逼有身之患岂谓内廷论荐黄阁佥谐回天眷之新恩复王言之旧任堦前药树重吟谢客之诗观里桃花免动刘郎之咏此皆某官激扬公议启迪宸聪洪钧岂有于弃材化笔潜征于故事谓李杓直翰林退职复践掖垣白居易禁署出官终知制诰享兹殊事实越昔贤驱瓜上之蝇虽非由径乏梦中之白凤深愧演纶敢不考三代两汉之典章取贞元长庆之风格或少窥于邉徼庶上答于陶镕卑情无任荷徳感恩激切知归之至
　　上宰相谢免判吏部南曹启
　　右某启奉今月日勅差判吏部南曹寻防抽取元勅者伏以演纶西掖乃王者之词臣按吏南曹本天官之下士遽防改易深荷陶镕伏念某比乏时才滥尘清列苍苔红药但遵四禁之文理剧剸繁久絶五花之判便于散拙乐在清闲忽奉遣差颇増忧畏固非耻于卑贱盖亦事有彛伦且念判曹之名起于总章之后罢员外转防之事为尚书役属之司勾羣吏之稽违奉三铨之指顾显为统摄自有礼容岂可职衔带制诰之公文状具尊卑之数虽知不便未敢固辞岂谓相公曲为敷扬俾谐停寝全台阁之故事实亦公行荷廊庙之殊知且非私谒永言感遇空极兢荣
　　回冦密直谢官啓
　　右某啓伏以应星辰而虞山泽华省名郎直宥密而预机宜黄枢近职兼兹重柄允属钜贤学士学植凌云词源沃日泽宫中的科名先继于箕裘谏署曳裾章疏独推于謇谔纵横时务辉映士林佐职计司觧九牛而刃颖直言便殿折五鹿以词雄故得峻陟中台荣升密地称天心之则哲动时论于得人而又南面聴朝特颁金紫东铨求理専委品题伫从三接之荣便叙九功之业某幸叨知奬方切依栖自草芝泥最先栢恱岂谓学士曲回谦柄俯赐华牋目窥星斗之文章身负刺芒之怵惕钦隆感戴藂集所怀卑情不任云云
　　谢仆射相公求致仕啓
　　右某啓伏以悬车告老大夫七十之期名遂退身老氏五千之説其或当尚齿尊贤之代有经邦镇俗之才虽在期頥式存倚注纵止足之心自许执礼无违奈弼谐之任惟艰非贤不又伏惟仆射相公受天和气为国善人三朝文翰之司丹青帝典再领燮调之任提振皇纲昨以久处台司重烦耆徳事均劳逸辍万务之忧勤位保崇髙为百僚之师长永言端揆之任旧称廊庙之官垂行三入之恩用赞千年之运岂谓浮云富贵脱屣簪裾拜章既达于冕旒洒翰偏贻于台阁是何末品亦辱台函初谓误传终知殊赐兢惶无措拜受失容见大儒之用心循先圣之彛训不独辞于世禄亦将激彼时风然而上揣宸心旁询公议咸谓老成之徳宜居辅弼之先捕虎逐麋虽鬻熊之已暮为霖作砺非傅说以何归况钟洪范之康宁宜念苍生之穷困竚覩白麻天降促追振鹭之班黄阁洞开重见栖鸡之树社稷之谋是展君臣之分弥隆与邦国以同休书简编而増耀斯为善颂且匪虚谭下情无任云云
　　回司空相公谢官启
　　右某启伏以引年纳禄达人知进退之宜养老优贤王者得始终之道君臣之义今古同风伏惟司空相公受天至和为国重器皇坟帝典咸归润色之功禹画尧封尽被陶镕之力位崇百揆年俯七旬宸心方倚于老成达识遽辞于荣禄圣上遂其頥养峻以阶资鳯凰之池暂虚于旧位鸤鸠之秩聊示于新恩解簪绂以如遗指林泉而自乐功成名遂早知身退之机漏尽钟鸣堪笑夜行之士然而四海有具瞻之任三公非致政之官激浮躁之风式旌素节委弼谐之任终复黄扉凡在搢绅皆倾祷颂猥蒙钧造先赐台函仰钦止足之规弥荷谦尊之徳卑情无任云云
　　回孙何谢秘书丞直史馆京西转运副使启
　　右某启伏以列中秘图书之府贰外司漕运之权惟是才难允归公议学士文同三代名冠四科擅场早达于天聪独行不随于时态轻留侯之杂霸浪取帝师慕孟子之著书力谈王道暂倅坐棠之政寻升汗简之资闺籍通班式耀获麟之笔转输剧务更观流马之功方切忻怡忽承简翰备识谦冲之防弥増铭荷之诚衣锦画行虽劳于按部演纶夜直愿効于前驱谨奉启
　　荐戚纶上翰林学士钱若水启
　　右某启某有进士同年戚纶者负文章器识纯谨君子也其先君通五经教授于睢阳终身不求闻达兄维国初登进士上第有文有行守道不渝游宦三十余年今为殿中丞纶擢第亦一纪矣歴主簿县尹得大理评事光禄丞司酟于谯郡非其乐也向因谳狱宛丘坐系乌府廷尉议罪聴以赎论既释之矣或以前罚未塞又夺其官今会赦文合从叙用寓此佛寺出无车马冒犯风雪袖文相过有理道评十二篇味之非空言也然而辞直意切急于救时若无知心亦恐腾口以为失路而造谤也尊道之士其将舍诸恭惟学士才与位并道与时会力开贤路之梗手筑圣域之基搢绅颙颙有所仰赖某罪在摈挥恩出推挽未能报徳尚复言人盖非学士之门不敢急纶之言贾纶之毁也语曰善人在患饭不及餐区区之心实愧斯义谨修启事并封纶所着凡若干几阁视草之暇畧赐览观则纶也幸甚谨启
　　回尹黄裳启
　　右某启伏以谏垣清秩缀螭头侍从之班史氏设官修麟笔不刋之典享此清切允属英翘正言学士学富百家文穷三变桂籍先鸣而擅誉栢台持宪以生风近者金阙献书召试王褒之颂石渠载笔更伸班固之才凡在立朝共欣得隽猥蒙殊念特赐长牋载窥彪炳之文益稔谦冲之防钦隆佩服并集所怀谨修启事陈谢






　　小畜集巻二十五
　　钦定四库全书
　　小畜集巻二十六　　　　宋　王禹偁　撰拟试内制五题【凡四副】
　　乡老献贤能书赋
　　宫漏出花迟诗
　　云州节度使加使相麻
　　搜访唐末已来忠臣子孙诏
　　正郎告老可太常少卿致仕制
　　黄屋非尧心赋
　　春晚緑野秀诗
　　授六尚书节度使麻
　　放五坊鹰犬诏
　　批答处士陈抟乞还旧山表
　　日月光天徳赋
　　四时和为玉烛诗
　　授节度使兼中书令西京留守麻
　　除右拾遗诸王府记室叅军制
　　允边上节度使入觐批答
　　崆峒山问道赋
　　五老化流星诗
　　授节度使左金吾卫上将军制
　　诫诸王诏
　　赐汉南国王生辰金银器鞍马诏
　　乡老献贤能书赋【乡老之荐登彼天府】
　　古者选于里举于乡考徳行而賔之以礼兴贤能而献之于王是故乡老之荐不滥贡士之道有光岂不以敦至教合要道察之于乡党升之乎俊造合议于众寡定谋于耆老非贤不举在百行之孔修唯善是从非一乡之皆好区以别矣尊而宠之察道艺而期茂表公共而灭私于以振乡大夫之职于以行乡饮酒之仪厥时彻防拜书以荐遂使乎贤者能者靡至乎自谋自有才见举固于我以何求在邦必询所欲人之知劝既而有禄斯膺有位斯登嘉黄髪之上献匪纁之下徴拜而受所以知乐善尊老义而举所以见推贤让能其进也若石之投水其用也类木之从绳然后佞幸之风不起激切之道自彼咸谓乎尔公尔侯亦在乎我乡我里学优则仕岂患人之弗知没世不称唯曰士之深耻故得朝有多士野无遗贤以此取人道合于邃古以此治世功侔乎上天乃乡举里选之谓信朝行夕效者焉我国家茂育羣材跻攀太古任贤克举于二八阐化自齐于三五小臣待诏向金门愿诣公车之府
　　宫漏出花迟诗
　　丹禁迟迟漏深宫灼灼花繁枝开正满清韵出何赊静拂红英密防穿翠叶斜依稀惊宿蝶冷落动晨鵶细逐香离槛轻翻露滴沙愿当直仙署铃索共交加
　　云州节度使加使相麻
　　门下临戎阃外仗金钺以専征定防幄中升玉堂而论道眷惟重柄实在全才向匪得人固无虚授其有威棱却敌勇毅安边式旌善战之功别举畴庸之典乃求吉日特举徽章具官某剑耻一人城长万里禀气而全钟太白论兵而自着金韬爰自作翰云中威行塞外倬彼防颇之勇略居然魏尚之英风念劳而阁列丹青已图竒表効节而门开朱白屡奏边功宜升调鼎之资俾耀筑坛之贵虽匈奴畏惧已知域外之雷霆而黔首燋熬更作人间之霖雨讵云优异姑示甄酬于戱位极人臣荣兼将相勿期骄而伐善宜尽瘁于匪躬永保崇髙何烦训励可依前件
　　搜访唐末已来忠臣子孙诏
　　勅皇王之典道在赏延公侯之家义闻必复汉帝想二臣之垄爰求近亲元和念五代之孙诏还故宅朕只膺骏命景慕前王虑忠孝之臣僚有替陵之苗裔将行激切宜示甄收应唐末已来梁朝而下或直言于昏主奋不顾身或立事于乱邦见危致命名姓虽存于青史子孙已混于白丁流落闾阎湮沈门阀量器能之可用委长吏以上言庶遵有后之文更励为臣之节人或防冒国有刑章凡在守臣副台深防
　　正郎告老可太常少卿致仕制
　　勅具官某卧锦为郎悬车告老特举优贤之典用旌知止之心清资俾贰于奉常白首免嗟于郎署恩荣所极汝其佩之可依前件
　　黄屋非尧心赋【黄屋车贵非帝尧意】
　　惟彼陶唐忧民道光处黄屋以非贵虑黔黎之弗康忘彼乗舆示一人之勤俭思乎稼穑见百姓之平章不然又安能禅位于大舜比崇于轩黄者哉岂不以天生蒸民树之司牧方诞敷于文徳匪留心于华毂善行无迹我则期同轨于万方覆辙在前我则致可封于比屋盖以乐为御徳为车欲跻民于仁寿将纳国于华胥苟兆民之困矣虽万乗以焉如忧劳于四海九州未臻富庶顾盼而鸾旗鳯盖终类籧篨有以见上徳为心下民可畏唯惸独以是念匪崇髙兮自贵遂使辚辚之响莫达于四聪栗栗之心常咨于庶彚自然我躬以瘠我民以肥但虑一夫而惕惕焉知四牡之騑騑足可使域中之御朽乗干因兹而取则天下之车辙马迹由是而知非所以道冠百王功齐五帝焦劳之徳罔怠濬哲之风靡替耕田凿井固何有于万民神智天仁自流芳于百世今我后功迈伯禹心侔帝尧处越席而古风斯振设土堦而俭徳弥昭御六马以兢兢常思罪已通八蛮而穆穆尚戒宣骄故得洪业弥芳穹降瑞念苍生而唯恐无告乗金辂而未尝介意小臣待诏于公车愿比伊耆之故事
　　春晚緑野秀诗
　　雨过川原上凝眸送晚春韶光销欲尽野色望来新天末逢蓝嶂江湄乱麴尘垂杨难认影幽鹭莫藏身逺接天开幕晴和草展茵明时四郊静凌乱踏青人
　　授六尚书节度使麻
　　门下国之喉舌尚书实总于六曹王之爪牙连帅出叅于十乗在昔惟求于藩屏我朝复借于循良自非文武之全才莫预邦家之慎选其有本由儒雅兼着韬钤郤縠之礼乐诗书义之府也仲尼之俎豆军旅兼而有之宜分经国之材各受殿邦之寄爰颁宠命式表殊恩具官某等或天赋器能或时推謇谔扬歴尽试艰之任周旋居求治之朝腾骧而龙驾乾纲俱呈歩骤雍穆而鳯吹律本共洽和平暂留调鼎之恩先授登坛之柄进贤冠而纳言帻已峻朝端伏黄钺而拥白旄更光儒道仍加食采式重分茅于名器不可以假人是予所慎富贵弗期而骄至在尔熟思勉承出将之荣勿辱知臣之鍳徃践厥位钦哉朂防可依前件
　　放五坊鹰犬诏
　　勅王者狩必以时除灾害于黎庶射而登俎表孝荐于祖宗过此以还尽为非礼朕祗膺大寳弗敢盘逰爰自国初因其旧制五坊设畋猎之备四海贡鹰犬之俦虽则存而勿论未如不作无益况又青骹黄耳耗民用以居多雨血风毛匪朕心之所欲宜从释放式表忧勤应五坊鹰鹘等并委本坊使即时放所有狗犬人愿收养为警备者亦听仍勅天下今后不得更进鹰犬庶使发狂之言遐遵于老氏外荒之戒无愧于古书亦所以见朕惠及于飞走也告布中外称朕意焉
　　批答处士陈抟乞还旧山表
　　所上表事具悉昔者帝尧临于大寳许由称之外臣虽居万乗之尊不屈匹夫之志想彼贞节朕常嘉焉卿不仕王公多歴年嵗雅有神仙之态蔚为髙尚之人爰自近年屡云请见虽玉堂金阙暂喜于来朝岫幌云闗遽求于归隠可遂不羁之行用全独善之心批阅奏章良多嘉尚所请宜依
　　日月光天徳赋【阳景隂魄光彼天徳】
　　日月焜煌丽乎天兮秉阳既垂光于率土实耀徳于穹苍配行健之功功深胞育叶无私之道道契皇王是何凿混沌之精挂羲舒之影循环分昼夜之度盈缩递嵗时之景重轮重珥为当代之休祥行疾行迟是何人之驰骋但见乎来徃天心舒阳惨隂浴咸池而杲杲逼斜汉以沈沈仰之弥髙自可侔于圣徳无幽不烛固取象于君临蔼蔼晨曦亭亭夜魄覆盆虽隔于照烛圆盖实资于辉赫运行不息四时于是乎成功遐迩具瞻九土以之而光宅观其日之始也升若木拂扶桑光天徳兮临八荒龙吐焰而氛霾荡尽乌腾晶而魑魅潜藏于以瑞呈五色于以明列三光月之始也出金天突瑶水光天徳兮照千里兎奔而桂影时揺蟾耀而露华轻委于以辗碧落而皎兮于以掩繁星而嘒彼厥象昭然斯为得天附髙明而能久苏物彚以无偏行中道而曈昽用彰圣代逐左旋而出没暗送流年我国家道契贞明功齐刚克修五祀以叶用照万邦而取则夫如是叔寳之徒宜咏謌于帝徳
　　四时和为玉烛诗
　　尧舜钦天日羲和正厯时铜浑列辰象玉烛照华夷真宰潜能秉飞防讵可吹祥光长赫矣佳号得温其衔处非龙首燃来岂鳯脂皇明方比盛鉴物自无私
　　授节度使兼中书令西京留守麻
　　门下周官重八柄之权掌之者方为崇显洛食启二都之地分之者必在勲贤其有族茂山西功髙天下画像早图于麟阁分茅继拥于龙旌将酬征伐之劳宜委居留之地具官某名标铁劵勇号翅人英雄而夜拜长星力扶兴运慷慨而自称大将誓立殊功爰膺推毂之荣累荷殿邦之寄开白门而効死已静边烽按黒矟以扬威克申戎律加以师贞之外治本尤精得士心而料敌无遗求民瘼而所在称理辑瑞而无违觐礼献琛而颇见勤王尊周之大业弥隆分陜之重权斯委仍加右相式重大臣于戏舜号纳言周称内史极尔人臣之位表予京邑之雄勉伸夹辅之劳无忝崇髙之命可依前件
　　除右拾遗诸王府记室叅军制
　　勅朕藩屏家邦封崇子弟凡于王府必择时才以尔具官某文行素髙才识兼茂俾为记室仍列谏垣庶令謇謇之臣体我亲亲之防曳裾载笔尔其勉之可依前件
　　允边上节度使入觐批答
　　勅某所上表事具悉卿心悬就日役在防秋屡拜封章坚求朝觐载叙云龙之防请离鸡鹿之闗况闻刁斗无声烽烟罢警足可别云中之巨镇归日下之长安慰予燕颔之思遂尔雁门之恳覧奏嘉尚再三不忘所请宜依
　　崆峒山问道赋【黄帝之道天下清浄】
　　愚尝歴覧皇王嘉崆峒之所请见轩辕之道光咨有徳之人所谓乎不耻下问求无为之理寜辞乎陟彼髙冈故得化臻于冲寂功格于黄者也原其云纪设官弧立制蚩尤俯伏以听命风后周旋而佐帝尚虑其至化未孚羣生未济乃访道于名山欲坐忘于浮世既而金根玉辂鳯盖鸾旗万乗以之顺动千官以之悦随谒帝者之师吾将学矣庶圣人之道可得闻之于是陈稽首之仪揖厖眉之老方初筮以则告俄一言而悟道何思何虑靡烦手以乗干不识不知自垂衣于大寳丧天下于忽焉得环中于自然既絶圣以弃智但牧民而御天姑射神山只在庙堂之上华胥旧国不离樽俎之前徒观其御彼六龙齐乎一马尚恭黙之至道阐希夷之大化国风穆若克清夀域之中物态熈然尽列春台之下故得黜彼聪明端居穆清象罔之珠有耀出虚之乐无声岂比夫舜举八元方为求理尧咨四子而后化成者哉我国家尚黄老之虚无削申商之法令坐黄屋以无事降纁而外聘有以见万国之风咸归乎清浄
　　五老化流星诗
　　五老知符命皤然共効灵逰河方告瑞入昴忽为星接武传歌咏翻身上杳防来同聚井数去作种榆形鹤髪光难认龙图兆可听至今依列宿髙印逺天青
　　授节度使左金吾卫上将军制
　　门下王者建侯行师取诸易象体国经野法彼天文外则藩垣有仗钺之权内则羽卫重执金之柄向非勲旧罔与佥谐其有尽节皇家防功清庙陟师坛而且久提禁旅以攸宜亦既得人乃颁成命具官某将门集庆武曲储精曹景宗箭发饿鸱萧惠开世称卧虎当年誓志一万户之侯封絶塞立功五十营之兵事考勲庸而进律分茅土以殿邦克彰作翰之劳靡怠献琛之礼一昨倾心象魏述职京师载成鱼水之欢宜授爪牙之任尔其戒严黄道警肃紫垣致髙枕于宸居是予繄赖法钩陈于环卫在汝恪恭于以上将之雄兼任官之重世祖微时而健羡赵才没世以垂名勉继前贤勿替休命可依前件
　　诫诸王诏
　　勅朕闻五帝官天下而禅让于贤三王家天下而封树其子徳已薄矣可不慎乎尔等生帝王之家承祖宗之庆各践王位且无军功不知稼穑之艰难但爱崇髙之富贵宜循礼法勿紊典彛慎尔所为必思有益朝谒之暇友悌为娯以徳以年雍雍穆穆汝或不子予敢独亲勉行忠孝之风勿贻家国之念佩服丕训无或忽诸
　　赐汉南国王生辰金银器鞍马诏
　　勅汉南国王星辰垂庆邦国有光咎陶感云虎之祥克符帝舜仲甫降岳神之质爰佐姬周诞灵既在于兹辰锡命宜遵于异数益松栢后凋之表君臣道合之恩与国同休予所愿也可赐卿金银器物鞍马等具如别録







　　小畜集巻二十六
　　钦定四库全书
　　小畜集巻二十七　　　　宋　王禹偁　撰拟试内制五题【凡四副】
　　射宫选士赋
　　东风解冻诗
　　授御史大夫可司徒门下侍郎平章事制恩赐宰臣一子可尚书水部员外郎制
　　除左拾遗直史馆可开封府判官制
　　归马华山赋
　　笙磬同音诗
　　节度使起复加云麾将军制
　　允淮海国王乞落大元帅批答
　　右谏议大夫可御史中丞制
　　贤人不家食赋
　　干明节观羣臣上寿觞诗
　　授翰林学士承防可依前工部尚书平章事制奠故节度使文
　　宣示宰臣已下复百官转对御劄
　　大合乐赋
　　甘露降太一宫诗
　　赐天下酺五日诏
　　批答南诏国王请东封表
　　授蓝田县尉可右拾遗制
　　射宫选士赋【能中正鹄男子之事】
　　稽夫古之射也观容体别贤能建泽宫而洞启萃贡士以云蒸选于里举于乡待时而动张其弓挟其矢揖让而升正鹄既设声诗乃登有以知君臣之义洽有以知礼乐之道兴岂不以行髙于人艺推于众与乡老之荐充诸侯之贡试其射也当仁而虽有所争考以徳焉合礼而奚资偶中徒观其射法有科因乐有声采蘩之诗既作翘楚之技斯呈非取其十发而九中在合于二节而五正必也射乎盖观徳而饰礼不失职也由体正而心平是以大射之仪既弧而剡矢选士之义乃张侯而设鹄九賔既序二耦为属于以定隆杀于以分荣辱与于祭者所以昭乎宠光削其地者所以行乎诫朂是故五等相叅罔遗之子男多士至止必命之乡里其中也得为王賔其争也是谓君子取于徳而不尚于力非蹲甲而射之求诸已而必返于身乃审固而中矣是谓绎志孰云主皮焕乎得矍相之义洋然有阙里之仪所谓礼无违者故得人皆仰之士有逰六艺之塲抱四方之志虽中鹄而有立尚屠龙而为事将射防于金门别取穿杨之利
　　东风解冻诗
　　习习气初通峨峨势自融渌波归旧水寒片漾和风暖想千溪绽吹疑一夜空鹭翘休映白鱼跃乍翻红缯裂方塘上琼流巨壑中漪涟还浩渺须赖济川功
　　授御史大夫可司徒门下侍郎平章事制
　　门下坐霜台而司宪振肃皇纲践黄阁以持衡缉熈帝载眷惟重柄允属纯臣其有首冠鸳行位崇乌府防印之名已着和羮之命爰行具官某尧殿神羊舜庭威鳯五色灿补天之石四方观测景之圭俨威容而青女司霜荐祥瑞而黄人守日爰自位尊亚相道切致君挺屈轶以当轩虽能指佞舣艅艎而在岸宜命济川赵尧已振于戚棱邴吉伫观于调燮式耀三台之位仍加五教之资罔敢汝私盖从师锡于戏君之命相唯过失是求相之爱君唯公忠是举勿咈人欲勿依予违跻福寿而和隂阳实有望于汝也钦哉可依前件
　　恩赐宰臣一子可尚书水部员外郎制
　　勅公共无独亲之义帝皇有延世之恩爰举旧章特覃庆泽惟尔严父为予大臣嘉其调鼎之功命及趋庭之子俾升华省仍列清曹乃含鸡舌之香式耀鳯毛之贵嘻古人有垂白郎署者尔起家居之荣亦至矣慎守大君之命免讥世禄之家负薪构堂勿忘古训可依前件
　　除左拾遗直史馆可开封府判官制
　　勅朕命大臣尹兹京辅厥惟佐职必慎其人以尔具官某位列谏官职兼史氏俾就试难之任式彰不器之才乃自谏垣倅于天府禆賛之道尔其朂哉可依前件
　　归马华山赋【王者无事归兽西岳】
　　圣人以文徳昭彰放戎马兮功齐武王望三峰而纵逸见万骑以腾骧喷雪眠沙罢饮长城之窟嘶风龁草咸归华岳之阳当其镕铸五兵荡平九野舞朱干以在上振木铎而化下于以来逺人于以却走马塞垣既静何为夙驾之虖国步方清莫有生郊之者所以屈产之乗解渥洼之驹嘶北风而何益患南牧以应无朔吹生时免听陇头之水秋霜落处宁衔闗上之榆已而血汗休坠兰筋不匮出皂栈以防影入青山而解辔芙蓉峰畔争翻歴块之踪逻逤城边讵见防秋之事是何骕骕騑騑星分电飞十二就之华缨不御五千仭之翠岭如归过岫幌以长鸣乍来天廏出云闗而互跃似突兵围永别戎车长随野兽黄之病何有赭白之纹自瘦既无取于代劳亦奚资于御冦空疑旌斾映片片之朝霞更误锡銮响泠泠之山溜宁载驱而载驰任自东而自西乱浮云之景奔腾逐日之蹄认巨灵于按辔想石鼓于闻鼙免随掉鞅之人扬尘紫塞非有敝帷之费朽骨清溪美矣夫帝道方行王师既铄取威防在于凶器耀徳唯矜于朽索有以见太平之业兮迈前王可登封于泰岳
　　笙磬同音诗
　　鼓簧名本异拊石意何同吹击虽殊致声音忽暗通谁将嶰谷韵潜合泗濵风莫问补天主休寻入海工鳯鸣应不辨兽舞自难穷古乐何人防须知政在中
　　节度使起复加云麾将军制
　　门下三年之丧万古通制虽人子尽苴麻之礼而将军有金革之文方资御侮之功爰举夺情之典其有土茅作翰风树成悲旧章虽聼于终防优诏宜从于顺变具官某垂天迅翼跃冶祥金当时命未来鸿鹄曽嗟于垅上洎风云得便蛟龙不在于池中勇爵素髙懋官斯至筑韩坛而岳立持汉节以风行旌旄方庆于趋庭荼蓼俄悲于陟屺已过絶浆之日难终泣血之时是宜降丹诏以推恩许墨缞而从事仍加爵秩式表哀荣于戏执戈卫社者惟臣之忠立身扬名者惟子之孝将显父母勿防君亲勉树勲庸无忝光宠可依前件
　　允淮海国王乞落大元帅批答
　　勅淮海国王所上表事具悉惟王奄有全呉世尊中夏齐封吕尚得専诸侯之征鲁祭周公宜用天王之礼一心奉上五世其昌爰归京师且献图籍乃疏王爵兼领元戎匪示等威盖旌夹辅王知止不殆谦尊而光既避位以拜章可优贤而下诏旌乃贤明之徳均其休逸之心听解重权表台深防所请宜依
　　右谏议大夫可御史中丞制
　　勅汉制大司空之下有中执法之官盖周官少宰之任也弹奏勿法非贤不居以尔具官某昌言有闻直道自任宜从谏署擢在宪台且命尔専道而行専席而坐举劾纠禁无旷厥官可依前件
　　贤人不家食赋【贤国之寳家食生吝】
　　圣人以好爵斯悬养万物兮法上天朝有代耕之禄世无家食之贤饭糗羮藜休隠衡门之下重防列鼎争趋魏阙之前岂不以养正丰财求贤辅国既审像于傅筑亦明扬于舜侧驰束帛以云委掲干旄而杓直寂寂而永辞顔巷谁复曲肱憧憧而尽赴尧庭自期陈力遂得四门穆穆百僚师师盖知乎观所养也匪谓乎饥者食之考其才而受其禄象于丰而取于頥防敢素餐尽謇謇而无隠厥惟退食必逶逶而有仪是知食乃人天贤为国寳克勤乎待士之礼允叶乎养民之道法吐哺以兴周笑饮酒之在镐当年汉殿犹闻索米之言今日商山不见采薇之老自然人爵无愧君庖有加借箸竞陈于筹画潄流休卧于烟霞不僣不奢岂効何曽之室载饥载渇免同原宪之家得非亩有余粮人无艰食君以禄兮御下贤以才兮举职则知进之人欲凿坯而莫得向使民起菜色时沈颂声君筑台兮避债臣采橹兮偷生则识时之士虽窃禄以非荣方今三时不害百度惟贞梦到华胥髙枕而寜劳旰食民跻富夀还淳而尽饫和羮士有并食儒宫成功文阵入官未免于五斗探学徒窥于数仭将期乎鼎食鸣钟寜虞乎攸往之吝
　　干明节观羣臣上寿觞诗
　　甲观正储祥羣臣献寿觞捧登金殿曙深照赭袍光环佩和仙乐衣冠惹御香天共悠久碧海比灵长葵藿心无异鸳鸿翅有行何当随近侍同此祝无疆
　　授翰林学士承防可依前工部尚书平章事制
　　门下天道无为运五行而亨品物圣人有作设四辅以泰蒸民方隆大寳之基宜择具瞻之位其有老于文学久事丝纶贡昌言于顾问之间变古道于典谟之际宜从禁苑擢在台司庶符命说之篇式长致尧之术具官某尼丘孕质昴宿垂精有徳而可称鳯非时而不下爰自优防丹禁辉映皇家驱三代之文章云蒸笔下慎一人之禁密鹗立朝端谏畋猎以上书请登封而作颂步鳌头而且久歴鸡树以攸宜未离喉舌之资更受腹心之寄沙堤金印别光东阁之荣铃索花砖罢赴北门之召极人臣之位资王佐之才勉思启沃之谟勿忝崇髙之任于戏予为元首汝乃股肱推公共以为心弗私名器事弼谐之茂业用乂邦家诫之朂之斯太平之可致也可依前件
　　奠故节度使文
　　故某镇节度使权重分茅功深卫社塞垣无患累朝而恃彼长城天道难忱一旦而断乎右臂收泪对丹青之像含酸聴鼙鼔之声特命中牢徃羞烈魄表君臣之大义俾存没以知恩魂且有知察台深意
　　宣示宰臣已下复百官转对御劄
　　朕闻古之王者树谤木悬谏皷所以求已之过失也季代以还斯道云废七人谏诤之位徒有其名百官转对之仪稍近于古诚为有益是谓彛章亦既寝之甚无谓也盖以因縁兵革頺靡纪纲在下者希防而依违莫陈利病居上者饰非而拒谏空叹覆亾朕嗣守鸿图躬亲庶政将欲立无过之地行不讳之风凡尔立朝宜遵旧典俾嘉言之防伏期择善而是从仍付有司悉依故事宰臣庶位申朕意焉
　　大合乐赋【天地之礼张乐雍美】
　　王者作乐崇徳因髙事天固大合之奏也畅至音于自然本乎人心风俗以之而变矣考诸古道神祗于是而降焉岂不以大乐之制圣人能事于以导淳和之气于以窒嗜欲之志必使律吕克谐宫商有次絶靡靡之邪声表愔愔于大义以此感人而人悦以此荐神而神至其用也非八蜡以六宗其大也必父天而母地见徳音之孔昭信同和而有自又何止百兽率舞丹鳯来仪亦将动孝思于严配畅和乐于华夷皦如绎如所谓乐之大者载考载拊乃得神其听之徒观夫其仪济济大合之乐兮发而中礼于以用之兮配至诚于祖祢其声洋洋大合之乐兮发而有章于以用之兮表至徳于皇王匪但崇牙设壎箎张金石间作干戚成行然后称为雅乐哉夫乐之设也非管非籥乐之用也唯淳唯朴若非审音以知政安能制礼而作乐听之忘味佞邪之道弗兴和而不淫防正之风有觉是以大合之乐雍雍用之于圎丘方泽施之于除禅登封岂钟鼓云乎姑悦人之耳目异铿锵而已失盛徳之形容我国家韶濩登歌咸英尽美复防乐于正雅黜郑声于惉懘自然天地効灵耿休光于大祀
　　甘露降太一宫诗
　　甘露霭长空垂休太一宫瑞光经日在圣徳与天通如醴霑衣白凝脂间叶红淋漓滴层汉顾盼骇重瞳五色名难比三危味莫同祗应书信史千古仰元功
　　赐天下酺五日诏
　　勅古者禁诸羣饮所以节用而丰财赐以大酺所以布徳而施惠禁之或慢则糜糓滋多赐之不行则屯膏是叹稽乎歴代实曰彛章自唐室乱离中原多事废兹恩惠积有嵗年朕负荷丕图躬亲庶政唯思旰食弗敢酒荒幸以宗庙降灵乾坤垂祐属方隅之无事思黎庶以同懽特隆五日之酺式表一人之意可赐天下大酺五日仍令所在官给酒食
　　批答南诏国王请东封表
　　勅南诏国王某所上表事具悉卿勤王嵗久望阙情深特推北拱之心逺有东封之请嘉赏之外愧耻良多朕闻封禅之仪皇王大礼苟非功格天地泽被昆虫虽力行于一时终取笑于千古矧在凉徳敢诬介丘况燕土未平河流屡决中夏之俗罹于戎多稼之田垫于水潦一念至此恫瘝乃心而又鄗黍江茅西鹣东鲽未之有也泰山梁甫匪予意焉卿当善育人民谨奉正朔登封之请以俟治平诞布朕心固宜知悉所请宜不允
　　授蓝田县尉可右拾遗制
　　勅王畿释褐谏署曳裾清要之资非才不授咨尔具官某以文学登第以防平効官特从侍从之班副我箴规之望朝有遗政尔其拾焉勿虚谏垣以忝休命可依前件











　　小畜集巻二十七
　　钦定四库全书
　　小畜集巻二十八　　　　宋　王禹偁　撰碑志
　　右卫上将军赠侍中宋公神道碑奉勅撰前普州刺史康公预撰神道碑
　　宣徽南院使镇州都部署郭公墓志铭
　　谏议大夫臧公墓志铭
　　故侍御史累赠太子少师李公墓志铭
　　右卫上将军赠侍中宋公神道碑奉勅撰
　　皇帝冕而躬耕之明年端拱纪号之二祀夏五月戊戌上将军邢国公薨开寳皇后之父也于后唐为外孙于汉室为驸马上闻之震悼有诏辍视朝一日赠侍中崇戚里也嗣子衔恤上章请刻石于神道事下相府俾西掖掌诰之臣考其实而文之于是详求家牒叅用国史论次功行直而叙云臣闻仲尼修春秋载王姬之筑馆子长述史记列外戚之世家诗称下嫁于诸侯传云纳女于天子内所以敦睦九族外所以协和万邦因副马以纪官着濯龙之通籍其来尚矣可得言焉然而或祸败自贻或贱微为累张敖汉祖之子壻孝惠之后父亲则亲矣而贯髙之衅生焉卫青平阳之所天子夫之爱弟贵则贵矣而郑季之出耻焉加以器盈则覆位不期骄吕禄以后族而封王北军共击班勇以父功而尚主东市被刑简册具存骄矜可诫则有世开鲁馆家袭韩坛享必复之公侯荷必大之门户长守富贵无忝祖宗兼将相之崇髙居后妃之亲族殊勲懿行溢美于青编善始令终腾荣于明代者惟我故广平宋公之谓乎公讳偓字仲俭世居广平号为着姓公以生于西都今为洛阳人也其先防子启以帝乙长子商受庶兄言不用以归周国既亡而封宋盛徳不泯列于三仁垂裕下延遂叅五霸绵绵爪瓞世有其人逺则昌居代邸对周勃以责公言近则璟立唐朝并姚崇而行直道至公家族门阀益光累赠太子少师追封莒国公讳俨追封莒国太夫人李氏大王父母也天徳军节度使开府仪同三司检校太师兼中书令赠尚书令追封卫国公讳瑶追封卫国太夫人朱氏王父母也光禄大夫检校司徒房州刺史累赠太师讳延浩后唐义寜长公主追封楚国太夫人考妣也皆积功累行克致髙门翼燕孙谋遂钟余庆先是晋天福初房州太师用二千石为汜水闗使张从賔之叛也力战死之公即房州太师之长子也方居幼学爰防父天晋髙祖以公死政之孤贵主之子存恤抚养俟其成人乃补殿直俾奉朝谒寻迁供奉官时天福三年也重以晋祖常事庄宗有旧君之礼每贵主入见听其不拜时兵戎方炽经费不充惟公之家赐与甚厚尽而复取亦无倦色一旦晋祖从容谓贵主曰朕于主家无所爱惜但朝廷多事府库甚虚主所知矣今辇毂之下桂玉为忧可命偓分司西京以丰就养因厚遗之且勅留司具晨昏伏腊之用至于醯醢率有备焉既而汉髙祖为侍卫军朝望攸重以公名家子又后唐之出也且风骨俊秀异乎诸孤欲以女妻之乃命长子承训奉书于贵主且先以袭衣名马遗焉承训即汉之开封尹魏王也公与贵主拒而弗纳汉祖又勅其子曰宋氏不谐勿复见我矣贵主知志不可夺遂许之及汉祖出为北京留守表公偕行因补衙内都虞候七年汉祖使公修朝贡之礼礼成而退恩宠有加特授银青光禄大夫检校右骑常侍兼御史大夫上骑都尉北京武徳副使少主嗣位改北京皇城使寻迁检校刑部尚书轻车都尉时开运元年也三年加检校尚书右仆射上轻车都尉俄属疆埸失守边塞多虞汉祖首建义旗遂成大业睦姻行庆公实首焉授金紫光禄大夫检校司徒守右金吾卫大将军兼御史大夫上柱国广平县开国男食邑三百户驸马都尉世祖微时常羡执金之任魏朝纳壻但求傅粉之容兼而有之斯足贵矣时汉氏虽建大号犹用晋祖之正朔即天福十二年四月也九月加光禄大夫检校太傅行右金吾卫大将军充街使进封开国伯増食邑四百户赐开国奉圣功臣既而改纪年之号覃在宥之恩矧兹勲戚之家固被便蕃之泽干祐元年加特进封开国侯増食邑五百户少主之嗣统也在谅闇之中念藩垣之重乃以斧钺付于亲贤授检校太尉使持节利州诸军事行利州刺史充昭武军节使利巴集等州观察处置等使进封开国公増食邑五百户实封二百户改赐开国奉圣保定功臣嘉州异俗绵谷旧封素推设险之邦遥仗建侯之利位兼掌武不亦优乎二年十月出镇滑州増食邑五百户实封二百户豕韦旧都灵昌古郡贞庄师律初登南郑之坛藩翰王畿实主北门之管年犹未冠议者荣之无何将相分权君臣失道周祖出潜渊而或跃知寳命之在躬戡黎之功已歌于西伯升陑之众遂指于南巢公动识几微深明祸福以为不周已折建一指以难扶大寳有归顺三灵之改卜周室肇基庆泽首被徽章广顺元年増食邑一千户实封三百户改赐推诚奉义翊戴功臣三年春丁楚国太夫人忧哀毁过礼亲族悯之服阕授左监门卫上将军増食邑五百户实封二百户礼卒通防恩隆近侍周庐有次环阊阖以无虞羽卫载严致华胥之甘寝世宗之伐淮夷也公实从焉授右武军卫统军寿州行营副部署兼右厢排阵使属王师渐老戎辂再征江南大率舟师次于东沛洲下断我苏杭之路也世宗遣公率战舰数百艘以袭之且命襄帅慕容延钊领轻骑登陆而进与贼遇于江中合势大战尽破之时世宗蒙犯矢石跋履山川多为野庐以驻行阙忽有猛虎近于乗舆公引满注之一发而毙叛命之邦既摧枯而拉朽咥人之兽复食肉而寝皮岂比乎楼船将军徒矜水兽射声校尉但署虚名而已哉既而刘赡委诚纳款李璟割地称臣班师旌淮甸之功议赏复滑台之命五年五月授义成军节度使其制略曰长驱下濑之师若涉无人之境夷凶戡难尔既立于殊庸砺岳盟河予岂忘于丰报云南燕旧邦北阙孔迩河壖作翰遥临白马之津穰下统戎即镇卧龙之地十二月移邓州武胜军节度使六年世宗以焦劳厌代恭帝以冲幼承祧方赖勲臣爰崇异数授开府仪同三司増食邑五百户实封二百户我太祖神徳皇帝象叶太阶功髙大麓顾命虽同于伊霍讴謡不在于丹商乐推而逼乃民心揖让而授兹神器惟新布命方隆万世之基念旧推恩乃冠三师之秩建隆元年授检校太师増食邑五百户实封二百户于时李重进凶猾无厌防扈有状公明惟先见志在夺谋飞章述其苞藏密防委以经畧故有通州巡警之役焉既絶南奔之路遂下东平之诏重进奸谋果发王命不行太祖亲御六师直抵孤垒以公为扬州行营排阵使列牧野之车徒法常山之首尾师方因垒城以复隍格苖不行于七旬围蔡止劳于九日荡平凶竖公有功焉饮至之辰首膺茂渥七月授庐州保信军节度使増食邑五百户实封二百户旌战功也合淝重镇巢国古墟虽张辽守藩克清淮海而子牟恋阙终舍江湖四年夏十乗来朝三峯改镇授华州镇国军节度使郑桓咸林之地素号丰饶晋侯河外之田旧推形胜三辅既资于镇抚双旌更遂于优防国家展礼圜丘推恩羣后锡之懿号畴以井田干徳元年増食邑五百户实封二百户改赐推忠宣力保义功臣是嵗太祖以坤道阙仪中宫虚位以公之世有行义可以合礼文以后之天资法相可以当人主初求辅佐遂上宫闱沙休徴果叶母仪之贵雎鸠雅咏聿兴王化之基亦何必射孔雀以设竒铸金人而语怪然后称其神异哉既列外姻乃移近甸五年授许州忠武军节度使开寳元年増食邑一千户实封四百户改赐推诚宣力同徳保义功臣假郑伯之田时惟重地加纪侯之爵盖有前闻三年授邠州静难军节度加押蕃落等使指公刘之旧壤位重十连异魏冉之出闗从车千乗四年冬以郊礼霈泽加食邑一千户实封四百户八年冬平东呉之列国九年夏幸西洛以告成乃睠庶邦咸均井赋増食邑一千户实封四百户俄而太祖遽以南狩苍梧奄逼上仙之数东园画梓遂纒同轨之哀我应运统天睿文英武大圣至明广孝皇帝飞龙在御元告符大横庚庚重叶熈于常棣小心翼翼赉兑泽于蓼萧公奕世将门先朝内戚専征授命已持阃外之节旄爰立登庸更作人间之霖雨授同中书门下平章事公既荷宠章乃修觐礼辑瑞有光于文陛建牙复命于名藩二年冬授同州定国军节度使内史旧甸长春古宫泽涌甘泉昔谓丰年之地草连沙苑斯为牧马之郊殿我大邦实惟旧徳三年冬皇上初陟泰坛大崇方岳増食邑一千户实封四百户洎我后大平并冦亲御戎衣公以扈从之劳享畴庸之典四年冬増井赋实食如三年之数越明年北人犯塞法驾亲征随行在于邺都委边事于横海以公知沧州军州事拥左冯之旌斾临沧水之封陲委注方隆威望愈重寻以边封罢警朝命就藩六年冬上祀昊穹再陈柴燎爵邑之等率有异焉封邢国公井赋食邑如前干徳元年之数九年六月奉诏归朝登于禁卫居中制外爰陞拱极之班以逸代劳亦示优贤之礼出入之重又何加焉授右卫上将军雍熈元年冬増食邑五百户郊天之泽也三年诏以本官知霸州军州事未几徴归荐居环卫皇上方耕春籍复益邑田加食邑如雍熈元年之数是嵗公再受命兼判左右金吾卫仗事缇骑二百尅静神州金门九重遂成髙枕徼巡无怠仪位有光方将起灞陵夜猎之娯赴瀚海防秋之役而后宫亲属终久次于阎章絶塞功名遂不侔于窦宪齿发向暮寒暄荐瘥中使御医旁午于道寝于北牖叹二竖之为祅升自东荣遂三呼而不复享年六十有四即以其年冬十月二十五日于河南县龙门乡宫南里从房州太师之茔礼也诏以中使防其防事先夫人刘氏晋天福中封彭城县君开运中进封郡君皆从夫子之贵也汉祖开国封永宁公主少主干祐中进封秦国长公主周显徳中改封彭城郡夫人寻进封京兆郡夫人公之将也开寳皇后泣血上言请加褒赠特诏追封曹国夫人非常典也惟夫人素禀肃雍早从厘降虽秾华已谢而蕙问常存天防本髙不系夫而命爵母道克备宁为子以求郎用能符梦月之嘉祥诞配干之隂教新野封君之号虽漏典彛文灵国邑之仪更光泉壤继室以陇西李氏故保大军节度使洪义之女也开寳中封陇西郡夫人先公而亡象服是仪永归同穴今夫人彭城刘氏故左省常侍悦之女也太平兴国中封莒国夫人栢舟自誓常叹未亡有子十人长曰元吉终于西头供奉官次曰元振终于邠州节院使次曰元靖西京作坊副使次曰元规前同州子城使次曰元度前同州亲事都头次曰元方终于同州山河使次曰元载元翰俱未仕一子幼而未名皆早闻诗礼不坠箕裘万石君之子孙世惟朴谨薄太后之兄弟人言退让承家干蛊未易可量女十五人开寳皇后即其长也次适崇仪使韩崇训封广平县君其次未嫁而亡次适西头供奉官郭守能次二女皆早亡次适孟隆谂即右龙武卫统军元喆之子也次适曹守让即左骁卫上将军判金吾卫仗事翰之子也次适西头供奉官髙处荣即故渤海王怀徳之子也次适董嗣显即故通逺军使遵诲之子也次为比丘尼法名惠圆余皆幼夭母弟三人故宫苑使延业即其仲也今庄宅使益州内外都巡检煦即其叔也叔氏有子元舆进士第补秘书省著作郎直史馆秀而不实今也则亡故许州衙内都虞延稹即其季也其余女兄女弟犹子令孙殆三十余人谱牒备存此不复载或鹗立周行或蝉聫甲族毕万之家既盛固有本根陈完之后其昌可知光大惟益部巡检出自将家雅好儒术雄材伟度朝论多之惟公生积徳之华宗居累朝之懿戚富而好礼贵而不骄始以勲徳之家特膺选尚终兼庙堂之位遂极人臣功名享八字之褒封食疏万家之赋至于姬公太师之任黄权开府之资上柱国楚之宠官上将军汉之重柄位列亚相爵为国公再居金吾累处环尹家出帝后室惟贵主藩篱八镇周旋四纪有战功以书史有世禄以传家列振振之子孙启渠渠之夏屋出则建崇牙开大幕有雕戈甲之徒奔走于戏下有彯缨结佩之士罗列于初筵入则挺介圭峨武弁有彤弓湛露之乐防飨于公朝有文马乗车之赐劳来于私第家祭五庙陈樽彛分器之数食具万钱得鸣钟列鼎之盛而年将耳顺命以考终人无间然可谓达已昔人云跃马肉食者四十三嵗器何小哉前史称朱轮华毂者二十三人祸亦大矣始终无悔公实有焉宜乎刋勒丰碑光表幽宅俾我休烈与宋无疆者矣臣掖垣备位论譔非工受明命之已行率謏闻而塞职五月而素车方防于同盟百代可知乐石愿垂于不朽铭曰天地之道　曰刚与柔　后妃之徳　在河之洲妫汭厘降　涂山好逑　乃睦九族　乃亲诸侯大国之援　外戚之助　史不云乎　列侯尚主诗不云乎　大邦有女　夫妇以正　国家以固日中则移　月满则亏　富禄后族　人得诛之梁冀外家　鬼其馁而　简册具载　居髙必危休哉宋公　勲戚累世　唐之外孙　汉之主壻乃生圣后　作配先帝　富贵崇髙　光华谱系维公之始　生于纨绮　晋主抚之　同乎巳子汉皇妻之　实为知已　曽未弱冠　剖符千里维公之中　深用变通　鹖冠环卫　虎帐临戎寿春维扬　实有军功　连移巨镇　克振英风维公之终　我朝懿戚　为将为相　以年以徳罢殿侯邦　乃尹环极　能执干戈　以卫社稷呜呼勲贤　弗登大年　薨于路寝　像列甘泉恩隆赙赠　宠贲貂蝉　边功未辑　遗恨依然其谁祔之　永寜国邑　昔也筑馆　秦楼岳立王姬之车　星繁雾集　今也同穴　沁园雨泣贵主之坟　烟愁露湿　其谁哭之　开寳宫中昔也归寜　车服有容　烂其盈门　侄娣以从今也哀凶　怙恃弗终　号天防极　鞠育何功乃防同盟　乃先逺日　丹旐悠悠　佳城鬰鬰薤露凄咽　松阡萧瑟　万古龙门　丰碑屹屹
　　前普州刺史康公预撰神道碑
　　立功名之谓贤齐得失之谓能悟生死之谓达三者有一则可谓闻人矣况兼之乎其谁则然吾见于康公矣公讳延泽字润之代北人也其先盖夏后氏之苗裔曰淳维世有北土自立君长其别处康居者即始祖也西汉时康居国王纳质于大单于其后单于内附遂有云中以国为姓曽祖嗣皇任蔚州蕃汉都知兵马使累赠太子太师祖讳公政皇任代州都知兵马使累赠太傅考讳其皇任河中节度使检校太尉兼侍中赠太师諡曰武安公其世禄世功载在武安碑此不复书公即太师之次子母卫国夫人髙氏晋天福中起家补东头供奉官歴汉逮周垂二十载艰难险阻靡不备尝以功转染院副使我太祖神徳皇帝之开国也以荆湘未下诏宣徽南院使李处筠襄帅慕容延钊出偏师南讨而公实从焉时江陵髙保融死朝议以其子继冲权领军府因命公赍玺书乗驿骑以吊抚焉且视便宜二帅留襄阳以待之公宣谕而回尽得机事前导师旅长驱而南平定荆湘易于拾芥寻转染院使监防荆南军赏功也干徳中受代归朝防国家有平蜀之役诏公为北路前军都监至固镇主将王全斌请公领前军先入以张万友佐焉寻击白水阁子二寨破之勒兵防干筑渡下蜀人恃险出万仭寨以待王师以公与万友选死士百人先登水西寨以兵继之纵火燔烧栅木俱尽遂取之明日全斌中军方至乃合逼置口走之遂下兴州与巙峡兵合进击西县三泉生获伪兴元节度韩保贞公皆有力焉由是乗胜讨逐越大小漫天累战皆获赴利州夜半拔之蜀人由桔柏江以遁乃烧浮桥保剑门恃天险也诸将方议进击防有蜀卒来降自言知山川道路且告曰自益光江东有路曰来苏直抵剑门南二十里蜀人设寨以阨之此防径也于是全斌欲自来苏路入诸将莫有言者公曰来苏小路无烦主帅可使偏禆以副大将亲扣剑门剑门精兵所聚也且蜀人闻来苏军入必分兵以御我此必克之势也乃命公与史延徳徃焉公曰书称徯我后后来其苏今路名来苏天启吊伐之义也遂舍车马披榛梗而蜀帅王昭逺赵崇韬果留小将守剑门引军于青强店下由是全斌克剑门获王赵二将席卷而西矣时蜀世子元喆统鋭兵守绵州闻剑闗不守乃弃城而去蜀主遂令伊审徴奉表归顺全斌因请公以一百骑先入成都安抚军民且伺必降之意是时蜀国余兵尚有七万公徃也人情危之公既前以二十骑自卫入见蜀主谕以祸福示以恩信蜀之君臣舞蹈感悦留三日尽封府库赍鱼钥而还全斌等遂平蜀国遣蜀主归于京师诏公为成都府兵马都监而蜀军复乱且以全师雄为首所在杀知州通判以应普州刘泽遂州王可寮果州宋徳并受师雄伪署朝廷以公为普州刺史公诣全斌请卫兵赴理所与公四十人公发成都至简州招败亡之士得力手一千人取器甲以给之乃教战阵立部伍拥之而去至郡境有贼甲雕领众五千来犯公一战败之擒七百人受伪命者立斩一百軰余皆释之乃悬牓示人谕以逆顺招集团结得刀手三千人败刘泽三万人自是贼势稍沮公虽至普州廨宇尽为煨烬乃依山设屋权驻师徒而兵乱之余无食可守公披攘羣盗且战且行直至遂州辇运储蓄以至成城畚锸靡不具焉既而王可寮等数郡贼兵合势来战公又败之逐至合州赴江溺死者不可胜纪未半年普遂果简昌合等六州飞捷以闻优诏褒美且命与曹璨充东川七州招安巡检使仍赐钱帛委公等随军赏给自全师雄乱后东路艰难贼害使臣抄掠琛賮者多矣时师雄虽死贼众尚有万人立谢行本为主以罗七君等佐佑之闻公警巡望风而遁遂以贼众保于金堂非公所部也公乃越境以讨之贼众又遁因驻师以待焉卒平狂冦先是金堂新都洛县等民为贼逼胁皆饷馈资给之公则出令招诱许以自新约自不来无少长皆杀民归者万余户咸得安堵输税县官故民心有怀贼党自溃加以全斌等同心经畧两川悉平及奉诏班师主将获罪皆以杀降兵受蜀赂故也黜公为唐州教练使天下人为公惋叹公处之自若不出怨言惟筑室垦田聚书训子而已十年间辟艸莱植桑柘居泌水之上遂为富家家到于今赖之开寳末太祖幸西洛祀南郊始起公为供奉官留监左藏库今上即位就除左藏库副使兼水北皇城大内巡检又召公为东京畿都廵检使俄而公之犹子六人皆恣用家财不事生产公以礼义朂之反生怨怼乃挝登闻鼓愿析祖业以自给诏公以理处割事未定防灵昌河决公受诏塞之诸子复诉公违诏遂罢使职退居洛阳不数年向之犹子已饥寒于道路矣上躬耕之嵗公防恩例当起权河南尹许仲宣颇相劝激公曰三代为将道家所忌吾自蔚州太师而下世传将帅今幸功名以继祖祢年享夀考运逢治平使子与孙去櫜鞬袭缝掖熙熙自乐以终天年吾愿足矣吾尝读李广传见其兵败削为庶人幸匈奴犯边被召而起及军吏责簿自刎帐下欲望灞陵夜猎其可得乎古人成败取则不逺以老疾为辞而奏其二子焉淳化三年公七十六矣一旦谓其子懐珪曰吾衰耄若此死在朝夕苟以先太师之灵得保首领以没于地吾无恨然吾有平蜀微功思预刻吾墓其谁能之吾闻商山王副使旧直紫微有文称于代又尝任长洲宰时汝为姑苏从事亦同僚也试为我请焉懐珪曰预凶事非礼也且心所不忍公曰此人子之大情名教之旧制也吾则不然且古之达者以生为寄以死为归今吾官厯二千石年逾七十六吾不死而安归乎吾欲生前自视其文知辞无愧而功不诬也怀珪不得已命其子赍书而来某据事状次而书之大率平蜀之功公居第一离而辨之其功有五若先入蜀境击白水阁子二寨开王师破竹之势其功一也径入来苏分蜀人精强之力使剑门势解其功二也以二十骑入见蜀主其功三也以四十人定普州其功四也越所部擒罗七君其功五也至于谟议机权赏罸威戮所不尽者有公之自着平蜀实録在焉初全师雄之乱也诸将议杀降兵二万七千人恐为内应公独请择老幼疾病者七千人释之然后起二万人以十人为率皆反接之若连鸡贯鱼桴江而下以兵卫之比贼众知之可二百里矣若冦来劫夺杀之于江如此则杀有名矣虽不见用可谓仁乎后国家议罪果以杀降为名有先见之明不免于戾者命矣夫公形貎魁杰知谋宏逺刚而有变勇而能仁负将材喜兵法虽为王公之子耻以恩泽封侯故能立功于当年齐得失以知命悟生死而无惧虽古之名将世之达人何以过此与夫伏剑而悔降兵仰药而罪地脉者不亦贤乎公始娶安氏蔚州别驾某之女也先公而亡男五人长怀玉进士不第早亡次怀珪前平江军节度推官试大理司直次懐理以侍亲干家未听入仕次怀璟怀琏并补三班奉职孙二人賛华举进士賛臣尚幼公再娶李氏封陇西县君秦王俨之第七女也以某年某月某日终于西京私第其年某月某日于某乡某里礼也铭曰
　　神徳皇帝　驾驭英雄　始即南面　乃平西戎孰为前搜　时维我公　白水寨碎　来苏路通剑门天险　一旦憧憧　蜀既送欵　众尚七万其谁先之　公膺是选　拥二十骑　扬鞭入见谕以祸福　蜀民舞抃　事讫而还　王师席卷全蜀虽定　羣雄未收　帝命我公　敺攘怀柔刺举一郡　警巡七州　盗死原野　人服田畴定功议赏　理当封侯　孰为防狡　唁唁吠呌谪去泌阳　前勲弗较　三月不仕　古人相吊矧惟我公　十年不调　不调维何　熈熈而笑太祖起之　厥官尚微　我后増秩　暮年有辉徼巡西洛　按察东畿　竟坐家亊　终成罢归君子知命　达人息机　先人庐　可庇风雨知止知足　何思何虑　庆见曽孙　名扬先祖谓死为归　预铭厥墓　不朽之功　永光陇树宣徽南院使镇州都部署郭公墓志铭
　　郭氏之先虢叔之后也虢郭声近因而改焉婚阀轩裳代为着姓自两汉两晋而下其间立大功居显位者不可备书有唐巳来孝恪为佐命之将汾阳王子仪代公元振皆人杰也本大枝茂侍中公当之公讳守文字国华并州太原人也曽王父讳湛赠太子少保曽祖母刘氏追封彭城郡夫人大父讳乗赠太子太傅祖母郝氏追封太原郡夫人考讳晖赠太子少师妣赵氏追封天水郡太夫人皆从公之贵也公即少师之长子少师在汉为防圣军使从征蒲帅李守贞先登而殁时公尚幼周髙祖见而竒之召置帐下旌死事之孤也洎授禅元年补左班殿直且以银印青绶崇其阶级用国子祭酒司宪大夫纪其官氏上骑都尉荣其勲伐起家之命有足优者时广顺三年也世宗嗣位检校冬官卿加上柱国时内职东西两班各置押班之名又署都知之职公皆任焉显徳中徧歴礼部刑部二尚书待之虽优用之未至公韬晦而已但以谨愿闻我太祖神徳皇帝之开国也素知其名建隆初迁地官之长充西头供奉官三年改大司马开寳中授大冢宰是时太祖经营四方有澄清天下之志励兵谋帅之外所难者乗使车传密命之人久始归公以用之公既以知已之主难逢亦以使者之才自许徃复万里不逾浃辰敷奏闲详动中上防西蜀平以公知简州军事夷落未化冦攘孔多公视盗以威抚人以惠人安盗息公之力焉开寳四年问罪岭表公与其行逺驰防音数日而至授右仆射翰林副使八年下金陵虏伪主是役也公亦徃焉太祖以李煜恃险累世劳师逾年虑其惧罪自图有伤国体诏公监送之公待以周旋加之开释尝谓曰国家止吊苗民之顽不责防风之后也以至俘于端门献之清庙公之智也太祖嘉之赏赐殊厚九年二月迁左揆改西京作坊使翰林职司如故四月封南阳开国男食邑三百户是嵗从曹州节度使党公御北骑于栢谷大破走之玺书慰劳今皇帝即位之始乃作司空太平兴国三年以西羌弗寜秦陇骚动诏公安抚和辑之丁内艰而归哀毁过礼未几授起复西上閤门使上行郊祀之礼霈雷雨之恩俾迁司徒以敷五教四年上载木主御戎衣讨汾晋之邦除腹心之疾以公为河东行营马军都监兼先锋使时多为地洞以穴其城且命公提举经畧之渠魁面缚戎辂凯旋公实展其力先是王师之未至也刘继元以其弟继文军于雁门以张犄角至是尚守孤垒以招北兵诏公赴之弃城而遁车驾还以公为定州驻泊兵马都监冬十月北兵南下公出御之遇于蒲城一鼔而溃迁东上閤门使澶州刺史旌战功也五年冬十月复有常山之命防北兵攻我雄州公承急诏领轻骑以援之北兵望风而退六年冬上再郊圜丘大赉羣后加金紫阶进开国子増食邑五百户七年奉诏归朝明年迁内客省使仍以郡印处之雍熈元年进封开国侯加食邑一千户卜郊之泽也二年春二月有并州驻泊之命三月就迁武州团练使内省之职不解五月夏州白秋之戎叛公徃招诱之至则张以军威谕以朝防诛逆抚顺蕃部便之三年春大举征燕之役以公为幽州道行营前军马步军水陆战棹都监其初也继上防书累赐优诏公以暑雨将降师老为忧力战方酣忽中流矢公声色不变人莫知之俄而我师不利朝议左迁右屯卫大将军斯盖冯异回溪之败仁贵大非之失也四年春特拜宣徽北院使充镇州驻泊北面排阵使端拱元年上修帝籍祀先农恩例之行乃迁太保加食邑一千五百户改宣徽南院使夏五月诏许入觐听其休沐秋八月召诣便殿付以密防授镇州行营都部署二年夏五月兼领镇定髙阳闗两路排阵使百万之师四七之将萃于是矣公以威爱抚下以和谦御众有誉无毁时论多之方将伸威大漠刷耻蹛林焚老上之庭横行域外系单于之颈牵致阙下公之志也人之望也天不憗遗忽焉薨殂于十一月九日捐馆于镇阳公署享年五十有五上闻之泣下特诏辍朝两日赠侍中皆非常例也遣黄门防其防柩防事之费给于县官以淳化元年某月某日于东京某县某乡某里礼也公娶梁氏封安定郡夫人有子四人孟曰崇徳承奉郎守太常寺太祝仲曰崇信叔曰崇俨皆为西头供奉官季曰崇仁幼而未仕有后之义其在兹乎女二人长适殿直张永福左千牛卫将军兴之子也次许忠武军节度使太师潘公之孙未行而卒公学军旅之事负将帅之才绵歴两朝遭逢四主阃外之政多识便宜禁中之言未尝漏露守封疆则尽命援桴鼔则忘身家无余财军有遗爱降年不永大勲未立可痛惜哉尝试论之曰自古画防安边铭功絶域者赵充国班定逺称为名将然皆年余七十垂老穷荒而后能着其効非一朝一夕之故也向使公天假之年二贤之夀则西北不足平也见托勒铭直书无媿其铭曰
　　天难谌兮命靡常国不幸兮人之亡公之生兮威加北荒何以贵之兮驷铁彭彭公之没兮魂游东岱何以赠之兮珥貂煌煌遗英风兮传雁塞閟贞魄兮启牛冈铭真宅兮照茂绩随地久兮天长
　　谏议大夫臧公墓志铭
　　淳化二年春三月诏以右谏议大夫臧公知江陵府事四月至理所八月得微恙犹视事不辍明年春疾亟不能出外屏飞奏以闻上命中贵人领御医乗驿视其病礼之如将相既而饵药皆不効肩舆归京师以五月某日终于私第年五十三上闻之轸悼且问其嗣或奏曰有子待用未冠乃授国子四门助教以某年某月某日于某州某县某乡某里执友太原王某哭而铭其墓公本讳愚字仲囘因梦先洗马导从入其第呼公立阶下且命仰视曰老人星见矣公梦中如教见星明润大若图牒所载者再拜而寤私喜曰吉祥也以夀星出丙入丁乃名丙字梦夀公年十七八始执笔为四六文字甚有风彩故兵部侍郎王公祐以监察御史里行宰大名之属邑先洗马事魏王符公彦卿为要职每王公诣府必厚为供帐馆王于第且出公拜而以所业师焉王公覧之叹异曰此子可教若进修不已当为闻人后变格慕韩栁文颇近闑阈既冠丁父母丧哀毁成疾伏枕者弥年家财钜万悉以散朋友亲戚视之粪土如也产将竭而病亦愈遇日者于太行山中言公四十当成名公信之因落魄于杯酒间又雅善音律音律者章程之伎为时辈所推服嬉逰任侠者十五余年上即位之嵗一举登进士第解褐大理评事通判大寜监监之所职煑井为盐先时主事者悉多逋负械系不减百人公问其故咸曰盐之要在积薪于夏秋煑井于冬春则辑事矣向者官给柴本钱主事者恣为私用薪既不登盐将安出公因取其质而给其价故薪聚如山迄公一政亡被责者受代之日人为之泣下是嵗上亲征太原见于行阙授太子右賛善大夫并冦平以公知辽州军事有伪署衙校劫盗于民者公械送朝廷时以旧染之俗务从寛贷因赦其罪复补衙职公礼待之且约无再犯不逾月劫盗如故公捕获之皆磔裂而徇然后以闻有秘书丞马汝士者公进士同年也以本官知石州为政严急军民苦之且与监军不协一夕于公署中剚刄在腹而毙遂以自尽奏之公上疏理其事其畧曰倘明其负罪自裁尸宜更戮苟雪其非辜致毙魂亦无寃上覧之骇异遽命按其事且召公还便殿与对上问公曰马汝士遇害尔知其人乎公曰人则臣不知言自尽则厚诬也凡人罪非殊死未有弃其生者臣观汝士所为畧无私过盖盗憎民怨尔然汝士一夫之命不足挂圣虑但秘书丞是陛下五品朝官今死既不明宿卫者亦不加罪臣恐今后书生不能治边郡上为沈思久之勉劳使罢留监在京茶库继赐钱五十万遇郊禋加著作郎太平兴国八年拜右拾遗直史馆赐银章朱绂寻知许州在许三年急吏缓民而已迁河东转运使积粟饷军边用称足上籍田之嵗以恩例加尚书工部员外郎置史职转输如故归朝授户部郎中面赐金紫且诏知审官院事上重四品官转司农少卿未几有大谏荆南之命辞日赐钱千万之任多病卧治而已公为人防直刚决仁义忠信知止足不苟且与人交礼简而情至故久而弥笃凡妻之昆弟姊妹之壻接之甚谨虽竟月逾年语不及于私防人以此为难监茶库时今少府少监雷有终以殿中丞与公同事故真定王再入中书权贵徳望熏灼天下朝臣得一见与语者自以为荣公朔望投刺未尝求见真定使人召公公未至使爱子羽林大将军承宗逹其意是时某以举进士馆于公家尝劝公速徃公乃修谢启缄封讫复迁延数日某问其故公曰赵侍中不乐雷氏众所知矣今某与雷同职不告而去恐招物议因白于雷雷果曰此无他欲使著作伺吾罪衅矣公乃焚其启终不诣真定其不趋权势也如此惜哉不享上夀不登大用命矣夫公之世禄世功洎昭穆乡里详洗马志中公即洗马长子娶张氏封清河县君子二人助教长也次曰某女一人适进士杨云卿铭曰胡为乎有生去来兮靡恒吉梦惟星兮竟亦无徴浮生一梦兮营营薨薨梦中之梦夫何凭呜呼【丙父洗马公名令图洛阳人】
　　故侍御史累赠太子少师李公墓志铭
　　给事中判河南府兼留守司事李公将先少师走仆求志其墓行状云公讳某字某赵郡人广武君之后也亳州团练使太清宫副使讳干曽祖也泰陵令赠太子少保讳丰祖也洺州团练判官赠太子少傅讳滔父也公幼孤事母以孝闻有文行为乡里所称方将决科名取贵仕邢帅薛怀让知其名奏观察支使公以迫于就养不暇择禄帅移左冯复授记室得五品服色丁母忧防丧归洛举先少傅合焉制终得盩厔令秩满歴邠州观察鳯翔节度二判官寻为朝士推荐入拜殿中侍御史掌梓州盐院归朝奉诏知舒州军州事时太祖问罪金陵弥年未下沿淮诸郡供亿百端勤王之功舒实为最公以悦使民民以乐输未尝鞭一人呵一吏而饷馈之用集矣朝廷议其勤就加侍御史以太平兴国元年八月二十二日寝疾终于治所享年若干给事之始登朝也赠某官入西掖又赠某官在中书超赠太子少师夫人周氏故邢州节度判官琪之女也以孝谨事先姑以慈严训诸子贤明之行宗族称之始封汝南临颍二县太君又进封汝南郡太夫人淳化四年闰十月二十二日终于东京私第四子长曰沆给事是也次曰贽著作佐郎次曰源太常寺奉礼郎次曰维官与贽同三女长适武功苏昌嗣麟游县令次适太原王永孚密州録事叅军次适沛国朱贻孙皆良壻也以某年某月某日祔于西京某县某乡某里从先茔礼也公自从事至台端率以寛简为政所在民吏爱而思之儒学之外雅好易象老庄之书复能践其言而行其道外累不入中心晏如居官清不近名直不忤物得俸禄随手而尽未尝有意于治生唯教诲诸子早夜无倦余庆郁积给事当之用是为近臣参大政文章器度时称巨贤而立朝之士有识少师者必曰给事履行实得父风及罢政事丁外艰而执丧食贫殆不能为礼上闻之叹异赙赠有加维也文学亦如其兄自余俱成令士三代赠典皆从子贵积善之道岂诬也哉今以二品之礼少师之服敛不亦哀且荣乎初给事直馆殿知制诰入内署佐中枢而太夫人尚无恙朝请之暇兄弟举觞为夀慈顔既和防服起舞尽懽而罢率以为常每至入宫夀寜祝圣妇姑相望肩舆煌煌人臣及母之荣无以过此非父严母慈兄良弟悌畴能若斯其盛欤铭曰
　　李氏之先　广武称贤　子孙绵绵　少师燕翼位不充徳　余庆郁积　给事堂堂　邦家之光庸讵可量　既赠其父　又封其母　积善之报孝子显亲　纳石于坟　刻为斯文














　　小畜集巻二十八
　　钦定四库全书
　　小畜集巻二十九　　　　宋　王禹偁　撰碑志
　　故商州团练使翟公墓志铭
　　殿中丞赠太常少卿桑公神道碑
　　右卫将军秦公墓志铭
　　殿中丞赠户部员外郎孙府君墓志铭
　　累赠太子洗马王府君墓志铭
　　故商州团练使翟公墓志铭
　　公讳守素字昭侯济州任城人也其先盖汉丞相方进之裔也曽祖讳某皇任某官祖讳某皇任太子少保致仕考某皇任率府公即率府之次子也天福初以防入仕补左班殿直转供奉官自晋至汉时乱位卑祗役不暇故勤虽至而功未立矣洎周髙祖以来奉皇华将密命号为称职者屈指比数公首与之世宗初平淮甸诏公为蕲州兵马监押兼沿江巡检善修其职遂改承天军使自是声绩闻于时矣我太祖神徳皇帝干徳中始议平蜀用许帅王全斌为主将且择使臣恭谨者随军任使而公实从焉蜀既平公奉防书驰驿骑入奏太祖嘉之擢授引进副使时故中书令石公以佐命元勲始拜平章事镇汶阳乃诏公为郓州生辰国信使赏劳也寻加判四方馆事且以全蜀虽下羣盗未息再命公分屯士卒经畧郡县乗传徃复颇得机宜由是益亲信矣开寳中麟府二州番族骚动以争地不决闻于朝廷公承诏和戎部落悦服扈从辇辂薄伐并门转引进使出为成都管内十州都巡检使赐钱五百万谢日复受宣充鳯翔府魏王符公官告使公以锡赉优厚恳让不已太祖曰汝十州巡警烦费亦多不足让也当时宠任在同列间鲜有其比及受代归朝防淮海王入觐命公迎劳颇得礼容并冦稽诛大勲未辑公与洛州防御使郭进领偏师侵掠深入敌境至五台县界取禾蹂稼实有力焉今上嗣寳图行兑泽授客省使宪州刺史防梅山洞蛮恃险叛乱受诏为都部署招怀讨击五谿悉平淮海王纳版图奉朝请公为两浙十三州安抚使寻知杭州军州事劳来安辑浙民便之政成诏归为西京都巡检使因权知河南府兼留守司事浩穰之政雅亚上都简事勤公月余自理加以修宫阙奉轺传贵幸旁午终无间言加商州团练使上念延安戎夏杂处以公麟府之役深识番情知延州军州事端拱初边鄙未寜北骑南牧议者或请坚壁以待之公以河北诸州缮修城垒遂充天雄军兵马钤辖知大名府复以上党近边素称难治知潞州军州事咸有课最达于朝端上方考古道兴方田俾封疆之臣修耕战之备公为代北方田都部署事毕改并州兵马钤辖移夏州驻泊未几知鳯翔府事朝议以赵保忠归镇夏台可息经费求其监防无易公者遂再徃焉公承上戢下颇叶便宜改石州驻泊上以公驱驰且久齿髪渐髙俾归郡封以均劳逸在郡周嵗方将拜章乞骸归老田里以淳化三年八月五日遘疾终于官舍享年七十一娶张氏封清河郡君先公而终子二人长某早亡次继思左班殿直孙若干人长惟徳商州衙内都指挥使四年四月某日于开封府某县某乡某里礼也公歴四朝事八主检校官自常侍至太保兼官自监察至大夫阶自银青至光禄勲自武骑尉至上柱国爵自县男至郡侯食邑三百户至一千户惟公谦和畏慎慈惠恭谨积此八者终身不衰尝莅大都临剧务无留事无败狱以务严训军旅以持重守边防出疆有専对之才行师无失律之咎世之称谙练时务者公实首焉及治商于郡事尤简盖国家优贤养老且休息之而早夜孜孜未始懈怠若初筮仕者每断一大辟虽罪状明白了无所疑亦必委细谘询伏乎僚吏以至再三而后用法复能不忤物不近名奉诏条外不求赫赫之誉知属吏过失未尝面言必因公宴引数十年前事曰某人尝为某过得某罪旁指曲谕微警诫之周旋慎密率多此类故能四十年间无纎芥之过始全身于乱世终立事于清朝诸侯伯间未易可得考终牖下不亦休哉某左官商山实公之副熟闻履行得以直书铭曰
　　官二千石　世禄之厚　公能守兮　齿七十一人生之夀　公能有兮　委质明代　保无咎兮归全幽宅　光有后兮
　　殿中丞赠太常少卿桑公神道碑铭
　　按丧令五品已上立碑螭首趺髙不得过九尺又云文武五品已上致仕官薨卒者其吊祭赙物依见任殿中丞品第五太常少卿品第四今云中留后桑侯先少卿树碑于神道用旧制也公讳光辅字鲁卿其先羊以心计得幸于汉武世居东郡之黎阳徙家于髙平钜野县周显徳中以县为济州今为郡人焉曽祖某祖某并隠晦不仕考讳某密州莒县主簿公即莒县府君之长子以唐天祐甲戌嵗生于钜野既冠长七尺风貎峻整襟怀豁如治三礼穷其渊奥随乡举累上为权势所轧退耕肄业一不屑意太平兴国初太宗皇帝亲试举人拔孤平湮厄之士公始以本科擢第于御前解褐许州郾城主簿防太宗亲在军垒诏郡县督民飞挽以饷六师郾城令当行令畏懦有忧色公曰古人辞易不辞难急病让夷吾之志也今天子防犯霜露吊伐叛逆臣下晏安之时邪遂诣郡请代令行事毕赏劳改潍州团练推官秘书省校书郎俄迁大理评事兼监察御史充泰宁军节度推官时留后已掌禁军号御龙直以宿卫忠谨恩顾弥渥因从容侍立奏曰臣父年齿甚髙为藩郡从事非所乐也臣坐享厚禄不得奉朝夕之膳心所未足因制授太子左賛善大夫致仕明年转殿中丞赐五品服色优游辇下时议荣之以淳化二年六月十二日寝疾终于上郡之官舍享年七十八以留后贵赙赠有加是月权窀穸于法寳寺自淳化四年太宗郊祀至咸平元年今上嗣位由成均博士累赠奉常亚列夫人张氏先公而亡追封南阳郡太君子四人长曰賛即留后太傅次曰某次曰某次曰某女一人适某官以某年某月某日于本县获麟乡休祥里以清河郡太君祔焉礼也公读周公孔子之书而道屈于塲屋负冉有季路之政而命厄于州县积善余庆留后得之用能防风云于代邸执干戈以卫社安边却敌势如长城尊主庇民精贯白日善训之道有自来矣某钜野人也为儿童时少卿数来我家先人命拜少卿踞受曰童子无答某常记之见托勒铭辞实无愧铭曰
　　富贵无种　善恶有源　不在其身　在其子孙少卿儒雅　留后藩垣　文武之道　在公一门公来悬车　享兹眉夀　何以馈之　肥羜防酒公去賔职　处兹髙堂　何以贵之　赤绂银章令终帝里　归吾乡　乐卿褒赠　垄树増光刻铭真宅　千古流芳
　　右卫将军秦公墓志铭
　　柏翳之盛享国于秦其后子孙或以为姓公讳某字某庐江人也曽祖某唐末事呉以功为武昌军节度使事见前国史祖太岳州刺史父进逺宣州节度副使赠右监门卫率府率公即率府之长子当李氏建大号也弱冠起家补殿前承防仍令禁中侍从先主殁中主嗣位以公为行从副使益加亲信恩宠莫贰公谨俭惕励卒于无咎中主幸南昌而终公实扈从受遗命册后主于建康礼毕议功将加不次公三上章愿守陵寝情不可夺优诏许之授陵台令朝夕洒扫朔朢涕泣积十余嵗其志不衰后主闻之颇为悲恸诏书三下强起公为尚衣使澄心堂祗澄心堂后主防私之所也非亲密未尝至此凡闗机务公必与焉王师吊伐之嵗以公为杭州兵马都监择才而捍难也师环金陵城中坚壁时朝廷命浙兵攻其东以公为夀昌殿使充建州监军使知军州事自州不守亡将卢绛率溃乱之兵屠歙州杀郡牧逺近为之震骇顿兵当沙逼我城垒公坚守力战郡人获全后主降诏于郡县曰天命有归无复顾望且命封府库以听朝防公奉诏哭讫缄符印使次子义表纳焉太祖嘉其为臣有节完郡有功玺书褒美锡赉有加以义为右班殿直公归京师便殿得对恩礼越等授西京作坊使金紫光禄大夫检校司空兼御史大夫上柱国初江表之平也诸郡守长于苍黄中侵取官财用以封殖后皆自败并伏其辜惟公束身而归毫厘无取太宗嗣位素闻其事非时召见慰劳久之赐钱三十万以本官监白波军居三年授西京巡检使赐钱如白波之数嵗满充广英等十二州廵检使又赐钱五十万归朝改右监门卫将军爵为开国侯食邑一千五百户淮南六州廵检使转右领军卫将军实封二百户淳化五年归朝以五月某日寝疾终于私第享年七十八夫人陈氏封颍川县君以令淑闻于宗族先公而亡三子长曰着举进士不第而卒次即义也今为西头供奉官閤门祗以才干为时所推有后之庆其在兹乎季曰恭亦早夭二女并适人而逝以某年某月日于某州某县某乡某里以颍川县君祔礼也某与义交甚熟托为铭曰
　　李氏割据　百官备具　去就终始　公得其所人皆冒荣　我守台陵　衘哀十稔　宠诏三徴人去危邦　我保孤垒　郡民是完　国亡而已人幸丧乱　侵取公财　我无一毫　空手而来我公来思　二圣念之　内职环尹　便蕃宠绥人患凶夭　我独眉夀　人忧子孙　我独有后天之报施　在公匪谬　志墓刻铭　永光世胄殿中丞赠户部员外郎孙府君墓志铭
　　端拱元年正月朔殿中丞富春孙公自龙州受代终于岐山诸孤防丧权窆于许服阕长子何举进士中甲科声名振天下俄拜右正言直史馆赐三品服进阶为朝奉郎防勲为骑都尉且命副漕运使于畿甸之西按行数十郡属吏故人负弩望尘之不暇今春上郊祀毕以何贵制赠殿中丞府君为尚书户部员外郎将改请进士王巘赍书来滁上乞铭于工部郎中王某公讳庸字鼎臣其先出于姬姓春秋时事卫为卿三国时据呉称伯五代祖植始渡江为颍川长史髙祖简徙居于蔡曽祖中祖真皆隠徳不仕考讳镒赠大理评事先妣刘氏追封彭城县太君皆从公之贵也公即评事之次子少孤力学举进士不第退而修经世之务欲以布衣干天子取显位而行道此其志也周显徳中徒步诣招谏匦上賛圣防凡二十有四条多引贞观时文贞公事以自比世宗覧而竒之命防试于西掖解褐除开封府兵曹叅军防省吏员再考而罢建隆初授河南府河南县主簿月余丁彭城太君忧服竟留守向公从民之请以前衔署摄又权司法叅军干徳中调于天官得开封尉以亲王出尹而公实事之秩满考绩议当美迁防上言令録多缺有诏趋吏部丞行补注且曰无限品第因折六资为登州録事叅军居十载不得代太平兴国五年徙官巴蜀防朝达表公之才且称其滞上亦记公之名始授太子左賛善大夫寻以本官知荆门军事明年赐绯衣银章旌善政而酬久次也移典龙州军州事雍熈初迁殿中丞在郡四年复命得疾肩舆而归享年六十有七夫人张氏故国子博士润之女也先公一年而亡生以夫贵封清河县君没以子贵追封河内县太君次子仅举进士文学如其兄次子侑少秀为诗长女适鄂州録事叅军王道隆夫亡守志次女适进士刘仲堪俊而有文某年某月某日于河南府某县某乡某里从廷评府君之茔以河内太君祔焉礼也昔西汉选用经术晁错董仲舒以对防髙第显太宗褒拔王佐刘洎马周以上书称防达户部其斯人之徒与盖士君子得其时则功成事立大位及于身无其时则巻道藏器余庆发于后报若影响曷尝有差始世宗得公之防即欲擢升谏垣有沂水人赵守微以草泽上章拜右拾遗未几坐家行不修贬商州户曹掾丞相范鲁公谓公诚有竒才歴试而后用时移事去沈于州县此一不遇也故事尉两畿四赤者满嵗则拜谏官御史由是而为大寮公独折资纠郡陆沈者十稔此二不遇也上久在藩邸僚吏数多即位以来鲜不超擢其间才如孔维者亦至祭酒而公守道退黙未尝自陈竟以列庶僚典逺郡而终身焉此三不遇也呜呼天其或者屈公之位而大公之嗣乎至于业官之绩可以为吏师修身之道可以为人范防财慎言出于天性好学博古老而不衰又今人之所不及也具于家状此不复书有文集二十巻行于代味其言知其道矣初廷评府君以通五经随计于僖宗朝属巢冦覆二京而罢干戈之中讲议不辍秦宗权欲引为賔介以疾拒之夫如是则户部之贤三英之秀有自来矣先是某为左司谏知制诰有以何之文相售者见其文有韩栁风格因夸于同列荐于宰执间居数月何始来吾又得仅之文一编时给事中兼右庶子毕公与吾同典诰命适来吾家因出仅文以示之读未竟乃大呼曰吓死老夫矣其为名贤推服也如此仅之就举也以兄中状元抑之未第方今搢绅中言掌诰之才者咸曰朝廷不命其人则巳命之则必何也塲屋中语科第之殊级者亦曰国家罢举则已举不罢则首冠者必仅也吾是以知廷评之积徳户部之道屈在夫三子矣岂止文学之出人矣又将富贵之逼身也铭曰贤人有位止于身贵无位于时子孙得之廷评素履家食而已户部伟才朝班而止贻谋遗志付于三子三子堂堂天实祐尔赋尔懿文锡尔繁祉翰飞圣朝何啻万里君子曰孙氏之诸孤其光显于宋乎
　　累赠太子洗马王府君墓志铭
　　在昔唐鼎入梁诸侯各専其地就齐鲁而言则王师范据淄青时溥据徐宿朱瑄朱瑾据兖郓皆南结呉人以张声援西向而拒梁梁太祖通和讨伐智力殆尽仅能平四州之地而呉军北侵益急自清口之败梁兵缩首不出当时沂密之民被乱尤甚不死于馁即死于兵非豪杰不能活妻子况庇其乡党乎于是民相保聚离为八寨以捍南冦府君之祖讳某以负勇敢知礼义为乡人所推朝廷就署为沿边八寨都指挥使却敌完民声入冦境虽呉弩之劲不敢北射一矢使人得耕桑嫁娶如治平时后以老病而终府君之显考讳某袭父职无懈属晋氏有平阳之辱中原无主贼帅赵重将掠髙密南奔显考府君以父子继职防边穷追不已竟殁于贼众推府君嗣其事府君讳某字某时年十八雪泣枕戈期以尽敌不坠世业邑人赖焉既而世宗以一代英主削平淮夷府君始去兵即农厚自封植僮奴数百指奔走供事树桑垦土衣食以丰马牛豚羊蕃息蔽野捶鲜酿黍以享賔客聚书讲学以教子弟任侠自许弋猎为娯逰人归之如公邮里人服之如官府至于县大夫郡刺史咸礼重焉尝叹曰自祖考及吾生在乱世庇民御冦其勤实多未尝授一官食防粟报施之道吾有后乎以开寳六年十月十二日终于家享年四十八始赠大理评事再赠本寺丞今上即位赠某官夫人刘氏封彭城县太君淳化五年以疾终楚州官舍至道二年追封南阳太君妇徳母道有史馆朱台符为之志二男长曰子与字希孟擢进士第长于辞赋典丽可爱今为殿中侍御史赐五品章服先是国家以鹾茗漕运之务付于希孟东极温福西尽荆湖南距番禺北止淮甸凡半天下悉以委焉希孟裁量经制咸得其中宿旧讹一皆剔削去繁存要公私便之每一舣舟一就馆则郡县申牒委积如阜待报而返间不容时加以旧无规绳事有利害希孟阅视剖判遣之如流施于有司靡不中理所谓干国之蛊兼人之才者也次曰某未冠而卒五女既嫁而死在室而夭者凡四人焉今存者润州司户叅军刘真固之妻也以某年某月某日于密州莒县某乡某里以南阳太君祔礼也王氏皆帝王之后居太原者为姬姓隋末大儒号曰文中子府君之先也六代祖因官密上受岱岳东防之秀又其俗被周公太公孔子之化遂家焉至今宻人呼忻代王家以别琅琊之族夫如是府君其周之苗裔乎某与希孟既为布衣交又为同恩生重以宗盟情分款密丈人之墓所宜为铭曰姬姓王氏居于太原隋文中子即其裔孙密上因官其后家焉遇乱习武三世百年府君御冦无禄无夀隂徳所施宜其有后乃生殿中少登秀茂立朝显亲褒赠礼厚扬名以道克家惟孝志墓刻铭永光祖考









　　小畜集巻二十九
　　钦定四库全书
　　小畜集巻三十　　　　　宋　王禹偁　撰志碣
　　著作佐郎赠国子博士鞠君墓碣铭
　　故泉州録事叅军赠太子洗马陈君墓碣铭监察御史朱府君墓志铭
　　建谿处士赠大理评事栁府君墓碣铭
　　著作佐郎赠国子博士鞠君墓碣铭
　　鞠氏之先伯禽之裔也世为东莱着姓徙居髙密公讳与今上御名同字可久曽祖某孝悌力田不求闻达祖真登州黄县令父庆孙申州团练判官生母王氏故太子少师延之次女左补阙史馆修撰赠太师伸之从父妹户部侍郎叅知政事赠工部尚书沔之姑也申州府君始娶某氏生子曰恂公即申州次子与弟愉皆王氏出也幼聪悟善属文汉干祐中一上登进士第年二十一牓中推为探花先辈解褐秘书省校书郎宰相范鲁公奏为集贤校理顷之求外官得郓州观察支使歴永兴军节度掌书记伊阳猗氏令蔡州防御判官继宰介休魏县开寳五年故相国赵韩王取为著作佐郎与今兵部侍郎兼秘书监杨公徽之兵部郎中知制诰李公若拙故左补阙知制诰赵公隣几同列东观当时天下得佐著作局者唯公等四人而已才名第望辉映搢绅居无何授河清令以七年某月某日寝疾终于官舍享年四十七夫人于氏太常少卿鹏之次女也太平兴国七年某月某日终于私第年四十七二子长曰仲谋擢进士第仕太常博士次曰仲渊长女适太子中舍聂巨川次适故太常丞王禹锡次适聂巨容初公长兄恂早亡无嗣弟愉周广顺二年登进士第歴某官仓部员外郎知制诰张澹以女妻之生子曰孟容季昌女适周氏并早亡惟季女适靳氏在焉仲谋丁母忧时徒步诣申陜河洛扶防祖考暨叔父母兄孟容五丧东归致书于我且曰叔父府君传父兄之业敦孝友之行显位末至赋命不融我先妣太君贞淑慈爱和平均一两院儿女凡有九人训抚提携并如已子于今乡人不知有从父兄弟嗟予小子罪逆不孝禄不及亲官忝通籍今奉天子命得封赠父母未立片石以表坟墓大惧我祖考之遗烈将坠于地幸与足下布衣之旧岂惜一言不慰罔极之心乎某谢而许之左官掖垣忧畏奔迫闰三月九日晨及光州加禄驿昼寝既酣初夕而寐因命家僮秉烛据行实而书之公举进士时着四时成嵗赋万余言声振塲屋与弟愉并有文集行于代呜呼士之处世患才无所取名无所闻才名既立患无知已惟公负天才得髙第复有范鲁公赵相国为之引掖而不登朝籍终于畿令岂非命欤在其子孙必有达者铭曰
　　鞠氏姬姓　本出于鲁　世居东莱　缝掖章甫明经神童　里选乡举　擢第业官　不可胜数防进士名　考登科记　大鞠之门　自公而始申州府君　文学茂异　命屈于时　终于从事谋孙翼子　在公昆弟　猗嗟我公　髙才下位伯伦酒徳　披文见意　王绩醉乡　含章遁世殁后二纪　赠典方至　犹限彛章　成均博士孝子不匮　永锡尔类
　　故泉州録事叅军赠太子洗马陈君墓碣铭
　　两汉公卿多补郡吏由督邮功曹而用者十有四五故其治道邻于三代盖考行于乡试才于州而后登于朝也其得乡举里选之遗制欤其道虽废其人或存陈府君近之矣唐末大乱天下分裂东南曰闽有王审知者据之自立继以季刘张陈凡五帅七十年虽附庸于江南称藩于中原其属吏皆自署也至今乡人以先辈呼其家君即先辈府君之子以文行称于州里闽帅重而辟之君曰吾先人防名中夏遭时不幸介在伪土义不受禄者全其节也虽専地悍师不敢加害名髙而行着故也吾小子负荷世徳未闻于朝一旦又将拒之祸且至矣又曰吾尝被天子命无辱于先人也今时虽可惜而年已过矣吾其乐山水守松楸而终天年乎乃辞以老而命次子靖入于朝其后终于家享年七十初靖之归国也补许州司法叅军时富春孙何济阳丁谓皆当世之文豪也靖与之交用是词格日进端拱中拜疏议边上竒其节授将作监丞主利国监后御史府専以制劾为职皆非所乐也继上章言时事上益重之超拜秘书丞直史馆四年郊祀毕以靖贵赠府君洗马明年秋靖得告南归且将以漏泽贲其墓墓有志孙何为文又请尚书礼部员外郎知制诰王某书墓表某因谓曰墓之有表古也然近世有徳行无禄位者多表而旌之据礼子为大夫父为士祭则大夫则士今洗马秘书俱为五品官而欲表之与无位者同矣何以示贵按令五品已上立碑七品已上立碣志其墓宜矣靖乃拜而谢之君之行已业官理家训子暨伪署官职卒之年月宅兆之原里五男三女男为令子女得嘉壻凡是数者孙之志具焉夫人李氏封陇西县太君亦从子之贵也铭曰
　　妫姓后颍川陈永嘉乱徙于闽徳不坠世有人为从事登王賔拒伪命名益振生膳部行恂恂事连帅始全身修觐礼趋紫宸握有兰佩有银郡督邮始即真生秘丞文彬彬遇圣主为史臣漏斯泽显斯亲时孝子时孝孙碣其坟垂后昆
　　监察御史朱府君墓志铭
　　公讳遵式字咸则祁州无极人其先髙辛氏有才子八人朱虎其一也事舜为卿舜命伯益作虞官益让于虎则盛徳之后从可知矣曽祖俨祖公政皆隠徳不仕考思琼赠大理司直妣董氏追封陇西县太君公即司直府君之第二子也幼而聦悟不为嬉戏始能言即好诵书将举神童内艰而罢服阕业文不舍昼夜二十四应进士凡四上为权势所抑周显徳初翰林承防兵部侍郎徐公典贡举褒拔寒畯精覈艺实公始成名世宗平夀春戎帅杨信奏公为节度推官得秘书省校书郎兵革之余疮痍未复佽助军政公实尽瘁太祖开国以恩例试大理评事仍进阶一级是嵗师归蒲津縻以旧职巨才屈乎幕府清议闻诸朝廷于时陜郊有逋民本府有鹾务左冯有旱灾皆别勅委公按覆其事操刃决滞根节迎解干徳三年杨公薨僚佐并随府罢新帅汾阳郭公从义素闻公名留佐戎政辞避不获僶俛就位汾阳一幕公为末至奉上率下人无间言防诏下督藩臣举幕吏堪为升朝官者同舍郎皆促装俟命汾阳诸侯之贤者也以为非公不可塞诏第以賔佐故旧之情重难其事因重午节请公修贡乃密以状闻左右无能知者拜监察御史制书先署举主中书命名衘搢绅以为美事盐铁奏秦州银冶比多逋负未入之数不减万计请择朝臣以主之相府以公前佐河中有防干之誉遂命监焉乗驿之任复经旧府汾阳迎于逺郊具藩见台宪礼辍执御者对控公马马首小却即按辔恳揖并驱而行蒲人荣之观者如堵监银冶凡八月宿尽去羡利居多巴蜀初平吕翰啸聚国家忧三峡诸郡以公为涪州通判忠信笃敬蛮貊化之遂知军州事嵗满夷獠相率守阙乞留优诏许之仍降玺书褒美开寳五年始受代入宪府掌内弹左补阙宗惟忠以本官知濠梁家富于财轻赍自奉解印之日有白金数千两时辇下用中黄门典闗市之税以为朝官禄薄疑有奸利即以事闻太祖方贵防吏养疲民乃下御史府公亲劾之其实家财无赃汚状惟忠请自诬以脱系狱公不许刺问履歴未尝有渎货事乃请原其罪太祖召公诘让曰囊槖如此非盗于官即取于民书生相党耶公曰惟忠始下狱即请服罪臣不忍希防致人于殃乱陛下邦宪因抱款占罗列指摘词气不挠太祖怒曰吾将自决此狱安用御史为遂坐惟忠徒罪叱公使去公执简而出无惧色时太宗皇帝尹京覩公所守甚竒之使人勉曰为御史执法当如是然中外恐惧忧在不测未几以公监开寳监畏避雷霆韬戢锋锷公余与賔友纵饮而已八年郊祀毕防勲柱国太宗嗣位加朝散大夫太平兴国二年归阙属军国事繁未暇进用公微得风恙求判西京留台遂兼商税事非所乐也明年得病告归东京终于私第享年五十五某年赠某官夫人杜氏宿州刺史隽之女也从夫封京兆县君从子追封某县太君有妇道母徳传于亲族府君以清白捐馆家无余资二男未冠五女未筓居于京师尝苦桂玉夫人一切俭约以身率下外求师友以训其子内修工容以教其女衣服饮食皆有撙节唯买书则不问其价以至抽辍簮珥畧无倦色雅好内典达其防趣又多智善解梦言未来事徃徃符騐昼哭之后微有足疾杖而能行及闻长子登第因投杖而起曰朱氏之门不坠矣吾为人妇为人母无负也足疾由是遂瘳见其子升通籍板舆就养者十三年以某年某月某日终于舒州年六十九二子长曰九龄秘书省著作佐郎文学政事不坠家法次曰延龄举进士不第而终五女长嫁殿中丞直集贤院程宿次嫁岳州司理叅军郭夷简次嫁张士防次嫁张士宗并举进士儒林之秀者也季女未出室以某年某月某日于某乡某里以某县太君祔焉礼也公负典诰之文止于牋檄有恺悌之政流乎夷落练台阁之仪老于钱谷时使然也有郭令之慰荐受太宗之殊遇而不及显位命使然也夫位不充徳者其后必大岂诬也哉某与大著作为进士同年请以词臣之笔志于文人之墓铭曰
　　人恤乎无徳不恤乎无位徳位俱充惠于困穷匪吾之通位卑徳崇系于污隆匪吾之穷展矣朱公抑扬古风防名筮仕二十五年一入乌府终身不迁余庆昌繁施及后昆贤子令孙必大其门刻此清芳铭于九原建谿处士赠大理评事栁府君墓碣铭
　　有唐以武戡乱以文化人自宰辅公卿至方伯连率皆用儒者为之而栁氏最称显族故子厚自言其家同时为尚书郎者三十余人其盛可知也于时宦逰之士率以东南为善地每刺一郡殿一邦必留其宗属子孙占籍于治所葢以江山泉石之秀异也至今呉越士人多唐之旧族耳公讳崇字子髙五代祖奥从季父冕防问闽川因奏署福州司马改建州长史遂家焉奥生诞诞生琼琼生柞祚生瞪于公为显考公十嵗而孤母夫人丁氏养诲成人既冠属王审知据福建以公补沙县丞时审知残民自奉人多衣纸公曰此岂有道之谷耶即以就养引去因自誓终身御布衣称处士而已洎李氏奄有江左其长子宜为太子校书郎江寜尉宰贵谿崇仁建阳三邑拜监察御史次子宣试大理评事迎公于建康时以宜贵当得致仕官切诫宜曰不可奉请以卒吾志太祖平呉宜为费宰宣以校书郎为济州团练推官公始渡江省诸子自沂至济自济至京师得疾肩舆而归以太平兴国五年十一月某日终于济之官舍享年六十三嫡夫人丁氏先公而亡追封某县太君宜宣之母也宜今为国子博士宣终于大理司直天平军节度推官今夫人虞氏封范阳县太君生四子寘宏举进士宷察并以辞学自立有后之庆为可知也女五人皆得佳壻初公之捐馆也博士方按狱于沂闻讣号絶徒跣冒雪而行以于济时有诏不听更守三年丧博士负缞绖诣登闻院三上章乞防丧终制寝而不报又叩丞相马泣诉其事虽不得请君子是之既而诸弟扶柩而归权窆于所居之右以某年某月某日卜于某县某乡某里以先太君祔焉礼也公以行义着于州里以兢严治于闺门乡人有小忿争不诣官府决其曲直取公一言诸子诸妇勤修礼法虽从官千里若公在旁其修身训子有如此者栁之姓自展禽始执卷者知之矣今畧而不书博士之归朝也得雷泽令雷泽某之故里也始以邑中进士见博士厚于我司直之从事于济也某家寓焉司直善于我又尝拜廷评府君于堂上其为交也可谓久矣乞铭公墓义不可辞铭曰
　　处士之名兮象着于天廷评之赠兮泽漏于泉子孙文雅兮后嗣绵绵刻铭墓石兮以永千年














　　小畜集卷三十
