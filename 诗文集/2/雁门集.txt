　　钦定四库全书

　　集部五

　　雁门集

　　别集类四

　　元

　　提要

　　（臣）等谨案雁门集三卷集外诗一卷元萨都拉撰【案萨都拉原作萨都刺今改正】萨都拉字天钖号直齐其祖曰萨拉布哈【案萨拉布哈原作思兰不花今改正】父曰傲拉齐【案傲拉齐原作阿鲁赤今改正】以世勲镇云代居于雁门故世称雁门萨都拉实蒙古人也旧本有干文传序称萨都拉者译言济善也【案萨都拉蒙古语结亲也此云济善疑文传以不谙译语致误今姑仍原文而附订于此】蒙古之语连三字为名而集中溪行中秋玩月诗乃自称为萨氏子殊不可解又孔齐至正直记载萨都拉本朱姓非傲拉齐所生其说不知何据岂本非蒙古之人故不谙蒙古之语竟误执名为姓耶疑以传疑阙所不知可矣据所自序称始以进士入官为京口録事长南行台辟为掾继而御史台奏为燕南架阁官迁闽海亷访知事进河北亷访经厯干文传序则称其登泰定丁夘第应奉翰林文字除燕南经厯升侍御史于南台以弹劾权贵左迁镇江録事宣差后陟官闽宪幕与自序稍有不同然自序当得其实也虞集作传若金诗序称进士萨天钖最长于情流丽清婉今读其集信然杨瑀山居新话尝辨其宫词中紫衣小队诸语及今日春日诗中饮马御沟之句为不谙国制其说良允然骊山诗内误咏荔枝亦何伤杜牧之诗格乎集本八卷世罕流传毛晋得别本刋之并为三卷后得荻匾王氏旧本乃以此本未载者别为集外诗一卷而其集复完其中城东观杏花一诗今载道园学古録中显为误入则编类亦未甚确然八卷之本今不可得故姑仍以此本着録晋跋又称尚有无题七言八句百首别为一集惜其未见今距晋又百余载其存佚益不可知矣

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　雁门集卷一

　　（元）萨都拉 撰

　　过池阳有怀唐李翰林

　　我思李太白有如云中龙垂光紫皇案御笔生青红羣臣不敢视射目目尽盲脱靴手污蔑蹴踏将军雄沉香走白兔玉环失颜容春风不成雨殿阁悬妖虹长啸拂紫髯手捻青芙蓉挂席千万里遨游江之东濯足五湖水挂巾九华峰放舟玉镜潭弄月秋浦中羇怀正浩荡行乐未及终白石烂齿齿貂裘泪蒙蒙神光走霹雳水底鞭雷公采石波浪恶青山云雾重我有一斗酒和泪洒天风

　　题焦山方丈壁

　　江风入霜林寒叶下疎雨萧萧复萧萧可听不可数山僧亦好竒呼童扫行路到处觅秋声肩舆入山去

　　送呉寅甫之扬州

　　青杨吹白花银鱼跳碧藻落日上江船二月淮南道渺渺春水涯悠悠云树杪安得快剪刀江头剪芳草

　　秋日病起池上

　　顾兹林塘幽消此闲日永飘风辞萍踪落叶散鱼影天池风露凉秋深藕花冷有怀无与言独立心自省

　　题潭州刘氏姊妺二孀贞节

　　双藤本同根长大附高树树倒何所依不离树根土刘家好姊妺嫁作儒家妇儒生逝不返姊妺何所去忆昔嫁夫时各愿以偕老今日无所归骨肉自相保一炉铸两镜悬置东西牕牕前主人去两镜复一双哀哉哀哉刘二孀

　　早发黄河即事

　　晨牵大河上曙色满船头依依树林出惨惨烟雾收村墟杂鸡犬门巷出羊牛炊烟动茅屋秋稻上垄邱尝新未及试官租急征求两河水平堤夜有盗贼忧长安里中儿生长不识愁朝驰五花马暮脱千金裘斗鸡五坊市酣歌最高楼绣被夜中酒玉人坐更筹岂知农家子力穑望有秋裋褐常不充粝食常不周丑妇有子女鸣机事耕畴上以充国赋下以祀松楸去年筑河防驱夫如驱囚人家废耕织嗷嗷齐东州饥饿半欲死驱之长河流河源天上来趋下性所由古人有善备鄙夫无良谋我歌两岸曲庶达公与侯凄风振枯槁短髪凉飕飕

　　寄朱舜咨王伯循了即休

　　元统二年秋八月仆与淮东宪副朱舜咨广东宪佥王伯循会于瓜州江风山月亭上过金山登妙高台饮酒赋诗京口鹤林寺僧了即休风雨渡江赠别少年游词即休既城去舜咨伯循留广陵仆独涉淮过河北人生聚散信如云萍倒指岁余旧游如梦向时舜咨有雨过江色净五字天趣妙发未克竟篇兹以一字为一韵赋诗寄上舜咨伯循二前辈鹤林主者了上人
　　木落淮南秋兰桡泊江渚把酒三人同江亭看飞雨雨过江色净妙景发天趣歴歴江南山一一青可数
　　又
　　大江涌金山稳若青莲座山下有龙宫见水不敢唾江山万古同日月片帆过把酒妙高台狂歌醉相和
　　又
　　飘飘鹤林僧布袜青鞋双长江飞钵渡碧海鱼龙幢逺来作偈别楚雨鸣秋牕振锡独归去天花飞满江
　　又
　　微茫扬子桥细雨湿秋色小艇载呉姬摇摇语相接风起布帆高一往不可得夜宿广陵城吹箫照明月
　　又
　　霜高木叶空江清水花净离怀江水深楚女晓妆靓按拍听歌声点筯行酒令白露满衣裳迥野垂斗柄

　　宿乌石驿

　　云起乌石峰雨洒紫溪岭孤馆如山深愁人觉宵永灯花剪复开风竹乱不整清晨渡闽关南斗落衣领好写度关诗点笔题石笋

　　度闽关

　　晓度分水岭身在云雾中手如天上扪声落山下风雷霆走涧壑神人过虚空顷刻开万象赤乌飞岭东白云下千峰尽日怀袖里振衣度闽关洒作山下水仰登天有梯俯视井无底古来守关人尽作山下鬼寒食百草青春风吹不起

　　度岭舆至崇安命棹建溪

　　人生天地闲驰马歴大块行乐须及时流光逝难再役役功名徒歴歴山水迈伟哉东南区竒险闽粤最车书四海同风气一岭界肩舆度层云手棹下急瀬四山抱回流环合如束带玉井莲叶漂仰面天作盖倐地丹峰前却在紫岭背微阴间云雾疎雨洒杉桧深林樵牧归落日山鬼会雪瀑挂水帘林风奏天籁石梯架伸岩往往遗骨在瑶草石上生丹药市曹卖巍巍考亭祠过客祠下拜溪水自成文上接洙泗派唤渡云门僧貌古清可爱手把青松枝趺坐溪石待悬崖虹栈危插竹渔网晒山高人蚁旋下视舟立芥轻狂类飞鳅宛转乱石隘峥嵘龙角尖磈碕鼋首癞嗟呀激颓波出没如水怪万古槌地雷三峡泻泙湃峰峦争送迎奔走万马快箭过耳生风开口不暇咳峭壁起冲流恍若巨鳌戴上有旧题名岁久字刻坏岂无姓名存髣髴年月载览此前人踪徒为后人慨天气易寒暄光景倐明晦浩荡三日程应接千万态会登天柱峰一览宇宙大少吐胸中豪神游八荒外题诗赠山灵清气留胜槩

　　寄铅山别驾完颜子忠

　　我议颜别驾风度修且闲近持五色笔辉光动南蛮甘饮石井水卧治鹅湖山玉峰露洒洒风林佩珊珊表表台阁姿岂久州郡间相思不相见可爱不可攀海风夜月朗飞度七闽关

　　石上晚酌天章台

　　晚凉上乌石置酒天章台夕日下山去海风吹月来豪气吐千丈朗吟动三台白露洒仙掌银河泻金杯谁识芙蓉仙飞身在蓬莱
　　又
　　高台在层霄肩舆上絶壁露下酒樽凉月出海门白坐拂衣上云醉卧林下石西风吹鬓毛南斗在肘腋题诗向天阍奎光射瑶席

　　宿台山寺絶顶

　　江白潮已来山黑月未出树杪一灯明云房人独宿近水星动摇河汉下垂屋四月夜深寒繁露在修竹

　　望鼔山

　　鼔山起千仞乃是东海垠蛟龙穴其下霹雳翻海门砥柱俨不动日夜雪浪奔何当临絶顶俯视浴日盆

　　题汀州丁三溪知事卷

　　三溪会汀州上有仙人居乃是丁令威玉佩摇琼琚高秋下风露水清映芙蕖华表惯闻鹤小船闲钓鱼鉴湖风半曲贺老竟何如

　　夜兴

　　千峰走晴雷风力吹边雨层云不成阴残缺如败堵山深日易暝孤馆孰宾主灯花翳复明落叶声可数独立谁与亲厨人夜深语

　　题茶阳驿飞亭

　　白云飞出山怒擘苍峡裂幽谷湿晴云絶壁洒飞雪万折入沧海龙宫水晶阙簸扬弄珠人氷帘挂寒月

　　将至大横驿舍舟乘舆暮行

　　山行日已暮肩舆度林薄凉飙凄以清松子当面落千山月崔嵬万叶雨萧索昨夕棹歌行颇忆溪上乐
　　又
　　月轮转头上溪瀬奏脚底人行山色中叶落雨声里虚名为一官游子在万里行行重行行日夕聊复止

　　闻秋蛩有感

　　秋蛩集草树凄然亦何繁行子在逺道岂不思故园禾稻上邱垄鸟雀知欣喧田园可终老轩冕何足言

　　赠白云

　　白云抑何闲竟日不下山时从修竹里相伴一僧还悠悠覆松顶渺渺归岫间奔走尘俗客视君多厚颜

　　白云答

　　使君抑何忙宁不思故山范茫天壤间鸟倦犹知还石田紫芝老茶灶碧藓斑胡不赋归来分子屋半间

　　望武夷

　　溪行望武夷峭壁何斩絶赤霞乱不收大化元气泄下有万年松上有太古雪秪恐月明中铁笛吹石裂

　　宿武夷

　　舣舟山水间借问武夷观月挂水晶帘风吹紫霞幔鸡犬过云间笙乐度天半传语武夷君酒熟幸相唤

　　呉桥县古河堤

　　迢迢古河堤隐隐若城势古来黄河流而今作耕地都邑变通津沧海化为尘堤长燕麦秀不见筑堤人

　　溪行两岸皆芙蓉桂花余喜遂赋此诗

　　芙蓉发蓓蕾桂树花斓斑中秋前日过客子未出关香生桂树丛露下芙蓉叶花以寄逺人叶以作书帖何日棹船还桂树芙蓉间船头听我夜吹笛吹起月轮升东山

　　会杜清碧

　　夜宿武夷山乃是杜清叟清谈道人同险路山鬼走出门视河汉危梯挂星斗白露满芙蓉清寒夜深久
　　又
　　我识杜清碧深居武夷山采药紫芝岭行歌白云间天根深可蹑月窟高可攀天子召不起道人闲往还

　　昼卧云际亭

　　红尘如海深度水卧云际白云如故人千峰走羣婢长叹一欠伸风叶飞满地一鸟没遥天树矮浑如荠

　　过延平津

　　神物在天地变化须有时踊跃一入水风云波浪随志士昔未遇常人安得知一朝忽奋迅儿女惊且疑
　　又
　　万山二水合汇之为深渊剑化亦已矣过者尤凛然神物岂常处入地忽上天所以磊落士岂为愚者怜
　　又
　　当时二龙剑乃是山川精埋没于狱础异气腾丰城神光射霄汉牛斗为不明一入壮士手长鸣除不平

　　鹦鹉曲题杨妃绣枕

　　水晶帘垂宫昼长六曲屏风围绣床美人春睡苦不足梦随飞燕游昭阳觉来粉汗湿香脸一线新红枕痕浅三十六宫在眼前五色香云随指转牙床端坐杨太眞云冠霞佩绛色裙双成小玉尽宫様绣衣乌帽高将军雕笼七寳挂宫树玉案银盘看鷃鹉可怜鹦鹉解人语不说渔阳动鼙鼔乃知禽语能戏人不知人语能杀身亡家败国污天地天生尤物天亦嗔一朝艳质化尘土可恨可怜千万古香魂不逐马尘飞犹记深闺绣房女重帘紫雾垂洞房锦屏绣褥兰麝香夜深酒醒换银烛时见杨妃在耳傍君不闻张丽华堕宫井铜雀章台烟烬冷繁华一梦人不知万事邯郸吕公枕

　　华清曲题杨妃病齿

　　沉香亭北春昼长海棠睡起扶残妆清歌妙舞一时静燕语莺啼空断肠朱唇半启榴房破胭清红注珍珠颗一点清酸入瓠犀雪色鲛绡湿香唾九华帐里熏兰烟玉肱曲枕珊瑚偏玉钗半脱翠蛾敛龙髯天子空垂涎妾身虽侍君王侧别有闲情向谁说断肠塞上锦■〈衤朋〉儿万恨千愁言不得城都遥进新荔枝金盘紫露甘如饴红尘一骑不成笑病中风味心自知君不闻华清宫一齿作楚藏祸根又不闻马嵬坡一身溅血未足多渔阳一日鼙鼔动始觉开元天下痛云台不见汉功臣三十六牙何足用明眸皓齿今已矣风流何处三郎李

　　杨花曲

　　燕京女儿十六七颜如花红眼如漆兰香满路马如飞窄袖笼鞭娇滴滴春风澹荡摇春心银筝华烛高堂深绣裳不暖锦鸳梦紫烟红雾天沉沉芳年谁惜去如水春困着人倦梳洗夜来小雨润天街满院杨花飞不起

　　海棠曲

　　内家楚楚诸王孙白马金鞍耀日暄樽前细乐耳厌闻世上闲愁生不识宫锦裁成五色云眞珠蹙就双龙纹衣裳光彩照暮春红靴着地轻无尘翠楼珠箔玉钩挂肠断纤腰无一把海棠花底昼闻莺太液池边春洗马千枝万枝桃杏红花枝飘香熏酒中归来月落酒未醒有诏早入明光宫

　　蘂珠宫

　　芙蓉城里白玉楼水帘倒挂珊瑚钩美人宴坐太清室蛾睂不锁人间愁彩桥东畔杨花转飞到三天紫清殿仙裳日暖藕丝香燕语莺啼动幽怨天风冷冷吹佩环霞冠不整偏云鬟萧郎风骨何可得紫箫赤鳯游云间瑶坛午夜霜华重罗袜生寒红一寸锦屏甲帐蘂珠新云房火鼎丹砂嫩天宫仙女淡淡妆桃花洞口逢刘郎巫山神女弄云雨楚台人去空断肠步虚声断阑干外春去秋来颜色改东风吹老碧桃枝深院无人夜如海

　　兰皋曲

　　溪水润兰长幽芳春溪露滴兰叶光美人日暮采兰去风吹露湿芙蓉裳芙蓉为裳兰结佩玉立亭亭临水际天寒袖薄人不识疎雨兰苕鸣翡翠幽兰日日吹古香美人不来溪水长

　　芙蓉曲兼善状元御史

　　秋江渺渺芙蓉香秋江女儿将断肠绛袍春浅护云暖翠袖日暮迎风凉鲸鱼风起江波白霜落洞庭飞木叶荡舟何处采莲花爱惜芙蓉好颜色

　　威武曲

　　桓桓燕将军威武天下一赤面注丹砂虬髯如插戟当年意气何鹰扬手扶天子登龙床五年垂拱如尧汤白日骑龙升上苍桓桓燕将军威武何可量熹微日色出东方早令一出照八方毋使三月人皇皇毋使三月人皇皇

　　如梦曲哀燕将军

　　芙蓉花为谁好洞房昨夜将军老将军老去空铁衣漆灯照室人不归
　　又
　　宫锦袍毡帐高将军夜酌凉蒲萄蒲萄力重醉不醒美人犹在珊瑚枕
　　又
　　海子头谁家楼绣帘半卷风悠悠行人谓是将军府将军不来罢歌舞
　　又
　　将军容丹砂红威风凛凛盖世雄出门千骑塞行路今日萧萧去何处
　　又
　　平村曲春水緑将军猎回曾此宿将军一去成荒邱依旧平村春水流
　　又
　　皂鵰鹰紫骝马将军围猎平沙野朔风萧萧吹野寒将军战马游不还
　　又
　　将军功世莫比皇都甲第连云起将军一去空锁门上马台边无一人
　　又
　　皓齿歌细腰舞緑牕朱户将军府将军老去无少年为野草兮为荒田
　　又
　　如花人樱桃唇傍人近前丞相嗔繁华日日笙歌动世事悠悠总如梦
　　又
　　朝作乐暮作乐朝暮杯盘金错落日出欲尽东方明欢乐未已悲哀生

　　卧病书怀

　　去年走马寻魏阙十里五里迷风烟孤臣泣血紫塞外壮士倚剑青云边今年卧病在江海呼儿夜读归来篇结茅倚壁知何处饱听一枕松风眠

　　秋千谣

　　寒梅零落春雪洒萧娘腰瘦无一把淡黄杨柳未成阴何人已系青骢马画楼深处迎春归秋千影里红杏肥蒙蒙花气湿人面东风吹冷轻罗衣衣上粉珠流不歇暗解翠裙花下折殷勤莫遣燕子知会向人间报风月

　　过嘉兴

　　三山云海几千里十幅蒲帆挂秋水呉中过客莫思家江南画船如屋里芦芽短短穿碧纱船头鲤鱼吹浪花呉姬荡浆入城去细雨小寒生緑纱我歌水调无人续江上月凉吹紫竹春风一曲鹧鸪词花落莺啼满城緑

　　皂林舟中

　　春溪野鸭肥可射幽树深阴叫山鹧逺人三月酒船过柳絮飞时杏花谢行行水竹上云林往往人家或僧舍小官便欲赋归来何处买山钱可借

　　江南乐

　　江南乐春水虹桥满城郭出门不用金马络门前花船如画阁緑纱牕虚锁春雾隔牕蛾睂秋水活翡翠冠高罗袖阔楚舞呉歌劝郎酌紫竹瑶丝相间作船头柳花如雪落船尾彩旗风绰绰秉烛夜游随意足人生无如江南乐

　　江南怨

　　江南怨生男逺游生女贱十三画得蛾睂成十五新妆郎识面识郎一面思犹浅千金买官游不转郎家水田跨州县大船小船过淮甸买官未得不肯归不惜韶华去如箭杨花帘幕飞乳燕疎树梧桐闭深院人生无如江南怨

　　登歌风台

　　歌风台下河水黄歌风台上春草碧长河之水日夜流碧草年年自春色当时汉祖为帝王龙泉三尺飞秋霜五年马上得天下富贵乐在归故乡里中故老争拜跪布袜麻鞋见天子龙颜自喜还自伤一半随龙半为鬼翻思向日亭长时一身传檄日夜驰只今宇宙极四海一榻之外难撑持却思猛士卫神宇安得长年在乡土可怜创业垂统君却使干机付诸吕淮阴年少韩将军金戈铁马立战勲藏弓烹狗太急迫解衣推食何殷勤致令英杰遭妇手血溅红裙急追首萧何下狱子房归左右功臣皆掣肘还乡却赋大风歌向来老将今无多咸阳宫阙亲眼见今见荆棘埋铜驼台前老人泪如雨为言不独汉高祖古来此事无不然稍稍升平忘险阻歌风台前人已矣今人哀悲歌感慨下台去断碑春雨生莓苔

　　过居庸关【至顺癸酉岁】

　　居庸关山苍苍关南暑多关北凉天门晓开虎豹卧石鼔昼击云雷张关门铸铁半空倚古来几度壮士死草根白骨弃不收冷雨阴风泣山鬼道傍老翁八十余短衣白髪扶犁锄路人立马问前事犹能歴歴言邱墟夜来锄豆得戈铁雨蚀风吹失颜色铁腥惟带土花青犹是将军战时血前年人复铁作门貔貅万灶如云屯生存有功挂玉印死者谁复招孤魂居庸关何峥嵘上天胡不呼六丁驱之海外休甲兵男耕女织天下平千古万古无战争

　　题鲁港驿和贯酸斋题壁

　　呉姬水调新腔改马上郎君好风采王孙一去春草深漫有狂名满江海歌诗呼酒江上亭墨花飞雨江不晴江风吹破蛾睂月我亦东西南北客

　　寒夜闻角

　　野人卧病不得眠乌乌画角声凄然黄云隔断塞北月白雁叫破江南烟山城地冷迫岁暮野梅雪落溪风顚长门美人怨春老新丰还惜少年好夜深悲壮声摇天万瓦月白霜华鲜野人一夜梦入塞走马手提铁节鞭髑髅饮酒雪一丈壮士起舞毡帐前五更梦醒气如虎将军何人知在边

　　宣政同知燕京闾报国哀时文皇晏驾

　　雨倾盆风掷瓦白髯使者能骑马相逢官长马不下马上云云泪盈把
　　又
　　天柱倾天不晴白髯使者东南行东南山水失颜色一夕秋风来上京

　　鼎湖哀

　　荆门一日雷电飞平地竖起天王旗翠华遥遥照江汉八表响应风云随千乘万骑到关下京师复覩龙鳯姿三军卵破古北口一箭血洗潼关尸五年晏然草不动百谷■〈禾罢〉稏风雨时修文偃武法古道天阁万丈奎光垂年年北狩循典礼所在雨露天恩施宫官留守扫禁阙日望照夜回金羁西风忽涌鼎湖浪天下草木生号悲吾皇骑龙上天去地下赤子将焉依吾皇想亦有遗诏国有社稷燕太师太师既有生死托始终肝胆天地知汉家一线系九鼎安肯半路生狐疑孤儿寡妇前日事况复先生亲见之

　　岁云暮矣

　　岁云暮矣子将焉之江南木落鸿雁飞娟娟美人淮水涯淮水去不止相思日千里
　　又
　　岁将暮矣子将焉往燕山雪花大如掌娟娟美人淮水上淮水日夜流相思人白头
　　又
　　岁云暮矣子将焉行江南木落天雨霜娟娟美人淮水傍淮水不回头行人上小舟

　　京口寒夜和葛秀才床字韵

　　秋高马肥弓力强山空木落天雨霜边庭晏然草不动汉家将军一丈长江南地湿小臣病闭户一月不下床愿言昭代举天网亦有枳棘栖鸾凰

　　江上闻笛

　　江上何人吹玉笛水冷沙寒龙夜泣鲛人水底织冰绡洒泪行珠明月高银河淡淡月茫茫雁奴打更沙溆傍更深绣被夜寒重明月梅花满地霜

　　夜寒独酌

　　欲雪不雪风力强欲睡不睡寒夜长玉奴剪落燕尾烛银瓶煮酒浮鹅黄三军豪气不可敌醉倒緑鬓参军郎夜深大吟且就枕明朝万瓦看晴霜
　　又
　　去年健儿筋力强豪气不减关云长挥戈叱咤阵云黑边风白昼吹日黄将军威武不可近锦袍赤面黄须郎今年收功入将府乌靴晓踏天街霜
　　又
　　江风吹浪十丈强孤舟逺客愁夜长何如岁晚在家者拥炉酌酒天昏黄蔡州鹅鸭持元济滹沱马渡悲王郎杯中有物且须尽勲业满镜生秋霜

　　相逢行赠别旧友治将军【并序】

　　予迁官出闽舟行抵兴田驿二十里许俄闻击鸣金鼔应响山谷间随见旌旗导前兵卒卫后中有乘马者毳袍帕首徐行按辔屡目吾舟吾病久气馁不能无惧心也顷之兴田驿吏以行舆见迓遂舍舟乘舆向之旌旗兵卒移导舆前马从舆后舆行马鸣途中未敢交一语迫暮至邸舍烛光之下毳袍者进曰某乃建之五夫廵检官闻使君至候此将一月矣某尝三识使君面自都门一别今已五载使君岂遗忘之耶仆惊谢曰将军何人也答曰某即使君旧友云中也熟视久之恍如梦寐云中复能纪余阙下丰采时否耶歴歴关河旧游如隔世乃对烛光夜道故旧明日复同游武夷九曲煮茶酌酒临流赋诗出入丹崕碧嶂间心与境会天趣妙发长歌剧饮相与为乐酒阑兴尽秋风凄凄落木雨下闽关在望复作逺行予始见君而惧次得君而喜终会君而乐又得名山水以发挥久别抑郁之怀乐甚而复别别而复悲悲复继之以思也嗟夫人生聚散信如浮云地北天南会有相见因赋诗复为相逢行以送之一年相逢在京口笑解呉钩换新酒城南桃杏花正开白面青衫鞭马走
　　一年相逢白下门短衣窄袖呼郎君朝驰燕赵暮呉楚逸气不觉凌青云一年相逢在阙下东家蹇驴日相假有如臣甫去朝天泥滑沙堤不敢打都门一别今五年今年相逢沧海边千山木叶下如雨雁声堕地秋连天将军毳袍腰羽箭拥马旌旗照溪面小官不识将军谁卧病孤舟强相见岂知此地逢故人摩挲病眼开层云旧游歴歴如隔世夜雨岂知思同羣郎君别后瘦如许无乃从前作诗苦溪头月落山馆深剪烛犹疑梦中语人生聚散亦有时且与将军游武夷弓刀挂在洞前树洞里仙童来觅诗稽首武夷君借我幔峰顶分我紫霞杯与子连夜饮左手招子乔右手招飞璚举觞星月下听吹双鳯笙我酌一杯酒持劝天上月劝尔长照人相逢莫向关山照离别鳯笙换曲曲未终天风木杪飘晨钟拂衣罢宴下峰去又隔云山千万重

　　七夕后一夜乐陵台上倚梧桐树望月有怀御史李公艺

　　凉风吹动梧桐叶泻下泠泠露华白乐陵台上悄无人独倚梧桐看秋月月高当午桐影直不觉衣沾露华湿此时却忆金陵人酒醒江楼听吹笛

　　北风歌送王君实并寄宪副顺子昌

　　北风日日吹浮云西南一星光射门出门见客箝口坐打马送君收泪吞箝口秪自知吞泪竟何益木叶下玄霜日日北风急北风吹浅淮南波坐见白日浮云多九关虎豹卧不动奈尔狐狸燕雀何

　　留别同年索士岩经歴

　　欲落不落天上雪欲去不去闽中人红尘香暖荔枝国白日醉卧芙蓉茵功名富贵傥来物政事文章奚足珍人生所贵在知已四海相逢骨肉亲在知已宁论千里与万里志士鸡鸣中夜起秋雨粼粼剑光紫

　　走笔赠燕孟初

　　别君金陵城遇君钱塘驿落魄江湖懒折腰笑傲公侯但长揖栁花吹香扑酒缸酒波滟滟如春江西湖天镜碧堕地呉山蛾睂春入牕平生豪气如虹吐余子纷纷何足数驿亭把酒歌别离醉听江潮鸣万鼔

　　偕卞敬之游吴山驼峰紫阳洞

　　天风吹我登驼峰大山小山石玲珑赤霞日射紫玛瑙白露夜滴青芙蓉飘飖云气穿石室石上凉风吹紫竹挂冠何日赋归来扫石篝灯洞中宿

　　过桐君山

　　桐山峨峨桐水清仙人不住芙蓉城山头笑指梧桐青至今山水俱得名丹光夜照江水赤赤浪神鱼夜飞出碧桃花下觅神仙白日山中遇樵牧江深谷响山有灵东山人唤西山应渔人误入水帘洞石崖倒挂丹崖藤祠荒路断行人少石上清风长瑶草月明黄鹤飞渡江仙人一去梧桐老

　　夜泊钓台

　　双崖屹立几千仞下有一叶之孤舟繁星乱垂光煜煜长藤古木风飕飕荒祠幽黑山鬼集怪石如人水边立锦峰绣岭云气深万壑千岩露华滴山僧对语夜未央不知风露满衣裳唤船振锡渡江去林黑无由归上方高寒宇宙无人语乱石滩声洒飞雨欲从严子借羊裘坐待船头山月吐

　　武夷馆方池

　　武夷之境多神仙我亦驻此临风轩方池清夜堕碧月重帘白日垂洞门暗泉涌池紫波动微雨在藻金鱼翻倚阑照影清光底柱杖卓石寻无原洗头玉女去不返遗此丈八芙蓉盆溪船明日泛九曲出入紫翠听潺湲便从此地觅眞隐何必商山求绮园

　　蛾睂云谢照磨李伯贞遗白石

　　至元丙子岁六月照磨覃懐李君谅伯贞以白石小山见遗细洁光莹竒秀磥砢置之石林亭上名之曰蛾睂云
　　仙人李太白俊逸天下闻芙蓉宫锦袍袖有蛾睂云蛾睂山髙剑门隔化为太古一片雪南州北越行相从赤日炎风消不得今年东海逢故人海波滟滟葡萄春酒酣拂袖堕秋水但觉满座光嶙峋夜深酒醒伴狂客玉井莲开华峰白海天落月挂奎娄坐卧犹疑见颜色秃兎漫吐蛾睂云何以报答双南金古人契义重金石此物岁寒冰雪心

　　题寿监司所藏美人织锦图

　　卷中织锦秦川女大姬哑哑弄机杼小姬织倦何所思帘幕无人燕双语成都花发江水春门前马嘶车辚辚髻云两耳看欲堕蛾睂八字画不伸行人一去无消息冰蚕吐丝成五色柔肠九曲细于丝万缕春愁正如织绮牕睡起闻早莺西楼月落金盆倾暖霞拂地海棠晓香雪泼户梨花晴日长春院机声动梭影穿花飞小鳯水心惊起鸳鸯栖花底不成蝴蝶梦纤纤玉指柔且和香钩小袜裁春罗满怀心事付流水荡目云锦回青波佳人自古多命薄风里杨花随处落岂知丑妇嫁田家生则同衾死同椁君不闻长安城中花满枝东家蝴蝶西家飞笼中鹦鹉唤新主门里侍儿更故衣又不闻田家妇日扫春蚕宵织布催租县吏夜打门荆钗布裙夫短袴我题此卷三叹吁百年丑好俱虚无排云便欲叫阊阖为我献上豳风图

　　题画马图

　　汉水扬波洗龙骨房星堕地天马出四蹄蹀躞若流星两耳尖修如削竹天闲十二连青云生长出入黄金门鼔鬃振尾恣偃仰食粟何以酬主恩岂堪碌碌同凡马长鸣喷沫奚官怕入为君王驾鼔车出为将军静边野将军与尔同死生要令四海无战争千古万古歌太平

　　题云山图

　　我有将军万疉青换得琅玕半牕緑月明恐有鳯来栖日暮何妨云借宿清时海宇无烽烟五风十雨歌丰年看山爱竹了公事焚香挂画似神仙城头漏箭催更鼔将军夜寝元戎府怪底云山光满林床头斜挂三珠虎

　　题陈所翁墨龙

　　画龙天下称所翁秃笔光射骊珠宫长廊白日走云气大厦六月生寒风兴来一饮酒一石手提玄兔槌霹雳涨天烟雾晴不收头角峥嵘出墙壁全角具体得者稀今日海边亲见之满堂光焰动鳞甲倒披海水空中飞临风直上九天去天下苍生望霖雨太平天子居九重黍稷穰穰千万古

　　题寿监司所藏瘦马图

　　沙场日暮春草肥瘦马不受黄金羁天生神骏天所爱岂容过市无人知郎官病坐芙蓉幙喜见马图天上落人生相遇贵相知孰谓世间无伯乐

　　题喜里客厅雪山壁图

　　一年在京口雪片深冬大如手独骑瘦马入谁家四面云山如瓮牖大江东去流无声金焦二山如水晶瓜州江口人不渡时有蓑笠渔舟横一年在建业腊月杨花满城雪五更冻合石头城霜风鼔寒冰柱裂秦淮酒楼高十层钟山对面如银屏鹭洲不见二水白天外失却三山青一年在鎭阳燕山积雪飞太行滹沱冰合断人迹井陉路失迷羊肠长空万里絶飞鸟卷地朔风吹马倒狐裘公子猎城南茅店酒帘悬树杪今年入闽关马蹄出没千万山瘴云朝暮气蔼蔼石泉日夜声潺潺雪花半落不到地但见晴空涌流翠海头鼔角动边城木末楼台出僧寺何人蹇驴踏软沙出门无处不梅花江潮入市海船集水暖游鱼不用义良工写出雪山壁过眼令人忆南北玉京银阙五云端待漏何年鳯池侧

　　和题呉闲闲京馆王本中醉作竹石壁上

　　砚屏花落丹水香步虚白日声琅琅江南道士爱潇洒新粉素壁如秋霜王郎酒后衫袖湿醉眼朦胧电光急黑龙云重雨脚斜白兔秋高月中泣倦游借榻日观东恍惚旧梦三湘中鹧鸪声断江路逺青松雨暗春蒙蒙

　　梅仙山行

　　赤星落色汉祚微端门日日边风吹咸阳秋色压宫树金人夜泣铜驼悲先生袖疏探虎窟汉鼎犹堪支一足九重烟雾似海深门外何人知恸哭贼莽白日升高台玉玺堕地声如雷周公揖让孺子戏绛袍将军何日来尘飞沧海风掷瓦白鹤身轻快如马一声铁笛度闽关山月溪风共潇洒龙争虎斗耳不闻长啸袖拂松枝云夜铛白日煮秋雨玉佩赤锦飘霞裙先生一去几千载尚有当年遗迹在题诗絶壁寄先生顿使林峦颜色改药炉寂莫秋草深丹井水落莓苔侵至今火灰化为土犹有丹光穿树林

　　钓雪图

　　天寒日暮乌鸦啼江空野阔黄云低村南村北人迹断山前山后玉树迷歌楼酒香金帐暖岂知篷底鱼羮饭一丝天地柳花春万里烟波莲叶逺风流不数王子猷清兴不减山阴舟人间富贵草头露桐江何处觅羊裘还君此画三叹息如此江湖归未得洗鱼煮饭卷孤篷江上云山好颜色

　　登云际题壁

　　长吟入云际袖拂日边霞摩挲织女机柱杖倚灵槎闻说名泉竒观倒泻银河千丈玉乳溅飞花寄语陆鸿渐我有武夷茶令仆支铛僧扫叶鹤看家不妨茶罢酣歌醉饮直到日西斜满笔淋漓醉墨应有山灵夜护林壑动龙蛇秉烛下山去渡口月笼沙

　　题四时宫人图

　　紫宫风暖百花香玉人端坐七寳床鳯凰小架悬夜月一女侍镜观浓妆背后一女冠乌帽茶色宫袍靴色皂手持团扇不动尘一掬香弯立清晓一女浅步腰半■〈月它〉小扇轻扑花间蛾淡阴桐树一女立手抱胡床眼转波床头细锁悬金钟白鹤双飞花影重词人见此神恍惚巫山梦里会相逢
　　又
　　金猊吐烟清昼长美人坐倚白玉床蓝衫一女髻垂耳手持方扇立坐傍一女最小不会妆高睂短髪耀漆光玉纤緑笋握金翦柳下轻挽宫人裳金盘玉瓮左右列红桃碧藕冰雪凉冰壶之傍立一女背后随以双白羊手拱金瓶泻水忙酒翅洒雪惊鸳鸯鸳鸯得水自双浴美人抱膝空断肠
　　又
　　盆池露冷荷半枯碧波风细双游鱼美人坐此碧玉椅屏山方案碧蟾蜍椅后二女执缨立案前二女娇滴滴大女手扶小女腰小女娇倚大女膝凉风入树落翠槐秋深不见羊车来金铃响处吠黄犬美人笑托芙蓉腮
　　又
　　锦屏三面围绣床沉香椅上鳯褥光美人端坐袖双手临睂半蹙愁夜长椅后一女摇白羽一女执缨更回顾一女乌帽金缕衣玉指纤纤携小女小女手挽大女腰笑看孔雀双翠翘可怜美人独自坐翠竹雪响风前梢

　　清明日偕曹克明登北固楼

　　江南三月万花柳北固山头一回首东风吹緑扬子江滟滟江波泻春酒况乃又是清明天元从一饮三百钱英雄一去几千载当年饮者今何在陌上家家列纸钱孙刘高冢何人拜三月三日风又暖千家万家桃李开少年白日骑马去满城红雨拂面来共君且须饮一斗处世不必歌七哀孙刘事业果何在百年断石生苍苔

　　送广信司狱

　　江城六月凉雨余呉郎买舟之鹅湖江南酌别酒满壶酒尽落日青天孤如君俊气江海少竒语惊人天所寳春莺乳燕緑牕深酒醒梦回银烛小江东子弟多少年见君丰采如神仙时明刑措日无事檀板且下鹅湖船鹅湖山下秋稻熟鹅湖山前秋水緑五风十雨乐太平肯使人间有寃狱

　　和友人游鹤林韵

　　何人结屋山之阻剩水残山半间与竹院东风僧未归落日楼台自铃语刘家事业今沉沦空余黄鹄青嶙峋孙家气概果何在当时未必分伪眞可怜处士若冯道安得骂贼如张巡百年往事空白日万山花落如红尘不如扫地倾二斗径造何必问主人东廊西廊云不扫白鹤归来立华表沈郎敲棋山鸟惊陈郎落笔龙蛇遶葛公饮酒不论钱何必三茅求悟道乌髯白面郭将军痛哭长歌写怀抱了公絶若耳不闻何处深山拾瑶草倚歌和者病参军小牕病起风日好荼■〈艹縻〉满庭香雪晴柳花帘幕卷春晓人生乐事当胜游山堂作者半日留古来此事谁不乐只恐人去山灵愁

　　高堂刘侯定斋野友亭

　　淮阴季年韩将军狡兔已死走狗烹沛中白髪周将军碧色已满细柳营何如高堂刘将军太平不许矢石勲棹头青海无传箭天山挂却乌角巾归来买地筑小亭漯水为镜山为屏樵人溪叟日相过野歌村舞醉复醒去年偶尔剑戟鸣潼关马过战血腥白头老子如不闻牛背一笑千山青

　　贺山长邱臣敬复淮西田

　　鄞城公子人中英天恩教领来国城秋霜满区老剑鸣开口磊落肝胆明前年岁丰夏无麦去年雨足秋无粟先生激烈气不平馆下谁令有饥色扬睂掉臂傍无人义动天子耳目臣谁人归我三千里坐令孔席回阳春只今寒士望梁栋文梓高梧天所用诸生食饱待先生日午杏坛看舞鳯

　　补阙歌

　　钱塘三日风雨急古铜夜光飞灵雳是知神物出人间犹带呉宫土花碧玉桥素练悬银河支机女儿飞鳯梭虾须风软乱纤影春水日晴生潮波破牕冷砚留不得零落江南酒家客狂歌索酒仰面歇误击红筹唾壶裂何人进入蓬莱宫银屏碧幙珠帘重此生补阙亦何用玉龙泻水流芙蓉

　　过淮河

　　淮水清河水黄出门偶尔同异乡排空卷云若飞电随风逐浪庸何伤东流入海殊不恶万里同行有清浊

　　拥炉夜酌嘲张友寄诗谢

　　张生不好酒饮酒如饮药得酒味濡唇形影先落魄野人饮不辞饮尽杯中涸酒渇向茶烟松风语幽壑芳山道士胡不来一夜灯花向人落

　　送友人之京

　　霜高木落河始冰台郎别我之燕京朔风迎面飞鸟尽腊雪打帽鞭马行新年捧表拜阙下春寒诏赐玻瓈觥朝官如问小参军为言卧病丹阳城

　　题南宫子蜡嘴图

　　南宫山人何俊竒小牕睡起凉云飞野棠秋早霜子熟枯木叶高蜡嘴肥满前累累甘尔口正犹痴心落人手五陵年少知尔名一饱无人早回首

　　西楼别寄闽宪诸公

　　八月八日溪上别溪上彩旗红猎猎离情已逐渡江云边草连天翦秋色玉骢金虎诸大夫欲别不别留斯须沙明浅渚白鸟下酒尽落日青山孤丈夫有泪不须洒去客挂帆君上马悠悠回首各东西惟见西溪捕鱼者闽关一片月太行一片云雁书逺寄隔山岳云飞月明多忆君

　　赠别鹫峰上人【并引】

　　予迁官出关过建阳会同年契世文邀予至其家因登溪阁俄闻茂林修竹间有弦诵之声询世文乃灵山上人也顷之相会阁上臞然如鹤悠然如踏云出所作诗一帙萧然有林下风也予南出闽世文亦将赴官编修鹫峰送予溪上徘徊顾望有不忍别意鹫峰湖南人本姓欧阳灵山其释名鹫峰其自号乃座主翰林侍读欧阳之族虽缁流而其家学有自云
　　建溪秋高山水清溪边偶识衡阳僧临水洗钵挂溪阁夜访校书天禄灯圣经佛偈通宵读苜蓿堆盘胜食肉回雁峰南难寄书武夷洞前堪煮粥西风猎猎吹水寒相送郎官南出关校书公子玉京去衡阳上人何日还手中玉杖春雨緑毋乃湘君庙前竹胡不截作双鳯箫吹作来仪舜庭曲古曲雅以淡天高难上闻不如且挂杖头月归卧祝融峰畔云

　　送马伯庸子之京

　　欲晴不晴天气悭欲别不别人语难丈夫意气自磊落握手一笑心与肝南宫子弟吐金缕何必樽前花解语树摇晚翠下风凉烛落春红剪秋雨高歌痛饮如有神醉吐不惜车中茵明朝送子上船去回首江南江北人

　　送韩司业

　　杨花落尽梅子青丹阳酒满双玉瓶使君买舟渡江去落日淡淡波溟溟先生抱才登馆阁东壁文采光龙廷自怜落日江湖上为言纵迹如云萍

　　蒲萄酒美鲥鱼味肥赋蒲萄歌

　　扬州酒美天下无小槽夜走蒲萄珠金盘露滑碎白玉银瓮水暖浮黄酥柳花吹尽春江涨雪花鲥鱼出丝网李郎载酒过江来开酒斫鱼醉春晚世事反复如摴蒱会须一饮空百壶淋漓宫袍亦竒士夜起看对青灯孤

　　江南春次前韵

　　江南四月春已无黄酒白酪红樱珠呉姬小醉弄弦索十指春雪如凝酥池塘过雨春波涨风卷杨花落蛛网翠睂新妇歌春愁白马少年归日晚游鱼水浅出短蒲谁家银箭飞金壶日长睡起翠阴午帘外忽过流莺孤

　　送鹤林长老

　　胡桃一裹茶三角胡桃殻坚乳肉肥香茶雀舌细叶竒枯肠无物不可用寄与说法谈禅师竹龙吐雪涧水活茅屋烟吹树云薄竹院深沈有客过碎桃点茶亦不恶

　　寄省郎沙子丁

　　忆昔射策官明光序列前后如雁行不才瘦马走州县君已落笔中书堂巍巍中书开大府宰相出入势如虎省郎夜直殿烛长紫薇花间月当午有人此际犹未还正与士卒夜守关风吹衣裳露被面举目只是水与山嗟余同时异甘苦何时逢君倾一语典衣为买小红舟剪烛西牕听秋雨

　　夏夜积雨霁阴云不收病坐南轩月复出

　　积雨已敛云不明淡月忽出户牖晴幽人开牕看月色投入怀抱亦有情数宵相连尔何在应驾老蟾出东海今宵见尔不得眠未脱人间女儿态爱渠中夜雪满庭照出饮颗山脰形何人此际步微影玉堂珂佩风泠泠

　　连夜雨晴

　　石榴花红细雨白江南四月天气凉须臾云散忽晴色满院花树生幽香幽人抱病无可语日出南牕看晴雨小儿造化多戏人世上俗子徒劳神

　　题郭元二公画壁

　　两山出没如虎头争竒角怪不肯休一山如龙入云去一山化作长江流崚嶒相雄不相下欲向人间索高价尘中有客语如狂龙者可先江者亚一笑上马归醉眠曲生使我多妄言酒醒忽记夜来语先者姓郭亚者元

　　次韵休上人见寄

　　山深树密鸣鸦肥山人得句多清竒深沈竹院白日静焚香自礼天人师门前雨过岩花活凉风萧萧袖衣薄狂邻卧病在江城怀抱思君空作恶

　　复次前韵东龙江上人

　　山中酒熟黄鸡肥闭门索句何瑰竒何人剥啄急如雨门前忽见黄冠师挥毫落纸龙蛇活愧我无能才思薄欲师更洒杨柳枝疟鬼床头敢为恶

　　夜坐赠秀才

　　青原故人贫且穷燕山野客疲且聋拥炉不觉残火白开牕忽见月明东乃知清景不可得得诗一笑衰颜红夜深吹烛且睡去楼外落雁呼霜风

　　夜坐分韵得此字

　　逢冬亦欲乡风举客舍萧条念闾里夜寒铁马嘶北风漏下铜壶冻春水床头斗酒复何为灯下三豪犹在此明朝上马气如云挥剑长歌为君起

　　晓起

　　乌鸦哑哑霜树晴纸牕泼眼春雪明野人卧病睡方起官街踏踏闻马行矮牕小户坐终日煮茶绕坐松风生明朝呼儿刷骏马出门一笑青天横

　　赓眠字韵

　　去年走马寻阳关五里十里逢烽烟孤臣泣血紫塞外壮士倚剑青云边今年卧病在江海呼儿夜读归来篇结茅松壁知何日饱听一枕松风眠

　　赓覆字韵

　　朔风吹帐灭前烛将军夜拥貂裘宿玉关飞雪入紫宫白髪孤臣守金屋近思往事良可悲世事摴蒱多反复古来宫殿说咸阳落日猿啼挂枯木

　　送友人之金陵

　　陈郎买舟之金陵寒江水落风浪小飞帆逺挂蒋山青空城画角秦淮晓白门酒美香满城呉姬唤客客不行楼中子弟尽年少玉奴行酒吹鸾笙陈郎不听黄金缕朝走东呉暮走楚半生落魄一布袍感慨长歌吊千古六朝遗迹生暮烟故家荒冢迷花钿鳯凰台上醉李白何人知子囊无钱

　　元子游戏竹木

　　元君磊落谁与同秃笔一扫俗子空萧条瘦竹卧疎雨槎枒老树悬春风野人卧病在京口见君此画心神融何人识此岁寒景为我进入蓬莱宫

　　送惟英之淮安

　　江南木落天欲霜故人别我之淮乡野人一月病在床不能送子河之傍殷勤拂子衣上黄呼子醉酒三百觞岁寒归计不可忘呉门白髪遥相望

　　同友人扬子江送客

　　将军之马骏且雄葛仙骑之如游龙金陵之酒香且冽葛仙饮之豪兴发马上送客扬子津下马饮客金陵春主人上马客已渡回首江南江北人

　　题江乡秋晚图

　　沙头潮下秋水枯云山落日云模糊草堂逺近路长驱萧萧行李行人孤蹇驴渡桥归思急村南村北天秋色何者相呼鸡犬声山前山后烟树立江风水面吹残莎打鱼小艇如飞梭何人荡桨立船尾钓者船头腰半驼小李将军不可作粉壁流传愁剥落石门守者犹可竒柱杖敲门索新跋京口緑发参军郎见君此画心即降携家便欲上船去买鱼煮酒扬子江

　　为九江方七高赋

　　匡庐山中有佳士读书结屋青云松碧牕夜影紫翠动落日照见香炉峰窥灯夜壁山鬼过采兰东径仙人逢危檐堕雪听风竹古寺隔岭闻烟钟每思幽絶动归兴岁晚落叶迷行踪扁舟何日过湖口分我半壁青芙蓉

　　将至太平驿即兴

　　上滩泊处无十里舟人鼔舞家家喜到驿欢呼如到家明日舟行复如此驿行传食过年年何日归种淮南田玉堂金马虽云贵白酒黄鸡不论钱

　　中秋月夜泛舟于金陵石头城

　　秦淮流水西复东倒涵天影磨青铜飞廉扫空出海月明珠飞入琉璃宫着我扁舟二三友江上雪槎泛牛斗笑语人间两岸灯进君江上一尊酒醉来起舞听浩歌宛如玉树春风和世间乐事古来少天下月明今夕多六代江山自潇洒潮落潮生石城下人生得意当欢游此月此水年年秋

　　晓上石壁滩

　　龙溪三月人上船十里五里滩声喧浪花飞雪洒石壁船尾落月倾金盘越儿卧篙头刺水露重布帆风不起近山钟动石楼中隔水鸡鸣烟树里过江日日水与山诗人得趣如得官白云遥在太行北何日归舟下石滩

　　过临平

　　昔人五月临平路汀洲藕花满无数此来三月过临平雪白杨花卷波去杨花卷尽藕花开今人古人俱到来欲向山阴寻贺老酒船到处且徘徊

　　越溪曲

　　越溪春水清见底石鏬银鱼摇短尾船头紫翠动清波俯看云山溪水里谁家越女木兰桡髻云堕耳溪风高采莲日暮露华重手滴溪水成蒲萄盈盈隔水共谁语家在越溪溪上住蛾睂新月破黄昏双橹如飞剪波去

　　紫溪道中

　　三月晦日春欲还深林百鸟鸣间关緑云迷合紫溪岭白雨遥挂乌石山山高雨落不到地万壑千岩洒飞翠逺人送春千里归风送蓝舆野花坠间关咫尺上青霄海上三山路不遥地僻题诗公事少芙蓉帐里紫云飘

　　和同年观志能还自武昌咏

　　短衣匹马走江汉山川歴歴何雄哉汉阳风紧鼔角动洞庭水深鸿雁来雪消巴蜀浪翻屋黄鹤矶下声如雷是时立马夜呼渡清江苦竹猿声哀

　　溪行中秋翫月【并序】

　　余乃萨氏子家无田囊无储始以进士入官为京口録事长南行台辟为掾继而御史台奏为燕南架阁官岁余迁闽海廉访知事又岁余诏进河北廉访经歴皆奉其母而行以禄养也后至元三年八月朢舟泊延平津是夕星河灿然天无翳云月如白日溪声潺湲若奏乐四山环抱如拱如立如侍左右奔走执事者萨氏子奉母坐船上与其妇具酒肴盘馔奉觞上寿继而若妺若壻若婢若仆以次而进和而不亵谨而怡怡月色荡酒而溪韵杂笑谈母欢甚至舟人醉饮亦相与鼔枻作南歌而乐今夕何夕不知奉亲之在异乡也嗟夫昔人所谓宦游之乐不如奉亲之乐实天乐也萨氏子于是命妇盥爵满以酒再拜为母寿而作歌曰
　　龙津秋水涵太虚今夕何夕光景殊皓月当镜星贯珠河汉倒影垂平芜微波漾漾风徐徐新凉拂拂飘裙裾阿母今年八十余清晨理发云满梳起居俨重天人如有子在官名在儒奉母禄养南北区晨昏不忍离斯须荆楚燕赵闽粤呉今年去官南海隅北上咫尺天子都官船轧轧如安车阿母坐卧襟怀舒清晨夜泊不知挐母在船上重褥铺芙蓉映水摇氍毹开瓮酒熟浮新蛆秋园摘菓雨剪蔬船尾曲突通行厨家鸡水鸭美且腴鲤鲫鲜大如江鲈奉觞酌酒前拜趋月波荡酒如浮酥子为母寿妇寿姑阿妺次进偕壻夫酌献亦及婢与奴熙熙春盎无亲疎行礼有节俱欢娯阿母笑语情愉愉有妇右策儿左扶舟人醉饱从欢呼鼔枻节歌声呜呜四山疉翠开画图溪濑潄石如笙竽双壶酒尽村可酤盘馔狼藉溪可渔人生此乐更有无异乡到处同里闾惟期母寿庄椿踰有子愿效返哺乌作诗记实无浮誉至元丁丑仲秋书

　　黯淡滩歌

　　长滩乱石如疉齿前后行船如附蚁逆湍冲激若登天性命斯须薄如纸篙者倒挂牵者劳攀崖仆石如猿猱十步欲进九步落后滩未上前滩遭上滩之难难于上絶壁虽有孟贲难致力滩名况复呼黯淡过客攅眉増叹息下滩之舟如箭飞左旋右折若破围欢呼踏浪棹歌去晴雪洒面风吹衣飞流宛转乱石隘奔走千峰如马快贾客思家一夕还传语滩神明日赛下滩之易易如盘走珠瞬目何可停须臾长风破浪快人意朝可走越暮可吴乃知顺逆有如此逆者悲愁顺者喜请君聴我黯淡歌顺则流行逆须止顺者不必喜逆者不必愁人间逆顺俱偶尔且得山水从遨逰

　　云际感兴

　　昨日登芝峯兹晨陟云岭俯视城中居万瓦落深井风露洒洒生秋寒飞泉落涧声潺湲笋舆轧轧度修竹石阑曲曲跻层峦层峦絶顶天尺五我欲排云击天鼔九关虎豹不须惊吐胆开心见天语天鼔不可击天门何日开请君听我紫芝曲手招白云归去来

　　百禽歌

　　汉密将军开大府门外纷纷客如雨繁弦急管耳厌闻要听山中百禽语购求走马东海头海头百禽声啾啾疾飞苦走亦不免能言有色贻身忧将军纵使花作屋不似山林有眞乐江南白苎细于丝紫竹方笼作青幙鸾鳯在野麟在郊太平将军胡不招箫韶一奏百兽舞玉帛万国皆来朝嗟嗟百鸟何足録日食将军太仓粟色衰身死蝼蚁分不补将军一脔肉个中鹦鹉最能言不说舆夫行路难万山雨暗泥滑滑不如归去声亦干行不得也哥哥九关虎豹高嵯峨行不得也哥哥

　　雨伞

　　开如轮合如束剪纸调膏护秋竹日中荷叶影亭亭雨里芭蕉声簌簌晴天却阴雨却晴二天之说诚分明但操大柄常在手覆尽东西南北行

　　梳头乐府

　　红绡卷袖摇剑声摩挲睡眼窥秋菱阳台梦断不知处一片乌云愁欲倾一钩新月掀云起月渐低流麻草地玉纤盘转戏龙形寳钗压定飞鸦翅撩春拨晓夸自然黄金双燕珍珠蝉白头老妪低低笑不觉婆婆二八年

　　灯草

　　天涯何处无青青王孙去后■〈艹縻〉芜深瑶田手种緑玉发道是无情却有心此心未明人未识金篦剖腹森如戟撮将一缕玉虫儿散作万家红粟粒侯门珠网百面霞秦楼玉树双头花慧灯莫与羣迷染正性何愁欲镜遮韩堂风露光微颤万古圣贤对面面但勤挑剔不惮劳万炬金莲红药院

　　胡桃

　　武陵仙子裙如血不肯洞中事幽絶东风吹佩嫁西羌生子棱棱刚似铁道逢贾客怀故山遣儿随客东南还铜铃破晓广沙漠蜡弹缄愁度玉关瑶池阿母沈吟久何物外孙如此丑撇归鹦鹉不回头欲啄无由堪下口谁知造化无秋春人间枯槁中清淳请君剖破浑沦看会见空腔都是仁

　　芒鞋

　　东家西家买芒屦南州北州多岐路严霜烈日太行坡斜风猛雨瓜州渡南人求利赴北都北人徇利多南趋朝朝迎送名利客身身消薄非良图人负屦屦负人草从土生复归土人兮履兮不知所

　　绣鞋

　　罗裙习习春风轻莲花帖帖秋水擎双尖不露行复顾犹恐人窥针线情缫云隐映笼新月花影依稀衬香颊彩鳯将翔相顾飞鸳鸯漫语愁丹裂落红湿透胭脂腻半幅凌波剪秋水莫教踏破浣溪沙湿重东风抬不起

　　灯蛾来

　　灯蛾劳灯蛾劳粉其面锦其袍绕灯不去千百遭忽然性命轻鸿毛一鸟死百鸟号一兽死百兽嘷尔为微物不自觉往来就死何滔滔灯虽灭灯复多蛾兮蛾兮奈尔何
　　又
　　灯蛾来灯蛾来遶灯不去飞徘徊清光红焰午夜开忽然性命随飞灰平生不傍太阳里何故趋炎来就死人生有情皆爱身何故将身为戏尔

　　飞奴

　　雌雄相对鸣呜呜翅翎无异颜色殊营叶寄养出人力安心饮啄还哺雏借问何修得如此世上羣禽那可比不疑不诈已恋人自去自来人信已晓天空阔风日清雕笼彩袖相赍擎得时可展青云志回首无忘白屋情苍鹰絷紧鹤笼窄以身误人颖愈力吁嗟此鸟得人怜有性有情非一日

　　长门秋漏

　　上壶注水水缕明中壶激箭移银星铜龙宛转吐余毒闷杀长门不寝人情云心上如火色泪涛湿透银蟾白三百六旬尚可支二十五声消不得何人夜扣相如扉千金买赋成何迟男儿酒后多情思此意文君知不知

　　北人上冢

　　南人城南逢清明北人望北号哭声人生何处问南北春秋霜露俱含情天涯芳草何青青杜鹃口血花冥冥酪浆一壶麦一饭香火照日藏流萤自言家住大河北闽巅相望六十六血气寻寻呼应声音容皎皎常在目虚名薄利非良图故山松栢号夜狐儿身有禄亲不待亲坟无主儿义辜低头再拜襟尽血行路人情为惨切纸灰低拂緑杨风杯沥浇残沙上月人言朔客铁心肠谁无半饷情惨伤游宦既知离别苦何如拂衣归故乡

　　枯荷

　　红云一梦何茫茫緑萦瘦骨擎欲僵愁多有魂吊秋水故池日夜凄新霜鸳鸯相顾魂已泣白鱼起身银尺立堂中书客感秋风一片青衫和泪湿

　　春别

　　花气压帘愁不扫细雨粼粼长芳草玉钗燕尾剪春寒坐惜流年镜中老东风吹柳人不知春娇满眼颦双睂呉松锦字梦中得晓来月落闻乌啼南园日暖蝴蝶醉春雾熏人海棠睡朱门小立蹴金莲落红起作离人泪

　　南台月

　　城南江上逢中秋城南石梁初截流长虹一道贯秋色中分百里江南州残露消尽鱼尾黑金蛇翻动三江白冰轮拥出碧玻瓈照见钓龙台上客台中之客怀古心黄河太华三登临今年携月醉台畔越水越山为月吟无诸城里人如海无诸故冢埋残霭无诸台上草离离龙去台空三十载昔龙已去江悠悠今龙虽在人未求怀珠岂立此台下要上黄金台上钩乾坤四顾渺空阔诗书亢气行勃勃合沙古谶此其时天下英雄求一决南台月照男儿面岂照男儿心与肝燕山买骏金万斛万里西风一剑寒

　　征妇怨

　　有柳切勿栽长亭有女切勿归征人长亭杨柳自春色岁岁年年送行客一朝羽檄风吹烟征人逺戍居塞边辚辚车马去如箭锦衾绣枕难留恋黄昏寂寞守长门花落无心理针线新愁暗恨人不知欲语不语颦双睂妾身非无泪有泪空自垂云山烟水隔呉越望君不见心愁絶梦魂暗逐蝴蝶飞觉来羞对牕前月牕前月色照人寒迟迟钟鼔夜未阑灯阑有恨花不结妆台尘惨恨班班半生偶得一锦字道是前年战时苦一朝血杵烟薮除腰间斜挂三珠虎妾心自喜还自惊门前忽闻凯歌声锦衣绣服归故里不思昔日别离情别离之情几青草镜里容颜为君老黄金白璧买娇娥洞房只道新人好

　　春游太真观

　　东风恼人如着酒晓莺啼断门前柳青山忽然契我怀飞上玄都弄星斗緑云弄雨小立久几片落花春在手辽东白鹤胡不归松下丹铅老霜臼

　　题二宫人琴壶图

　　行云留影雪弄香藕丝织翠芙蓉裳春风拂拂兰蕙芳金殿不锁双鸳鸯冰弦素手弹凤凰玉壶投矢声玎珰花落无人春寂寂侍女空抱琵琶泣谁知絶代有佳人不解倾城与倾国笙歌别院留春住婵娟千古蛾睂妬却笑长门闭阿娇黄金好买相如赋

　　过桐庐

　　桐庐山水天下清洪涛拍岸山围城桐君已乗丹凤去世间草木谁知情落日摇红鱼尾赤江上潮回沙嘴立三三两两野人家半住渔村半樵牧尽抛章甫求仙灵松间黄鹤唤不应阻风三日看山色平生惯识枯枝藤碧桃海上开多少几度春风长瑶草白云满地不归来石烂松枯天地老

　　雁门集卷一

　　●钦定四库全书

　　雁门集卷二

　　（元）萨都拉 撰

　　送闻师之五台

　　闻子初识面天涯任去留西风洞庭树落日楚淮舟岁月棕鞋底江湖竹杖头丹阳纔洗钵又入五台游

　　题北固山无传上人小楼

　　瓮城春寂寂石磴草斑斑倚杖高低月登楼逺近山百年诗句里三国酒杯间自叹黄尘客来消半日闲

　　送石民瞻过吴江访友

　　老友吴江去吴江水尚高一樽散鲈脍四月过樱桃矍铄緑玉杖风流白纻袍西牕故人夜应是动挥毫

　　钟山晓行

　　楼阁龙云气苍茫第几峰长风万松雨落月半山钟石磴盘空险僧廊落叶重吾皇曾驻跸千古说蟠龙

　　和学士伯生虞先生寄韵

　　白鬓眉山老玉堂清昼闲声名满天下翰墨落人间才俊贾太传行高元鲁山独怜江海客樽酒夜阑珊

　　投宿龙潭道林寺

　　倦游借禅榻客意稍从容落日江船鼓孤灯野寺钟竹鸡啼雨过山臼带云舂半夜波涛作长潭起卧龙

　　寄舍弟天与

　　鸿鴈飞南北闗河隔弟兄水通郧子国舟泊汉阳城落木风霜下高秋鼓角清故人如有意为我道乡情

　　送景南彦上人归江西登

　　高伤逺别鸿鴈几行飞万木江头落一僧船上归故山秋嶂逺残日晚钟微亦有同袍者多应候竹扉偕

　　赵逢吉避暑石头城日暮余归逢吉留宿山中次日寄逢吉并长老珪白巗

　　竹下一僧坐城头独客还星河下平地风露满空山犬吠松林外灯明石壁间故人借禅榻心共白云闲

　　鳯凰台望祭进士郑复初録事

　　已矣郑録事功名与愿违须翘如揷戟体弱不胜衣白日长江去青山何处归崇台三酹酒目断鴈南飞

　　夜宿升龙观

　　旧日宸游地朱栏护辇纹龙飞九天雨鹤梦一龛云神火丹炉见仙音客枕闻殷勤谢道士深夜礼茅君

　　秋日雨中登石头城访长老珪白巗不遇

　　石头城上去红叶雨纷纷半日不见路四山都是云鱼龙随水上钟磬隔江闻遥忆南庄叟天寒补衲裙

　　同朱舜咨王伯循登金山妙高台

　　几年无此客同上妙高台落日地中去长江天际来英雄成徃事岁月付衔杯无限登临意舟人莫重催

　　寄御史王伯循

　　旷达王夫子才高早避名昨离建业水今住广陵城有酒从人饮无田藉笔耕竹西灯火夜谁识绣衣行

　　九月七日舟次宝应县雨中与天与弟别

　　解缆不忍发船头雨湿衣汝兄犹是客吾弟独先归行役闗河逺虚名骨肉稀如何淮上鴈不作一行飞

　　泊舟黄河口登岸试弓

　　泊舟黄河口登岸试长弓控弦满明月脱箭出秋风旋拂衣上露仰射天边鸿词人多胆气谁许万夫雄

　　送南台从事刘子谦之辽东

　　徃复一万里嗟君已两行朔风吹野草寒日下边城策马犯霜雪逢人问路程归期在何日应是近新正

　　録囚河间还司送宪使韩仲宜调山东

　　一想分司日人生类转蓬同行三伏尽此别几时逢雪窦泉花白霜林柿叶红山东好风景少驻莫匆匆

　　苦雨水溢呈宪司诸公

　　病客如僧懒多寒拥毳裘三山一夜雨四月满城秋海瘴连云起江潮入市流钓竿如在手便可上渔舟

　　立秋日登乌石山和杨子承

　　海国山西围繁华坐消歇楼观沉夕阳鸿鴈下秋色水边无丽人石上多古刻感此暮归迟秋露满山白

　　登乌石山仁王寺横山阁

　　千尺青莲座烟霞拥地灵山川几緉屐日月两浮萍鸟没天垂海龙归水在瓶深堂说法夜应有石头听

　　送观志能分得君字志能与仆同榜又同南台从事考满北还

　　登台曾并辔射策又同文八月中秋别三年此日分风霜下木叶鸿鴈渡江云无日不思我有诗还寄君

　　过采石驿

　　客路青山外乡心落照边润烟浮野树凉雨过淮天水调谁家笛江帆何处船蛾眉台上月今夜照孤眠

　　题焦山方丈壁和僧韵

　　故人不忍别野景亦相留白鴈寒沙月黄云老树秋风霜侵客鬓鼓角入边愁满目闗河兴登临倦倚楼

　　送李恕可随王宗师入京

　　借得茅山鹤乘风飞上天江声近九里客路已三千禁阙红云上家乡碧海边待闻金马诏复见玉堂仙

　　送莫秀才归番阳

　　番阳秋水落白下买船还逺梦惊新鴈归帆识旧湾打碑过荐福携酒看芝山却忆曾游处清溪万柳间

　　寄朱县尹

　　纔入金川境行行望眼賖乱山迷驿路一水护人家地僻民安业官清县少衙江东贤令尹心地似梅华

　　寄石民瞻

　　京口石彭泽诗怀似鹤形苍天容老徤白发照江清夜鼎熏鸡舌秋袍织鳯翎醉扶緑玉杖应望石头城

　　题旧县驿

　　高树日停午斜飞燕子风一身千里外孤馆万山中作客辞家久闻人问岁丰村村桑柘柳羸马厌西东

　　题江东精舍

　　长日重门静幽居曲径深开樽临沼上移席就檐阴竹乱鸟声散萍开鱼影沉能文李公子抱膝但长吟

　　题紫薇观冯道士房

　　卜筑长江上回峰晚更竒山村猿索饭竹屋鹤听碁云护烧丹灶泉香洗药池道人足高兴不许俗人知

　　正觉寺晚归赠益山长老

　　粥鱼声已罢日暮掩柴扉送客月在地出山云满衣灯明闻犬吠松暗见萤飞深夜长廊静多应独自归

　　次崔镇壁间韵

　　木落岁时晏黄云欲雪天买舟河下客立马渡头船野迥风欺帽天寒袖裹鞭夜眠三鼓后晓发五更前

　　寄王御史

　　御史传天语飞霜到海垠浙江潮似雪闽土腊如春孤客见明月乱山愁逺人何时动归兴家有白头亲

　　送管元帅南征【此五首时本缺】

　　楚帆风一叶此去几时还日暮汉江碧雨晴湘竹斑边声连草木野色动荆蛮决策平徭后归心北固山

　　过淮安畅曾伯都事幽居

　　万事归来好淮阴二畆园教儿书满架过客酒盈樽野水到门外渔船系树根除书下霄汉坐席恐难温
　　又
　　幽居有眞趣何必在山村楚竹深藏屋淮河直到门钓丝鱼浪细书帙燕泥昏吟笑坐终日佳期谁与言

　　过高唐感事

　　残雪覆碧草凄风吹未消王孙去不返魂魄又谁招往事如春梦无人问早朝荒陵斜照里松树晚萧萧

　　寄省郎郭天锡

　　人道省郎好簿书清昼闲惟公不自喜忽尔要思还酒债西湖路归心北固山闲愁且抛却莫遣鬓毛斑

　　送金德启之句容

　　元宵能几日君去独何心县市春灯乱山村夜雪深乡情犹越分诗句尽唐音后会逢寒食晴光满树林

　　赠诉笑隠长老

　　佛宫天上有人世见应稀客遇锺鸣饭僧披御赐衣青春忘蝶梦白日说龙飞遥忆宸游处金莲照夜归

　　都下同翰林诸公送御史尚游题紫骝马

　　御史紫骝马今朝行且嘶逺烟芳草露细雨落花泥蹋月饮淮水随云过汴堤遥思乡斾日晓立听朝鸡

　　钟山遇风雨

　　城市多骢马清游有几人山灵飞白雨朝士说红尘云起锺楼暝桃开野寺春上人归太晚谁主复谁宾
　　又
　　游乐有深处岂知行路难山风吹马倒松雨滴花寒丘壑篮舆转花台石磴盘吾皇千万寿曾此驻金銮

　　龙潭送侍中田美中携酒十里雪作

　　公子青骢马追随十里遥风头云叶冻酒面雪花消惜别频回首无因见舞腰君归金帐暖无限可怜宵

　　送道士良豸冠还楚丘

　　淮水春帆动山城积雨余南台去千里北阙有三书白下曾行马黄河可脍鱼庙堂公论在君去莫踌躇

　　寄习思敬

　　深冬残雪夜醉卧玉山楼风劲银筝响花垂绛烛流连床无客梦中酒失乡愁岁月如流水凭高忆旧游

　　寄中台照磨子征

　　中台高百尺幕府得姚郎洗面风生雨鸣珂月照霜诗成裁昼锦酒饮赐天香独有无媒者台城立晚凉

　　病起城东晚步

　　扶病谁同步寻幽思不羣逢僧穿竹去吹笛隔林闻山势浮云合溪流野水分徘徊归晚径树影月纷纷

　　次韵郭侍御

　　江左风流在长怀晋谢安爱山那厌世畏事却嫌官云雾天门逺风波世路难台端有东郭白发漆纱冠

　　寄士巗台郎

　　荐士如君子文章立玉泥自登台阙去不使簿书迷薄俸无余积长贫有病妻长安贵公子中酒听莺啼

　　送宣古木

　　铁面小将军旌旗照海门兵机出孙武胆气走桓温社稷劎三尺乾坤酒一樽茫茫霄汉内此意与谁论

　　过贾似道废宅

　　贾生亦何者此地起楼台社稷无人物湖山养祸胎前朝亡国恨遗迹后人哀落日空江上王宫亦草莱

　　送人之浙东

　　我还京口去君入浙东游风物孤舟夜闗山两鬓秋出江吴水尽絶岸楚山稠明日相思处惟登北固楼

　　送人

　　适意无南北相逢江海边闗山千里外风雨一灯前呼酒友同醉论文子独贤分襟在今日握手又何年

　　寄友

　　紫禁莺花老京城四月初层楼开别酒小海出银鱼度日轻肥马朝天借蹇驴愿言江海上亦有病相如

　　范佥事幽居

　　邑外桑麻长山中笋蕨甜儿孙荐时菓燕雀下晴檐芳草生含路杨花飞过帘人头似白雪对客口如钳

　　病中书怀

　　半月闭门坐萧然逺俗氛病中心似水门外马如云练杵捣寒月香炉生昼熏兴来览明镜太瘦小叅军
　　又
　　欲向江边去何时理钓蓑城山入楼近邻竹过墙多春瓮浮红酒晴池戏白鹅闲门且消病俗吏莫相过

　　大别山

　　落日在平地苍茫吴楚秋人随孤鹤逺天共九江流风物吞淮海楼船下鄂州凭高一登眺不尽古今愁

　　元统乙亥余録囚至沧州坐清风楼

　　晋代繁华地如今有此楼暮云连海溆明月满沧州归鸟如云过飞星拂瓦流城南秋水尽寂寞采莲舟

　　山中怀友

　　逺望空山里天寒夕梦孤林昏行魍魉江晚变■〈艹縻〉芜课议难容我交游重有吾论文轻咳唾问俗到耕锄
　　又
　　天府超羣彦修材复壮腾波澜开白昼羽翼动苍冥弱质悲殊调明时欲独醒应怜扬执戟寂寞太玄经
　　又
　　何事虚斋里犹分苜蓿盘高林容偃蹇众翼避扶抟黑夜文星动青天剑气寒终南山正好那得悔儒官
　　又
　　自是麒麟种卑栖又几年故庐南雪下短褐北风前岁暮山林瘦天高雨露偏惟应丈夫志未受故人怜
　　又
　　卓荦恒山秀相逢几抱琴五年风雨别四海弟兄心岭外梅花逺山中桂叶深定知嵇叔夜高兴满云林
　　又
　　洛社推年久清村照柿林春风何处客芳草独行深遗墨收秦刻新诗学楚音别离无一字目断白云岑

　　送唐卿御史

　　去去红尘外秋光满华嵩故乡归衣锦行路避乘骢未觉长安逺眞成冀北空燕山一枝桂回首正西风

　　题刘山长雪夜板舆图

　　板舆行乐处鹤发尽鬖鬖人子谁无母刘家独有男诸孙嬉掌上阿母度溪南玉宇光连夜颜酡酒半酣

　　宿大横驿

　　灯火明沙渡牛羊过水西村舂干涧落野店四山齐桂树偏宜月人家尽向溪秋蟾莫相恼惟听度闗鸡

　　溪行中秋望月

　　去岁南闽客今年此日还中秋八月半一水万山间皓月飞圆镜回流转曲环携家共清赏何异在乡闗

　　游梅仙山和唐人韵

　　城郭千峰合仙凡一水分颠崖悬鸟道乱石聚羊羣苔井分丹水茶炉煮白云肩舆万松岭有客访梅君
　　又
　　絶顶寻仙迹寒泉照病容栖鸾多种竹爱鹤莫移松丹药人来乞山粳手自舂秋深霜叶满麋鹿日相逢
　　又
　　仙人不可见借鹤过仙家夜卧千峯月朝飡五色霞祠空风扫叶人去鹿衔花归隠知何日分炉学炼砂
　　又
　　洞天何处是休日漫寻眞老鹤来迎客隔松长似人茶炉敲火急丹井汲泉新风景秋过半烟霞晚更亲

　　平川幽居

　　深隠云林静何须负郭田图书从塞屋鸡犬亦登仙酿酒寻仙术修琴借药钱闲过武夷洞来上钓鱼船
　　又
　　九曲溪行尽平川隠者居看家留白鹤度竹借蓝舆架上多丹药床头有古书汉廷论封禅应问马相如

　　次王御史韵

　　江城连日雪骑马欲何之老树昏鸦集寒塘落鴈迟松窻灯下酒竹屋夜深棋寄语王公子幽栖或可期

　　和吴赞府斋中十咏

　　焦桐
　　怜尔抱竒质无香已自焚材高初偶得音古更谁闻天海空遗操氷霜见裂纹中官方煮鹤终得舍夫君
　　蠧简
　　六籍灰寒久名山依旧藏漆痕微有字芸草欲无香后死嗟犹及斯文岂遽亡世方珍贝叶掩卷一凄凉
　　破砚
　　巨璞何人凿磨穿偶至今系文虚緑润雨气共玄阴瓦砾开无异尘埃积转深明光几携入往事复何心
　　残画
　　胜境不可得生绡余旧图丹青初彷佛尘土半模糊蝴蝶飞疑去波涛折转无良工今岂盲为尔一长吁
　　败裘
　　袭尔亦已久风霜两袖穿甘从稚子笑未受故人怜雅志逾前古深期及暮年累丝今化尽念汝独依然
　　旧剑
　　忆昔蛟龙劎提携竟出门红尘走马处白日报人恩岁月铜花涩云烟牛斗昏凄然中夜舞回首暗销魂
　　尘镜
　　古镜色如墨千年独此留玉台虫网暗珠匣土花浮莫笑尘埃满曾令鬼魅愁蟠龙今已化云雨梦悠悠
　　废檠
　　不解照珠翠早同文字盟何年中路弃无复向人明宿雨高斋梦秋吟废馆情相看几今夕及此慨平生
　　断碑
　　零落秋风卧何年破庙碑图经愁莫载耆旧说频移野烧龟文失荒台鸟迹疑遥知千载后拂拭转堪悲
　　卧钟
　　龙簴久摧折深埋奈尔何耕民谁睥睨野袖自摩挲雅奏多年歇铭文几字讹斜阳荆棘里长伴旧铜驼

　　寄志道张令尹

　　淮南宣化阁相对石头城二月风帆过满江春浪生青山行不断緑野尽开耕令尹张公子儿童知姓名

　　送人兄弟相别

　　送兄南浦上情思两悠悠昆弟难为别江山总是愁橹声摇夜月帆影障寒流后夜相思处嗷嗷鸿鴈秋

　　玉山道中

　　积雨千峰霁溪流两岸平野花多映水山鸟自呼名人语随乡变官船带月行江南数千里无处不闗情

　　道中漫兴

　　云气千峰暝溪流水拍桥竹溪泥滑滑榕树雨潇潇曲栈钩崖角垂虹挂岭腰山家酒初熟或事借椰瓢
　　又
　　緑树莺啼尽山红映碧萝一年春事了四月雨声多闽海夏无暑山田晚种禾逺人千里别归思欲如何

　　哭同年进士李竹操经歴

　　进士如公少何期与死邻青山归葬骨白发未封亲已矣官三郡哀哉子一人送君螺水上呜咽泪沾巾
　　又
　　此去成长别频将雨泪挥空江片帆逺落日乱鸦飞白纸招魂葬青山有梦归双亲头似雪尘暗老莱衣

　　偶题清凉境界

　　今日清凉境明朝劎水心酒堪消客况泉可洗尘襟佛古荒苔藓林深繁緑阴樵歌山路晚余兴付归禽

　　京口夜坐

　　铁瓮城头刻漏迟凉霜如雪扑帘飞雁声堕地梦回枕月色满城人捣衣塞北将军犹索战江南游子苦思归呼鹰腰箭从围猎苜蓿秋深马正肥

　　登金山雄跨亭

　　朱栏六曲倚高秋元气茫茫日夜浮客去客来天地老潮生潮落古今愁疎钟水国前朝寺落日海门何处舟更拟黄昏尽余兴却从灯火望扬州

　　寒夜怀京口韵

　　帝京久别梦相同鸿蒙佳气凌青空石麟铜雀动凉月玉楼珠箔摇天风宫壶龙渇晚漏尽御街马滑春雪融绣衣貂帽少年子银瓮索酒蒲萄宫

　　马上

　　秋水芙蓉淡淡妆平湖昨夜有新霜人间女子空自好马上郎君不暇狂十二玉楼多薄命三千客路尽他乡上林白雁无消息欲向何人寄断肠

　　送管十班监宪除广西宣慰使

　　持节曾临江汉上分符又入瘴云间花骢一日行千里金虎三珠照百蛮露帐旌旗天接水星营鼓角月连山九重应有平徭托日听将军奏凯还

　　偕侍御郭翰卿过钟山大崇禧万寿寺文皇潜邸所建御榻在焉侍御索诗因为赋此

　　虎踞龙蟠王气多云深石磴碧嵯峨珠峰独占金陵胜宝地尝经翠辇过花草旧曾沾雨露殿台今已近星河登高愿效封人祝万岁千秋保太和

　　寄贺天竺长老诉笑隠召住大龙翔集庆寺

　　东南隠者人不识一日才名动九重地湿厌看天竺雨月明来听景阳锺衲衣香暖留春麝石钵云寒卧夜龙何日相从陪杖履秋风江上采芙蓉

　　夜宿池阳石墨驿纳凉溪桥文皇南幸江陵驻跸所也徘徊久之赋诗未就忽雷电晦冥风雨大作急趋驿舍秉烛写东壁时至顺壬申五月

　　圣明天子南巡日尚想溪桥洗马时雷电神光犹警跸草茅贱士敢言诗山河夜黑鬼神护雨露春深草木知松栢如龙入霄汉行人谓是万年枝

　　题刘涣中司空山隠居图

　　放光峰下结茅庐光照山人夜读书童子抱琴随白鹤邻翁看竹借蓝舆门前秋景从风扫屋后春田带雨锄自叹天涯倦游客十年未有一廛居

　　高邮城楼晓望

　　城上高楼城下湖城头画角晓呜呜望中灯火明还灭天际星河澹欲无隔水人家种杨柳带霜鳬雁起菰蒲短衣匹马非吾事拟向烟波觅钓徒

　　燕将军出猎

　　将军一战山河定云汉昭回玉帐高柳外解鞍春洗马月中飞箭夜鸣鵰呼鹰走狗清时乐斩将搴旗旧日劳白面宦官催赐酒汉廷不数霍嫖姚

　　登鳯凰台御史大夫易释熏何公索诗援笔应命

　　六朝歌舞豪华歇商女犹能唱后庭千古江山围故国几畨风雨入空城鳯凰飞去梧桐老燕子归来杨柳青白面书生空吊古日陪骢马绣衣行

　　再过钟山大禧万寿寺有感

　　紫翠烟霞出上方游人登览忆先皇石阑空见岩花落翠辇不来山路荒此日风云消王气旧时草木染天香夜深行殿无人到应有山灵护御床

　　和中丞伯庸马先生赠别中丞除南台仆驰驿逺迓至上京中丞改除徽政以诗赠别

　　江南驿使路遥遥逺赴龙门看海潮桂殿且留修月斧银河未许渡星轺隔花立马听更漏带月鸣珂趂早朝秪恐淮南春色动万竿烟雨緑相招

　　寄京口鹤林寺长老了即休

　　白头不出城南寺枯坐蒲团笑客忙过暑葛衣从破碎逢秋竹院愈荒凉空山云湿龙归钵古屋松低鹤到床遥忆题诗旧游处夜深东壁月苍苍

　　偕廉公亮游钟山

　　十里松风吹酒醒马头云气碧崚嶒空山落叶疑闻雨古塔疎林不见灯胜地难逢今日会旧游却忆向年曾使君五老峯前去应有新诗寄病僧

　　和叅政继学王先生海南还韵

　　飘零南北与东西倦鸟投林未许栖灯下冷风山鬼啸岭南春雨竹鸡啼炎天海国瘴云合深夜蛮乡客语低昔日持书乌府上五花骢马作霜蹄

　　咏芙蓉

　　斑帘十二卷轻碧秋水芙蓉隔画栏彩扇迎风霞透影锦袍弄月酒生寒湘魂翠袖留江浦仙掌红云湿露盘秪恐淮南霜信早綘纱笼烛夜深看

　　次学士卢疎斋题赠句容唐别驾

　　疎斋落落谪仙才句曲名山数往来日读茶经医酒病春从邻舍觅花栽昔年奏对含鸡舌今日登临独鳯台赖有闲居唐别驾寻诗猿鹤莫惊猜

　　三衢守马昻夫索题烂柯山石桥

　　洞口龙眠紫气多登临聊和采芝歌烂柯仙子何年去鞭石神人此地过乌鹊横桥秋有影银河垂地夜无波遥知题柱凌云客天近应闻织女梭

　　宿茅山崇禧观南坞楼

　　天际三峯横紫烟山前山后尽芝田楼台木末疑无路鸡犬云中半是仙白石经年皆化玉青松镇日秪闻泉曲林三馆幽栖地一夜钟楼听雨眠

　　题元符宫东秀轩又名日观

　　茅君山下种玉田道士辟为东秀轩五色晓霞开日观万株秋露滴云根竹园笋出穿龙角松树年深长鹤孙一道天河横屋过奎光垂地夜当门

　　元统乙亥岁集贤学士济尔噶台奉旨代祀眞定路玉华宫睿宗仁圣景襄皇帝影堂仆备监礼

　　大帝天香出内宫孝思与世总无穷百年礼乐行三献一泒箫韶起半空使者领班云气里女仙摇佩月明中小臣监礼陪清列两袖葵花映烛红

　　登镇阳龙兴寺阁观铜铸观音像

　　眼中楼观见应稀铁鳯栖檐势欲飞天半宝花飘阁道月中桂子落僧衣高擎玉露仙人掌上碍银河织女机全赵堂堂遗物在山川良是昔人非

　　寄叅政许可用

　　紫髯叅政黑头公日日鸣珂近九重花底听莺黄阁散御前批鳯紫泥封却将笔下文章润散作人间雨露浓未信吟诗趋幕府寒霜翠袖倚芙蓉

　　寄贺进士额森布哈仲实除侍仪通事舍人

　　舍人楚楚好容仪立在清朝白玉墀紫袖窄衫花萼绕黄金小带荔枝垂彩旗拂柳春班巻宫漏穿花午仗移朝罢太平无事日芙蓉叶上好题诗

　　仆官燕南照磨大名文济王重赐彩二端赋诗以谢

　　夜梦东南五色云晓闻使者已临门府中重遣年前赐幕下多承望外恩芝草暖霞浮露彩藕丝秋水织霜痕何因得侍西园宴宫锦淋漓献寿樽

　　寄文济王府教授郭尚之

　　闻君客食贤王府翦地芙蓉赐坐温不爱时名题鴈塔愿将苦学授龙孙中官送酒银缾小前席谈经绛帐尊却笑冯驩事干谒无鱼弹铗尚侯门

　　送佥事王君实之淮东

　　使君腊月扬州去东阁梅开雪压枝淮上有官皆避马竹西无处不题诗春风杨柳平山路夜月琼花后土祠从此公余多胜览好传佳句逺人知

　　元统乙亥岁余除闽宪知事未行立春十日叅政许可用惠茶寄诗以谢

　　春到人间纔十日东风先过玉川家紫薇书寄斜封印黄阁香分上赐茶秋露有声浮薤叶夜窻无梦到梅花清风两腋归何处直上三山看海霞

　　别江州总管眞定王克绍

　　我识文章王太守不知几日上浔阳琵琶亭前好明月香炉峯头多夜光吟诗写字午衙静打鼓劝农春社忙万一公余颇相忆寄诗应到荔枝乡

　　阻风崔镇有感

　　逆风吹河河倒行阻风时节近清明南人北人俱上冢桃花杏花开满城虽云年少惯作客便觉此日难为情河鱼村酒亦足醉赖有同船好弟兄

　　再过界首驿

　　二月好风吹渡淮满湖春水緑如苔官船到岸人多识楚馆题诗客又来近水人家杨柳暗禁烟时节杏花开一官迢递三山逺海上星槎几日回

　　姑苏台奉和侍御继学王先生赠别

　　骢马霜台好使君碧罗衫色绣春云帘垂绶带虾须织烛翦金■〈釒义〉燕尾分四海名高瞻北斗五弦调古和南熏姑苏台下人无数争看文星拜主文

　　钱唐驿楼望吴山

　　仙居时复与僧邻帘幕人家紫翠分后岭楼台前岭接上方钟鼓下方闻市声到海迷红雾花气涨天成彩云一代繁华如昨日御街灯火月纷纷

　　赠陈众仲

　　江南少识陈众仲阙下才名北斗齐直阁每从花底过挥毫曾向御前题观鱼小海鳯新浴立马上林莺乱啼今日西湖湖上路独骑欵段踏春泥

　　赠吴山紫阳庵女道士【并序】

　　武林吴山紫阳庵淛民有丁姓者弃俗为全眞一日忽召其妻入山书诗四句云懒散六十三妙用无人识顺逆两俱忘虚空镇常寂坐抱一膝而逝俗谓之骑鹤化其妻束发簪冠为女道士奉其夫尸二十年不下山几于得道神仙渺茫姑不暇论其妇一节乃可尚也妇年七十王其姓讳守素亦淛人云登览之余因为赋诗
　　不见辽东丁令威旧游城郭昔人非镜中春去青鸾老华表山空白鹤归石竹泪干斑雨在玉箫声断彩云飞洞门花落无人迹独坐苍苔补道衣

　　过鹅湖寺

　　十里苍松对寺门四围翠滴露纷纷湖心水满通银汉山顶鹅飞化白云玉井芙蓉天上露劎池雪浪月中闻石床茶灶如招隠还许闲人一半分

　　题鸦浴池

　　天池霹雳斧斤余天风万劫吹不枯白云石面化青雨落日海眼翻金乌银河灵鹊渡夜影月窟老兔时濡须太平海上锦袍客跨鹤来看浴鳯雏

　　赠仁王讲师达上人

　　香山居士美如玉亭亭秋水开芙蓉承恩长揖紫宸殿飞锡遥挂乌石峰散花天女遶经阁出海神龙闻讲钟攒眉入社笑陶令载酒三生石上逢

　　台山怀古

　　粤王故国四围山云气犹屯虎豹闗铜兽暗随秋露泣海鸦多背夕阳还一时人物风尘外千古英雄草莽间日暮鹧鸪啼更急荒苔野竹雨斑斑

　　石夫人诗

　　危危独立向江滨四伴无人水作邻緑鬓懒梳千载髻朱颜不改万年春雪为腻粉凭风傅霞作胭脂仗日匀莫道脸前无宝镜一轮明月照夫人

　　安分

　　心求安乐少思钱无辱无荣本自然春日赏花惟贳酒冬天踏雪旋添绵频将棊局消长日时爇香熏篆细烟万事皆由天理顺何愁衣禄不周全

　　丁卯年及第谢恩崇天门

　　禁柳青青白玉桥无端春色上宫袍卿云五彩中天见圣泽千年此日遭虎榜姓名书勅纸羽林冠带竖旌旄承恩朝罢频回首午漏花深紫殿高

　　勅赐恩荣宴

　　内侍传宣下玉京四方多士预恩荣宫花压帽金牌重舞妓当筵翠袖轻银瓮春分官寺酒玉杯香赐御厨羮小臣涓滴皆君泽惟有丹心答圣明

　　同克明曹生清明日登北固山和韵

　　三月二日风日暖千家万家桃李开少年白日骑马去满城红雨拂面来共君且饮酒一斗处世不必歌七哀孙刘事业果何在百年断石生莓苔

　　寄呈江东廉使王继学

　　瓜步遥闻鼓角声淮船夜过石头城当年岭海家何在此日江湖梦亦清紫塞秋风初度鴈玉堂夜月旧闻莺秪应王谢风流在卧治山东足令名

　　金陵道中

　　烟树云林半有无野人行李更萧疎堠长堠短逢官马山北山南听鹧鸪万里闗河成客舍五更风雨忆吾庐寂寥一点寒灯在酒熟邻家许夜沽

　　层楼

　　广寒世界夜迢迢醉拍阑干酒易消河汉入楼天不雨江风吹月海初潮影摇翠幙金莲炬梦断凉云碧玉箫休唱后庭旧时曲六朝宫殿草萧萧

　　述怀

　　客程去住与身违误掷渔竿下钓矶好客不来门户俗逺亲相弃信音稀青春背我堂堂去黄叶无情片片飞遥望家山搔短发故园酒熟蟹螯肥

　　句曲赠清玄道士陈玉泉朝京还山复拜广陵观

　　清玄道士骑黄鹤曾向春班趂早朝香动螭头云气暗路回龙尾佩声遥还山去采泉中玉洗耳终亡树上瓢闻说淮南招桂隠渡江明月听吹箫

　　望金陵

　　行人雨霁金陵去萧寺钟声又逺听五月潮声方汹涌六朝文物已凋零春风玉树留歌韵暮日青山立画屏干古兴亡堪一笑买花载酒赏心亭

　　季子庙

　　公子不来春草緑故宫禾黍亦离离沸原尚有千年井古篆犹存十字碑去国一身轻似叶归田两鬂细如丝李家兄弟一朝暮羞见延陵季子祠

　　题扬州驿

　　银烛高烧照不眠呼儿饮马吸清泉寒砧万户月如水塞鴈一声霜满天金缕欵歌来枕上银缾索酒到亭前明朝走马燕山道赢得红楼说少年

　　雪米

　　万斛珠玑泻大荒六丁谁为发天仓云孙捧出南箕簸月姊春来北斗量狼戾也知逢稔岁贮储尤不济饥肠风流灞上寻诗客千古无人说粃糠

　　移梅

　　几夜幽香恼梦魂殷勤来倩陇头人凿开东阁窻前地分得西湖雪里春瘦影畨来新体态疎枝犹带旧精神今朝伴我清吟处不许诗怀更有尘

　　元日

　　元日端门瑞气新层层冠带羽林军云边鹄立千官晓天上龙飞万国春宫殿日高腾紫气箫韶风细入青云太平天子恩如海亦遣椒觞到小臣

　　寄马昻夫总管

　　衢州太守文章伯酒渇时敲玉井氷径造竹床忘是客横拖藜杖去寻僧人传絶句工唐体自恐生前是薛能日暮江东怀李白鳯凰台上几回登

　　送僧归庐山

　　扬子江头木叶风上人归兴白云重净瓶满贮蓬莱水客舫遥听精舍钟到家自笑门前鹤洗钵不惊潭底龙珍重匡庐山畔路逢人应问旧栽松

　　次张举韵题皖山金氏绣野亭

　　南冠犹有旧风流说看舒州处处幽最喜园林动花竹不妨城郭带林丘一樽浊酒青山暮三径晚香黄菊秋未识孤高金处士杖藜应许约同游

　　赠莫州同年县尹米思泰

　　倦客重来忆去年荒城斜日淡炊烟民居星散无官讼里巷秋深尽水田禾稼半生城郭里槐花乱落县门前路傍父老头如雪共道文章令尹贤

　　送刘子谦照磨之广西

　　一官未厌马蹄遥要使南荒识鳯毛幕府红莲开白昼辕门碧草映青袍牙旗晓湿蛮烟重羽箭宵鸣岭月高努力平徭当第一剖符悬印赐勲劳

　　和马昻夫杂咏赏心亭怀古

　　景阳宫井緑芜深空有杨花暗御林一自朝云归寺里几回明月到楼心陈台露冷蛩声苦楚水波寒雁影沉白发词臣多感慨长歌对酒向谁斟

　　层楼感旧

　　倚遍栏杆忆往年南朝文物已萧然空遗故国山如画依旧长江浪拍天市井笙歌今渐少御街灯火夜相连青青楼外秦淮柳几度飞花送客船

　　上赵凉国

　　笑辞天上九鼎贵来种江东二顷田屈指已无元老在全身惟有国公贤新亭不必悲王道彭泽何曾改晋年如此声名半天下人间野史亦堪传

　　赠学古澹上人

　　瘦影相随九节笻同袍无处觅行踪逺看天目山中寺来听石头城里钟洗钵泉通陈井水开窻云度蒋陵松忽闻一夜猿啼月却忆飞来最上峰

　　送君卿伯循二御史广东佥宪时仆在燕南

　　沙头酒熟惜别离江波日色浮绣衣清溪鸥鹭白荡荡白下杨柳青依依秋云双骢岭表去明月一雁燕南飞曲江有酒愿相忆莫遣鲤鱼音信稀

　　送龙翔寺约上人之俗归宜兴湖洑寺

　　云水上人归兴忙棕鞋蒲扇葛衣凉过湖就得郷船便入寺行穿茶树香早趂钟声持木钵夜随灯影认禅床定回却忆潜龙处曾住西廊第几房

　　再游崇禧寺

　　野人再到城南寺临水芙蓉次第开新酒瓦盆青映竹旧题石壁緑封苔夕阳半岭牛羊下秋色满天鸿雁来独上新亭天地阔不须挥泪洒蓬莱

　　游青溪道院

　　晚凉喜见城东月高照西邻道士家丹室火光穿树木石坛旛影走龙蛇虾须卷夜收云气仙掌擎秋泻露华倚杖扣门惊鹤睡珊珊珂佩隔青霞

　　题李遵道画竹木图

　　风流未识生前面翰墨空遗死后名鳯尾拂云秋有影龙头出水夜无声半生清节江南梦万里灵槎海上行应逐锦袍弄明月倒骑赤鲤对吹笙

　　送张都事南台

　　幕府三年氷雪里清溪秋水照芙蕖早霜两鬓厌为客明月满船空载书忆惜中台簪豸角曾封直谏动鸾舆而今江海多归思白发慈亲暮倚闾

　　送南台察院史马允中台

　　御史台郎书上考彩衣归慰日相亲风烟驿路江天晓灯火船窻雪夜春幕府十年心似水京华三月马如尘此时应有寻君处日到松厅莫厌频

　　和张仲举清溪夜行

　　溪上人家溪树青溪行野客思冥冥月光荡水游鱼出屐齿穿花宿鸟醒蔓草古陵神道没风棂夜火鬼祠灵后庭遗曲依然在商女孤歌不忍听

　　九日

　　北固山前逢九日小凉天气入青袍湘江水落玄霜下吴地秋深白雁高落帽看花怜我辈呼鹰戏马忆儿曹孙刘事业今何在斗酒聊书太白豪

　　休上人见访

　　京口叅军门不出鹤林老子轿相过主人病久来车少门巷秋深落叶多金帐人趋新党项尘寰谁识病维摩如何与子谈诗夜腊雪空林落冻柯

　　清庵携酒访

　　采石仙人携酒来病颜今始为君开何人更有八十岁与子恣倾三百杯金缕歌残银烛短锦袍醉倒玉山颓明朝酒醒重相见杖屦江村看早梅

　　送友人进柑入京

　　緑发叅军门不出黄岩老叟肻相过九重玉食常年进千里金柑细马驮緑水青山南郡逺毳袍貂帽北风多同年若问侬消息为说愁来无奈何

　　送友人之广西

　　昻昻野鹤在鸡羣客里相逢又见分酒醒玉箫江左月梦回白马广西云洞庭秋水连天去建业寒潮入夜闻君过此时应忆我我逢此际却思君

　　四时宫词

　　御沟涨暖緑潺潺风细时闻响佩环芳草宫门金锁闭柳花帘幙玉钩闲梦回绣枕听黄鸟困倚雕栏看白鹇落尽海棠天不管修眉惭恨锁春山
　　又
　　日长缝就缕金衣高柳风轻拂翠眉闲倚小楼题画扇但闻别院笑弹棊主家恩爱有时尽贱妾心情无限思又向晚凉新浴罢琵琶自拨断肠词
　　又
　　宫沟水浅不通潮凉露瑶街湿翠翘天晚不闻青玉佩月明偷弄紫云箫正宫夜半羊车过别院秋深鹤驾遥却把闲情望牛女银河乌鹊早成桥
　　又
　　悄悄深宫不见人倚门惟有石麒麟芙蓉帐冷愁长夜翡翠帘垂隔小春天逺难通青鸟信瓦寒欲动白龙鳞夜深怕有羊车到自起笼灯照雪纹

　　京城春日

　　三月京城飞柳花燕姬白马小红车旌旗日暖将军府弦管春深宰相家小海银鱼吹白浪层楼珠酒出红霞蹇驴破帽杜陵客献赋归来日未斜

　　赠刘尊师

　　羽人推转阿香车童子穿松入翠华天上赐衣沾雨露山中诗锦织云霞瑶坛紫气秋横劎石屋丹光夜走砂拟借茅君三白鹤乘风骑到玉皇家

　　访掲曼硕秘书

　　城中车马多如云载酒问字无一人碧桃花开光艳艳砚池水暖波粼粼先生楷书白昼静家童画纸乌丝匀落红满地送客去十年不见江南春

　　采石怀李白

　　梦断金鸡万里天醉挥秃笔扫鸾笺锦袍日进酒一斗采石江空月满船金马重门天似海青山荒冢夜如年秪应风骨蛾眉妬不作天仙作水仙

　　登石头

　　登临未惜马蹄遥古木秋高万叶凋废馆尚传陈后主新碑犹载晋南朝年深辇路埋花径雨坏山墙出翠翘六代兴亡在何处石头依旧打寒潮

　　题舒眞人北山楼观图

　　瑶花琪树间霓旌十二朱楼接五城台上吹箫秦弄玉云边度曲许飞璚光流汉殿青鸾舞霞拥函闗紫气明方丈蓬莱俱咫尺不须东望问长生

　　次韵送虞先生入蜀代祀

　　芙蓉仙掌座中低后土宵光手可齐涧道蹴云衣有润蜀天漏雨石无泥岐山过马应闻鳯陈宝停舟莫信鸡扬马大邦文物盛题诗须近草堂西

　　寄句曲外史

　　霞佩翩翩出洞天当时彷佛见臞仙几年海上张公子今日山中葛稚川沧海尘飞丹已熟玉堂人去榻空县林间载酒来相觅乞写丹经与世传

　　寄王本中

　　王郎楚楚金闺彦五鳯楼前看鬬鸡花外漏传银箭午日边班退紫宫西吟诗月白倾盘露归马春红踏锦泥应念栖迟江左客破牕灯火雨凄凄

　　次韵寄茅山张伯雨

　　句曲道人门不出几时杖屦接殷勤春晴洗药分泉去午睡烹茶隔竹闻山脚客行惊犬吠树皮苔老结龙文三层台上月如水半夜吹箫入紫云
　　又
　　天际三峯翠色浮更于何处觅瀛洲也知方外神仙好不识人间儿女愁白犬吠人惊夜鬼珠帘卷雨入明楼挂冠何日寻高隠竹杖芒鞋絶顶游

　　过孙■〈门外辛内〉

　　将军一去繁华尽池馆长年锁暮霞金谷东风只芳草緑牕晴日自杨花莺儿别去空歌榭燕子归来无主家王气东南已消歇景阳宫沼夕鸣蛙

　　同吴郎饮道院

　　三月江南飞柳花松间童子脸如霞旋呼采石仙人酒来醉山阴道士家西日下城人影散东风吹马帽檐斜吴郎今夜瓜州渡回首江头月满沙

　　病中夜坐

　　江树花开午夜春緑香吹散隔帘云吟诗思苦家人骂捣药声高邻舍闻惟有工程飡白术亦无心事对红裙消愁且喜楼西畔明月一池蛙乱喧

　　观驾春游

　　萧韶风细入清虚日暖旌旗卷复舒双鳯晓开金翅扇六龙春驾紫云车将军斜插黄金虎丞相低悬碧带鱼遥想宫盘露珠滑江南渴杀病相如
　　又
　　日奏云间紫鳯韶春随天上柘黄袍仗前虎将千金斧马上鹰儿五色绦猎士开弓黄犬壮宫官击鼓紫驼高侍游亦有中书令七宝雕笼看緑毛

　　送僧还江西

　　病僧岁晚归何处落日空山白雁声洗钵欲辞扬子水买鱼多上豫章城云深庐阜青松老风细鄱湖白浪生更展诸方图画看高低逺近互纵横

　　寒夜即事

　　枕边漏水催更箭城下霜风动卷芦寒夜绣帘人送酒小楼银烛客提壶自怜今日江南梦犹认当年柳下垆又拟上年灯火夜扁舟载酒下姑苏

　　招隠首山分韵得生字

　　龙飞鳯隠知何处今日空余黄鹄名千古江山围故国五更风雨入空城猿啼洞府暮云合花落祠堂春草生何日结茅向青壁抱琴坐石听泉声

　　殿试谢恩次韵

　　御柳青青白玉桥无端春色暖宫袍蓬莱云气红楼近阊阖天风紫殿飘士子拜恩文物盛舍人赞礼旺声高小臣虽出江湖逺马上听莺梦早朝

　　游竹林寺

　　野人一过竹林寺无数竹林生白烟江左玉龙埋碧草月明黄鹤下青田树衘宿雨藏山鹧花落春风老杜鹃何日来分云半榻故人不用买山钱

　　次韵送人还茅山

　　八十华阳洞里仙朝回劎履御阶前丹砂出鼎无余火白发看经有太玄三月云江春似海九重金阙日如年归来依旧茅山月道德明言说五千

　　酌桂芳庭

　　桂枝秋露洗银瓶醉里题诗记答曾接竹池通丹井水隔松人诵蘂珠经茶香石鼎烧红叶酒渴氷盘破紫菱一带钟山青未了碧牕云气护龙亭

　　贺内台治书奉勅树碑先茔

　　獬豸峩冠侍紫皇绣衣玉斧破炎荒江东丘垄云山好天上文章雨露香句曲洞中天紫翠鳯凰台上月清光忠臣孝子千年意永刻丰碑不可忘

　　游长干寺

　　秦淮河上长干寺松栢萧萧云日鲜故堠尚存铜雀瓦断碑犹载晋朝年石坛旛影风吹动辇路砖花雨滴穿惟有长廊旧时月几回缺后几回圆

　　次韵

　　之子殷懃何处来清谈煮茗不论杯五更门外过风雨四月街头买杏梅喜客有情牕动竹吟诗无兴砚生苔君家白酒何时熟病起应须去不回
　　又
　　池塘过雨水生漪倚槛观鱼自悦怡长日似添诗有趣故人因为病相知凉风忽过帘钩动午箭初长刻漏移何处榴花照人面隔墙红过两三枝
　　又
　　江南三月踏残芳白苎衣轻树影凉曲巷银灯先马去谁家翠袖隔帘香细歌金缕鸣牙板新酒檀槽出玉浆卧病日长思往事买舟乘兴过沧浪

　　广平马怀素寓居姑苏雨中见过

　　湖海相逢若弟昆丈夫志气共谁论江山如此苦多梦风雨萧然忽过门为客尚嫌吴俗薄哦诗久别楚音存明朝北固楼中去共听江声倒百樽

　　送人之金陵

　　江城积雨开新霁行李萧萧去逺垧千古风光鬓边白六朝山色马头青秦淮月出潮初上萧寺钟声酒半醒莫唱当时后庭曲殿台衰草自飞萤

　　寄良常伯雨

　　良常道士人不识终岁看山不下楼隔屋书香开酒瓮卷帘树色入茶瓯云深石磴麋鹿下月黑花崖猿鹤愁安得飘然出尘鞅长年送别若为游

　　奉次叅政继学王先生海南还桂林道中韵

　　空山幽响落林柯蛮犬呶呶吠碧萝大庾岭头三月尽郁孤台下几人过槟榔雨过鸠鸣急薜荔云深猿啸多几度裁诗寄相忆江南如此奈愁何

　　无题

　　为客三年海上洲故乡何处瘴云稠数千里外蛮人域十八滩头过客舟时有山禽呼姓字或从海鸟作朋俦故人珂佩周旋处紫殿风清十二楼

　　南安道中

　　笋舆初下上江船无数青山入枕边几处猿啼愁入瘴五更鸡叫梦朝天不堪岁月如流水赖有文章似涌泉归日乡人问何往云从海上觅神仙

　　章贡道中

　　多情明月落船傍万里孤城望帝乡客里已无金马诏箧中犹有赐衣香岭南地湿家山暮天上风微殿阁凉忆得当年曾夜直玉龙银箭漏声长

　　吉安道中

　　西风吹雁不成行万里孤舟下夕阳度峡冷风攲客帽卷帘凉月落琴床江湖水满鸥偏乐花柳春深马正忙又看青原山色好故乡归计喜相将

　　采石漫兴

　　谁记将军亡国时江东父老鬓如丝古今天堑几千里南北楼船百万维中国一蜚传箭檄前朝谩有渡江碑太平到处山如画暖日晴风扬酒旗

　　次韵登凌歊台

　　山势如龙去复回闲云野望护崇台离宫夜有月高下辇路日无人往来春色不随亡国尽野花只作旧时开断碑衰草荒烟里风雨年年上緑苔

　　过姑熟怀陈行之教授

　　经过姑熟多佳趣卜筑黄花老亦佳白髪故人田负郭青骢游子客为家郡斋檐雨闲棊子官路山风过楝花自笑欲归归未得裁诗相忆墨飜鸦

　　宿青阳云松台

　　九老排云独擅尊众山拱戴似儿孙石房仙去神光现洞府龙归雨气昏上古几年埋地轴至今九柱插天根何时身在层峰顶手把丹书扣帝阍
　　又
　　县门遥接九华山日日天开图画看云气晓连铜篆湿翠光晴锁砚池寒人间官府红尘马天上神仙白玉盘高卧云松定何日仰扳北斗夜阑干

　　过五溪

　　万壑泉声下五溪小凉天气下溪时相逢桥上无非客行尽江南都是诗苦雨最嫌鸠唤急爱山不厌马行迟几时宿向华峰顶露月萧萧生桂枝

　　九华山题石潭驿

　　马上行人看九华飘飘高斾倚天涯排空峭石生玄笋落日竒峰挂赤霞仙掌九秋擎露屑天河半夜碍星槎云中五老应招手唤客来游太乙家

　　寄中曹学士除浙江财赋总管闻至姑苏

　　钱塘西府曹学士饮酒吟诗亦快哉闲醉时游虎丘寺浩歌独上姑苏台一生好客黄金去百岁催人白发来藉藉声名满天下朝廷今日肻遗才

　　梦登高山得诗

　　登高逺望四山齐何处风流杜牧之白苎曾听松下唱紫箫还向月中吹野云雨过无行迹芳草春深有断碑梦里胜游闲记得翠微高上写乌丝
　　又
　　杖藜踏破碧崔嵬梦里清游乐未回万壑泉声松外去数行秋色雁边来文章小杜人何在风雨重阳菊自开山路云深行客倦竹鸡飞上独春台

　　石门怀舜咨夜坐

　　道人挂劎丹阳去欲入茅山恐未曾飞去难寻云外鹤归来独礼斗前灯梦回洗钵分秋水酒醉敲壶碎夜氷独有江东未归客西风诗骨瘦崚嶒

　　建德道中

　　泉作溪流石作桥桑麻成垄接东饶鸡鸣犬吠人家近水转峯回驿路遥虎啸树林风猎猎人行弓箭马萧萧多情一片吴天月夜夜相随伴寂寥

　　寄湖南张子寿以西台御史拜前职素有退志故举兼善劝之

　　初拂绣衣来日下又持宪节驻湖边铁冠晴雪照荆国羽扇清风扫瘴烟客馆如闻鹧鸪语乡程好买洞庭船状元御史今何学已过扬州看月圆

　　大同驿

　　题诗洒墨江东驿笔力犹能挽怒涛飞骑将军朝出猎打门县吏夜催徭天高路逺心如水夜永愁多独过桥却忆玉堂诸学士鳯池东畔佩声遥

　　答茅山道士见寄

　　道人自有爱山癖蜡屐平生几两穿七窍冷云秋喷竹一琴明月夜调弦山中紫府茅君宅肘后丹方许史传短褐拟寻黄犊出长镵斸雪早春前

　　酬张伯雨寄茅山志

　　恨余未识茅君面喜得茅山道士书灯外雨声那厌听风前石发岂堪梳碧牕云气寒生楮清室丹珠夜绕厨梦到层台夜披巻桂林风动月疎疎

　　奎章阁观进皇朝经世大典

　　文章天子大一统馆阁词臣日纂修方丈奎光悬秘阁九重春色满龙楼门开玉钥芸香动帘卷金钩砚影浮圣览日长万几暇墨花流出鳯池头

　　西宫春日

　　九重五采金银阙冠带将军尽羽林上苑春莺随柳啭西宫午漏隔花深天开阊阖收金锁帘卷奎章听玉音白发儒臣卖词赋长门应费万黄金

　　登鳯凰台

　　梧桐叶落秋风老人去台空鳯不来梁武台城芳草合吴王宫殿野桃开石头城下春如水燕子堂前雨长苔莫问人间兴废事百年相遇且衔杯

　　京师春夜呈宋礼部

　　柳色无端染翠裙官街车马去纷纷莺花御苑春多少漏箭宫壶夜几分金缕悠扬燕市月玉箫缭绕鳯楼云太平天子恩如海亦遣余音客枕闻

　　送王习灵新授宗师朝京

　　玉佩珊瑚下界闻天风吹动碧榴裙刘郎跨鹤游三岛王子吹箫到五云花洞夜深传玉印石坛月黑礼茅君若逢天上吴夫子应有丹砂肻我分

　　飞鸣宿食雁

　　年去年来年复年帛书曾达茂陵前影连蓟北月横塞声断江南霜满天雨暗芦花愁夜渚露香菰米下秋田平生千里与万里尘世网罗空自悬

　　寄新原林道士

　　我识华阳林道士步虚空里带淮腔几年挂劎茅君洞一夜渡船扬子江醉酒惯眠松下石题诗爱近水边牕仙家白鹤养无数不惜人间借一双

　　游钟山

　　骢马穿云到上方南巡辇路碧苔荒禅僧白昼看竹殿山鬼黄昏避御床云冷夜深龙在钵日长时有虎巡廊小桃十月开如锦犹带前朝雨露香

　　登北固城楼

　　醉拍阑干起白鸥登临不忍古今愁六朝文物随流水三国江山独倚楼秃鬓凉风吹木叶孤城落日下帘钩海门不管前朝事犹送寒潮打石头

　　鹤林僧送竹笋

　　椶鞵桐帽走风雨正是山僧送笋时夜月不留栖鳯影春雷失却化龙枝从来不识葛藤味此去方叅玉版师老子胸中冰雪满岁华晚节更相期

　　游钟山

　　林影扶疎护碧苔肩舆上下路萦回潮声万壑松风过云气满楼山雨来梁武庙荒春草冷荆公墓在野棠开百年感慨成何事且进生前酒一杯

　　陪张御史游钟山

　　乌府仙人獬豸冠清游喜得共儒酸鹃花过雨干岩净骢马穿云六月寒山鬼每惊诗句险客怀惟爱酒杯寛一时佳兴千年遇莫作浮生半日看

　　和同举观志能还武昌

　　短衣匹马走江汉山川歴歴何雄哉汉阳城高鼓角动洞庭水深鸿雁来雪消巴蜀浪翻屋黄鹤矶下声如雷是时立马夜呼渡清江苦竹闻猿哀

　　题半山寺

　　今日偶成林壑趣清幽恨未得从容龙归石洞半山雨潮卷天风十里松春路泥深多滑马晚楼雾重只闻钟荆公旧隠知何处回首苍茫第几重

　　江城翫雪

　　雪正纷纷客倚栏长江风急吼天闗干重铁瓮成银瓮一夜金山换玉山舟子迷归寒浦外衲僧疑在白云间晓来霁日高林照好景依然悦我颜

　　游金山

　　约客同游买渡船闲观古刹礼金仙山中好景无多地天下知名第一泉佛阁齐云浮海屿客帆过寺带风烟当年郭璞因何事来葬江心作浪传

　　平望驿道

　　左带吴松右五湖人家笑语隔菰蒲风涛不动鱼龙国烟雨翻成水墨图越客卧吹船上笛吴姬多倚水边垆鉴湖道士如招隠一曲他年得赐无

　　送王御史

　　骢马如龙玉作鞭江头下马上官船承恩不比寻常辈入谏频瞻咫尺天草满畬田多战骨花飞驿路少人烟宪台自是清高甚时事闗心易白颠

　　题玄妙观玉皇殿

　　虚空台殿枕层岑木杪丹梯起百寻花落鸟啼青竹里客来犬吠白云深松坛昼日移幢影石室天风送铎音老鹤如人牕下立闲听羽士理瑶琴

　　复题平望驿

　　秋雨黄华下九天又随归雁过吴川荒村有火夜投宿野渡无人秋放船中酒不堪连夜饮思家无奈五更前归来却被青山笑万丈黄尘两鬓烟

　　雁门集卷二

　　●钦定四库全书

　　雁门集卷三

　　（元）萨都拉 撰

　　过紫薇庵访冯道士

　　道士爱幽居年来一事无盆池新过雨石上种菖蒲
　　又
　　山中华葢洞石气冷萧萧不见眠云客惟逢避雨樵
　　又
　　研珠滴露清自点太玄经尽日无人到小窓兰叶青

　　雪霁过清溪题道士江野舟南馆

　　孤舟横野水门外雪晴初白日莫放鹤青溪闲钓鱼
　　又
　　江南正月半犹自有梅花踏雪去何处青溪道士家

　　过髙邮射阳湖杂咏

　　飘萧树梢风淅沥湖上雨不见打鱼人菰蒲雁相语
　　又
　　秋风吹白波秋雨鸣败荷平湖三十里过客感秋多
　　又
　　野鹤如人长迎风理毛羽独立秋雨凉人来忽飞去
　　又
　　雨湿鼓声重风匀湖面平官船南北去帆影挂新晴
　　又
　　白鹭爱秋水独立仍自行得鱼固偶尔惊飞亦常情
　　又
　　秋水落红衣秋波日潇洒不见采莲人惟逢捕鱼者
　　又
　　霜落大湖浅渔家悬破罾此时生计别小艇卖秋菱
　　又
　　捕鱼湖中水卖鱼城市里夫妇一叶舟白头共生死
　　又
　　大罾一丈阔小舟一叶轻相传子与孙终古无人争

　　病中杂咏

　　十日九风雨深秋独闭门积阴须自散倚杖望朝暾
　　又
　　为客家千里思归月满楼木樨开欲尽病里过中秋
　　又
　　门系青骢马多应问病人小官好疎散莫讶懒衣巾
　　又
　　病形如瘦鹤照影向清池自有冲霄志游鱼莫见疑
　　又
　　风叶髙下落秋砧逺近闻天涯多病客倚杖看孤云
　　又
　　陶令贫无酒郎言菊也无家僮烧柿叶邻舍送茱萸
　　又
　　多病东厅客深秋出幕迟芙蓉开也未叶上好题诗

　　次韵与徳明小友

　　烟雨短篷水口人家乱石山前送别莫忘今日相逢知在何年
　　又
　　莫笑风飡水宿暂离马足车尘两岸好山送客一江细雨归人

　　舟中题画巻

　　两岸好山如画丹崕翠壁楼台爱杀南闽风景小官何日归来

　　雪中渡江过山饮旸谷简上人房

　　闻说山中新酒熟野人乗兴过江来小牕无处看春色一树梅花雪里开
　　又
　　山酒吹香出小槽灯前痛饮污青袍夜深梦醒知何处老鹤一声山月髙

　　京口城南次集

　　野荠花开春欲尽山樱子落雨初晴酒醒骑马踏花去门外绿阴无数生
　　又
　　雨深绿叶樱桃肥日长青草蝴蝶飞江南三月春欲尽白马王孙游不归

　　憩奉真道院

　　落花风扬步虚声翠草玄芝烂漫生过客不知春早晚午窓晴日睡闻莺

　　对客

　　石榴花开光照屋胡桃叶大阴满帘焚香终日对客坐时有白云来纤纤

　　过扬州

　　买舟南浦秋闻雁呼酒西窓夜剪灯何处玉箫天似水琼花一夜白如冰

　　宿淮南长芦寺

　　栁花漠漠春归寺芦叶青青晚渡江屋角松声撼风雨道人一夜不开牕

　　宿化阁渡口阻风

　　江船日午无人渡渡口人家尽不罾却忆吴姬新压酒钟山对岸是金陵
　　又
　　艇子渡江何日回石头城下浪如雷淮南春色知多少一树樱桃带雨开
　　又
　　客船伐皷春江暮水面鱼龙出浪花今夜石头城下泊买鱼沽酒向谁家

　　瓜州阻风

　　渡口无人上野航白头危浪自冲撞东风三日不肯住吹送栁花飞渡江

　　题界首驿

　　清气扑人湖面水幽声到耳树头风人家蚕老樱桃过恰似淮南四月中
　　又
　　平湖过雨天开镜落日放船人打鱼野老栁阴沽秫酒行人马上寄家书

　　渡淮即事

　　杨花点点冲帆过燕子双双掠水飞淮上渔人闲不得船头对结绿簔衣

　　西宫即事

　　九重五色金银阙冠带将军尽羽林白发儒生才进讲西宫午漏隔花深
　　又
　　退朝西殿承平日一片春云奏凤笙白面内官供玉食却将黄帕覆银铛

　　还台偶成

　　髙低栁絮飞渡水红白桃花开满枝自笑江南无用客一春无事只题诗
　　又
　　踏雪归来过早春沉沉台府隔红尘东风吹绿青溪栁马上轻寒不着人

　　题冶城道士稽秋山巻

　　不见冶城稽道士云深无处访仙踪夜闻老鹤行枯叶知在秋山第几重

　　余与观志能俱以公事赴北舟至梁山泊时荷花盛开风雨大至舟不相接遂泊芦苇中余折芦一叶题诗其上寄志能

　　题诗芦叶雨斑斑底事诗人不奈闲满泺荷花开欲遍客程五月过梁山

　　春词

　　深宫尽日垂珠箔别殿何人度玉筝白面内官无一事隔花时听打球声

　　秋词

　　清夜宫车出建章紫衣小队两三行石阑干畔银灯过照见芙蓉叶上霜

　　上京即事

　　一派箫韶起半空水晶行殿玉屛风诸工舞蹈千官贺齐捧蒲萄寿两宫
　　又
　　上苑棕毛百尺楼天风摇拽锦绒钩内家宴罢无人到面面珠帘夜不牧
　　又
　　行殿参差翡翠光朱衣花帽宴亲王绣帘齐巻熏风起十六天魔舞袖长
　　又
　　中官作队道宫车小様红靴踏软沙昨夜内家清暑宴御罗凉帽揷珠花
　　又
　　大野连山沙作堆白沙平处见楼台行人禁地避芳草尽向曲阑斜路来
　　又
　　院院翻经有呪僧垂帘白昼点酥灯上京六月凉如水酒渴天厨更赐冰
　　又
　　祭天马酒酒平野沙际风来草亦香白马如云向西北紫駞银瓮赐诸王
　　又
　　牛羊散漫落日下野草生香奶酪酣卷地朔风沙似雪家家行帐下毡帘
　　又
　　紫塞风髙弓力强王孙走马猎沙场呼鹰腰箭归来晚马上倒悬双白狼
　　又
　　五更寒袭紫毛衫睡起东窓酒尚酣门外日髙晴不得满城湿露似江南

　　再过梁山泊有懐观志能

　　故人同出不同归云水微茫入梦思记得题诗向芦叶满湖风雨似来时
　　又
　　灯火官船夜睡迟满湖风露袭人衣无端惊起沙头雁明月芦花各自飞

　　邵伯舟中

　　惊鱼时出浪花雪短鬓凉吹水面风逺客行船秋色里谁家吹笛月明中

　　题京口髙资包氏壁

　　肩舆晓踏新晴出山色青青上客衣昨日千林风雨过满田白水鹭鸶飞

　　赠茅山道士胡琴月

　　茅山道士来相访手抱七弦琴一张凖拟月明弹一曲桐花落尽晓风凉

　　送镜中圆上人游钱塘

　　西湖西畔三天竺古木苍藤望欲迷遥忆道人禅榻夜月髙霜落听猿啼

　　过赞善庵

　　夕阳欲下行人少落叶萧萧路不分修竹万竿秋影乱山风吹作满窓云

　　云中过龙潭紫微观访道士不值

　　道人已跨龙潭鹤童子能煎雀舌茶一夜山中满林雪客来无处觅梅花

　　将游茅山先寄道士张伯雨

　　借骑白鹤访茅君琪树秋声隔夜闻料得山中张外史开门先扫鹤巢云

　　登众妙堂题商学士画雨霁归舟圗

　　大茅峯顶见日出烟树云林宿雨收万里澄江净如练却从天际识归舟

　　紫微观道士冯友直与予同宿苗阁次日予过元符宫友直同僧安上人过五云观写诗赠友直

　　道人采药出山迟菌阁秋寒袭羽衣半夜忽闻孤鹤语五云相伴一僧归

　　同伯雨游凝神庵因观宋髙宗赐蒲衣道士张达道白羽扇

　　晴日赤山湖水明湖中山影一眉青蒲衣道士无人识羽扇年多落凤翎

　　茅山玄洲精舍有道士号紫轩又号木通生白日坐解遗书其徒许道民者至今坐墙尚存为题其巻

　　白日飞升凌紫烟灵书犹许道民传玄洲精舍无多地夜夜火珠光烛天

　　同御史王伯循时除广东佥事济扬子江余除燕南照磨

　　落叶正飞扬子渡行人又上广陵船过江载得秋多少老雁一声霜满天

　　九日渡淮喜东南顺风

　　青旗红字映河濵九日人家物色新渡口客船争贳酒斫鱼列纸赛河神
　　又
　　东南风送渡淮船过雁声寒水接天落日红霞收未尽澹云微月出东边

　　春日镇阳栁溪道院

　　城外青溪出洞门道人归去日长曛栁花满地无人扫隔水遥看是白云

　　过镇阳城南观音院

　　栁色暗藏溪上寺露华偏湿水边僧门前天暝荷花满出水游鱼夜戏灯

　　寄奎章学士济南李溉之

　　山东李白似刘伶投老归来酒未醒天下三分秋月色二分多在水心亭
　　又
　　笑掷金龟上酒船不须图像在凌烟碧罗衫色乌纱帽便是开元李谪仙

　　过献州

　　西风老树昬鸦集落日荒城暗雨崩寂寞断碑秋草里路人遥指献王陵

　　补题淮西送王仲和从事诗卷

　　百年驰马苦匆匆水落乌江楚庙空眼底山川犹歴歴淮南旧梦雨声中

　　题李漑之送别诗卷

　　清平三曲动明皇四海知名李白狂把酒探春送行客挥毫字字栁花香

　　将入闽赵郡崔好徳求题舆地圗

　　月轮西转日生东四海车书总会同骑马出门天万里山川长在别离中

　　黄河舟中月夜

　　十丈雪帆拂斗杓星槎风急浪花飘夜深露冷银河近卧听天孙织绛绡

　　阻风南露筋过罗汉寺登楼看山茶

　　野寺寻春酒未醒不知几日过清明小阑干外东风急一树山茶落晚晴

　　夜宿金山题金山图

　　逺人夜宿金山寺坐对画图如梦中剪烛题诗云气里不知身已在龙宫

　　春日过丹阳石仲和宅会茅山道士石山辉

　　杏花一夜雨声寒酒醒丹阳几日还却遇茅君三白鹤借骑一只到三山

　　登姑苏台

　　阊门杨栁自春风水殿幽花泣露红飞絮年年满城郭行人不见馆娃宫
　　又
　　野水满城飞燕子谁家小艇载吴姬姑蘓台上一樽酒落日昬鸦无限悲

　　入闽过平望驿和御史王伯循题壁

　　广陵城里别匆匆一去三山隔万重日暮江东寄相忆欲临秋水剪芙蓉

　　宿长安驿

　　坝北坝南河水平客船争缆水云腥乡音吴越不可辨灯火黄昬如乱星
　　又
　　水面微风动杨栁客船吹笛月明中逺人江海多归思卧看流星度水东

　　钓台夜兴

　　仙茶旋煑桐江水坐客遥分石壁灯风露满船山月上夜深独对钓台僧

　　早发钓台

　　山头钟响不闻鸡重露翻鸦满树啼艇子钓台东畔发月轮却在钓台西

　　兰溪舟中

　　水底霞天鱼尾赤春波绿占白鸥汀越船一叶兰溪上载得金花一半青

　　泊江家步无月同孟志学小酌溪上

　　把酒无从邀月色共君且复听滩声夜深灯影青溪上鱼尾摇船亦有情
　　又
　　兰溪春水似蒲萄越女如花压小槽今夜共君溪上醉直须溪月照宫袍

　　黄亭驿晓起

　　积雨莓苔上壁青晓寒山馆梦初醒鹧鸪声里流年渡自是行人不忍听

　　和经歴杨子承晓发山馆

　　梦回山馆月西斜曙色千峯动紫霞杜宇一声山竹裂鹧鸪飞上野棠花

　　石林即事

　　三山幕府无公事多病郎官懒出门老鹤唤回童子睡石盆新雨长兰孙
　　又
　　蒲扇屏山紫竹床岭南五月似秋凉砚池风动云生石帘外雨兰吹湿香

　　题屏风

　　海国夜凉星乱垂石林逋客未眠时满帘月色吹轻雾白露无声下竹枝

　　独坐恭和堂

　　东阁髙悬如道院人言幕府最清严印封不动坐终日满树梅花雨一帘

　　闽城岁暮

　　岭南春早不见雪腊月街头听卖花海国人家除夕近满城微雨湿山茶

　　经歴司暮春即事

　　隔树幽禽送好音沉沉幕府似云林小盆几个山茶落桃叶满帘春雨深
　　又
　　霞飞海燕拂帘过风卷鱼鳞剪绿波闲倚石阑数春事满池红雨落花多

　　赠道士陈华隠

　　早年濯足东海水去卧华峯顶上云收得九秋仙掌露归来酌献武夷君

　　题淮安王氏小楼【并引】

　　岊山王氏小楼独占淮安一胜予尝以迎钱至此登斯楼漫成四絶模冩其槩后之来者其兴无穷
　　江水粼粼鸭绿新江头日日送行人南来北去年年事岸草汀花自在春
　　又
　　拂晓楼牕一半开楼前昨夜浪如雷满江梅雨风吹散无数青山渡水来
　　又
　　江月满楼江水澄胡床据坐忆吾曽解吟如练澄江句未信玄晖独擅能
　　又
　　雪满寒江压酒旗江南无处不堪题小舟载得梅花去渡领春风过水西

　　题画竹

　　小雨春池湿凤毛天孙深夜织鲛绡何人更立湘江水独倚熏风忆舜韶

　　彭城杂咏呈廉公亮佥事

　　亚父冢前春草齐楚王城上夕阳低黄莺不解兴亡事飞过海棠枝上啼
　　又
　　城下黄河去不回四山依旧画屏开无人念得登临意独上将军戏马台
　　又
　　雪白杨花拍马头行人春尽过徐州夜深一片城头月曽照张良案上筹
　　又
　　何处春风燕子楼断碑落日古城头画眉人逺繁华歇无数逺山生暮愁
　　又
　　歌扇摇风噀酒香舞裙今日动鹅黄栁边今夜孤舟发水逺山遥空断肠

　　寒食马上

　　道傍杨栁已栖鸦几度春深未到家城北城南干树雪行人马上看梨花

　　燕京作

　　落月西牕闻禁锺梦回逺客立云龙江南飞尽千株雪辜负梅花过一冬

　　奎章阁感兴

　　奎章三月文书静花落春深锁阁门玉座不移天步逺石碑空有御书存
　　又
　　花落春深似去年无人再到阁门前当时济济夸多士争进文章乞赐钱

　　京城立春

　　燕姬白马青丝缰短衣窄袖银■〈革登〉光御沟饮马不回首贪看栁花飞过墙

　　九日遇雨

　　佳期不负到重阳细雨浓阴又可伤试问东篱何处赏有花无酒恼人肠

　　客中九日

　　寥落天涯岁月赊每逢佳节苦思家无钱沽得邻家酒不敢开牕看菊花
　　又
　　佳节相逢作逺商菊花不异故人乡无钱沽得邻家酒一度孤吟一断肠

　　雪中妃子

　　梁王宴罢下瑶台窄窄红靴步雪来疑是阳和三月暮杨花飞处牡丹开

　　初夏淮安道中

　　鱼虾鳞鳞初出网梅杏青青已着枝几树棠花初着雨行人四月过淮时

　　过石子冈

　　霞光日落红穿树山色雨余青近人便好拂衣入山去解鞍辞却马头尘

　　次王叔能侍御史

　　龙蛇偃蹇出墙阴五色春云态度深台阁文章散清气月明山馆夜萧森

　　醉起

　　杨栁楼心月满床锦屛绣褥夜生香不知门外春多少自起移灯照海棠

　　宫词

　　骏马骄嘶懒着鞭晚凉骑过御楼前宫娥不识中书令借问谁家美少年

　　衰栁

　　清凉亭上几株栁霜夜凉风下夕阳依旧明年二三月小金山上看鹅黄

　　戏友人

　　毘陵公子醉醺醺白面迎风向酒痕几度小红楼上月有人银烛掩重门

　　宴回

　　两行老栢参天翠银烛青骢御史回深夜酒阑人散后独留明月照霜台

　　约友游西峰不至

　　仙人约我峰头去欲去峰头看白云一夜白云峰下宿晓来散作雨纷纷

　　太平驿即事

　　驿鼓髙悬使者稀溪云断续树参差日斜山畔无人语独立西风数桂枝

　　过光孝寺

　　秋日留题翠壁层出山聊近在山僧肩舆又上沙头渡隔水人家两岸灯

　　临丹青阁

　　飘然身在紫芝峰翠壁丹崖有路通杰阁凌烟欲飞去乱山无数夕阳中

　　黄河

　　斗杓照水半垂天水气涨天如白烟南北橹声争上下月中闻鼓避官船

　　沛尉蒋景山沛簿赵伯颜送予金沟月夜别去有懐

　　公子将军两少年绣衣白马杏花天醉中送客归城暮回首金沟月满船

　　次繁昌邑宰梅双溪韵

　　矍铄繁昌宰曽充观国宾儒冠犹破帽礼服尚垂绅澹泊心无愧清癯目有神老随朱绂贵惊见白头新抚字三年政歌谣百里民

　　题进士索士岩诗巻士岩与余同榜又同为燕南官由翰林编修为御史台掾兼经筵检讨除为燕南廉访经歴

　　忆昔登天府文华萃帝乡俊才鱼贯列多士雁成行宝剑悬秋水骊珠耿夜光三场如拾芥一箭已穿杨上策师周孔蜚声陋汉唐凤池开御宴虎榜出宫墙赐笏丘山重恩袍雨露香天花皆剪翠法酒尽封黄冠葢游三日声名满四方歴阶超宰辅捧表谢君王第甲分三馆镌碑立上庠曲江嘉宴会合席尽才良契谊同昆弟比和皷瑟簧誓辞犹在耳离思各惊肠台阁需材器儒林作栋梁超迁乌府掾辉映绣衣郎迫晏封几事平明出奏章日披坟典旧时念簿书忙检讨超经幄论思近御床圣朝稽古道日暮下回廊羇旅燃薪桂长吟出锦坊弱妻贫且病羸马瘦仍僵穷巷回车辙空厨泛酒浆故人传奏目请便趣行装皇极三台重燕南各道昌承恩辞魏阙揽辔去恒阳晓幙芙蓉露秋空柏树霜诸司循直矢羣吏肃宏纲汉水浮神马岐山出凤凰行须冠獬豸已见走豺狼惭愧蓬蒿翼乘风亦下翔

　　送丁太初赴永嘉学正十八韵

　　国学崇儒代人材絶妙年风云千里骏日月九重天翰苑司抡选中书属次铨光荣毛义檄奋发祖生鞭学广儒官制书传子弟员宦情依冷掾官舍拥寒毡筮仕无踰此如君更颖然永嘉今永郡多艺夙多贤咨访兼留意英髦孰接肩旧家疑寂寞遗业想流传会看声华盛应知徳业全髙情何特达朦目共周旋春着花间屐秋乗栁下船篇章微点染山水自清妍荐豆登霜柚充厨载海鲜洞箫吹月下玉树立风前已作鱼龙变何嫌雨露偏羣公争荐进拭目着腾骞

　　雁门集巻三

　　●钦定四库全书

　　雁门集巻四

　　（元）萨都拉 撰

　　过洪

　　奔流激长川百折怒未已长年与水争退尺进纔咫艰哉力舟子观可悟至理

　　和韵题石城峭壁

　　离宫长蓬蒿画栋落花彩翠华不复游空余石城在马蹄踏云霞鸟声隔烟霭老僧喜客来山中深似海

　　偕杨善卿丘以敬刘载民游法云寺以色即是空分韵得即字

　　驾言招提逰系马日之夕黍酒浓滴珠松风暗笼漆朝士昼鸣珂山僧夜飞锡凤台锦袍人可望不可即

　　病中寄即休上人

　　床头药裹列门外芳草荣庭闲午阴转睡觉余香清曹吏日三谒幽鸟时一鸣岂不好驰逐但恐劳吾生

　　经姑苏与张天雨杨廉夫郑明徳陈敬初同游虎丘山次东坡旧题韵

　　孤峯峙平畴松杉夹飞岭古剑池独竒两壁揷天井晃疑将军拜灵泉奔老耿深惟着蛟螭净莫容虬黾昔试盘陀锋斩斵寻尺矿兆瘗银鳬多气结金虎猛至今王霸业堪笑未全骋何如吾同逰俯仰无少哽小吴不满目坐览三万顷风髙塔铃语日昃萝衣冷香积饷醍醐法喜得隽永嗟嗟蛾眉僊尝来弄光景踪迹留雪泥宇宙寄泡影九京倘可作当为折简请

　　立秋登乌石山和幕府杨子承韵

　　海国山四围繁华坐消歇楼观沉夕阳鸿雁下秋色水边无丽人石上存古刻感此莫归迟秋露满山白

　　车簇簇

　　李陵台西车簇簇行人夜向滦河宿邻家美酒斗十千下马饮者不计钱青旗摇摇出华表满堂醉客俱年少捧杯小女歌竹枝衣上翠金光陆离细肋沙羊成体荐共讶髙门食三县白发从官珥笔行毳袍冲雨桓州城

　　白翎雀

　　凄凄幽雀双白翎飞飞只傍乌桓城平沙无树巢弗营雌雄为乐相和鸣君不见旧日轻盈舞紫燕鸳鸯锁老昭阳殿风暄芍药春可怜露冷芙蓉秋莫怨

　　凌波曲

　　吴蚕入茧双鸳绮绣缕团花金凤尾昔时啼艳晓妆慵满眼春娇扶不起昔时解带罗袜松玉尖微露生春红翩翩白练轻舒卷笋萚初翻宫様软三尺春云入手轻一钩新月凌波浅象床舞罢娇无力雁沙踏破参差迹金莲窄小不堪行独倚东风玉阶立

　　吴姬曲

　　皎皎红罗幕髙髙碧云楼娟娟一美人炯炯露双眸郎居栁浦头妾住鹤沙尾好风吹花来同泛春江水

　　洞房曲和刘致中员外作

　　峭寒暗袭云蓝绮鲛帐愔愔夜如水美人骨醉红玉软满眼春酣不忺起幽禽关关唤霜曙金壁屠苏溢香雾有生只合老温柔璧月长教挂璚树鸳鸯同心暗中结满意芳兰暖红雪痴云騃雨自年年不管人间有离别

　　汉宫早春曲

　　女夷鼓吹招摇东羲和驭日骑苍龙金环寳胜晓翠浓梅花飞入寿阳宫寿阳宫中锁香雾满面春风吹不去鞭却灵鳌驾五山芙蓉夜暖光阑干鸡人一唱晓星起四埜天开春万里

　　新夏曲

　　红泣香枯怨流水夜放箨龙千尺尾风生宫树晓层层凉绿一帘收不起烟干宝鸭白昼清祝融缓辔行且停蔷薇花深雾冥冥碧窓睡起香满肱

　　醉歌行

　　草生金谷韩信饿古来不独诗人穷今朝有酒且共醉明日一饮由天公红楼弟子年二十饮酒食肉书不识嗟予识字事转多家口相煎百忧集乃知聪明能悞身不如愚鲁全天真百年简宪曽何畏一日礼法能杀人贤愚千载同一朽我为君歌君拍手流芳遣兴不必论且尽樽前一壶酒

　　鬻女謡

　　扬州袅袅红楼女玉笋银筝响风雨绣衣貂帽白面郎七寳雕笼呼翠羽冷官傲兀苏与黄提笔鼓吻趋文场平生睥睨纨袴习不入歌舞春风乡道逢鬻女弃如土惨淡悲风起天宇荒村白日逢野狐破屋黄昏闻啸鬼闭门爱惜冰雪肤春风绣出花六铢人夸颜色重金璧今日饥饿啼长途悲啼泪尽黄河干县官县官何尔颜金带紫衣郡太守醉饱不问民食艰传闻关陜尤可忧旱荒不独东南州枯鱼吐沫泽雁叫嗷嗷待食何时休汉宫有女出天然青鸟飞下神书传芙蓉帐暖春云晓玉楼梳洗银鱼悬承恩又上紫云车那知鬻女长欷歔愿逢昭代民富腴儿童拍手歌康衢

　　练湖曲

　　练湖七月凉雨通白水荡荡芙蓉红芙蓉红尽早霜下鸳鸯飞去何匆匆茜塘女儿弄轻碧鸣榔声断无消息清波小藻出银鱼落日吴山秋欲滴望湖楼上云茫茫鸟飞不尽青天长丹阳使者坐白日小吏开罂宫酒香倚阑半醉风吹醒万顷湖光落天影挂冠何日老江南短褐纶巾上鱼艇

　　终南进士行和李五峯题马麟画钟馗圗

　　老日无光霹雳死玉殿咻咻叫阴鬼赤脚行天踏龙尾偷得红莲出秋水终南进士髪指冠绿袍束带乌靴寛赤口淋漓吞鬼肝铜声剥剥秋风酸大鬼跳梁小鬼哭猪龙饥嚼黄金屋至今怒气犹未消髯戟参差努双目

　　桃源行题赵仲穆画

　　长城逺筑阿房起黔首驱除若蝼蚁谁知别有小乾坤藏在桃花白云里桃花重重开白云洞门锁住千年春男耕女织作生业版籍不是秦家民桑麻鸡犬村村屋流水门墙映花竹无端渔父绿蓑衣带得黄尘入幽谷主人迎客坐茅堂共话山中日月长但见花开又花落岂知世上谁兴亡明朝渔父归城市回首云山若千里再来何处觅仙踪恨满桃花一溪水回

　　风波吊孔明先生

　　大江东流日夜白已矣英雄不堪说朔风挟雨过江来犹向矶头溅腥血汉家神气四海摇奸雄贼子相贪饕二龙雌雄尚未决将军战骨如山髙先生谋畧满懐抱坐视狂尘不为扫若非蜀主三顾贤终只如龙卧南畆仰天一出摧奸锋纶巾羽扇生清风许君义气肝胆裂兵枢尽在掌握中赤壁楼船满江夏伏剑登坛唯叱咤忠心耿耿天必从烈火回风山亦赭可怜一炬功未成将星已坠西南营力吹汉水灰未醒呜呼天命何不平伫立矶头盼吴越感慨令人生白髪先生虽死遗表存大义晶晶明日月

　　送王循伯御史赴广东佥宪时仆将回燕京

　　沙头酒尽惜别离江波日色浮绣衣清溪栁花白荡荡白下栁树青依依秋云双騘岭表去明月一雁燕南飞曲江水发愿相忆莫遣鲤鱼音信稀

　　髙邮阻风

　　离家十日得顺风不卸蒲帆一千里忽然今日风打头寸波寸水逆上流小儿造物不可恻昨日南风今日北黄郎束手篷下眠尽日闲看顺水船顺船得势如马走相望招呼不回首长风破浪我亦曽顺逆偶尔非人能

　　清明逰鹤林寺

　　青青杨栁啼乳鸦满山烂开红白花小桥流水过古寺竹篱茅舍通人家潮声卷浪落松顶骑鹤少年酒初醒若将何物赏清明且伴山僧煑新茗

　　题茅山梅石道士卷

　　华阳洞里罗浮仙袖携冰雪梅花篇玉堂道士字一尺紫清老人诗四聨夫何题咏到疎懒日短天寒岁云晚独怜空谷有佳人翠壁丹厓作屏板道人鹤氅颠倒披芒鞋踏雪夜深归莫将鐡笛山头吹只恐石裂梅花飞

　　北上别郑文学

　　朔风吹散鸿雁羣郎君上马气如云绕街鞭影拂河汉毳袍貂帽文将军扶桑日出马上见金鸡一声天下闻青灯细雨坐官舍遥忆江南郑广文

　　为姑苏陈子平题山居圗黄公望作

　　尘途宦游廿年余每逢花月满幽居烟萝荦确走麋鹿云壑窈窕通樵渔那如隠君不出户读尽万巻人间书有生穹壤贵自摅布韦轩冕奚锱铢便当买山赋归欤石田老我扶犁鉏

　　扬帆松江甚驶西望吴山快而有作

　　秋风秋水清浮波片颿送舟如掷梭篙师絶叫鳬雁起但见流沫翔盘涡汀芦雪舞花婆娑渌净已消菱与荷青山蹀躞奔青骡倐忽过眼千羣多放情盍买鲈乡鲈侑以满酌金巨罗醉拍铜斗踏浪歌江行之乐其如何

　　中秋前二夜步至吴江垂虹桥盥潄湖渚而归倚蓬望月清兴翛然因成数语

　　万顷太湖风浪静玻瓈倒浸虹蜺影瀼瀼露滴金波流一笻独立秋云冷步回长啸倚蓬窓月华正在青云顶

　　和韵三茒山呈张伯雨外史

　　碧桃花落蓬莱宫银屛甲帐围春风冰帘卷水玉堂静白露滴月银床空仙人夜酌九霞酒手握北斗倾尊中梧枝落影凤凰语幽韵彷佛临苍穹伐毛洗髓天地老火鼎夜出芙蓉红呼龙洞口种瑶草采药忽遇松间童茆君自骑一虎去犹闻珂佩声丁东武华山人三载别绿袍赤杖苍髯翁淮南江上复相见落日淡淡天无穷明朝稽首渡江去楚水清浅银河通

　　再泊钓台次鲜于伯机韵

　　富春山下桐江渡今古舟车南北路敢将一片利名心重宿髙人钓逰处客星去后无人住苍山白水还朝暮沙鸥也解避红尘见人飞上沧洲去

　　秋江泛棹琴乐图

　　抱琴船头为谁鼓满江秋色荻花浦神鱼出听掉尾舞曲中鸿雁起江浒帝子降兮木叶下【叶】

　　题蜀山驿

　　荒山孤馆静老树冻云低马识来时路诗存旧日题邮亭一尊酒客枕五更鸡到晓征鞍发村村雪涨溪

　　宿因胜庄

　　薄莫雨初作客愁行路难长风吹短髪平地走惊湍云气千山暝松声五月寒小窓僧话久亦学坐蒲团
　　竹院亦幽雅叅禅愧未能梦回僧枕雨花落佛龛灯风响过墙竹窓摇挂树藤裁诗题素壁聊尔记吾曽

　　宿龙潭寺

　　客路青山下僧庵绿水边撞钟惊鸟宿洗钵动龙眠未有林泉趣先寻粥饭缘上人喜留客夜雨佛灯前

　　次龙潭壁间韵忆新之区谦二台节

　　故人久不见怅望思迟留客路愁山虎渔灯散渚鸥清歌闻越调小艇入淮流江市虽萧索人家酒可谋
　　勤劳贤使者官马未曽闲夜醉谁家酒晓行何处山莫云留客住落日望君还相忆寻诗处波涛汹涌间

　　江馆写事

　　晓市人烟合归帆带夕阳青山到江尽白鸟去天长越女能淮语吴姬学楚妆栖迟未归客犹着锦衣裳

　　谢龙江虚白上人雨中见过

　　山僧入城市归路晚沉沉雨湿缁衣重灯明黒树深泥途信行脚粥鼓急归心应到松窓下新诗剪烛吟

　　用韵寄龙江

　　之子金山去梅天雾气沉海风吹浪急江雨入楼深火尽无茶味更长过烛心明朝好晴色应是寄新吟

　　鐡塔寺写懐

　　萧条冶城寺杖屦日登临古木凉风急空山落叶深夜灯明鐡塔秋雨暗松林衲子清逰处闲来独自吟

　　漫兴

　　去岁干戈险今年蝗旱忧关西归战马海内卖耕牛元老知谁在孤臣为尔愁西风吹短髪落日倦登楼

　　贺阴君锡封赠

　　奕世阴家子居官迈等伦妙年全至孝余禄养慈亲致敬归荣早推恩勑署新彩衣映萱草日日北堂春

　　夏日游鹤林寺

　　病余乘野兴来扣了翁房竹笋迸出地花枝垂过墙雨声鸣客枕云气暗僧堂归路马啼滑风吹酒面凉

　　贺丘郡博持敬新修镇江儒学

　　孔门新壮观化雨过南徐紫殿风鸣铎青灯夜读书杏坛翔彩凤芹沼跃银鱼馆下诸生意如逰小石渠

　　花山寺投壶

　　落日花山寺秋风鐡瓮城野人欢讼简稚子说官清系马岩花落投壶山鸟惊兴阑山下路相送晚钟鸣

　　次韵答奎章虞阁老伯生见寄

　　衮軄须公称江波属我闲宦情鱼鸟畔徳誉董韩间黄阁论思地金焦放浪山尽操舟泛泛空忆佩珊珊

　　病中书懐二首

　　半日闭门坐萧然逺俗氛病中心似水门外马如云练杵捣寒月香炉生昼董兴来览明镜太瘦小叅军
　　欲向江湖去何年理钓蓑城山入楼近邻竹过墙多春瓮浮红酒晴天戏白鹅闭门且消病俗吏莫相过

　　病中寄了上人二首

　　鹤林四月路佳景集芳辰花落石桥水鸟啼山树春吟归山似画醉卧草如茵衲子清逰处何妨问病人
　　日长草木茂古寺乐芳辰野衲归时晚山泉滴夜春清吟聨石鼎病酒吐车茵不是天涯客林泉一故人

　　忆鹤林即休翁

　　城南鹤林寺幽境脱尘烦地僻藤花落窓虚贝叶翻池塘浮野鸭竹树挂山猿病起借禅榻髙眠避市喧

　　登山亭

　　山上新亭好红尘不可侵雨阶幽草合风径落花深野水浮晴色平田下夕阴城中公子少日日就登临

　　送人之金陵

　　之子金陵去黄梅细雨天晚钟近萧寺野水急吴泉枕有思家梦囊无买酒钱凤台动诗兴落笔授蛮笺

　　题髙秋泉诗巻

　　美矣高夫子能文武亦全横琴弹夜月洗剑动秋泉酒熟春如海诗闲日似年纶巾北窓下倦可枕书眠

　　野潜堂

　　髙隠有深意情闲直万金溪鱼鲜作鲙竹笋长成林鹤有还巢梦云无出岫心读书风雨夜灯火野堂深

　　题朱泽民画雪谷晓行

　　茒店冲寒出永厓拂曙来磴危留虎迹萝宻隠猿哀行李一檐重疎梅几树开阳乌在何处不照雪盈腮

　　秋暮过吴值雨感懐

　　长啸拂吴钩篷窓起白鸥江山同逆旅风雨忽穷秋乐矣陶潜酒髙哉范蠡舟一簮吾有雪道路尚悠悠

　　道中风雨

　　野水池塘满泥涂愁问程小车冲雨去曲路遶山行恁地沾衣冷谁家压酒声飘零江海客汲汲事南征

　　初到闽

　　旧说榕乡好来游鬓已丝片云山对户一雨水平墀緑袖持蕉叶丹林压荔枝城闉南有市灯火夜眠迟

　　春游

　　明日城东看杏花叮咛童子早将车路从丹凤楼前过酒向金鱼馆里赊绿水满沟生杜若暖云将雨湿泥沙絶胜羊傅襄阳道车骑西风拥鼓笳

　　春日侍驾逰香山

　　马上逰人隔苑墙天家未肯纵春阳轻寒轻暖鸟声转无雨无风花命长香殿云烟随凤辇交旗日月耀龙章三三节近晴光穏满进虞廷万岁觞

　　寓升龙观时吴宗师持旨先驾至大都度湾川遂次韵赋此以寄幷柬顺咨先生

　　扈跸千官取次行道人先踏雪泥晴关南日暖龙颜近岭北风髙鹤背轻丞相早行霜滑马将军夜宿火连营一年两度经过处惟有青山管送迎

　　送南安镇抚赵南山捧表西省

　　平生尺剑众中师臣子肝肠天地知少壮金戈探虎穴太平铠甲网蛛丝青衫白髪尊前酒紫塞黄云马上诗今日又随天表去梅花香里立沙墀

　　过李陵墓

　　降入天骄愧将才山头空筑望乡台苏郎有节毛皆落汉主无恩使不来青草战场雕影没黄沙皷角雁声哀那堪携手河梁别泪洒西风骨已灰

　　拟李陵送苏武

　　同是肝肠十九年河梁携手泪潸然铁衣骨朽埋沙碛白首君归弃雪毡海北牧羊无梦到上林过雁有书传汉家恩爱君须厚剪纸招魂望塞边

　　黄河夜送西台御史张子寿时新除湖广佥宪

　　爱君足迹半天下白简清霜秋气多帆影东南湖上去马蹄西北日边过风波玉露仙人掌文彩云机织女梭自笑追随逺逰客斗槎星夜下黄河

　　黄河夜雨懐兀颜子方

　　风流俊逸四公子轻帽短衣过鲁城紫陌东风闲戏马绿窓明月醉闻莺樱桃花下春中酒沉水香回夜按筝独有黄河千里客短篷听雨到天明

　　题髙唐驿

　　三尺髙唐帝子坟东风吹草绿沄沄官中子母生前别天上箫韶梦里闻日暮白杨飞乱雪夜深黒气结愁云小臣泣血应无补留与他年太史云

　　过广陵驿

　　秋风江上芙蓉老阶下数株黄菊鲜落叶正飞扬子渡行人又上广陵船寒砧万户月如水老雁一声霜满天自笑栖迟淮海客十年心事一灯前

　　送王御史时巡歴河道解舟金陵

　　淮南雨过好晴色御史楼船动楚桡杨栁清风秋解缆琼花明月夜闻箫卧听天上银河浪梦到云边白玉桥

　　游鐡塔寺

　　江南地僻繁华盛古寺巍然鐡塔存金屋月梅横夜雨铜驼露草泣秋原六朝王气人何在几度悲风铃自喧尚有他年旧时字摩挲一半没苔痕

　　送外舅慎翁之燕京

　　扬子江头栁色浓小船春雨去忩忩青袍鐡瓮龙门婿紫锦蒲帆鹤髪翁晋府旧臣还塞北星门娇客卧床东明年亦是燕山客骑马天街踏软红

　　春日登北固多景楼录奉即休长老

　　东风吹树散晴岚独上层楼酒半酣拍岸潮声来海外满江山色入淮南当时霸主分三国此日吴禅老一龛惟有楼前旧时栁年年三月色如蓝

　　还京口

　　黄鹤山头雪未消行人归计在今朝城髙鐡瓮江山壮地接金陵草木凋北府市楼开旧酒南朝官栁识归桡吏人莫见叅军面水宿风飡鬓髪焦

　　寄金山长老

　　老师召对金銮殿喜动龙颜坐赐茶一日潮音起般若九重春色上袈裟髙风已入三天竺妙果重开五色花渇想杨枝旧甘露何时一到病人家

　　腊尽过练湖

　　独倚牙樯数客程残年风景足乡情寒天半夜无人语明月满船闻雁声云外好山如有约烟中野树不知名明朝乌鹊桥头闹应是人家出户迎

　　丹阳普宁寺席上

　　红白桃花开满枝满城微雨牡丹时因过古寺逢僧话莫遣扁舟解缆迟客里逢春多病酒江南到处半题诗山川总是曽逰处一曲琵琶写别离

　　送王郎还钱塘

　　王郎会我丹阳郭归兴钱塘不可留北固雪晴山出画西湖春动水明楼草生湘浦行人逺日落吴山故国愁安得与君二三月买花沽酒醉红舟

　　宿玄洲精舍芝菌阁别张伯雨二首

　　一到茒山三日留满山风雨过中秋云行松树髙低见日落涧水东西流外史相邀登菌阁此身只合往灜洲它年丛桂结招隠埜服愿随麋鹿逰
　　竹树忽闻干鹊鸣明朝归计候新晴小楼无处有秋意暗雨空山如海声叶落窓虚开鹤步峰回路合断人行谁知昨夜玄洲客剪烛题诗过二更

　　登徳兴聚逺楼上有宋庙书

　　眉山仙去风流尽聚逺楼空月色寒波暖东风入尊俎夜深北斗挂阑干幽花野草先灵杳鐡画银钩御墨残不见旧时双燕子春风几度卷帘看

　　九华山石墨驿

　　马上行人思九华飘飘髙兴满天涯排空峭石生玄笋落日竒峯挂赤霞仙掌九秋倾露屑天河半夜碍星槎云中五老应招手呼我来逰太乙家

　　至龙潭驿

　　野草山花知姓字人生踪迹似浮萍帆冲细雨空江白鸟没长淮逺树青今夜故人离水驿明朝别酒尽沙瓶匆匆又入丹阳去莫皷晨鸡已候听

　　登凤凰台

　　凤凰台上望长安五色宫袍照水寒彩笔千年留翰墨银河半夜挂阑干三山飞鸟江天暮六代离宫草树残始信人生如一梦壮懐莫使酒杯干

　　凤凰台懐古

　　凤凰一去不复返竹实桐花空满庭莫雨楼台连埜寺秋风皷角动边城水边万井吴烟白天外三山楚树青不见骑鲸李公子几回惆怅此中行

　　次王本中灯夕观梅

　　翠禽偷梦出南园绰约冰姿傍绿尊水镜玉钗浮翠影风帘银烛照妆痕粉香微酒无人见素质多寒藉酒温不似海棠春睡去西楼月落已黄昏

　　谢人惠木犀

　　霜髙落叶如雨急有客敲门送木犀夜月不留藏兔影秋风失却挂蟾枝云中仙子金华坠天上吴生玉斧移寄语凤台老居士旋磨香露写新诗

　　奉和邓善之学士赠陈尧夫教授之作

　　巴西夫子邓学士文彩珊珊玉佩琚天上已无金马诏人间空有白鹅书云窓春透松花湿月殿秋髙桂影疎不见青山埋骨处水晶宫里是幽居

　　过江东驿次王侍御韵

　　政事文章王侍御朱帘卷雨送将归江东春色分银篆马上清风吹绣衣泽国水香鱼藻动砚池春暖墨花飞至今吴楚经行处夜夜奎光绕太微

　　九日登石头城

　　九日吟鞭聚石头翠微髙处倚晴秋西风不定雁初度落木无边江自流两眼欲穷天地观一杯深护古今愁乌台宾主黄华宴未必龙山是胜逰

　　寄埜堂

　　忆昔相逢春莫天道傍杨栁尽飞绵池鱼出水将三尺竹笋成林又一年髙士已成招隠赋行人未办买山钱埜堂灯火清秋夜何日聨床听雨眠

　　寄同年友

　　忆昔同登龙虎榜思君一度一凄然三年岁月红尘里万里关河白雁前天上故人淮水隔江南老树楚云连不堪回首知何处闻说年来海变田

　　寄茅山谢舜咨

　　升龙观里谢道士一入茅山不肯回白髪笑人年百岁青天容我日千杯已知圣主求方士未必先生下钓台每向石头城下望顺风应寄鹤书回

　　送王幼达之北京

　　五色云烟百尺台王郎独步近蓬莱江湖水落鱼龙上天地秋髙鸿雁来北苑芙蓉风惨淡西宫杨栁月徘徊此行正及扶桑日应献尧庭万寿杯

　　升龙观夜烧香印上有吕洞宾老树精

　　兰风吹动吕仙影老树槎牙吐暮秋夜静药炉丹火现月明神剑夜光浮已知浩气无穷尽不到心灰未肯休鐡笛一声吹雪散碧云飞过岳阳楼

　　送湖洲皷元明道士入茅山

　　道人居住碧湘湾清夜月明揺佩环出门倒拄九节杖辞家却入三茅山开笼放鹤横江去写檄收龙带雨还便拟访君吹鐡笛青松白石往来间

　　送崔知印之江东

　　金陵市上多骢马白下桥头喜识君玉佩清摇乌府月篆银红带赤城云买舟又过江东去离笛难禁栁外闻独有无媒送行者依然野鹤在鸡羣

　　题先春卷上有萧滕王三学士赞

　　番阳山人春拥门玉堂学士墨翻盆屋前屋后雪千树枝北枝南月半痕寒夜老龙揺玉骨霜天瘦鹤吊冰魂未经调鼎休惆怅会见留酸到子孙

　　寒夜即事次韵呈许荣达

　　呵笔题诗逸兴舒翠帘寒重卷鰕须春分采石仙人酒夜读茅山道士书箭刻未移寒漏浅江声渐少夜潮枯闭门岁晩仍多事归梦无端遶故庐

　　鹤骨笛

　　九皋声断楚天秋玉顶丹砂一夕休杨栁肯忘枯朽恨梅花吹尽古今愁魂归辽海身如蜕曲破江城月满楼惆怅玉人三弄罢杳无消息到扬州

　　天灯

　　髙挂长绳百尺余直飞红焰上天衢一包春髓蒸元气九转灵丹炼太虚彩凤抱成吞日卵赤龙衔出照天珠髙髙不受飞蛾扑长使凡人仰面吁

　　赠钦师

　　随縁驻瓶锡顶雪已差差莫道禅非学心空不废诗

　　画二首

　　树色浓堪掬痴岚扑雨秋道人岩下住屋角挂奔流
　　草迷苍耳子鸟弄白头翁十里湖山树平分杳霭中

　　和闲闲吴真人二首

　　几度驱车上京国五更归梦遶云林丹炉火伏虎书卧石钵云寒龙夜吟
　　天上神仙吴子晋丹凤楼前驾鹿车红门下马见天子袖有一卷养生书

　　兴圣寺即事三首

　　宫阶白日杏花落深院朱帘燕子飞回首人间春又老将军白马几时归
　　御厨香动晩分羮七寳玻璃柈柈承白面内官呼小字隔帘传旨赐中丞
　　二月深宫花似锦栁丝垂地怯风吹御阶春水多三尺丞相逰湖太液池

　　逰会仙宫

　　霏霏凉露湿瑶台半夜吹箫月下来山外春风将雨过满庭撩乱碧桃开

　　题范阳驿

　　长路风寒酒力醒马头岁月短长亭冻云欲雪风吹散望出西山一半青

　　道傍萱花

　　萱草花开山路头内家景致落林丘风尘不改好颜色应与行人消百愁

　　书浍沟杨氏壁二首

　　故人家在河边住吏部书从天上来愧我挂冠归去晩栁花飞尽栋花开
　　杨栁人家春昼长落花庭院燕飞忙买鱼沽酒黄河上傲杀南风三月强

　　彭城杂咏

　　英雄去尽山河在城郭荒凉草树迷过客无心吊千古落花风雨听莺啼

　　夜过白马湖

　　春水满湖芦苇青鲤鱼吹浪水风醒舟行未见初更月一点渔灯落逺汀

　　髙邮至邵伯二首

　　移棹偏惊临水雁过淮时买出罾鱼有时得句无人和风雨寒窓夜读书
　　几度秋深未到家满湖开遍水红花逺人日日频中酒明月扁舟索买瓜

　　题淮东王廉访清凉亭

　　主人胷次洗冰雪深夜金山月涌波二十四桥秋水白淮南八月泻银河

　　次和清凉寺长老韵

　　缁衣送酒一壶冰霜蒂悬香九月橙酌酒破橙天色晩桂花树下出银灯

　　秋江横笛圗为维扬苏天爵题

　　枫叶髙低山逺近月明霜薄楚江澄何人吹笛孤舟外莫是苏仙过广陵

　　过江后书寄成居竹

　　扬州酒力四十里睡到瓜洲始渡江忽被江风吹酒醒海门飞雁不成行

　　杨子江送同志

　　衮衮诸公立要津一波纔动总精神满江风浪晩来急谁似中流砥柱人

　　夜发龙潭二首

　　孤舟一夜发龙湫水逆风回上石头暂泊沙洲过夜半卧听钟皷是升州
　　船头夜静天如水渡口潮平月在江灯影揺波风不定老龙吹浪湿蓬窓

　　江浦夜泊

　　千里长江浦月明星河半入石头城棹歌未断西风起两岸菰蒲杂雨声

　　金陵道中遇雨寄功父光国五首

　　出城便喜风景好淡水穿沙生细鳞多谢山云飞白雨应教行客洗红尘
　　平生梦想金陵道此日偶然身自来应是山云喜诗客野花满路雨中开
　　夹道长松风聒聒满沟乱石水泠泠断云衔雨溪南去失却长山一半青
　　骑马何人冲白雨乘舆有客看青山出城自谓身无事冲雨看山未是闲
　　梦想江南今日到肩舆过处落花风行人五月金陵道石竹花开白雨中

　　寓台城寄吴宗师

　　金陵城外凤凰台夜夜吹箫独自来不见仙人倚歌和白鹤飞下还飞回

　　雪中饮升龙观

　　银烛春船剪夜寒道人鹤氅紫霞冠山瓢未尽金陵酒玉树飞花满石坛

　　和王本中直台书事

　　百尺台中谁夜直西廊斜月照东廊五更梦觉春寒甚帘外梨花满树霜
　　今日短衣鞭瘦马每惭同辈说登科近曽夜直南台上学得吴儿白苎歌

　　升龙观九日海棠杏花开二首

　　九日江南风日暖海棠花间杏花开升龙观里春光早为是先承雨露来
　　鼎湖龙去御床空辇路花开旧日红九日人间春色早不堪草木见秋风

　　赠弹筝者

　　银甲弹冰五十弦海门风急雁行偏故人清怨知多少扬子江头月满船

　　寄诸台掾二首

　　天上霜台耸百寻诸郎不为簿书禁遥知闲倚东廊柱看尽杨花过绿阴
　　天上故人频寄语江南倦客只吟诗梨花开尽东廊雪又过梅黄杏熟时

　　赠谢舜咨羽士

　　扬子江头春水动三茅洞里碧桃开道人不问天南北夜半月明骑鹤来

　　送武侍御朝章

　　枫林湛湛草斑斑御史青骢响玉环日暮酒醒人已去不堪回首见青山

　　次程宗赐二首

　　一冬雨雪天涯客千里云山马上诗记得小红楼畔梦杏花春雨早寒时
　　扬州正月雨如丝江上梅花已尽时谁识能诗老何逊晓寒明镜捻吟髭

　　赠来复上人四首

　　北口雪深毡帐暖紫驼声切夜思盐上人起饮黄封酒可胜醍醐奶酪酣
　　燕山风起急如箭驰马萧萧苜蓿枮今日吾师应不念毳袍冲雪过中都
　　手持一钵走京华乞食王侯宰相家今日归来如作梦自锄明月种梅花
　　五云楼阁碧玲珑口吐莲花入紫宫十二珠帘卷秋月霏霏凉露下梧桐

　　戏王功甫

　　王郎酒醒倚修竹雪后重檐拥毳衣亦有江南未归客青山影里马如飞

　　戏赠王本中栁枝词

　　日髙燕语卷帘迟独倚东风看栁枝三月栁花飞欲尽逺人凉露未归时

　　城南偶兴二首

　　桃杏花开红映人池塘水暖绿粼粼典衣沽酒入城去报道江南二月春
　　断桥芳草生含路隔水杨花飞度城客里不知春早晩年年杯酒过清明

　　宿洞神宫春晓书事

　　道人睡起窓月白饭熟黄粱鸡乱啼门外卖花声已过街头春雨竟成泥

　　冶城三月晦日

　　雨前雨后莺乱啼城南城北花交飞江南儿女裁苎衣燕京游子何时归

　　寄浙东聂经歴

　　一片暮云千里隔石头城上望天台夜深婺女明如镜雁荡山前雁尽回

　　春日偶成二首

　　归到江南纔一月短衣匹马又京尘明朝拟下江东去晴日栁花飞送人
　　水绕池塘朝饮马月明苍栢夜鸣乌年来南北几千里却笑书生无逺图

　　春望

　　丹阳郭里春蒙蒙骑马出郭诗思浓江南二月风雨过梅花开尽杏花红

　　春暮

　　栁花扑帘春欲尽绿阴满窓莺乱啼秪愁明日送春去风雨满林闻竹鸡

　　端居书事答翟志道知事见寄韵二首

　　短褐诗人瘦十分平生不作送穷文几时结屋孤山下为觅梅花种白云
　　瘦马春城曙色分长年奔走愧移文几时黄鹤山房下松火茶铛煑白云

　　镇江寄王本中台掾

　　梅花落尽空吹笛正月半头思逺人两岸好山青不断一江微雨鹧鸪春

　　和友人招饮

　　山人开瓮满园香短简招呼白面郎瘦马踏泥春巷去一林烟雨杏梅黄

　　寄即休翁三首

　　苔老应无屐齿痕旧逰歴歴眼中存秋深南国行人少落叶萧萧满寺门
　　北窓终日对竹坐老却叅军不入城秋径山风多落叶隔林疑是马蹄声
　　鹤林老子久不见应是山门长绿苔几日城南风雨过村村无处不黄梅

　　未归

　　白岩老子城中去骢马逰人寺里来城外风流城里少岩花落尽野花开

　　夏仲书景

　　阶前萱草花开尽堂上主人消百忧门外凉风吹树急江南五月似凉秋

　　病起戏笔奉答御史王文休

　　江南倦客好清斋炼得身形瘦似梅不到清溪三四日藕花无数水中开

　　偶成三首

　　买鱼沽酒消长日髙树清风燕子闲却倚天南望天北隔江青处是谁山
　　自许痴儿了公事肯教俗子议清流明日醉骑五花马吹箫踏月过扬州
　　疎帘日午花阴直髙栁清风语燕闲黙坐焚香点周易软红不到小屏山

　　层楼即事

　　浴罢焚香扫阁眠过墙新竹翠姢娟半空云气层楼暗四月江东欲雨天

　　纳凉

　　桂枝叶密阴覆地栀子花开香满廊古寺纳凉过半日葛衣石枕竹方床

　　秋夜闻笛

　　何人吹笛秋风外北固山前月色寒亦有江南未归客徘徊终夜倚阑干

　　寄鹤林休上人

　　上人才思塞胷次强欲禁之无不鸣一日相望吐竒句满林光彩照山精

　　宿丹阳普照院

　　闭门三月听秋雨酒醒丹阳客未归明日新晴练湖去藕花无数落红衣
　　灯火僧房伴寂寥小凉天气入青袍夜深为倚西廊柱药杵一声秋月髙

　　逢托克托景颜

　　市酒泻糟清似水湖鱼出网白如银买鱼沽酒丹阳郭落日江南逢故人

　　赠歌者号梅芳二首

　　露骨江南氷雪肌断肠塞上锦绷儿春酸一点留无住却是成阴结子时
　　玉骨氷清过岁寒可怜蜂蝶已成团如何不解相如渇散尽江南一点酸

　　寓栖云四首

　　一尊未尽有余兴二子不来无可人满地凤仙落红雨江南八月似残春
　　盆池万点浮萍草秋雨欲来无定踪好是诗人漂泊态丹阳郭里夜间钟
　　潇潇风雨客心孤且尽尊前酒一壶夜半酒醒愁又到一声白雁下平湖
　　白面道人门不出晩凉倚树听秋风最怜八月江南好老鴈叫云霜叶红

　　题隠上人房

　　练湖秋水霜眼碧坐对茅盈山色青白日散花天女降夜深钟磬尚闻经

　　寄金坛元鲁宣差行操二年兄

　　苍茫迥野冻云低马上遥山玉四围自是诗人有清气出门千树雪花飞

　　宿陵口寺

　　西风落叶陵口寺薄暮锺声送夕阳酒醒不知过夜半开门满地月如霜

　　题郑谷驿

　　谁处江东郑老家自锄谷口种烟霞逺山三月多归思晴日东窓见杏花

　　赠张道士

　　道人新戴竹皮冠头上星揺北斗寒一夜凉风吹髪乱半窓鹤梦遶琅玕

　　题吕城葛观二首

　　诸葛仙翁七十余吕蒙城下筑幽居来从方外求丹诀且乞人间教子书
　　吕公城下葛仙家洞府春深锁暮霞过客不知天畔月小风吹落凤仙花

　　延陵曲

　　延陵庙西落日低延陵庙前春草齐千金公子去不返淡云苦竹斑鸠啼

　　宿延陵昌国寺书于上人房二首

　　旧日延陵客子家只今门巷满桑麻姑苏回首神逰处无限春风野荠花
　　东风吹水碧粼粼雨过村村野色新小艇延陵庙前去荇花开尽野塘春

　　谢人惠茶

　　送茶将军扣门急惊觉秋深梦一窓半夜竹炉翻蟹眼只疑风雨下湘江

　　题李蓟丘画松

　　平生恨不识遵道忽见此圗如梦间安得羲之九泉底枯林风雨似初还

　　吴僧子庭古木竹

　　岁寒古木性所爱况有此君初附之江湖眼明世无几太息不生元佑时

　　和韵寄吴城陈敬初

　　吴江酒熟照行人春江小雨波粼粼一樽未尽忽晴日江头栁花撩乱春

　　席上次顾玉山韵

　　画墙班鸠啼绿树白日紫燕穿朱帘昼长深院弄瑶瑟吴姬十指行春纎

　　去吴留别于寿道陈子平诸友

　　吴堤杨栁雨霏霏四月犹寒总夹衣此去孤舟无好伴空江惟见白鸥飞
　　一尊判袂阖闾城莫指青山管送行芳草绿波千万里不闻杜宇也伤情

　　季夏逰杭灵隠诸峯

　　佛国羣山快我登烟霞踏破几层层三天竺畔全无暑六月松阴尺五冰

　　秋日寓钱塘

　　小楼一榻钱塘客况味凄凉序属秋安得江淹赋予笔因而书作半生愁

　　青松林

　　一点两点过云雨千株万株临路松五月江南好风景行人马上不从容

　　宿经山寺二首

　　野人一宿经山寺十里松声半夜潮何日挂冠寻旧隠山中应有故人招
　　山中酒熟客初至正是东林月上时痛饮不知过夜半深山风露下松枝

　　题竹院壁

　　门外好山青入戸阶前芳草绿侵帘山僧应笑逰人醒头上花枝压帽檐

　　书高贤坊

　　穿松翠滴青骢马过雨凉生白苎衣三月已过四月半栁花开尽栋花飞

　　常山纪行

　　绿阴门巷掩柴扉五月江南笋蕨肥何处清香来马上满山开遍野蔷薇
　　山溜涓涓山雨晴村南村北鹁鸠鸣行人五月不知倦喜听农家打麦声
　　石羊华表草离离古木残阳立断碑马上不知何代冢鹧鸪飞上野棠枝
　　石壁飞泉作雨声野花满路酒初醒吾侬何事不归去一带长山马上青
　　蚕妇携筐入桑柘野猿抱子挂松萝绿阴门巷客呼酒黄犊山村人唱歌

　　过浦城

　　人家鸡犬隔痴岚城郭微茫见塔尖一片轻云笼马首熟梅时节雨纎纎

　　到闽二首

　　朔雪蛮烟总备尝白头纔到荔枝乡浮云不阻懐贤意得扫寒芜拜紫阳
　　潮水通城蚬蛤肥万株红茘艳晴晖守臣只恐山飞去髙筑闉阇锁翠微

　　雁门集卷四
 
