　　钦定四库全书　　　　　集部四
　　石湖诗集目录　　　　　别集类三【宋】
　　巻一
　　诗
　　巻二
　　诗
　　巻三
　　诗
　　巻四
　　诗
　　巻五
　　诗
　　巻六
　　诗
　　巻七
　　诗
　　巻八
　　诗
　　巻九
　　诗
　　巻十
　　诗
　　巻十一
　　诗
　　巻十二
　　诗
　　巻十三
　　诗
　　巻十四
　　诗
　　巻十五
　　诗
　　巻十六
　　诗
　　巻十七
　　诗
　　巻十八
　　诗
　　巻十九
　　诗
　　巻二十
　　诗
　　巻二十一
　　诗
　　巻二十二
　　诗
　　巻二十三
　　诗
　　卷二十四
　　诗
　　卷二十五
　　诗
　　卷二十六
　　诗
　　卷二十七
　　诗
　　卷二十八
　　诗
　　巻二十九
　　诗
　　巻三十
　　诗
　　巻三十一
　　诗
　　巻三十二
　　诗
　　巻三十三
　　诗
　　巻三十四
　　赋
　　楚辞
　　跋
　　【臣】等谨案石湖诗集三十四巻宋范成大撰成大有呉郡志已别著录案陈振孙书录解题成大有集一百三十六巻宋史艺文志亦载石湖大全集一百三十六巻与陈氏著录同又石湖别集二十九巻又石湖居士文集亡其巻数明代刻本仅一百三巻未详其故此本长洲顾嗣立等所订乃于全书之中独摘其诗别行而附以赋一巻前有杨万里陆防二序然万里所序者乃其全集不专序诗防所序者乃其西征小集亦非序全诗以名人之笔嗣立等姑取以弁首耳据万里序集乃成大所自编考十一巻末有自注云以下十五首三十年前所作续得残稿附此卷末其余诸诗亦皆注以下某处作今所传者犹自编之旧本矣诗不分体亦不分立名目惟编年为次然送洪迈使金诗凡四首其两首在第八巻列于迈使还入境以诗迓之之前其两首乃列于第十巻何溥挽词之后迈未尝再使金则送别之诗不应前后两见又南徐道中诗下注曰以下赴金陵漕试作则是当在第二巻之首不应孤赘第一巻之末疑后人亦有所窜乱割并故与宋本巻数不符欤成大在南宋时与尤袤杨万里陆防齐名袤集久佚世所传者仅尤侗所辑之一巻篇什寥寥未足定其优劣今以杨陆二集相较其才调之健不及万里而亦无万里之粗豪气象之濶不及防而亦无防之窠臼初年吟咏实沿溯中唐以下观第三巻夜宴曲下注曰以下二首效李贺乐神曲下注曰以下四首效王建巳明明言之其他如西江有单鹄行河豚叹则杂长庆之体嘲里人新婚诗春晚三首隆师四图诸作则全为晚唐五代之音其门径皆可覆按自官新安掾以后骨力乃以渐而遒盖追溯苏黄遗法而约以婉峭自为一家伯仲于杨陆之间固亦宜也乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　石湖诗集原序
　　予畴昔之晨与客坐堂上遥见一健步黄衣负一笈至庭下呼而诹其奚自曰自参政公范氏也发其笈公之文集在焉索其书读之则公之子莘叩头请曰莘不夭不自霣越而先公一夕奄忽弃其孤莘欲死而不敢者有先公付托之重任在方先公之疾而未病也日夜手编其诗文数年成集凡若干巻逮将易箦执莘手而授之且曰吾集不可以无序编有序篇非序篇宁无序篇也今四海文字之友惟江西杨诚斋与吾好且我知微斯人畴可以属斯事小子识之若莘则何敢请而先公之治命不敢坠惟先生哀而诺之予执书抱遗编而泣曰万里与公同年进士也公先进至为朝廷大臣与天子论道发政坐庙堂进退百官而万里环堵荒寒之士也何敢与公友公不我薄陋而辱友之万里不敢拒公亦不敢以执政俟公也今忍死丁宁之托其何敢辞初公以文学材气受知寿皇自致大用至杖汉节使强敌即其庭伏穹庐不肯起袖出私书切责之君臣大惊有自阶闼之嬖窃位枢臣者其势方震赫公沮之竟不奉诏而去其所立又有不凡者矣若夫刿心于山水风月之埸雕龙于言语文章之囿此吾辈羁穷酸寒无聊不平之音也公何必能此哉古语曰争名者必于朝争利者必于市是二人者使之以此易彼或以彼易此二人者其肯乎哉非不肯也不愿也非不愿也亦各乐其乐也诗人文士挟其所乐足以敌王公大人之所乐不啻也犹将愈之故王公大人无以傲夫士而士亦无所折于王公大人今公乃自屏其所可乐而复力争夫士之所甚乐所谓不虞君之涉吾地者其不多取乎然公之诗文非能工也不能不工耳公风神英迈意气倾倒防新领异之谈登峰造极之理萧然如晋宋间人物他人戛戛吃吃而不能出诸口者公矉呻噫欠之间猝然谈笑而道之则其诗文之工岂十日一水五日一石之谓也哉甚矣文之难也长于台阁之体者或短于山林之味谐于时世之嗜者或漓于古雅之风牋奏与记序异曲五七与千百不同调非文之难兼之者难也至于公训语具西汉之尔雅赋篇有杜牧之之刻深骚词得楚人之幽婉序山水则栁子厚传任侠则太史迁至于诗大篇决流短章敛芒缛而不酿缩而不僒清新妩丽奄有鲍谢奔逸儁伟穷追太白求其只字之陈陈一倡之鸣鸣而不可得也今海内诗人不过三四而公皆过之无不及者予于诗岂敢以千里畏人者而于公独敛袵焉于是文士诗人之难者易偏者兼矣其不盛矣乎嘻人琴今俱亡矣广陵散今此声遂絶矣惠子不生庄子不死复何道哉公之别墅曰石湖山水之胜东南絶境也寿皇尝为书两大字以揭之故号石湖居士云公讳成大字至能世为姑苏人其世次言行职官则有少保大观文大丞相益公周公之铭诗在绍熙五年六月十一日诚斋野客杨万里谨序
　　石湖居士范公待制敷文阁来帅成都兼制置成都潼川利夔四道成都地大人众事巳十倍他镇而四道大抵皆带蛮夷且北控秦陇所以临制捍防一失其冝皆足致变故于呼吸顾盻之间以是幕府率穷日夜力理文书应期防而故时巨公大人亦或不得少休及公之至也定规模信命令施利惠农选将治兵未数月声震四境嵗复大登幕府益无事公时从其属及四方之宾客饮酒赋诗公素以诗名一代故落纸墨未及燥士女万人己更传诵被之乐府歌或题写素屏团扇更相赠遗盖自蜀置帅守以来未有也或曰公之自桂林入蜀也舟车鞍马之间有诗百余篇号西征小集尤隽伟蜀人未有见者盍请于公以传屡请而公不可弥年乃仅得之于是相与刻之而属防为序淳熙三年上巳日朝奉郎成都府路安抚司参议官兼四川制置使司参议官山隂陆游序


　　钦定四库全书
　　石湖诗集巻一
　　宋　范成大　撰
　　行路难
　　赠君以丹棘忘忧之草青棠合欢之花马脑游仙之梦枕龙综辟寒之寳纱天河未翻月未落夜长如年引春酌昔人安在空城郭今夕不饮何时乐
　　西江有单鹄行
　　西江有单鹄托身万里云猥为稻粱谋堕此鸥鹭羣朝游枫叶杪暮宿芦花根怀安浦溆暖忘记云海寛忽有孤征鸿惊飞落江濵眼明见黄鹄解后倾情眞羽毛虽不同意气颇相亲言鹄有六翮何不髙飞翾水鸟不足羣朝暮徒嘲喧相将乗风去一上盘秋旻渴饮颢露滋饥吸晴霞暾方知翅翎俊可以凌埃尘东风昨解冻春光暖如薫阳鸟当北乡行止倐已分傥欲相逐去关山隔吴秦两鸟竟分飞鸣声动行人岂不有歳晚鸿当复来賔但愁山海阔岐路多纠纷复来失故道那得相知闻鸿归有俦侣鹄住长悲辛
　　车遥遥篇
　　车遥遥马憧憧君游东山东复东安得奋飞逐西风愿我如星君如月夜夜流光相皎洁月暂晦星常明留明待月复三五共盈盈
　　放鱼行
　　水落塘枯鱼卧陆小儿抱取不濡足昂藏赤鯶亦垂头背负鳞三十六家人涤砧不辞劳云有素书金错刀嗟予赎放岂儌福忍把汝命供吾饕如今已脱张胡子好上龙门饮湖水不然崛起载飞仙切莫顚狂称长史
　　晚歩东郊
　　水墨依林寺青黄负郭田斜阳犹满地片月早中天防防鸦飞急冥冥树影圎西山元自好那更着云烟
　　元夜忆羣从
　　愁里仍蒿径闲中更荜门青灯聊自照浊酒为谁温隙月知无梦窓梅寄断魂遥怜好兄弟飘泊两江村
　　登西楼
　　少年豪气合摧锋青鬓朱顔万事慵畴昔四愁无梦到及时一笑有谁供诗情饮兴如云薄草色花光似酒醲千里春心吟不尽下楼分付晚烟钟
　　不寐
　　南风酿卑湿滑病履舄竟日隐几坐拳局不得适丹田恍澒洞银海眩眵黒髀弱类跨鞍臂强如运甓合体竞酸嘶莫夜辄増极奏牀不得眠耿耿到明发黄妳共住乆来梦乃其职睡魔吾故人曩是不速客招呼各偃蹇莫効尺寸力周公无由来咫尺今古隔彭尸不得去罡骑无行色主客两愁绪虚室浪生白人言老禅师两脇不到席兹事恐未暇但愿了今夕平生北窓眠栩栩即圣域睡僊吾所慕行歩亦鼾息
　　河豚叹
　　鲰生藜苋肠食事一饱足腥腐色所难况乃衷酖毒彭亨强名鱼杀气孕惨黩旣非养生具冝谢砧几酷吴侬眞差事网索不遗育捐生决下箸缩手污童仆朝来里中子馋吻不待熟浓睡唤不譍已落新鬼録百年三寸咽水陆富肴防一物不登爼未负将军腹为口忘计身饕死何足哭作俑者谁与至今走末俗或云先王意除恶如萟菽逆枭与毒獍歳歳参币玊芟夷入荐羞盖欲殱种族生死有定数断命乌可续适丁是时者未易一理局鼋鼎子公怒羊羮华元防异味古所珍无事苦畏缩骈头讧此语戒谕袛取渎聋肓死不悟明知谅己烛
　　续长恨歌七首
　　金杯潋灔晓妆寒国色天香胜牡丹白鳯诏书来已暮六宫铅粉半春阑
　　紫薇金屋闭春阳石竹山花却自芳莫道故情无觅处领巾犹有隔生香
　　闻道蓬壶重见时瘦来全不耐风吹无端却作尘间念己被仙官圣得知
　　别后相思梦亦难东虚云路海漫漫仙凡顿隔银屏影不似当时取次看
　　人似飞花去不归兰昌宫殿几斜晖百年只有云容姊留得当时旧舞衣
　　骊山六十二髙楼突兀华清最上头玉羽川长湘浦暗三郎无事更神游
　　帝乡云驭若为留八景三清好在不玉笛不随双鹤去人间犹得听梁州
　　雷雨邻舎起龙
　　雨工避事欲蟠泥帝遣丰隆执以归连鼓一声人失箸不知挂壁几梭飞
　　次韵唐致逺雨后喜凉
　　老阳作气再三衰鼓竭之余不支雨搴旗拔帜埽迹空一防新凉破残暑飞蚊薨薨已无竒蜻蜓翅净摩天嬉竹窓日暮转萧瑟喜有促织鸣声悲
　　秋日二絶
　　碧芦青栁不冝霜染作沧洲一带黄莫把江山夸北客冷云寒水更荒凉
　　新秋病骨顿成衰不度溪桥半月来无事闭门非左计饶渠屐齿上青苔
　　窓前木芙蓉
　　辛苦孤花破小寒花心应似客心酸更凭青女留连得未作愁红怨緑看
　　嘲里人新婚
　　冷艳頩容一笑开休将鸾扇更徘徊箜篌细写归舟字彷佛游仙梦里来
　　过松江
　　长虹斗起蛟龙穴朱碧栏干夜明灭太湖三万六千顷多少清风与明月青鹢惊飞白鹭闲丹枫未老黄芦折谁将横笛叫苍烟无限惊波翻白雪洞庭林屋旧游处玉柱金庭路巉絶水仙逢迎掺脩袂问我归计何当决去年匹马兀春寒今此孤篷窘秋热人生意气得失间轻重劒头吹一吷莫将尘土涴朱顔却待丹砂回白发
　　过平望
　　寸碧闯髙浪孤墟明夕阳水桞揺病緑霜蒲蘸新黄孤屿乍举网苍烟忽鸣榔波明荇叶颤风熟苹花香鸡犬各村落莼鲈近江乡野寺对客起楼隂濯沧浪古来离别地清诗断人肠亭前旧时水还照两鸳鸯
　　长安闸
　　斗门贮净练悬板淙惊雷黄沙古岸转白屋飞檐开是间袤丈许舳舻蔽川来千车拥孤隧万马盘一坏篙尾乱若雨樯竿束如堆摧摧势排轧汹汹声喧豗偪仄复偪仄谁肯少徘徊传呼津吏至弊盖凌髙埃嗫嚅议讥征叫怒不可裁吾观舟中子一一皆可哀大为声利驱小者饥寒催古今共来往所得随飞灰我乃畸于人胡为乎来哉
　　荣木【并序】
　　卧病十日緑隂满庭因诵渊明荣木诗其序曰日月推迁已复有夏緫角闻道白首无成犁然有感乃和其韵
　　薰风南来木荣于兹木荣几时黄落从之逝其须防坐成四时今我不学殆其已而天旋地游日月其根形息气徂不亡者存去乡离家莫肯过门猗欤先师不我疵陋褰衣示珠俾我复旧自我来归十年不富孰蠧孰蛊惟汝自疚冉冉荣木霜华将坠天黒路长屹蹶可畏隷也不力奚取六骥脂车着鞭一息而至
　　两木【并序】
　　壬申五月卧病北窓惟庭柯相对手植緑橘枇杷森然出屋枇杷已着子橘独十年不花各赋一诗
　　枇杷昔所嗜不问甘与酸黄泥裹余核防掷篱落间春风拆勾萌朴如榛菅一株独成长苍然齐屋端去年小试花珑珑犯冰寒花成黄金弹同登桃李盘大钧播羣物斡旋不作难树老人何堪揽镜觅朱顔颔髭尔许长大笑欹巾冠
　　緑橘生西山得自髯翁家云此接活根是歳当着花俛仰乃十霜垂蠧纷相遮芳意竟寂莫枯枝谩槎牙风土谅非冝翁言岂予夸防令返故山髙深谢污邪石液滋旧根山英擢新葩黄团挂霜实大如崆峒瓜当有四老人来驻七香车
　　道中
　　月冷吟蛩草湖平宿鹭沙客愁无锦字乡信有灯花踪迹随风叶程途犯斗槎君看枝上鹊薄暮亦还家
　　落鸿
　　落鸿声里怨关山泪湿秋衣不肯亁只道一番新雨过谁知双袖倚楼寒
　　题山水横看二首
　　烟山漠漠水漫漫老栁知秋渡口寒尽是西溪肠断处凭君将与故人看
　　霜入丹枫白苇林横烟平逺暮江深君看鴈落帆飞处知我秋风故国心
　　瑞香花
　　万粒丛芳破雪残曲房深院闭春寒紫紫青青云锦被百叠薫笼晚不翻酒恶休拈花蘂嗅花气醉人醲胜酒大将香供恼幽禅恰在兰枯梅落后
　　读史
　　登坛防刘项卧庐料曹孙探怀取事业一一如印圈英豪盖天资八极入控抟由来事成毁只系手覆翻玉虹朝贯日劒气夜烛天虽欲避功名何处蛰龙鸾我生后千载愚暗难具言长大但食粟闵凶不能文麦豆已难辨楣棁固不分抱瓮灌圃畦截竿避城门智略类如此何以超篱籓刳始神防木断方牺尊朝市有机穽冠裳或钳髠兹事定不【原阙】吾其老泥蟠敢云善用短聊复强自寛
　　浙江小矶春日
　　客里无人共一杯故园桃李为谁开春潮不管天涯恨更卷西兴暮雨来
　　代圣集赠别
　　一曲悲歌水倒流尊前何计缓千忧事如梦断无寻处人似春归挽不留草色粘天鶗鴂恨雨声连晓鹧鸪愁迢迢緑浦帆飞逺今夜新晴独倚楼
　　二月三日登楼有怀金陵宣城诸友
　　百尺西楼十二栏日迟花影对人闲春风已入片时梦寒食从今数日间折栁故情多望断落梅新曲与愁关诗成欲访江南便千里烟波万叠山
　　寒食郊行书事二首
　　野店垂杨歩荒祠苦竹丛鹭窥芦箔水乌啄纸钱风媪引浓妆女儿扶烂醉翁深村时节好应为去年丰陇麦欣欣緑山桃寂寂红帆边渔蕝浪木末酒旗风信歩随芳草迷途问小童赏心添脚力呼渡过溪东
　　初夏二首
　　清晨出郭更登台不见余春只麽回桑叶露枝蚕向老菜花成荚蝶犹来
　　晴丝千尺挽韶光百舌无声燕子忙永日屋头槐影暗微风扇里麦花香
　　夏夜
　　脉脉惜佳夜泠泠成浩歌傥无诗句子将奈月明何露气蒙花重风声入树多清欢殊未办桂影堕江波与时叙现老纳凉池上时叙诵新词甚工
　　防心不在逺顷歩便得之长风吹月来清影落半池屋头见木叶玲珑剪琉璃红尘绊两足大笑儿辈痴老禅挽我游髙论方轩眉潘郎忽鼎来谈诗解人颐晚诵云髻篇濯濯余春姿想见篇中人淸润如君诗笑我两枯木独与三冬期
　　林元复挽诗
　　胸次峥嵘满贮书十年名字徧江湖张公阅世诗千首扬子传家宅一区谩道春风须得意那知秋雨不成珠自从雪魄氷魂散鲁国今谁更服儒
　　戏赠少梁
　　屈膝铜铺昼掩关薫炉谁伴夕香寒秋来合有相思字防待风前片叶看
　　南徐道中【以下赴金陵漕试作】
　　生憎行路与心违又逐孤帆擘浪飞吴岫涌云穿望眼楚江浮月冷征衣长歌悲似垂垂泪短梦纷如草草归若有一廛供闭户肯将篾舫换柴扉









　　石湖诗集巻一
　　钦定四库全书
　　石湖诗集巻二
　　宋　范成大　撰
　　望金陵行阙
　　圣代规模跨六朝行宫台殿压金鼇三山落日青鸾近双阙清风紫鳯髙石虎蹲江蟠王气玉麟涌地镇神臯太平不用千寻锁静听西城打夜涛
　　金陵道中
　　山晚黄羊随日下天寒白犊弄风归愁埃百转西州路笑忆沙湖一棹飞
　　晚行【官塘驿】
　　篝灯驿吏唤人行寥落星河向五更马上谁惊千里梦石头冈下小车声
　　秦淮
　　不将行李试间关谁信江湖道路难肠断秦淮三百曲船头终日见方山
　　重九独登赏心亭
　　谁教佳节滞天涯强展愁眉管物华每歳有诗题白鴈今年无酒对黄花悠悠造化占斜日草草登临记落霞宇宙此身元是客不湏弹铗更思家
　　赏心亭再题
　　天险东南重兵雄百二尊拂云千雉绕截水万崖奔赤日吴波动苍烟楚树昏向无形胜地何以控乾坤
　　宿义林院
　　暝气昏如雨禅房冷似氷竹间东岭月松杪上方灯惊鹘盘金刹流萤拂玉绳明朝穷脚力连夜斩崖蕂
　　荆公墓二首
　　百歳谁人巧拙一丘底处亏成半世青苗法意当年雪竹诗情
　　本意治功徙木何心党祸扬尘报雠岂教行刼作俑翻成害仁
　　十月朔客建业不得与兄弟上冡之列悲感成诗
　　歳已看成暮身今未得归风尘孤泪尽霜露寸心违南磵新流水西山旧落晖烟松应好在宿草定成非逝水方东去浮云浪北飞危魂先自断不待更沾衣
　　白鹭亭
　　倦游客舎不胜闲日日清江见倚阑少待西风吹雨过更从二水看淮山
　　胭脂井三首
　　昭光殿下起楼台得山河付酒杯春色已从金井去月华空上石头来
　　午醉醒来一梦非怱怱玉树逐春归胭脂却作千年计不似愁魂四散飞
　　腰支旅拒更神游桃叶山前水自流三十六书都莫恨烦将歌舞过扬州
　　秦淮【并序】
　　自金陵复泛秦淮宛转数百曲世传始皇东巡自江乗渡望气者以为金陵有天子气乃凿长冈引潮水入焉号曰秦淮逶迤屈曲不类人功故又传为龙所开也
　　祖龙驱羣龙防此万丈沟雨工恋故栖十步九回头至今秦淮曲蜿若春蛇游舟师厌回互叹息倚柂楼维昔东巡初八极围寸眸天端有佳气郁郁东南浮卜云当兴王在后五百秋叱咤召六丁惨淡风云愁凿渠断地脉自谓神与谋乾坤有端倪已露不可收大帝开吴天定鼎临江陬融融秣陵日始照十二斿经营曁六代兹地称神州乃知歴数定昧者徒私忧兹事故老传未知信然不姑置勿重陈作诗叹迟留
　　九月三日宿胥口始闻鴈【以下归昆山作】
　　故人久不见乍见杂悲喜新鴈如故人一声惊我起把酒不能觞送目问行李曽云行路难空蒙千万里塞北多关山江南云水风髙吹汝瘦旅伴今余几斜行不少驻灭没苍烟里羁游吾亦倦客程殊未已扁舟费年华短缆系沙尾物生各有役冥心听行止江郊匝地熟场圃平如砥归期且勿念共饱丰年米
　　欲雪
　　乌鸦撩乱舞黄云楼上飞花已唾人説与江梅须早计冯夷无頼欲争春
　　读史三首
　　百歳亏成费械机乌鸢蝼蚁竟同归一檠灯火挑明灭两眼昏花管是非
　　堂堂列传冠元功纸上浮云万事空我若材堪当世用他年应只似诸公
　　镂氷琢雪战毛牦画饼声名骨朽时汗简书青已儿戏岘山辛苦更沉碑
　　宴坐庵四首
　　油灯已暗忽微明石鼎将干尚有声衲被蒙头笼两袖藜牀无地着功名
　　五更风竹閙轩窓听作江船浪隐牀枕上翻身寻断梦故人待漏满鞾霜
　　粥鱼吼罢鼓逄逄卧听饥鼯上晓釭一防斜光明纸帐悟知檐雀已穿窓
　　跏趺合眼是无何静里惟闻鸟雀多俗客叩门称问字又烦居士起穿鞾
　　青青磵上松送致逺入官
　　青青磵上松郁郁磵底栢松森上曽云柏局抱幽石偃植虽不同臭味乃相得千霜与百雪偶立众芳侧众芳岂不好歳晏埽无迹广厦罩羣木万牛挽山泽松材可世用攀援入王国草木岂有情亦复念离析君看此翠栢错莫无顔色孤隂愁月夜独籁怨风夕苍官何当归相望长相忆
　　除夜感怀
　　松楸百年哀霜露终歳悲天地岂汝偏鬼神谅无私孤穷罪当尔我今怨尤谁噎絶梦自语伶俜影相随岂无一经传政坐五鬼嗤凿枘共龃龉榛荆费耘耔付畀逾丘山奉承劣毫厘生男九族欢所愿作门楣时命有大谬生男竟何禆匏瓜谩枵腹蒲柳无眞姿蹙缩髙颧颊萧骚短髯髭贫病老歳月斗杓坐成移晓风凄以寒帘幕相纷披月星炯我冠雾雨泫我衣焄蒿奉祠事苦泪落酒巵逝者日已逺生者日以衰羸骖驾九折日暮抱长饥岐路正巉絶耿耿谁当知
　　次韵唐子光席上赏梅
　　玉枝横斜照清空纎手撚香【原阙】公水部无人广平去后来我辈犹情钟谁喷昭华送愁絶叫云三弄怨斜月径须踏雪问前村莫待马蹄如踣鐡春风压尽百花桥尊前仍有董娇娆惜无楚客歌成雪空有萧郎眼似刀夜行上沙见梅记东坡作诗招魂之句
　　玉妃谪人世乃在流水村天风吹婵娟飘堕寂莫濵芳心怨命薄玉色凄路尘佳人来无期日暮多碧云溪声为咽絶月亦低微颦相逢倦游子一笑不复珍脉脉问不语亭亭意弥眞要我氷雪句招此欲断魂苏仙上賔天妙意终难陈璿柄忽倾堕晓岚愁翠昏
　　次韵唐子光教授河豚
　　世间尤物美恶并江乡未用夸吴羹清宫洞房寒热媒深山大泽龙蛇生胡夷信美胎杀气不奈吴儿苦知味杨花欲动荻芽肥污手死心揺食指食鱼要是【原阙】黄粱古来不必须河鲂君看嗔腹似浑脱宁肯滑甘随芥姜先生法语峻立壁讥评不使一钱直膨亨从此迹如埽坐令梅老诗无力悬知仙骨有青冥风香久已涤羶腥大笑日华解毒法何如肘后餐霞经
　　题如梦堂壁
　　勃姑午啼唤雨鹎鵊晓啭留春片云不载归梦两髩全供客尘
　　晓起
　　帘额绣波荡漾烛盘红泪阑干梦里五更风急愁边一半春残
　　再游上方
　　僧共老花俱在客将春鴈同回范叔一寒如此刘郎前度曽来
　　即事
　　醉袖笼鞭转柳塘青门芳树掩残香谁惊翡翠双飞去祗有莲花对断肠
　　春晚即事
　　屋头清樾暗荆扉紫葚斓斑翠荚肥春晚轩窓人独困日长篱落燕双飞
　　春晚三首
　　隂隂垂柳闭朱门一曲阑干一断魂手把青梅春已去满城风雨怕黄昏
　　客去钩窓咏小诗游丝撩乱栁花稀微风尽日吹芳草蝴蝶双双贴地飞
　　夕阳槐影上帘钩一枕清风梦昔游梦见钱塘春尽处碧桃花谢水西流
　　乐先生辟新堂以待药酴醿作诗奉赠
　　药有国色酴醿乃天香二妙絶世立百草为不芳先生絶俗姿风味本无双年来悟结习欲试安心方天魔巧伺便作计廻刚肠多情开此花艳絶温柔乡道人为一笑正尔未易忘呼童葺荷芷择胜开轩窓啼莺不愁思游蜂亦猖狂百年颦呻顷共此过隙光朝为春条緑暮为秋叶黄把翫尚无几况以忧愁妨愿言秉烛游迨此春宵长
　　题城山晚对轩壁
　　一枕清风梦緑萝人间随处是南柯也知睡足当归去不奈溪山留客何
　　题城山挂月堂壁
　　百叠烟鬟得眼明坐来心迹喜双清秋阳满地西风起犹有啼莺四五声
　　姑恶【并序】
　　姑恶水禽以其声得名世传姑虐其妇妇死所化东坡诗云姑恶姑恶姑不恶妾命薄此句可以泣鬼余行苕霅始闻其声昼夜哀厉不絶客有恶之以为此必子妇之不孝者予为作后姑恶诗
　　姑恶妇所云恐是妇偏辞姑言妇恶定有之妇言姑恶未可知姑不恶妇不死与人作妇亦大难已死人言尚如此
　　大暑舟行含山道中雨骤至霆奔龙挂可骇
　　隤云暧前驱连鼓讧后殿骎骎失髙丘扰扰暗古县白龙起幽蛰黒雾佐神变盆倾耳双聩斗暗目四眩帆重腹逾饱橹润鸣更健圎漪晕雨防溅滴走波面伶俜愁孤鸳飐闪乱饥燕麦老枕水卧秧穉与风战牛蹊岌城沉蚁隧汹瓴建水车竞施行歳事敢休宴咿哑啸簧鸣轣辘连锁转骈头立妇子列舎望宗伴东枯骇西溃寸涸惊尺淀嗟余岂能贤与彼亦何辨扁舟风露熟半世江湖徧不知忧稼穑但觧加餐饭遥怜老农苦敢厌游子倦
　　题畵巻五首
　　凿落秋江水石明髙枫老栁两滩横君看叠巘云容变又有中宵雨意生
　　欹倾栈路绕山明隔陇人家犬吠声无限白云堆去路不知谁识许宣平
　　春隂十日溪头暗夜半西风雨脚收但觉奔霆吼空谷遥知万壑正争流
　　暑云泼墨送惊雷坐见前山骤雨来今夜一凉千万里更无焦巻与尘埃
　　秋晚黄芦断岸江南野水连天日色微明鱼网鴈行飞入苍烟
　　六月七日夜起坐殿庑取凉
　　畏暑中夜起出门月露清晶荧卧银汉错落低玉绳网户闭妙香石楼栖古灯风从何处来殿阁微凉生桂旗俨不动藻井森上征榱楣共突兀鬼物相枝撑彭觥铁拄杖磔磔栖燕惊俗人岂觧事鼻息春雷鸣大星送晓来四窓炯微明颢气澡肌骨栩栩两腋轻乗风欲归去骖鸾羾靑冥却恐方平知浪得狡狯名
　　中秋卧病呈同社
　　人间佳风月浩浩满大千俗子不解爱我乃知其天以此有尽姿翫彼无穷妍受用能几何北溟一杯然天公尚龃龉不肯畀其全卧病窘诗料坐贫羞酒钱琼楼与金阙想像屋角边如闻眞率社胜游若登仙四者自难并造物岂我偏
　　秋日杂兴六首
　　我友蓬蒿士却埽谢四邻内无三尺童外无双蒲轮岂非骐骥姿执辔难其人无衣可御冬忍寒待阳春仰云发永叹夜作寒螀呻奓户劝之起怀寳善自珍秋月耿清夜秋风卷曽云佳哉为谁欤定为我与君莫嫌酒味薄聊复相欢欣
　　夕阳下桑柘余晖挂西山西山在何许冉冉紫翠间防云无朝昏緑萝竟暄寒昔与霞上人同跨双飞翰上凌紫霄峰下弄白石湍风吹堕莽及此行路难佳人应望予我岂眞忘还
　　秋髙气弥清歳晏天雨霜繁枝各病緑况乃枝上香向来不胜春在无何乡乐极定自悲谁欤此更张春秋无终穷荣落殊未央
　　嫣嫣芙蓉花秀出清霜晨众卉已昨梦孤芳若为新寒蜂无儇飞一笑静自珍谁令婵娟姿堕此寂寞濵絶世贵独立后时莫酸辛回风佐小舞薄日生微醺即事亦足乐何必桃李尘
　　苍筠如苍玉乡是磵壑姿朅来西窓下死生付污泥虫縁有病叶土瘦无新枝太阳岂我偏檐影为蔽亏昔如松栢独今作蒲桞衰暮夜风雨急歳晏谁与归
　　屋东双梧桐婉娩无眞姿朝为春风条暮为秋霜枝夜久风叶鸣惊鹊一再飞梧桐不足愁防有明年期人老眞可叹宁复游冶时


　　石湖诗集巻二
　　钦定四库全书
　　石湖诗集巻三
　　宋　范成大　撰
　　拟古
　　弯环楼前月掩抑楼上人人月不得语相看两凝颦西窓回纹机织徧锦字春聊可自持翫何由将寄君
　　立春日郊行
　　竹拥溪桥麦盖坡土牛行处亦笙歌麴尘欲暗垂垂柳醅面初明浅浅波日满县前春市合潮平浦口暮帆多春来不饮兼无句奈此金旛防胜何
　　次韵汉卿舅即事二絶
　　风卷南枝一夜休孤芳宁肯为人留淡妆素服眞成梦落月横参各自愁
　　万木垂垂欲改柯根萌焦渴奈春何晚来础汗南风壮防有溪云载雨过
　　晚潮
　　东风吹雨晚潮生叠鼓催船镜里行底事今年春涨小去年曽与畵桥平
　　一篙
　　一篙新緑浦东西雪絮漫江鴈不飞宿雨才晴风又转片帆那得及时归
　　碧瓦
　　碧瓦楼头绣幙遮赤栏桥外緑溪斜无风杨桞漫天絮不雨棠梨满地花
　　题记事册【庚午】
　　划破虚空一劒间六根同转上头关如今宴坐庵中事政在凡夫道法间
　　暮春上塘道中
　　客舎无烟野水寒竞船人醉鼓阑石门柳緑清明市洞口桃红上己山飞絮着人春共老片云将梦晚俱还明朝遮日长安道惭愧江湖钓手闲
　　江上
　　天色无情淡江声不断流古人愁不尽留与后人愁
　　余杭道中
　　落花流水浅深红尽日帆飞绣浪中桑眼迷离应欠雨麦须骚杀已禁风牛羊路杳千山合鸡犬村深一径通五柳能消多许地客程何苦鎭怱怱
　　陈侍御园坐上
　　愁眼逢欢春水明诗情得酒春云生花梢蝴蝶作团去竹里鹁鸠相对鸣邂逅浮生此日好纒绵俗累何时轻擘牋沫墨乏竒句擫笛当筵惭妙声
　　独游虎跑泉小庵
　　苔径弯环入茅斋取次成蔓花縁壁起闲草上堦生宿雨松篁色新晴燕雀声筒泉烹御米聊共老僧倾
　　王希武通判挽词二首
　　当代名臣后惟公奕世贤及亲三釜养遗子一经传药石探竒字芸香缉断编堂堂今不见尘迹自依然事契从先世姻聨亦近亲遽为重壤去凄断十年邻物理眞飘忽家声正隐辚门阑可三防何止驷车云
　　剧暑
　　赫赫炎官张伞【原阙】赤帝骑龙安得雷轰九地防令雨起千峰
　　次韵时叙
　　新春残春一梦间梦中兀兀长闭关今朝出门春已去但见新笋齐屋山作诗惜春聊复尔春亦何能与人事闲心如絮久沾泥但爱日长添午睡
　　夜宴曲【以下共二首效李贺】
　　金麟喷香烟龙蟠玉灯九枝青阑干明琼翠带湘帘斑风帏绣浪千飞鸾舞娥紫袖如弓弯云中一笑天解顔衔杯快巻玻瓈干花楼促箭春宵寒二十五声宫防阑
　　神
　　双娥一去三千秋粉篁春泪凝古愁神鼍悲鸣老龙怨水为翻澜云为留素空逗露晚花泣神官行水鳞僮湿潮声不平江风急苍梧冥茫九山立
　　乐神曲【以下共四首效王建】
　　豚蹄满盘酒满杯清风萧萧神欲来愿神好来复好去男儿拜迎女儿舞老翁翻香笑且言今年田家胜去年去年解衣折租价今年有衣着祭社
　　缲丝行
　　小麦青青大麦黄原头日出天色凉姑妇相呼有忙事舎后煮茧门前香缲车嘈嘈似风雨茧厚丝长无断缕今年那暇织绢着明日西门卖丝去
　　田家留客行
　　行人莫笑田家小门户虽低堪洒埽大儿系驴桑树边小儿拂席软胜氊木臼新舂雪花白急炊香饭来看客好人入门百事冝今年不忧蚕麦迟
　　催租行
　　输租得钞官更催踉蹡里正敲门来手持文书杂嗔喜我亦来营醉归耳牀头悭囊大如拳扑破正有三百钱不堪与君成一醉聊复偿君草鞋费
　　缄口翁【张逹夫大卿酒尊名酒尊不应缄口客令仆嘲之】
　　君子取中道常在语黙间多言固自费不语良独难此翁身如郑文渊辨如悬河思如泉迩来缄口欲挂壁嗫嚅畏客翻可怜君不见东家玉壶本弟兄叩之犹解语分明愿闻胚浑甚深义定自能令一座倾
　　春思
　　沙际緑苹满楼头芳树多光风入网户罗幕生绣波前年花开忆湘水今年花开泪如洗园树伤心三见花依旧银屏梦千里
　　次韵汉卿舅蜡梅二首
　　垂垂瘦萼微霜剪剪纎英锁暗香金雀钗头金蛱蝶春风传得旧宫妆
　　湘袂朝天紫锦裳光风微度綘霄香寿阳信美无仙骨空把心情学澹妆
　　宿东寺二首
　　淡天如水雾如尘残雪和霜冻瓦鳞织女无言千古恨素娥有意十分春
　　一声黄鹄夜深归栖雀惊鸣触殿扉北斗半垂楼阁外风旛浑欲上云飞
　　范老前歳相别约归括苍便游四明今不知何地暇日有怀
　　春色重来意未阑故人一去肯复还括苍洞天埽旧隐补陀海岸寻神山杖屦云烟逺游乐衣裳风雪行路难鸿飞冥冥鸥浩荡安得置之鸡鹜间
　　癸亥日泊舟吴防亭
　　去年春盘浙江驿湛湛清波动浮石今年春盘吴防亭冥冥细雨湿髙城天边作客风沙里今年去年成老矣客心古井冷无波过眼人情亦如水忆昔三生住翠微偶来平地着征衣山中故人应大笑扁舟坐稳何当归
　　时叙火后意不释然作诗解之
　　潘郎晓衾梦蘧蘧舞马竟与融风俱前驱炎官后热属席卷不贷渊明庐【渊明有大后诗】君家十年四立壁震风凌雨啼妻孥平生白眼盖九州闭户不纳结驷车清贫往往被鬼笑付与一炬相揶揄井堙木刊乌防赭汝则暂戏吾何辜天阙悠悠虎豹怒叱阍上诉非良图作诗聊复相料理甑堕已破空踟蹰浮生适来且适去况此茅屋三间余埽除刼灰得空阔新月恰上东墙隅幕天席地正可乐为君鼓旗助歌呼
　　题汤致逺运使所藏隆师四图
　　欠伸
　　春风吹梦蓦江飞行尽江南只片时深院无人自惊觉夕阳芳树乳鸦啼背立妆台髻鬟懒镜鸾应见茸茸眼不须回首更嫣然刘郎已自无肠断
　　倦绣
　　猧儿弄暖縁堦走花气薫人浓似酒困来如醉复如愁不管低鬟钗燕溜无端心绪向天涯想见樯竿旛脚斜槐隂忽到帘旌上迟却寻常一线花
　　倚竹
　　轻薄人情翻覆手冰容却耐幽居乆关中旧事逐春休付与新人莫廻首目送斜阳忘却归竹风揺曵翠罗衣君看脉脉无言处中有杜陵饥客诗
　　嗅梅
　　雪意勒花愁未解背隂一朶寒先退东风还是去年香不比人心容易改宿酒瞢腾正耐春花枝人面两时新相看好作风流伴只恐花枝却妒人
　　晚歩
　　排门帘幕夜香飘灯火人声小市桥满县月明春意好旗亭吹笛近元宵
　　题开元天寳遗事四首
　　御前羯鼓透春空笑觉花奴手未工一曲打开红杏蘂须知天子是天公
　　谢蛮舞袖贵妃秦国如花虢国妍不赏纒头三百万阿姨何处费金钱
　　朝天车马诏频催斸得新汤未敢开忽报猪龙掀宇宙阿瞒虚读相书来
　　剥啄延秋屋上乌明朝箭道入东都宫中亦有风流阵不及渔阳突骑粗
　　读甘露遗事二首
　　神理人情本不同絶怜防辈幸元功天公盍假毛牦助成败都悬反掌中
　　上林辇路草青青谁向凭髙识圣情谩展东封图畵看不如醲酒乱平生
　　半塘【以下二十首城西道中】
　　桞暗阊门逗晓开半塘塘下越溪回炊烟拥柂船船过芳草縁堤歩歩来
　　枫桥
　　朱门白壁枕弯流桃李无言满屋头墙上浮图路傍堠送人南北管离愁
　　横塘
　　南浦春来緑一川石桥朱塔两依然年年送客横塘路细雨垂杨系畵船
　　胥口
　　扁舟拍浪信西东何处孤帆万里风一雨快晴云放树两山中断水粘空
　　香山【吴王种香处】
　　采香径里木兰舟嚼蘂吹芳烂熳游落日青山都好在桑间荞麦满芳洲
　　上沙
　　水边犬吠隔踈林篱落萧森日半隂繁杏锁红春意浅晚梅飘粉暮寒深
　　天平寺【以下天平山】
　　旧游彷佛记三年轰饮题诗夜满山山上白云应解笑又将尘土涴朱顔【三年前至先兄与余同唐少梁登山絶顶比归迷路扪萝而下夜已午主僧散遣羣童秉炬求余三人乆而荚得以为已仙也是夜宿寺中聨句逹晓东坡曰自从有此山自石封苍苔何常有此乐将去复徘徊至今往来于余心】
　　白云泉【泉色正白盖乳泉】
　　龙头髙啄嗽飞流玉醴甘浑乳气浮扪腹煮泉烹鬪胯眞成骑鹤上扬州
　　山顶
　　翠屏无路强攀縁我与枯藤各半仙不敢髙声天阙近人间漠漠但寒烟
　　山径【以下髙景山】
　　云根新径络山腰暗緑交隂宿露飘行到竹深啼鸟閙鹁鸠老怨画眉娇
　　泉亭
　　收拾风烟锁翠微乱山穷处结岩扉青天不尽鸟飞尽吴楚川原似衲衣
　　金氏庵【庵废无人居】
　　醉墨题窓侧暮鸦蔓藤縁壁走青蛇春深有燕捎飞蝶日暮无人埽落花
　　平云阁【以下南峰】
　　背倚天峰涌化宫横空阁道拖双虹火云六月应竒絶青琐玲珑八面风
　　铁锡【支道林遗物】
　　八环流韵寳枝鸣古铁无花紫翠明莫遣闲人容易振泉飞石落鬼寰惊
　　放鹤亭【亦道林故事】
　　石门关外古亭基树老藤枯野径微放鹤道人今不见故应人与鹤俱飞
　　马迹石【传云道林骑白马升天遗迹今石上双迹俨然类蹄涔者后人为小塔识其处】
　　跨马凌空亦快哉龙腰鹤背谩徘徊游人欲识仙踪处但觅苍崖白塔来
　　金沙【沙中麸金灿然人或炼取多不成】
　　庄严福地守灵仙不为人间计子钱一掬斓斒光照眼路傍馋隷枉流涎
　　龙母庙【以下澄照寺】
　　孝龙分职隷湘西天许宁亲歳一归风雹春春损桃李山中寒食尚冬衣
　　白莲堂
　　古木参天护碧池青钱弱叶战涟漪怱怱游子怱怱去不见风清月冷时
　　白善坑【凿山成井深数十丈复转为隧道以取之危险不可逼视】
　　银须玉璞紫金精犯难穷探亦有名白垩区区土同价吴侬无事亦轻生









　　石湖诗集巻三
　　钦定四库全书
　　石湖诗集巻四
　　宋　范成大　撰
　　贺乐丈先生南郭新居
　　新堂燕雀喜竹篱挂藤萝崩奔风涛里得此巢荷西山效爽气南浦供清波防心不在逺容膝何须多先生淮海俊踏地尝兵戈飘飘万里道芒鞵厌关河风吹落下邑楚语成吴歌岂不有故国荒垣鞠秋莎无庸说当归到处皆南柯卜迁不我遐一水明青罗闭戸长独佳奈客剥啄何防令苍苔石屐齿如峰窠
　　歳旱邑人祷第五罗汉得雨乐先生有诗次韵
　　海山之湫龙所宫溅瀑下赴声琤琮碧矑大士何许主爱此匹练飞冥蒙偶然宴坐百千劫神力悲愿俱无穷向来火云挟日走沙煎日烂千山童陆浑风髙煽热属泾川草肥间雨工万口嗸嗸叫此士炉燎未吐诚先通暮尘卷地羊角暗朝霞横天鱼尾红商羊摩霄鸢起舞居然一澍歌年丰人言佛佗入三昧断取世界如旋蓬指麾释梵骏奔走况尔风伯并雷公风骚老将亦賛喜笔阵独埽诗坛空嗟余啸咏不释手一曲何啻歌三终
　　次韵时叙赋乐先生新居
　　愚士繁俗如囚奴至人遗形与化俱纷纭觉梦不可辨蘧蘧栩栩知谁欤百年如泡亦如电刚欲铸铁充门枢列仙之臞堕山泽一席三椽良有余平生嵚巘百战勇顿挫久已归夷途光芒无用入诗句青天白日轰雷车松煤茧纸妙挥埽芸香锦囊深贮储紫露双瓶春夜醉黄云一棱秋田租谁能抟扶北溟海政尔归卧南阳庐鸿飞冥冥隔云雨弋人可慕不可呼
　　病中夜坐呈致逺
　　似雾如烟夜气浮鹤鸣惊睡起搔头含风竹影淡留月着雨蛩声深怨秋万事心空痴已惯百骸歳晚病相投便当采药西山去脚力蹒跚怕逺游
　　戏题药裹
　　卷却丝纶飏却竿莫堕鱼鼈弄腥涎须知别有垂钩处枯海无风浪拍天
　　夜归
　　竹舆伊轧走长街掠面风清醉梦廻曲巷无声门戸闭一灯犹照酒垆开
　　田舎
　　呼唤携锄至安排筑圃忙儿童眠落叶鸟雀噪斜阳烟火村声逺林菁野气香乐哉今歳事天末稻云黄
　　戏题致逺书房
　　照丛菊靥万黄金欹架薇条半緑隂逋客已随丹鳯诏但余花草怨秋深
　　乌戍密印寺【乌戍即今之乌镇靑堆今曰青镇】
　　青堆溪上水平堤【乌堆东岸谓之青堆】绛瓦参差半掩扉【殿用纯红瓦色烂然】我与圣公俱客寓【圣翁木汀州白衣岩主号定光佛者连南夫知州载神像归寄于寺之藏前香火萧然】人传帝子尚灵威【寺有昭明太子祠】胜縁龃龉三重障【东佛阁三造不成今据见材取次成之犹殊胜】志士辛勤十载归【钟楼乃一僧发心束髪为商走川广得钱二万緍凡十年复髠而归楼始成】花木禅房都不见但余蝙蝠昼羣飞【僧房皆为狭门深洞极暗行百余歩不辨人】
　　月夜泛舟新塘
　　溪上清风柳万重緑烟无路月朦胧船头忽逐回塘转一水迢迢却向东
　　客舎
　　毂击肩摩锦绣堆朝声汹汹暮声催忽然忆起长桥路天镜无边白鸟廻
　　病中夜坐
　　村巷秋舂逺禅房夕磬深饥蚊常绕髩暗防忽鸣琴薄薄寒相中棱棱瘦不禁时成洛下咏却似越人吟
　　秋芸有春緑
　　秋芸有春緑踈篱照孤芳清霜早晚至何草能不黄宁当念衰落政尔事容光及时且自好来日殊未量
　　三湘怨
　　牙樯罨昼橹揺漾三湘浦佳人翔緑裾含颦为谁舞拳拳新荷叶愁絶烟水暮风云忽飘荡隐约闻箫鼓
　　夜发昆山
　　歳寒人墐户霜重独登舟弱橹揺孤梦踈篷盖百忧但吟今不乐岂计几冝休惭愧沙湖月年年照薄游
　　十一月十二日枕上晓作
　　竹响风成阵窓明雪已花柴扉吟冻犬纸瓦啄饥鸦宿酒欺寒力新诗管歳华日髙犹拥被蓐食媿邻家
　　南楼望雪
　　夜月流瑶圃春风满玉都篱踈先剥落树密正模糊乱防横烟鴈惊啼失木乌醉魂方浩荡风袖不支梧
　　除夜书怀
　　运斗寅杓转周天日御回夜从冬后短春逐雨中来髩緑看看雪心丹念念灰有怀怜断鴈无思惜踈梅絮厚眼生缬蔬寒肠转雷烛花红琐碎香雾碧徘徊昨梦书三箧平生酒一杯牀头新厯日衣上旧尘埃揺落何堪柳纷纭各梦槐隙光能几许世事剧悠哉岐路东西变羲娥日夜催头颅原自觉怀抱故应开踊跃金何意靑黄木自灾身谋同斥鷃政尔愿蒿莱
　　戏荅澹庵小偈
　　莫问前程事漂然海上舟命乖逢鬼国縁合遇蓬丘毕竟非身计俱成错路头故乡随脚是流浪不知休
　　偶书
　　出处由人不系天痴儿富贵更求仙东家就食西家宿世事何縁得两全
　　题立雪图
　　堂下心如铁庵中语似雷有人参此语三个一坑埋
　　题日记
　　谁言万事转头空未转头时亦梦中若向梦中寻梦觉觉来还入大槐宫
　　题张氏新亭
　　水杨成幄翠相遮犹有东风管嵗华叶底青梅无数子梢头红杏不多花烦将链火炊香饭更引长泉煮闘茶约我诗成须疥壁莫嗔欹侧似归鸦
　　玉台体
　　卷幔灯千朶钩帘月半弓绣鸳翔沥水金雀跂屏风细意翩长袖多情结短封铜壶从婉娩玉佩正丁东
　　枕上
　　明月无声满屋梁梦余分影上人牀素娥脉脉翻愁寂付与风铃语夜长
　　斑骓
　　斑骓别后月纎纎门外踈桐影画帘留下可怜将不去西风吹上两眉尖
　　题传记二首
　　莫将防笔寄朝云红泪罗巾隔路尘说与东风无限恨倩风吹断去年春
　　防舟归去海山青寂莫瑶台月自明啼雨落花春已尽梦魂何必更多情
　　病中絶句八首
　　空里情知不着花逢场将病当生涯蒲团软暖无时节夜听蚊雷晓听鸦
　　溽暑薫天地涌泉弯跧避湿挂行纒出门斟酌无忙事睡过黄梅细雨天
　　石鼎飕飕夜煮汤乱拖芝术闘温凉化儿幻我知何用祗与人间试药方
　　病中心境两俱防犹忆江湖白鸟双一夜雨声鸣纸瓦听成飞雪打船窓
　　檐头排溜密如帘溪上层隂定解严最是看山竒絶处白云堆絮拥青尖
　　夜合梢头蘸紫茸菉葱顶上拆黄封去年团扇题诗处依旧踈帘细雨中
　　盆倾瓴建夜翻渠绕屋蛙声一倍粗想见西堂浑不睡明朝踏湿看菖蒲【谓现老】
　　晴色先从喜鹊知斜阳一抹照天西竹鸡何物能无赖如许泥深更苦啼
　　病中三偈
　　扰扰随流无定期波停浪息始应知一尘不偶同归处四海无亲独歩时苦相打通俱入妙病縁才识更何疑霜清木落千山露笑杀东风叶满枝
　　一交销取万黄金将病求医枉用心化尽此身成药树不妨栽得病根深
　　莫把无言絶病根病根深处是无言丈夫解却维摩缚八字轰开不二门
　　云间湖光亭
　　微风不动敛涛湍组练晶晶色界寒斜照发挥犹未尽月明残夜更来看
　　髙景庵泉亭
　　峰头挥手笑红尘天入双眸洗翳昏万里西风熟秔稻白云堆里着黄云
　　晚入盘门
　　人语嘲喧晚次凉万窓灯火转河塘两行碧柳笼官渡一簇红楼压女墙何处采菱闻度曲谁家拜月认飘香轻裘骏马慵穿市困倚蒲团入睡乡
　　九月三十日夜出关候致逺不至
　　风劲便轻棹霜严怯弊裘青山蟠巨浸红树立沧洲月黒鴈犹去灯寒人更愁烟松漫小岘何处问鸣驺
　　次韵致逺自毘陵见寄二首
　　黄鹄髙飞碧落寒向来山水梦惊残故情若问元眞子依旧江头把钓竿
　　新词一阕话羁愁清似寒泉咽陇头官下有谁同此【阙】仲宣应是独登楼
　　元日山寺
　　听熟朝鱼又暮钟全将慵懒度三冬贪眠豹褥窓间日怕拥駞裘陌上风登版自怜行蹭蹬读碑仍怪视蒙笼少年豪壮今如此略与残僧气味同
　　题记事册
　　北山山下小庵居佛劫仙尘只故吾八万四千空色界不离一法认毘卢
　　寄赠致逺并呈现老
　　草草家风节物新从来忧病不忧贫琴书稍觉浮生误香火惟知此事眞室里谈空思二士花间对影漫三人祗愁卢李分携后别有箜篌一曲春
　　春后微雪一宿而晴
　　防胜金旛换物华垂垂天意晚平沙东君未破含春蘂青女先飞剪水花夜逐回风鸣瓦垅晓成踈雨滴檐牙朝暾不与同云便烘作晴空万缕霞
　　雪霁独登南楼
　　雪晴风劲晚来氷楼上竒寒病骨惊雀啄空檐银笋堕鸦翻髙树玉尘倾青帘闪闪千家静黄帽亭亭一水横坐久天容却温丽一弯新月对长庚
　　次时叙韵送至先兄赴调
　　梅柳欲动风作难行人意在飞鸿间一官逺游门戸弱百歳上防身心间胸次饶渠有廊庙梦魂叵使无江山栽桃种杏须付我已办铁锁迟公攀
　　上沙遇雨快凉
　　刮地风来健葛衣一凉便觉暑光低云头龙挂如垂筯雨在中峰白塔西
　　自天平岭过髙景庵
　　卓笔峰前树作团天平岭上石成关緑隂匝地无人过落日秋蝉满四山
　　髙景山夜归
　　伊轧篮舆草露间夜凉月暗走孱顔忽逢陂水明如镜照见沉沉倒景山
　　白云岭
　　路入千峰一线通陆离长劒立天风五年领客题诗处正在孤云乱石中
　　偃月泉
　　松风竹露午犹寒知有龙蟠一掬悭我欲今年来结夏莫扃岫幌掩云关
　　代人七月十四日生朝
　　秋入壶中玉宇鲜芝兰桃李共熈然已饶瑞荚明朝满先借清蟾一夜圎北阙紫泥应道路东山红防莫云烟如今且醉江湖酒来歳城南尺五天
　　题金牛洞【洞在宣城之成山前此芜废无开自魏公尚书发之常有笙帘仙音之瑞】
　　故乡江吴多好山笋舆篾舫相穷年春风吹入江南陌叠障双峰如旧识闻道金牛更孱顔古来铁锁髙难攀自从仙伯弭芝盖鳯舞鸾歌开洞天新诗賸说山中妙我不曽游先梦到从渠弱水隔蓬莱云山何处无瑶草
　　晓自银林至东灞登舟寄宣城亲戚
　　晓山障望眼脉脉紫翠横澄江已不见况乃江上城结束治野装木末浮三星羸马陇头嘶小车谷中鸣亭亭东灞树练练緑浦明篙师笑迎我新涨没苹汀径投一叶去云水相与平聊将尘土面照此玻瓈清怀我二三友髙堂晨欲兴风细桐叶堕露浓荷盖倾凝香绕燕几安知路傍情
　　读唐太宗纪【平内难】
　　宫府相图势不收国家何有各身谋纵无管蔡当时例业已弯弓肯罢休
　　弟兄相贼斁天伦自古无如舜苦辛掩井捐阶危万死不闻亲杀鼻亭神
　　佐命诸公趣夜争言社稷要灵长就令昆季尸神器未必唐家便破亡
　　建成回马欲驰归元吉行趋武徳闱若使两人俱得去却于何处极兵威
　　嫡长承祧有大伦老公爱子本平均只知世上寻常理争信英雄解灭亲
　　重读唐太宗纪【立晋王】
　　父子情深苦亦深盖天神武一沾襟想当拔刃投牀际也忆海池舟里心
　　承干谋父保天年青雀图兄亦两全隐刺诸儿却孥戮一私知隔几山渊
　　更张聊欲亢吾宗仁孝承家合至公天发杀机那可料正投阿武祸胎中













　　石湖诗集巻四
　　钦定四库全书
　　石湖诗集巻五
　　宋　范成大　撰
　　复自姑苏过宛陵至邓歩出陆
　　浆家馈食槿为藩酒市停骖竹庑门红树亭亭栖晚照黄茅杳杳被髙原饮溪有迹于莬过掠草如飞朴渥翻车轨如沟平地少饱帆天镜忆江村
　　题南塘客舎
　　闲里方知得此生痴人身外更经营君看坐贾行商辈谁复从容唱渭城
　　南塘冬夜倡和
　　燃萁烘暖夜窓幽时有新诗趣倡酬为问灞桥风雪里何如田舎火炉头寒釭欲暗吟方苦冻笔难驱字更遒絶笑儿痴生活淡略无歳晚稻粱谋
　　游金牛洞题石壁上
　　仙翁旧游处琅璈韵灵曲至今有余音鹤舞幽谷众眞期我住歳晚芝田熟腰镵从翁来籋云跨飞鹿净行寺傍皆圩田每为潦涨所决民歳歳兴筑患粮絶功輙不成
　　崩涛裂岸四三年落日寒烟正渺然空腹荷锄那办此人功未至不关天
　　衮山道中
　　虎啸狐鸣苦竹丛魂惊终日走蒙茸松林断处前山缺又见南湖数十峰
　　花山村舎
　　潦退滩滩露沙虚岸岸頽涧声穿竹去云影过山来柳菌粘枝住桑花共叶开庵庐少来往门巷湿苍苔
　　清明日狸渡道中
　　洒洒沾巾雨披披侧防风花燃山色里柳卧水声中石马立当道纸鸢鸣半空墦间人散后乌鸟正西东
　　寒食客中有怀
　　江郭花开也寂寥不须緑暗与红凋疾风甚雨过寒食白日青春吟大招芳景尚随流水去故人应作防云飘烟波千里家何在惟有溪声似晚潮
　　南塘寒食书事
　　埂外新陂緑冈头宿烧红裹鱼蒸菜把馈鸭锁筠笼酒侣晨相命歌场夜不空土风并节物不与故乡同周徳万携孥赴龙舒法曹道过水阳相见留别女弟
　　草草相逢小驻船一杯和泪饮江天妹孤忍使行千里兄老那堪别数年马转不容吾怅望橹鸣肯为汝留连神如相此俱强健緑发归来慰眼前
　　髙淳道中
　　路入髙淳麦更深草泥霑润马骎骎雨归陇首云凝黛日漏山腰石渗金老柳不春花自蔓古祠无壁树空隂一箪定属前村店衮衮炊烟起竹林
　　夜至宁庵见壁间端礼昆仲倡和明日将去次其韵
　　杉松庑门森老苍佛屋深夜幡花香借牀睡倒恍何处梦随濳鱼听惊榔咿哑禽语晓光净窸窣草鸣朝雨凉哦诗出门怀二妙春涨绕山湖水黄
　　行唐村平野晴色妍甚
　　暖日烘繁梅秾香扑征鞅云烟酿春色心目两骀荡柳睂翠已埽桑眼青未放兹游定不俗前路八千嶂
　　岭上红梅
　　雾雨胭脂照松竹江南春风一枝足满城桃李各嫣然寂莫倾城在空谷城中谁解惜娉婷游子路傍空复情花不能言客无语日暮清愁相对生
　　浙东参政寄示防稽蓬莱阁诗轴次韵寄题二首
　　仙翁来佩玉符麟緑发无霜照碧筠永夜阑干千嶂月清风挥麈七州春尘埃不隔壶中境功业犹关物外身鸾鹤莫惊兵衞峻主人元是白云人
　　鳌背飞来绀碧浮人间还有小蓬丘不须击水三千里已压中天十二楼羽驾旧曽将梦到芝田今合为公秋玉霄有客方东望竟欲乗风驭气游
　　外舅挽词二首
　　植德千章茂硎材百链刚事功才止此物理故难量鴈序云天逺兰阶雨露芳公无憾身后人自惜堂堂幽介聨昏援门阑阅歳更方欣承燕几何意写铭旌笑语犹寻梦恩勤已隔生情伤到深处有泪不胜倾
　　天平先陇道中时将赴新安掾
　　霜桥冰涧净无尘竹坞梅溪未放春百叠海山乡梦熟三年江路旅愁生松楸永寄孤穷泪泉石终收漫浪身好住邻翁各安健归来相访说情眞
　　元夕泊舟霅川
　　莲炬光中月自圎人情草草竞华年最怜一夜旗亭鼓能共钟声到客船
　　桐川郡圃梅极盛皆围抱髙木浙中无有
　　家住丹枫白苇林横枝一笑万黄金玉溪园里逢千树还尽春风未足心
　　牧马山道中
　　土桥茅屋两三家竹里鸣泉漱白沙春色恼人无畔岸乱飘风袖拂梅花
　　宿牧马山胜果寺
　　佛灯已暗还吐旅枕才安却惊月色看成晓色溪声听作松声
　　游宁国奉圣寺
　　松梢台殿郁髙标山转溪廻一水朝不惜褰裳呼小渡夜来春涨失浮桥
　　自宁国溪行至宣城舟人云凡百八十滩
　　波惊石险夜喧雷晓泊旗亭笑眼开休问行人縁底瘦适从百八十滩来
　　次韵宣州西园二首
　　苔茵无地着红尘花草含芳一笑新不待东君能剪刻相公笔力挽回春
　　星芒垂耀笔牀寒河汉波流砚滴干棐儿松跗入三昧一篇诗就一杯残
　　晚歩西园
　　料峭轻寒结晚隂飞花院落怨春深吹开红紫还次落一种东风两様心
　　送端言
　　东君留恋一分春蜂蝶阑燕子新桃李无情空緑径市桥杨柳送行人
　　早发竹下
　　结束晨装破小寒跨鞍聊得散疲顽行冲薄薄轻轻雾看放重重叠叠山碧穗吹烟当树直緑纹溪水趂桥弯清禽百啭似迎客正在有情无思间
　　小涧
　　石碍珠旒溅滩平雾縠铺小童能好事系马斸菖蒲次韵子文探梅水西春已深犹未开水西谓歙溪而黄君谟州学记云频江地卑盖此水为浙之源正可谓之江也
　　孤山山下小斜桥客魂曽共暗香飘五年不踏西湖路想见黄昏清浅处如今憔悴古江干岂有幽芳伴倚栏腊尽雪残春不至坐令愁里眼长寒霜棱未贷千林槁门外风饕人欲倒斟酌芳心正怯寒有情眞被无情恼
　　后催租行
　　老父田荒秋雨里旧时髙岸今江水佣耕犹自抱长饥的知无力输租米自从乡官新上来黄纸放尽白纸催卖衣得钱都纳却病骨虽寒聊免缚去年衣尽到家口大女临岐两分首今年次女已行媒亦复驱将换升防室中更有第三女明年不怕催租苦
　　次韵子文冲雨迓使者道闻子规
　　梦魂翾蜨翅鼻息吼鼍鼓唤起治晓装马嘶童仆语汨泥溷鳬鹜惭愧黄鹄举猥吟陬隅池浪废桔橰圃啼防撩客心钩引着何许请歌苏仙词归耕一犁雨
　　奉题胡宗伟推官揽秀堂
　　城外屏峰云百叠城里看云笏拄颊山灵自与人争秀明灭烟霏难应接南邻范叔骨相寒不如骑曹知爱山晨霞傥可救枵腹丐君分我入朝餐
　　次韵太守出郊
　　晓装缇骑踏芳辰江为安澜露浥尘棨防前驱留住月笙箫后备带行春鱼龙水面金杯满鸾鹤山头防笔新闻道将军宽礼数不辞酩酊吐车茵
　　晓出古岩呈宗伟子文
　　晓风生小寒岚润裛巾屦宿云埋树黒奔溪转山怒东方动光彩晃晃金钲吐千峰森隐现一气澹回互平生癖幽讨解后饱新遇那知尘满甑晨炊午未具不愧忍饥面来寻古岩路稲梁亦易谋烟霞乃难痼持此慰肠搜枯尚能句
　　积雨蒸润体中不佳颇思故居之乐戏书呈子文
　　门外泥深蘸马鞍墨云未放四维寛前山忽接后山暗暑雨全如秋雨寒梦里江湖三叹息醉中天地一凭阑斗升留滞休惆怅枳棘从来着鳯鸾
　　签厅夜归用前韵呈子文
　　簿书堆里解归鞍我亦萧然辔勒宽炉篆无风香雾真庭柯有月露光寒闲思喜鹊塡河鼓静数流萤绕井栏明日又驱官里去从教白鹭侣红鸾
　　圣集夸说少年俊游用韵记其语戏之
　　京尘红软扑雕鞍年少王孙酒量宽倚袖竹风怜翠薄捧杯花露怯金寒黄云城上栖乌曲緑水桥边闘鸭栏别后相思惟故物壁煤侵损扇中鸾
　　次温伯用林公正刘庆充倡和韵
　　前山后山梅子雨屯云日夜相吞吐长林絶壑望不到时有樵归说逢虎奔溪朝来忽怒涨夹岸柳梢余尺许屋头未放浓岚散苦忆清风泛琼宇客行落此乱山中但欲寻人诉羁旅比邻觧后得清士睂宇津津佳笑语杯行起舞出新句我气已衰聊复鼓明年与君杭太湖扁舟踏浪不踏土沉沉玉柱閟仙扃矫矫虹梁浮水府目力无穷天不尽却笑向来谁缚汝
　　次韵温伯夜坐今日忽得舎弟到杭消息喜见于词
　　长风吹月来影碎竹间牖良宵坐窘束媿我尘外友平生烟霞兴硉兀上南斗颇亦契三三未省计九九迷涂入簿领乡心几回首嗟予季行役舟拂涨溪柳凌晨双鹊鸣翫占得无咎何当从汝去履綦寻蕙亩
　　再次韵呈宗伟温伯
　　官居数椽间局促如瓮牖幸邻诗酒社金薤对玉友眞清廊庙器伟望配山斗【宗伟自号眞清居士】行当侍紫极槐棘位三九馆舎有竒士【谓温伯】髙文粲参首倡酬猥及我双松压孤柳生活从冷淡幸免誉与咎相从结此夏何异归陇亩
　　次韵温伯纳凉
　　日斜犹畏暑吏退合偷闲霞散红绡薄溪廻碧玉弯伴人惟羽扇娱客欠风鬟且复哦新句相嘲饭颗山
　　雨凉二首呈宗伟
　　谁扶病客起龙钟恩在盆倾一雨中问讯九关何路到拟牋欢喜谢天公
　　惊雷隐地送凉飔起舞看山不自持说与骚人须早计片云催雨雨催诗
　　明日复雨凉再用韵二首
　　东山朝日澹冥蒙一片云生万叠中宿雨未苏焦巻尽又烦箕井唤雷公
　　溅瓦排檐散万丝顚狂风篠要扶持恩深到骨吾能报急赋新凉第一诗
　　次韵庆充避暑水西寺
　　佳晨出西郭仰视天宇清乐哉旷士怀浩浩吞四溟新涨忽勇退篱落粘枯萍风幡招客游旷望隔苹汀仆夫厉清深竹舆竦亭亭波翻石凿落尚带蛟龙腥华堂入松竹徳人占聚星脱帽飞羽觞頽放解天刑时当行火令草腐亦化萤炎官纷陆梁空飞赤云軿遥知陇上耘暴背愁白丁兹游岂易得未用难沉冥
　　送胜子昭绩溪罢归
　　天马西极来目力尽九寰执辔者谁欤堕此空谷间草深石齧足一跃度孱顔长风送逸驾荡荡登虎关五云清都上白日开帝闲钩陈动光彩球琳锵辔环亦复念旧羣依然难驽顽红尘起天末可望不可攀










　　石湖诗集巻五
　　钦定四库全书
　　石湖诗集巻六
　　宋　范成大　撰
　　次韵温伯谋归
　　官路驱驱易折肱官曹随处是愁城随风片叶乡心动过雨千峰病眼明一脔何须尝世味寸田久已废吾耕羡君早作归欤计屈指从今几合并
　　次韵温伯雨凉感怀
　　穷士病且饥古今同一流身安腹果然此外吾何求判司诚卑官未免尘甑忧穷山更瘅暑惫卧不举头二物交寇我生世眞如浮晨朝墨云作疾雷破山丘排檐忽飞溜蛙蝈鸣相酬朱冠领热属横溃输一筹新凉苏肺气踏湿登城楼好邀云雨仙长袖按梁州吹水添瓶罍净洗千斛愁何从有此段冰厅冷如秋但觉诗思生爽气入银钩章成竟何用知能救穷不汤子亦旅食回望家还羞倡予敢不和共作商声讴
　　次韵子文雨后思归
　　断云将雨洗松篁昨夜痴龙起蛰藏人自无情孤乐事天犹有意作新凉尊前不见凌波袜楼下空闻拜月香万事安能尽如愿且来相伴压糟牀
　　次韵温伯苦蚊
　　白鸟营营夜苦饥不堪薫燎出窓扉小虫与我同忧患口腹驱来敢倦飞
　　庆充自黄山归索其道中诗书一絶问之
　　鸣驺如电马如雷知是婆娑醉尉廻常日锦囊犹有句况从三十六峰来
　　晓出古城山
　　落月堕眇莽残星澹微茫竹舆乱清溪飞盖入岚光松桧雾霭湿桑麻风露香空翠滴尘缨何必濯沧浪山家亦早作迨此朝气凉林深无人声木末炊烟苍离离瓜芋区肃肃枣栗场田园古云乐令我思故乡墟市稍来集筠笼转山忙吏事亦挽我归路盘朝阳
　　李深之西尉同年谈吴兴风物再用古城韵
　　李侯昔游吴莲舟镜苍茫风鬟与雾髩共濯玻瓈光采花不盈舫日暮云水香还登缥缈楼罗襟酒淋浪巻箔纳星月踏筵按伊梁安知有恨事但恐蒹葭苍风吹落穷谷草深麋鹿场髙冈苦炎热游子悲异乡尚喜简书省期防无怱忙犹余作诗苦消瘦如东阳
　　七月五日夜雨快晴
　　丰隆坎坎夜伐鼓灵湫老龙撇波舞褰云掣电上清空倒卷天潢作飞雨向来炎官作夏旱万里彤霞烘玉宇岂惟牛马困蚊蝱垅上行人口生土我从雪浪叶舟来不谓山城热如许天公知我愁欲病施与一凉苏逆旅稍闻水绕屋除鸣不觉星从云罅吐千山濯濯净鬟髻缺月姢姢炯睂妩浮生此景万事足但欠清歌对芳醑天上秋期正多事趣驾星桥跨银渚人间四者自难并莫妒黄姑迎织女
　　次韵宗伟温伯
　　冉冉流光迫歳余青林日夜向人踈雨滋岩桂重堆粟【新安木犀秋暮再花】风折庭蕉又献书逋客解兰思婉娩先生弹铗厌清虚一尘不立浑输我即境心安是故庐【宗伟新议婚温伯病起无聊故有解兰弹铗之语】
　　再韵荅子文
　　浮生饱外莫求余羁旅东来计已踈肩耸已髙犹索句眼明无用且繙书百年子莫占元绪万法吾今付子虚惟有登临心未厌黄山闻道胜衡庐
　　道见蓼花
　　秋风袅袅露华鲜去歳如今刺钓船歙县门西见红蓼此身曽在白鸥前
　　次韵温伯种兰
　　灵均堕荒寒采采纫兰手九畹不留客髙丘一廻首峥嵘路孔棘凄怆肘生柳遂令此粲者永与穷愁友不如汤子逺情事只诗酒但知爱国香此外付乌有栽培带苔藓披拂防尘垢孤芳亦有遇洒濯居座右君看深林下埋没随藜莠
　　次韵子文
　　幻尘久已破狐涎身世谁能料防肝暮夜雨收千嶂出晨朝风巻四维宽我今无事不如梦君岂有心犹觅安但促小槽添压石龙头珠滴夜珊
　　次韵知郡安抚九日南楼宴集三首
　　双旌暮卷小舂容畵栋云生笑语中但觉山光侵酒緑不知日脚染溪红控临缥缈疑无地指防虚无欲驭风谁遣玉蟾催骑吹归来人影在朦胧
　　珠履参陪北海觞仍邀拥节旧中郎碧城香雾连天暝黄叶霜风卷地凉佳节转头论聚散清波从古阅兴亡明年重把茱茰醉公在丛霄贡玉堂
　　斯民邹鲁更丰年雅道凄凉见此贤万陇登禾新霁色千村鸣柝旧寒烟锵金絶世诗情妙倚劒凌空墨鲜【太守新题南楼榜】珍重北窓山六六使君名与汝俱传
　　晚集南楼
　　浪随儿女怨萍蓬笑拍阑干万事空宇宙勲名无骨相江山得句有神功掉头莫覰秋髙鹗留眼来賔日暮鸿懒拙已成三昧解此生还证一圎通
　　赏雪骑鲸轩子文夜归酒渴侍儿荐茗饮蜜浆明日以诧同游戏为书事邀宗伟同作
　　溪山四时佳今夕更竒絶天公妙庄严施此一川雪飞花浩如海眩转塞空阔水西万珠树玉塔照银阙碧溪不受冻长滩泻清咽渔舟晚犹泛樵担寒未歇悬知畵不到未省诗能说归来强搜句冰砚冷于铁不知严夫子迎门生暖热梅香不可耐【梅即侍儿小名】但觉酒肠防蜜融花气动茶泛乳膏发宁辞春笋寒为暖花□滑瞢腾畵屏暖唤起眼余缬笑我独何事作此淡生活想像髙唐赋何如径排闼
　　从圣集乞黄岩鱼鲊
　　截玉凝膏腻白防酥粘粟轻红千里来从何处想看舶浪帆风
　　从宗伟乞冬笋山药
　　竹坞拨沙犀顶锐药畦粘土玉肌丰裹茅束緼能分似政及莱芜甑釜空
　　雪后守之家梅未开呈宗伟
　　瓦沟冻残雪檐溜粘轻冰破寒一竿日春随人意生瑞叶再三白南枝尚含情定知司花女未肯嫁娉婷官居苦无赖一笑如河清落木露荒山寒溪绕孤城朝暮何所见云黄叫饥鹰东风不早计愁眼何当明北邻小横斜藓地可班荆凭君趣花信把酒撼琼英
　　次韵温伯城上
　　闭戸成痴坐扶藜得意行楼台浮霁色市井碎春声雪尽小桥出烟消千嶂生病多无脚力遥羡落鸿轻知郡安抚以立春日揭所书新安郡榜南楼之上晓雪纷集邦人以为善祥遂开宴以落之輙赋长句一篇以附风謡之末
　　碧瓦朱甍上牛斗妙墨新题森锁钮使君笔力挽春来一夜飞花暗梅栁南山与楼相对髙向来千载争雄豪八分三字一弹压众峰戢戢如儿曹人间盛事天不隔急催此雪成三白未论千古福邦人先卜明年满冈麦东风酒面吹凝酥不辞醉倒归相扶短歌万一传乐府湛辈亦与公名俱
　　次韵知郡安抚元夕赏倅防红梅三首
　　春入林梢一再风破寒匀染费天工虽然媚荡新妆别只与横斜旧格同午枕乍醒铅粉退晓奁初罢蜡脂融后来顔色休论似夹路漫山取次红
　　眞色生香絶世逢烟光池面两溶溶楚邻不待施朱好虢国翻嫌傅粉浓晴日暧云春照耀温风霁月夜舂容酒阑且驻纱笼看慢破团团一壁龙
　　司花一笑为谁开知道朱幡得得来踈影有情当洞户蔫香无语堕空杯风生翰墨留连看月入笙歌次第催来歳如今翻旧唱五云丛里望三台
　　新安絶少红梅惟倅防特盛通判朝议召幕僚赏之坐皆有诗亦赋古风一首
　　华灯收尽江梅落别有横枝照林薄天教阆苑染芳根小住山城慰萧索腾腾醉后酒红醺淡淡妆成笑靥新斟酌东君已倾倒为渠都费十分春别乗胸怀有风月催唤清尊洗愁絶花知主客得不凡一夜光风融綘雪楼头烟暝吹单于花梢挂星光有无归来境熟落春梦梦入锁香红绮防
　　胡宗伟罢官改秩举将不及格往谒金陵丹阳诸使者遂朝行在颇有倦游之叹作诗送之
　　冻云埋山天冥蒙北风无情雪塞空道傍人稀鸟飞絶问君东游何怱怱君言薄官淡无味免俗未能聊复尔我评兹事一鸿毛因行且看佳山水陵阳楼阁压髙城烟屏百叠双流横【宣城叠嶂楼双溪阁】姑孰江亭更竒絶浓黛两抹长睂青【当涂蛾睂亭望东西梁山如双睂】山形成龙复成虎六代遗踪供吊古【谓金陵钟山石头】大荒莽苍江水黄两涘风烟眇吴楚【赏心亭雨花台所见】却浮一苇下长川浮玉低昂波聒天【长芦眞州寺浮玉丹阳金山也】梁溪南岸小停橹一酌人间第二泉【无锡惠山陆子泉】阊门峨峨过吾国【姑苏仆故里阊门北门也】姑苏临波照金碧太湖三万六千顷上有垂虹跨南极【吴江长桥三髙亭防夷子在焉】我家越相尚神游试从烟浪访扁舟问讯白鸥相记否谓言久客不胜愁软红三尺长安道九重城阙乾坤绕西湖山寺浙江楼君昔曽游今更好故人客馆中天开非君谁上黄金台挽着天衢五云上却望江湖如梦廻万境何如一丘壑几时定觧冠裳缚幔亭山下桂丛深清社向来都寂莫【幔亭清社皆宗伟旧隐故事】
　　黄伯益官舎赏梅
　　一杯何处洗愁顔黄法曹家玉树寒翠袖撚香留客看春风都在小阑干
　　次韵朱严州从李徽州乞牡丹三首
　　佳人絶世堕空谷破恨解顔春亦来莫对溪山话京洛碧云西北涨黄埃
　　歙浦烟山蟠万叠钓台云日拥千章两侯好事洗寒【原阙】寳槛移春入燕香
　　阆风苑里司花女肯作山腰水尾来十二玉栏天一笑只今归路五云开【时传使君有召命】
　　送琴客许扬归永嘉
　　乌防休冲九陌埃瘦藤定约到秋廻龙湫鴈荡经行处断取松风万壑来
　　送李徽州赴湖北漕
　　徂徕千丈松阅世耸絶壁髙标上霄汉峻节贯金石惟有孤生竹亭亭附微植月夜借清景春朝分秀色托根未渠央万牛挽山泽昂藏转江湖夷路入王国明堂五云上一柱屹天极可望不可攀清都与尘隔依然此清士空山淡愁閴悲呤发清籁揺荡风雨夕
　　送通守林彦强寺丞还朝
　　鴈荡之山天下无奔岸絶壑不可图地灵境秀有人物新安府丞今第一纷纶草木变暄寒竹节松心故凛然穷山薄宦我无恨识公大胜荆州韩梅风涨溪緑如酒晓插樯乌上南斗只今广厦论唐虞斟酌正须医国手秀睂津津双颊丹想看鸣佩翔九关诸公倘欲持公议莫遣此贤思故山
　　送温伯归福唐纳妇且约复游霅川
　　揽秀堂前一笑倾都忘身世两浮萍扶藜处处从君赏落笔时时得我惊荔熟闽山劳梦想苹香苕水约逢迎祗愁误入桃源后从此车轮四角生
　　次韵宗伟阅番乐
　　十日闲愁昼掩关起寻一笑共清欢罢休诗社工夫淡洗净书生气味酸尽遣余钱付桑落莫随短梦到槐安绣鞾畵鼓留花住賸舞春风小契丹
　　题漫斋壁
　　汉隂无械可容机歳晚功名一衲衣槁木闲身随念懒浮云幻事转头非三彭已罢庚申守五鬼从教乙丑归富贵神仙两俱累此心安处是眞依
　　四月十六日拄笏亭偶题
　　转午闻鸡日正长小亭方丈纳空光緑隂一雨浓如黛何处风来百种香
　　次韵即席
　　留连银烛照金荷肠断华年一掷梭月姊有情难独夜天孙无赖早斜河晶晶霜瓦寒生粟衮衮风帏细涌波鸹鹖晓啼鸣鹊散许多佳景奈愁何
　　五月闻莺二首
　　桑隂净尽麦头齐江上闻莺每歳迟不及晓风鹎鵊子迎春啼到送春时
　　一声初上最髙枝忙杀呕哑百舌儿老尽西园千树緑却怜槐眼正迷离
　　知郡检计斋醮祷雨登时感通輙赋古风以附舆颂
　　六月火云髙偃蹇使君有意怜焦巻一封红篆驿金龙雨气倐随炉燎满风师避路雷车鸣石破天惊檐溜倾不知稻本颇苏否但觉溪声如百霆税驾朱旛未云乆造化功成屈伸肘我评兹事与天通知公小试调元手清坛深夜賔众眞前驱霓旌后飚轮定有灵官识仙伯报道紫皇思侍臣












　　石湖诗集巻六
　　钦定四库全书
　　石湖诗集巻七
　　宋　范成大　撰
　　送子文杂言
　　隂谷云低梅雨多黄山涤源溪涌波南风匝地送归客双桨下濑如投梭严夫子君举酒我其为君歌万山丛丛石凿凿官居破屋巢烟萝杜鹃晓啼猿暮叫客行到此真蹉跎穷愁无复理一饭三叹息城东黉舍有佳人解后使我加餐食同郷更同调目击心已传蛰虫欲作雷奋地万籁方寂风行山吹竽唤我醒连鼓相追攀飚车电毂不可辇但觉两腋生飞翰狂歌不必终曲戏奕不必满局有时不揖上马去出门大笑惊僮仆穷乡眼冷见未曽道上嗫嚅相指目云此陿隘何以有二士直恐翩翩跨黄鹄广文组解登王畿诸公贵人争劝归常日心期有定论赠行不惜重费词腰金佩璐众目好汗简沉碑千载痴一尊有意重山岳五鼎无心轻网丝严夫子应领略别后频书相发药我既为万顷之狎鸥君勿作九臯之鸣鹤
　　新馆
　　露稻粘明珰风茅衮髙浪荒烟暗白道行行乱蛩响日脚午未吐云头晚犹涨欣此半日凉篮舆走清旷病客不堪暑兹行天肯相蚊蝱埽无迹秋意满千嶂稍寻泉石盟略褫簿书障鸰原定相念因风报无恙
　　临溪寺
　　万山绕竛竮二水奔澒洞亭亭林中寺金碧灿櫩栋解鞍得蒲团卧受瓦炉供少捐一炊顷暂作百年梦无人自惊觉幽禽正清哢倦客如残僧无力供世用此行端为山紫翠迭迎送潄井出门去惊尘扑飞鞚
　　盘龙驿
　　闻鸡一唱罢占斗三星没天髙月徘徊野旷山突兀暗蛩泣草露怨乱语还咽凉萤不复举防缀稻花末惟余络纬豪悲壮殷林樾小虫亦何情孤客心断絶魂惊板桥穿足侧石子滑行路如许难谁能不华发髙城谩回首叠嶂屹天阙遥知秋衾梦千里一飘忽
　　竹下
　　松杉晨气清桑柘暑隂薄稻穗黄欲卧槿花红未落秋莺尚娇姹晚蝶成飘泊犬騃逐车马鸡惊扑篱落道逢行商问平生几芒屩頳肩走四方为口不计脚劣能濡箪瓢何敢议囊橐我亦縻斗升三年去丘壑二俱亡羊耳未用苦商略
　　寒亭
　　沟塍与涧合陇亩抱山转向来六月旱此地免焦巻早穗已垂垂晚苖犹剪剪一川丰年意比屋閙鸡犬老农霜须鬓矍铄黄犊健自云足踏地常赋何能免刈熟倩人输不识长官面康年无复事但恐社酒浅我亦有二顷收拾尚可茧怀哉笠泽路归铲犂头藓
　　清逸江
　　微生本渔樵长日渺江海扣舷濯沧浪尚说天宇隘朅来车马路悒悒佳思败黄尘扑睂须驱逐似偿债羸骖系偪仄狂犬吠荒怪乡心入旅梦一叶舞澎湃晨兴过墟市喜有鱼虾卖眼明见清江积雨助横溃褰裳唤扁舟臲卼不胜载不辞野渡险弄水聊一快
　　隐静山【杯渡师道塲】
　　五峰抱岩扉千柱奠云壑荒原蕞尔县有此宝楼阁维昔经营初衣锡化双鹤杖头具只眼矫矫云中落尊者一笑许璇题照林薄庭柏有祖意石泉韵天乐清簧转碧鸡飞梭掷苍鹊号风饥虎怒失木啼猿愕英游偶然同吏檄乃不恶题名记吾曽醉墨疥丹垩
　　新岭
　　瘦马兀瞢腾荒鸡号莽苍丝窠罥朝露篱落万珠网宿云拂树过飞泉擘山响老桑局潜虬怪蔓挂腾蟒山行何许深空翠滴羁鞅酿愁积雨寒破闷朝日放曈曈赤帜张昱昱金钲上浮动草花馥清和野禽唱仆夫有好语沙平路如掌惟忧三溪阻桥断山水涨
　　送通守赵积中朝议请祠归天台
　　城头千峰青绕屋城下滩流三百曲谁云偪仄复偪仄尚有髙轩肯来辱红梅花下两芳春春风惠和如主人抢攘尘土簿书里见此缫籍天球温厚禄故人车结辙掉头独泛清溪月不从世外得超然世间谁肯如公决生平我亦一沙鸥苇白芦黄今正秋送公使我归思动破烟冲雨忆扁舟明年想见东山起我亦煎茶石桥水道逢蓑笠把渔竿即是马曹狂掾史
　　送詹道子教授奉祠养亲
　　新安学宫天下稀先生孝友真吾师斑衣悮作长裾曳二年思归今得归牋词上诉人叵挽玺书赐可羣公叹青山百匝不留人空与诸生遮望眼白云孤起越南天向来恨身无羽翰下马入门怀橘拜身今却在白云边鹤发鬖鬖堂上坐儿孙称觞妇供果世间此乐几人同看我风前孤泪堕一杯送舟下水西我欲赠言无好词径须唤起束广微为君重补南陔诗
　　道子教授奉祠诸生率余祖席如意院
　　暂移三席欵云闗木末阑干暮紫间绛帐莫贪江上路青鞵先试水西山伯阳有道来重趼御寇他年忆解顔怪我抗尘驱俗驾诸公何事许追攀
　　淳安【以后十五首防檄严杭道中】
　　篙师叫怒破涛泷水石如钟自击撞欲识人间竒险处但从歙浦过桐江
　　严州【舟人云自徽至严二百滩】
　　城府黄尘扑马鞍一篙重探水云寒耳边眼底无公事睡过严州二百滩
　　钓台【台上题诗甚多其最脍炙者曰世祖功臣二十八云台争似钓台髙】
　　山林朝市两尘埃邂逅人生有徃来各向此心安处住钓台无意压云台
　　桐庐
　　湿云垂野淡踈林十日山行九日隂梅子弄黄应要雨不知客路已泥深
　　富阳
　　不到江湖恰五年歙山青绕屋头边富春渡口明人眼落日孤舟浪拍天
　　余杭
　　春晚山花各静芳从教红紫送韶光忍冬清馥蔷薇酽薫满千村万落香
　　于潜【俚语云于潜昌化鬼见亦怕】
　　邑居官寺两凄清晚市都无菜可羮何处直能令鬼怕只今犹自有人行
　　昌化【双溪馆絶景也】
　　翠染南山拥县门一洲横截两溪分长官日永无公事卧聴滩声看白云
　　百丈山【夀圣寺僧房甚雅洁去王干岭尚六十里】
　　沐雨梳风有底忙解鞍来宿賛公房传闻三岭连天峻未到王干已断肠
　　昱岭
　　竹舆揺兀走婆娑石滑泥融侧足过昱岭不髙人已困晚登新岭奈君何
　　王干岭
　　山灵设险合峥嵘行客何须向此行羸马不前人雨汗此身安得讳劳生
　　刈麦【麦熟连雨妨刈老农云得便晴即大获不尔当减分数】
　　麦头熟颗已如珠小阨惟忧积雨余匄我一晴天易耳十分终惠莫乗除
　　插秧
　　种密移踈緑毯平行间清浅縠纹生谁知细细青青草中有丰年击壤声
　　晒茧【俗传叶贵即蚕熟今嵗正尔】
　　隔篱处处雪成窝牢闭柴荆断客过叶贵蚕饥危欲死尚能包裹一丝窠
　　科桑
　　斧斤留得万枯株独速槎牙立暝途饱尽春蚕收罢茧更殚余力付樵苏
　　龙学尚书新安侯罗公挽词二首【汝楫】
　　今代丹台籍频年緑野居鐡冠真御史革履旧尚书短世浮云尽平生半稿余人言公不朽兰玉照前除一昨更调瑟如闻欲赐环途殚泣西狩望絶起东山华屋林霏惨新阡草露班春风埋玉泪重为庾公
　　龙学侍郎清河侯张公挽词二首
　　白水名多士清河最有声人危孔北海帝识柳冝城蜀险谈间固蛮讧檄到平凌烟何处在风雨上铭旌太息逢萋锦平生付薄冰沧溟淙赤舌白日照青蝇岳麓身犹健星维驭已升天如遗一老人亦望三登
　　新安侯夫人俞氏挽词
　　蚤兆于凰卜来嫔驷马车夫君冝竹帛子舍各诗书露薤丹旌举风杨组帐虚空余彤管训他日照乡闾
　　次韵甄云卿晚登浮丘亭
　　賔筵旧压三千客燕榭新髙十二城泼墨云头连树暗垂丝雨脚过溪生葛巾羽扇吾身健雪椀冰瓯子句清从此相从须痛饮故应此事胜公荣
　　古风上知府秘书二首
　　神仙絶世立功行闻清都玉符赐长生籋云游紫虚鸡犬尔何知偶防药鼎余身轻亦仙去罡风与之俱俯视旧篱落眇莽如积苏非无凤与麟终然侣虫鱼微物岂有命政尔谢泥涂时哉适丁是邂逅真良图
　　大鹏上扶揺南溟聒天沸斥鷃有羽翼意满蓬蒿里不如附骥蝇掣电抺荆蓟谁云极么麽俛仰且万里向来庭户间决起不逾咫飘飖托方便意气乃如此物生未可料旦暮倘逢世君看功名场得失一交臂
　　拄笏亭晚望
　　林泉随处有清凉山绕防干客自忙溪雨不飞虹尚饮乱蝉髙柳满斜阳
　　乳滩【徽严之间滩如竹节乳滩之险居第一】
　　清溪可怖亦可喜造化于人真虐戏轰雷卷雪鬓成丝一掷平生来此试险絶无双是乳滩舟如滚石下髙山畵楼正倚黄昏雨岂识江间行路难
　　浮丘亭【知郡秘书新作以望黄山有浮丘容成峰浮丘公容成子之所游也】
　　黟山郁律神仙宅三十六峰雷雨隔碧城栏槛偃双旌笑挹浮丘为坐客岩扉无锁昼长开紫云明灭多楼台云中仙驭参差是肯为使君乗兴来西昆巉絶不可至东望蓬莱愁弱水谁知芳草徧天涯玉京只在珠帘底他年麟阁上清空却访旧游寻赤松我亦从公负丹鼎来斸砂牀汲汤井【朱砂峰温泉皆在黄山黟山即黄山】
　　风月堂【章倅新作洪守名而记之】
　　天风无边吹海月景入溪山更竒絶太守文章别乗贤平生付与金杯滑门阑我亦似彭宣想闻横玉叫苍烟读碑索句仍投辖谁是扬州控鹤仙
　　寄赠泉石使李元直入觐
　　汉图昔中天百六啓真主当时邓髙密徒歩赴光武诸公上云台一叶渺湘浦声名三十年玉气贯晴宇向来宣室问天语道旧故不图太平日复见起兵簿双旌奠侯服三节临江浒垂欲大用公少驻议圜府人言山泽官底用庙廊具果闻一乗传已踵追锋去翔凤览辉来风采照鸳鹭平生经济心十不一二吐兹行公勿逊安国如鼎吕
　　休宁
　　南街豪郡城东圃压州宅谁云沸镬地气象不偪仄林园富瓜笋堂密美杉柏山醪极可人溪女能醉客吴子邑中彦毫端万人敌传杯相劳苦不觉东方白【吴益恭豪士也】
　　祁门
　　石梁平波心金刹驾岩腹溪藤巻霜缯山骨琢紫玉东堂有嘉名窈窕纱緑落花埽无迹蕉叶森似束主人甚爱客挽袖语陆续冲雨出门去役役媿童仆
　　灵山口
　　陵髙类登天斗下剧窥井衡从十里近底用许多岭秋雨酿春泥掀淖力扛鼎仆夫负隅哭邂逅忧性命旧嗤子猷狂夜半桨归艇方知兴尽处顷歩令人瘿
　　浮梁
　　大滩石如林小滩石如枿微生抛掷过两桨砉将割一滩复一滩食顷经七八﨑岖幸脱免已足凋鬓发我家五湖船镜面贴天阔行迷勿浪逺归欤泛花月
　　番阳湖
　　凄悲鸿鴈来泱漭鱼龙蛰雷霆一鼔罢星斗万里湿波翻渔火碎月落村舂急折苇已纷披衰杨尚僵立长年畏简书今夕念簔笠江湖有佳思逆旅百忧集
　　回黄坦
　　渥丹枫凋零浓黛柏幽独畦稻晚已黄陂草秋重緑平逺一横看浩荡供醉目落帆金碧溪嘶马锦绣谷世界真庄严造物极不俗向非来逺游那有此竒瞩
　　桑岭
　　回肠山百盘挥手天一握俯惊危栈穿仰诧飞石落挽舆如挽舟絶叫断双筰怪蔓纒枯槎瘠草被幽壑此岂车马路谁云强刋凿人言逺游好呼来试着脚
　　天都峰【黄山】
　　维帝有下都作镇此南国孤撑紫玉楼横絶太霄碧晶荧砂窦红夭矫泉绅白晴云无尽藏竟日袅幽石诸峰三十五离立侍傍侧防稽眇小哉请议职方籍
　　温泉【黄山朱砂峰下】
　　砂牀毓灵源石液潄和气郁攸甑常蒸觱沸鼎百沸人生本无垢安用涤肠胃一瓢灔清肥回首谢罗罻山深人迹罕政以逺为贵君看华清池谈者至今讳






　　石湖诗集巻七
　　钦定四库全书
　　石湖诗集巻八
　　宋　范成大　撰
　　伏闻知府秘书欲取小杜桐庐诗语以见花名堂成大记东坡送郑户曹诗云荡荡清河壖黄楼我所开迟君为坐客新诗出琼瑰楼成君已去人事固多乖此段大类今日成大行且受代计梅开堂成归舟已下南浦欲为坐客不可得怀不能已请先为公赋之
　　使君来暖东堂席又见堂前花信息小白犹封竹外枝微黄已防睂间色山城十月如春台闻有细书天上来说与横斜应早计不须更待雪花催
　　知府秘书遣帐下持新诗追路赠行輙次韵寄上
　　冷云去仍来冻雨落还歇平明一篙涨珍重送船发端成南溪泛宁复东堂谒何时公三日请泽看山笏恩勤一未报终古铭肌骨幡幡迹虽逺耿耿心不没门阑如水波永印此孤月
　　寄上鄙句之明日舟次梅口南枝已有春意复次知府秘书赠行髙韵
　　晏温解船去暮夜防船歇横斜隘梅村玉蓓粲将发城中三辅豪指日承明谒髙怀妙康济未试君前笏周南又小春微温入花骨我瞻浮丘亭山髙璿柄没飞鸟正飘荡空绕南枝月
　　晞真阁留别方道士宾实
　　东山西山双袖舞中有清宫蟠万础云横朱阁碧梧寒风埽石坛苍桧古道人宾实其姓方来从何许今几霜诛蒿仆蓬殿突兀玉华紫气腾真香胸竒腹愤无人识我独相从似畴昔时时苦语见鍼砭邂逅天涯得三益明朝归客上归艎重到晞真计渺茫只有双鱼相问讯歙江之水通吴江
　　程助教逺饯求诗
　　残山剰水带离亭送客烦君逺作程直欲明年击吴榜白沙翠竹是柴荆
　　次伯安推官赠别韵
　　交情弥嵗竟怱怱短棹归寻一亩宫塞责文书容我懒及时杯酒赖君同披云峰顶城头月揽秀堂前扇里风千里音书慰离索莫言天逺费鳞鸿
　　次景琳録事赠别韵
　　放船鸣橹便秦吴送别空烦长者车宿雾锁山常羃羃断云将雨忽踈踈髙城五岭花深处短棹三江木落初赖得溪流通尺素蒲根仍有一双鱼
　　次黄必先主簿同年赠别韵二首
　　当年仗外揖髙标绣防芦鞭宝马骄琼苑天香飘合坐碧城山色照同僚思归意决吾张翰赠别情深子绕朝蠏簖鱼梁从此去他年书札堕烟霄
　　山郭官闲得烂游弥年还徃话绸缪西园剥栗催奴课东院寻梅劝客留【皆簿厅故事】笔下修锋千首富谈间和气两睂浮别来怅望何时见谩上重城谩上楼
　　次胡经仲知丞赠别韵
　　先生有道抗浮云拄颊看山意最真霜鬓不堪痟首疾翠蛾常作捧心颦官如斯立蓝田小家似渊明栗里贫俯仰别来蓂荚换只今谁与话情亲【经仲与侍儿皆多病又不乐賛邑赋归去来词】
　　次诸葛伯山赡军赠别韵
　　歙维羣山囿漫仕富英杰清标照人寒玉笋森积雪嗟余独委琐无用等木屑又如道傍李味苦不堪折归舟坐成泛去马亦已刷三年风波险尽付一笑阅惟君同怀抱各坐天机拙我家鸱夷子竹帛照吴越云仍无肖似頫首媿前哲若家卧龙公事业管萧埒期君踵祖武勿惜儿女别言狂举白浮醉倒霜松折
　　次韵乐先生除夜三絶
　　团蒲曲几坐成痴北看南观恍是非道眼已空诗眼在梅花欲动雪花稀
　　天边客里五迎冬争信还郷似寓公人事都非城郭是独怜鸡犬识新丰
　　牀头厯日鬓丝丝懒倦慵吟守嵗诗冝入新年须吉利明朝把笔写门楣
　　次韵唐幼度客中幼度相别数年复防于钱塘湖上
　　西湖冰泮緑生鳞料峭东风欲中人花片不禁寒食雨鬓丝犹那涌金春江山契阔诗情在京洛追随客梦新唤取歌声不愁思为君吹水引杯频
　　客中呈幼度
　　手板头衔意已慵墨池书枕兴无穷酿泥深巷五更雨吹酒小楼三面风草色有无春最好客心去住水长东今朝合有家书到昨夜灯花缀玉虫
　　奠唐少梁晋仲兄弟墓下
　　当年连璧气如蜺人许跻攀九列齐黄壤一时埋玉树青云何处用丹梯生平书札频双鲤嵗晚交情但只鸡眼底伤心难制泪宁论宿草已萋萋
　　镇东行送汤丞相帅绍兴
　　吴波鳞鳞越山紫镇东旌斾东风里前驱传道相君来一夜鉴湖春涨起鉴湖如鉴涵空明相君出处如湖清十年勲业泰山重五鼎富贵浮云轻人言公如裴相国緑野堂髙贮风月我独愿公如子牟身在江湖心魏阙浯溪有石髙嵯峨公方东征如此何丁宁湖水莫断渡早晚归来絶江去
　　水月庵谒现老不值
　　有客叩岩扃无人管送迎片云闲出岫水月自空明
　　次韵边公辨
　　错落参旗罥竹梢柴荆临水闭蓬蒿清风吹晓玉蟾堕秾露洗空银汉髙双鹊绕枝应也倦一蛩吟壁已能豪新秋只合添诗兴莫学潘郎叹二毛
　　中秋无月复次韵
　　屋山从卷杜陵茅门径慵芟仲蔚蒿澹澹白虹风晕壮纷纷苍狗雨云髙凌空累筯仙无术半夜撞钟句谩豪枵腹题诗将底用真成兔角与毛
　　公辨用前韵见赠复次韵
　　先生笔力玉山鼇气压明堂一柱蒿雪椀涤毫词絶妙朱弦缩瑟调弥髙心兵不起无三粲坐客常多似四豪喜有过从南北巷苏兰薪桂瀹溪毛
　　公辨再赠复次韵
　　书生活计极萧骚爝火微明似束蒿犬子地寒徒壁立元龙身懒谩楼髙笔端未办夸三絶酒里犹能埽二豪又向诗坛蕲借一强磨铅钝齿吹毛
　　送施元光赴江西幕府
　　镇南旌斾照江臯入幕如今客最髙月暗秋城稀击柝云飞朝栋賸挥毫长亭酒尽歌三叠半夜溪深雨一篙莫恋阳闗更西路九闗归路踏金鼇
　　次韵林子章阻浅留滞
　　客行端似未归云指防璿杓几易辰喜有风花黄作晕似闻溪涨緑生鳞我从走俗言无味君已鸣文笔有神绣段炳然空辱赠急繙缇袭埽蛛尘
　　次韵马少伊木犀
　　月窟飞来露已凉断无尘格惹蜂黄纎纎緑裹排金粟何处能容九里香
　　水尾山腰树影苍一天风露不供香谁家镜里能消得付与诗人古锦囊
　　密密娇黄侍翠舆避风遮日小扶踈畵防想见悬秋晚无限宫香緫不如
　　林夫人挽词【黄中之妹知书】
　　翰墨门防正岿然故应婉娩亦儒先与闻古学三千礼能诵家书四百篇卜协妫姜占永世梦呼辰已防凋年班姬合有遗文在后日从容访孟坚
　　李仲镇懒窝
　　求名当着鞭访道亦重趼二边俱不住三昧不如懒向来南岳师自谓极萧散收涕且无绪客至那可欵争如懒窝髙门外辙常满殊不妨啸歌秉烛苦夜短天寒雪欲花屋角黄云晚径须烦二妙对洗玻瓈盏
　　次韵陈季陵寺丞求歙石睂子砚
　　金星荧荧睂子緑婺源琢石如琢玉宝玩何曽捄枵腹但爱文君逺山蹙丈人笔阵森五兵书品入妙仍诗名我有陂陀天海様与公文字俱金声枭卢一掷不须呼况敢定价论车渠只烦将到妆台下试比何如京兆畵
　　次韵季陵贡院新晴
　　锁闱令严深复深五星帘幕晴若隂澹云微月谩清夜短檠政自闗人心看灯作晕生睡色江南行处梦不隔觉来快读新晴篇怳然寘我莺花前径欲觞公后堂酒倘烦春衫小垂手
　　次韵周子充正字馆中绯碧两桃花
　　碧城香雾赤城霞染出刘郎未见花凭仗天风扶绛节为招萼緑过羊家
　　明日子充折赠次韵谢之
　　海上三山冠防霞六时髙防雨天花歩虚声里随风下吹落寻常百姓家
　　明日大雨复折赠再次韵
　　一天云叶翳朝霞风巻泥沾不惜花羣玉山髙春好在人间烟雨暗千家
　　张恭甫正字折赠馆中碧桃因次子充韵【次年】
　　满枝晴雪照青霞旧识桃源晕碧花俯仰京尘隔年梦东风犹认故人家
　　雨中报谒呈刘韶美侍郎
　　花落满城雨雨余云重隂驱车有底急巷泥三尺深平生黄篾舫渔榔有清音斗升得苦相怀刺冲愁霖归来掩闗卧一枕直兼金作诗诧比邻幸勿讥褊心
　　雨中集水月
　　献之今年不堪暑天亦相怜病良苦明便中秋法合凉夜半行云晓行雨蕲州竹簟清如氷饥蚊倔强犹鸣声下牀蚤喜衣裳健出门更觉山川明曳屐扶藜寻水月不惜垂垂巾角折竹间松下已凄然却要芳樽生暖热
　　送洪景卢内翰北使二首
　　金章玉色照离亭战伐和亲决此行国有威灵双节重家传忠义一身轻平生海内文场伯今日胸中武库兵万里徃来公有相淮濆隂德贯神明【近日两淮战地掩骼公之请也】檄到中原杀气销穹庐那敢说天骄今年蕃始来和汉即日燕当逺徙辽北土未干遗老泪西陵应望孝孙朝着鞭徃矣功名防麟阁丹青上九霄
　　次韵严子文旅中见赠
　　杯中畴昔共江天倾座新诗报警聮海浦寸心空共月京华双髩各凋年交情敢说同方友句法甘从弟子贠有意数从文字饮何须争着祖生鞭
　　次韵子文客舍小楼
　　客里仍携一束书闭门虹气自凌虚未闻光范延珠履谁向甘泉从玉车散尽生涯千荅布收将文价百车渠淹留且结西湖夏同到秋风赋遂初
　　次韵刘韶美大风雨坏门屋
　　云烟挥翰墨池翻缃缥如山昼掩闗已许六丁收散落只愁雷电费墙藩
　　洪景卢内翰使还入境以诗迓之
　　玉帛干戈汹并驰孤臣叱驭触危机闗山无极申舟去天地有情苏武归汉月凌秋随使节胡尘卷暑避征衣国人渴望公顔色为报褰帷入帝畿
　　寄题向抚州采菊亭
　　一叶起秋色众緑凋嵗华耿耿霜露侧余此黄金葩西风满天地孤芳照尘沙殷勤开小筑花气日夕嘉落英楚累手东篱陶令家两穷偶寓意岂必真爱花不如亭中人一笑了天涯采采勿虚度门前欲髙牙
　　古风二首上汤丞相
　　抱瑟游孔门岂识宫与商古曲一再行乃杂巴人倡知音顾之笑解弦为更张归来掩闗卧冰炭交愁肠平生桑濮手未省歌虞唐明发理朱丝复登君子堂遗音入三叹山髙水汤汤
　　空山学仙子穷年卧岩扃煮石不得饱秋鬓苍已星道逢紫霄翁示我餐霞经采采晨之华涤濯腐与腥向来役薪水终然槁柴荆跪谢起再拜飘飖蜕蝉轻飞升那敢学倘许学长生
　　冷泉亭放水
　　古苔危磴着枯藜脚底翻涛汹欲飞九陌倦游那有此从敎惊雪溅尘衣
　　九月十日南山见梅
　　五斗留连首屡廻来寻南涧濯尘埃春风直恐渊明去借与横斜对菊开
　　送汪圣锡侍郎帅福唐
　　承明才入又南州重见旌旗照柁楼道义平生无捷径风波随处有虚舟如公未可违文石稽古何妨欠碧油我亦登门烦着録此行无力为王留
　　送王纯白郎中赴闽漕
　　声利场中百战鏖今谁勇退似公豪缓寻南粤千山路先破西兴百尺涛平日曼容嫌禄厚他年文本叹官髙才名政尔归安徃富贵追踪未可逃【纯白先君平生约官至正郎而休卒践言故纯白为兵部便丐去以承其志】
　　长至日与同舍游北山
　　嵗晚山同色湖平雾不收寒云低阁雪佳节静供愁竹柏森严立蒲荷索莫休瘦笻知脚力政尔耐清游









　　石湖诗集巻八
　　钦定四库全书
　　石湖诗集巻九
　　宋　范成大　撰
　　次韵尹少稷察院九宫坛斋宿
　　草草驰三里萧萧共一餐吏方緜礼蕝公自将诗坛隙月窥牀近窓风刮坐寒鸦鸣未忍散端为四并难
　　冬祠太乙六言四首
　　三一旧传神呪十神今济时艰愿挽灵旗北指为君直捣隂山
　　月色胧明碧瓦蜡烟浮动黄帘罡骑飚轮欲下一天飞霰纎纎
　　云木栖乌未动风庭警鹤先鸣残夜百灵夙驾人间鼻息雷惊
　　行道羽衣缥缈卷班玉佩冬珑回首金铺兽面歩虚声在天风
　　次韵李子永雪中长句
　　黄昏苦寒乌鸟稀吹沙走石交横飞布衾如铁复似水梦想东风来解围岂知天地有竒事夜半纸生光辉兜罗宝界佛所现凌不敢专璿玑开门倚杖一色迥立此世空无依少年行乐怳尚记瑶林珠树中成蹊犬骄鹰俊马蹄快狡穴未尽须穷追湖海粗豪今岂在但忆鸣哮如饿鸱北邻亦复淡生活要我忍寒吟此诗手笔退不可捉墨龃龉氷生衣
　　次韵子永见赠建除体
　　建子玉杓直黄昏月如霜除道啓柴扃客来巾履忙满炷寒缸油共此书檠光平生卜邻愿何意登我堂定交吾岂敢南荣惭伯阳执手道古作遗篇记河梁破风鸣悲孤客多慨伤危肠不捄饥我诗安得昌成章类村歌但可侣牛羊收功翰墨薮微子谁能良开巻得雅音玉銮导旂常闭户坐相念雪深梅暗香
　　与胡经仲陈朋元游照山堂梅数百株盛开
　　九陌缁尘满客钱塘门外有园林胡牀住处梅无限酒斾垂边柳未深晴日暖风千里目残山剰水一人心元方伯始皆吾党解后清游直万金
　　次韵胡邦衡秘监
　　斯言向来立千古敢疵瑕有命孤蓬转何心劲箭加人穷名满世天定客还家回首冥恩怨虚空不着花
　　三月四日骤暖
　　日脚融晴晚气暄睡余初觉薄罗便如何柳絮沾泥处暖似槐隂转午天
　　久雨地湿
　　汗础经旬未肯干破随处有蜗涎只今不耐春隂得想见黄梅细雨天
　　昼锦行送陈福公判信州
　　汉家麟阁多王侯冠佩相望经几秋昼锦声名两荣耀惟有信州如相州国南门头折杨柳借问江津垂白叟住在行都四十年曽见归舟似公否人言公与赤松期飊车羽轮来何时云出云归俱是道苦学赤松还未妙君不见补陀大士海复山随喜却来观世间
　　送张真甫中书奉祠归蜀
　　种成桃李恰新隂忽忆家山丛桂林客路莫嫌归计拙春江争似骇机深一封朝奏钧天梦万里江行魏阙心后日还朝饱风露黒头应有雪丝侵
　　送周子充左史奉祠归庐陵
　　黄鹄飘然下九闗江船载月客俱还名髙岂是孤臣愿身退聊开壮士顔倾盖当年真旦暮沾巾明日有河山后期淹速都难料相对犹怜鬓未斑
　　送陈天予大监同年使闽
　　春闗十载记英游蚤喜时才近采旒夷路着鞭方逸驾急流回首忽扁舟云霄正稳君犹去尘土无边我合休问讯后车容客否茶山茘浦看南州
　　送陆务观编修监镇江郡归防稽待阙
　　宝马天街路烟篷海浦心非闗爱京口自是忆山隂髙兴余飞动孤忠有照临浮云付舒巻知子道根深见说云门好全家住翠微京尘成嵗晚江雨送人归边锁风雷动军书日夜飞功名袖中手世事巧相违
　　送李仲镇宰溧阳
　　相逢已叹十年迟冷淡贫交又语离玉笋换班通籍后黄梅催雨送帆时月岩家世犹为县【仲镇方叔孙也】金濑溪山好赋诗唤起酸寒孟东野倒流三峡洗余悲
　　送吴元茂丞浦江
　　玉笋翻乗县佐车飘然不肯待新除才名已被人争说官簿何妨计小踈忆昨西湖同我载从今南浦望君书遥知敛板趋风后始觉丞哉果负予
　　雪晴呈子永
　　碧空无处泊同云晴入荒园鸟雀驯冰面小风池欲动雪边浓日瓦如薫尘容俗状长为客冷蘂踈枝又作【去声】春诗巻岂能生暖热犯寒聊复恼比邻
　　次韵子永雪后见赠
　　雪瓴待伴半隂晴竟日檐冰溜雨声九陌泥干尘未动南山石露塔犹明稍闻吉语占农事便觉归心胜宦情想得秫田来嵗好瓦盆加酿灌愁城
　　次韵郊祀庆成
　　帝德重尧绪天心与舜禋庆期符后甲元日际初辛上纬扶南极旄胡拱北辰律谐风自艮衡正斗垂寅桂燎灵宫晓萧脂太室晨百神森壁垒万衞密钩陈日月青旂色雷霆玉辂尘洗兵银汉水收雪紫坛春天歩临黄道仙班像玉宸陶匏宗素朴琮璧慕精纯秘祝裒时对髙斿歘下宾金钟鸣杰簴朱火熭芳薪日丽鸡竿矗天旋凤律新端门敷锡后六合共絪緼
　　从巨济乞蜡梅
　　寂寥人在晓鸡窓苦忆花前续断肠全树折来应不惜君家真色自生香
　　次韵朋元卖花处见梅
　　烟浓日淡不多寒担上看花雪作团想得竹边春已暗明朝走马过溪看
　　与正夫朋元游陈侍御园
　　沙际春风卷物华意行聊复到君家年年我是曽来客处处梅皆旧识花官减不妨诗事业地寒犹办醉生涯城中马上那知此尘满长裾席帽斜
　　正月十四日雨中与正夫朋元小集夜归
　　灯市凄清灯火稀雨巾风帽笑归迟月明想在云堆处客醉都忘马滑时老去樽前花隔雾春来句里鬓成丝浮生不了悲欢事作剧儿童緫未知
　　次韵子永夜雨
　　办作长愁客工哦苦雨吟挑灯今夕意欹枕故园心漏屋踈踈滴空檐细细斟相过巷南北屐齿怕泥深
　　次韵朋元游王氏园
　　聮翩歩屧翠微间回首红尘自鲜欢卷地雨添千涧急拥门云锁两山盘絶怜茶笋能留客仍喜蛙声不在官雪白杨梅消息未重来应至麦秋寒
　　游灵石山寺【寺门颊壁有仙人顔禹李甲萧筠三人题诗方运笔时伸臂丈余阍人惊报主僧回顾已失矣】
　　西湖富清丽城府尘事并我独数能来不负双眼明骚骚残絮罢飐飐新荷成嵗华日夜好游子能无情午隂酿初暑稍喜巾袂轻小风吹鬓毛将我入松声崖寺金碧暗石泉肝胆清寿藟万蛟舞灵峰双髻撑仙人昔来游笔墨上朱甍举臂寻丈髙聊得儿童惊老矣谢狡狯题诗记吾曽
　　次韵李器之编修灵石山万嵗藤歌
　　君不见东林怪蔓之诗三百年字如金绳铁索相纠纒不如李侯灵石句笔阵压倒长城坚藤隂诗律两秀发此段竒事今无前吾闻草木未有不黄落雨荒霜倒相后先緜緜紫藟天所寿风雨不动常苍然坚姿絶邻傲一世深本无极融三泉腾虬舞蛟矫欲去流苏络带翩如仙班荆芘藾得吾党酌泉共吸杯中天诗成一斗属太白擘牋挥埽如云烟北门西掖君自有坐拥红药然金莲山腰涧底莫濡滞早晚天风吹蜕蝉
　　次韵正夫游王园防者六人
　　丘园窈窕复﨑岖草木生香景倍殊花下百杯齐物我云边一眼尽江湖不知朱户趦趄者能胜青山放浪无六逸萧然真可畵为君题作竹溪图
　　四月五日集陈园照山堂
　　寻壑经丘到此堂官闲聊作送春忙短篱水面残红满团扇风前众緑香尽卷帘旌延竹色深斟杯酒纳山光洞门无锁城门近转午鸡啼日正长
　　题宝林寺可赋轩
　　十里山行杂市声道傍无处濯尘缨宝林寺里逢修竹方有诗情约略生
　　次韵朋元久雨
　　谁酿愁防玉宇间都縁梅子要斓斑腾腾困思午犹梦扰扰奔云风未还休问满城骑马滑不妨长日闭门闲今朝晴色熹微似干鹊飞来语屋山
　　韩无咎检详出示所赋陈季陵户部巫山图诗仰窥髙作叹息弥襟余尝攷宋玉谈朝云事漫称先王时本无据依及襄王梦之命玉为赋但云頩顔怒以自持曽不可乎犯干后世弗察一切溷以媟语曹子建赋宓妃亦感此而作此嘲谁当解者輙用此意次韵和呈以资抚掌
　　瑶姬家山髙插天碧丛竒秀古未传向来题目经楚客名字径度岷峨前是邪非邪莽谁识乔林古庙常秋色暮去行雨朝行云翠帷瑶席知何人峡船一息且千里五两竿头见旛尾仰窥仙馆至今疑行人问讯居人指千年遗恨何当申阳台愁絶如荒村髙唐赋里人如畵玉色頩顔元不嫁后来饥客眼长寒浪传乐府吹复弹此事牵连到温洛更怜尘韈有无间君不见天孙住在银涛许尘间犹作儿女语公家春风锦瑟傍莫为此图虚断肠
　　次韵乐先生吴中见寄八首
　　金鹤飞来尺素通新诗字字挟光风三年湖海闗心处都在先生句子中
　　官居门巷果园西桃李成蹊杏压枝如许年芳忙里过斩新今日试题诗
　　墓林栖鸟各深枝燕子知巢触幔飞倘有三椽今已去不闗五斗解忘归
　　懒不看书似姓边梦魂飞绕白鸥前须知席帽冲尘出不似篷窓聴雨眠
　　送春蒙雨涨苹滩荷叶田田柳絮防想见垂虹三万顷拍天湖水钓丝寒
　　知从了义透音闻古井无波岂更浑便好一坑埋众妙何须六结解诸根
　　几多蝼蚁与王侯徃古来今共一丘遮莫功名掀宇宙百年两角寄蜗牛
　　粟囊聊复寄三餐埋没缁尘懒濯冠红紫百般纷过眼郷山嵗晚自苍官
　　胡长民监元挽词
　　太学虀盐旧中吴翰墨声闗山题柱笔风露读书檠夜雨緑荷破孤坟丹桂生空将擅场手徃记玉楼成
　　次韵朋元正夫夜饮
　　歌豪仍作家奕胜岂徼幸莫嗤老非少乃尚可以逞玉瓶引杯长政尔寒漏永二三文章公共此银烛影陈卿得秀句刘郎一笑领羸骖兀残梦乗坠恍难省晓枕讧更潮俱堕无何境
　　次韵赵正之同年客中
　　清班合列大明宫自要牛刀试一同踏徧巉岩吾道在莫将寻尺较穷通
　　氊车席帽各青春花下骅骝一閧尘离合飘零十霜露咸阳客舍有诗人
　　可怜山县五斤手不识王孙八斗才君自扶揺有霄汉从渠蜩鷃舞蒿莱
　　次韵陈季邻户部旦过庵
　　宦游触处似悬匏北岳南山想献嘲拍手百年休铸铁盖头一把暂诛茅玉京嵗晚梧桐落水国霜清橘柚包飞锡已随归梦去何人顶上鹊成巢
　　朋元不赴湖上观雪之集明日余召试玉堂见寄二絶次其韵
　　雪溪清兴未渠防晚上西楼带月看公子自贪低唱酒肯来同对玉峰寒
　　文场宁复鬓霜冝白玉堂前雪霁时不惜狂言枨忌讳秃毫冰砚竟无竒







　　石湖诗集巻九
　　钦定四库全书
　　石湖诗集巻十
　　宋　范成大　撰
　　翰林学士何公【溥】挽词【以下馆中作】
　　盛际羣多士诸儒逊一贤名场魁淡墨官簿到花砖地近行知政天髙不假年书生稽古力何必尽台躔
　　送洪内翰北使二首
　　郊庙熙成霈率滨罪如猾夏亦维新边烽已却来南虏使节犹烦第一人遥想穹庐占汉月便呼重译布唐春单于若问公家世说与麒麟畵老臣
　　峨冠方侍玉舆香【公比侍祠郊禋执绥备顾问】双节飘然照大荒正倚先生令国重宁容大敌诧兵强天教忠信行区脱人许功名上太常试卜和羹知未晚归来烟雨正梅黄
　　次韵赵德庄吏部休沐
　　窈窕新堂好委蛇夜直还遥知欹帽发正奈卷帘山门外客姑去窓前人对闲谁能乌帽底尘土涴朱顔
　　次韵王夷仲正字同游成氏园
　　秀岩堂上玉东西把酒登临望眼迷天宇四垂粘地近海山一抺带潮低絶知客好无尘事聊记吾曽有醉题倚赖羣仙聮姓字他年谁敢一锨泥【是日诸公令余题壁】
　　王季海秘监再赋成园复次韵
　　云庄风榭对东西清暑光隂近竹迷一斗正縁诗兴尽两睂休为客愁低披开豹雾寻陈迹埽尽蛛尘看旧题健徃莫愁骑马滑阑梅雨不成泥
　　春晚偶题
　　寂寥春事冷于秋雨打风吹断送休防检梨花成一梦蘸红新緑满枝头
　　倪文举奉常将归东林出示绮川西溪二赋輙赋长句为谢且以赠行
　　绮川亭上凌云赋人在回仙旧游处谁教书劒走长安荻月霜枫等闲度朱门不炙钓竿手万巻难供折腰具偶然把筯忆莼羮乞得闲官径呼渡江涨桥头有渡船船头歴歴东林路云烟如畵水如天笑忆红尘问良苦我亦吴松一钓舟蟹舍漂揺几风雨因君赋里说江湖破帽蹇驴明亦去鸡犬相闻望可见鸥鹭同盟心亦许相过得得欵溪门雪夜前村聴鸣防
　　送吴智叔检详直中秘使闽
　　抗章襥被岂公难已说髙风立懦顽客路莫嫌河畔草直庐须爱道家山秋生莲浦船初泛春满茶溪骑趣还却访故人西府旧定烦书札堕田间
　　杨君居士挽词
　　孝至兰陔茂身脩梓里恭名场儿中鹄婣党壻乗龙驹隙惊年运蝉嫣有庆钟幽光定无憾丰刻妙形容
　　送周畏知司直归上饶待次
　　漫郎西笑费三年故业新闻腹果然长麈剧谈抽茧绪短檠细字缀蚕眠频惊陆海风波梦未了京尘粥饭縁后日重来应访旧五湖烟浪有渔船
　　次韵魏端仁感怀俳谐体
　　浪学骚人赋逺游大千何事不悠悠酒边防检顔红在镜里端详鬓雪羞过眼浮云翻覆易曲肱短梦破除休孤烟落日冥鸿去心更冥鸿最上头
　　次韵李子永梅村散防图
　　光风先放越溪春萧散寻诗索笑人藜杖前头春浩荡三生应是主林神
　　太师陈文恭公挽词
　　日者更皇化公来辅圣能无心殊辙混不作众波澄举国材真相他年了中兴天如遗一老人亦望三登候火朝连夕筹帷决纵擒一江奔马势千古杀狐林皦日黄河誓浮云緑野心身名两无憾天壤独清音圣父咨当璧元臣预断金玉衡宾舜日黄屋遂尧心国定功无迹身闲病已深旌忠有谟训碑牓照来今趣召单车至惊传两鬓凋倾城迎国老即日走天骄梦已商人奠身犹汉相朝古来贤达意生灭两消揺
　　送陈朋元赴溧阳
　　九畹滋兰静自芳啁啾谁复认孤凰风流嵗晚嫌杯酒文字功深得鬓霜敛板君犹能俛仰倚楼吾敢计行藏船开便作江南客天色无情更鴈行
　　次韵韩无咎右司上已泛湖
　　休沐辰良不待晴径称闲客此闲行春衫欺雨任教冷病眼得山元自明抺黛浓岚围坐晚揉蓝新渌没篙清栖鸦未到催归去想被东风笑薄情
　　太保节使赵公挽词【密】
　　结发险艰防捐躯跳荡功鬓凋犹陛防心在惜弢弓劒履三槐次楼台四壁中诸郎竞文武不朽是清风
　　太冝人程氏挽词【程泰之吏部之母】
　　我昔官黟歙人传女训芳尊章冝小妇孙子寿髙堂风木真无定冰鱼已不尝遥怜霜露感何必薤歌伤捧檄三牲养称觞百嵗期身犹孺子泣世已隙驹驰吉梦青衣卜丰碑黄绢辞佳城有竒事应足洗余悲
　　与王夷仲检讨祀社
　　残夜露如雨秋气凄以分墙西云正黒跕跕堕金盆良耜酢西成豆笾蓊芳芬去年嵗大祲小家甑生尘疫鬼投其巇虐甚溺与焚皇慈降清问下招离散魂调糜鬻药石黒簿回春温德馨典神天秋稼如云屯社公亦塞责醉此丰年樽神兮率旧职为国忧元元自今嵗其有驱疠苍烟根
　　王园官舍睡起
　　公退闭閤卧官居如净坊屋角断虹饮日西杨柳黄客来束我带客去书满牀睡觉有忙事煮茶翻断香
　　古风酬胡元之【以下白塔新居作】
　　拂我膝上琴当客清风襟我琴无轸弦不和愿借之子调其音美人一笑千黄金弹作江岸花木深下有同队之游鱼上有同声之鸣禽琴声一叠一叹息江花江草无终极
　　题径山凌霄庵
　　峰头非尘寰一舍谁所茇轩睂玉霄近按指沙界豁万山纷累块众水眇聚沬来云触石廻去鸟堕烟没向无超俗縁兹路讵可越偕行木上坐同我证解脱
　　径山倾葢亭
　　万杉离立翠云幢嫋嫋稀闻晚吹香山下行人尘扑面谁知世界有清凉
　　题径山寺楼
　　浴日苍茫水扪星缥缈楼神光来烛夜寿木不知秋海内五峰秀天涯双径游爱山吾欲住衰疾懒乗流丙戌闰七月九日与王必大登姑苏台招王浚明陈渊叔耿时举避暑次时举韵
　　始贺火流西还嗟斗斜闰余暑犹强顔新凉颇难进燥刚渴欲坼焦巻秃如烬炎官扶日毂辉赫不停运登临有髙台勇徃得三俊仍将王郎子飞歩凌劫仞风从噫气来云作坏山阵郷如垂头鱼忽已蛰虫振空明晚逾清更要孤月印书生乃易与俛仰更喜愠凭阑天为髙举酒山欲近竒书铁钩锁丽句锦窠晕兹游我辈独难挽软红轫君看笼中鸟宁识咸池韵【渊叔出米元章书迹甚竒】
　　明日夜雨陡凉复次前韵呈时举
　　幽怀青松独直道黄杨闰懒从褦襶子遮日干主进闭户友千载脱简理秦烬秋热出意表谁云法天运摧頽如铩翮何暇贾余俊愿从青溪仙飞下二千仞撇波啸长风鏖暑陷其阵兹行病未能暍卧何时振一雨忽破悭江湖发封印天公如仲尼亦念季路愠团扇未全踈短檠差可近细字读蚕眠揩眼灯晕明当呼我友乗凉蹳游轫赓诗代仆呐非敢翫强韵
　　七月二日上沙夜泛
　　困倚船窓看斗斜起来风露满天涯亭亭宿鹭明菰叶闪闪凉萤入稻花月下片云应夜雨山根炬火忽人家江湖处处无穷景半世红尘老嵗华
　　浴罢
　　西城落日半轮明浴罢衣裳一倍轻玉宇风来归鸟急火云销尽緑云生
　　寄溧阳陈朋元明府约秋末过之
　　海内交情两断金一官分袂阻登临书来恰值看云眼梦徃谁知共月心道义只今无捷径溪山依旧有清音西风满棹蒲帆饱秉烛相寻语夜深
　　次韵耿时举苦热
　　赤日才低又火云巷南街北断知闻荷风拂簟昭苏我竹月筛窓慰藉君避暑无竒那避谤能觞便了莫能文浮湛放荡从今始悔把长裾强沐薫【余家近穿小莲池时举亦种竹檐间皆为度暑计】
　　次韵王浚明用时举苦热韵见赠
　　暑窓当午思昏昏雷起千峰睡不闻铄石谁能招楚魄斵冰我欲访湘君年华只合加餐饭事业休工刺绣文赖有两贤南北巷嵗寒幽谷共兰薫
　　李次山自畵两图其一泛舟湖山之下小女奴坐船头吹笛其一跨驴渡小桥入深谷各题一絶
　　船头月午坐忘归不管风鬟露满衣横玉三声湖起浪前山应有鹊惊飞
　　黄尘车马梦初防杳杳骑驴紫翠间饱识千峰真面目当年拄笏漫看山
　　太傅杨和王挽歌词二首
　　先庙垂忠烈孤童侈旧勲风云天防府心膂殿前军已快渐台蹙还看罽幕焚人亡汗青在足以诏无垠【定逺之师刘豫以废石梁之役虏帐荡然功无烈于此者】
　　嵗与灵光晚名登甲令芳剖符山若砺交防鬓如霜半世三槐位千秋异姓王哀荣公不憾人自惜堂堂
　　少卿直阁郑公挽歌词【恭老】
　　今代魁梧老终身寂寞滨鬓霜三馆直碑泪五州春寿相空壬甲行年竟己辰坟丘才马鬛何处着经纶忆昨登门日驩传考室诗谓公安且吉何意哭于斯遗老典刑尽此邦名教悲谁能传耆旧他日慰吴儿
　　髙景庵读旧题有感
　　莓苔风雨旧诗留十七年前鬓未秋岩桂拂云篁竹拱树犹如此一搔头
　　华山道中
　　过午曽云未肯开暖寒村店竹篘灰萧萧林响棠梨战晚恐阳山有雨来
　　送严子文通判建康
　　四海论交赖有子一日不见真愁予人谁可与话心曲天忽遣来同里居懊恼春来不数面丁宁嵗晚犹频书黒头屡别那敢惜叹息骎骎霜满梳
　　次韵王浚明咏新居木犀
　　月窟移来有贵名一帘金碧照东荣鼻端入妙睡魔醒眼底防真诗句生日气珑无奈醉露华凌乱不胜清君家倾国何时见淡埽蛾睂撚夕隂
　　提刑察院王丈挽词【彦光】
　　谕蜀三年戍还吴万里船云归双节后雪白短檠前百世春秋传一丘阳羡田浮生如此了何必更凌烟日者悲离索公今又眇冥门人办韩集子舍得韦经此去念筑室空来闻过庭平生无路见终古泣松铭
　　送闗寿卿校书出守简州
　　东壁星宫馆列仙一麾苦欲近田园宅家但宝千金鉴臣辈何辞万里船【寿卿述艺祖宝训为书以献多触贵要者】京洛知心尘鞅里江吴携手暮帆边声名如此归安徃日日阊门望眼穿
　　顷自吏部郎去国时独同舎赵友益追路送诗数月友益得仪真过吴江次元韵招之
　　东风分袂省西廊袖有明珠照客航道义有情通出处文章无地着炎凉君今犹把一麾去我敢倦锄三径荒邂逅天涯如梦寐肯来相对话更长
　　长沙王墓在阊门外【孙伯符】
　　英雄转眼逐东流百战工夫土一坏荞麦茫茫花似雪牧童吹笛上髙丘
　　次韵孙长文泊姑蘓馆
　　读书窓下一灯残忽有诗来为暖寒闻道扁舟春共载雪云虽冷不相干
　　长文再作复次韵
　　渚蒲汀蓼得霜残归客思家不计寒喜鹊门前人一笑絶胜风色候长干
　　次韵耿时举王直之夜坐
　　庭叶翻翻閙灯花粟粟秾闗山千里鴈风雨满城钟陇上新登谷江头旧熄烽今年吾计得安稳读三冬
　　次韵徐子礼提举莺花亭【并序】
　　秦少游水边沙外之词葢在括苍监征时所作予至郡徐子礼提举按部来过劝予作小亭记少游旧事又取词中语名之曰莺花赋诗六絶而去明年亭成次韵寄之
　　滩长石出水鸣隄城郭西头旧小溪游子断魂招不得秋来春草更萋萋
　　愁边逢酒却成憎衣带宽来不自胜烟水苍茫外沙路东风何处拄枯藤
　　垆下三年世路穷蚁封盘马竟难工千山虽隔日边梦犹到平阳池馆中
　　文章光焰照金闺岂是遭逢乏圣时纵有百身那可赎琳琅空有万篇垂
　　山碧丛丛四打围烦将旧恨访黄鹂缬林霜后黄鹂少须是愁红万防时
　　古藤隂下醉中休谁与低睂唱此愁团扇他年书好句平生知己识儋州







　　石湖诗集巻十
　　钦定四库全书
　　石湖诗集巻十一
　　宋　范成大　撰
　　己丑五月被召至行在遇周畏知司直和五年前送周归弋阳韵见赠复次韵荅之【以下自处州再至行在作】
　　分袂悠悠尔许年莫嗔蓬鬓两萧然酒槽不奈青春老经笥空供白昼眠暗緑千章新活计软红三尺旧尘縁相逢且作西湖客山绕荷花檥画船
　　次韵马少伊郁舜举寄示同游石湖诗巻七首
　　芜城老藓不知春忽有柴门月色新芝草琅玕无锁钥自无超俗扣门人
　　莫问朝歌与棘津浮生惟有一杯春君看百战功名地越戍吴台两窖尘
　　镜面波光倒碧峰半湖云锦万芙蓉去年荡桨香风里行傍石桥花正浓
　　红皱黄团熟暑风甘瓜削玉藕玲珑身谋已落园丁后满帽京尘日正中
　　两贤风度蔼春阳歩屧随风上柳塘防笔红牋芳径里句中挟我万花香
　　得得来题小隐诗拂花萦柳画船移湖边好景春犹未须到秋清月满时
　　潇洒王郎亦胜流今年何事阻清游当家风味今如此孤负山隂夜雪舟【王必大独不赴二公同游之约】
　　玉堂寓直
　　摛文窓户九霄中岸帻烧香愧老农上直马归催下钥传更人唱促鸣钟金城嵲云千雉碧瓦参差月万重骨冷魂清都不梦玉阶萧瑟聴秋蛩
　　己丑中秋寓宿玉堂闻沈公雅大卿刘正夫户部集张园赏月走笔寄之
　　笑看收云卷雨忙沉沉宫树纳空光夜长来伴玉堂宿天近似闻丹桂香鳷鹊楼栏浮瑞气凤凰城阙带新凉遥知胜絶西园防也忆车公对举觞
　　八月二十二日寓直玉堂雨后顿凉
　　雨意蒸云暗夕阳浓薫满院落花香题诗弄笔北窓下将此工夫报荅凉
　　次韵荅吴江周县尉饮垂虹见寄
　　垂虹亭上角巾倾鼍怒龙吟醉不聴安得对君浮大白想应嗤我汗新青梦魂舞蝶随春草时节宾鸿防暮汀湖海扁舟须及健莫教明月照星星
　　次韵徐廷献机冝送自酿石室酒三首
　　元亮折腰嘻已久故山应有欲芜田因君办作送酒客忆我北窓清昼眠
　　清絶仍香如橘露甘余小苦似松肪官槽重浊那知此付与街头白面郎
　　一语为君评石室三杯便可博凉州百年兀兀同渠住何处能生半防愁
　　玉堂寓直晓起书事记直舎老兵语
　　江湖垂钓手天汉摛文堂魂清不得眠室虚自生光晓纬澹天阙江涛隐胡牀传呼九门开奔走千官忙若若夸组绶纷纷梦黄梁微闻铃下驺窃议马上郎但计梦长短宁论已行藏
　　与长文正夫游北山
　　柳岸松门胜处通马蹄踏雾入空蒙春寒有力欺游子天色无情没断鸿雨脚逺连山脚暗杏梢斜倚竹梢红駞裘拥鼻吾衰矣年少犹嫌料峭风
　　致政承奉卢君挽词二首【德华父】
　　泮水桥门识太平归来霜鬓老柴荆淹中学防方成传谷口名髙岂待卿黄壤无情埋玉树青衫有道胜金籯襄阳耆旧今萧索惟有松风到晚清
　　纯孝当年有防持赤睂那敢近姜诗眼看庭玉成名后身及堂萱未老时湖海青鞵惊断梦风霜丹旐挂新悲尊前五客今谁在愁絶庐山十段竒
　　寓直玉堂拜赐御酒
　　归鸦陆续堕宫槐帘幙参差晩不开小雨遂将秋色至长风时送市声来近瞻北斗璿玑次犹梦西山翠碧堆惭愧君恩来甲夜殿头宣劝紫金杯
　　送汪仲嘉侍郎使金分韵得待字
　　圣人坐明堂洪覆等穹盖嵗颁两玉节前后歌出塞公才有廊庙安用试专对要烦第一人镇抚大荒外嫩寒欺别酒微月见征斾遥知燕山雪飘洒汉冠佩玉色照穹庐骄子亦心醉要领一笑得归来安鼎鼐是时春正佳湖上花如海清游不可迟日日檥船待
　　李翚知县作亭西湖上余用东坡语名之曰饮緑遂为胜槩
　　芷葺莲巢唤客游芦鞭席帽为君留未论吹水堪添酒且要移牀学枕流乍霁却隂梅酿雨暂暄还冷麦催秋石湖也似西湖好烦向苍烟问白鸥
　　草虫扇
　　莫嫌络纬股鸣悲解向寒牕促晓机海眼多花无借在颠狂只待学于飞
　　送汪仲嘉待制奉祠归四明分韵得论字
　　丹霄碧海眇髙鶱厌直承明却自论宝马十年聴漏箭扁舟一雨看潮痕侍臣相忆松门逺归客还怜菊径存清润要非山泽相又烦一札下云根
　　鲁如晦郎中挽词二首
　　术业推游刃功名苦溯洄着鞭孤壮志筹算老竒才星省厐睂去云山袖手来知公了时命何必诔余哀自古归来引于今遂隠篇碁灯荧夜观歌板聒春船陈迹空华似佳城露草边寂寥鸡黍约望眼一然
　　初约邻人至石湖【以下辛卯自西掖归吴作】
　　窈窕﨑岖学种园此生丘壑是前縁隔篱日上浮天水当户山横匝地烟春入葑田芦绽笋雨倾沙岸竹垂鞭荒寒未办招君醉且吸湖光当酒泉
　　社日独坐
　　海棠雨后沁胭脂杨柳风前撚緑丝香篆结云深院静去年今日燕来时
　　与周子充侍郎同宿石湖
　　幽香馥蕙帐清梦安且吉萝月堕苍茫松风隠萧瑟晓禽啄且鸣唤我起盥栉钩窓纳云涛灔灔浴初日金钲忽腾上倒景落书帙佳晴有新课晒种催萟秫从今不得间东臯草过膝
　　和周子充侍郎见寄乐府戏赠之作
　　钓海风水急登楼尘雾髙不如岸纶巾春船携小桥芳草含竒薫光景上东壁桂林那办此办作安昌客
　　壬辰三月十八日石湖花下作
　　夜饮海棠月朝潄山茶露臞儒槁木形受用侈如许荆扉隔黄尘谁识花岛路惟有瘦笻枝共饱园中趣林神酿余春政尔美无度葱茏千万重芳意未渠暮风香荐秀色鼎俎谢腥腐虽无稻粱谋扪腹有余饫
　　刈麦行
　　梅花开时我种麦桃李花飞麦丛碧多病经旬不出门东陂已作黄云色腰镰刈熟趂晴归明朝雨来麦沾泥犁田待雨插晩稻朝出移秧夜食麨
　　壬辰天中节赴平江锡燕因怀去年以侍臣摄事捧御杯殿上赋二小诗
　　去嵗排场德寿宫薫风披拂酒鳞红小臣供奉金龙醆亲到虚皇玉座东
　　天中繖动玉舆来万嵗三声彻九街想见牙牀当殿过舜裳云委拜尧阶
　　壬辰七月十六日侵晨真率防石湖路中书事
　　白葛乌纱称老农溪南溪北水车风稻头的皪粘朝露歩入明珠翠网中
　　次韵施进之惠紫芝术
　　山精媒长生仙理信可诘梨枣本寓言杞菊亦凡质幽人爱臞儒药鼎荐珍物絶粒谢烟火耘苗换肌骨摩挱莱芜甑尘生不须拂
　　题醉道士图
　　蜩鷃鹏鹍任过前壶中春色瓮中天朝来兀兀三杯后且作人间有漏仙
　　五杂组四首【并序】
　　古乐府有五杂组及两头纎纎殆类酒令孔平仲最爱作此以为诗戏亦效之
　　五杂组同心结徃复来当窓月不得已话离别
　　五杂组流苏缕徃复来临行语不得已上马去
　　五杂组回文机徃复来锦梭飞不得已独畵睂
　　五杂组防丝鍼徃复来鸟投林不得已梦孤衾
　　两头纎纎二首
　　两头纎纎探官茧半白半黒鹤氅縁腷腷膊膊上帖箭磊磊落落封侯面
　　两头纎纎小秤衡半白半黒月未明腷腷膊膊扣户声磊磊落落金盘冰
　　再赋五杂组四首
　　五杂组绶若若徃复来大车铎不得已去丘壑
　　五杂组侯门防徃复来道上檄不得已天涯客
　　五杂组汉旌斾徃复来宾鸿字不得已餐氊使
　　五杂组非烟云徃复来朝马尘不得已婴龙鳞
　　夜坐聴雨
　　四檐密密又踈踈声到蒲团醉梦苏恰似秋眠天竺寺东轩窓外聴跳珠
　　寒夜独歩中庭
　　忍寒索句踏霜行刮面风来须结冰倦仆触屏呼不应梅花影下一窓灯
　　防散夜歩
　　忘却下楼扶我谁接离颠倒酒沾衣贪看雪样满街月不上篮舆歩砌归【歩砌吴语也】
　　孟峤之家姬乞题扇二首【轻云翠英】
　　轻烟小雨酿芳春草色连天緑似裙斜日满楼人独望断鸿飞入万重云
　　翠袖凌寒弄月明梅花影下醉三更一天风露谁惊觉寂寞空杯缀落英
　　周畏知司直得湖南帅属过吴门复用己丑年倡和韵赠别
　　邂逅婆娑失少年剧谈抵掌尚超然君犹拄笏看山去我且披蓑聴雨眠京洛分襟疑后防江吴把酒悟前縁暂来忽去都如梦疑是陈卿竹叶船
　　偶书【以下十五首三十年前所作续得残稾附此巻末】
　　伯劳东去燕西飞同寄春风二月时可恨同时不同调此情那得更相知
　　双燕
　　底处飞双燕衔泥上药栏莫教惊得去留取隔帘看
　　戏题牡丹
　　主人细意惜芳春宝帐笼堦护紫云风日等闲犹不到外边蜂蹀莫纷纷
　　春日三首
　　药栏花暖小猧眠雪白晴云水碧天煮酒青梅寒食过夕阳庭院锁秋千
　　西窓一雨又斜晖睡起薫笼换夹衣莫放珠帘遮洞户从教燕子作双飞
　　双鲤无书直万金畵桥新緑一篙深青苹白芷皆愁思不独江枫动客心
　　髙楼曲【以下六首皆梦境所得】
　　嵗暮天涯客黄昏蝙蝠飞髙楼人不到小雨怯单衣
　　湘江怨
　　苹芷迷烟路莲舟忘却归夜寒江水黒风雨梦如飞
　　采莲三首
　　溪头风迅怯单衣两桨凌波去似飞折得苹花双叶子緑鬟撩乱带香归
　　藕花深处好徘徊不奈华筵苦见催记取南泾茭叶露月明风熟更重来
　　柔橹无声坐钓鱼浪花飞防翠罗裾空江日暮无来客肠断三湘一纸书
　　吊陈叔宝词
　　赏心亭上再来游烟月迷人独自愁行到江边无去路却随潮水过扬州













　　石湖诗集巻十一
　　钦定四库全书
　　石湖诗集巻十二
　　宋　范成大　撰
　　渡淮【八月十一日渡盱眙过泗州顺风如飞】
　　船旗衮衮径长淮汴口人看拨不开昨夜南风浪如屋果然双节下天来
　　汴河【汴自泗州以北皆涸草木生之土人云本朝恢复驾回即河须复开】
　　指顾枯河五十年龙舟早晩定防川还京却要东南运酸枣棠梨莫蓊然
　　虞姬墓【在虹县下马铺北三十七里】
　　刘项家人緫可怜英雄无策庇婵娟戚姬葬处君知否不及虞兮有墓田
　　宿州【五更出城鬼火满野】
　　狐鸣鬼啸夜茫茫元是官军旧战场土伯不能藏碧燐三三两两照前冈
　　雷万春墓【在南京城南环以小墙榜曰忠勇雷公之墓】
　　九陨元身不陨名言言千载气如生欲知忠信行蛮貊过墓行人下马行
　　双庙【在南京北门外张巡许逺庙也世称双庙南京人呼为双王庙】
　　平地孤城寇若林两公犹解障妖祲大梁襟带洪河险谁遣神州陆地沉
　　睢水【睢口石门已隤河亦塞即项羽大败汉兵处】
　　一战填河拥汉屯拔山意气已鲸吞直南即是隂陵路兵果难将胜负论
　　伊尹墓【在空桑北一里有砖堠刻云汤相伊公之墓相传墓左右生棘皆直如矢】
　　三尺黄垆直棘边此心终古享皇天汲书猥述流传妄剖击嗟无咎单篇
　　留侯庙【在陈留县中案王原叔诸家攷子房所封乃彭城留城非陈留也自宋武下教修复时其失久矣】
　　功成轻举信良谋心与鸱夷共一舟吕媪区区无鸟喙先生轻负赤松游
　　西瓜园【味淡而多液本燕北种今河南皆种之】
　　碧蔓凌霜卧软沙年来处处食西瓜形模濩落淡如水未可蒲萄苜蓿夸
　　冝春苑【在旧宋门外俗名东御园】
　　狐塜獾蹊满路隅行人犹作御园呼连昌尚有花临砌肠断冝春寸草无
　　京城
　　倚天栉栉万楼棚圣代规模若化成如许金汤尚资盗古来李勣胜长城
　　护龙河【在新宋门外中有船数十艘】
　　新郭门前见客舟清涟浅浅抱城楼六龙行在东南国河若能神合断流
　　福胜阁【曹太皇所建竒崛冠京城中】
　　翚飞五级半空翔指防楼栏说太皇劫火不能侵愿力岿然独似汉灵光
　　相国寺【寺榜犹祐陵御书寺中杂货皆裔俗所需而已】
　　倾檐缺吻护奎文金碧浮图暗古尘闻说今朝恰开寺羊裘狼帽趂时新
　　州桥【南望朱雀门北望宣德楼皆旧御路也】
　　州桥南北是天街父老年年等驾廻忍泪失声询使者几时真有六军来
　　宣德楼【金人加崇葺改曰承天门】
　　峣阙丛霄旧玉京多年沦陷最伤神何时得作清宫使重睹承平五鳯城
　　市街【京师诸市皆荒索仅有人居】
　　梳行讹杂马行残药市萧骚土市寒惆怅软红佳丽地黄沙如雨扑征鞍
　　金水河【在旧封丘门外河中多大石皆艮岳所隤】
　　菜市桥西一水环宫墙依旧俯清湾谁怜磊磊河中石曽上君王万嵗山
　　壶春堂【徽庙称道君时所居在撷芳园中俗呼为八滴水阁者】
　　松漠丹成去不归龙髯无复有攀时芳园留得觚棱在长与都人作泪垂
　　渐水【黄河将决其地则伏流先出名曰渐水河身日徙而南过封丘至胙城界中已有渐水去汴京大约五十里耳】
　　黄流日夜向南风道出封丘处处逢紫盖黄旗在湖海故应河伯欲朝宗
　　李固渡
　　洪河万里界中州倒卷银潢聒地流列弩燔梁那可渡向来天数亦人谋
　　天成桥【碑石蔡京书在睿州冈上驿中东庑下旧浮桥在此今河徙南行矣】
　　一冈邑屋旧河滩却望河身百里间涌土涨沙漫白道天成桥石在髙山
　　旧滑州【在濬州侧积水中为河所沦久矣大伾即黎阳山西望积水不逺】
　　大伾山麓马徘徊积水中间旧滑台渔子不知兴废事清晨吹笛棹船来
　　扁鹊墓【在汤隂伏道路傍相传墓上土可疗病祷而求之或得小圎如丹药】
　　活人絶技古今无名下从教世俗趋坟土尚堪充药饵莫嗔医者例多卢
　　羑里城【在羑河上四垣俨然】
　　陵谷迁移尚故墟天盈商罪未蠲除古今行客同嗤骂何止三篇泰誓书
　　文王庙【在羑里城南】
　　堂堂十乱欲兴周肯使君王死作囚巧笑入宫天亦笑可怜元不费深谋
　　相州【推车老人自言吾州韩魏公乡里南北两坟尚无恙】
　　秃巾髽髻老扶车茹痛含辛说梦华赖有郷人聊刷耻魏公元是鲁东家
　　秦楼【在相州寺中上有贵人幕而观使客云是郡主太守之妻也大抵相台倾城出观异于他州】
　　栏街看幕似春游斑犊雕车碧畵油奚女家人称贵主缕金长袖倚秦楼
　　翠楼【在秦楼之北楼上下皆饮酒者】
　　连袵成帷迓汉官翠楼沽酒满城欢白头翁媪相扶拜垂老从今几度看
　　讲武城【在漳河上曹操所筑周遭十数里凿城为道而过】
　　阿瞒虓武盖刘孙千古还将鬼蜮论纵有周遭遗堞在不如鱼复阵图尊
　　七十二塜【在讲武城外曹操疑塜也森然弥望北人比常増封之】
　　一棺何用塜如林谁复如公负此心闻说北人为封土世间随事有知音
　　赵故城【在邯郸县南延袤数十里】
　　金石笙篁絶代无鼪鼯藜藿正乗除园翁但爱城泥暖侵早锄霜种晩蔬
　　邯郸道【即昔人作黄粱梦处】
　　薄晓霜侵使者车邯郸阪峻且徐驱困来也作黄粱梦不梦封侯梦石湖
　　蔺相如墓【在邯郸县南赵故城之西】
　　玉节经行障塞深马头酾酒奠踈林兹行璧重身如叶天日应临慕蔺心
　　邯郸驿【驿后有磔犬祭天者大抵尽为裔俗汉戚夫人县人也】
　　长安大道走邯郸倚瑟佳人怅望间逺嫁更怜边塞苦琵琶马上忆闗山
　　丛台【在邯郸北门外】
　　凭髙阅士劒如林故国风流变古今袨服云仍犹左袵丛台休恨緑芜深
　　临洺镇【去洺州三十里洺酒最佳伴使以数壶及新兔见饷】
　　竟日霜寒暮解围融融桑柘染斜晖北人争劝临洺酒云有棚头得兔归
　　邢台驿【信德府驿也去太行最近城外有荷塘柳隄颇清丽不类河朔】
　　太行东麓照邢州万叠烟螺紫翠浮谁解登临管风物枯荷老柳替人愁
　　柳公亭【在邢州城北小园中伴使邀客入游云旧有流杯今废园正对太行马鞍一峰极崒】
　　主人敬客有余情催唤绳牀坐柳亭曲水流觞非故物马鞍山色旧青青
　　内丘梨园【内丘鵞梨为天下第一初熟收藏十月出汗后方佳园户云梨至易种一接便生可支数十年吾家园者犹圣宋太平时所接】
　　汗后鵞梨爽似冰花身耐久老犹荣园翁指似还三叹曽共翁身见太平
　　大宁河【在内丘北河之东皆梨枣园二果正熟】
　　梨枣从来数内丘大宁河畔果园稠荆箱扰扰拦街卖红皱黄团满店头【北人谓道上聚落为店头】
　　柏乡【唐志尧山乃古柏仁俗传或以此柏乡为柏人】
　　贯生名压汉公卿自古逢雠不反兵仇敌滔天无敢动柏乡空溷迫人名
　　唐山【即尧山金主之父名宗尧改山名山下有放勲庙】
　　勲唐遗德照清湾百圣闻风不敢班底事遗名遭变易何人知道是尧山
　　光武庙【在柏乡北两壁有二十八将像庙前有二石人皆自腰而断俗传光武夜过以为生人问途不应劒斩之云】
　　云台列像拱真人野老犹夸建武春不用劒锋能刜石冰河一瞥已通神
　　赵州石桥【在城南洨河上以铁笋卯贯石卷篷不类人工】
　　石色如霜铁色新洨河南北尚通津不因再度皇华使谁洗奚车塞马尘
　　柏林院【即东院赵州禅师道场在城中】
　　边尘一起劫灰深风鼓三灾海印沈急过当年无佛处庭前空有柏森森
　　栾城【县极草草伴使怒顿餐不精欲榜县令跪告移时方免】
　　頽垣破屋古城边客传萧寒防不烟明府牙绯危受杖栾城风物一凄然
　　呼沲河【即光武渡冰处在真定南五里】
　　闻道河神解造冰曽扶阳九见中兴如今烂被风尘涴不似沧浪可濯缨
　　真定舞【裔乐悉变中华惟真定有京师旧乐工尚舞髙平曲破】
　　紫袖当棚雪鬓凋曽随广乐奏云韶老来未忍耆婆舞犹倚黄钟衮六么
　　东坡祠堂【在中山府学学在化原坊】
　　化原坊里尚黉堂闻道苏仙有奉尝想见当年行乐处牙旗铁马照金章
　　松醪【中山酒犹名松醪然甚漓】
　　松风潄罢读离骚翰墨仙翁百代豪一笑边人那办此当年嵇阮尚餔糟
　　望都【县人多瘿妇人尤甚相传县东接唐县病瘿者甚众此县盖染其风土县西有小阜曰由山】
　　荒寺踈钟解客鞍由山东畔白烟寒望都风土连唐县翁媪排门带瘿看
　　安肃军【旧梁门三城今惟一城有人烟溏泺皆涸矣】
　　从古铜门控朔方南城烟火北城荒台家抵死争溏泺满眼秋芜衬夕阳
　　出塞路【安肃北门外大道容数车方轨】
　　当年玉帛聘辽阳出塞曽歌此路长汉节重寻旧车辙插天犹有万垂杨
　　白沟【在安肃北十五里阔才丈余古亦名巨马河本朝与辽人分界处】
　　髙陵深谷变迁中佛劫仙尘事事空一水涓流独如带天应留作汉提封
　　太行【渡河即与太行俱北至燕犹未断大抵东至蓟门北至塞北西接奚界也若晴日无埃则出京至封丘已望见之矣】
　　西北浮云卷莫秋太行南麓照封丘横峰侧岭知多少行到燕山翠未休
　　固城【自白沟十五里至固城镇旧辽界也水味极恶用柳作大棬汲井谓之凉罐】
　　柳棬凉罐汲泉遥味苦仍咸似海潮却忆径山龙井水一杯洗眼洞层霄
　　范阳驿【涿州驿墙外有尼寺二铁塔夹涂如雪俯瞰驿中】
　　邮亭偪仄但冝冬恰似披裘坐土空枕上惊回丹阙梦屋头白塔满铃风
　　定兴【旧黄村金人建为县井邑未成】
　　新城迁次少人烟桑柘中间井径寒亦有染人来卖缬淡红深碧挂长竿
　　清逺店【定兴县中客邸前有婢两颊刺逃走字云是王家私自黥涅虽杀之不禁】
　　女僮流汗逐毡軿云在淮乡有父兄屠婢杀奴官不问大书黥面罚犹轻
　　琉璃河【又名刘李河在涿州北三十里极清泚茂林环之尤多鸳鸯千百为羣】
　　烟林葱蒨带回塘桥眼惊人失睡乡健起褰帷揩病眼琉璃河上看鸳鸯【此河大中祥符间路振乗轺録亦谓琉璃河惟嘉祐中宋敏求入番録乃谓之六里河语音相近难得其真】
　　灰洞【在涿北燕南之间两旁皆髙冈无风而路极狭尘土坌积咫尺不辨人物】
　　塞北风沙涨帽檐路经灰洞十分添据鞍莫问尘多少马耳冥蒙不见尖
　　良乡【燕山属邑驿中供金粟梨天生子皆珍果又有易州栗甚小而甘】
　　新寒冻指似排籖村酒虽酸未可嫌紫烂山梨红皱枣緫输易栗十分甜
　　卢沟【去燕山三十五里金以活鴈饷客积数十只至此放之河中金法五百里内禁采捕故也】
　　草草鱼梁枕水低怱怱小驻濯涟漪河边服匿多生口长记轺车放鴈时【此河宋敏求谓之芦菰即桑干河也今呼卢沟】
　　燕宾馆【燕山城外馆也至是适以重阳金重此节以其日祭天伴使把菊酌酒相劝西望诸山皆缟云初六日大雪】
　　九日朝天种落驩也将佳节劝杯盘苦寒不似东篱下雪满西山把菊看
　　防同馆【燕山客馆也授馆之明日守吏防言有议留使人者】
　　万里孤臣致命秋此身何止一沤浮提擕汉节同生死休问羝羊解乳不【辽人馆本朝使已谓之防同馆】









　　石湖诗集巻十二
　　钦定四库全书
　　石湖诗集巻十三
　　宋　范成大　撰
　　与吴兴薛士隆使君游弁山石林先生故居【此巻乾道壬辰冬赴广西道中所作旧名南征小集】
　　白苹有嘉招苍弁得胜践防心不惮逺乗兴恐失便篮舆犯穷腊共作忍寒面溟蒙云酿雪浩荡风落鴈松篁渐清幽猿鹤或悲怨英英文章公作舎锁葱蒨峣峰俯前荣佳木秀诸院穷搜发山骨林立侍谈防西岩踞熊虎东岩峙屏案履綦故仿佛葢瓦已零乱经营三十年成毁一飞电摩挲土花碧小立为三叹
　　自石林回过小玲珑岩窦益竒昔为富人吴氏所有今一子尚幼山检校于官
　　一丘乃中虚洞穴四无碍却略岩岫杳黝纠石状怪苍牛饮前池碧罅灔微濑雕锼具百巧图畵窘千态哀湍写坏磴冻雨湿空翠踈梅照草棘瘦竹拔蹊隧当时闾阎子目力在尘外孤童藐难料竒事疑有待谁欤千金捐来换把茅盖不仙亦足豪众垤皆累块我评北山游胜絶此无对玲珑讵可小孰能为之大
　　濯缨亭在吴兴南门外
　　凄风急雨脱然晴当道横山似见迎野水茫茫何用许斓供游子濯尘缨
　　乾道己丑守括被召再过钓台自和十年前小诗刻之柱间后五年自西掖帅桂林癸巳元日雪晴复过之再用旧韵三絶
　　浮生渺渺但飞埃问讯星宫又独来天上人间最髙处为君题作郁萧台
　　拙踈何计补防埃惭愧双旌去复来三过溪门今老矣病无脚力更登台
　　界天山雪净黄埃溪上扁舟夜泛来匝地东风劝椒酒山头今日是春台
　　玉山道中
　　常山多清溪玉山富乔木行色郁苍然颇亦慰愁目梅花隔篱见珑照茅屋晩来风刮地想见飘香玉
　　桃花坛下望峰
　　石坛无土谩嵚岑何自能生小柏林拟擘蛤蜊殻上病来不杀嬾登临
　　清音堂与赵德庄太常小饮在余干琵琶洲傍洲以形似得名
　　曲浦弯环绕县青一杯闲客两飘零琵琶不语苍烟暮山水清音着意聴
　　过鄱阳湖次游子明韵
　　春工酿雪无端密大块囊风不肯收休问巉岩与欹侧我今茅靡共波流野鹰兀兀平沙上折苇萧萧古渡头满眼荒寒底处所令人肠断五湖舟
　　豫章南浦亭泊舟二首
　　绣槛临沧渚牙樯插暮沙浦云沉断鴈江雨入昏鸦野旷天何近春寒嵗未华来朝风一席随处且浮家闰嵗花光晚霜朝草色荒趂墟犹市井收潦再耕桑客路东西懒江流日夜忙长歌情不尽一酌酹沧浪
　　清江道中橘园甚伙
　　芳林不断清江曲倒影入江江水緑未论万户比封君瓦屋人家衣食足暑风泛花兰芷香秋日篱落明青黄客舟来迟佳景尽但见碧树愁春霜
　　清江台在临江郡圃西冈上张安国题榜
　　南来富寿冈形胜此蟠结岑戴髙台栏槛了风月萧滩曳长烟阁皁炯残雪江流当带横练练浮木末天风来无郷万里吹醉缬登临信竒事忍冻亦痴絶故人春梦觉遗墨秋蛇掣浮云真可咍挥觯酹空阔
　　自冬徂春道中多雨至临江冝春之间特甚遂作苦语
　　客行无晴时涔涔如漏天东吴至西江旧嵗接新年蜡屐惊踵决油衣笑鹑悬掀淖起复仆顷歩如重闗略似鸭与猪汨没泥水防我涂未渠穷一晴愧天悭倒塔桥已断壁破渡无船路人相告语未到先长叹薄晚得硗确稍入袁州山不辞石齧足聊免泥没韀自古行路吟聴者凋朱顔轩渠尚能赋诗人类痴顽
　　玉虚观去冝春二十五里许君上升时飞白茅数叶以赐王长史王以宅为观观旁至今有仙茅极异常草备五味尤辛辣云久食可仙道士煮汤以设客
　　白云堆里白茅飞香味芳辛胜五芝揉叶煮泉摩腹去全胜石髓畏风吹
　　入分冝
　　新喻渡无桥分冝桥有栏孰欤两徼吏贤否已判然堂上着威信四郊如目前入国政可知兹焉略闚观
　　方竹杖
　　竹君个个面团团此士刚方独凛然外貌中心俱壁立任从痴子削教圎
　　游仰山谒小释迦塔访孚惠二王遗迹赠长老混融
　　堵田溪渊清洄洄梅洲问路寒云堆连空磴道虬尾滑竹舆直上无梯阶苍官来迎夹道立相逢无言心眼开翠微中断雪磵吼两耳不办供喧豗林间静极成断相政要万壑号风雷山如莲盆绕金地龙官避席余苍崖祖师抱膝坐古塔大禅海浪翻天来腾空狡狯我未暇拄杖踏湿撞莓苔问龙亦借一席地解包聴雨眠西斋当年公案忌错举神通佛法同坑埋混融庵中的的意笑我舌本空崔巍兹事且置饱吃饭稊田米贱如黄埃大雨宿仰山翌旦骤霁混融云无乃开仰山之云乎出山道中作此寄混融
　　谁开大仰云此岂吾力及日光千丈毫弹指众峰立衡山卷隂气海市发冬蛰韩苏两枯鱼出语自濡湿人厄与天穷底用苦封执但喜拄杖俊仍欣芒屩澁向来三尺泥有足似羁龙渊古桥皴獭径寒溜泣【龙渊獭径皆山中徃迹】春浅山容瘦风饕涧声急一箪寄前村野防旋收拾猫头髠笋尖雀舌剥茶粒土毛冠江西斗酒况可挹聊同一笑粲缓赋百忧集
　　初入湖南醴陵界
　　崖树隂隂夹暝途出山欢喜见平芜一春客梦饱风雨行尽江南闻鹧鸪
　　醴陵驿
　　緑水桥通县【县前浮桥名】门前柳已黄人稀山木寿土瘦水泉香乍脱泥中滑还嗟堠子长槠州何日到鼓枻上沧浪
　　湘潭道中咏芳草
　　积雨倐然晴秀野若新沐芳草径寸姿中有不胜緑萋萋路傍情颇亦念幽独驱马去不顾断肠招隠曲
　　初见山花
　　三日晴泥尚没鞾几将风雨过年华湘东二月春才到恰有山樱一树花
　　槠洲道中
　　烟凝山如影云褰日射毫桃间红树迥麦里緑丛髙客子叹游倦田家甘作劳乗除吾尚可未拟赋离骚
　　浮湘行
　　湘山中间湘水横緑苹叶齐春涨生盘涡沄沄去无声吾乗桂舟泝中扬波击汰双撸狞辘轳引笮如牛鸣篙师絶叫叠鼓轰潜鱼跳奔乳猿惊暖烟浮空昼梦腾山长水逺天无情吹箫拊瑟吊湘灵水妃风御缤来迎问客良苦逺征行昨者斧钺下青冥命我尽护安南兵岭海一视如王庭布荡阳春濯腐腥王事靡盬来有程匪躬之故惟尔甿芳洲杜若空青青九歌凄悲不可聴愿赓楚调归和平
　　湘江洲尾快风挂帆
　　船头雪浪吼奔雷十丈髙帆满意开我自只凭忠信力风应不为世情来儿童屡惜峰峦过将士犹教鼓笛催明日祝融天柱去更烦先卷乱云堆
　　泊湘江鱼口滩
　　知时社燕语樯竿游子奔波自鲜欢趂客卖鱼双浆急隔林沽酒小旗寒潇湘浑似日南落岳麓已从天外看薄暮滩前收百丈卧闻三老报平安
　　谒南岳
　　湘中固多山夹岸万马屯坡陀无敢髙似逊乔岳尊晓投望云亭众丘拱墙藩浓岚忽飘荡积翠浮云端天柱已峻极祝融更髙寒紫盖郁当中冈势汹崩奔峙为赤帝峰下直宫壖垣角楼捧双阙圎方模九阍炎符抚中兴南正实司天草木薰协气山林奠神奸妥灵有备物龙巻鸾旗轩走忝桂林伯与神俱南辕上谒礼亦冝为国忧元元心空祸福相古井寒无澜杯珓不用掷但愿归田园相传壁畵好拂拭尘埃昏弓刀立壮士劒佩班灵官后宫行乐处窈窕千云鬟锦地舞月昼珠栊侍春闲武氏笔已絶梗概犹清妍【后宫壁畵武洞清笔极禁籞富贵之趣绍兴二十年火后为雨所败后人摹旧迹更畵犹有彷佛】旋车阖庙去颇厌山市喧胜果招客游径排集贤闗梵庋绚杂组【衡岳藏经皆锦丝竹帘护之孟蜀时舍帘乃其户部侍郎彬所造】锡杖锵古镮【开山善果尊者所遗】避雨胜业阁【在岳祠之南】晩晴留凭栏石廪暎岣嵝望眼増孱顔上封眇孤絶南台半云烟碧岫有灵药朱陵巢洞仙【晚晴乃尽见诸峰】病倦懒幽讨山僧镌我顽松樛唐季枝柏局隋初根竒事不胜纪重游当细论【庙路三十里夹岸大松五季时马氏所植胜业寺柏不见根偃于地出八榦龙蟠占数亩世所未之见传为隋时物】
　　两虫
　　鹧鸪忧兄行不得杜宇劝客不如归天涯羁思难绘畵惟有两虫相发挥
　　衡阳道中二絶
　　桑下芜菁晚髙花出短篱茅檐少春事惟记浴蚕时黒羖鑚篱破花猪突户开空山竹瓦屋犹有燕飞来
　　衡州石鼓书院
　　古磴浮沧渚新黉锁碧萝要津山独立巨壑水同波俎豆弥文肃衣冠盛事多地灵钟杰俊宁但拾儒科
　　合江亭【并序】
　　合江亭即石鼓书院今为衡州学宫一峰特立踞两水之防湘水自右蒸水自左俱至亭下合为一江而东有感而赋韩文公所谓渌净不可唾者即此处今有渌净阁
　　石鼓郁嵯峨截然踞沧洲有如古盟主勤王防诸侯蒸湘伯叔国禀命防葵丘敢不承载书戮力朝宗周混为同轨去崩奔不敢留冝哉百谷王博大无与俦氊毳昔乱华车马隔中州未闻齐晋勲包茅费诛求桓文亦规尚取童子羞安知千载后但泣新亭囚我题石鼔诗愿言续春秋
　　沈家店道傍棣棠花
　　乍晴芳草竞怀新谁种幽花隔路尘緑地缕金罗结带为谁开放可怜春
　　邵阳口路麤恶积雨余泞难行
　　平生春梦境俛仰抚八极湖南天尽头梦亦未常识岂知多病身今乃着脚厯山泉澄不清崖土璺而赤坳堂滑胜油累块硬逾石贪夫一回顾壮士三叹息不知清淑气果复曽郁积我岂鄙夷之短咏聊一剧
　　马鞍驿饭罢纵歩
　　食饱倦舆马散防歩前冈意行踏芳草萧艾蓊生香春事甚寂寥山桃带松篁游蜂入菜花此岂堪蜜房今年蚕出迟柘叶分寸长好晴才数日嵗事未渠央
　　黄罴岭
　　薄游每违已兹行遂登危峻阪荡胸立恍若对镜窥传呼半空响蒙蒙上烟霏木末见前驱可望不可追跻攀百千盘有顷身及之白云叵揽撷但觉沾人衣髙木傲烧痕葱茏茁新荑春禽断不到惟有蜀魄啼谓非人所寰居然见锄犁山农如木客上下翾以飞宁知有康庄生死安崄巇室屋了无处恐尚橧巢栖安得拔汝出王路方清夷
　　衡永之间山路艰澁薄晩吏卒閧云渐近祁阳路已平夷皆有津津之色
　　朝登赤土岭暮入黄泥谷春江弄花月归梦恍在目觉来行路难杜宇叫髙木凹中泥没踝凸处石齧足坐舆我尚病想见肩舆仆衡阳复祁阳可暂不可宿晩来出前冈路坦亭堠促将士走相贺喜色如膏沐人生本无闷逆境要先熟不从忧患来安识平为福夷涂不常遇厯险始知足
　　书浯溪中兴碑后【并序】
　　乾道癸巳春三月余自西掖出守桂林九日渡湘江游浯溪摩挲中兴石刻洎唐元和至今游客所题窃谓四诗各有定体颂者美盛德之形容以其成功告于神明者也商周鲁之遗篇可以槩见今元子乃以鲁史笔法婉辞含讥葢之而章后来词人复发明呈露之则夫磨崖之碑乃一罪案何颂之有窃以为未安题五十六字刻之石傍与来者共商略之此诗之出必有相诟病者谓不合题破次山碑此亦习俗固陋不能越拘挛之见耳余义正词直不暇卹也
　　三颂遗音和者希丰容宁有刺讥辞絶怜元子春秋法都寓唐家清庙诗歌咏当谐琴搏拊防书自管璧瑕疵纷纷健笔刚题破从此磨崖不是碑
　　愚溪在零陵城对岸渡江即至溪甚狭一石涧耳葢众山之水流出湘中
　　一水弯环罗带阔千古零陵擅风月取名如许安得愚因病成妍却竒絶至今镜净不可唾犹恐先生遗翰墨泽及溪流不庇身付与后来商巧拙我欲扁舟穷石涧春涨未生寒濑咽纷红骇緑四山空惟有风篁韵骚屑清溪东去客西征钴鉧潭边聊驻节何时随汝下潇湘归路三千橹伊轧【钴鉧熨斗也潭形似之】
　　宿清湘城外田家
　　驱马力犹彊奏牀身始疲浮浮云拂帐潏潏水鸣篱未熟灯前梦闲寻道上诗湘中多夜雨客枕最先知
　　宿深溪驿去广右界只一程
　　北户书频到南云鴈不飞试评骑马路何似钓鱼矶击柝黄茅店篝灯白竹扉故园桑柘暖亦有稻粱肥














　　石湖诗集巻十三
　　钦定四库全书
　　石湖诗集巻十四
　　宋　范成大　撰
　　晩春二首【以下桂林作旧在乙稿】
　　静极闻檐佩慵来爱枕帏隙虹飞永昼帘影碎斜晖燕踏花枝语蜂萦柳絮归轻飔冝白纻时节近清微好事怜春老无愁耐日长炉烟惊扇影酒面舞花光照水云容嬾移牀竹意凉更烦红槿帽促拍打山香
　　红荳蔲花
　　緑叶蕉心展红苞竹箨披贯珠垂宝珞剪防倒鸾枝且入花栏品休论药裹冝南方草木状为尔首题诗
　　偶题
　　檐雨初干团扇风夕阳芳树緑葱葱蕉心榴萼俱无赖要与春衫相并红
　　次韵郭季勇机冝雪观席上留别
　　胜絶尊前万事休纵非吾土且登楼山迎雨脚俄飞过风约江声欲倒流野水渐堪添酒面夕阳依旧满帘钩凭防从此迟归鞅能及中秋对月不
　　次韵许季韶通判雪观席上
　　把酒临风瑞露倾琼浆何用谒云英卷帘雨脚银丝挂倚杖江头緑涨生岭海一凉苏暑病山林千籁试秋声兹游竒絶忘羁宦惭愧烟中短棹横
　　送周直夫敎授归永嘉
　　青灯相对话儒酸老去羁游自鲜欢昨夜榕溪三寸雨今朝桂岭十分寒知心海内向来少解手天涯良独难一笑不须论聚散少焉吾亦跨归鞍
　　赠赵廉州
　　马羣杂沓草蒙茸刮目权竒一洗空天末也烦行李到嵗寒聊得酒尊同梅花夜夜湘南雨榕叶年年海北风少待佳晴看山去玉篸髙插翠云丛
　　去年过弋阳访赵恂道通判话西湖旧游因题小诗近忽刻石寄来谩録
　　红尘宝马碧湖船一梦如今费十年却照清溪寻緑鬓但余衰雪两萧然
　　送唐彦博宰安丰兼寄呈淮西帅赵渭师郎中
　　唐子皦自鲜水清石粼粼绣肠五车书不鄙簿领尘黟山与桂岭一笑二十春天涯防面难嵗晩情话真五管无贤侯但有岚烟昏此岂功名场徃戍清淮滨北门诗书帅平生吾故人问讯今何如凌烟上星辰为言落南客病作寒螀呻飘飘北归梦夜绕吴淞云
　　燕堂后卢橘一株冬前先开极香
　　卢橘花残细细飞满枝晴日閙峰儿霜余有此香无奈合与称题赋小诗
　　乾道癸巳腊后二日桂林大雪尺余郡人云前此未省见也郭季勇机冝赋古风为贺次其韵
　　忆昔北征秋遇雪穹庐苦寒不堪说飞花如席暗燕然把酒悲歌度佳节异邦馆客类西河鐍户不容浮蚁泄当时已分餐氊莩宁复梦游炎岭热忽逐梅花行万里又与故山轻话别天公恐我愁瘴雾十日号风吹石裂同云乃肯度严闗一夜玉峰髙嵲老榕蓊密最先缟穉竹枵虚时一折须知桂海接蓬灜满目三山白银阙不管楼髙翠袖单但嫌酒浅金杯凸东郭先生履虽敝诗情却鬬冰壶洁归撚冻髭搜好句山馆青灯对明灭为怜叶气到黄茅何止森森松柏恱丰年作守防饱暖羁宦思归自愁絶岂无菊径乐琴书亦有秫田供麴糵东冈雪后一犁春谁在陂头忆调燮
　　次韵陈仲思经属西峰观雪
　　仙人漓江游剪水冯夷宫宾友来邹枚寒辔揺冬珑起望天南陲玉沙满长风越人未省识把酒酹层空从来峤南北人谓将无同那知梁园霰飞入瑞露中幕府有清士寻僧上西峰六花信姢巧未及五字工我亦涤冰砚课虚贵新功莫嗤两臞儒毫端尚清丰
　　喜雪示桂人
　　腊雪同云岭外稀南人北客尽冬衣从今老杜诗犹信梅片飞时雪也飞
　　寄题商华叔心逺堂用巻中韵
　　示我新诗巻知君遯俗情安流视巫峡灰劫笑昆明徽外夜弦语瓮头春蚁生蓝桥即仙窟何况有云英
　　送郭季勇同年归衡山
　　天壤郭有道文献今在兹啄啄家鸡羣见子野鹤姿尘笼万里心择食中夜饥拙宦避捷径瘴风吹鬓丝平生杏园友把酒天南陲何敢吏朱浮但喜见紫芝问君今何适旧圃余荒畦提携汉隂瓮嵗晩俱忘机勿开衡山云恐惊隠沦栖定肯从君游嵗晚攀桂枝我亦理吴榜春湘緑苹齐风蒲为谁落之子同襟期丁宁祝融峰将迎两枯藜一望五千里共洗蛮烟悲
　　甲午嵗朝寓桂林记去年是日泊桐江谒严子陵祠迤度岭感怀赋诗
　　去年晓缆解江臯也把屠苏泛浊醪一席饱风渔浦阔千山封雪钓台髙将军老矣鸣孤劒客子归哉咏大刀早晩扁舟寻旧路柁楼吹笛破云涛
　　癸水亭落成示坐客长老之记曰癸水绕东城永不见刀兵余作亭于水上其详具记中
　　天将福地巩严城形胜山川表里明旧说桂林无瘴气今知漓水辟刀兵云深铜柱边声乐月冷珠池海面平愿挽江流接河汉为君直北洗欃枪
　　缓带轩独坐
　　午日烘开荳蔲苞檐尘飞动雀争巢蒙蒙困眼无安处闲送炉烟到竹梢
　　食罢书字
　　甲子霖涔雨东南湿蛰风茘枝梅子緑荳蔲杏花红扪腹蛮茶快扶头老酒中荒隅经嵗客土俗渐相通【蛮茶出修仁大治头风老酒数年酒南人珍之】
　　次韵平江韩子师侍郎见寄三首
　　自古四愁湘水深谁将城郭啓山林有情碧嶂团栾绕无数朱楼缥缈临蚺鼓揭天惊客坐象鍪航海厌蛮琛三千客路长安逺故旧书来直万金【南人以蚺蛇皮作腰鼔响彻异常交趾以象革为兜鍪皆异事】
　　灵泉杖屦浙江头经济长怀尚典州堂上读书朝气爽台前呼月海光浮交情尺素勤双鲤笔力枯松挽万牛已把三章翻乐府为君击节变蛮讴【子师新作小筑于浙江号灵泉读书堂呼月台皆其处也】
　　前年冲雪过双溪风帽泥韀骑吹随烂醉依前逢锦瑟好音惟是欠黄鹂功名未试玉璜玦离别频倾金屈巵畴昔北征烦吉梦南征合有梦归时【顷年北使时朝野多妄传被留不归子师家中人忽梦予归翌日过界报到故末句及之莺莺子师家善歌者前年过婺劵满已去】
　　冝斋雨中
　　秀麦一番冷送梅三日霖緑肥新茘子红浥旧蕉心映竹千丝舞垂檐一线斟终朝盘膝坐卑湿恐相侵
　　次韵许季韶通判水乡席上
　　青山緑浦竹间明彷佛苕溪好处行解愠风来如故旧催诗雨作要将迎休兵幕府乌鸢乐熟稻边城鼓笛声摹写个中须防笔句成仍挟水云清
　　水乡酌别但能之主管能之将过石康
　　南郭河桥市井喧緑荷香处有江天一帘梅雨炉烟外三叠阳闗烛泪前马耳西风君并海船头北渚我归田后期只恐参商似且醉金槽四十弦
　　六月十五日夜泛西湖风月温丽
　　暮檥金潭追随今夕凉波纹挟月影揺荡舞船窓夜久四山髙松桂黯以苍长烟界岩腹浮空余劒铓棹夫三弄笛跳鱼翻素光我亦醉梦惊解缨濯沧浪多情芙蕖风嫋嫋吹鬓霜会心有竒赏天涯此何方清润不立尘空明满生香过清难久留俛俯堕渺茫
　　燕堂书事
　　嵗稔斋铃閴年深屋塈摧狸争雷瓦过螘化雨窓来尽日风常籁无时地不梅耳边情话少笑口若为开
　　酒边二絶
　　团扇香中嫋嫋风断肠声里看羞红不须过处催干盏聴彻歌头盏自空
　　日长绣倦酒红潮闲束罗巾理六么新样筑毬花十八丁宁小玉慢吹箫
　　枕上作
　　绕枕蚊相聒翻釭防自忙早衰秋梦乱不寝晓更长赋拟骚人屈吟成病客庄安心无可觅随处且为乡
　　思归再用枕上韵
　　老觉触事懒病添归计忙行年心已化畴昔意空长五柳栗里宅百花锦城庄何时去检校一棹水云乡李正之提防行至郴用予忙字韵寄和荅
　　天涯逢我病秋晩送君忙感槩交情厚留连别恨长宾筵犹雪观客路已云庄揺落郴江路应须忆醉乡
　　晓出北郊
　　偪仄深巷中葱茏緑隂交山家不早起闭户如藏逃浓露蜕蝉咽小风饥燕髙新渠厪涓流坏陂方怒号遐甿病瘠土不肯昬作劳灭裂复灭裂晩秧如牛毛空余朝气白浮浮湿弓刀官称劝农使临风首频搔
　　甘雨应祈三絶
　　晩稻成苞未肯肥鹁鸠啼晓雨来时黄防被冷初眠觉先向芭蕉叶上知
　　数日虽蒙霡霂霑浥尘终恨太廉纎今朝健起巡檐看恰似庐山看水帘
　　髙田一雨免飞埃上水纲船亦可催说与东江津吏道打量今晩涨痕来
　　与郑少融赵养民二使者访古訾家洲归憩松闗二君欲助力兴废戏书此付长老善良以当防头
　　飘飘竹雨润轻裘嫋嫋松风系小舟安得从容兴废手越人重上訾家洲
　　淳熙甲午桂林鹿鸣燕辄赋小诗少见劝驾之意
　　维南吾国最多儒耸看招招赴陇书竹实秋风辞穴凤桃花春浪脱渊鱼月宫移种新栽桂江水朝宗旧凿渠况有状头坊井在明年应表第三闾【郡人曹邺及第诗云我到月宫收得种为君移向故园栽今嵗用故事植桂正夏进德二堂之下又复朝宗古渠以应文章应举之防赵观文王世则亦郡人皆魁天下故诗中悉及之】
　　逍遥楼席上赠张邦达敎授张癸未省闱门生也同年进士俱防楼上者七人
　　畴昔金门看选贤一星终矣半英躔谁怜蛮府清池句不着南山捷径鞭作者七人茅瘴地肃霜九月菊残天浮生聚散如风雨同倚东楼岂偶然
　　畵工李友直为余作冰天桂海二图冰天畵北使渡黄河时桂海畵游佛子岩道中也戏题
　　许国无功浪着鞭天敎饱识汉山川酒边蛮舞花低帽梦里胡笳雪没韀收拾桑榆身老矣追随萍梗意茫然明朝重上归田奏更放岷江万里船
　　耳鸣戏题
　　厯厯从何起泠泠与耳谋人言衰相现我以妄心求逺磬山房夜寒蜩陇树秋圆通无别法但自此根修
　　复作耳鸣二首
　　至音岂寂透希夷珍重幽田为发挥妙用何闗新巻叶圆通自有倒闻机梦中鼔响生千偈觉后舂声失百非寄语爵隂吞贼道玉牀安稳坐朱衣
　　东极空歌下始青西方宝网奏韶英不须路入兜元国自有音闻室筏城牛蚁谁知牀下鬬鸡蝇任向梦中鸣如今却笑难陁种无耳何劳强聴声
　　碧虚席上得赵养民运使寄诗约今晩可归次韵迓之
　　偶携尊酒上孱顔忽忆行人瘴雾间便好来分苍石坐已敎不锁翠云闗
　　寒夜
　　万象閴无语一蛩吟独哗肃肃月浸树满庭秾李花风从月中来吹我两鬓华北斗声廻环南斗亦横斜人生几良夜吾行久天涯离居隔江汉何由寄防麻
　　甲午除夜犹在桂林念致一弟使金今夕当宿燕山防同馆兄弟南北万里感怅成诗
　　把酒新年一笑非鹡鸰原上巧相违墨浓云瘴我犹住席大雪花君未归万里闗山灯自照五更风雨梦如飞别离南北人谁免似此别离人亦稀
　　乙未元日用前韵书怀今年五十矣
　　浮生四十九俱非楼上行藏与愿违纵有百年今过半别无三防但当归定中久已安心竟饱外何须食肉飞若使一丘并一壑还乡曲调尽依稀【尽乃俗字】
　　再用前韵【时被命帅蜀】
　　休论今昨緫皆非世味诚甘与我违蜀道虽如履平地杜鹃终劝不如归三冬自苦坐毛颖一梦微官陪螱飞夜久南枝翻倦鹊茫茫月白众星稀
　　与同僚游栖霞洞极深逺中有数路相传有通九疑者烛将尽乃还饮碧虚上陈仲思用二华君韵赋诗即席和之
　　竹杖芒鞵俗网踈每逢絶胜更踟蹰但随岐路东西去莫计光隂大小余彷佛桃源犹舞凤辛勤李白谩骑鱼今朝真作游仙梦不似骚人赋子虚
　　施元光在昆山病中逺寄长句次韵荅之
　　四海飘蓬客舍边几多云水与风烟絶无膂力驱长辔空有孤忠誓大川参井忽随征马上斗牛应挂故山前亲交情话知何许诗到天涯喜欲颠
　　次韵赵养民碧虚坐上
　　已将山色染睂黛更挽江波添酒罍珍重江山劝人醉笑人驱马惺惺廻
　　赣州明府杨同年挽歌词二首
　　拱璧温无纇深兰逺自芳清班孤玉笋薄宦老铜章传业麒麟子承家鸿鴈行门防自簪笏吾独憾堂堂忆昔龙门化曽容鴈塔陪逡巡九闰过迢递一书来未报错刀赠惊传丹旐廻辰阳隔江渚空些楚词哀


　　石湖诗集巻十四
　　钦定四库全书
　　石湖诗集卷十五
　　宋　范成大　撰
　　初发桂林有出岭之喜但病余更觉登顿至灵川疲甚自叹羸躯乃无一可偶陆融州有使来书此寄之
　　桂林独宜人无瘴古所传北客守炎官恃此以泰然堂髙惬宴坐讼简容佳眠不计身落南璿柏三囘天今朝逐出岭欢呼系行纒罝兎脱丰草池鱼跃清渊那知多病身久静反怀安长风荡篮舆帘箔飘以翾灵泉路吃蹶仆夫告頳肩我亦头岑岑中若【原阙】蚁旋走投破驿宿强饭不下咽兹事未渠央万里蜀道难十年故倦游况乃成华颠蚕老当作茧不茧夫何言
　　甘棠驿
　　万里三年醉岭梅东风刮地马头回心劳政拙无遗爱惭向甘棠驿里来
　　灵泉【驿后有龙惠泉】
　　泉螭无语笑经过欲拊焭鳏奈拙何孤奉明思虽出岭欢顔终少汗顔多
　　严闗【或谓之炎气逈人守险处朔雪多不入闗闗内外风闗桂殊人以为南北之限也】
　　囘看瘴岭已无忧尚有严闗限北州裹饭长歌闗外去车如飞电马如流
　　施进之追路出严闗且写予真戏题其上
　　唤渡牂柯瘴水滨严闗闗外又逢春神仙富贵俱何在且作全家出岭人
　　兴安乳洞有上中下三岩妙絶南州率同僚饯别者二十一人游之
　　山水敦夙好烟霞痼竒懐向闻乳洞胜出岭更徘徊雪林缟万李东风知我来华裾绣髙原故人纷后陪系马玉溪桥嵌根豁崔嵬荡荡碧瑶宫水泉漱墙隈芝田溉石液深畦龙所开匄我一掬悭颒此炎州埃仍呼轮袍舞醉倒瑞露杯但恐惊山林腰鼔轰春雷薪翁杂饷妇圜视欢以咍兹岩何时凿阅世几刼灰始有此客往后防真悠哉南游冠平生已去首犹囘嵗月可无纪三洞俱磨崖防有好事者摩挲读苍苔
　　铧觜【在兴安县五里所秦史禄所作也迎海阳水叠石为坛前锐如铧冲水分南北下为湘漓二江功用竒伟子交代李徳逺尝修之】
　　导江自海阳至县乃弥迤狂澜既奔倾中流遇铧觜分为两道开南漓北湘水至今舟檝利楚粤径万里人谋敓天造史禄所经始无谓秦无人虎防用否耳紫藤纒老苍白石溜清泚是间可作社牡酒百世祀修废者谁欤配以临川李
　　大通界首驿
　　愚悃无华敢自欺寸诚珍重吏民知东风重倚庭前树送别人情似到时
　　陈仲思陈席珍李静翁周直夫郑梦授追路过大通相送至罗江分袂留诗为别
　　相送不忍别更行一程路情知不可留犹胜轻别去二陈拱连璧僊李瑚琏具周子隽拔俗郑子秀风度嗟我与五君曩如栖鸟聚偶投一林宿飘揺共风雨明发各飞散后防何处栖鸟固无情我辈岂漫与班荆一炊顷听此昆弟语把酒不能觞有泪若儿女修程各着鞭慷慨中夜舞功名在公等癯儒老农圃
　　怀桂林所思亭
　　篸山竒絶送归时曽榜新亭号所思桂水秪今湘水外他年空有四愁诗
　　罗江
　　岭北初程分外贪惊心犹自怯晴岚如何花木湘江上也有黄茅似岭南
　　初入湖湘怀南州诸官
　　今晨入湖南冈土绛以紫厥壤既殊异风气当称此囘思始安城旧籍赘楚尾实惟荆州零陵之南鄙时雪度严闗物色号清美倘以土宜观尚非清湘比何况引而南焦茅数千里向我作牧时客过不停轨憧憧走官下既至辄咎悔书来无别语但说瘴乡鬼我今幸北辕又念泉君子怀哉千金躯博此五斗米作诗讽方来南游可以已车轮倘无角吾诗亦金柅
　　清湘县郊外杂花盛开有怀石湖
　　午行清湘县妍暖春事嘉柴荆閙桃李冥冥一川花故园岂少此愈此百倍加我宁不念归顾作失木鸦百年北窓凉安用天一涯君恩重乔岳敢计征路賖乡心与官身凿枘方聱牙橘柚走珍贡何如系匏瓜明当复露奏天日临幽遐倘许清江使曳尾还污邪
　　珠塘【未至清湘二十里】
　　茂林鸟乌急坡长驴防鸣坐舆犹足痹负笈想肩頳废庙藤遮合危桥竹织成路傍行役苦随处有柴荆
　　题湘山大施堂【山中祖师号无量夀真身塔在焉】
　　重倚春林泪竹枝南游风物鬓成丝难寻桂海千峯梦更了湘山一段竒来去别无心外法行藏休问塔中师若论大施门前事竿木逢场且赋诗
　　清湘驿送祝贺州南归
　　海内交情两断金离歌倡和俱呉音桃花如雨暮春酒竹箭有筠他日心万里书来蜀道易四愁诗成湘水深田园将芜各蚤计一棹五湖能见寻
　　清湘驿送王栁州南归二絶
　　南归北去路茫茫不是行人也断肠可惜湘江春夜月落花时节照离觞
　　我已兼程无脚力君犹追路有襟期从今月下共花下谁复醉吟先和诗
　　七里店口占
　　分手暮江寒徘徊立马看寻常相见易倍觉别离难全守支耀卿饮钱七里倅杨仲宣复携具至深溪酌别且乞余书走笔作此兼寄耀卿
　　店舎烟火寒尘沙亭堠逺嫣红糁芸緑春事亦已晩年芳去踆踆江水来兖兖故人潇湘逢留落一笑莞已张七里饮更出深溪饯草间艳红粉竹里趣防传故意如许长由来共乡县愧我不能觞负此离歌啭别愁满天末不醉何由遣却忆支使君风前白波卷
　　深溪铺中二絶追路寄呈元将仲显二使君
　　贺州归去栁州还分路千山与万山把酒故人都别尽今朝真个出阳闗
　　祗有南风卷路尘断无南客送车轮故人合在潇湘见却向潇湘别故人
　　戏题愚溪
　　碧湍潄白石沄沄复汤汤既为人所愚安用尔许忙我昔曽经过重来已三霜无事趼双足奔走宁非狂溪流到江平翻笑客路长岂不有嵗晩乞身还故乡
　　初泛潇湘
　　六桨齐飞急下滩碧琉璃上雪花翻越来溪色清如此只欠矶头一钓竿
　　湘口夜泊南去零陵十里矣营水来自营道过零陵下湘水自桂林之海阳至此与营防合为一江
　　我从清湘发源来直送湘流入营水故人亭前合江处暮夜樯竿矗沙尾却从湘口望湘南城郭山川恍难纪万壑千岩诗不徧惟有苍苔防屐齿三年瘴雾亦竒絶浮世登临如此几湖南山色夹江来无复瑶篸插天起坡陀狠石蹲清涨澹荡光风浮白芷骚人魂散若为招伤心极目春千里我亦江南转蓬客白鸟愁烟思故垒逺游虽好不如归一声鶗鴂花如洗
　　南台瑞应阁用壁间张安国韵
　　冲雨上山头临云看山脚松间一弹指开此宝楼阁草鞵方费钱拂子不暇握小偈出雷音千古惊猿鹤
　　湘潭
　　暮雨樯竿县一湾长官立马水云间风吹江沫浮浮去谁在沙头闭户闲
　　泊长沙楚秀亭
　　雨从湘西来波动南楚门不知春涨髙但怪江水浑舟行风打头陆行泥没鞍且登裴公台半日心眼寛
　　题岳麓道乡台
　　山外江水黄江外满城緑城外杳无际天低到平陆长烟贯楚尾逺势带呉蜀故园东北望游子防干曲
　　寄题潭帅王枢使佚老堂
　　孺子沧浪濯缨处千载新堂来卜邻潦收无波彻底静东湖之水堂中人蒙阳花谱胜洛下竹西药防来海濒新篁緑沉桂丹渥岳立竒石苍苔皴赏心满眼伴闭户天风夜下扶车轮胸中种蠡妙经济鬓须白雪朱顔春苍生未佚身未老斯堂未可忘斯民四年西略可万世孤撑独立扛千钧匹马幡幡恃天日危言岌岌愁鬼神浮生蚤休信不恶持此欲去非吾闻客游潇湘逢骑吹知公已为苍生起公今少劳佚者多湛辈乃可寒江蓑【王公自言堂去东湖顷步新得彭州牡丹扬州芍药丹桂猫头竹并徐氏五怪石列堂下】
　　湘隂桥口市别游子明
　　马首欲东舟欲西洞庭桥口暮寒时三年再别子轻去万里独行吾蚤衰遥忆美人湘水梦侧身西望劒门诗老来不洒离亭泪今日天涯老泪垂
　　灶渚
　　白鱼出水卧银刀紫笋堆盘脱锦袍扪腹将军犹未快棹船西岸摘蒌蒿
　　大波林
　　湖路荒寒又险艰大千空水我居间篙师晩始分南北指防青青汉口山
　　连日风作洞庭不可渡出赤沙湖
　　金沙堆前风未平赤沙湖邉波不惊客行但逐安穏去三十六湾涨痕生沧洲寒食春亦到荻芽深碧蒌芽青汨罗水饱动荆渚岳麓雨来昏洞庭大荒无依飞鸟絶天地惟有孤舟行慷慨悲歌续楚些彷佛幽瑟迎湘灵黄昏惨淡檥极浦虽有渔舎无人声冬湖落此暂住春潦怒长随佣耕吾生一叶寄万水况复揺落浮沧溟渔蛮尚自有常处羁官方汝尤飘零
　　寄题贑江亭【陈季陵贑州书云新作此亭泉使李正之题其榜要予诗】
　　二水之防新作亭主人文章子墨卿我记斯亭且不朽千载当与文俱鸣题榜谁欤汉使者风流好事饰儒雅平生两君吾故人安得系马亭堦下鼔旗西征上奔泷所思不见心难降瞿塘纵有文鳞双爱莫致之章贡江
　　浯溪道中
　　江流去不定山石来无穷步步有胜处水清石玲珑安得扁舟系絶壁卧听渔童吹短弄水看山到月明过尽行人不相识
　　夜泊湾舟大风雨未至衡州一百二十里
　　阿香搅客眠夜半驱疾雷空水受竒响如从船底来嘈嘈雨窓閙轧轧风柁开睡魔走辟易耳界愁喧豗有顷飘骤过滩声独鸣哀灯婢烛囊衣篙师理樯桅烦扰到明发村鸡亦喈喈
　　泊衡州
　　客里仍哦对雨吟夜来星月晓还隂空江十日无春事船到衡阳栁色深
　　步入衡山
　　应有人家住隔溪緑隂亭午但闻鸡松根当路龙筋瘦竹笋漫山鳯尾齐墨染深云犹似瘴丝来小雨不成泥更无骑吹喧相逐散诞闲身信马蹄
　　重游南岳【焚香镇南殿过铨徳观醮注生祠庭观道君玉符王七及八角玉印经方四寸许文日注生真君玉印雨中登山游南台福严至瑞应掷鉢天柱诸峯之上寒甚病衰不至上封而返】
　　舍舟得马如驭气歩入青松三十里我从蛮岭瘴烟来不怕雨云埋岳趾忆昔南征欵庙庭往来无恙神所祉当时巳有归田愿帝临此心如白水煌煌南正馆于东手握八觚温玉玺骏奔灊霍左右辅好生不杀扶炎纪崇禋竣事晓坛空跻攀小试青鞋底不知云磴几千丈但见漫山白龙尾石头招我上南台瑞应防干天半倚福严钟声过桥来彷佛三生如梦里堂中尊者已先去苔鎻岩扉何日啓竹嫌硗确老逾瘦松畏髙寒蟠不起癯儒尚病怕深登幽讨未穷行且止我评七十二髙峯郁律穹窿少观美俨然可瞻不可玩往往雄争如负扆乃知岳镇盖深厚不与他山争秀伟区区献状儿童乳洞淡岩真戏耳
　　四明人董峄久居岳市乞诗
　　祝融峯下两逢春雨宿风餐老病身莫笑五湖萍梗客海邉亦有未归人
　　三月十五日华容湖尾看月出
　　云销澧阳风月生岳阳水谁推赤金盘涌出白银地徘徊忽腾上蹀蹀恐颠坠稍髙轮渐安飞彩到篷背晶晶浪皆舞靥靥星欲避兜罗世界网普现无邉际官居束户庭有眼如幻翳向非行大荒宁有此巨丽乗除较得失漂泊非左计妻孥竞驩哗渠亦知许事
　　钓池口阻风迷失港道
　　囘风打船失西东柁痴防弱无适从三老号呼铁缆坠招头挝鼓驱鱼龙千篙撑折百丈断日暮稍与洪相通推移寻尺力千里时有黄防来言功康庄大逵世不乏乃独蹇产涛波中一官横起险易相刹那忧喜随儿童涨湖连天逺目断且复加饭追萍蓬蒲团坐暖看香作止任灭如顽空
　　鼎河口枕上作
　　漂泊离巢燕弯跧负殻蜗瘦嫌莞席硬老觉画屏奢报道帆当落传呼鼔已挝且投人处宿未到已闻蟇
　　安乡县西晩泊
　　水濶鸟乌倦墟寒童仆饥一湾村县过百折暮江迟晓梦孤灯见春隂病骨知简书宁不畏旅力奈先疲
　　澧阳江
　　顺流下沅江溯流上澧浦水深兰芷寒漂揺惮风雨采采不盈掬何由寄逺渚洞庭浮天白遐瞩莽呉楚有怀独晤叹防声与人语暮夜即维舟苍茫定何许
　　澧浦
　　苇岸齐齐似碧城江船罨岸逆风行緑苹白芷俱憔悴惟有蒌蒿满意生
　　澧江渔舎【安乡澧阳之间自兵火后疮残犹未复】
　　狡窟空来四十年沿江犹自少炊烟茫茫旷土无人问芦荻春深緑满川
　　孙黄渡【自此登陆至公安渡江过沙头】
　　舍舟从陆更间闗径仄仍荒亦未干刺近人牢闭眼泥涂兀马紧扶鞍茶山盗薮路程恶麦垅人家怀抱寛担仆舆夫尽劬瘁病翁那得更加餐
　　潺陵
　　舟横攸河水马滑潺陵道百里无鉏犁闲田生春草春草亦已瘦栖栖晩花少落日见行人愁烟没孤鸟老翁雪髯鬓生长识羣盗归来四十年墟里迹如埽莫讶土毛稀须知人力槁生聚何当复兹事恐终老人言古战场疮痍猝难疗谁使至此极天乎吾请祷
　　将至公安
　　前村后村啼杜宇伴人忧煎与人语云寒日薄春一梦地濶天低泪如雨我马虺隤我仆痡岂不怀归畏简书公安县前酒可沽不如且听提胡卢
　　公安渡江
　　食罢雨方作起行泥已深伴愁多楚些吟病独呉音莫怨马蹄滑须愁蚕事侵梅黄时节是未可决晴隂
　　荆渚堤上
　　原田何莓莓野水乱平楚大堤少人行谁与艺稷黍独木且百嵗肮脏立水浒当年识兵烬见赦几樵斧摩挲欲问讯恨汝不能语薄暮有底茫沙头听鸣防
　　渚宫野步题芳草
　　草色沐新雨緑润如得意披拂欲生烟苒苒着巾袂天涯各芳春秦呉千万里故人攀桂枝今夕念游子
　　发荆州【自此登舟至夷陵】
　　初上篷笼竹笮船始知身是劒南官沙头沽酒市楼暖径步买薪江墅寒自古秦呉称絶国于今归峡有名滩千山万水垂垂老只欠天西蜀道难
　　虎牙滩【又名金门十二倍属夷陵】
　　倾崖溜雨色惨淡水墨画辛夷碎花县瘣木老藤挂翠莽楚甸穷黄流蜀江下一滩今始尝三峡此其亚雨防鼔士掺云腾挽夫跨惊心度石林破眼见村舎牛眠草色里犬吠竹林罅步头可檥船安穏睡残夜
　　峡州至喜亭
　　断崖卧水口连冈抱城楼下有呉蜀客樯竿立沧洲雨后涨江急黄浊如潮沟时见出峡船铙鼓噪中流适从稠滩来白狗连黄牛涡濆大如屋九死争船头人鲊尚脱免虎牙不须忧
　　初入峡山效孟东野【自此登陆至秭归】
　　峡山偪而峻峡泉湍以碕峡草如毨毛峡树多樛枝峡禽惟杜鹃血吻日夜啼峡马类黄狗不能长鸣嘶峡晓虎迹多峡暮人迹稀峡路如登天猿鹤不敢梯仆夫负嵎哭我亦呻吟悲悲吟不成章聊赓峡哀诗
　　土门
　　污泥汨峻阪狠石卧中路睥睨无敢前趦趄屡却顾长绳引篮舆前挽后推去吏士更叫号作气欲飞度颠坠较分寸商略营蹞步须防气亦竭一一汗如雨
　　桃花铺
　　老蕨漫山鳯尾张青枫直榦如攒枪山深岚重鼻酸楚石恶淖深神惨伤隂崖风生吹客急草中枯株似人立昳晡卓幕先下程将士黄昏始相及
　　覆盆岭
　　三登三降冈始断一步一休日欲斜浊酒半瓶不得暖覆盆有铺无浆家
　　小望州
　　峯头髙絶邻四瞰若窥井小山万蚁垤大山拊其顶丛霄一握近罡风振衣冷似闻天人语笑我雪垂领曩侍玉案香委佩太清境独下赤城戏俯仰一枰顷岂其厌晨华嗅此腥腐鼎挥手谢天人伶俜愧孤影来偿茧足债尚欠界天岭老矣且勌游归期行可请
　　大望州
　　望州山头天四低东瞰夷陵西秭归峡江微茫细如带江外千峯青打围黄牛庙矶石如劈想看惊湍虎须白水行陆走俱险艰安得如鸟有羽翼
　　一百八盘
　　畴昔辞桂林自谓已出岭蜕蝉蛮烟中恍若醉梦醒今来峡山路步步蹑云顶仍闻蚯蚓瘴顾与峤南等平生行路难惊浪兀漂梗迷涂兹益逺鸟道非人境老矣法当佚怀哉迹可屏拜手天东南亟上归田请
　　火墨坡下岭
　　清晨入岑蔚岚重寒飕飗忽闻黄鹂语方悟麦始秋旅食法当瘦逺行人所愁况复深山中不与和气游苦辛那敢惮病悴良可忧徒忧亦无益聊作商声讴
　　八平闻猿
　　清猿泠泠鸣玉箫三声两声髙树梢子母联拳传枝去忽作哀厉长鸣号天寒林深山石恶行人举头双泪阁雪涧琴心未足悲须写峡中肠断时【琴曲有雪涧闻猿】
　　钻天三里
　　非冈非岭复非坡黄鹄不度吾经过妻孥下行啼且笑联手相携如踏歌风吹汗干人力尽屐齿与石方相磨钻天三里似千里四十八盘将奈何
　　蛇倒退
　　山前壁如削山后崖复断向吾达陇首如海到彼岸那知下岭处栗甚履氷战牵前带相挽缒后衣尽绽健倒辄寻丈徐行厪分寸上疑縁竹竿下剧滚金弹岂惟蛇退舎飞鸟望崖反稍喜一径平犹有千石乱仍逢新烧畬约畧似耕畔心知人境近颦末百忧散山民茒数把鬼质犊子健腰镵走迎客再拜复三叹谓非人所蹊官来定何干倘为饥火驱平地岂无饭意者官事迫如马就羁绊我乃不能答付以一笑粲
　　大了隘
　　峡行五程无聚落马头今日逢耕凿麦苗踈瘦豆苗稀椒叶尖新柘叶薄家家妇女布纒头背负小儿领垂瘤山深生理却不乏人有银钗一双插













　　石湖集巻十五
　　钦定四库全书
　　石湖诗集巻十六
　　宋　范成大　撰
　　麻线堆【峡口驿前大山崛起旧路攀援而上萦纡如线十五年前浮图徳宝始沿涧伐木作新路不复登山余观峡路皆未尝经修感徳宝之事作麻线堆诗一首以风防路使者及归峡二州长吏沈叶管熊四君】
　　云木荡胸起郁峩一峯危上有路千折縺缕如萦丝是为麻线堆厥险天下稀偪仄容半足颠坠宁复稽腾猱尚愁苦游子将安之浮屠徳宝者悲智绪等慈随山刋古木寻壑得长矶舆梁防飞度布石绵阶梯自从新路改重趼无赍咨县有孙少府琬琰劖文词勿云此事小惟有行人知况观峡山路由来欠平治官吏既弗迹谁肯深长思天险固自若当令路成蹊土工运畚锸石工操凿椎烈火败硗确筑沙填隙巇多用百夫力逺无五旬期但冀米盐给不烦金币支非客敢窃议道傍询旄倪身虽雪山戍亦愿助毫厘工费嗟小哉政须贤有司东有管夷陵西有叶秭归上维沈隠侯防台今吏师下维熊绎孙长材佐州麾岂吾金闺彦不如林下缁悬知议克合了此一段竒舟檝避潢潦置邮疾飞驰憧憧呉蜀客来往当无时仍磨钻天石大书四贤诗不佞愿秉笔逺寄峡口碑
　　戏书麻线堆下
　　一身半世走奔波疑是三生宿债多折劵已饶麻绵岭责偿难免竹竿坡
　　胡孙愁
　　倾崖当胸石齧足失势毛牦槗幽谷王孙却走断不到惟有哀猿如鬼哭仆夫酸嘶诉涂穷我亦付命无何中悲风忽来木叶战落日虎嗥枯竹丛
　　判命坡
　　钻天岭上已飞魂判命坡前更骇闻侧足三分垂坏磴举头一握到孤云微生敢列千金子后福犹几万石君蚤晩北窓寻噩梦故应含笑老榆枌
　　千石岭
　　晨光挂髙岭晴色媚逺客哀湍吼丛薄宿雾袅絶壁露重蓟花紫风来蓬背白迷涂朴渥跳饮涧于莵迹层巅多折木迮磴有飞石不知山几重杳杳入丛碧
　　九盘坡布水
　　莫惜萦回上九盘洗心双瀑雪花寒野翁酌水煎茶献自古人来到此难
　　荒口
　　十步九吃蹶百夫半跚豁然鸟道穷努力造其巅谓是岭头了一峯复当前既无反顾法仰望心茫然
　　四十八盘
　　诘曲不前如宦拙欹倾当面似交难若将世路比山路世路更多千万盘
　　紫荷车【峡山此药甚多】
　　緑英吐弱线翠叶抱修茎矗如青旄节草中立亭亭根有却老药鳞皱友松苓长生不暇学聊冀病身轻
　　锦带花【东南甚珍此花峡中漫生山谷】
　　妍红棠棣妆弱緑蔷薇枝小风一再来飘飖随舞衣呉下妩芳槛峡中满荒陂佳人堕空谷皎皎白驹诗
　　入秭归界
　　山根系马得浆家罙入穷乡事可嗟蚯蚓祟人能作瘴茱茰随俗强煎茶幽禽不见但闻语野草无名都着花窈窕﨑岖殊未艾去程方始问三巴
　　蚤发周平驿过清烈祠下【屈平祠也祠前有独醒亭】
　　物色近人境喜欢严晓装山月鸡犬声野风麻麦香登岭既开豁入林更清凉三呼独醒士倘肯釂我觞
　　白狗峡【陆路亦自峡上过西岸有玉虚洞】
　　江纹圎复破树色昏还明连滩竹节稠汹怒奔夷陵石矶铁色顽相望如奸朋踞岸意不佳当流势尤狞山囘水若尽但见青竛竮惨惨疑鬼寰幽幽无人声颠沛安危机艰难古今情俯窥得目却立恐神惊白云冐岩扉下维玉虚庭神仙坐阅世应笑行人行
　　秭归县【周封楚子熊绎于此县宇宋玉宅东山清烈祠屈原宅也】
　　永日贪程客长年吊古诗悲秋荒故宅负石惨空祠峻壁鸦翻倦髙畬麦秀迟穷山熊绎国偪仄建邦时
　　归州竹枝歌二首
　　东邻男儿得湘累西舎女儿生汉妃城郭如村莫相笑人家代阅似渠稀
　　东岸艬船抛石门西山炊烟连白云竹篱茅舎作晚市青盖黄旗称使君
　　昭君台【在兴山界中乡人怜昭君筑台望之下有香溪然三峡女子十人九瘿】
　　天生尤物元无种万里巴村出青塜髙台望思台已荒东风溪涨流水香婵娟钟美空万古翻使乡山多丑女炙眉作瘢亦不须人人有瘿如瓠壶
　　人鲊瓮【在归州郭下长石截然据江三之二水盛时濆淖极大号峡下最险处东岸即屈原宅自此复登舟至巫山】
　　怀沙祠下铁色矶中流束湍张祸机与赍俱入彼可吊乗流而行吾亦危江河难犯一至此天地好生安取斯朝歌胜母古尚讳我其覆醢航秭归
　　巴东峡口
　　水宿频欹侧徒行又险艰舟危神女峡马瘦鬼门闗照夜烧畬陇縁云种笮山催成头雪白休说鬓丝斑
　　初入巫峡
　　钻火巴东岸摐金峡口船束江崖欲合潄石水多漩卓午三竿日中间一罅天伟哉神禹迹疏凿此山川将至巫山遇雨【数日快时水落丈余舟人方以为喜雨作即水又长矣】
　　峡行水落惟忧雨通昔淋浪怨行旅千山万山生白烟阳台那得云如许牋词腾告翠帷僊匄我一晴翻手间放开十二峯头色重赋碧丛髙插天
　　巫山髙【并序】
　　余旧尝用韩无咎韵题陈季陵巫山圗攷宋玉赋意辨髙唐之事甚详今过阳台之下复赋乐府一首世传瑶姬为西王母女尝佐禹治水庙中石刻在焉
　　湿云不收烟雨霏峡船作滩梢庙矶杜鹃无声猿叫断惟有饥鸦迎客飞西真功髙佐禹迹斧凿鳞皴倚天壁上有瑶簪十二尖下有黄湍三百尺蔓花虬木风烟昏藓佩翠帷香火寒灵斿飘忽定何许时有行人开庙门楚客词章元是讽纷纷余子空嘲弄玉色頩顔不可干人间错说髙唐梦
　　刺濆淖【并序】
　　濆淖盘涡之大者峡江水壮则有之或大如一间屋相传水行峡底遇暗石则濆起已而下旋为涡然亦未尝有定处或无故突然而作叵测也舟行遇之小则欹倾大则与赍俱入险恶之名闻天下
　　峡江饶暗石水状日千变不愁滩泷来但畏濆淖见人言盘涡耳夷险顾有间仍于非时作未可一理贯安行方熨縠无事忽翻练突如汤鼎沸翕作茶磨旋势迫中成洼怒霁外始晕已定稍安慰儵作更惊漂漂浮沫起疑有濳鲸噀勃勃骇浪腾复恐蛰鼇抃篙师瞪禠魄滩户呀雨汗逡巡怯大敌勇往决鏖战幸免与赍入还忧似蓬转惊呼招竿折奔救竹笮断九死船头争万苦石上牵旁观兢薄氷撇过防飞电前余叱驭来山险固尝徧今者击檝誓岂复惮波面澎澎三峡长飐飐一苇乱既微掬指忙又匪科头慢天子赐之履江神敢吾玩但催叠鼔轰往助双防健
　　嘲峡石【并序】
　　峡山江滨乱石万状极其丑怪不可形容举非世间诸所有石之比走笔戏题且以纪异
　　峡山狠无情其下多丑石顽质贾憎唾傀状发笑哑粗类坟壤黄沉渍铁矢黒或如沟泥涴或似冻壁坼堆疑聚廪粟陊若壊城甓槎牙镂朽木狼籍委枯骼礧砢包蠃蚌淋漓锢铅钖纵文瓦沟垅横叠衣折襞鳞皴斧凿余坎窞蹴踏力云何清淑气孕此诡谲迹我本一丘壑嗜石旧成癖端溪紫琳腴洮河緑沉色阶册截肪腻泗磬鸣球击嵌空太湖底偶立韶江侧真阳劖千岩营道铲寸碧倦游所阅多未易一二籍朅来兹山下刺眼昔未觌或云峡多材竒秀郁以积絶代昭君村惊世屈原宅东家两儿女气足豪万国山石何重轻奚暇更融液我亦味其言作诗晓行客
　　劳畬耕【并序】
　　畬田峡中刀耕火种之地也春初斫山众木尽蹶至当种时伺有雨则前一夕火之借其灰以粪明日雨作乗热土下种即苖盛倍收无雨反是山多硗确地力薄则一再斫烧始可蓺春种麦豆作饼饵以度夏秋则粟熟矣官输甚微巫山民以收粟三百斛为率财用三四斛了二税食三物以终年虽平生不识秔稻而未尝苦饥余因记呉中号多嘉谷而公私之输顾重田家得粒食者无几峡农之不若也作诗以劳之
　　峡农生甚艰斫畬大山巅赤植无土膏三刀财一田颇具穴居智占雨先燎原雨来亟下种不尔生不蕃麦穗黄剪剪豆苖緑芊芊饼饵了长夏更迟秋粟繁税畆不什一遗秉得餍餐何曽识秔稻扪腹尝果然我知呉农事请为峡农言呉田黒壤腴呉米玉粒鲜长腰瓠犀瘦齐头珠颗圎红莲胜雕胡香子馥秋兰或收虞舜余或自占城传早籼与晚防滥吹甑甗间【长腰米狭长亦名箭子齐头白圎净如珠红莲色微赤香子亦名九里香斗米入数合作饭芳香满案舜王稻焦头无须俗传瞽瞍烧种以与之占城种来自海南防防籼禾价最贱以上皆呉中米品也】不辞春养禾但畏秋输官奸吏大雀防盗胥众螟蝝掠剰増釡区取盈折緍钱两钟致一斛未免催租瘢重以私债迫逃屋无炊烟晶晶云子饭生世不下咽食者定游手种者长流涎不如峡农饱豆麦终残年
　　巫山县【自此复登陆至防门县前掉石滩最险登岸以过舟谓之盘滩城楼对髙唐门此去瞿唐不百里县人以郭西流石堆为水信流石没则滟滪如马矣】
　　借马巫山县盘舟掉石滩梅肥朝雨细茶老暮烟寒门对髙唐起江从滟滪难流堆三尺在旅梦一枝安自巫山遵陆以避黒石诸滩大雨不可行泊驿中一日吏士自秭归陆行者亦防
　　巫山信是阳云台客行五日云不开隂晴何尝有朝暮夜雨少休明复来今朝水长不知数没尽山根苍石堆东矶西矶尽如削大滩小滩俱若雷不知瞿唐复何似想见万顷淙一杯袛今水剂已壮矣闻道陆程尤艰哉摩围隘口石生角蹋飒坡前泥似醅眼前安得故园路江沙江草便青鞋
　　燕子坡
　　大山如墙缺小山如塜累众山直下看方知此峯危木末见防峡一沟盎春泥中有天下险造化真儿嬉峯顶不满笑舟中鬓成丝登髙尚超览况乃絶俗姿
　　鬼门闗
　　天作陇头石阙人言要隔尘樊百年防须作鬼无事先穿鬼闗
　　离巫山好晴午后入瞿唐闗憇髙斋半日
　　一昨题诗诉苦霖果然连夜卷曽隂尽收行雨瑶姬赐不徇世情巫峡心喜鹊满枝朝日淡哀猿何处宿云深水门山径髙斋外一枕清风屏万金【髙斋即杜诗所谓暝色延山径髙斋次水门者】
　　滟滪堆
　　滟滪之石谁劖镌恶骇天下形眇然客行五月潦始涨但见匹马浮黄湍时时吐沫作濆淖灂灂有声如粥煎蜀江西来已无路凿山作浍方成川瞿唐之口狭如带乃欲纳此江漫漫奔流下赴故偪仄汝更争道当其前舟师欹倾落胆过石孽水祸吁难全山川丘陵皆地险惟此险絶余难肩东坡笔端喙三尺愿与作赋评嘲喧云非此石峡更怒臼头忽作倾城妍我从巫山飞一棹欢喜偶脱蛟龙涎是非信否未暇诘且上髙斋清昼眠
　　防州竹枝歌九首
　　五月五日岚气开南门竞船争看来云安酒浓麴米贱家家扶得醉人回
　　赤甲白盐碧丛丛半山人家草木风榴花满山红似火荔子天凉未肯红
　　新城果园连瀼西枇杷压枝杏子肥半青半黄朝出卖日午买盐沽酒归
　　瘿妇趂墟城里来十十五五市南街行人莫笑女麤丑儿郎自与买银钗
　　白头老媪篸红花黒头女娘三髻丫背上儿眠上山去采桑已闲当采茶
　　百衲畬山青间红粟茎成穗豆成丛东屯平田秔米软不到贫人饭甑中
　　白帝庙前无旧城荒山野草古今情只余峡口一堆石恰似人心未肯平
　　滟滪如朴瞿唐深鱼复阵圗江水心大昌盐船出巫峡十日泝流无信音
　　当筵女儿歌竹枝一声三叠客忘归万里桥邉有船到绣罗衣服生光辉
　　云安县
　　春暮子规少日斜红鹄飞两山多布水一岛几柴扉蚓吐无穷壤人行不断矶巴阳昨夜雨滩上水先肥【杜子美诗云涪万无杜鹃云安诗云终日子规啼今万州界固不闻杜鹃而云安已自少矣红鹄飞时满背纯赤或云即黄鹤也峡中蚯蚓之盛无如云安江滨濆壤戢戢无际又多大石岸有一石长里许者杜子美诗云禹功多断石其实甚长两山间雨后瀑泉楼千百处尤可观】
　　万州【自此后登陆州号南浦郡】
　　晨炊维下岩晚酌檥南浦波心照州榜云脚响衙鼓前山如屏墙得得正当户西江朝宗来循屏复东去【此万州形势也惟亲歴者当知此言之工】官曹倚岩栖市井唤船渡瓦屋仄石磴猿啼闻人语剔核杏余酸连枝茶賸苦穷乡固瘠薄陋俗亦寒窭【土人卖杏皆先剔其核取仁以为药也土茶甚苦不简枝叶杂苿萸煎之】营营谋食艰寂寂怀甎诉昔闻吏隠名今识吏隠处
　　横溪驿感怀
　　行徧天涯与地隅筋骸那比十年初朱顔有酒且留住白髪无方能扫除未得归田先作赋专攻种树已成书祗今飞到南山下犹解清晨出荷锄
　　午夜登嶓山
　　瘅暑严夜装乗凉蹑危峤猿依黒林号鬼闪青炬啸惊鸟动危叶吟虫满荒草泉声逺相随山色近如杳梦犹风灯前身已云木杪浮生固有役逺道何时了岂惟失寝兴亦自倒昏晓恭惟天心仁颇议民力槁我怀汉制诏来尉蜀父老熙如春台登沃若时雨膏须知简书急勿厌蓐食蚤但勤笔力淬时助诗肠搅
　　峡石铺【万州至此山顶皆有长石如城壁亘数峯不断峡山至是亦稍开广间有稻田】
　　峯头壁立伟天造万雉石城如带绕山骨鳞皴火种难山下流泉却宜稻新秧一棱緑茸茸茅花秋生雪揺风后皇嘉种不易熟野草何为搀嵗功
　　蟠龙岭【自峡归防万至于梁山五郡间不知其几岭梁山之蟠龙峯门尤为髙峻然下岭即有平陆吏皆相贺云】
　　夷陆至防复岭苦丝乱初程尚勇往少日还委顿安得长劒挥尽铲叠嶂断虽云北山愚聊快南冥运此意竟萧索劳歌谩凄曼日日望平陆念念到彼岸人言束马险但欠蟠龙峻摧頽强弩末闵勉焚舟战譬如已偿逋犹有未折劵山根治晓装峯顶寄朝饭稍脱蚓瘴染还探虎窠翫性命乃可忧防力何足算【岭半涂有馒头山以形得名其上多鸷兽土人谓之彪窠】
　　蟠龙瀑布自山顶漫汗淋漓分数道而下望之宛从天降当为城中布水第一
　　银汉来从左界天天风吹浪落苍巅人间只见秋田润唤作嶓龙洞里泉
　　峯门岭遇雨泊梁山
　　穷乡谁与话悲酸驻马看云强自寛酒力无端妨宿病诗情不浅任尘官虎狼地僻炊烟晚风雨天低夏木寒行尽峯门千万丈梁山鼔角报平安
　　邡驿大雨
　　暮雨连朝雨长亭又短亭今朝骑马怕平日系船听竹叶垂头碧秧苖满意青农畴方可望客路敢遑宁
　　垫江县【属忠州】
　　青泥没髁仆频惊黄涨平桥马不行旧雨云招新雨至髙田水入下田鸣百年心事终怀土一日身谋且望晴休入忠州争米市暝鸦同宿垫江城
　　巾子山又雨
　　百日篮舆困局跧三晨泥坂兀跻攀晚晴幸自垫江县今雨奈何巾子山树色于人殊漠漠云容怜我稍班班如今只忆雪溪句乗兴而来兴尽还
　　邻山县
　　山顶嘘云黒似烟修篁髙栁共昏然鸟啼一夜劝归去谁道东川无杜防
　　没水铺晚晴月出晓复大雨上漏下湿不堪其忧
　　晚色熹微暖似薫儿童欢喜走相闻无端星月照湿土依旧山川生雨云【呉谚曰星月照湿土明朝依旧雨盖雨后微晴星月粲然必复雨占之每验】旅枕梦寒涔屋漏征衫潮润冷鑪薫快晴信是行人愿又恐田家暴背耘
　　金山岭
　　阪峻身频偃崖深首屡囘云浮平地出路拂半天来但阅闗山过都忘嵗月催湘南初上马犹插蚤春梅
　　明日至隣水又雨
　　昨日方无雨今朝又不晴满山皆屐齿随处有泉声颇怪隂霖差应催老病成泥涂千骑士与我共劳生
　　残夜上峯顶上
　　片月挂髙岭我行至其巅举手欲揽撷恐惊垂鸾仙菲菲桂香动肃肃露脚寒北斗已到地南斗犹阑干但闻浮黎音来从始青天大星与之俱晓色明旗旛素烟渺陆海中有人所寰想见地上友咨明膏火煎星落玉宇白日生绮霞丹氷轮未肯去相看尚团团
　　望乡台
　　千山已尽一峯孤立马行人莫疾驱从此蜀川平似掌更无髙处望东呉
　　蚤晴发广安军晚宿萍池村庄
　　夜雨洗烦蒸晓风荐清穆云头隤铁山日脚迸金瀑暑涂一日凉逺客万事足羁人正奔波观者何陆续翠盖立严妆青裠行跣足俗陋介南徼物华入东蜀竹萌苦已青荔子酸犹緑修芦密成篱直柏森似纛泥干马蹄松路坦亭堠速暮投何人庄窓户暗修竹
　　巴蜀人好食生蒜臭不可近顷在峤南其人好食槟榔合蛎灰扶留藤一名蒌藤食之辄昏然已而醒快三物合和唾如脓血可厌今来蜀道又为食蒜者所薰戏题
　　旅食谙殊俗堆盘骇异闻南飡灰荐蛎巴馔菜先荤幸脱蒌藤醉还遭葫蒜薰丝莼乡味好归梦水连云
　　嘉陵江过合州汉初县下
　　井径东川县山河古合州木根挈断岸急雨沸中流闗下嘉陵水沙头杜老舟江花应好在无计防江楼
　　新晴行郪水上与涪江相近
　　涂泥初干雨不落日色未出暑光薄畏途得晴天复凉真是腰钱更骑鹤浑浑郪水流未平悄悄涪江如镜清过尽江沙穿麦垅忽有青蜩扶叶鸣
　　小溪县【属遂宁】
　　刈麦千平垅横槎一小溪梓花红绽碎粟穗緑垂低村妇犹多跣山猿遂少啼东川雉已过锦里尚云西
　　茸山道中感怀
　　侍臣笔槖旧西班大将麾幢又百蛮挂席南箕宿昔事闪旗东井何时还日増衰病复一日山隔旧游知几山倦拂盘陀苍石坐归心聊与石俱顽
　　晓发飞鸟晨霞满天少顷大雨呉谚云朝霞不出门暮霞行千里验之信然戏纪其事
　　朝霞不出门暮霞行千里今晨日未出晓气散如绮心疑雨再作眼转云四起我岂知天道呉农谚云尔古来占滂沲说者类恢恑飞云走羣羊停云俗三豨月当天毕宿风自少女起烂石烧成香汗濋润如洗逐妇鸠能拙穴居狸有智蜉蝣强知时蜥蝪与闻计垤鸣东山观堂审南柯蚁或加隂石鞭或议阳门闭或云逄庚变或自换甲始刑鵞与象龙聚讼非一理不如老农谚响应防如鬼哦诗敢夸博聊用醒午睡
　　遂宁府始见平川喜成短歌
　　峡之西遂之东更无平地二千里惟有髙山三万重不知谁人凿混沌独此劖结何其工我本江呉弄水月忽来踏徧西南峯不知尘界在何许但怪星辰浮半空直疑飞入蝶梦境此岂应有人行踪今朝平逺见城郭云是东川军府雄原田坦若看掌上沙路净如行镜中芋区粟垅润含雨楮林竹径凉生风将士驩呼马蹄快康庄直与锦里通半年﨑岖得夷路一笑未暇怜飘蓬






　　石湖集巻十六
　　钦定四库全书
　　石湖诗集巻十七
　　宋　范成大　撰
　　九月十九日衙散囘留大将及幕属饮清心堂观晚菊分韵得噪暮字【暮字作乐府】
　　甲光射层云雨脚不敢到西山明古雪秋日一竿照先偏井络密后拒参旗掉分弓滴博平鸣劒伊吾小君看天山箭狐兎何足了开邉吾岂敢自治有余巧归来翠帷巻聊共黄花笑虽无落防风亦复接防倒余闲校笔阵刻烛龙蛇埽毛锥乃更勇我亦鼓旗噪
　　冬至日铜壶阁落成
　　走徧人间行路难异乡风物杂悲欢三年北户梅邉暖万里西楼雪外寒已办鬓霜供嵗籥仍髀肉了征鞍故园云物知何似试上东楼直北看
　　十二月十八日海云赏山茶
　　追趂新晴管物华马蹄松快防檐斜天南腊尽风晞雪氷下春来水潄沙已报主林催市栁仍从掌故问山茶丰年自是驩声沸更着牙前画鼔挝
　　雨后东郭排岸司申梅开方及三分戏书小絶令一面开燕
　　雨入南枝玉蘂皴合江云冷冻芳尘司花好事相邀勒不着笙歌不肯春
　　鞭春微雨
　　旛胜丝丝雨笙歌步步尘一年新乐事万里未归人云薄竟悭雪酒浓先受春送寒东作近惭愧耦耕身
　　緑萼梅
　　朝罢东皇放玉鸾霜罗薄袖緑裙单贪看修竹忘归路不管人间日暮寒
　　玉茗花
　　折得瑶华付与谁人间铅粉弄妆迟直须逺寄骖鸾客鬓脚飘飘可一枝
　　张正字母夫人朱氏挽词
　　苹藻仪邦媛诗书了嵗华籯金宁遗子羣玉竟传家厚施心无斁浮生自有涯空余报恩子三载亦苴麻
　　十二月二十四日西楼观雪
　　一夜珠帘不下钩彻明随雪上西楼瑶池万顷昆仑近玉垒千峯滴博收已报春回南畆润从教寒勒北枝愁四筵都为丰年醉録事何须校酒筹
　　丙申元日安福寺礼塔【成都一嵗故事始于此士女大集拜塔下然香挂旛以攘兵火之灾】
　　岭梅蜀栁笑人忙嵗嵗椒盘各异方耳畔逢人无鲁语【蜀人乡音极难解其为京洛音辄谓之虏语或是僣伪时以中国自居循习至今不改也既又讳之改作鲁语尤可笑姑就用其字】鬓邉随我是呉霜新年后饮屠苏酒故事先然窣堵香石笋新街好行乐与民同处且逢【余新甃石笋街】初三日出东郊碑楼院【故事祭东君因宴此院蜀人皆以是日拜埽】
　　逺栁新晴暝紫烟小江吹冻舞清涟红尘一哄人归后跕跕饥鸢蹙纸钱
　　郊外阅骁骑剪栁【亦曰槎栁】
　　千骑同瞻白羽挥惊尘一哄响金鞿不知掣电弯弓过但觉栁梢随箭飞
　　初四日东郊观麦苖
　　去嵗秋霖麦下迟腊残一雪润无泥相将饱吃滹沱饭来听林间快活啼
　　樱桃花
　　借暖冲寒不用媒匀朱匀粉最先来玉梅一见怜痴小教向傍邉自在开
　　再出东郊
　　晚景増年惯官身作客谙大都縁偶熟岂是性能堪昔者开三径他时老一龛越溪亲种竹芸緑想毵毵
　　三月二日北门马上
　　新街如拭过鸣驺芍药酴醿竞满头十里珠帘都卷上少城风物似州
　　上巳前一日学射山万嵗池故事
　　北郊征路记前囘三尺惊尘马踏开新涨忽明多病眼好风如把及时杯青黄麦垅平平去疎密桤林整整来游骑不知都几许长堤十里转轻雷
　　上巳日万嵗池上呈程咏之提刑
　　浓春酒暖绛烟霏涨水天平雪浪迟緑岸翻鸥如北渚红尘跃马似西池麦苗剪剪尝新麫梅子双双带折枝试比长安水邉景祗无饥客为题诗
　　新作景亭程咏之提刑赋诗次其韵二首
　　飞鸿衔子谩纷纷万里西游始识真不管呉霜微防鬓来看蜀锦烂争春倚阑定有司花女秉烛仍留主夜神异日赏心谁与共故人新作坐中宾
　　小筑聊锄草棘荒游人错比召南棠花邉雾鬓风鬟满酒畔云衣月扇香灿烂吟牋烦索句淋漓醉墨自成行报章迟钝吾衰矣终日冥捜谩七襄
　　锦亭然烛观海棠
　　银烛光中万绮霞醉红堆上缺蟾斜从今胜絶西园夜压尽锦官城里花
　　宝相花
　　谁把柔条夹砌栽压枝万朶一时开为君也着诗收拾题作西楼锦被堆
　　三月二十三日海云摸石
　　劝耕亭上往来频四海萍浮老病身乱插山茶犹昨梦重寻池石已残春惊心嵗月东流水过眼人情一哄尘赖有贻牟堪饱饭道逢田畯且眉伸
　　四月十日出郊
　　约束南风彻晓忙收云卷雨一川凉涨江混混无声緑熟麦骚骚有意黄吏卒逺时间信马田园佳处忽思乡邻翁万里应相念春晚不归同插秧
　　纳凉
　　雨洗新秋夜气清悴肌无汗葛衣轻画檐分月下西壁络纬飞来庭树鸣
　　西楼独上
　　竹日驻微暑松风生蚤秋闲寻来处路独倚静中楼老景驱双毂乡心挽万牛相随木上坐脚底亦云浮
　　晓诣三井观
　　路转市声逺寛闲古城东适从红尘来忽入苍烟丛槿心倾秾露芋叶翻微风秋阳澹篱落残暑不必攻野老熟睡起日髙首如蓬官身骑官马君应笑龙钟
　　晓起
　　黠防縁铃索饥鸦啄井栏不眠秋漏近多病晓屏寒咄咄渠何怪休休我自阑牙门朝日上箫鼔报平安
　　舫斋晚憩
　　心作万縁起境生千劫忙谁同油幕静独对篆烟长有尽天魔力无穷海印光雨余月上尘界本清凉
　　秋雨快晴静胜堂席上
　　一笑憧憧鴈鹜行簿书堆里赋秋阳心如坠絮沾泥懒身似飞泉激石忙雨后蹲鸱先稻熟霜前浮蚁鬭枨香天涯节物遮愁眼且复随乡便入乡
　　新凉夜坐
　　吏退焚香百虑空静闻虫响度帘栊江头一尺稻花雨窓外三更蕉叶风日日老添明镜里家家凉入短檠中简编灯火平生事雪白眵昏奈此翁
　　秋老四境雨已沛然晚坐筹邉楼方议祈晴楼下忽有东界农民数十人诉山田却要雨须长吏致祷感之作诗
　　嵗晚羁怀有所思秋来病骨最先知镜中公案已甘老纸上课程休讳痴西堰颇闻江涨急东山犹说雨来迟锦城乐事知多少忧旱忧霖蹙尽眉
　　西楼夜坐
　　抗尘怀抱若为寛绕屋蛙声亦在官岩桂无香秋遂晚江鲈有约嵗将寒文书散乱嘲痴絶灯火凄清语夜阑病倦百骸非复我但思禅板与蒲团
　　立秋月夜
　　已放新凉入簟纹更驱余溽避炉薰穿云竹月时时见咽露莎蛩院院闻稍喜雪山无斥堠但虞烟驿有移文行藏且付蘧蘧梦明发还亲鴈鹜羣
　　前堂观月
　　箕踞绳牀政自豪逺游何暇续离骚萧森万竹秋逾瘦突兀双楠夜更髙东郭风喧三鼓市西城石汹二江涛色尘声界如如现本自无禅不用逃
　　有怀石湖旧隠
　　浩荡沙鸥久倦飞摧頽枥马不胜鞿官中风月常虚度梦里闗山或暂归橘社十年霜欲饱鲈江一雨水应肥冷云着地塘蒲晚谁为披蓑暖钓矶
　　太平瑞圣花
　　雪外扪参岭烟中濯锦洲密攅文杏蘂髙结防云毬百世嘉名重三登瑞气浮挽春同住夏看到火西流
　　无题
　　闻道明朝送旧官无情更鼔夜将阑此生见面知何日忍泪须防子细看
　　晁子西寄诗谢酒自言其家数有逝者词意悲甚次韵解之且以建茶同往
　　我读晁子诗十语九慨伤长川日夜逝鬓发空苍浪君家出世学无生亦无亡乡谓法幢立何乃槁木僵起灭不满笑古来共楸行岂其揑目华解翳海印光我酒愧薄薄未能暖愁肠申以春风芽一瀹万虑忘慧刀倘未割防且掀禅牀锦里有逢迎谨避舎盖堂居然足音跫好在故意长啁耳念一洗迟君鳯鸣冈
　　蚤衰不寐
　　官事拘挛似力田作劳归晚意茫然按摩合体俱非我展转通宵似逺年一叟披衣惟兀坐羣儿得枕便佳眠人生元是华胥客休向迷涂更着鞭
　　晚步宣华旧苑
　　乔木如山废苑西古沟疎水静鸣池吏兵窸窣番更后楼阁崔嵬欲暝时有露冷萤犹照草无风惊雀自迁枝归来更了尘书债目眚昏花烛穗垂
　　西楼秋晚
　　楼前处处长秋苔俛仰璿杓又欲囘残暑已随梁燕去小春应为海棠来客愁天逺诗无托吏案山横睡有媒晴日满窓鳬鹜散巴童来按鸭炉灰
　　明日分弓亭按阅再用西楼韵
　　眼看白露防苍苔嵗月飞流首屡囘老去读书随忘却醉中得句若飞来闻鸡午夜犹能舞射雉西郊不用媒自笑支离聊复尔丹心元未十分灰
　　丁酉重九药市呈坐客【余于南北西三方皆走万里皆遇重九每作水调一阕燕山首句云万里汉家使桂林云万里汉都防成都云万里桥邉客今嵗倦游甚矣不复更和前曲乃作此诗以自戏】
　　莫向登临怨落晖自縁羁宦阻归期年来厌把三邉酒此去休哦万里诗乌防不辞欹短发黄花终是欠东篱若无合坐挥毫健谁解西风楚客悲
　　防庆节大慈寺茶酒
　　霜晖催晓五云鲜万国欢呼共一天澹澹暖红旗转日浮浮寒碧瓦收烟衔杯乐圣千秋节撃鼔迎冬大有年忽忆捧觞供玉座不知身在雪山邉
　　冬至日天庆观朝拜云日晴丽遥想郊禋庆成作驩喜口号
　　浙浙霜风不满旗紫烟黄气捧朝曦五更贯索埋光后万里钩陈放仗时留滞周南无旧事布宣汉徳有新诗丰年四海皆温饱愿把欢心寿玉巵
　　十一月十日海云赏山茶
　　门巷欢呼十里村腊前风物已知春两年池上经行处万里天邉未去人客鬓花身俱嵗晚妆光酒色且时新海云桥下溪如镜休把冠巾照路尘
　　海云囘按骁骑于城北原时有吐番出没大渡河上
　　古道风沙卷夕霏小江烟浪皱春漪天于麦垅犹悭雪人向梅梢大欠诗顿辔青骊飞脱兎离白羽啸寒鸱牙门列校俱剽锐檄与河邉秃髪知
　　合江亭隔江望瑶林庄梅盛开过江访之马上哦此
　　何处春能蚤疎篱限激湍竹间烟雪迥马上晚香寒唤渡聊相觅巡檐得细看极知微雨意未许日烘残
　　新作官梅庄移植大梅数十本绕之
　　腊前催唤主林神玉树飞来不动尘契濶西湖惭处士飘零东阁似诗人一天午梦空花碎满地春愁月影新埽净宣华藜藋迳他年谁记石湖滨
　　丁酉正月二日东郊故事
　　椒盘宿酒未全醒扰扰金鞍逐画軿麦雨一犂随处緑栁烟千缕几时青客愁旧嵗连新嵗归路长亭间短亭万里松楸双泪堕风前安得讳飘零
　　二月二十七日病后始能扶头
　　复幕重帘苦见遮暮占栖雀晓占鸦残灯煑药看成老细雨鸣鸠过尽花心为蚤衰元自化髪从无病已先华更防厉鬼相提唱此去山林属当家
　　病中闻西园新花已茂及竹迳皆成而海棠亦未过
　　梅坞桃蹊斫竹初三旬髙卧信音疎春虽与病无交渉雨莫将花便破除祗合蘧蘧随梦去何须咄咄向空书颇闻蜀锦犹相待去嵗今朝已雪如
　　枕上
　　一枕经春似宿酲三衾投晓尚凄清残更未尽鸦先起虚幌无声鼠自惊久病厌闻铜鼎沸不眠惟望纸窓明摧頽岂是功名具烧药炉邉过此生
　　初履地
　　扶头今日强冠篸余烬收从百战酣长胫阁躯如瘐鹤冲风夺气似枯柟客来慵抆懒残涕老去定同弥勒龛何处更能容结习任教花雨落毵毵
　　密室惫坐
　　如许头颅莫振矜但寻曲几与枯藤余生不直一弹指此病宁论三折肱何处丹房痴火谁家筹室强传灯本来识字耕夫耳今嵗仍添百不能
　　春晚初出西楼
　　试倚枯藤似籋云堂阶微步小逡巡忽逢岩桂新抽叶屈指黄防睡一春
　　春晚卧病故事都废闻西门种栁已成而燕宫海棠亦烂漫矣
　　轩窓深窈似禅房竟日虚明袅断香诗债无邉春已老睡魔有约昼初长市桥烟雨应官栁墟苑池台自海棠游骑行歌莫相笑遨头六结已藏
　　病起初见宾僚时上疏匄祠未报
　　浪将冠服衣猿狙因病偷闲稍自如时有好怀夸得句畧无情语怕囘书邉城晏闭稀传箭村巷春游未荷锄迨此良辰公事少天恩倘许赋归欤
　　陆务观云春初多雨近方晴碧鸡坊海棠全未及去年
　　迟日温风防海棠十分顔色醉春妆天公已许晴教好说与鸣鸠一任忙
　　报事碧鸡坊里来今年花少似前囘笙簧冷落遨头病不着梁州打不开
　　清明日试新火作牡丹防【蜀人以洛中千叶种为京花单叶为川花】
　　再钻巴火尚浮家去国年多客路賖那得青烟穿御栁且将银烛照京花香鬟半醉斜枝重病眼全昏瘴雾遮锦地绣天春不散任教檐雨卷泥沙
　　三月十九日夜极冷
　　谁勒余寒不放囘春深犹暖地炉灰乡心忽向灯前动夜雨先从竹里来鶗鴂已如莺百啭酴醿那得雪千堆调糜煑药东风老惭愧茶瓯与酒杯
　　垂丝海棠
　　春工叶叶与丝丝怕日嫌风不自持晓镜为谁妆未办沁防犹有泪胭脂
　　浣花戏题争标者
　　凌波一剧便捐生得失何曽较重轻蜗角虚名人尚爱锦标安得笑渠争
　　鹿鸣宴
　　岷峨钟秀蜀多珍坐上儒先更逸羣墨沼不忧经覆瓿琴台重有赋凌云文章小技聊干禄道学初心拟致君富贵功名今发轫愿看稽古防髙勲
　　陆务观作春愁曲悲甚作诗反之
　　东风本是繁华主天地元无着愁处诗人多事惹闲情闭门自造愁如许病翁老矣痴复顽风前一笑春无邉糟牀夜鸣如落泉一杯正与人相闗
　　种竹了题爱山亭
　　洒埽宣华舎此君烟中月下緑生尘他年叶叶清风满莫忘今年借宅人
　　题锦亭
　　手开花径锦成窠浩荡春风载酒过来嵗游人应解笑甘棠终少海棠多

　　石湖诗集巻十七
　　钦定四库全书
　　石湖诗集巻十八
　　宋　范成大　撰
　　初发太城留别田父【西蜀夏旱未行前数日连得两父老云今嵗又熟矣】
　　秋苖五月未入土行人欲行心更苦路逢田翁有好语竞说宿来三尺雨行人虽去亦伸眉翁皆好住莫相思流渠汤汤声满野今年醉饱鸡豚社
　　入崇宁界
　　桑间三宿尚囘头何况三年濯锦游草草郫筒中酒处不知身已在彭州
　　怀古亭【在永康离堆之上离堆分岷江水一派溉彭蜀而支流道郫县以入于府江】
　　朝来冩得故人书双鲤难寻鴈亦无付与离堆江水去解从郫县到成都
　　离堆行【沿江有两崖中断相传秦李太守凿此以分江水又传李锁孽龙于潭中今有伏龙观在潭上蜀旱支江水涸即遣官致祭壅都江水以自足谓之摄水无不应民祭赛者率以羊嵗杀四五万计】
　　残山狠石双虎卧斧迹鳞皴中凿破潭渊油油无敢唾下有猛龙跧铁锁自从分流注石门西州秔稻如黄云刲羊五万大作社春秋伐鼔苍烟根我昔官称劝农使年年来激西江水成都火米不论钱丝管相随看蚕市欵门得得酹清尊椒浆桂酒删羶荤妄欲一语神岂闻更愿爱羊如爱人
　　崇徳庙【李太守庙食处也】
　　雪山南风融雪汁化作岷江江水来不知新涨髙几画【离堆石壁旧有水则记涨防占嵗事一画为一则】但觉楼前奔万雷天教此水入中国两山辟易分道开我家长川到海处却在发源传酒杯人生几屐办此役逺游如许神应咍东归短棹昨已具明日发船挝鼔催滩平放溜日千里已梦鲙鲈如雪堆丹枫系缆一囘首玉垒浮云安在哉
　　戏题索桥
　　织簟匀铺面排绳强架空染人髙晒帛猎户逺张罿薄薄难承雨翻翻不受风何时将蜀客东下看垂虹青城山防庆建福宫【宫旧名丈人观予为请于朝赐今名入山前数日勅书至自行在予就设醮以祝圣人夀云】
　　墨诏东来汹驿传璇题金榜照山川祥开圣代千秋节响动仙都九室天触石涌云埋紫逻流金飞火烛苍巅祗应老宅厐眉客长记新宫锡号年【老宅即老人村也旧名潦泽疑传之误余为更此名】
　　再题青城山
　　万里清游不暇慵双旌换得一枝笻来从井络直西路上到江源第一峯海内闲身输我佚山中佳气为人浓题诗试刻岩前石付与他年藓晕重
　　玉华楼夜醮【青城观殿前大楼制作瑰丽初夜有火炬出殿后峯上羽衣云数年前曽一现已而如有风吹灭之比同行诸官至则无见矣予黙祷云此灯果为我来者当再明使众共观之语讫复现】
　　丈人峯前山四周中有五城十二楼玉华仙宫居上头紫云澒洞千柱浮刚风八面寒飕飗灵君宴坐三千秋蹻符飞行戏元洲下睨浊世悲蜉蝣桂旗偃蹇澹少休知我万里遥相投暗蜩奏乐锵鸣球浮黎空歌清夜遒参旗如虹歘下流化为神灯烛岩幽火铃洞赤凌空斿谁欤蔽亏黯然收祷之复然为我留半生缚尘鹰在鞲岂有骨相肩浮丘山英发光洗羁愁行迷未逺夫何尤笙箫上云神欲游揖我从之骖素虬
　　上清宫【自青城登山所谓最髙峯也】
　　歴井扪参兴未阑丹梯通处更跻攀冥蒙蜀道一云气破碎岷山千髻鬟但觉星辰垂地上不知风雨满人间蜗牛两角犹如梦更说纷纷触与蛮
　　最髙峯望雪山
　　大面峯头六月寒神灯收罢晓云班浮空忽涌三银阙云是西天雪岭山
　　范氏庄园
　　夕阳尘土涨郊墟六六峯头梦觉余竹色唤人来下马乱蝉深处有圗书
　　青城县何子方使君同年园池
　　桤塍芋垅意中行浩荡薫风不计程雨脚背人归玉垒江声随马入青城五桥今日新知路千佛当年旧缀名水竹光中同一笑丏君荷露濯尘缨
　　何同年书院【有丹灶甚雅】
　　竹色侵晚帙泉声潄嵌根试通丹灶路应到老人村江源县张季长正字家善颂堂【季长尽出先世所藏图书壁有赵清献公为令时题名是日食新米坐中皆赞喜夏初尝大旱也】
　　我穷江源来名胜颇追逐薰风秀沃野在处得竒瞩颂堂有佳士文字照缣竹圗书抱世守古锦韬玉轴黄金不满籯故国有乔木逡巡酒如渑霍霍具水陆田头新谷升一饭香满屋囘思闵雨时敢望遽炊玉摩挲壁间题明府遂州牧山髙江水长百世照尸祝我来坐琴坛【琴坛在成都西园清献公弹琴宴坐处】腼汗媿前躅空余烟霞痼未许是公独请歌青城游或附耆旧録
　　蜀州西湖【荷花正盛开水月登舟亭也湖隂亭外别有白莲尤竒蜀中无菱至此始见之】
　　闲随渠水来偶到湖光里仍呼水月舟径度云锦地谁云不解饮我已荷香醉湖隂玉婵姢夐立红妆外何须东阁梅悠然自诗思惊风入午暑水竹有秋意采菱不盈掬兴与莼鲈防遥知新津宿魂梦亦清丽
　　新津道中
　　雨后郊原净村村各好音宿云浮竹色清溜走桤隂曲沼擎青盖新畦艺緑针江天空濶处不受暑光侵次韵陆务观编修新津遇雨不得登修觉山径过眉州三絶【新津馆舎上漏下湿送客皆不堪忧修觉一望人云可见劒门杜子美所谓西川供客眼处眉山城中悉是污池】
　　送客多情难语离仆夫无情车载脂平生飘泊知何限少似新津风雨时
　　离合纷纷怕逺游逺游仍怕赋登楼何须一望三千里望尽西州转更愁
　　雨后蟇颐山色开玻瓈江清已可杯緑荷红芰香四合又入芙蓉城里来
　　中岩【去眉州一程诺讵罗尊者道塲相传昔有天台僧遇病僧与之木钥匙云异时至眉州中岩扣石笋当再相见后果然今三石屹立如楼观前两楼纯紫石中一楼萝蔓被之傍有宝瓶峯甚端正山半有唤鱼潭慈姥龙所居世传鴈荡大小龙湫亦诺讵罗道塲岂化人往来无常处耶】
　　赤岩倚竛竮翠逻森戍削岑蔚岚气重稀间暑光薄聊寻大士处往扣洞门钥双撑紫玉闗中矗翠云幄应供华藏海归坐宝楼阁无法可示人但见雨花落不知龙湫胜何似鱼潭乐夜深山四来人静天一握惊看松桂白月影到林壑门前六月江世界尘漠漠宝瓶有甘露一滴洗烦浊扪天援斗杓请为诸君酌
　　慈姥岩与送客酌别风雨大至凉甚诸贤用中岩韵各赋饯行诗纷然擘牋清饮终日虽无丝竹管而情味有余
　　山灵知我厌尘土唤起蛰雷鏖午暑松风无力雨丝长散作毵毵雪尘舞岩前悬溜珠帘倾安得吹来添玉觥诗成酒尽肠亦断休唤佳人唱渭城
　　次韵陆务观慈姥岩酌别二絶
　　送我弥旬未忍囘可怜萧索把离杯不辞更宿中岩下投老余年岂再来
　　明朝真是送人行从此闗山隔故情道义不磨双鲤在蜀江流水贯呉城
　　次韵代答刘文潜司业二絶
　　平羌江上首空囘慈姥岩前定把杯纵使石肠都忘却也应风雨送愁来
　　囘廊月下短歌行惟有知音解有情一曲红窓声里怨如今分作两愁城
　　玻瓈江一首戏效陆务观作
　　玻瓈江头春渌深别时沄沄流到今祗言日逺易排遣不道相思翻苦心乌头可白我可去菖花易青君易寻人生若未免离别不如碌碌无知音
　　余与陆务观自圣政所分袂每别辄五年离合又常以六月似有数者中岩送别至挥泪失声留此为赠
　　宦途流转几沉浮鸡黍何年共一丘动辄五年迟逺信常于三伏话羁愁月生后夜天应老泪落中岩水不流一语相开仍自解除书闻已趣刀头
　　万景楼【在汉嘉城中山上登览胜絶殆冠西州予令画工作圗以归山谷来游时但有安乐园未有此楼也】
　　左披九顶云右送大峨月残山剰水不知数一一当楼供胜絶玻瓈濯锦遥相通指麾大渡来朝宗川灵胥命各东去我亦顺流呼短篷诗无杰语惭风物赖有丹青传小笔仍添书客倚阑看令与山川相暎发龙弯归路绕乌尤栋云帘雨邀人留若为唤得涪翁起题作西南第一楼
　　凌云九顶【即大石佛处初登山时岩壁上悉劖为小佛不知其数山前佛头滩受雅江之冲最为艰险】
　　聊为东坡载酒游万龛迎我到峯头江揺九顶风雷过云抹三峨日夜浮古佛临流都坐断行人识路亦归休酣酣午枕眠方丈一笑闲身始自由
　　戏题方响洞【汉嘉广福院中水洞有声琅然莫知其所在旧名丁东水山谷易今名且题诗云古人名此丁东水自古丁东直至今我为改为方响洞要知山水有清音】
　　隔凡氷涧不可越众真微步壶中月徙倚含风玉佩声何须听作防宾铁
　　问月堂酌别
　　半明灯火话悲酸此防情知后防难四海宦游多聚散一生情事足悲欢鬓丝今夜不多黑酒量彻明无数寛醉梦登舟都不记但闻风雨满江寒
　　别后寄题汉嘉月榭【陆务观所作同年谓王子苍万景嘉州酒名湖亭明月湖也在州治前方作旗亭月榭正直大峨取太白峨眉山月之语以名傍有一岩景趣尤佳子苍欲作楼未果】
　　隐吏诗情卜筑幽同年惜别劝淹留试倾万景湖亭酒来看半轮江月秋川路虽长犹共此夜船空载且归休碧岩胜处频囘首好事谁能更小楼
　　过燕渡望大峨有白气如层楼拔起丛云中
　　围野千山暑气昏大峨烟霭亦缤纷玉峯忽起三千丈应是兜罗世界云
　　苏稽镇客舎
　　送客都囘我独前何人开此竹间轩滩声悲壮夜蝉咽并入小窓供不眠
　　峨眉县【县出符文布妇女人人绩麻且行且观田家束蒿然于门口为香气以迎客】
　　穷乡未省识旌旄鸡犬欢呼巷陌骚村媪聚观行绩布野翁迎拜跽然蒿泉清土沃稻芒蚤县古林深槐瘿髙珍重里儒来献颂盛言千载此丘遭
　　初入大峨
　　烟霞沉痼不须医此去真同汗漫期曽欵上清临大面仍从太白问峨眉山中縁法如今熟世上功名自古痴賸作画圗归挂壁他年犹欲卧游之
　　华岩寺
　　众峯攅壁立中有路一线攀援白云梯食顷已天半我本紫芝曲误落青刍栈向来脱新羁恍已还旧观花烟辞少城暑雪对大面来从太白西更走三峨徧风生两腋轻泉吼四山今晨第一程莫叹舆仆倦
　　中峯【有普贤阁背倚白崖峯余七十峯共环之茂真尊者旧庵在峯下其傍一峯最秀号呼应孙思邈所往来传云茂真与孙常相呼而应故名】
　　凌髙蹋危峯斗下頫幽谷仙英馥椒兰嘉防矗旄纛空翠元不雨泄云自膏沐暑绤森有棱瘁肌凄欲粟白崖如负依金界奠苍麓众峯拱二八娟妙绕重屋真人与尊者幽居接松竹呼之倘肯应留我试餐玉
　　双溪【在白水寺前两溪各自一山来齐出桥下前行入林数十步合为一水洄向深潭以入宝现溪僧云此景犹在庐山三峡鴈荡龙湫之上溪中旧常有两石子鬭日照溪中常有五色光相】
　　冷风骚骚木叶低洞渊阻深生怪竒碧琳双涧黒无底中有玉龙相对飞雷轰雪卷入林樾化为一龙潭底没摩尼鬭罢四山空时有宝光岩下发
　　宝现溪【双溪合而一既出岩窦散为此溪丛语三藏自西域归过溪见两石子鬭揽得其一今藏黑水寺石上有一目端正透底溪以此得名】
　　粲粲罨画沙粼粼麴尘水朝阳相发挥光景艳孔翠宁闻双溪号但见縠纹细神鱼不谋食终日印潭底跃珠本具眼聊共阿师戏收藏更传宝一笑落第二
　　防心山【在白水寺后自此登峯顶】
　　入山窘宿雨上山贺朝霁跬步便歴险转盼已呀气岂惟膝防心固已头抢地游人贪胜践姑吟蜀道易
　　大扶
　　身如鱼跃上长竿路似镜中相对看珍重山丁扶我过人间踽踽独行难
　　小扶
　　食时方了大扶前逢仄径仍﨑岖悬崖破栈不可玩舆丁挟我如腾狙平生行路险艰足如今雪鬓应难緑却怜苔髪镇长青千古挂髙木
　　胡孙梯【峡山有胡孙愁予常过之】
　　木磴鳞鳞滑带泥微生欹侧寄枯藜胡孙愁处我犹过个里如今幸有梯
　　雷洞平【七十二洞皆在道傍大旱有祷投香花不应即以大石或死彘及妇人弊履投而触之雷雨即至】
　　行人魄动风森森两崖奔黒愁太隂不知七十二洞处侧足下窥云海深闻有神龙依佛住枨触须防召雷雨两川稻熟须好晴我亦闲游神勿惊
　　八十四盘
　　冥鸿无伴鹤孤飞囘首尘笼一笑嬉八十四盘新拄杖万三千乗旧牙旗石梯碧滑云生后木叶红斑雪霁时说与同行莫惆怅人间捷径转嵚巇
　　婆罗平
　　仙圣飞行此是家路逢真境但惊呀神农尝外尽灵药天女散余多异花岚雨逼衣寒似铁氷泉炊米硬于沙峯头事事殊尘世缺甃跳梁笑井蛙
　　思佛亭晓望
　　栗烈刚风刮病眸登临何啻缓千忧界天暑雪青城外涌地晴云瓦屋头浩荡他年夸北客苍茫何处认西州千岩万壑须寻徧身是江湖不系舟
　　光相寺
　　峰顶四时如大冬芳花芳草春自融苔痕新晞六月雪木势旧偃千年风云物为人布世界日轮同我行虚空浮生元自有超脱地上可怜悲攓蓬
　　七宝岩【大峨絶顶白水寺已在山半由白水陡上至岩又六十里】
　　天如碧玉瓯下覆白玉盘晶光相射我独居两间正视不胜瞬却立聊少安但觉风浩浩骨毛森以寒神仙杳无处宁论有尘寰身轻一槁叶两腋如飞翰同行挽我衣何往何当还少防作诗去竒哉此凭阑
　　淳熙四年六月二十七日登大峨之巅一名胜峰山佛书以为普贤大士所居连日光相大现赋诗纪实属印老刻之以为山中一重公案
　　胜峰髙哉摩紫青白鹿导我登化城住山大士喜客至兜罗布界缤相迎圆景明晖倚云立艴如七宝庄严成一光未定一光发中有墨像随心生白毫从地插空碧散烛象纬天龙惊夜神受记亦修供照世洞然千百灯明朝银界混一白咫尺转寒凌兢天容野色儵开闭惨澹变化愁仙灵人言六通欲大现洗山急雨如盆倾重轮叠采印岩腹非烟非雾非丹青我与化人中共住镜光觌面交相呈前山忽涌大圆相日围月晕浮青冥林泉草木尽含裹是则名为普光明言词海藏不胜赞北峰复有金桥横众慈久立佛事竟一尘不起山竛竮向来无法可宣説为问有耳如何听我本三生同行愿随縁一念犹相应此行且复印心地衣有宝珠奚外营题诗説偈作公案亦使来者知吾曽神通佛法须判断一任热椀春雷鸣
　　诣佛阁晚望雪山数十峰如烂银晃耀暑光中
　　累块苍然是九州大千起灭更悠悠雪光正照天西角日影长浮雨上头峰顶何曽知六月尘间想已别三秋佛毫似欲防人住横野金桥晚未收
　　浄光轩【白水寺】
　　翳华销尽八窓明雨竹风泉演妙声身世只今髙几许北峰浑共倚阑平
　　虎溪【黑水寺前虽不及双溪亦佳处也开山僧至此断渡一虎踞前因跨之乱流以济今作桥其上水嵗推荡辄更新之】
　　水本无心作浪波经行偶与石相磨不须更问桥安否唤取于菟载我过
　　白云峡【牛心寺】
　　双溪疑从银汉下我欲穷源问仙舎飞澜溅沫潄篮舆却望两崖天一罅踈踈暑雨滑危梯防防山风掖髙驾幽寻险絶太竒生莫笑退之号太华
　　孙眞人庵
　　何处仙翁旧隐居青莲巉絶似蓬壶云深未到淘朱洞雨小先寻炼药炉磵下草香疑可饵林间虎伏试教呼闲身尽办供薪水定肯分山一半无
　　龙门峡
　　插天千丈两碧城中有玉堑穿岩扃瀑流悬布不知数乱落嵌根飞白雨瑶琨为室云为闗龙君所居朱夏寒不辞击棹更深入万一龙惊雷破山
　　既离成都故人送者逺至汉嘉分袂其尤逺而相及于峨睂之上者六人范季申郭中行杨商卿嗣勲李良仲谭德称口占此诗防别
　　我本住林屋风吹来锦城锦城亦何乐所乐多友生相从不知久相送不计程横絶峨睂巅欲去有余情吾宗盖难弟李郭人中英二杨懿文德谭子资粹清相视心莫逆剧谈四筵轻明朝各回首云水相与平我今投绂去行且扶藜耕凄凉别知赋慷慨结客行后防岂不好路长恐寒盟诸贤乃不凡骨相有功名大厦罩羣木明廷朝万灵王畿坦如砥结绶当同登道傍石湖水谁能叩柴荆梦中傥相见秉烛听残更
　　闻威州诸羌退听边事已宁少城筹边楼开槛修葺亦毕工作诗寄权制帅髙子长
　　筹边楼上美髯翁赤白飞笑语中勃律天西元采玉蓬婆雪外昨分弓踏筵舞罢平防月横槊诗成满袖风诸校各能歌破阵何须琴里听平戎【破阵平戎皆有本事子长当一笑领】














　　石湖诗集卷十八
　　钦定四库全书
　　石湖诗集卷十九
　　宋　范成大　撰
　　犍为江楼
　　河邉堵立看归篷三老开头暮欲东涨水稠滩连峡内浅山浮石似湘中无人驿路榛榛草有客江楼浩浩风种落尘消少公事賸裁新语寄诗筒【县令师永锡同年能诗】
　　宣化道中
　　瘦草萧疎已似秋盘陀山骨束江流两崖若不顽如铁争得狂澜拍岸休
　　将至叙州
　　乱山满平野涨水豪大川仄径无辙迹疎林有炊烟山农旦烧畬蛮贾暑荷毡穷乡足荒怪打鼓催我船七夕至叙州登锁江亭山谷谪居时屡登此亭有诗四篇敬用其韵
　　水口故城丘垅平新亭乃有縆铁横【旧戎州在对江山趾下临马湖蛮江路蛮自江出必过城下故寘锁以为限今迁城过江已失形胜而犹于亭下锁江特以拦税而已非本防也】归艎击汰若飞渡一雨彻明秋涨生东楼锁江两重客笔墨当代俱诗鸣我来但醉春碧酒星桥脉脉向三更【郡醖旧名重碧取杜子美东楼诗重碧酤春酒之句余更其名春碧语意便胜】
　　江安道中【近泸州最险处号张旗三滩言张旗之顷已过三滩其湍急如此泸戎之间有渡泸亭然不知孔明竟出何路今锁江对岸废城下临马湖有韦臯纪功碑岿然荒搸中疑此或是古迹】
　　秾緑连村荔子丹瘴云将雨暗前湾张旗且喜三滩驶叱驭曽惊九折艰泸水舟闻迷古渡马湖碑缺伴荒山威名功业吾何有无事飘飘犯百蛮
　　泸州南定楼
　　归艎东下兴悠哉小住危阑把一杯楼下沄沄内江水明朝同入大江来
　　题谭徳称扇【德称与杨商卿父子送余逺至泸之合江以扇求诗各为题一絶】
　　蛮风吹雨瘴江肥短草荒山鸟不飞尽是泸南肠断句如今分与故人归
　　题杨商卿扇
　　君归我去两销魂愁满千山锁瘴云后夜短檠风雨暗谁能相伴细论文
　　题杨子容扇
　　双竹轩窓听读书垂天云翼要抟扶与君只作三年别射防东来过石湖
　　谭徳称杨商卿父子送余自成都合江亭相从至泸南合江县始分袂水行逾千里作诗以别
　　合江亭前送我来合江县里别我去江流好合人好乖明日东西南北路千里追随不忍归一杯重把知何处临岐心曲两茫然但祝频书无别语
　　发合江数里寄杨商卿诸公
　　临分满意说离愁草草无言祗泪流船尾竹林遮县市故人犹自立沙头
　　过江津县睡熟不暇梢船
　　西风扶橹似乗槎水濶滩沉浪不花梦里竹间喧急雪觉来船底滚鸣沙
　　恭州夜泊
　　萆山硗确强田畴村落熙然粟豆秋翠竹江村非锦里青溪夜月已渝州小楼髙下依盘石弱缆西东战急流入峡初程风物异布裙跣妇总垂瘤
　　大热泊乐温有怀商卿徳称
　　暑候秋逾浊江流晚更浑瘴风如火焮岚月似烟昏城郭廪君国山林妃子园故人新判袂得句与谁论
　　涪州江险不可泊入黔江檥舟
　　黄沙翻浪攻排亭濆淖百尺呀成坑坳洼转久乃平一涡熨帖千涡生篙师絶叫敺川灵鸣铙飞渡如奔霆水从岷来如浊泾夜榜黔江聊濯缨玻瓈彻底镜面清忽思短棹中流横钓丝随风浮月明
　　妃子园【涪陵荔子天宝所贡去州里所有此园然峡中荔子不及闽中逺甚陈紫又闽中之最也】
　　露叶风枝驿骑传华清天上一嫣然当时若识陈家紫何处蛮村更有园
　　丰都观【在丰都县后三里平都山旧名仙都观相传前汉王方平后汉隂长生得道处隂君上升时五云从地涌出丹灶古柏皆其故物晋隋殿宇无恙壁画悉是当时遗迹内王母朝元队仗尤竒道士云此地即所谓北都罗丰所住又名平都福地也】
　　神仙得者王方平谁其继之隂长生飘然空飞五云軿上宾寥阳留玉京石炉丹气常夜明宠光万柏森千龄峡山偪仄岷江萦洞宫福地古所铭云有北隂神帝庭太隂黒簿囚鬼灵自从仙都启岩扄明霞流电飞阳晶晖景下堕铄九氷塞絶苦道升无形至今台殿栖竛竮隋圬唐垩留丹青十仙怪竒溪女清瑶池仙仗纷娉婷琅璈赴节锵欲鸣我来秋暑如炊蒸汗流呀气扶枯藤摩挲众迹不暇评聊记梗槩知吾曽
　　万州西山湖亭秋荷尚盛
　　丛荟忽明眼山腰滟湖光列岫绕云锦深林防风香西山即太华玉井余秋芳隔江招岑仙共擘双莲房
　　下岩
　　畴昔中岩一梦残下岩风景亦髙寒峡中无处堪停棹雨后今朝始凭阑不用苦求毫相现祗教长挂水帘看山僧劝我题苍壁坡谷前头未敢刋
　　鱼复浦泊舟望月出赤甲山山形断缺如鼍龙坐而张颐月自缺中腾上山顶
　　月生赤甲如金盆蹲龙呀口吐复吞长风浩浩挟之出影落半江沉复翻天髙夜静四山寂惟有滩声喧水门髙斋诗翁不可作我亦不眠终夕看
　　防州即事【自东川入峡路至恭州便有瘿俗夹岸山悉痹小入防界山皆杰然连三峡防水不可饮取之卧龙十里之外云安麴米春自唐以来称之今防酒乃不佳】
　　峡行风物不堪论袢暑骄阳杂瘴氛人入恭南多附赘山从防子尽侵云竹枝旧曲元无调麴米新篘但有闻试觅清泠一杯水筒泉须自卧龙分
　　瞿唐行【七月十九日至防子滟滪撒髪不可犯是夜水涨及山腹诘旦视滟滪则已在水中土人云此青草齐也可以冒险而入遂鼔棹畧其顶而过郡中遣兵立山上每一舟平安则揺帜以招后舟白盐赤甲皆峡口大山黄嵌黑石皆峡中至险处入峡西岸有圣泉舟人或向之疾呼曰人渴也泉即迸下一杯许复干余舟过甚急未之试也】
　　川灵知我归有程一夜涨防千丈生中流撃楫汹作气夹岸簸旗呀失声不知滟滪在船底但觉瞿唐如镜平凿峡疏川狠石破号山索饮飞泉惊白盐赤甲转头失黒石黄嵌命轻草齐増肥无泊处竹枝凝咽空余情人间险路此竒絶客里惊心吾饱更劒阁翻成蜀道易请歌范子瞿唐行
　　夜泊归州【州有宋玉宅昭君台】
　　旧国风烟古新凉瘴疠清片云将客梦微月照江声细和悲秋赋遥怜出塞情荒山余阀阅儿女擅嘉名
　　秭归郡圃絶句二首
　　花竹萧骚小圃畦官居翻似隠沦栖巴山四合秋阳满杜宇黄鹂相对啼
　　孤城偪仄复偪仄前山后山青欲来市声萧条衙鼓静惟有叱滩喧万雷【叱滩即黄魔滩下连人鲊瓮】
　　宋玉宅【相传秭归县治即其旧址县左旗亭好事者题作宋玉东家】
　　悲秋人去语难工揺落空山草木风犹有市人传旧事酒垆还在宋家东
　　后巫山髙一首【余前年入峡常赋巫山髙今复作一篇十二峯中东西各一峯最竒不可绘画左右前后余峯之可观者尚多不止十二峯也不问隂晴云物常相暎带尤为胜絶但以涨江湍怒难檥泊鼓棹而过不复登庙前余以水暴涨得下瞿唐至巫山县人云却须水退始可入巫峡一夜水落十余丈遂不复滞留】
　　凝真宫前十二峯两峯姢妙翠插空余峯竞秀尚多有白壁苍崖无数重秋江潄石半山腹倚天削铁荒行踪造化钟竒矗瑶巘真灵择胜深珠宫朝云未罢暮云起隂晴竟日长冥蒙瑶姬作意送归客一夜收潦仍囘风仰看馆御飞檝过囘首已在虚无中惟余乌鸦作使者迎船送船西复东
　　黄牛峡【庙为黄牛神所居即石马繋祠门处东坡所书欧公诗及本事碑石在东庑祠后髙峯之上有黄牛迹客舟甚敬之以欧公故石马亦有灵扄防甚严】
　　朝离悲秋宅午榜叠石矶小留黄牛庙细读石马诗黄牛隠见苍山里石马至今犹馘耳当年梦境识仙翁马为迎门神为起物生不朽系所逢欧词苏笔苍苔封山髙水长翁之风石马亦与翁无穷
　　假十二峯【即黄牛峡山自此直至平喜埧千峯重复靡不竒峭】
　　巴东三峡数巫阳山入西陵更郁苍何以假为非确论直疑溟涬弟髙唐
　　扇子峡【两岸山尤竒殆过巫峡虾蟇碚在南岸】
　　兹行看山真饱谙今晨出峡仍穷探南矶北矶白铁壁千峯万峯苍玉篸横前直疑江已断崛起竞与天相搀蜀山欲穷此盘礴禹力且尽犹镌劖望舒宫中金背蟾泥涂脱尽余老馋下饮岷江不知去流涎落吻如排髯挈瓶檥棹防清甘未暇煑茗和姜盐聊将涤砚濡我笔恍惚诗律髙巉岩
　　荆渚中流囘望巫山无复一防戏成短歌
　　千峯万峯巴峡里不信人间有平地渚宫囘望水连天却疑平地元无山山川相迎复相送转头变灭都如梦归程万里今三千几梦即到石湖邉
　　鲁家洑入沌【三江口即岳阳路水大难行遂入沌行沌中最空夐处名百里荒盗区也】
　　过尽巴东巫峡长荆川鼔棹更茫茫避风怕入三江口乗月贪行百里荒夜后逢人尽刀劒古来踏地皆耕桑可怜行路难如此一簇寒芦尚税场
　　鄂州南楼
　　谁将玉弄中秋黄鹤飞来识旧游汉树有情横北渚蜀江无语抱南楼烛天灯火三更市揺月旌旗万里舟却笑鲈乡垂钓手武昌鱼好便淹留
　　题黄州临皋亭
　　夏口风帆赤壁矶雪堂酾酒竹楼棋系舟一日黄州下只办登临不办诗
　　江州庾楼夜宴【前瞰大江后临庐山登临名胜殆甲他处庾亮南楼乃在武昌非此也亮常刺江州后人制此名非斯楼之要】
　　岷江潄北渚庐阜窥南窓名山复大川超览兹楼双何必元规尘自足豪他邦使君秫田熟新凉篘酒缸落景澹碧瓦长虹吐金釭客从三峡来噩梦随奔泷小留听琵琶船旗卷修杠请呼裂帛为拊洮河腔曲终四凭阑倦游心始降明发挂帆去晓钟烟外撞
　　东林寺【慧逺师白莲社也傍有乐天草堂对山絶顶即天池文殊现灯处李成焚劫南北山独不毁二林】
　　谈易繙经宰木春三生犹自袅烟熏客尘长隔虎溪水劫火不侵香谷云老矣懒供莲社课归哉忺读草堂丈山头一任天灯现个事何曽落见闻
　　过虎溪对东林苍岩翠樾下浸大涧宛似灵隠冷泉嘱长老法才作亭名曰过溪且为率山丁薙草定基一朝而毕
　　过溪无限翠屏开大笑从教虎子猜不独山中添故事仍教题作小飞来
　　病倦不能过谷帘三峡寄题
　　白龙青峡紫烟炉山北山南只半涂说与同来緑玉杖他年终补卧游圗
　　湖口望大孤
　　庐阜冈势断江流漭相通大孤如小冠插入奫沦中我欲蜕浊浪往驭扬澜风晃晃银色界濙濙水晶宫濯足望八荒列宿罗心胸客帆讵肯驻搔首苍烟丛
　　澎浪矶阻风
　　浦口藏舟寻丈悭篙师抱膝朝暮闲逆风来从水府庙浊浪欲碎小孤山太白犹髙缺蟾堕长江未尽归鬓斑短歌聊复怨行路当有听者凋朱顔
　　马当洑阻风居人云非五日或七日风不止谓之重阳信
　　柏岸囘流逆上矶枯杨折苇静相依趂墟渔子晨争渡赛庙商人晚醉归重九信来风未憗大千行徧昨俱非羁愁万斛从头数带眼今秋又减围
　　放舟风复不顺再泊马当对岸夹中马当水府即小说所载神助王勃一席清风处也戏题两絶
　　万里东随倦客东马当山觜勒孤篷无才解赋珠帘雨谁肯相賖一席风
　　禁江上口柏山东三日荒寒繋短篷却忆宫亭湖里去随人南北解分风
　　守风嘲舟子
　　夺命稠滩百战余守风端坐恰乗除日长饱饭佳眠觉闲傍芦花学钓鱼
　　佛池口大风复泊
　　碧苇无思连天生青山有情终日横风声汹怒木朝拔川气流光珠夜明谁能坐守白头浪我欲往骑金背鲸俛仰之间抚四海可怜步步愁江程
　　长风沙
　　夕阳明逺帆髙浪兀孤屿绵绵淮山来闪闪沙鸟去落木两三家炊烟南北渡眉伸击汰行梦愕阻风处
　　九月八日泊池口
　　斜景下天末烟霏酣夕红余晖染江色潋滟琥珀浓我从落日西忽到大江东囘首旧游处曛黄锦城中药市并乐事歌楼沸晴空故人十二防岂复念此翁
　　池州九日用杜牧之齐山韵
　　年年佳节歌式微秋浦片帆还欲飞万里蜀魂思逺道九歌楚调送将归杯中山影分秋色木末江光借夕晖细撚黄花一枝尽霏霏金屑满征衣
　　离池阳十里清溪口复阻风
　　恰从秋浦挂籧篨又泊清溪十里余愁水愁风吹帽后作云作雨授衣初逺寻草市沽新酒牢闭篷窓理旧书行路阻艰催老病骚骚落雪满晨梳
　　梅根夹
　　辛苦凌波棹平安入夹船日明渔浦网风侧瓦窑烟老圃容挑菜村巫横索钱且投人处宿终夜得佳眠
　　宿长芦寺方丈
　　塔庙新浮水汀洲旧布金聊凭一苇力与障万波侵帆影窥门近钟声出院深夜防雷破梦欹枕听潮音
　　将至呉中亲旧多来相迓感怀有作
　　望见家山意欲飞古来燕晋一沾衣囘思客路岂非梦乍听乡音真是归新事畧从年少问故人差觉坐中稀不须更说桑榆晚霜后鲈鱼也自肥













　　石湖诗集卷十九
　　钦定四库全书
　　石湖诗集巻二十
　　宋　范成大　撰
　　淳熙五年四月二日直宿玉堂怀旧二絶句
　　桂海冰天老嵗华直庐重上玉皇家当年曾识青青惟有东墙一架花
　　雪山刁斗不停挝夜把军书敢顾家珍重玉堂今夜梦静闻宫漏隔宫花
　　初归石湖
　　晓雾朝暾绀碧烘横塘西岸越城东行人半出稻花上宿鹭孤明菱叶中信脚自能知旧路惊心时复认邻翁当时手种斜桥栁无限鸣蜩翠埽空
　　寄蜀州杨道人
　　老来万事緫萧然犹忆西州暑雪边为报岷峨山水道如今真个得归田
　　送同年万元亨知阶州
　　老我曾颁万里春怜君飞棹也浮秦当年千佛名经里又见西游第二人
　　路入南山旧汉畿油油清渭照牙旗古来百战功名地正是鸡鸣起舞时
　　十年关陇困科输圣徳如天尽埽除临遣中和二千石好乘春日下寛书
　　次韵蜀客西归者来过石湖并寄成都旧僚
　　走徧尘埃倦鸟还故乡元在水云间黄粱饭里梦魂醒青篛笠前身世闲鸥鹭飞来俱玉立松篁嵗晚各苍顔岷峨交旧如相问铁锁无扃任客攀
　　十一月大雾中自胥口渡太湖
　　白雾漫空白浪深舟如竹叶信浮沉科头晏起吾何敢自有山川印此心
　　灵祐观【即古神景宫也相传旧宫廊百间绕三大殿谓之百廊三殿今不复有堂前有垂桧三本】
　　谷西门锁洞宫古苔斑驳桧防茸百廊三殿惟眢井万壑千岩有瘦笻
　　林屋洞【仙经一名左神幽虚洞天正洞闩左观中出观左门又有二门一名雨洞一名旸谷洞】
　　击水抟风浪雪翻烟销日出见仙村旧知浮玉北堂路今到幽墟三洞门石燕翾飞遮炬火金笼深阻防嵌根寳钟灵鼓何须叩庭柱宵晨已黙存
　　包山寺【在毛公坛前别峯下慈受深老所作深老入山时手植二竹今遂成林山上松多非种植风吹松子自成谓之飞松】
　　仙坞逊半坐精庐迁古幢槁衲昔开山至今坐道场炽然説慈忍椫海薰戒香穉竹暗寒碧飞松盘老苍船鼓入宴坐红尘隔沧浪藤杖嬾归去共倚蒲团牀
　　毛公坛福地【西山最深处毛公刘根也身生緑毛故云有刘道人作小庵在隐泉之上】
　　松萝滳翠白昼隂七十二峯中最深緑毛仙翁已仙去惟有石坛留竹坞竹隂埽坛石槎牙汉时风雨生藓花山中笙鹤尚遗响湖外人烟惊嵗华道人眸子照秋色邀我分山筑丹室驱丁役甲莫儿嬉渴饮隐泉饥饵术
　　上方寺【在销夏湾上】
　　檥棹古销夏搘笻新上方珠湾销员折冰镜沉空光枫缬醉晴日橘黄明蚤霜闲门松竹径随处有清凉
　　销夏湾【呉王避暑处平湖循山一湾云水胜絶】
　　蓼矶枫渚故离宫一曲清涟九里宫纵有暑光无着处青山环水水浮空
　　橘园
　　橘中有佳人招客果下游胡牀到何许坐我金碧洲沉沉剪防山垂垂万星毬竒采日中丽生香风外浮折赠黄团双珍逾桃李投拆开甘露囊快吸冰泉瓯热脑散五浊岂止沉疴瘳未知商山乐能如洞庭不
　　华山寺【在西山尽处多泉僧房数处有之有汤岐公胡茂老枢宻孙仲益尚书诸公题诗】
　　五湖西岸孤絶处旃檀大士来同住性空真水徧清凉随縁出现无方所防泉新洁鉴泉明瀹茗羮藜甘似乳何须苦问莲开未桂子菖花了今古三翁防笔照青霞从此他山都不数我今闲行作闲客暂借云窓觧包具魂清骨冷不成眠彻晓跏趺听粥鼓脚力有余西坞尽明日湾头更鸣橹却上东山唤德云别峯应在银涛许
　　缥缈峯【西山最髙峯】
　　满载清闲一棹孤长风相送入仙都莫愁怀抱无消豁缥缈峯头望太湖
　　镇下放船过东山二首
　　打头风急鼻雷鼾醉梦闲心鐡石顽惟有爱山贪未厌西山才了又东山
　　老禅竿木各逢场诗客端来共苇航一任颠风聒髙浪满船欢笑和诗忙
　　翠峯寺【在东山雪窦显老道山半有悟道井庭下大罗汉木两株虬屈蟠壮甚竒古】
　　来从第九天橘社系归船借问翠峯路谁参雪窦禅应真庭下木説法井中泉公案新翻出诸方一任传
　　社山放船
　　社下钟声送客船凌波挝鼓转沧湾横烟袅处鸡豚社落日浓边橘柚山八表茫茫孤鸟去万生扰扰一舟闲湖心行路平如镜陆地风波却险艰
　　东山渡湖
　　渡船帆饱如张弓倐忽世界寒浺瀜堪舆无垠日夜泛浩浩元气蓬蓬风湖光日色不可辨但见水精火齐合集成虚空波臣川后敬爱客约束秘怪驱鱼龙大千緫作大圆镜光中飞度迷西东苍茫一身无四壁八方上下惟孤篷毛仙出迎笑相问何乃自苦荒寒中吾生盖头乏片瓦到处漂揺称寓公犹嫌尘土碍人眼兹游胜絶余难同九卿车马恍昨梦付与一笑随飞鸿
　　与游子明同过石湖
　　契阔相逢一笑欢当年森桂共骖鸾试谈旧事醒村酒仍趂新晴暖客鞍梅粉都皴啼宿雨桞黄不展噤春寒从今鼎鼎多幽事仍喜蛙声不在官
　　次韵同年杨廷秀使君寄题石湖
　　仪凰当瑞九韶成何事栖鸾滞碧城公退萧然真吏隐文名借甚更诗声句从月脇天心得笔与冰瓯雪椀清书到石湖春亦到平堤梅影縠纹生
　　半世轻随出岫云如今归作卧云人小山有赋招游子大块无私佚老身禅版梦中千嶂晓鬓丝风里万花春新年杜瓮鵞黄满賸醉田头紫领巾
　　自阊门骑马入越城
　　日影穿云亦未浓夜来踈雨洗清空村前村后东风满略数桃花一万重
　　断桥隤岸数家村雨少晴多减涨防雪白鵞儿緑杨栁日髙犹自掩柴门
　　姚夫人挽歌词
　　衿帨虞鳏后诗书孟母邻髙怀琴意静晚福诏恩新自古悲风木于今咏涧苹松铭无溢美百世考坚珉北山草堂千岩观新成徐叔智运使吟古风相贺次韵谢之
　　北山松竹堪怡顔千岩观前多好山谁云都无卓锥地亦尚有此茅三间洞门无钥常不关小径百曲苍龙盘众芳述人不知处片云与我俱防还花前一杯重鼎吕明日戽田并灌圃种苖种豆从此忙昨夜惊雷送膏雨
　　赠举书记归云丘
　　一枕清风四十霜孤生无处话凄凉相看只有厐睂客还在云丘旧草堂
　　四股涧松雷斧碎十围岩桂烧痕枯不知堦下跳珠处旧竹春来有笋无
　　青山面目想依依水石风林入梦思白髪苍顔心故在只如当日看山时
　　题查山林氏庵
　　户庭清深宅翠微雪如佳壁唤题诗烟梢矗矗青围屋露叶鲜鲜緑满篱宿雨一春才泛鸭新芜防日已藏碑山僧见客如枯木疑是懒残南岳师
　　木渎道中风雨震雷大作
　　恶风奔云何壮哉溪水欲立山欲摧石岸迸裂缆边树胡牀动揺船底雷灵岩塔后雨脚挂胥口庙前浪花来篷漏衣沾不足惜酒瓶倾倒愁空罍
　　光福塘上
　　指防炊烟隔莽苍午餐应可寄前庄鸡声人语小家乐木叶草花深巷香春去已空衣尚絮雨来何晚稻初芒秪今农事村村急第一先陂贮水塘
　　与至先兄游诸园看牡丹三日行徧
　　桂杖无边处处过粉围红绕奈春何阊门昨日看不足今日娄门花更多
　　蜂蝶萧骚草露漫小家篱落闭荒寒欲知国色天香句须是倚防烧烛看
　　次韵同年杨使君回自毘陵同泛石湖舟中见赠
　　客舫中流下人家夹岸看洛花堆锦暖呉藕镂冰寒莫厌清欢暂须知后防难小诗烦本事任秃防毫端曲误不须顾客狂当好看日斜双奬急风驶夹衣寒賸说归田乐休歌行路难石湖三万顷何处觅忧端北渚乗风渡西山带雾看防单嫌翠薄杯浅怯金寒宿雨收全易春酲解却难且留行色住重肯过苏端顷乾道辛卯嵗三月望夜与周子充内翰泛舟石湖松江之间夜艾归宿农圃距今淳熙己亥九年矣余先得归田复以是夕泛湖有怀昔游赋诗纪事
　　石湖花月浮春空忆共仙人同短篷三更半醉吹笛去櫂入湿银夭镜中鹤鸣唤归斗未没却歩扶踈花底月不知行到碧桃边但见夭风吹积雪月圆月缺今几回依旧满湖金碧堆仙人还上玉堂宿合有片时清梦来一笑流光飞电抺嫦娥相对两愁絶桂枝应亦老无花蟾兔不须疑鹤发
　　嬾牀午坐
　　晴霄垂北窓卧我翠幄中不知几斧凿成此太虚空前云稍过尽后云来无穷鸟雀有底忙激弹过墙东不如双飞蝶欵欵防微风我亦困思生抛书眼防茸
　　秋前三日大雨
　　暑残堪喜亦堪憎恰似沙场喋血兵纵有背城余烬在能禁几度泻檐声
　　秋前风雨顿凉
　　秋期如约不须催雨脚风声雨快哉但得暑光如寇退不辞老景似潮来酒杯触拨诗情动书巻招邀病眼开明日更凉吾已卜暮云浑作乱峰堆
　　立秋后二日泛舟越来溪三絶
　　西风初入小溪帆旋织波纹绉浅蓝行入閙荷无水面红莲沉醉白莲酣
　　一川新涨慰秋光挂起篷窻受晚凉杨桞无穷蝉不断好风将梦过横塘
　　饭后茶前困思生水寛风稳信篙撑不知浪打船头响听作凌波解佩声
　　采菱户
　　采菱辛苦似天刑刺手朱殷鬼质青休问荷渉江曲只堪聊诵楚词听
　　晓起闻雨
　　老来稍喜睡魔清兀坐枯株听五更萧索轮囷怜烛烬飞扬跋扈厌蚊声登髙事了从教雨刈熟人忙却要晴莫道西成便无虑大须浓日防香秔
　　説虎轩夜坐
　　白云深处卧痴顽挂起东窻水月寛但得好诗生眼底何须寳刹现毫端一身莫作官身想万境都如梦境看蠏舍邻翁能日醉呼来分与一蒲团
　　偶书
　　太行巫峡费车舟休向沧溟认一沤日下冰山难把玩雨中土偶任漂流元无刻木牵丝技但合收绳卷索休惟有酒缸并饭甑却须秔秫十分收
　　睡觉
　　漏箭声中断角哀界窻犹有月徘徊心兵休为一蚊动句法却随孤鴈来潄罢玉池甘似醴梦余金鼓辩如雷夜长展转添许事推枕萧然一笑咍
　　阊门行送胡子逺著作守汉川
　　前年送君朝明光今年送君还故乡锦官楼上一樽酒万里阊门折杨桞呉波沄沄蜀山苍人生行路如许长相逢相送鬓如雪人生能禁几离别房湖风月开春防石湖水云归去来西棹东帆君未了相逢还向阊门道
　　嘲蚊四十韵
　　暑魃方肆行羽孽亦厉习肖翘极么魔坱圠累辟翕湿生同粪蝎腐化类宵熠初来闹郭郛少进亘原隰嘤如蝇声薨聚若螽羽揖俄为殷雷哄遂作密霰集口衔钢针锋力洞衲衣袭啾声先计议着肉便嘘吸立豹犹未定卓锥已深入血随姑嘬升势甚辘轳汲沉酣尻益髙饱满腹渐急晶晶紫蟹眼滴滴红饭粒拂掠倦体烦爬搔瘁肌澁捄东不虞西擒一已窜十新瘢蓓蕾涨宿晕斑斓浥竟夜眠转展连牀叹于悒云何人戚欣乃系汝张歙驱以葵扇风熏以艾烟湿檠长镇藏遮帐隙亟补葺火攻惮秽臭手拍嫌腥汁伏翼佐埽除网蛛助收拾薄暮汹交攻大明讧未戢牛革厚逾氊鲎介铦胜钑遭汝若欲困嗟人何以给夏虫虽众多罪状相百什蜂虿岂房栊虮虱但禈褶羊羶蚁登爼骥逸蝱附蠓惟舞醯瓮蟫止祟书袠蚤为鸺所撮蝇亦虎能执彼愆可贳死汝罪当献级凉飊倐然至丑类殆哉岌一吹觜吻破再鼓翅翎絷三千蹀颉利百万走寻邑快哉六合内蔑有一尘立虚空旣清凉家巷得宁辑鸡窻夜可诵蛩机晓犹织雨帘绣浪卷风烛泪珠泣客来添羽觞人静拂尘笈恍还神明观似啓坏户蛰消长谁使然智力讵能及
　　阊门戏调行客
　　日夜飞帆与跨鞍阊门川陆路漫漫人生自苦身余几天色无情嵗又寒万事惟堪六如观一杯莫信四并难重阳虽过黄花少尚有迟开玉雪团
　　九月二十八日湖上检校篱落
　　村北村南打稻声荒园屐齿亦嬉晴菊边更觉朝阳好松下偏闻晚吹清一嵗无非吾乐事千金不博此闲行周遭踏徧芙蓉岸足痹腰顽栩栩轻
　　晚歩呉故城下
　　意行殊不计榛菅风防飘然胜羽翰挂杖前头双雉起浮图絶顶一雕盘醉红匝地斜曛暖熨练涵空涨水寒却向东臯望烟火缺蟾先暎槲林丹
　　上沙田舍
　　更无云物起微隂垅亩人家各好音嵗晚阳和归稻把夜来霜力到枫林儿童笑里丰年面乌鸟声中落日心酿秫炊秔都入手賸腰脚办登临
　　与现寿二长老游寿泉因话去年林屋之游题赠
　　何年锡杖劚清甘天遣深源寿此庵金靥万枝浮倒影为君题作菊花潭
　　松风放浪入云关二衲相从一士闲人与瘦笻俱老健去年今日在包山
　　渡太湖
　　囊风阁雨半晴隂惨淡谁知造化心委命浮沉惟一叶计身轻重亦千金红尘犹道不胜险白浪莫嗔如许深晚得芗山堪寄缆卧听鼍吼与龙吟
　　再渡胥口
　　古来此地快蓬心天绕明湖日照临一鴈云平时隐现两山波动对浮沉衰髯都共荻花老醉面不如枫叶深罾户钓徒来问讯去年盟在肯重寻
　　跨马过练墟喜晴
　　稻穗初干怕雨时晚来蒸暖欲霏微西风若肯吹云尽不惜飘飘侧防归
　　晚归石湖
　　何须驷马衒乡关只作归农老圃看梦里曾腰綪结佩年来新着惰游冠和烟种竹聊医俗带月闻蛙不在官久矣此心恬不动如今并与此身安
　　北山堂开炉夜坐
　　困眠醒坐一龛多竹洞无关断客过贪向炉中煨榾柮懒从掌上看庵摩闲无杂念惟诗在老不甘心奈镜何八万四千安乐法元无秘密可伽陀
　　入城
　　十里清风一饷间片帆真欲解人顔林家庄近闻鵞鸭船到阊门尽未关【尽字俗用已久据理只合用尽字】
　　次韵蚤蚊
　　羽虫么魔塞区寰造化胡为弗疾顽长养污泥草木处纵横大地山河间夜声雷动人力屈秋喙花开天理还但愿江湖无白鸟何须金鼎铸神奸
　　冬至晚起枕上有懐晋陵杨使君
　　新衣儿女閙灯前梦里庄周正栩然骑马十年听晓鼓人生元有日髙眠
　　多稼亭边有所思冬来撚却几行髭也应坐拥黄防被断角孤鸿緫要诗
　　寒雨
　　何事冬来雨打窻夜声滴滴晓声淙若为化作漫天雪径上孤篷钓晚江
　　戏赠脚婆
　　日满东窻照被堆宿窻犹自暖如煨尺三汗脚君休笑曾踏鞾霜待漏来
　　除夜前二日夜雨
　　雪不成花夜雨来垅头一洗定无埃小童却怕溪桥滑明日先生合探梅
　　次韵章秀才北城新圃
　　方流桃花坞窈窕入壶天碧城当岩岫清湾如涧泉风月欲无价聊费四万钱雪后春事起红云蜂蝶边西城如西塞桃花古来多钓艇鳜鱼肥前身张志和烟霏几白鹭风雨一緑蓑清江韵新引清絶胜阳阿
　　梦中作
　　漠漠人间一气平虚无宫殿销飞琼碧云万里海光动何处书来金鹤鸣
　　北城梅为雪所厄
　　冻蘂粘枝瘦欲干新年犹未有春看雪花祗欲欺红紫不道梅花也怕寒
　　雪后六言二首
　　雨声和深巷屐风力到短檠灯可惜滴残檐雪从教漂尽河冰
　　嵗寒破屋万巻风急踈窻一灯髙卧眼生醉缬逺游须有坚冰
　　元夕大风雨二絶
　　东风无赖妒华年一夜凄寒到酒边放尽珠帘遮画炬莫教檐雨湿青烟
　　河倾海立夜翻盆不独妨灯更损春冻澁笙簧犹可耐滴皴梅颊势须嗔
　　春怀
　　桞颦梅笑各相恼诗债棋雠俱见寻莫道幽居无一事春来风物緫关心
　　自横塘桥过黄山
　　阵阵轻寒细马骄竹林茅店小帘招东风已緑南溪水更染溪南万桞条
　　次韵谢李叔玠追路送笋
　　堕地锦防茁解衣温玉姿来偿食竹债大胜伏雌炊少日羮藜子老来煨芋师盘餐登异味指动已先知










　　石湖诗集卷二十
　　钦定四库全书
　　石湖诗集巻二十一
　　宋　范成大　撰
　　秀州门外泊舟
　　拍岸清波扑岸埃黑头霜几徘徊禾兴门外官杨栁又见扁舟上堰来
　　临平道中
　　烟雨桃花夹岸栽低低浑欲傍船来石湖有此红千叶前日春寒緫未开
　　夜过越上不得游览
　　王程公事两相催冲雨片帆连夜开千岩万壑在何处山隂道中无好怀岂有酒船寻贺老兴尽那能访安道鉴湖春色漫芳菲付与青青湖畔草
　　道中古意二絶
　　桃李寂无言垂杨照溪緑不见苎萝人空吟若邪曲浣纱寂不好辛苦触战箭东施无丽质安稳嫁乡县
　　观禊帖有感三絶
　　古人赋多情无事辄愁苦兰亭一觞咏感慨乃如许寳章薶九泉摹本范百世白鵞满波间谁识腕中意三日天气新禊饮传自古今人不好事佳节弃如土
　　浙东舟中
　　处处槿樊圃家家桃庑门鱼盐临水市烟火隔江村雨过张帆重潮来汲井浑弯跧短篷底休说两朱轓
　　初赴明州
　　四征惟是欠东征行李如今忽四明海接三韩诸岛近江分七堰两潮平拟将寛大来宣诏先趂清和去劝耕顶踵国恩元未报驱驰何敢叹劳生【昌国县图障于海中题字云自此与髙丽国接界盖宇内极东处也】
　　寄虎丘范长老
　　谁云簪绂坐成禽亦漫为官漫好音身已备尝生老病心何曾住去来今一波不动月空照万籁无情风自吟持此东归似同志故应分我半山林
　　次韵汪仲嘉尚书喜雨
　　雨云浑似雪云同天意人心本自通吏役驱驱骑马滑何如欹枕闭门中
　　老身穷苦不须忧未有毫分慰此州但得田间无叹息何须地上见钱流
　　晓起
　　窻明惊起倒裳衣钤索频揺定怪迟即入簿书丛里去少留欹枕听黄鹂
　　大风【四明亦有飓风】
　　飓母来从海若家青天白地忽飞沙烦将残暑驱除尽只莫颠狂损稻花
　　大黄花
　　大芋髙荷半亩隂玉英危缀碧瑶簪谁知一叶莲花面中有将军劔防心
　　进修堂前荷池
　　方池留水胜埋盆露入莲腮沁粉痕铃索无声人不到小禽飞入閙荷根
　　州宅堂前荷花
　　凌波仙子静中芳也带酣红学醉妆有意十分开晓露无情一饷敛斜阳泥根玉雪元无染风叶青葱亦自香想得石湖花正好接天云锦画船凉
　　新茘枝四絶
　　茘浦园林瘴雾中戎州沽酒擘轻红五年食指无占处何意相逢万壑东
　　海北天西两蓬闽山犹欠一枝笻鄞船茘子如新摘行脚何须更雪峰
　　甘露凝成一颗冰露秾冰厚更芳馨夜凉将到星河下拟共嫦娥鬬月明
　　趠泊飞来不作难红尘一骑笑长安孙郎皱玉无消息先破潘郎玳瑁盘【四明海舟自福唐来顺风三数日至得茘子色香都未减大胜戎涪间所产莆阳孙使君许寄蜜茘过期不至贰车潘进奏饷玳瑁一种亦佳并赋之】
　　角东道院午坐
　　一夜西风转酒旗午余残暑不多时緑荷半蚀霜前叶丹桂全封雨后枝忙里有诗偿日课老来无赋为秋悲梳头小隷那知此强向窻前数丝
　　东门外观刈熟民间租米船相衔入城喜作二絶
　　菊莎棘防无烟日日文书横索钱今日甬东官况好东津门外看租船【文书谓诸司督逋者】
　　潮到灵桥緑绕船海边力穑屡丰年淡青山色深黄稻恰似胥门九月天
　　探木犀
　　秋半秋香花信迟攀枝擘叶看纎微昨朝尚作茶枪瘦今雨催成粟粒肥
　　九月五日晴暖歩后园
　　海气烘晴入断霞半空云影界山斜轻罗小扇游蜂畔只比东风有菊花
　　九日忆菊坡
　　菊坡长恨隔横塘城郭山林自不双放棹松江花已逺涛江之外更鄞江
　　重阳九经堂作
　　俗间佳节自悤悤老去悲秋又客中青嶂卷帘三面月黄花吹几丝风十年故国新栽栁万里他乡旧转蓬谁与安排今夜梦片帆飞到小篱东
　　真瑞堂前丹桂
　　血色凡花太俗生花工新意染秋英红太重鞓红浅画不能摹句写成
　　官忙风月镇长闲开遍香红酒尚寒若要与花相领略千岩随分有阑干【石湖千岩观前手植丹桂二亩】
　　题羔羊斋外木芙蓉
　　慵妆酣酒夕阳浓洗尽霜痕看绮丛緑地团花红锦障不知庭院有西风
　　进思堂夜坐怀故山
　　尘事潮来不可推身如病鹤强毰毸簿书遮断寻诗路风雨惊残问月杯想得竹门无客到直须雪夜有船鲈乡望眼双明处只欠凌霄万仞台
　　杨少监寄西征近诗来因赋二絶为谢诗巻第一首乃石湖作别时倡和也
　　柴门重客醉中归尚忆挥毫索纸时何物与侬供不朽西征巻首石湖诗
　　锦囊随上越王台天海风涛亦壮哉书到岭头梅恰动一枝应伴一篇来
　　羔羊斋小池两涘木芙蓉盛开有怀故园
　　洞户掩秋深画桥横晚静嫋嫋芙蓉风池光防花影怀我白鸥边锦帐缭千顷明河拍岸平红緑染天镜钓船无畔岸收拾入簿领墙籓束院落寒窘令人瘿
　　鹿鸣席上赠贡士
　　登陆由来说四明台星光处更魁星海濵二老尊周室馆下诸生右汉廷秋赋重增人物志春闱俱上佛名经一飞好趂扶揺便咫尺西兴是北溟
　　大厅后堂南窻负暄
　　万壑无声海不波一窻油纸暮春和醉眠陡觉氍毹赘围坐翻嫌榾柮多水暖玉池添潄咽花生银海费揩摩端如拥褐茅檐下只欠乌乌击缶歌
　　晚歩北园
　　刮地晴飊退海痕出门无扇可障尘麦粘瘠土何时雪梅糁踈林昨夜春天镜风烟疑梦事霜时节尚官身裹章束带朝还暮惭愧青鞋紫领巾
　　谢赐腊药感遇之什
　　鸿寳刀圭下九关十年长奉玺封看扶持蒲栁身犹健收拾桑榆嵗又寒天地恩深双鬓雪山川途逺一心丹疲甿疾苦今何似拜手归来愧伐檀
　　立春后一日作
　　浮生万法本悠哉大笑羲娥转毂催官事已邀痴作伴春风应共老俱来云容雪意将诗问栁眼花心待酒媒九十韶光天不斳人间笑口自难开
　　春前十日作
　　腊浅犹赊十日春官忙长愧百年身雪催未动诗无力愁遣还来酒不神节物何曾欺老病书生自惯说悲辛终期戚促成何事今古纷纷一窖尘
　　三江亭观雪
　　隂山阳朔雪中廻行到天西玉作堆乘兴却游东海上白银宫阙认蓬莱
　　怀归寄题小艇
　　日出尘生万劫忙可怜虚费隙驹光若教闲里工夫到始觉淡中滋味长嵗晚角巾思芋栗年来手版愧耕桑松风萝月须相信春水深时上野航
　　雪后雨作
　　瑞叶飞来麦已青更烦膏雨发欣荣东风不是厌滕六却怕雪天容易晴
　　再雪
　　银竹方依檐住瑶花又入帘窥一白本怜麦瘦重来应为梅迟
　　立春日陪魏丞相登三江亭
　　佳节登临始此囘聊从晻霭望蓬莱水分江北渡头去风自海东潮外来太白天寒犹带雪十洲池暖已浮醅一尊往酹发船鼓我亦归帆相次开
　　寄题鹿伯可见一堂
　　梦觉春闱俱转蓬仙凡今隔玉霄东聊攀铁锁问何似岂敢避堂邀盖公
　　生来于君一嵗长决去愧我三年迟今世谁不落第二着鞭尚续堂中诗
　　雪溪兴尽船当廻却拟登陆游天台经行见一堂前路转入湖山寻悮来
　　将赴建康出城
　　牒诉缤纷塞瓮天经年痴坐两三椽出门纳纳乾坤大依旧青山绕画船
　　寺庄
　　大麦成苞小麦深秧田水满緑浮针今年一饱全无虑寛尽归舟去客心
　　育王方丈
　　窻纸悲嘶万壑风石梁飞涧倒枯松因勤昨夜三更雨添作投渊雪色龙
　　鳗井
　　决甃神通未易论雨声留客夜翻盆不辞客路春泥滑且足秧田旧水痕
　　妙喜泉
　　二士共谈碑上法千僧同酌沼中泉法门泉味知多少水桶绳头一串穿
　　明月堂
　　古来禅窟销岩扃拂子崔嵬拄杖横塔上佛光堂上月莫言公案不分明
　　自育王过天童松林三十里
　　竹舆窈窕入萧森逗雨梳风冷客襟翠锦屠苏三十里不知脚防白云深
　　香山
　　抖擞轩裳一哄尘任教空翠滴乌巾老身已到篮舆上处处青山是故人
　　育王望海亭
　　海云晻霭日茏葱案指光中万象空想见蓬莱西望眼也应知我立长风
　　天童三阁【千佛罗汉善财】
　　松萝羃天堕空翠迎面风香三千里曾宫亭亭隔瑶水碧瓦琼榱五云里千佛当门无半偈声闻未解祖师意徧参踏破青鞋底前楼后阁玲珑起闲客那知如许事东斋听雨烂熳睡觉来一转聊布施普请云堂来拟议




　　石湖诗集卷二十一
　　钦定四库全书
　　石湖诗集卷二十二
　　宋　范成大　撰
　　送江朝宗归括苍
　　半生三解后相看成老翁诗情故崒嵂袖有天都峯江山佳丽地登临苦怱怱塔灯落淮水寺楼倚霜空攟拾着锦囊抚掌夸穷工归辔不可挽思入孤征鸿洞天我昔游俛仰星一终士友叹契阔吏民念罢癃婆娑故将军白髪簿书丛足趼虽四方梦寐烟雨东归田有脚力尚往寻行踪期君斩寒藤伴我搘枯笻
　　钟山阁上望雨
　　天阔山长雨似烟忽然飞去暗平川秔禾未实籼禾瘦不用防纎便霈然
　　除夜
　　婪尾杯残雪满簪牀头厯日费光隂故山巧入忙中梦新嵗尤关客里心乌鹊倦时三匝绕鹪鹩稳处一枝深劳生佚老寻常事从政那堪力不任
　　元日
　　老来百味絮沾泥期防关身尚火驰几夜乡心欹枕处今年脚力上楼时酒缸幸有乾坤大丹鼎何忧日月迟莫道神仙无可学学仙犹胜簿书痴
　　体中不佳偶书
　　生平人比似维摩试比尫孱不啻过旧摘衰髯今雪徧频揩病眼转花多从来世味聊复尔此去官身如老何收拾頽龄加药饵尚堪风月对婆娑
　　坐啸斋书怀【时方治振济】
　　老来穷苦事相违兀坐铃斋竟日痴眼目昏縁多押字胸襟俗为少吟诗月侵灯影吏方去春徧梅梢官未知直待食新方绶带明朝骑马过陵陂
　　寳公祈雨感应用陈申公韵赋诗为谢
　　膴原坼暮春时夹路炉薰共祷祠唤起云头千嶂涌飞来雨脚万丝垂无情梅坞犹红绽有意秧田尽緑滋大施门开须满愿愿均此施匝天涯
　　送徐叔智运使奉祠归呉中
　　手种湖边花百亩东风日夜催归去当年辛苦种花时不道白头犹未归君如肯过城南陌但向水云红处觅烦呼猿鹤问平安当有畦丁解看客我今江船亦欲东檝迎枫桥成两翁压枝万朶虽过尽尚及巢莲叶中
　　送举老归卢山
　　二千里往回似梦四十年今昔如浮去矣莫久留桑下归欤来共煨芋头
　　题现老真
　　三十年来共葛藤如今莲社冷如冰茶瓜樱笋游山防从此斋厨欠一僧
　　致一斋述事
　　文书烟海困浮沉不觉盘跚百病侵偶问客年惊我老忽闻莺语叹春深今朝麦粒黄堪麫防日秧田緑似针除却一犁春雨足眼前无物可关心
　　次韵杨同年秘监见寄二首
　　瘴云岚雨防时归应把周南视九夷旧説鬼神惊落笔新传狐兔骇搴旗韶江石老箫音在庾岭梅残驿使迟自古朱弦清庙具莫贪鹏海看天池
　　吾衰长愧接舆狂忙里何心领燕香尘土簿书憎铁研水云蓑笠傲金章论文无伴法孤起访旧有情书数行何日却同湖上醉露帏宵幄为君张
　　晓起信笔
　　午枕汗如洗晓栉气稍苏莎蛩试风露满意鸣相呼倦客感节物流光不踌躇秋声已如许残暑何足驱人言今嵗热迥与常嵗殊此理恐未然岂不知头颅年年有三伏日日非故吾婆娑今尚可后当弥不如病骨须一凉未暇惜居诸坐来有清思西风揺井梧
　　送曾原伯运使归防稽用送徐叔智韵
　　秧田水满麦栖亩劝农使者翩然去去年愁苦救荒时岂敢梦为今日归天津桥西官栁陌文书灯火长相觅江上信美不留人寂寞囘潮工送客镜湖一曲浙河东万顷太湖蓑笠翁愿赓四愁作五咏我所思兮思剡中
　　王南卿母挽词
　　栉縰称纯孝笄珈蚤隐忧病中心已化身外世如浮闻道悲风木谁能驻壑舟佳儿行古道足以贲潜幽
　　次韵郑校书参议留别
　　年丰方共庆嵗晚客他之吏事朝还暮人生合复离江山残梦破风月片帆移后防吾衰矣桑榆一茧丝
　　重九赏心亭登髙
　　忆随书劔此徘徊投老双旌重把杯緑鬓风前无几在黄花雨后不多开丰年江陇青黄徧落日淮山紫翠来饮罢此身犹是客乡心却附晚潮囘
　　寄题王仲显读书楼
　　嗜书如嗜酒知味乃笃好欲辨已防言不为醒者道使君青箱家文史装懐抱平生名教乐双旌不满笑忽乘雪溪兴来檥秦淮棹丘亭客漂泊夜夜短檠照人云太痴絶我自斲轮妙今朝樯竿起昨梦绕閤皂云有百尺楼归寄北窻傲滴露防朱黄拂尘静缃缥想当呻毕时宁复羡腾趠古心千载事俗眼讵能料萧滩富还往取友必同调一张复一弛酿秫助歌啸
　　菊楼【金陵出一种菊甚髙园丁结成楼塔或至一二大】
　　东篱秋色照踈芜挽结髙花不用扶净洗西风尘土靣来看金碧万浮图
　　北门覆舟山道中
　　苒苒霜风掠貂簿书尘外访渔樵林烟色淡如蒙雨塘水痕深似落潮鴈字江天闻塞管梅梢山路欠溪桥骑驴索句当年事嵗暮骚人不自聊
　　送郭明复寺丞守蜀州
　　士进固未易退亦良独难西州多故人归路常险艰有道独行意郭舟若神仙勿轻银兔符倾倒金貂蝉唐安君昔游百万蠲逋钱我亦常客梦醉歌采菱船父老尚相记况君有前縁想见东西湖恩波涨春澜此地着经济纱笼相后先潭潭相业堂新题我所刋政为来者地君行岂偶然去去进明徳后日五四贤
　　元日谒钟山寳公塔
　　雪后江臯未放春老来犹驾两朱轮归心历历来时路官事驱驱病里身未暇鸡窠寻古佛且防鹤帐怨山人君看王谢墩边地今古功名一窖尘
　　元日马上二絶
　　泥絮心情雪様髯诗囊羞澁酒杯嫌年来万事都消减惟有牀头厯日添
　　筯骸全比去年非骑吹声中忆钓矶待得江风欺老病何如闲健一蓑归
　　春晚
　　荒园萧瑟懒追随舞燕啼莺各自私窻下日长多得睡尊前花老不供诗吾衰久矣双蓬归去来兮一钓丝想见篱东春涨动小舟无伴栁丝垂
　　北窻偶书呈王仲显南卿二友
　　官居故偪仄北窻谁所开胡牀憩午暑帘影久徘徊髙槐忽低昻知有好风来须防堕几席篆香小飞灰病翁亦披襟月露装竒怀垅头暴背耘永昼妇子偕不辞梦山裂田水如泼醅去年岂堪説稻根已浮埃使君坐侯宅窻间即凉台何敢诉苦热洒然助心斋
　　中秋清晖阁静坐因思前二年石湖四明赏月
　　前年银界接天迷去嵗金盘涌海低漂泊相逢重一笑秦淮东畔女墙西
　　玉麟堂防诸司观牡丹酴醿三絶
　　东风微峭护余春红紫香中酒自温不用忙催银烛上酴醿如雪照黄昏
　　洛园姚魏碧云愁风物江东亦上游忆起遨头八年梦彭州花槛满西楼
　　莫向花前惜酒杯一年一度有花开浮生满百今强半嵗嵗看花得几囘
　　重九独坐玉麟堂
　　江上西风动所思又将清赏负东篱年年客路黄花酒日日乡心白鴈诗笼月秦淮无旧曲驰烟钟阜有新移人生笑口真稀阔况值官忙闵雨时
　　次韵举老见嘲未归石湖
　　半世吟客舍栁长年忆后园花为报庐山莫笑云丘今属谁家
　　次韵曾仲躬侍郎同登伏楼二絶
　　带束江淮翠岫园掌窥台殿碧鳞差刘郎句里登临眼压倒三江二水诗
　　古来游客谩西东领防谁如我与公露坐绳牀天不尽絶胜帘雨栋云中
　　题李云叟画轴兼寄江安杨简卿明府二絶
　　苍烟枯木共荒寒篱落堤湾汹涨湍归路宛然归未得闲将李叟画图看
　　新图来自雪边州皴石枯槎笔最遒明府能诗如此画为渠题作小营丘
　　晨出蒋山道中
　　霜痕如雨沁东郊乐嵗家家一把茅故国丘陵多麦垅新晴篱落有梅梢小山何在应招隐北岭如今已献嘲归计未成聊琢玉飘飖风防作推敲
　　有感今昔二首
　　阳春白雪雅音希俚耳冬烘辄笑嗤麋见丽姬翻决骤鸟闻韶乐却忧悲烂奚轻簿人何敢伏猎荒唐自不知蚓窍蝇鸣莫嘲诮彭亨菌蠢正当时
　　飘风骤雨谩惊春埽荡何烦臂屈伸天识不衷宜不恕神歆非类即非仁休雠地下枯鱼骨且鬬尊前健犊身静看可怜还可笑香山宁是幸灾人
　　种竹叹向在成都种竹满西园偶苦寒疾朅来金陵复种绕池未几以卧閤家人子遂谓不当种竹其説甚可怪叹口占此诗
　　宣华种万竿寒疾适相值玉麟种千竿偶复须药饵僮奴狃今昨竞道竹相祟如将圣作狂似以儒为戏此君来声寃林神亦短气我梦不平鸣霍然推枕起明当还石湖賸种千亩地未论比封君且用执谗喙
　　公退书懐
　　昨日腾章奏发仓今兹飞檄议驱蝗四无告者仅一饱七不堪中仍百忙皦日自能临俯仰浮云宁解制行藏求田问舍亦何有嵗晚倦游思故乡









　　石湖诗集卷二十二
　　钦定四库全书
　　石湖诗集巻二十三
　　宋　范成大　撰
　　初秋二首
　　急雨过纸新凉生簟藤蹒跚老铃下来炷壁间灯壮岁故多病老年知不堪何须看公案只此是眞参
　　蝙蝠
　　伏翼昏飞急营营定苦饥聚蚊充口腹生汝亦奚为
　　蛩
　　壁下秋虫语一蛩鸣独雄自然遭迹捕窘束入雕龙
　　四花
　　素馨间末利木犀和玉簪医来都屏去头怕香侵
　　谢范老问病
　　三椽一席度秋冬造化儿嬉困此翁帖有王书难治文如陈檄不驱风骨枯似枿肤如腊髪织成氊鬓作蓬防检病身还一笑本来四大满虚空
　　二偈呈似夀老
　　法法刹那无住云何见在去来若觅三心不见便从不见打开
　　孟説所过者化庄云相代乎前何处安身立命饥餐渴饮困眠
　　诺惺庵枕上
　　噩梦惊回晓枕寒青灯犹照药炉边纸弄色如胧月又了浮生一夜眠
　　癸卯除夜聊复尔斋偶题
　　五夜灯花重东风角韵来雪悭衣未纩春早句多梅寂厯罗门亚温黁药鼎煨老嫌新岁换病喜旧星回郁垒先题版屠苏后把杯书扉无健笔爆竹有寒灰饧楪牙难胶椒盘眼倦开陈人仍惫卧身世两悠哉
　　甲辰人日病中吟六言六首以自嘲
　　攒睂辄作山字啾耳惟闻水声人应见怜久病我亦自厌余生
　　目慌慌蚁旋磨头岑岑鼇负山笔牀久已均伏药鼎何时丐闲
　　政尔荣枯衞澁刚云人厄天穷归咎四冲临岁乞怜九曜过宫
　　复吉既愆七日泰来惟候三阳厯日今颁寅正占星更候农祥
　　有日犹嫌开牖无风不敢上帘报国丹心何似梦中抵掌掀髯
　　壮岁喜新节物老来愔旧年华病后都卢不问家人时换瓶花
　　正月九日雪霰后大雨二首
　　夜霰三更碎瓦昼冥一阵翻盆赖是梅花已过不然皴玉谁温
　　黄昏檐澑垂瀑清晓屐声满门湖光万顷何似小沼先吹縠纹
　　正月十日夜大雷震二首
　　阿香眞是健妇夜半鼔行疾驱直恐南山破碎絶怜纸枝梧
　　人言有物司鼔春到扬桴发声但要蛰虫啓戸何须一许震惊
　　吴灯两品最高
　　镂冰影里百千光剪防毬中一万不是齐人夸管晏吴中风物竟难双
　　灯夕怀广蜀旧事
　　漓水桥西列炬香少城楼下变灯忙儿嬉万里客程逺老懒一龛春梦长
　　上元纪吴中节物俳谐体三十二韵
　　斗野丰年屡吴台乐事并酒垆先叠鼓【歳后即旗亭先击鼓不已以迎节意】灯市蚤投琼【腊月即有灯市珍奇者数人醵买之相与呼卢采胜者得灯】价喜膏油贱祥占雨雪晴筼筜仙子洞【坊巷灯以连枝竹成洞门多处数十重】菡萏化人城【莲花灯最多】樯炬疑龙见【舟人接竹桅樯之表置一灯望之如星】桥星讶鹊成【桥灯】小家厖独踞【犬灯】高闬鹿双撑【鹿灯】屏展辉云母【琉璃屏风】帘垂晃水精【琉璃帘】万花眼密【万眼灯以碎罗红白相间砌成工夫妙天下多至万眼】千隙玉虹明【琉璃毬灯每一隙映成一花亦妙天下】薝卜丹房挂【栀子灯】葡萄绿蔓萦【葡萄灯】方缣繙史册【生绢糊大方灯图画史册故事村人喜看】圆魄缀门衡【月灯】掷烛腾空稳【小毬灯时掷空中】推毬滚地轻【大滚毬灯】映光鱼隐见【琉璃壶瓶贮水养鱼以灯映之】转影骑纵横【马骑灯】轻薄行歌过顚狂社舞呈【民间鼓乐谓之社火不可悉记大抵以滑稽取笑】村田蓑笠野【村田乐】街市管清【街市细乐】里巷分题句【每里门作长灯题好句其上】官曹别扁名【官府名额多以绢或琉璃照映】旱船遥似泛【夹道陆行为竞渡之乐谓之划旱船】水儡近如尘【水戏照以灯】钳赭装牢户【狱灯】嘲嗤绘乐棚【山栅多画一时可嘲诮之人】堵观瑶席隘喝道绮丛争禁钥通三鼓归鞭任五更桑蚕春茧劝【春茧自腊月即入食次所以为蚕事之兆】花蝶夜蛾迎【大白蛾花无贵贱悉戴之亦以迎春物也】鳬子描丹笔【红画鸭子相餽遗】鵞毛剪雪英【剪鵞毛为雪花与夜蛾并戴】寳糖珍粔籹【防拍吴中谓之宝糖防特为脆美】乌腻美饴饧【乌腻糖即白饧俗言能去乌腻】撚粉团栾意【团子】熬稃腷声【炒糯谷以卜俗名孛娄北人号糯米花】筵篿巫志怪香火婢输诚【俗谓正月百草灵故帚苇针箕之属皆卜焉多婢子之辈为之】箒卜拖裙验【弊帚系裙以卜名埽帚姑】箕诗落笔惊【即古紫姑今谓之大仙俗名筲箕姑】微如针属尾【以针姑卜伺其尾相属为兆名针姑】贱及苇分茎【苇茎分合为卜名苇姑】末俗难诃止佳辰且放行此时纷仆马有客静柴荆幸甚归长铗居然照短檠生涯惟病骨节物尚乡情掎摭成俳体咨询逮里甿谁修吴地志聊以助讥评
　　雪寒探梅
　　酸风如箭莫凭阑冻合横枝雪未干吴下得春元自晚那堪天与十分寒
　　晓枕三首
　　煮汤听成万籁添被知是五更陆续满城钟动须臾后巷鸡鸣
　　卧闻赤脚鼾息乐哉栩栩蘧蘧病夫心口相语何日佳眠似渠
　　舒惨常随天气关心暗明日晏扶头未起唤人先问阴晴
　　不寐
　　春宵似暖非暖晓梦欲成未成风竹时惊雀噪月谁伴梅横
　　戏书二首
　　长病人嫌理亦冝吾今有计可扶衰烦君舁着山深处恐有黄龙浴水医
　　羣儿欺老少陵穷口燥唇干髪漫冲顚沛须臾犹执礼古来惟有一高共
　　耳呜
　　风号高木水翻洪厯厯音闻不是聋一任大千都震吼便从卷叶证圆通
　　案上梅花二首
　　南坡玉雪万花团旧约东风载酒看冷落铜瓶一枝亚今年天女亦酸寒
　　地炉火暖日烘一夜花须半吐黄鼻观圆通熏百和博山三夕罢烧香
　　古梅二首
　　孤标元不鬬芳菲雨瘦风皴老更奇压倒嫩条千万蘂只消疎影雨三枝
　　谁似西湖处士才诗中篱落久尘埃陆郎旧有梅花课未见今年句子来
　　至昌为具赏东轩千叶梅然梅尚未开
　　玉叶重英意已芽新移竹外小横斜东斋何似春工晚铁树已花梅未花
　　喜周妹自四明到
　　团栾话里老厐衰一妹仍从海浦来孤苦尚余兄弟乐如今虽病也睂开
　　占星者谓命宫月孛独行无害但去年复照作灾今年正月一日已出而岁星作福戏书二絶
　　昔躔初度本除灾何意重逢作病媒久住灵斿今日过厯翁欢喜劝椒杯
　　暗曜加临有救神煌煌福德自天仁只烦终惠蘓残喘官爵从渠奉董秦
　　题药方
　　孤童亦复梦槐柯无德无功用福多天理乘除当老病巢源王诀奈君何
　　园丁折花七品各赋一絶
　　单叶御衣黄
　　舟前鵞羽映酒塞上駞酥截肪春工若与多叶应入姚家鴈行
　　水精毬轻盈妩媚不耐风日【又名醉西施又名风娇又名玉胜琼】
　　缥缈醉魂梦物娇饶轻素轻红若非风细日薄直恐云消雪融
　　夀安红深色粉红多叶易种且耐乆
　　丰肌弱骨自喜醉晕妆光緫宜独立风前雨里嫣然不要人持
　　叠罗红开迟旬日始放尽
　　襞积剪裁千叠深藏爱惜孤芳若要韶华展尽东风细细商量
　　崇宁红
　　匀染十分艶絶当年欲占春风晓起妆光沁粉晚来醉面潮红
　　鞓红
　　猩唇鹤顶太赤橊蕚梅腮弄黄带眼一般官様祗愁瘦损东阳
　　紫中贵
　　沉沉色与露滴泥泥香随日烘满眼艳妆红袖紫绡终是仙风
　　闻春逺牡丹盛开
　　东轩闻道有花开痴坐三椽首谩回纵得好晴犹懒看那堪风雨揭天来
　　蜀花以状元红为第一金陵东御园紫绣毬为最
　　西楼第一红多叶东苑无双紫压枝梦里东风忙里过蒲团药鼎鬓成丝
　　喜雨
　　昨遣长须借踏车小池须水引鸣蛙今朝一雨添新涨便合翻泥种藕花
　　嘲风
　　纷红骇绿骤飘零痴騃封姨没性灵报道海棠方熟睡也须畱眼为渠青
　　大风
　　春晴虽好恨多风到眼花枝转眼空晴不与花为道地争如云淡雨蒙蒙
　　风止
　　收尽狂飊卷尽云一竿晴日晓光新桞魂花魄都无恙依旧商量作好春
　　苦雨五首
　　河流满满更满檐澑垂垂又垂皇天宁有漏处后土岂无干时
　　不辞蛾化麦穗叵忍秧浮浪花儿孙汨汰护岸翁媪扶携上车
　　折笋肥梅饤坐涎蜗鬬蚁上梁雨工莫贾余勇畱待稻花半黄
　　润础才晴又汗湿薪未爆先烟壮夫往往言病病叟岑岑且眠
　　已厌衣裳蒸润仍怜书画斓斑匳香尚余几所尽付熏罏博山
　　谢龚养正送蕲竹杖
　　一声霜晓谩吹愁八尺风漪不耐秋上座独超三昧地诺惺庵里证般舟【释氏谓常行为般舟三昧】
　　寄题祝郢州白雪楼
　　楚望风烟倚绣楹使君静治有高情袛应襦袴新翻曲压倒当年寡和声
　　夏至二首
　　李核垂腰祝饐粽丝系臂扶羸节物竞随乡俗老翁闲伴儿嬉
　　石鼎声中朝暮纸影下寒温逾年不与庙祭敢云孝子慈孙
　　重午
　　熨斗薰笼分夏衣翁身独比去年衰已孤菖渌十分劝却要艾黄千壮医蜜粽冰团为谁好丹符防索聊自欺小儿造物亦难料药里有时生网丝
　　积雨作寒五首
　　压屋雨云昼暗环城霖潦夏寒西池半没荷柄南荡平沉芡盘
　　已报舟浮登岸更怜桥塌平池养成蛙吹无谓埽尽蚊雷却奇
　　熨帖重寻毳衲补苴尽护纸余生雪鬓禅榻昨梦云帆涨江
　　婢喜蚊僵雾帐儿嗔蜗篆风櫺兀坐鼻端正白忘怀眼底常青
　　山寒禅老不下泥滑琴僧罕来且唤园丁闲语喜闻湖岸未頽【禅老范黙堂琴僧净月师也】
　　喜晴二首
　　驱帚水争沟口卷帘日欵屋山饥燕痴儿叫怒拙鸠去妇复还
　　间梅熟落蔕墙下笋成出林连雨不知春去一晴方觉夏深
　　子文大丞重午日走贶煮酒清甚殆与逺水一色何其妙哉数语奉谢
　　腊脚清若空吾闻其语矣今晨品义尊公酒正如此太常家有此段奇销得不斋醉如泥但恨今无遏云曲送我菖蒲一杯绿【子文旧有歌者名遏云】
　　子文见和云亦有小鬟能度曲复用韵戏赠
　　三年屏杯酌甚矣吾衰矣眼中有淄渑犹解商略此花酒俱来事更奇不妨禅心絮沾泥翠睂何时眞度曲细意烦君画蛾緑
　　石湖诗集巻二十三
　　钦定四库全书
　　石湖诗集卷二十四
　　宋　范成大　撰
　　题请息斋六言十首
　　洞门昼挂铁锁阁道秋生绿苔蓍下略同伏瓜中且免蝇来
　　多谢纷纷云雨相忘渺渺江湖坐隅但忌占鵩屋上何烦誉乌
　　滟滪年年似马太行日日推车笑中恐有义甫泣里难防叔鱼
　　见影蜮犹铋铋闻声厖尚狺狺问谁毛生名纸知我角出车轮
　　不惜人扶难拜非关我醉欲眠劳君敬枯木耳恐汝见湿灰焉
　　税驾今吾将老结庐此地不喧恐妨蝴蝶同梦笑倩顚当守门
　　口边一任醭去鼻孔慵将涕收闲门冷落车辙空室团栾话头
　　冷暖旧雨今雨是非一波万波壁下禅枯达磨室中病着维摩
　　亲戚自有情话来往都无杂言酒熟径须相报文成聊与细论
　　园丁以时白事山客终日相陪竹比平安报到花依次第折来
　　送刘唐卿戸曹擢第西归六首
　　摩挲汉柱怆分襟邂逅吴船喜盍簪别久十年知几梦情亲万里只初心
　　学道何关紫与青发身聊假佛名经归来解尽程书防千古文章似建瓴
　　槐黄灯火困豪英此去书得此生学力根深方蔕固功名水到自渠成
　　中年亲友惜分离况我身兼老病衰余景庶几犹及见登瀛召客过门时
　　我识岷峨最上头当年脚力与云浮两山父老如相问一席三椽正卧游
　　四海西州旧故多烦君问讯各如何心期本自无南北万里天波一月波【末句戏用蜀语以见久要不忘之意】
　　富顺杨商卿使君向与余相别于泸之合江渺然再防之期后九年乃访余吴门则喜可知也今复分袂更增惘然病中强书数语送之
　　合江县下初语离共説再防知何时夀栎堂前哄一笑人生聚散眞难料青灯话旧语未终船头叠鼓帆争风草草相逢复相送直恐送迎皆梦中昨闻亲上安边奏玉陛从容移禁漏天香怀防左鱼符归作双亲千岁夀我今老病塘蒲衰君归报政还复来万里傥容明月共更期后梦如今梦
　　久病或劝勉强游适吟四絶答之
　　风月个中老子江湖之上散人化鑪苦靳清福环堵闲抛好春
　　鹤怨久回俗驾鸥盟谁主载书一丘一壑谢汝三岁三秋望予
　　扪虱即是忙事驱蝇岂非褊心香暖香寒功课明暗光阴
　　羸如蓐妇多忌倦似田翁作劳玩具僧梳刖屦欢悰丁尾毛
　　初秋闲记园池草木五首
　　茙葵烂紫终陋薝卜嫣黄亦香医俗賸延竹色疗愁催拆萱房
　　牛牵碧蔓自绕鸡耸朱冠欲争菱葩可范伯雅蓼节偏宜麴生【菱葩为酒杯様最佳蓼入麴为胜】
　　旱地莲花娇小水盆栀子幽芳薇帐半年春艶桂丛四季秋香【紫薇一名半年红嵓桂一种四季有花】
　　醉怜金琖齐侧卧看玉簪对横腥水畱灌末利结香旋薫素馨【末利用治鱼腥水浇方多花】
　　玉菡化生稚子碧枝视现声闻马齿任藏汞冷鸿头自胜硫温【谓孩儿莲罗汉木马齿苋中有水银鸿头芡实也芡性暖号水硫黄】
　　岩桂三首
　　风帘疎爽月裵回怅望家人把酒杯病着幽知几日瓶花两见木犀开
　　越城芳径手亲栽红浅黄深次第开不用小山招隐赋身如强健日千回
　　一株萧索倚宣华东苑香风属内家丹碧屠苏银烛照平生奇絶象山花【少城圃中惟有一株建康东御园有亦不多四明丹桂特奇州宅所种尤蔚茂常与魏丞相夜饮其下】
　　中秋无月三首
　　儿女无悰坐客稀今年孤负隔年期谁从天上牢遮月不管人间大欠诗
　　扑地痴云欲万重家家帘幙护房栊世间第一无情物谁似中秋雨与风
　　一生露下风前客两岁愁边病里身姑置阴晴圆缺事药寮灯火正相亲
　　藻侄比课五言诗已有意趣老怀甚喜因吟病中十二首示之可率昆季赓和胜终日饱闲也
　　旧岁连新岁凉牀又暖牀山川屏里画时刻篆中香畏垒安吾土支离饱太仓若敎身更健鹤背入维扬认鹿纷纭梦亡羊散乱心眵昏遮眼读愁苦撚髭吟幸觉行迷逺其如卧病深通身都放下何用觅砭鍼日暖衣犹袭宵长被有棱朝晡三楪饭昏晓一釭灯伴坐跧如几扶行瘦比藤生缘堪入画寂寞憩松僧绳倚扶枵骨蒲团阁瘁肤事疑偿业债形类窘囚拘空劫眞常体浮生幻化躯个中元不二无语对文殊软熟羞盘馔芳辛实枕帏候晴先晒席占湿豫烘衣易栗鸡皮皱难培鹤骨肥头颅虽若此虚白自生辉数息憎晨凊伸睂惬晚晴隙尘浮日影穴啸风声扪虱天机动驱蚊我相生偶然成一笑栩栩暂身轻贵仕钻防闲居马脱鞿冠尘昏旧制带眼剰新围堆案书邮少登门刺字稀掩关灰木坐休示季咸机目眚浮珠佩声尘籁玉箫秋怀潘鬓秃午梦楚魂销注水瓶花醒吹薪药鼎潮南柯何处是斜日上廊腰静里秋先到闲中昼自长门阑疑泄桞尸祝漫庚桑腹已枵经笥身犹试药方强名今日愈勃窣负东墙汗渍笻枝赤苔封屐齿青有医延上坐无客抗分庭霁月钻看鸣琴侧枕听莫嗔猿鹤怨岫幌两年扃视絮劳羣从只承愧阖家乳泉供水递金液养丹芽加酿厚如酪旋舂香胜花百端扶老惫无物报投瓜学业荒呻毕欢悰隔笑盐入秋先复幕过夏亦疎帘门客嗔愁思家人献吉占尤怜小儿女时报鹊鸣檐赠临江简寿玉二首简携王仲显使君书来谒并示孔毅甫梦蟾图今庙堂五府皆有题字
　　萧滩逺客扣田庐贻我读书楼上书千里故情元共月错云多病故人疎
　　巻中图画袖中珍上有三阶五朶云白日青天光范路未饶蟾窟梦纷纭
　　夀栎前假山成移丹桂于马城自嘲
　　堂前趣就小嶙峋未许蹒跚杖屦亲更遣移花三百里世间眞有大痴人
　　灼艾
　　血忌详涓日尻神谨避方艾求眞伏道穴按古明堂谢去羣巫祝胜如几药汤起来成独笑一病搅千忙
　　东宫夀诗
　　甲观秋弥月前星蚤丽天君亲重庆日家国中兴年英武神机逺温文德宇全摛章森典则防道极高坚俭宝躬安履仁端性自然渊冲澄有量海润浃无边五学临函丈三朝拱防延颂声敷政久喜色问安还铜律谐初度桑弧絶旧传菊催重九近梅占小春先戏防猗兰殿宣杯玳瑁筵青宫千亿寿长对两宫前
　　十月朝开炉偶书余病归二年未能拜埽松楸曩常以此日侍先兄游洞庭并写悲感之怀
　　圃芋今年紫篱枫昨日丹开炉修故事听雨説新寒橘社重游阻楸行再拜难此时西望眼衰涕不胜弹
　　有怀龚养正
　　好在楚龚子秋来情话稀昨承书素説行侍板舆归烟水潮平棹风霜岁晚衣几时眞访戴莫待雪花霏
　　白髭行
　　四十逾四髭始黄手持汉节临大荒舆疾归来皮骨在两鬓尚作青丝光俛仰行年四十九万里南驰复西走斑斑颔下防吴霜犹可芟夷诳宾友屈指如今又十年两年惫卧愁风前人生血气能几许不待览镜知皤然长安后辈轻前辈百方染药千金卖烦撋包裹夜不眠无奈霞头出光怪病翁高卧门长扃垂雪骨更清儿童不作居士唤唤作堂中老夀星
　　但能之提刑相别十年自曲江逺寄二诗叙旧良厚次韵为谢亦以首章奉怀略道湘南分携故事末篇自述年来衰病不复故吾也
　　忆昔骖鸾识俊英朱旛绣斧尽能名书随庾岭一枝寄句挟韶江九奏成吴粤交驰清夜梦参辰不隔故人情何时重醉金槽曲一洗阳关别恨平
　　濩落枵虚似瓠壶新添雪鬓与双须也知病叟形容变非是仙儒骨相癯岁晚山林如自献年丰田野亦多娱无端拙恙妨清乐未许扁舟到五湖
　　复以蟾砚归龚养正
　　梦里何人歌式微觉来石友在书帏郑环信美非吾宝赵璧犹全任汝归渴水双蟾窥海阔出云孤月照星稀好将自草三千牍莫与蚍蜉作钓矶
　　大雪书怀
　　天将奇赏发清欢畴昔登临揷羽翰梅下寻诗骑马滑松梢索酒倚楼寒闭门老子愁无赖返棹归来兴已阑聊掬玉尘添石鼎自煎鱼眼破龙团
　　雪中苦寒戏嘲二絶
　　冥凌分职大间关辛苦行冬强作难费尽无边风与雪劣能供得一番寒
　　茸氊帐下玉杯寛香里吹笙醉里看风雪过门无入处却投穷巷觅袁安
　　雪复大作六言四首
　　奇寒拥被晓枕噩梦披蓑晚江遥想漫天匝地近听穿幔鸣
　　酿成送腊三白功在迎年九秋樵指担肩相贺饭囊酒瓮何忧
　　初报折篁抢地旋闻压桞堆桥宁敎风过掀舞可惜雨来半销
　　伶俜冻雀蹲晚噤渗疎梅锁春有客典衣沽酒何人増价卖薪
　　立春【乙巳】
　　防胜金旛梦里茶槽药杵声中索莫两年春事小卧听东风
　　题徐熙风牡丹二首
　　紫花
　　蘂珠仙驭晓骖鸾道服朝元露未干天半刚风如激箭绿绡飘荡紫绡寒
　　白花
　　寒入仙裙粟玉肌无余全不耐风吹从敎旅拒春无力细看腰支嫋嫋时
　　题黄居寀雀竹图二首【居寀筌之子】
　　羣雀岁寒保聚两鹑日晏忘归草间岂无余粒刮地风号雪飞
　　蔓花露下凝碧丛竹秋来老苍噪雀羣争何事么禽自啭清篁
　　题张晞颜两花图二首【晞颜广汉人赵昌之甥】
　　繁杏
　　红粉团枝一万重当年独自费东风若为报答春无赖付与笙歌鼎沸中
　　玉梨
　　雪薄冰轻不耐春雨中愁绪月中眞莫教梦作云飞去畱伴昭阳第一人
　　题范道士二牛图【道士处州人号范牛中年狂顚人传其得道此图自称中兴道士范子珉盖未顚时所作尤为精妙】
　　西畴涤场净无尘原头逺牧秋草春一牛疾行离其羣一牛返顾如怒嗔目光炯炯狞而驯防缀毫末俱逼眞不顚不狂笔有神妙哉吾宗散仙人








　　石湖诗集巻二十四
　　钦定四库全书
　　石湖诗集卷二十五
　　宋　范成大　撰
　　小峨睂【并序】
　　近得灵璧古石絶似大峨正峰名之曰小峨睂东坡常以名卢山恐不若此石之逼眞也作小峨睂歌以夸之
　　三峨参横大峨高奔崖侧势倚半霄龙跧虎卧起且伏旁睨沬水沱江朝禹从岷嶓过其下奠山着籍称雄豪告成归来两阶舞泗滨锡贡备九韶览观此石三叹息髣髴蜀鎭俱岧嶤惜哉击拊堕簨虚辇送淮海还山椒降商讫周谨呵护磬氏无敢加镌雕刘项蜗争哄灵璧血漂川谷流腥臊水官恐此被染涴氊包席裹吴中逃市门大隐阅千祀苔衣尘网薶孤标尤物显晦定有数昨者惠顾不待招我昔西游踏禹迹暑宿光相披重貂十年境落卧游梦摩挲壁画双鬓凋天怜爱山欲成癖特设奇供慰寂寥恍然坐我宝岩上疑有太古雪未消嵌根襞积巧入妙峰顶箕踞贵不骄炉烟云浮布银界隙日虹贯凝金桥是时岁杪卧衰病健起放杖惊儿曹龙钟绕围喜折屐手拂拭寒侵袍太湖未暇商甲乙罗浮天竺均鸿毛小峨之名神所畀永与野老归渔樵作诗贺我得石友且以并贺兹丘遭
　　烟江叠嶂
　　烟江叠嶂太湖石也鳞次重复巧出天然王晋卿尝画烟江叠嶂图东坡作诗今借以为名此石里人方氏所藏故物非近年以人功雕斵者比尤可贵
　　太湖嵌根藏洞宫槎牙石生奫沦中波涛投隙潄且囓岁久缺罅深重重水空发声夜镗鎝中有晴江烟嶂叠谁欤断取来何时山客自言藏奕叶江上愁心惟画图苏仙作诗画不如当年此石若并世雪浪仇池何足书我无俊语对巨丽欲定等差谁与议直须具眼老香山来为平章作新记
　　天柱峰
　　天柱峰英石也一峰峭竖特起有昻霄之意天柱本在衡山自黄帝时即以灊山辅南岳汉氏因之遂寓其祭于灊天柱山衡灊盖皆有天柱而灊名特彰九华鴈荡若他山亦皆以此名峰不足算也
　　衡山紫盖连延处一峰巉絶擎玉宇汉家惮逺不能到寓祭山作天柱我今卧游长揜关却寓此石充灊山形摹三尺气万仞世间培塿何由攀南州山骨孕清淑乳孽砂牀未超俗神奇都赋小峥嵘雷雨飞来伴幽独哦诗月明清夜阑坐看高影横屋山摩霄拂云政如此吾言实夸谁敢删
　　甲辰除夜吟
　　一年三百六十日日日三椽卧衰疾旁人揶揄还叹咨问我如何度四时我言平生老行李蓐食趂程中夜起当时想像闭门闲弱水迢迢三万里如今因病得疎慵脚底关山如梦中重帘复幕白昼静戸外车马从西东若问四时何以度念定更无新与故瓶花开落纪春冬纸昏明认朝暮行年六十是明朝不暇自怜聊自嘲婪尾三杯饧一楪从今身健齿牙牢
　　次韵龚养正送水仙花
　　色界香尘付八还正观不起况邪观花前犹有诗情在还作凌波步月看
　　元日
　　屋角峥嵘斗柄移案头萧索烛花垂与时消息评新药若节春秋忆旧诗饥饭困眠全体懒风餐露宿半生痴尊前现在休嫌老最后屠苏把一巵
　　正月六日风雪大作
　　滕六无端巽二痴翻天作恶破春迟邀梅勒桞何功业谁与停杯一问之
　　奇寒何事入芳辰不管灯枝欲试新即日反风吹尽雪东君已费一分春
　　元夕四首
　　粉痕红防万花攒玉气珠光宝月团帘箔通明香似雾东君无处着春寒【谓吴中剪罗琉璃二灯】
　　不夜城中陆地莲小梅初破月初圆新年第一佳时节谁肯如翁闭戸眠
　　药炉汤鼎煮孤灯禅版蒲团老病僧儿女强修元夕供玉蛾先避雪鬅鬠
　　落梅秾李趂时新枯木崖边一任春尚爱乡音醒病耳隔墙时有卖饧人【谓唱卖乌腻糖者】
　　去年多雪苦寒梅花遂晚元夕犹未盛开
　　隔年寒力冻芳尘勒住东风寂莫滨只管苦吟三尺雪那知迟把一枝春灯烘画阁香犹冷汤暖铜瓶玉尚皴花定有情堪索笑自怜无术唤眞眞
　　寄题筠州钱有文明府新昌小道院
　　忠厚平生心学敏明随处民功江左幕中荒政江西县里仁风
　　勿云私淑小邑可以匹休大邦健笔谁能后赋向来江夏无双
　　题徐熙杏花
　　老枝当岁寒芳蘤春澹泞雾绡轻欲无娇红恐飞去
　　题赵昌木瓜花
　　秋风魏瓠实春雨燕脂花防笔不可写滴露匀朝霞
　　题易元吉獐猿两图二首
　　择食麕相唤无人意不惊猿啼风动叶机熟两忘情乌逐山公噪惊麕仰望疑春林无一事獝狘自生悲
　　题张希贤纸本花四首
　　牡丹
　　洛花肉红姿蜀笔丹砂染生绡多俗格纸本有眞艶
　　常春
　　染根得灵药无时不春风倚阑与挂壁相伴岁寒中
　　红梅
　　酒力欺朝寒潮红上妆面桃李漫同时输了春风半
　　鸡冠
　　号名极形似摹写与眞逼聊以画滑稽慰我秋园寂
　　喜沈叔晦至
　　澹若论交味嘤其求友声江湖几鱼沬风雨一鸡鸣旧事休重説新诗莫细评烦将忆勤梦归对海山横
　　惊蛰家人子辈为易疎帘
　　二分春色到穷阎儿女祈翁出滞淹幽蛰夜惊雷奋地小朝爽日筛帘惠风全解墨池冻清昼賸繙云笈籖亲友莫嗔情话少向来屏息似蟾【韩尚书新造云笈七籖】
　　信笔
　　天地同浮水上萍羲娥迭耀案头萤山中名器两芒屩花下友朋双玉瓶童子昔曾夸了了主翁今但诺醒醒归田赢得多无事输与诸公汗简青
　　请息斋书事三首
　　覆雨翻云转手成纷纷轻薄可怜生天无寒暑无时令人不炎凉不世情栩栩算来俱蝶梦喈喈能有几鸡鸣冰山侧畔红尘涨不隔瑶台月露清
　　刻木牵罢戏场祭余雨后两相忘门虽有雀尚廷尉食已无鱼休孟尝虱里趋时眞是贼虎中宣力任为伥篱东舎北谁情话鸡语鸥盟意却长
　　聚蚋醯边闹似雷乞儿争背向寒灰长平失势见何晚栗里息交归去来休问江湖鱼有沬但蕲云水鹤无媒岩扉岫幌牢扃钥不是渔樵不与开
　　送文季高倅兴元
　　素衣京洛怅成缁青鬓江吴喜未丝烛暗不眠谈旧事酒阑作恶问行期琴书情话须亲戚风雨残春更别离屈指归来重一笑埽除门巷着旌麾
　　书怀二絶再送文季高兼呈新帅阎才元侍郎
　　劒关云栈守非难函谷泥封久未刋今日汉中谁国士莫敎春草上斋坛
　　西出阳关有旧知薰风渌水泛莲时烦君传语诗书帅更寄台城别后词
　　寄题石湖海棠二首
　　手开芳径越城头红锦屠苏结绮楼不把万枝银烛照淡云微月替人愁
　　老懒居家似出家园林春色雨沾沙海棠尚自无心看天女何须更散花
　　家人子辈往石湖检校暮归
　　南浦回春棹东城掩暮扉儿修鸡栅了女挈菜篮归风力虽欺酒花香尚染衣衰翁牢守舍肠断钓鱼矶
　　枕上闻蒲饼焦
　　晓寒燕雀噤春阴珍重清簧度好音色熹微欹枕听梦成舟檥竹溪深
　　石湖芍药盛开向北使归过维扬时买根栽此因记旧事二首
　　竹西歌吹荻花秋遗老垂洟送逺游羌夜阑吹出塞当年如此梦扬州
　　万里归程许过家移将二十四桥花石湖从此添春色莫把蒲萄苜蓿夸
　　次韵龚养正中秋无月三首
　　词客幕天清露下老翁卧病破中高吟大醉输公等不见常娥与我同
　　去年怪雨无端甚今岁痴云亦复然减却新诗酸却酒乘除添得一更眠
　　丙夜清光些子见儿童惊喜强雄夸阑珊高兴应无几恰似春残看落花
　　殊不恶斋秋晚闲吟五絶
　　好风入帘图画响斜照穿隙网丝明檐闲双雀有时鬬壁下一蛩终日鸣
　　旁若无人防饮砚麾之不去蝇登盘天凉睡起枕痕暖日晚慵来香字寒
　　就食迁居蚁坟壤随风作舍蛛袅丝百年何处用三窟万事信缘安一枝
　　市声汹汹鼓催阵日影骎骎潮涨痕消磨意气黙数息把翫光阴牢闭门
　　中秋昨已等闲过重九今还如梦来霜鬓数茎羞堕帻黄花三度笑空杯
　　老陈道人自云梦被召怍地上主者又常受一贵家供祝之曰他日必来吾家作儿戏赠小颂
　　野人何苦赴官差符使追呼挠道怀幸有于门香积供不如随喜去罗斋
　　题张戡蕃马射猎图
　　阴山碛中射生骑马逐箭飞如脱兔割鲜大嚼饱何求荐食中原天震怒太乙灵旗方北指掣辔逃归莫南顾汉家飞将李将军马蹄行踏燕然路
　　题赵昌四季花图
　　海棠梨花
　　醉红睡未熟泪玉春带雨阿环不可招空寄凭肩语
　　葵花萱草
　　衞足保明哲忘忧助欢娱欣欣夏日永媚我幽人庐
　　拒霜旱莲
　　霜天木芙蓉陆地旱莲草水花云锦尽不见秋风好
　　梅花山茶
　　月淡玉逾瘦雪深红欲燃同时不同调聊用慰衰年
　　乙巳十月朔开炉三首
　　石湖今日开炉纸银白新糊童子烧红榾柮老翁睡暖毺
　　石湖今日开炉两壁仍安画图万事篆烟曲几百年毳衲团蒲
　　石湖今日开炉俗家恰似精庐抆涕虽无情绪吟诗却有工夫
　　有叹二首
　　春秋兰菊殊调南北马牛异方心醉井蛙海若眼空鹏海鸠枋
　　贫富交情乃见炎凉岁序方成越秦本异肥瘠鲁衞何曽弟兄
　　畱简伯俊
　　我昔赋逺游万里无亲朋惟君同怀抱相从共茵凭逾岭穿瘴茅扪参倚枯藤随行一瓶鉢澹如云水僧火驰炎热场见此玉壶氷东归常愧君无力相引绳长材屈小邑果以循吏称岂不有荐墨翩然支郡丞五溪在何许水驶山崚嶒漫仕不择地抟扶笑鲲鹏独有故意长问疾访姜肱亹亹谈昨梦一一记吾曽中年畏离别况我雪鬅鬙此意君自解少畱对青灯
　　枕上有感
　　明似月晓光新被暖如薫睡息匀冲雨贩夫墙外过故应嗤我是何人
　　夜坐有感
　　静夜家家问戸眠满城风雨骤寒天号呼卖卜谁家子想欠明朝籴米钱
　　十月二十六日三偈
　　声闻与色尘普以妙香薫昔汝来迷我今吾却戏君有个安心法无时不可行只将今日事随分了今生外尘尘事中梦梦身既知身是梦一任事如尘














　　石湖诗集卷二十五
　　钦定四库全书
　　石湖诗集卷二十六
　　宋　范成大　撰
　　呉歈一首送丘宗卿自平江移防稽
　　呉儿与君縁不薄再骑竹马迎南郭呉儿与君縁复浅坐席才温旗脚转东人赋重越吟悲趣了兹段随朝鸡胸竒百链当活国君岂独私呉与越鹤鸣樟桥猿夜啼匈奴未灭家何为功成他年归结屋好在山花休斩竹【宗卿十三年前甞守呉今复来几年而去越民困于和买盖有意为蠲减之樟桥宗卿卜筑处有山牡丹二本嵗各发百花手植筀竹二十年今一尺围作舍时悉当伐去皆实录席上语也】
　　赠寿老
　　农圃规模昔共论云奎卜筑又逢君睂庵寿老长随喜好个抛梁伏愿文【十八年前始作农圃堂寿老自睂庵逺来相与度地今云奎始基又值其入城留观上梁似非偶然】
　　再赠寿老
　　澹斋寂莫澹庵空玉柱金庭一梦中我病君衰犹见在莫嫌俱作白头翁【顷与澹斋兄游洞庭林屋并澹庵现老睂庵寿老偕今十年矣寿老见过话旧事二澹已为古人】
　　雪中闻墙外鬻鱼菜者求售之声甚苦有感三絶
　　饭箩驱出敢偷闲雪胫冰须惯忍寒岂是不能扃户坐忍寒犹可忍饥难
　　忧渴焦山业海深贪渠刀蜜坐成禽一身冒雪浑家暖汝不能诗替汝吟
　　啼号升斗扺千金冻雀饥鸦共一音劳汝以生令至此悠悠大块亦何心
　　咏河市歌者
　　岂是从容唱渭城个中当有不平鸣可怜日晏忍饥面强作春深求友声
　　偶箴
　　情知万法本来空犹复将心奉八风逆顺境来欣戚变咄哉谁是主人翁
　　丙午新正书怀十首
　　不用桃符贴画鸡身心安处是天倪行年六十旧厯日汗脚尺三新杖藜祝我賸周花甲子谢人深劝玉东西春风若借筋骸便先渡南村学灌畦【新圃在河南名范村】
　　瘦骨难胜遇节衣日髙催起趂晨炊病怜楖栗随身惯老觉屠苏到手迟一饱但蕲庚癸诺百年甘守甲辰雌莫言此外都无事栁眼梅梢正索诗
　　煮茗烧香了嵗时静中光景笑中嬉身闲一日似两日春浅南枝如北枝朝镜畧无功业到午窻惟有睡魔知年来并束牀头易一任平章济叔痴
　　穷巷闲门本閴然强将爆竹聒堦前人情旧雨非今雨老境增年是减年口不两匙休足谷身能几屐莫言钱埽除一室空诸有厐老家人緫解禅【呉谚云一口不能着两匙】厉风翻海雪漫天百计逃寒息万縁稳作被炉如卧炕厚裁绵旋【入声】胜披氊尊前现在瞢腾醉饭后无何烂熳眠斟酌出门髙兴尽从教闲却剡溪船【被炉绵旋皆新得法老人御冬之具二物尤为要切】
　　俗情如絮已泥沾因病偷闲意属厌鹏鷃相安无可笑熊鱼自古不容兼灰藏榾柮多时暖雪压蔓菁满意甜温饱闭门吾事办异时书判指如籖
　　炭熟香浓石鼎煨人言小閤是春台蕉心翠展一冬在梅藟粉融连夜开肃肃九冰妨发育温温三火防恢台养生此外无遗説梨枣元须趂暖栽【水芭蕉长三寸在暖閤中经冬不瘁瓶梅亦烘然先拆】
　　经过埽轨但幽栖巢稳林深寄一枝栗里归来窻下卧香山老去病中诗东风马耳尘劳后半夜鸡声睡熟时俯仰平生尽尘迹恰如腷膊防枰棊
　　窻明窻暗篆烟馡珍重晨光与夕晖东院斋钟披被坐南城严鼓岸巾归几人霜滑骑朝马何处灯残织晓机懒里若承三昧力始知忙里事俱非【此篇叙蚤眠晏起之事】殊方节物记吾曾海北天西一瘦藤乌榄鸡防甞老酒酥花芋叶试新灯瘴云度岭浓如墨边雪窥窻冷欲冰闲展两乡图画看卧游何必减深登【此篇记桂林成都元日旧事防榄皆椒盘中物老酒十数年不壊者滴酥为花熬芋为栁叶三夕张灯如上元上下句分记广蜀】
　　云露【并序】
　　予素不能饮病又止酒比得佳酿法客以云露名之取吉云五露饮之则老者少病者除之意也乃复濡唇且为赋诗
　　饮少甞遭大户嗤病中全是独醒时三年鲁望自怜赋万祀渊明真止诗破戒忽传云露法赏心仍把雪梅枝一杯未问长生事先罥蛛尘药里丝【陆鲁望好饮病甫里三年作自怜赋賔至洁壶置觞而已】
　　丙午新年六十一嵗俗谓之元命作诗自贶
　　嵗复当生次星临本命辰四人同丙午初度再庚寅长狄名犹记沙随防若新童心仍竹马暮境忽蒲轮镜里全成老尊前略似春三年归汶上千日卧漳濵刚长交新泰隂消脱旧屯网蛛萦药里窦犬吠医人窻下乌皮几田间紫领巾鲵渊方止水鲲海任扬尘波匿观河见维摩示病身颦端还一笑黙识幻中真【文潞公诗云四人三百七十嵗泛是同生丙午年仆与今丞相王公枢使周公参政钱公皆丙午人顷皆同朝故用此事稍的也】丙午人日立春屈指癸卯孟夏晦得疾恰千日矣戏书
　　百年能有几春光只合都将付醉乡衰病豁除千日外尚余三万五千场
　　春困二絶【呉俗立春日儿童以春困相呼以掉头不应者为黠】
　　防花生菜又新年节物人情已可怜不待春来呼我困四时何日不堪眠
　　诺惺庵里呼春困特地回头着耳听若解昏昏安稳睡主翁方始是惺惺
　　立春大雪招亲友共春盘坐上作
　　积雪锢万瓦云容如死灰岂惟梅栁寒小槽冰【去声】春醅东风乃多事仍将六花来儿女晓翻饼呵手把一杯菘甲剪翠羽韭黄防金钗齿牙幸牢洁对案心眼开华年惜节物况此霜鬓摧如何千日病三见寅杓回旁人不堪忧我心犹始孩衰翁岂知道痴絶防形骸化儿任恶剧欢伯有竒怀余寒防退听一笑当安排
　　严子文以春雪数作用为瑞不冝多为韵赋诗见寄次韵
　　同云痴不埽梅栁春到迟笙歌暖寒防当任主人为围尺庸何伤袤丈乃非瑞郢中姑度曲山左已驱疠世无辟寒香谁能不手邻舍索米归衾稠无恙不贫人寒切骨无地兼无锥安知双防胜但写入春宜贩夫博口食奈此不售何无术慰啼号汝今一身多
　　咏呉中二灯
　　琉璃毬
　　龙综缫冰茧鱼文镂玉英雨丝风外绉云网日边明叠晕重重见分光靣靣呈不深闲里趣争识个中情
　　万眼罗
　　弱骨千丝结轻毬万锦装防云笼月魄寳气绕星芒檀防红娇小梅妆粉细香等闲三夕看消费一年忙
　　元夕后连隂
　　问讯东风几日来冷烟寒雾鎻池台埽空积雪翻成雨收尽残灯未见梅夜饮厌厌非老伴春隂漠漠是愁媒谁能腰鼓催花信快打凉州百面雷
　　次韵严子文见寄
　　雨云浓压屋山头诗句端来写客忧雷电已将金薤取琼瑶难报木投无心我正铭三住有意君堪话四休何日寻春同歩屧先教啼鸟说来由
　　再次韵述怀约子文见过
　　灰木心形雪满头鹤鳬长短不悲忧瓮畦纯白无机械蒲局袅卢任博投若爱陶陶并兀兀先须莫莫与休休个中情话谁能共鸡黍明当挽仲由
　　寄题郫县蘧仙观四楠【蘧仙手植甞有丹光现其杪】
　　沉犀浦上旧仙踪老木长春翠埽空敢请丹光来万里为扶云峤驾飞鸿
　　春来风雨无一日好晴因赋瓶花二絶
　　满插瓶花罢出游莫将攀折为花愁不知烛照香薰看何似风吹雨打休
　　酒冷花寒无好怀柴荆终日为谁开三分春色三分雨疋似东风本不来
　　寄题永新张教授无尽藏
　　古来谁道四并难对境心空着处安要识见闻无尽藏先除梦幻有为观削平丘垤孤峯峻撒去籓篱万象寛快诵老坡秋望赋大千风月一毫端
　　寄题莫氏椿桂堂【莫氏五子皆登科居崇德县】
　　君不见衣冠盛事今犹昔前说燕山后崇徳联翩五组带天香世上籯金贱如砾他年诗礼到云来日日髙堂称寿杯桂长孙枝椿不老却比窦家应更好
　　春晚即事留游子明王仲显
　　绣地红千防平桥緑一篙楝花来石首谷雨熟樱桃笑我生尘甑惭君有意故人能少驻门径久蓬蒿
　　留游子明
　　得得跫音喜悤悤笑口开牢愁攻易破归梦挽难廻我已踈茶椀君今减酒杯不知乗兴棹更得防囘来
　　初夏三絶呈游子明王仲显
　　东君不解惜芳菲料峭寒中一梦非剪尽牡丹梅子绽何须风雨送春归
　　一帘芳树緑葱葱胡蝶飞来觅绮丛雪白荼防红寳相尚携春色见薰风
　　送春迎夏未闻雷日日斜风细雨来不是故人能裹饭柴门虽设为谁开
　　送王仲显赴琼莞
　　三径蓬蒿春雨肥微君谁与开柴扉电光射牛书过目虹气干斗酒淋衣十年五别嵗月老一方万里音尘稀谁云沧海断地脉莫信天南无鴈飞
　　梅雨五絶
　　梅雨暂斜照明去年无此一日晴忽思城东黄篾舫卧听打鼓踏车声
　　乙酉甲申雷雨惊乗除却贺芒种晴插秧先插蚤籼稻少忍数旬蒸米成【呉农忌五月甲申乙酉雨雨则大水谚云甲申犹自可乙酉怕杀我】风声不多雨声多汹汹晓衾闻浪波恰似秋眠隐静寺玉霄泉从牀下过【繁昌隐静寺方丈山后玉霄泉自极阁下过最为佳致】
　　千山云深甲子雨十日地湿东南风静里壶天人不到大轮飞出黙存中【道家东向坐想日出以炼气】
　　雨霁云开池面光三年鱼苖如许长小荷拳拳可包鲊晚日照盘风露香
　　芒种后积雨骤冷三絶
　　一庵湿蛰似藏深夏暄寒未可常昨日蒙絺今挟纩莫嗔门外有炎凉
　　梅黄时节怯衣单五月江呉麦秀寒香篆吐云生暖热从教窻外雨漫漫
　　梅霖倾泻九河翻百渎交流海面寛良苦呉农田下湿年年披絮插秧寒【昆山农人梅雨时着毳絮以耘秧嵗以为常】
　　东宫寿诗
　　再造炎图抚太宁龙楼毓德防千龄三宫叠矩深邦本雨曜重光炳帝庭自古东明陪出日只今南极是前星钧天嵗嵗家人礼长对瑶阶第四蓂
　　并世勲华照古今朱明防服侍尊临邦家大庆重亲飬社稷元良万国心菊露壶觞秋色正桂风殿阁月香深欲知天序无疆处铜律声中治世音
　　寄题汉中新作南楼二首
　　我作筹边倚半霄西山云雪照弓刀如今且说南楼胜应共汉坛相对髙
　　甲子周天事好还关河响动劒光寒秦川草木多如荠时倚楼阑直北看
　　次韵李子永见访二首
　　混俗休超俗居家似出家有为皆影事无念即生涯莫觅安心法翻成揑目花作糜须谷粟千劫漫炊砂有意能停棹多情易忆家清诗穿月脇逺梦绕天涯雨蝶衣濡粉秋蚊喙吐花新凉宜小驻谈笑有丹砂
　　自咏瘦悴
　　皮下多无肉秋来瘦不禁骨棱春焙銙筋蹙海山沉虮虱从何有蚊蝇枉见侵惟余老笻杖相伴两虚心













　　石湖诗集巻二十六
　　钦定四库全书
　　石湖诗集卷二十七
　　宋　范成大　撰
　　四时田园杂兴六十首【并引】
　　淳熈丙午沉疴少纾复至石湖旧隠野外即事辄书一絶终歳得六十篇号四时田园杂兴
　　栁花深巷午鸡声桑叶尖新緑未成坐睡觉来无一事满窓晴日看蚕生
　　土豪欲动雨频催万草千花一饷开舎后荒畦犹緑秀邻家鞭笋过墙来
　　髙田二麦接山青傍水低田绿未耕桃杏满村春似锦踏歌椎鼓过清明
　　老盆初熟杜茅柴携向田头祭社来巫媪莫嫌滋味薄旗亭官酒更多灰
　　社下烧钱鼓似雷日斜扶得醉翁囬青枝满地花狼籍知是儿孙鬬草来
　　骑吹东来里巷喧行春车马閙如烟系牛莫碍门前路移系门西碌碡邉
　　寒食花枝揷满头蒨裙青袂几扁舟一年一度游山寺不上灵岩即虎丘
　　郭里人家拜埽囬新开醪酒荐青梅日长路好城门近借我茅亭暖一杯
　　歩屧寻春有好懐雨余蹄道水如杯随人黄犬搀前去走到溪邉忽自廽
　　种园得果厪偿劳不奈儿童鸟雀搔已揷棘针樊笋径更铺渔网盖樱桃
　　吉日初开种稻包南山雷动雨连宵今年不欠秧田水新涨看看拍小桥
　　桑下春蔬绿满畦松心青嫩芥薹肥溪头洗择店头卖日暮裹盐沽酒归
　　右春日田园杂兴十二絶
　　紫青莼菜卷荷香玉雪芹芽防薤长自撷溪毛充晚供短蓬风雨宿横塘
　　湖莲旧荡藕新翻小小荷钱没涨痕斟酌梅天风浪更从外水种芦根
　　胡蝶双双入菜花日长无客到田家鸡飞过篱犬吠窦知有行商来买茶
　　湔裙水满緑苹洲上已防寒懒出游薄暮蛙声连晓閙今年田稻十分秋【吴下以上巳蛙鸣则知无水灾】
　　新绿园林晓气凉晨炊蚤出看移秧百花飘尽桑麻小夹路风来阿魏香
　　三旬蚕忌闭门中邻曲都无歩往踪犹是晓晴风露下采桑时节暂相逢
　　污莱一棱水周围歳嵗蜗庐没半扉不看茭青难护岸小舟撑取葑田归
　　茅针香软渐包茸蓬□甘酸半染红采采归来儿女笑杖头髙挂小筠笼
　　谷雨如丝复似尘煮瓶浮蜡正尝新牡丹破蕚樱桃熟未许飞花减却春
　　雨后山家起较迟天窓晓色半熹防老翁欹枕听莺啭童子开门放燕飞
　　海雨江风浪作堆时新鱼菜逐春囬荻芽抽笋河鲀上楝子开花石首来
　　乌鸟投林过客稀前山烟瞑到柴扉小童一棹舟如叶独自编防鸭阵归
　　右晚春田园杂兴十二絶
　　梅子金黄杏子肥麦花雪白菜花稀日长篱落无人过惟有蜻蜓蛱蝶飞
　　五月吴江麦秀寒移秧披絮尚衣单稻根科斗行如块田水今年一尺寛
　　二麦俱秋斗百钱田家唤作小丰年饼炉饭甑无饥色接到西风熟稻天
　　百沸缲汤雪涌波缲车嘈囋雨鸣簔桑姑盆手交相贺绵茧无多丝茧多
　　小妇连宵上绢机大耆催税急于飞今年幸甚蚕桑熟留得黄丝织夏衣
　　下田戽水出江流髙垅翻江逆上沟地势不齐人力尽丁男长在踏车头
　　昼出耘田夜绩麻村荘儿女各当家童孙未解供耕织也傍桑隂学种
　　槐叶初匀日气凉葱葱防耳翠成双三公只得三株看闲客清隂满北窓
　　黄尘行客汗如浆少住侬家潄井香借与门前磐石坐栁隂亭午正风凉
　　千顷芙蕖放棹嬉花深迷路晚忘归家人暗识船行处时有惊忙小鸭飞
　　采菱辛苦废犂鉏血指流丹鬼质枯无力买田聊种水近来湖面亦収租
　　蜩螗千顷沸斜阳蛙黾无邉聒夜长不把痴聋相对治梦魂争得到藜牀
　　右夏日田园杂兴十二絶
　　菊垂珠滴露红两蛩相应语莎丛虫丝罥尽黄葵叶寂歴髙花侧晚风
　　朱门巧夕沸欢声田舎黄昏静掩扄男解牵牛女能织不须徼福渡河星
　　橘蠧如蠺入化机枝间垂茧似蓑衣忽然蜕作多花蝶翅粉才干便学飞
　　静看檐蛛结网低无端妨碍小虫飞蜻蜓倒挂蜂儿窘催唤山童为解围
　　垂成穑事苦艰难忌雨嫌风更怯寒牋诉天公休掠剰半偿私债半输官
　　秋来只怕雨垂垂甲子无云万事宜获稻毕工随晒谷直须晴到入仓时
　　中秋全景属潜夫棹入空眀看太湖身外水天银一色城中有此月眀无
　　新筑泥镜面平家家打稻趂霜晴笑歌声里春雷动一夜连枷响到眀
　　租船满载开仓粒粒如珠白似霜不惜两钟输一斛尚赢糠覈饱儿郎
　　菽粟瓶罂贮满家天教将醉作生涯不知新滴堪篘未今歳重阳有菊花
　　细枨虀买鲙鱼西风吹上四腮鲈雪松酥腻千丝缕除却松江到处无
　　新霜彻晓报秋深染尽青林作缬林惟有橘园风景异碧丛丛里万黄金
　　右秋日田园杂兴十二絶
　　斜日低山片月髙睡余行药绕江郊霜风扫尽千林叶闲倚笻枝数鹳巢
　　炙背檐前日似烘暖醺醺后困防防过门走马何官职侧防笼鞭战北风
　　屋上添髙一把茅宻泥房壁似僧寮从教屋外隂风吼卧听篱头响玉箫
　　松节然膏当烛笼凝烟如墨暗房栊晚来拭尽南窓纸便觉斜阳一倍红
　　干髙寅缺筑牛宫巵酒豚蹄酹土公牯防无瘟犊儿长眀年添种越城东
　　放船闲看雪山晴风定竒寒晚更凝坐听一篙珠玉碎不知湖面已成氷
　　拨雪挑来踏地菘味如宻藕更肥醲朱门肉食无风味只作寻常菜把供
　　榾柮无烟雪夜长地炉煨酒暖如汤莫嗔老妇无盘饤笑指灰中芋栗香
　　煮酒春前腊后蒸一年长飨瓮头清廛居何似山居乐秫米新来禁入城
　　黄纸蠲租白纸催皂衣旁午下乡来长官头脑冬烘甚乞汝青钱买酒廽
　　探梅公子欵柴门枝北枝南总未春忽见小桃红似锦却疑侬是武陵人
　　村巷冬年见俗情邻翁讲礼拜柴荆长衫布缕如霜雪云是家机自织成
　　右冬日田园杂兴十二絶
　　自晨至午起居饮食皆以墙外人物之声为节戏书四絶
　　巷南敲板报残更街北弹丝行诵经已被两人惊夣断谁家风鸽闘鸣铃
　　菜市喧时窓透明饼师叫后药煎成闲居日出都无事惟有开门扫地声
　　北砦教囬挝鼓逺东禅饭熟打钟频小童三唤先生起日满东窓暖似春
　　起傍东窓手把书华颠种种不禁梳朝餐欲到须巾里已有重来晚市鱼
　　舫斋信笔
　　燕居故可乐病卧翻可怜身闲傥更健其人半神仙既无扬州鹤龙种任吾年南斋深而明略似西江船船中何所有药气杂炉烟亲朋稀老伴暂来即飘然秋蝇独恋恋终朝相扑缘霜晴日色浓窓纸烘春妍但愁添眼花瞑坐聊参禅困从定中生瞢腾梦相牵三昧未得力十魔方现前欠伸付一笑朽腐难雕镌东蓝午斋动风顺钟鼓传家人亦相呼趣具先生餐牛呞能几何蝉腹易便便此日虽可惜姑付食与眠
　　病中不复问节序四遇重阳既不能登髙又不觞客聊书老懐
　　四时变迁翻覆手百卉于人亦何有骚客颠诗亦狂酒强惜黄花爱重九少年习气似陶公采采金英满衣袖携壶木末最关情欹防风前几搔首馋吻偏怜粽栗香新衣不管囊萸臭贪将节物趁遨头肯向賔筵称病叟如今衰飒悟空华现在去来飞电走登临旧迹如夣断觞咏故人多骨朽百年长短随隙驹万化陈新直刍狗不堪把玩堪一笑安用歳时歌拊缶家人亦复探新篘插花洗醆为翁夀蒲团困坐眼慵开莫把故情看老丑挽须儿女太痴生更问今年有诗否
　　阊门初泛二十四韵【淳熙丙午重九后十日家人辈以余久病适新修小舫劝扶头一出以醸袚屯滞遂至北城检校桃花坞出关傍漕河望枫桥横塘中路而还故有即事咏景唐律之作】
　　好在驰烟路平生载酒行摧蔵身久病契阔歳频更昨夜灯花晓今朝稻把晴出门新夣境触目旧诗情水逺推篷天寛倚柁惊转湾添縴挽罨岸并篙撑舫后装儿女舻前酌弟兄醅香新麴嫩茗味小春轻红皱分霜果黄蔫撚夕英缬林踈露屋朱阁静临城桃坞论今昔枫桥管送迎山腰樵担动木末酒旗明竟日窑烟直中流塔影横数帆残照满一笛暮江平防网枫邉桁牵罾栁际棚岫云萦石住田水穴堤鸣过渡牛归速穿篱犬吠狞鱼寒犹作阵鴈逺更闻声急防潮痕出踈钟暝色生邻翁欣问讯逋客愧寒盟一昨成归卧于今负耦耕生涯都塌飒心曲漫峥嵘猿鹤休多怨菰莼尚可羹药囊吾厌苦扶惫且班荆
　　小春海棠来禽
　　东君好事惜年华偏爱荒园野老家一任西风管揺落小春自管数枝花
　　丙午东宫夀诗
　　国絫丁年盛天开甲观祥黄离増焕炳赤伏衍明昌一日三天见元辰万国康姿神辉玉裕徳业灿金相书圣规宸藻文心俪汉章乾坤参久大日月并升常祖武瞻兴庆亲庭拱未央晨昏两慈壸诗礼一贤王道统家传正炎圗国本强桑弧仍谷旦铜律又清商旧事兰猗殿新凉桂子香黄华先浥露青女缓行霜史贺星同轨农歌稼涤塲与龄占梦帝多祜叶思皇磐石重山固灵源少海长三宫同夀域歳歳颂无疆
　　重阳后菊花二首
　　寂莫东篱湿露华依前金靥照泥沙世情儿女无髙韵只看重阳一日花
　　过了登髙菊尚新酒徒诗客断知闻恰如退士垂车后势利交亲不到门
　　骤寒吟
　　九月竒寒前未闻巷南巷北无行人凌尽用大冬手肯为歳华留小春隂风吹雨作氷屑駞裘如铁绵裘折可怜篱下木芙蓉不独宜霜更宜雪
　　重阳后半月天气温丽忽变竒寒晦日大雪乡人御冬之计多未办
　　狂颷吹小春刮面剧剑铓云气泼浓墨午窓变曛黄六花大如掌浩荡来无乡青女正熟睡不记行新霜寒暑故宻移滕巽乃尔狂南邻炭未买北邻绵未装敢论酒价涌束薪逾桂芳岂不解蚤计善舞须袖长频年田薄収十家九空嚢被冻知不免但恨太怱忙今朝复何朝晴色挂屋梁人物各解严儿童笑相将熈如谷黍温免作沟木僵两邻报无恙为汝歌慨慷
　　戏咏絮帽【简伯俊传此様睡中甚御寒气】
　　尖斜细撮似兜鍪护风寒暖白头不解兵前当箭凿解令晓枕睡
　　雪中送炭与龚养正【立春前五日】
　　谁与幽人暖直身筠笼冲雪送乌薪烦君笑领婆欢喜探借新年五日春
　　代门生作立春书门贴子诗四首
　　暖日黄金栁光风白玉梅门防开夀域人物满春台有喜何须药无尘即是仙壶中春日月聊数八千年草木霑云露峰峦近璧奎新春行乐处南北共花溪日月添书帙湖山引杖藜賸周花甲子多醉玉东西






　　石湖诗集巻二十七
　　钦定四库全书
　　石湖诗集巻二十八
　　宋　范成大　撰
　　送闻人伯卿赴铜陵
　　雪压关山昼掩扄故人何事短长亭折腰直为瓶无粟便腹犹怜笥有经牒诉尘埃头更白简编灯火眼终青可怜东壁辉光外寥落江湖处士星
　　重送伯卿
　　雪花来无时入春遂三作氷柱冻不解去地才一握东风畏竒寒未敢破梅蕚已僵员峤蠺那问纥干雀万径无行踪扣户惊剥啄故人竹叶舟歳晚夣漂泊自云饥所驱岂不念丘壑经谊金华省文采石渠阁平生百未试墨绶吓猿鹤取舎一熊掌得防两蜗角不嫌干进钝俯仰无愧怍低囬簿书丛万卷无处着惜哉小举袖负此不龟药颇闻江臯县讼简民气乐政成松竹林诂训缉家学廼翁力菑畬待子収播获三年此书出众说眇萤皭持归许窥观慰我久离索今朝云泼墨霰雨纵横落樯竿挽不住帆峭北风恶恶难忘昆弟易散清夜酌怱怱别知赋掩涕倚郛郭
　　送夀老徃云间行化
　　天平船子过华亭舎卫城中次第行留取鉢盂归院洗东岩新出一泉清
　　次韵知府王仲行尚书鹿鸣燕古风
　　昔人重逺行供帐饯出祖矧今燕嘉賔宜有赠行语府公文章公青紫拾芥取聨翩二百言字字劝稽古戒之书鱼蠧勉以云鹏举作霖要实用洗兵嫌不武诸生承意气脱迹蜕农圃明年一声雷幽蛰起平楚班行入鹓鹭榜贴缀龙虎囬头谢府公公言非漫与府公亦庙廊来莅琼林俎千载吴趋行愁絶白纻舞我闻有此作病卧嗟未睹今晨梅驿动副墨到衡宇调髙瑟音希芒寒剑光吐谁云鹿鸣废正頼广防补当年羣玉防方驾肃飚羽倡酬久寂莫解后相劳苦世故万浮云交情一旧雨谁当将诗坛君实东道主
　　苦寒六言
　　檐氷低挂防角隙雪斜侵坐隅春后一寒如此梅花有信来无
　　丁未春日瓶中梅殊未开二首
　　暖閤无人到寒枝为我横情钟吹蘂破静极觉香生老去魂収断春来眼且明逃禅时索笑百匝傍窓行夜雪腊前冻朝阳春后苏人怜踈蘂瘦花笑病翁臞露白能多少寻春似有无诗催全不力煮水换铜壶
　　再题瓶中梅花
　　园林篱落冻芳尘南北枝间玉蘂皴风袂挽香虽淡薄月窓横影已精神雪霜春事年年晚今古诗情日日新铁石如翁犹索句真能嚼蜡对横陈
　　王仲行尚书録示近诗闻今日劝农灵岩次韵纪事
　　馆蛙宫殿压云头自昔登临隘九州雪浪长风三万顷苍烟古木二千秋賔僚谁伴作诗苦父老竞传敷政优想见归骖穿夜市月邉灯火满西楼
　　仲行再示新句复次韵述懐
　　神仙懒学古浮丘祖意慵参老赵州四壁尘埃心似水一生风露先秋病衰谨谢吴中客技拙甘同楚国优斥鷃蓬蒿元自足世间何必卧髙楼
　　李子永赴溧水过吴访别戏书送之
　　万壑断流氷塞川千岩森玉雪漫天怱怱叶县双鳬舄换却山隂访戴船
　　犯寒书剑出春萝风雪桥邉得句多牒诉缤纷似烟海梅花时节奈君何
　　民病春疫作诗悯之
　　乖气肆行伤好春十家九室寒螀呻隂阳何者强作孽天地岂其真不仁去腊竒寒衾似铁连年薄熟甑生尘疲甿惫矣可更病我作此诗当感神
　　题夫差庙
　　纵敌稽山祸已胎垂涎上国更荒哉不知养虎自遗患只道求鱼无后灾梦见梧桐生后圃眼看麋鹿上髙台千龄只有忠臣恨化作涛江雪浪堆
　　翻袜庵夜坐闻雨
　　闲门冷落静无哗小阁帘帏宻自遮日晚课程丹灶火夜深光景佛灯花人生寕有病连歳身世略如僧在家歩屧寻春非老伴任教风雨唤雷车
　　睡起
　　憨憨与世共儿嬉兀兀从人笑我痴闲里事忙晴晒乐静中机动夜争棋心情诗卷无佳句时节梅花有好枝熟睡觉来何所欠氊根香软饭流匙
　　赏海棠三絶
　　芳春随分到贫家儿女多情惜歳华聊为海棠修故事去年灯烛去年花
　　烛光花影两相宜占断风光二月时但得常如妃子醉何妨独欠少陵诗
　　忆向宣华夜倚防花光妍暖月光寒如今蹋飒嫌风露且只铜瓶满插看
　　午窓遣兴家人谋过石湖
　　云日初収破柱雷小窓坐穏兴悠哉熏炉花气朝酲解茶鼎松风午夣廽谢客门防风动竹惜春时节雨肥梅画船破浪亦一快闻道湖光如泼醅
　　将至石湖道中书事
　　水緑鸥邉涨天青雁外晴栁堤随草逺麦陇带桑平白道吴新郭苍烟越故城稍闻鸡犬閙僮仆想来迎
　　三月十六日石湖书事三首
　　春事日以防暑隂正清美拖笻入林下秀緑照衣袂卢橘梅子黄樱桃桑椹紫荷依浪花颤笋破苔色起风日収宿隂物色有新意邻曲知我归争来问何以病恼今有无加饭日能几掀髯谢父老衰雪已如此
　　种木二十年手开南野荒苒苒新歳月依依旧林塘污莱擅下湿岑蔚骄众芳菱母尚能瘦竹孙如许长忆初学圃时刀笠冒风霜今兹百不堪裹防人扶将龙钟数能来犹胜两相忘
　　湖光明可鉴山色浄如沐闲心惬旧观愁眼快竒瞩依然北窓下凝尘满书簏访我乌皮几拂我青氊褥荒哉赋逺逰幸甚遂初服老红饯余春众緑自幽馥好风吹晚晴斜照入踈竹兀坐胎息匀不觉清梦熟
　　或劝病中不宜数亲文墨医亦归咎题四絶以自戒末篇又以解嘲
　　作字腕中百斛吟诗天外片心习气吹剑一吷病躯垂堂千金
　　意马塲中汗血隙驹影里心灰吉蠲笔墨安用付与蛛丝壁煤
　　诗成徒能泣鬼博塞未必亡羊刚将妄言绮语认作锦心绣肠
　　师熸尚合余烬羮熟休吹冷虀解酲纵无五斗且复月攘一鸡
　　送遂宁何道士自潭湘归蜀
　　尘埃波浪几东西归去丹瓢挂杖藜戊己炉中真造化功成分我一刀圭
　　书剑飘然席未温火云扑地暑烟昏山黄水浊湖南路竹月荷风忆范村
　　立秋二絶【戴楸叶食水吞赤小豆七粒皆吴中节物也】
　　三伏熏蒸四大愁暑中方信此生浮歳华过半休惆怅且对西风贺立秋
　　折枝楸叶起园赤小如珠咽井花洗濯烦襟酬节物安排笑口问生涯
　　秋雷叹【吴谚云秋孛辘损万斛谓立秋日雷也】
　　立秋之雷损万斛吴侬记此占年谷沃哉丰隆无借在政用此时鸣孛辘向来夏旱连三月吁嗟上诉声满屋讼风未慗复占雷助魃为妖天更酷我虽闲寂忝祠史家请官供尚仓粟尘甑贫交满目前卒歳将何救枵腹但愿吴侬言不騐共割黄云炊白玉天人逺近叵戏论禆灶安能尸祸福
　　用汉中帅阎才元侍郎韵送樊子南西归兼呈侍郎
　　万里山巅与水涯春风招看杏园花向来科第直溷子此去文章应满家休学逰仙穷越嶲且从知已控襃斜南楼东望当思我药裹堆中两华【子南尝自岷山西逰穷探胜境多见异人南楼侍郎新作】
　　书樊子南逰西山二记后
　　仙山草木鎻卿云不到花平不离尘十丈牡丹如锦盖人间姚魏却争春
　　右牡丹瓶
　　春晚娑罗百叶开仙翁精舍长蓬莱朝元未罢门深闭不管人间有客来
　　右大面
　　题天平夀老方丈
　　二十三年再入山此山于我有前縁时人不用怜衰病天与丹房一线泉【夀老近于半山石壁之中得泉眼如筯清泉如一线涓涓而出大旱不増减欲为余作小庵于泉傍以炼丹云】
　　再逰天平有懐旧事且得卓庵之处呈夀老
　　访旧光隂二十年残僧相对两依然木兰已老无花发石竹依前有麝眠万户直须龟手药一龛何用买山钱从今半座湏分我共说昏昏一觉禅
　　重九日行营夀蔵之地
　　家山随处可行楸荷锸携壶似醉刘纵有千年铁门限终须一个土馒头三轮世界犹灰刦四大形骸强首丘蝼蚁乌鸢何厚薄临风拊掌菊花秋
　　得夀蔵于先陇之傍俯酬素愿感槩交懐
　　宻迩松楸地一隅防心何必问青乌亢宗虽愧镇公子没世尚从先大夫京兆汉阡贤问望邢山郑冢俭规模家庭遗训焄蒿在不学邠卿画古圗
　　晚登木渎小楼
　　万象当楼黼绣张防干一士立苍茫云堆不动山深碧星出无多月淡黄宿鸟尽时犹数防归鸿惊处更斜行松陵政有鲈鱼上安得长竿坐钓航
　　题秋鹭圗
　　昨夜新霜冷钓矶緑荷消瘦碧芦肥一江秋色无人问尽属风标两雪衣
　　送苏秀才归永嘉
　　再入庭闱再入山偷闲百日了金丹他年防宅上升后休道使亲忘我难
　　大道凝神术养形形神俱炼始功成劝君观妙还观徼先作顽仙地上行
　　东宫夀诗【丁未年】
　　有赫题期盛无疆嗣歴昌中兴归濬哲重庆启元良两亥开基逺三丁系统长【恭惟艺祖太宗皇帝元命皆在亥今太上主上殿下元命皆在丁】帝咨同物瑞人卜降年祥离日融双照干天秉少阳晨昏周内寝诗礼舜岩廊极右辰居焕心前火徳光与龄偕圣父徳夀协虚皇铜律风占兊瑶山乐奏商蓂芳邻五位菊色丽中央视膳斑衣拱传觞玉契将宸枫霜献叶仙桂月输香薰炷争延祝吟牋曷赞扬形容仁与孝歩障有云章
　　送同年朱师古龙图赴潼川
　　杏园耆旧如晨星白头相对眼故青奉常礼乐照东蜀十年清名留汉廷蜀人减估天恩厚髙议清隂犹记否迩来闻道更蠲除此段始终君一手归见岷峨无愧词父老笑迎还叹咨贾生未可去宣室屯膏一州谁谓宜魏阙江湖关出处招头不用催鸣防遥知梦境尚京尘哑咤满船闻鲁语【蜀士仕于朝者所买婢妾例不肯随归独师古家无一人肯相舎传以为竒事蜀人以中原语音为鲁语】
　　题赵希逺案鹰图
　　学射春山万嵗湖牙门列骑巻平芜如今黄土原边梦犹识呼鹰嗾犬图
　　题米元晖吴兴山水横卷
　　道塲山麓接何山影落苕溪浸碧澜只欠荷花三十里橛头船上把渔竿
　　围田叹四絶
　　万夫陻水水干源障断江湖极目天秋潦灌河无泄处眼看漂尽小家田
　　山邉百畆古民田田外新围截半川六七月间天不雨若为车水到山邉
　　壑邻罔利一家优水旱无妨众户愁浪说新収若干税不知逋失万新収
　　台家水利有科条膏润千年废一朝安得能言两黄鹄为君重唱复陂謡
　　素羮
　　氊芋凝酥敌少城土藷割玉胜南京合和二物归藜糁新法侬家骨董羮
　　夜雨
　　烛花垂穗伴空斋心事如灰入壮懐老倦更防惟熟睡任他踈雨滴空堦
　　野景
　　菰蒲声里荻花干鹭立江天水镜寛画不能成诗不到笔端无处着荒寒
　　除夜地炉书事
　　节物闲门里人情老境中雁声凌急雨灯影战斜风糟防新醅白柴堆软火红家人忺夜话我已困防葺【吴人酌酒瓮浮醅谓之撆防酒之精英也】
　　元日立春感叹有作二首
　　元日兼春日霜寒又雪寒并烦传菜手同捧颂椒盘叠膝稀穿履扶头正冠五年如此度宁得讳衰残元日兼春日闲身是老身行年申直戊交运丑支辛岂敢綦安佚聊希刮钝屯童儿看书户把笔已如神
　　古鼎作香炉
　　云雷萦帯古文章子子孙孙永奉常辛苦勒铭成底事如今流落管烧香
　　偶书
　　揑目华中影现身有为皆妄懒方真已甘搰搰勤为圃休向滔滔苦问津书至五千空拄腹钱非十万不通神君看汗简沉碑者随水随风几窖尘
　　太上皇帝灵驾发引挽歌词六首
　　绍运钟阳九兴王抚半千断鼇娲立极翔鳯汉中天宵旰三星纪希夷十闰年声容弥宇宙浯石不胜镌自将吴津骑谁婴泰一锋旄头连夜落京观隔江封舞武三成备书文九译重修攘遗防在嗣圣续车攻箫勺妖氛静甄陶叶气还春囬慈殿驾天作祐陵山开辟风云惨登平日月间艰难虽独瘠夀域徧人间传圣家人礼凝神象帝先勲华今历数汾社古山川众父尊归父中天更有天夀宫何所厌亟上白云仙帝业虽天广皇心本谷虚神应游混沌梦不返华胥挍徳难涯涘铭功总绪余谁能言大道第入四坟书文徳尧新庙威灵禹旧山海门賔羽卫地轴启云关无路攀仙驾当年拱圣顔小臣衰疾泪空望帝乡澘
　　别拟太上皇帝挽歌词六首【不进】
　　身济投艰业时乗拨乱机荆榛荒帐殿风雨颒戎衣有日临黄道无星彗紫防至今淮海上犹咏六龙飞【太上皇帝初载御制诗云六龙转淮海万骑临吴津】
　　大孝天孚佑精诚敌可摧龙楯迁座至騩驭及泉囬永祐千章木慈寜万夀杯古今无此事絶徳诏方来敛福开皇极储祥握赤符烽烟销紫塞耕凿奠黄图【遗诰之下淮北父老闻而涕泣曰太上皇帝真主也南北讲和实使天下百姓得免干戈涂炭之苦】洗甲民安枕垂衣国覆盂有生何以报夀域亘绵区
　　与子传神器承家得圣人堦庭天下养壶峤海中春四叶斑衣乐三加玉册新夀宫如帝所何必上霄晨舞羽修文后投歌讲艺时天章云汉丽国典日星垂麟絶仲尼笔猿啼神禹碑伤心河洛水无处问龙甫贺蝇传赦俄惊鹤驭风首山铜鼎就前殿玉巵空日岂挥戈及天无链石功如何千万夀不待九龄终
　　送许耀卿监丞同年赴静江倅四絶
　　南国春深雁欲囬湘江花浪一帆开知君不为骖鸾去直为渊明五斗来
　　罗带江流碧玉旧游如梦一星终烦披藓石寻题字定有人能记此翁
　　鴈塔交亲比断金故人歳晚更情深只今不隔同年面想见青云异日心
　　官涂真有上竿鱼玉笋翻乗别驾车闻道留行有公论从今日日看除书







　　石湖诗集巻二十八
　　钦定四库全书
　　石湖诗集巻二十九
　　宋　范成大　撰
　　次韵虞子建见咍赎带作醮
　　斋祠难着野衣冠旋赎金章始见闲台架尘清毬路暗花书墨渍笏头斑当年驲骑传呼赐此日村童拂拭还若比前防荒驿舎见存犹可一开顔
　　儿女传观省见稀病身聊复借光辉莫嫌憔悴沈腰瘦且喜间关秦璧归不是典来还酒债亦非将去换蓑衣尘鱼甑釡时相阨防汝谁能为解围
　　顔桥道中
　　村村篱落总新修处处田畴尽有秋一段农家好风景稻堆髙出屋山头
　　上沙舎舟
　　村北村南打稻声竹舆随处欵柴荆斜阳倒景天如醉明日山行更好晴
　　宿阊门
　　五更潮落水鸣船霜送新寒到枕邉报道雾収红日上野翁犹盖短篷眠
　　擕家石湖赏拒霜
　　水上晴云防蝀横许多蜂蝶趁船行渔樵引入新花坞儿女扶登小锦城艶粉发妆朝日丽湿红浮影晚波清谁知揺落霜林畔一段韶光画不成
　　夀栎东斋午坐
　　屋角静突兀云气低鸿蒙残叶飐疎雨孤花侧凄风北窓午睡起一笑万事空无人共此意莎堦咽防蛩
　　晚思
　　藓墙莎砌响幽虫睡起繙书觉梦中残暑一窓风不动秋阳入竹碎青红
　　夀栎堂枕上
　　禅牀初着小山屏夜久秋凉枕席清绕飞虫妨好梦卧聴檐雨入池声
　　宿妙庭观次东坡旧韵
　　桂殿吹笙夜不归苏仙诗板挂空悲世人防鼎何湏笑犹胜先生梦石芝
　　升降三田自有丹浪寻盘鼎斸仙坛扣门倦客惟思睡容膝庵中一枕安【观为董双成故宅元祐间修造握地得琉璃盘铜鼎中有丹已而盘碎失丹惟鼎存坡诗盖纪其事鼎后为宣和殿取去】
　　余杭初出陆
　　村媪羣观笑老翁宦途何处苦龙钟霜毛瘦骨犹千骑少见行人似个侬
　　桐庐江中初打桨
　　二十年前鬓未斑下滩归路落潮干如今衰雪三千丈却趁潮平再上滩
　　钓台
　　久矣心空客路埃兹行端为主恩来杜陵诗是吾诗句卧病岂登江上台
　　和丰驿
　　晚境惟于闭户宜出门惟有病相随四方虽是男儿志莫忘柯山在异时
　　次韵龚养正病中见寄
　　衰翁埽轨欲垂车怪子頽然也向隅激水要令风在下涸泉翻以沬相濡瘠肥邈尔自秦越势利纷然皆耳余且复放船来话旧不妨莲叶卧看书
　　题蜀果圗四首
　　木瓜
　　沈沈黛色浓糁糁金沙绚却笑宣州房竞作红妆面
　　樱桃
　　火齐寳璎珞垂于绿茧丝幽禽都未觉和露折新枝
　　石榴
　　日烘古锦囊露浥红玛瑙玉池咽清肥三彭迹如埽
　　甘瓜
　　夏肤粗已皴秋蔕熟将脱不辞抱蔓归聊慰相如渴
　　李粹伯侍御挽词二首
　　奕叶邯郸后乗骢第一人交情多旧雨到处有阳春磊落功名意摧頽梦幻身黄垆髙可隠何地着经纶公昔参敷纳人期到辨章珠光空月皎玉气忽虹藏歳晚东方骑生平北海觞玳簮风雨散几客奠楸行
　　次韵袁起岩提刑游金焦二山二首
　　二山巉絶照南州俯看千樯緫芥舟日脚镕金浮巨浸波声翻雪撼髙丘钟闻两岸诗无敌口吸西江话已酬别有英雄懐古意他年击楫誓中流
　　忆曽归自雪邉州帆落中小系舟食蛤坐来期汗漫驾鸿飞去揖浮丘卧逰乆矣无登覧辱赠跫然有唱酬寂莫东臯舒啸后为君濡笔赋临流
　　次韵谢郑少融尚书为夀之作
　　交游稀似晓来星歳月飘如水上萍桂海宦情诗可纪吴山别恨酒难平我今以病为欣戚公合于诗系重轻安得故人来话旧碧空日日暮云生【近见尚书再和桂林诗成大与尚书相别于桂林今十二年矣】
　　郑少融尚书初除端殿以书见及赋诗为贺
　　敬老尊贤大政初速邮响动报新除即从光范开门馆先向文明直殿庐后日沙堤新宰相当年革履旧尚书锋车若向吴中路应记南山有荷锄
　　书事三絶
　　防婢请淘酒米园丁催筭花钱如许日生公事谁云穷巷萧然
　　日日处方脉时时推防禳灾门外虽无车辙医生卜叟犹来
　　简子约同湖棹周郎许过田庐碧云日暮空合多病故人遂疎
　　亲邻招集强徃便归
　　乐天渐老欲谋欢大似蒸砂不作团已觉笙歌无暖热仍嫌风月太清寒气衰况复三而竭心赏尤于四者难却恐人嫌情太薄聊将花作雾中看
　　次韵袁起岩常熟道中三絶句
　　小雨萧寒破晚晴踈踈宻宻滴檐声乌鸦盘舞黄云乱早与商量雪意生
　　仄径难胜四牡騑扁舟辛苦凿氷归简书鞅掌吟诗苦并与东阳减带围
　　使君横槊赋诗囬断取天风海雨来防笔从今闲不得雪花梅蕊一时开
　　次韵袁起岩许浦按教水军二絶句
　　横波组练试舲风卷鱼龙海欲凝但得绨如挟纩何妨铁甲冷如氷
　　戈船战櫂疾如飞莫遣潮沙淀海湄草奏直须穷利病奉身从此系安危
　　次韵起岩喜雪
　　吹成一雪便吹残风伯无端岂坐悭夜报飞花平瓦垅晓惊疎雨落檐间休教冻解鱼龙水更待诚通虎豹关准拟姑苏台上看春前三度老青山【袁诗犹以雪未甚积必念此意当益感通矣】
　　枕上闻雪复作方以为喜起岩再示新诗复次韵
　　三白何忧稼穑艰天于玉粒未吾悭不知夜色明空外但觉朝寒到夣间谁子骑驴吟防上何人跋马客蓝关争如睡熟蒲团上静听饥鸦啄屋山
　　起岩又送立春日再得雪诗亦次韵
　　十分佳景媚冬残好事天心不复悭已遣梅花斜竹木更飘瑞叶向人间渔蓑晚色都堪画羗笛春光亦度关想得东风来处路白银宫阙鎻三山
　　同年杨廷秀秘监接伴北道道中走寄见懐之什次韵答之
　　昨遣长须迓诗老人言已过阊门了梅邉肠断傍寒溪诗老官忙应未知何时真访山中许已办竹深留客处只恐归程官更忙天驺催上沙堤去
　　晓枕闻雨
　　暗淡更残景低迷病酒怀剔灯寒作伴添被厚如埋胆冷都无夣心空却似斋地炉煎粥沸聴作雨鸣堦
　　雪意方浓复作雨
　　拟看飞花阵翻成建水声雨吾宁不识雪汝几时成三白从今卜千仓待此盈黄云如有意青女莫无情
　　春朝早起
　　莫笑眠常早还怜起不迟秾香温夜气小雨湿春姿瘦比中年甚寒惟病骨知羡渠儿女健绕屋探南枝
　　咏懐自嘲
　　檐溜春犹冻门扉晚未开退闲惊客至衰怕书来日日教浇竹朝朝遣探梅园丁应窃笑犹自说心灰
　　早衰
　　早衰头脑已冬烘信拙心情似苦空僚旧姓名多健忘家人长短总佯聋一窓暖日棋声里四壁寒灯药气中晚景只消如此过不堪拈出教儿童
　　习闲
　　习闲成成痴六用都藏缩似雪已许多犹不饮梅今如此尚无诗闲看猫暖眠氊褥静聴猧寒叫竹篱寂寞无人同此意时时惟有睡魔知
　　一龛
　　一龛窄似鸟窠禅世界悠悠任大千与老有情冬复暖去仙无几日髙眠斫开竹后初三迳忘却诗来又一年破戒忽题无味句劣能成字不成篇
　　隂寒终日兀坐
　　东风防解缀檐氷仍喜朝来井水清腊浅得春全未暖雪悭和雨最难晴小窓日落犹棋局穷巷更深尚屐声莫把摧頽嫌暮景且将闲散替劳生
　　亲戚小集
　　避湿违寒不出门一冬未省正冠巾月从雪后皆竒夜天向梅邉有别春秉烛登临空话旧拥炉情味莫懐新荣华势利输人惯赢得尊前现在身
　　立春枕上
　　择蔬翻饼閙残更儿女喧喧短梦惊想得春风连夜到东禅粥鼓忽分明
　　睡觉
　　寻思断梦半瞢腾渐见天窓纸瓦明宿鸟噪羣穿竹去县前犹自打残更












　　石湖诗集巻二十九
　　钦定四库全书
　　石湖诗集卷三十
　　宋　范成大　撰
　　腊月村田乐府十首【并序】
　　余归石湖往来田家得歳暮十事采其语各赋一诗以识土风号村田乐府其一冬舂行腊日舂米为一歳计多聚杵臼尽腊中毕事藏之土瓦仓中经年不坏谓之冬舂米其二灯市行风俗尤竞上元一月前已买灯谓之灯市价贵者数人聚博胜则得之喧盛不减灯市其三祭灶词腊月二十四夜祀灶其说谓灶神翌日朝天白一歳事故前期祷之其四口数粥行二十五日煮赤豆作麋暮夜阖家同飨云能辟瘟气虽逺出未归者亦留贮口分至襁褓小儿及僮仆皆预故名口数粥豆粥本正月望日祭门故事流传为此其五爆竹行此他郡所同而吴中特盛恶鬼盖畏此声古以歳朝而吴以二十五夜其六烧火盆行爆竹之夕人家各又于门首燃薪满盆无贫冨皆尔谓之相暖热其七照田蠺行与烧火盆同日村落则以秃帚若麻防竹枝辈燃火炬长竿之杪以照田烂然徧野以祈丝谷其八分歳词除夜祭其先竣事长幼聚饮祝颂而散谓之分歳其九卖痴獃词分嵗罢小儿绕街呼叫云卖汝痴卖汝獃世传吴人多獃故儿辈讳之欲贾其余益可笑其十打灰堆词除夜将晓鸡且鸣婢获持杖击粪壌致词以祈利市谓之打灰堆此本彭蠡清洪君庙中如愿故事惟吴下至今不废云
　　冬舂行
　　腊中储蓄百事利第一先舂年计米群呼歩碓满门庭运杵成风雷动地筛匀箕健无粞糠百斛只费三日忙齐头圎洁箭子长隔箩耀日雪生光土仓瓦龛分盖藏不蠧不腐常新香去年薄収饭不足今年顿顿炊白玉春耕有种夏有粮接到明年秋刈熟邻叟来观还叹嗟贫人一饱不可賖官租私债纷如麻有米冬舂能几家
　　灯市行
　　吴台今古繁华地偏爱元宵灯影戏春前腊后天好晴已向街头作灯市叠玉千丝似鬼工剪罗万眼人力穷两品争新最先出不待三五迎东风儿郎种麦荷锄倦偷闲也向城中看酒垆博簺杂歌呼夜夜长如正月半灾伤不及什之三歳寒民气如春酣侬家亦幸荒田少始觉城中灯市好
　　祭灶词
　　古传腊月二十四灶君朝天欲言事云车风马小留连家有杯盘丰典祀猪头烂热双鱼鲜豆沙甘松粉饵圎男儿酌献女儿避酹酒烧钱灶君喜婢子闘争君莫闻猫犬触秽君莫嗔送君醉饱登天门杓长杓短勿复云乞取利市归来分
　　口数粥行
　　家家腊月二十五淅米如珠和豆煮大杓轑铛分口数疫鬼闻香走无处锼姜屑桂浇蔗糖滑甘无比胜黄粱全家团栾罢晚饭在逺行人亦留分褓中孩子强教尝余波徧沾获与臧新元叶气调玉烛天行已过来万福物无疵疠年谷熟长向腊残分豆粥
　　爆竹行
　　歳朝爆竹传自昔吴侬政用前五日食残豆粥埽罢尘截筒五尺煨以薪节间汗流火力透健仆取将仍疾走儿童却立避其锋当堦击地雷霆吼一声两声百鬼惊三声四声鬼巢倾十声百声神道宁八方上下皆和平却拾焦头叠牀底犹有余威可驱疠屏除药裹添酒杯昼日嬉游夜浓睡
　　烧火盆行
　　春前五日初更后排门燃火如晴昼大家薪干胜豆防小家带叶烧生柴青烟满城天半白栖鸟惊飞啼格磔儿孙围坐犬鸡忙邻曲欢笑遥相望黄宫气应才两月歳隂犹骄风栗烈将迎阳艶作好春政要火盆生暖热
　　照田蠺行
　　乡村腊月二十五长竿然炬照南亩近似云开森列星逺如风起飘流萤今春雨雹茧丝少秋日雷鸣稻堆小侬家今夜火最明的知新歳田蠺好夜防风焰西复柬此占最吉余难同不惟桑贱谷芃芃仍更苎麻无节菜无虫
　　分嵗词
　　质明奉祠今古同吴侬用昏盖土风礼成废彻夜未艾饮福之余即分歳地炉火软苍术香饤盘果饵如蜂房就中脆饧专节物四座齿颊锵氷霜小儿但喜新年至头角长成添意气老翁把杯心茫然増年翻是减吾年荆钗劝酒仍祝愿但愿尊前且强健君看今歳旧交亲大有人无此杯分老翁饮罢笑撚须明朝重来醉屠苏
　　卖痴獃词
　　除夕更防人不睡厌禳钝滞迎新歳小儿呼叫走长街云有痴獃召人买二物于人谁独无就中吴侬仍有余巷南巷北卖不得相逢大笑相捓揄栎翁块坐重帘下独要买添令问价儿云翁买不须钱奉賖痴獃千百年
　　打灰堆词
　　除夜将防晓星烂粪埽堆头打如愿杖敲灰起飞扑篱不嫌灰涴新节衣老媪当前再三祝只要我家长富足轻舟作商重船归大防引犊鸡哺儿野茧可缫麦两岐短衲换着长衫衣当年婢子挽不住有耳犹能闻我语但如我愿不汝呼一任汝归彭蠡湖
　　自嘲二絶
　　终日哓哓漫说空触来依旧与争锋登时觉悟忙収拾已是阇黎饭后钟
　　恶声恶色横相干觌面须臾万箭攅有客痴聋都不动方知我被见闻瞒
　　海棠欲开雨作
　　春睡花枝醉梦囬安排银烛照妆台苍茫不解东风意政用此时吹两来
　　雨再作政妨海棠
　　漂红湿紫满莓苔泼墨浓云尚送雷风雨岂无他日再何湏随却海棠来
　　蛮触
　　蛮触纷拏室未虚心知惩忿欠工夫腹须空洞方容物事过清凉已防吾万仞我山髙不极一团心火蔓难圗从今立示寒灰观笑看苍黄走郑巫
　　偶然
　　偶然寸木压岑楼且放渠侬出一头鲸漫横江无奈螘鹏虽运海不知鸠躬当自厚人何责世已相违我莫求石火光中争底事寛顔収拾付东流
　　晓泊横塘
　　短梦难成却易惊披衣起潄玉池清遥知中夜南风转汹汹前村草市声
　　次韵袁起岩瑞麦此麦两岐已黄熟其间又出一青枝亦已秀实传记所未载也
　　民和神福固其宜况有仁先四者施吴稻即看収再熟周牟先已秀双岐蕙风半老黄金穂梅雨重春绿玉枝乐不可支聊发咏田间日日是芳时
　　次韵袁起岩甘雨即日应祈
　　天遣贤侯惠此州随车一雨缓千忧药寮坐看云穿屋莲棹归将叶盖头三伏凉来那易得百年饱外更何求合词但祝为霖手早待薫弦十二旒
　　刘徳修少卿避暑惠山因便寄赠
　　鸣鳯朝阳尺五天怱怱忽过白鸥邉遥怜海内无双土独酌人间第二泉决去君今身似叶赠行谁有笔如椽老夫但祝重相见未拟消魂赋黯然
　　幽栖
　　幽栖先自嬾衣裳秋暑薫肌汗似浆对客绪言多勉强谋家生事总荒唐蚤眠不待星当户晚饭常占日半墙莫道闲中无外慕朝朝屈指望新凉
　　园林
　　园林随分有清凉走徧人间梦几塲铁砚磨成防雪桑弧射得一绳牀光隂画纸为碁局事业看题检药嚢受用切身如此尔莫于身外更干忙
　　七月十八日浓雾作雨不成
　　晓雾障朝晖日脚战未透傥然成一雨亦足洗尘瞀江南富秋暑老穉呻永昼田间翻畏凉能粃嘉谷秀昨朝东有虹光彩照髙栁占云天掠剰政恐耗升斗阳光趣坚实乗除或相捄臞儒虽病暍且复忍污垢【吴人谓立秋后虹为天収虽大稔亦减分数】
　　戏赠勤长老
　　从君挥麈演金乗我已无心纒葛藤第一圎通三鼔梦大千世界一窓灯罢参柏子庭前意权作梅花树下僧饭饱闲行复闲坐人间有味是无能
　　次韵袁起岩送示郡沼双莲圗
　　珠渊玉水折方员涌出双莲照酒邉压倒小湖三级草増光后沼两重莲苕华名字元相并桃叶根株本自连好把吴歈翻楚些杨荷新曲胜当年【洞庭小湖寺旧得瑞象有草绕之投草湖中生三级红莲皮日休有木兰后池重台莲诗云两重元是一重心皆吴中瑞故事而未有双莲之传也】次王正之提刑韵谢袁起岩知府送茉莉二槛
　　千里移根自海隅风颿破浪走天吴散花忽到毘耶室似欲横机试病夫
　　燕寝香中暑气清更烦云插琼英明妆暗麝俱倾国莫与矾仙品弟兄
　　再赋茉莉二絶
　　薫蒸沉水意防茫全树飞来烂熳香休向寒鸦看日景只今飞燕侍昭阳
　　忆曽把酒泛湘漓茉莉毬邉擘荔枝一笑相逢双玉树花香如梦如丝
　　再赋郡沼双莲三絶
　　馆娃魂散碧云沉化作双葩寄恨深千载不偿连理愿一枝空有合欢心
　　池光防槛倚斜晖把酒看花醉不归但许鸳鸯相对浴休惊翡翠一双飞
　　两岐秀罢已蒿莱春意还从菡萏囬不是使君和气胜此花应向别人开
　　范村午坐
　　好风入修篁槁叶舞而堕断续一蛩吟髙下双蝶过冻樾午隂圎静极成痴坐老便几杖供慵废诵课蒲团輭易暖困来百骇惰四傍无人声谁惊短夣破








　　石湖诗集巻三十
　　钦定四库全书
　　石湖诗集巻三十一
　　宋　范成大　撰
　　读白傅洛中老病后诗戏书
　　乐天号逹道晚境犹作恶陶写頼歌酒意象颇沉着谓言老将至不饮何时乐未能忘暖热要是怕冷落我老乃多戒颇似僧律闲心灰不然壮气鼓难作岂惟背声尘亦自屏杯酌日课数行书生经一囊药若使白公见应讥太萧索当否竟如何我友试商略
　　秋夕不能佳眠
　　昼坐既摧頽夜卧亦展转检校百骸间无一得安稳四大元假合解散防归尽何烦造化儿前期苦相窘咄咄方书空忽发一笑冁都縁有我相浪把此身认于中有安否随即生喜愠蝉声耳根响蝇翅目中晕无明徧大千只自植愁本化儿安在哉作诗谢不敏
　　王正之提刑见和茉莉小诗甚工今日茉莉渐过木犀正开复用韵奉呈二絶
　　南花宜夏不禁凉犹绕珍丛覔旧香留得典刑传菊圃别篘新酒待重阳【吴中有末利菊花】
　　末利吟余又木犀碧瑶叶底露金支从今日日须捜句莫遣砚池生网丝
　　复用韵记昨日坐中剧谈及赵家琵琶之妙呈王正之提刑二絶
　　病来六结总藏不用浓薰戒定香花下酒邉非我事但余消瘦是东阳
　　曹穆新声和者稀如今妙手属天支转关濩索都传得想见飞凰舞緑丝【正之云转关六么濩索梁州歴统薄媚醉吟商胡渭州此四曲承平时専入琵琶今不复有能传者余按北夣言载黔南节度王保义女善弹琵琶梦吴人授曲内有醉吟商一调其来逺矣】
　　再题白傅诗
　　香山晚歳惜芳辰索酒寻花一笑欣列子御风犹有待邹生吹律强生春若将外物关舒惨直恐中途混主賔此老故应深解此逢塲聊戏眼前人
　　石湖中秋二十韵十二年前尝与工部兄及賔客为此游今有隔世者感今懐旧而作
　　野外行吾意城中寄却愁半秋三夜月千古五湖舟涌地金芒发行天玉镜流珠星沉不现银汉黯如収髙浪连三境长风近十洲水天双对镜身世一浮沤迥白包元气空明熨病眸只怜心浩荡不管飕飗放棹真狂矣关门有此不四并非易事一笑亦难谋急管参渔笛清歌间棹讴逢迎成解后啸咏劝绸缪女撷苹花献妻倾竹叶酬今宵如不饮何处可忘忧忆昔谁同赏于今歳恰周陟冈睽鲁卫伐木怆应刘独叹灵光在能追汗漫游大都縁未尽岂是病都瘳纵意褰篷席轻生倚柁楼节宣诚小爽犹胜赋悲秋
　　中秋后两日自上沙回闻千岩观下岩桂盛开复檥石湖留赏一日赋两絶
　　金粟枝头一夜开故应全得小诗催篮舆缓缓随儿女引入天香洞里来
　　千岩观下碧瑶林歳晚青青共此心隐士归兮花未老每年来把一杯深
　　有防而作
　　拙是天资是真本来何用戒香薫强阳气尽冥恩怨杜徳机深泯见闻念动即时漂鬼国心空随处走魔军室中已自空诸有休负天机与地文
　　戏题无常钟二絶
　　着衫脱袴两浮休切莫随渠认路头三尺蒲牢关底事寻声接响大悠悠
　　合成四大散成空草木经春便有冬生灭去来相对代为君题作有常钟
　　自箴
　　有对易成畛域无情那有从违痴人妄认逆境平地自生铁围
　　白傅病犹牵爱晁公老未断嗔莫问是情是性但参无我无人
　　俗物汨陈大好家奴倒迕何诛泡幻初无典要光隂况已桑榆
　　题毕少董繙经圗
　　綘帐胡沙暗青编古意深谁知洛下咏中有越人吟
　　次韵袁起岩喜雨
　　使君精祷动仙灵月御俄从毕噣经昨夜云头随皂盖今朝雨脚挂青池光拍岸浮州宅湖面粘天涨洞庭賸采吴歈歌歳事传归击壌调中听【昨议复池光亭额故因及之】
　　再次喜雨诗韵以表随车之应
　　仙驱龙效水灵佛螺吹梵演云经何烦础汗生蒸润便借炉薰作晦一念故应周法界万神元不隔明庭昌时圭璧形声应不似周时莫我听
　　三次喜雨诗韵少伸嘉颂
　　向非贤牧政通灵几负松陵耒耜经天侵晨占少女雨师连夜檄元防作霖岂必求商野召见谁能右汉庭闻有追锋传好语从今侧耳为君聴
　　府公録示和提干喜雨之作輙次元韵
　　雨挟潮防涨具区流渠决决绕幽居荷锄日课都忘倦抱瓮天机本不踈且喜水平昌谷稻莫教雷假介休车老翁饱外还多事更把林间种树书
　　雨后田舍书事再用前韵
　　村村畦圃蓺新区处处田庐葺旧居熟透晚梅红的皪展开新箨翠扶踈向来矜寡犹遗秉此去污耶又满车谁解续经如鲁史为将连歳有年书
　　放下庵即事二絶
　　无风香吐长丝书架凝尘不下帷鸟雀声和晴日暖午窓扪虱坐多时
　　病后天魔不战降梦中千顷白鸥江心空境寂声尘尽却爱秋蝇扑纸窓
　　闭门幽僻断经过静极兼无雀可罗林下故人知几个就中老子得闲多
　　寄题西湖并送净慈显老三絶
　　南北髙峰旧徃还芒鞋踏徧两三间近来却被官身累三过西湖不见山
　　膏肓泉石痼烟霞半世游山不着家老入蒲团三昧定坐看穿膝长芦芽
　　中秋月了又黄花卯后新醅午后茶别没工夫谭不二文殊休更问毘耶
　　题药簏
　　合成四大本非真便有千般病染身地水火风都散后不知染病是何人
　　净慈显老为众行化且示近所冩真戏题五絶就作画賛
　　孤云野鹤本无求刚被差充粥饭头担负一牙齿债钟鸣鼓响几时休
　　冐雪敲氷乞米廻斋堂如海鉢单开众中若有知恩者一粒何曽齩破来
　　千里驱驰出为人顔容消瘦老于真食轮转后无余事莫学诸方转法轮
　　何时平地起浮圗化得冬粮但付厨推倒禅牀并拄杖饥来吃饭看西湖
　　殿中泥佛已丹青堂上禅师也画成笑我形骸枯木様无禅无佛太麤生
　　老态
　　浮生自有老规模寒燠随宜不用拘未尽九秋先挟纩犹賖十月已开炉一心定后防欣厌四大安时适惨舒若使强追年少乐直成赤手防于菟
　　忆昔
　　铅刀曽齿莫邪铦游倦归欤雪满髯栁帯受风元不结荷盘承露竟无黏逢塲鼓笛如灰冷送老虀盐似宻甜留得本来真面目行藏何假问占
　　梅林先生夫人徐氏挽词二首
　　择对鸣珂里宜家驷马门肃雍成孝敬燕喜助平反阅世弥三夀还乡忽九原松风揺草露愁絶后堂萱昔簉鲤庭后尝瞻林下风一从随地逺五度阅星终教载恩勤在惊呼梦幻空送车知几两独欠旧孤童
　　胡长文给事挽词三首
　　结绶参髙妙垂绅侍邃清紫荷青闼玉帐锦官城行矣超列终然郁骥程寂寥经济事遗恨入铭旌许国心如日还家鬓未星四并供燕喜万事付撄宁东牖樽犹湛南园醉不醒凄凉招隠格苔蚀履綦青姻馆交情厚官聨事契长鸣珂朝并辔秉烛夜传觞何意塘蒲晚翻哦露薤章羸躯如可强恸哭踞湖冈次韵王正之提刑大卿病中见寄之韵正之得请归四明并以饯行
　　名卿绪前辈风格如玉山累累培塿中见此髙孱顔揽辔忽思归无人解縻贤飘飖驾紫车浮云眎朱丹向来小病恼体力今已安胡为犯风雪江湖行路难呼酒暖征衫宁计斗十干倡酬悔不数长懐悲短縁离合固常事怱忙増惘然浩荡海山春登临想臞仙笑我守荒径老茧深裹纒拟题忆鄞句思咽氷下泉迟公寄新作使我头风痊
　　戏题赵从善两画轴三首【王正之云从善家有琵琶妓甚工病翁未得见借此画以戏之】
　　一枝香杏一枝梅各占东风挂玉钗居士石肠都似梦王孙心眼怎安排
　　无笑无言两断魂一杯谁为暖霜寒情知别有真真在试与千呼万唤看
　　搔头珠重歩防揺约臂金寒束未牢要见低鬟揎玉腕更须斜抱紫檀槽
　　枕上六言二首
　　寒更寂歴向晓短夣参差屡惊鸡鸣似唤我醒犬吠知有人行
　　独眠被出圭角晏起帐承隙光一老绸缪牖户几人颠倒衣裳
　　喜収知旧书复畏答书二絶
　　故人寥落似晨星珍重书来问死生笔意不如当日健邉应也雪千茎
　　强裁尺素荅相思两目眵昏腕力疲牵率老夫令至此门前犹说报书迟
　　简毕叔滋覔牡丹
　　冷落韶光谷雨寒一年孤负倚防干欲知春色偏浓处须向香风迳里看【毕园花迳名香风】
　　再赋简养正
　　南北梅枝噤雪寒玉梨皴雨泪防干一年春色摧残尽更覔姚黄魏紫看




　　石湖诗集巻三十一
　　钦定四库全书
　　石湖诗集卷三十二
　　宋　范成大　撰
　　春日览镜有感
　　习气不解老壮心故嵯峨忽与乡曲齿方惊年许多有眼不自见尚谓朱顔酡今朝镜中逢憔悴如枯荷形骸既迁变歳华复蹉跎悟此吁已晚既悟当若何乌兔两恶剧不满一笑呵但淬割愁剑何须挥日戈儿童竞佳节呼唤儛且歌我亦兴不浅健起相婆娑
　　故太夫人章氏挽词二首【张子仪縂领之母】
　　洵美相门裔有齐邦媛贤藻苹南涧下萱竹北堂前孝敬三从谨哀荣五福全松铭诸健笔题作晋陵阡积庆今如许生儿得宁馨轲亲躬授教韦子世传经寿斚明卿月安舆拱使星市桥何处在梦断一溪青
　　舅母太夫人方氏挽词三首
　　四徳仪邦族三迁奠里门姑宁忧疾痛子自乐平反夏枕方供扇薰堂甫种萱那知秋暑退无复御轻轩门户传清白阶庭侍紫青百年歌燕喜五福用康宁诀箓尝观妙旒旌谩勒铭神游定超絶何必讯泉扃我愿延陵道几如渭水阳适传杯泛影何意隙沉光拟补兰陔雅翻吟薤露章支离妨执绋雨泣望楸行寿栎堂前小山峰凌霄花盛开葱蒨如畵因名之曰凌霄峰
　　天风揺曳宝花垂花下仙人住翠微一夜新枝香焙暖旋薰金缕緑罗衣
　　山容花意各翔空题作凌霄第一峰门外轮蹄尘扑地呼来借与一枝笻
　　代儿童作立春贴门诗三首
　　剪防宜春胜泥金祝寿幡雪梅同雪相对两凌寒緑野添花迳青春引杖藜家人行乐处防劝玉东西盛族推山长修龄号栎翁屏花春不老日日是东风
　　代儿童作端午贴门诗三首
　　畵閤围香里明窓宴坐中兵符不须篆丹转药炉红管领神仙侣追陪山长家往来惟意适歌舞对年华黍筒小费名田课昌歜多浮乐圣杯笑倩艾人看户外北窓深处咏归来
　　重阳不见菊二絶
　　节物今年事事迟小春全未到东篱可怜短髪空欹防欠了黄花一两枝
　　冷蕊萧踈蝶飞商量何日是花时重阳过后开无害只恐先生不赋诗
　　古风送南卿
　　庐阜有佳人顔色皦冰玉不能时世妆萧然古冠服纷纭倚市门组丽红緑妖歌促艶舞飞上黄金屋安知乘鸾侣流落堕空谷风泉入环佩月露作膏馥粱肉岂不珍瀹雪煮黄独聊用慰朝饥歳寒肤起粟绮丛三尺尘无路到松竹谁能抚孤桐为奏招隐曲
　　偶至东堂
　　岸帻萧骚雪满簮一闲真是直千金归来栗里多情话病后香山少醉吟乆坐蒲团蕉叶放闲拖藜杖藓花深饥时吃饭慵时睡何暇将心更觅心
　　李中郎挽词二首【圣俞】
　　剧郡思贤牧名曹失望郎六叅能几日两未全霜霅水新阡逺桐川旧隐荒絶怜垂白母泪血独还乡忆昔单车使惟君勇辅行马隤招共载羝乳约同盟老去长懐旧悲来遽隔生故人凋落尽衰涕不胜横谢江东漕杨廷秀秘监送江柬集并索近诗二首
　　逺道悠悠日暮云愁眉今日为君轩残灯独照江东集短梦相寻白下门即事想多梅蕊句有谁堪共桂花樽斯文頼有斯人在防合何时得细论
　　秃翁衰雪涕垂颐仿佛三生散师浃髓沦肤都是病倾囷倒廪更无诗笑看笔格网丝徧闲数窓櫺花影移事业光隂今若此故人休説旧襟期
　　霜后纪园中草木十二絶
　　菊老芙蓉退化工少均逸蚤晚梅花动从此无闲日遮藏茉莉槛纒裹芭蕉身我亦入室处忍寒待阳春制芰亦不急緼堪御冬从渠抱枝槁摵摵鸣霜风种葵如种麦隔歳已下子仅成一榦花浪备四时气棠梨芳意多颇惜歳晼晚殷勤小春花特地慰愁眼牡丹初翦时已具新花眼代谢不容发笑杀鐡门限客从州来遗我州花筠笼贮枯枿明年擅春华风倒酴醿架长条头抢地趁渠未萌芽政可相料理清霜染柿叶荒园有佳趣留连伴歳晚莫作流红去真珠缀玉船梧子炒可供莫嫌能堕发老夫头已童桃能驱不祥霜后叶铺地抱枝昆仑奴犹解御魑魅门冬如佳长年防阶除生儿乃不凢磊落玻璃珠
　　以狨坐覆蒲龛中
　　蠧鉵尘昏度几年防茸依旧輭如绵且来助暖乌皮几莫忆冲寒紫绣鞯
　　再到虎丘
　　不过溪桥又两年偶随笻竹访幽禅有縁再踏云岩路无处重寻石井泉拟辍半山分座住先携一枕借牀眠觉来饱吃红莲饭正是塘东稻熟天【虎丘石井在张又新东南水品第三今寺僧不能名其处妄指寺中一土井当之经藏后有大方井旧名观音井上有石柱为挂辘轳之处疑此是古石井今井已陻塞百年柱亦徙他用累讽住山者多邈然今以语壁老】
　　虎丘六絶句
　　防头石
　　当年挥麈讲何经赚得坚顽侧耳聼我自吟诗无法説石头莫作定盘星
　　千人坐
　　聼经人散藓花深千古谁能更赏音只好岸巾披鹤氅风清月白坐弹琴
　　白莲池
　　碧白石偃樛枝爱水嫌风老更低潭影中间龙影卧一山好处没人题
　　剑池
　　石罅渟剑气潜谁将楼阁苦庄严只知暖热游人眼不道苍藤翠木嫌
　　致爽阁
　　碧嶂横陈似断鼇畵阑相对两雄豪东轩只有云千顷不似西山爽气髙
　　方丈南窓
　　鼓板钟鱼彻晓喧谁云方外事萧然窓间日暮寒烟重未到斋时我正眠
　　雪寒围炉小集
　　席帘纸阁防香浓説有谈空爱烛红髙饤羶根浇杏酪旋融雪汁煮松风康年气象冬三白浮世功名酒一中无事闭门渠易得何人蹑屐响墙东
　　白玉楼歩虚词六首【并序】
　　赵从善示余玉楼圗其前玉阶一道横跨緑霄中琪树垂珠网夹阶两傍绿霄之外周以玉阑阑外方是碧落阶所接亦玉池中间涌起玉楼三重千门万户无非连璐重璧屋覆金瓦屋山缀红牙垂珰四檐黄帘皆卷楼中帝座依约可望红云自东来云中虚皇乗玉辂驾两金龙侍衞可见者灵官法服骑而夹侍二人力士黄麾前导二人仪剑四人金围子四人夹辂黄幡二人五色防帯二人珠幢二人金龙旗四人负纳陛而后从二人云头下垂将至玉阶楼前仙官冠帔出迎方下阶防舞鹤行前云驾之傍又有红云二其一仙官立幢节间其二女乐并奏玉楼之后又有小玉楼六其制如前宝光祥云前后蔽亏或隐或现小案之前独为金地亦有仙官自金地下迎傍小楼最髙处有飞桥直瑶台仙人度桥登台以望名数可纪者大略如此若其景趣髙妙碧落浮黎青防风露之境则览者可以神防不能述于笔端此画运思超絶必梦游帝所者彷佛得之非世间俗史意匠可到明窓净几尽卷展玩恍然便觉身在九霄三景之上竒事不可以不识简斋有水府法驾导引歌词乃倚其体作歩虚词六章以遗从善羽人有不俗者使歌之于清风明月之下虽未得仙亦足以豪矣
　　琳霄境却似化人宫梵气弥罗融万象玉楼十二倚清空一片寳光中
　　浮黎路依约太微间雪色宝阶千万丈人间遥作白虹看幢节度髙寒
　　罡风起背负玉虚廷九素烟中寒一色扶阑四面是青防环拱万珠星
　　流铃响龙驭籋云来夹道骞华笼防仗红云扶辂辗天街迎驾鹤毰毸
　　钧天奏流韵满空明琪树玲珑珠网碎仙风吹作歩虚声相和八鸾鸣
　　楼阑外辇道插非烟闲上郁萧台上看空歌来自始青天袂揖飞仙
　　送赵从善少卿将漕淮东
　　玉笋风标右汉廷起家聊直使车星古来将相多头黒此去功名尚青披草两年南北巷折梅明日短长亭门前车辙从今少寂寞柴荆且暂扃
　　范村雪后
　　习气犹余烬钟情未湿灰忍寒贪看雪讳老强寻梅熨贴愁眉展勾般笑口开直疑身健在时有句飞来
　　寒夜观雪
　　静极孤鸿响寒疑万籁喑眼花灯下字髭断雪中吟颇似偿前债非闗惜寸隂可怜蝴蝶梦翩作蠧书蟫
　　瓶花二首
　　水仙携蜡梅来作散花雨但惊醉梦醒不辨香来处小梅未可折不折惜空回拥鼻撚一枝也道探春来
　　瑞香三首
　　小槛移秀色端来媚禅房道人不解饮醺然醉天香紫云蹙绣被团栾覆衣篝浓薰百和韵香极却成愁一丛三百朶细细拆浓檀帘幕防花气不知窓外寒石湖诗集巻三十二
　　钦定四库全书
　　石湖诗集卷三十三
　　宋　范成大　撰
　　廛居乆不见山或劝作小楼以助登览又力不能办今年益衰此兴亦阑矣
　　结庐占城市初岂卜云吉谒医并治庖二事便衰疾乗除徐自笑翻觉此计失经年不见山无异处暗室平生痼烟霞歳晚成俗物安得百尺楼屋上髙突兀列岫拥青来爽气助占哔尝试与匠谋工费猬毛出俸余强弩末家事空囊涩经营十年余髙兴竟萧瑟人生不如意十事常六七身今况迟暮长算屈短日纵成此段竒发白何由漆且学商山翁弯跧蛰霜橘
　　爱雪歌
　　平生爱雪如子猷江湖乗兴常泛舟长篙斲冰隂火迸玉板破碎凝不流淙琤大响出船底两舷戛击锵鸣球棹夫披蓑舞白凤滩子挽繂拖素虬四开篷窓爱清供风卷花絮飞来稠飘飘着衣宝唾住片片入酒春酥浮醉中榜入玉烟去耳热不管寒飕飕大千空蒙到何许日暮未肯回船头夜深冻合随处泊歌呼逹晓鱼龙愁明朝掬雪颒且潄挥毫落纸云烟遒新诗往往成故事至今句法留沧洲推迁年华柱换俛仰归塘蒲秋晓衾闻雪亦健起径欲一棹追昔游氊衫肨肛束浑脱絮防匼匝防兜鍪十歩出门九歩坐儿女遮説相苛留谓言此是少年事歳晚牖户当绸缪万景无穷鼎鼎至百年有限垂垂休梦随落鴈堕沙觜愁对饥防蹲瓦沟重寻胜践可复许且挹清寒揩病眸须臾未遽妨性命呼童尽卷风帘钩
　　墙外卖药者九年无一日不过吟唱之声甚适雪中呼问之家有十口一日不出即饥寒矣
　　十口啼号责望深宁容安稳坐氊针长鸣大咤欺风雪不是甘心是苦心
　　大雪送炭与芥隐
　　无因同拨地炉灰想见柴荆晚未开不是雪中须送炭聊装风景要诗来
　　雪后苦寒
　　旋融檐滳冻琅玕风力如刀刮面寒雪阵搅空风却软天公知我倚阑干
　　新歳书懐
　　门閴知闲好窓晴与睡宜歳华书户笔年例探梅诗看长棊三着量添饭两匙豁除身外事未是苦衰迟
　　次韵养正元日六言
　　歳逾耳顺俄七年去古稀只三从今莲叶巢稳谁在槐柯战酣脐下丹田休想口邉白醭罢参渇饮饥餐困睡是名真学瞿聃【养正诗云流年五十逾二明日半百过三上魏文帝语下乐天语养正今年五十三此句甚工余今年六十七亦自撰三字韵二句】
　　次韵姜尧章雪中见赠
　　玉龙阵长空臯比忽先犯鳞甲塞天飞战逐三百万当时访戴舟却访一寒范新诗如美人蓬荜愧三粲
　　次韵徐提举游石湖三絶
　　三径荒芜岫幌开锦车何事肯徘徊春风想为髙人住落絮残花好在哉
　　日脚烘晴已破烟山头云气尚披绵却须多谢朝来雨洗净明湖镜里天
　　天上麒麟翰墨林当家手笔擅文心欲知万顷陂中意但向三篇句里寻
　　闰月四日石湖众芳烂熳
　　北垞南冈总是家儿童随逐任驩哗开尝腊尾蒸来酒防数春头接过花尽把园林防锦绣多添门户锁烟霞杖藜想被东风笑扶却衰翁管物华
　　检校石湖新田
　　今朝南野试开荒分手耘耡草棘场下地若干全种秫髙原无几谩栽桑芦芽碧处重増岸梅子黄时早濬塘田里只知温饱事从今却半年忙
　　致政孙从政挽词
　　丈室推居士安车称老夫回骸桑下饿续命辙中枯重道几三叟轻财似八厨欲知潜德报青紫付遗孤
　　寄题林景思雪巢六言三首
　　大地九冰彻底小巢四壁俱空只有梅花同调雪中无限春风
　　何处温泉火井谁家熊席狐裘堂燕几畨炎热冰蚕一茧绸缪
　　万境人踪尽絶百围天都沉惟余泠淡生活时复撚髭冻吟
　　枕上二絶效杨廷秀
　　藤枕频移触画屏无憀滋味厌残更寒鸡且道贪眠着窓纸如何不肯明
　　枕前百念忽纷然旧学新闻緫现前现到天明无可现依前还我日髙眠
　　送文处厚归蜀类试
　　万里东来万里归正怜寡妇与孤儿死生契阔心如鐡风雨飘揺鬓欲丝早集汉庭陪振露莫留岷岭恋蹲防故家零落今余几门户非君更属谁【处厚族弟季髙客死成都制置使京仲逺诿送其家扶防还吴慨然逺来忘其劳费】
　　重送文处厚因寄蜀父老三首
　　江上连樯叠鼓行不争微利即争名算来无似君潇洒来徃空船载月明
　　下峡东归十五年因君话旧意茫然烦将逺道悠悠梦直到天西暑雪边
　　灌口江源不断流峨眉山月几番秋江山好处吾能记为问江山记客不
　　虎丘新复古石井泉太守沈虞卿舍人劝农过之为赋三絶谨次韵
　　劝耕堂上醉髙年和气春风共蔼然大士亦修随喜供夜来古井跃新泉
　　落纸云烟堕翠峦一潭月鬬清寒凤凰池上挥毫手却掬山泉淬笔端
　　传闻公作新亭好先报侬家拄杖知便拟挈瓶来煮茗绕阑干角徧寻诗
　　连夕大风凌寒梅已零落殆尽三絶
　　枝南枝北玉初匀夜半颠风卷作尘春梦都无三日好一冬忙杀探梅人
　　玉雪飘零贱似泥惜花还记赏花时赏花不许轻攀折只许家人戴一枝
　　花开长恐赏花迟花落何曽报我知人自多情春不管强顔犹作送春诗
　　唐懿仲诸公见过小饮凌寒残梅之下二絶
　　春风动是隔年期更对残花把一巵少待和烟和月看依稀犹似半开时
　　问人何处是花蹊香玉匀铺不见泥莫怪山翁行歩涩更无空处着枯藜
　　云露堂前杏花
　　蜡红枝上粉红云日丽烟浓看不真浩荡风光无畔岸如何锁得杏园春
　　梦觉作
　　年増血气减药密饮食稀气象不堪説头颅从可知忽作少年梦娇痴逐儿嬉觉来一惘然形骸乃尔衰梦中观河见只似三歳时方悟梦良是却疑觉为非
　　次韵陈融甫支盐年家见赠二首
　　范村如荒村一老雪垂领髙轩欵门来惊破雀罗静披草出迎客玉笋森秀整短章虽寂寞染指已尝鼎归骖不可驻晨昏思定省
　　乃翁一经传播获了家事短檠寓真乐尺璧岂良贵年家有宁馨令我喜无寐加鞭翰墨场一跃羣空冀
　　闻石湖海棠盛开亟携家过之三絶
　　东风花信十分开细意留连待我来开过十分风不动更无一片防苍苔
　　家人扶上锦城头蜂蝶团中烂熳游报答春光须小醉红云洞里按伊州
　　低花妨防小携笻深浅胭脂一万重不用髙烧银烛照暖云烘日正春浓
　　寄题毛君先生莲华峰庵
　　天台一万八千丈莲华峰在诸峰上峰前结屋屋打头独有幽人自来往湖海云游二十春归来还作住庵人漫山苦荬食不尽绕屋长松为四邻丹诀三千满云笈往来且喜无交渉清晨石上一炉香此时天地皆防合我衰无力供樵苏尚能相伴暖团蒲但愿瘦笻縁未断防把莲峰分一半






　　石湖诗集巻三十三
　　钦定四库全书
　　石湖诗集巻三十四
　　宋　范成大　撰
　　赋【附】
　　馆娃宫赋【并序】
　　灵岩山寺故吴馆娃宫也山上下闲台别馆之迹彷佛可考余少长游焉感遗事而赋之
　　汹西山之南奔势郁嵂其巉空若大敌之在前忽踞虎而跧龙半紫崖而砥平访馆娃之故宫是为逸王之旧游有墟国之遗恫焉嗟乎汰哉愎贤胥之忠告巽隂嚭之诐説暗养虎之后患纵处女使兔脱迨甞胆之谋成骇疽囊之溃裂盖自有以贾祸非天为之孽方其衔哀茹痛抆泪饮血俨拂士于前庭尅三年而报越讫甘心而一快夫何初志之英发及其见栖于姑苏遽雌伏而大壊援宿恩而乞怜或赦圗于臣罪当是之时又何其惫也韪祸福之无门曷今愚而昨贤后千载之嗤防莫不钟咎于婵娟固尤物之移人抑犹有可得而言盖尝观于若人矣好大而欲速厌尝而弃旧狃防稽之得意谓周鼎其唾手闯齐楚以朶颐睨陈蔡而骧首道甚逺而疾驱气已馁而犹鬬外未宁而内忧东略之而西否阻闗河以顿兵撤墙屋而致冦亟归视其四封蔑一夫之能守是犹螳螂之慕蝉不知黄雀之议其后也然以蕞尔之旅衡行四方攻靡坚郛战无距行事便时利如径乎无人之乡惜也未闻大道宜其逸乐而志荒次有防池宿有嫔嫱左携修明右抚夷光粲二八以前列咸絶世而浩倡嗟浣纱之彼姝乃独系于兴亡荡龙舟之水嬉撷香径之春芳载夕阳以俱还秉游烛于夜长灔金钟之千石仿酒池于旧商歌吴歈而楚舞荐万夀于君王怅星河之易翻嘉来日之未央铮铜壶之鸣悲烂急烽之森芒惨梧宫之生愁践桐梦之不祥歘髙陵与深谷委盛丽于苍茫所谓玉槛铜沟朱帘椒房理镜之轩响屧之廊杳烟芜与露蔓纷日暮之牛羊况捧心之百媚濯粉之余妆者哉今则云雨之巅仙圣是宅砚沼莼浮琴台松崛封古藓于井甃宿暗芳于洞穴木鲸吼以清厉金磬隐其萧瑟彼方外之徒藏而蠖屈者又安知往古与来今方枯禅而缚律翩鸿影之拂坐见前山之衔石
　　问天医赋【并序】
　　余幼而气弱常慕同队儿之强壮生十四年大病濒死至绍兴壬申又十三年矣疾痛疴痒无时不有夏至前一日得寒疾梦谒天医星问答了然独未知天医为何神案晋书卷舌六星其一曰天谗主巫医而孙氏千金书以日辰推天医所在其是欤皆未可必也虽然吾疾自是其有间哉乃叙其梦为问天医赋
　　吴山之臞不达不闻有门常闗日与病亲歳直壬申亢中于昏薄寒中之不良睡眠觉邪梦邪陆离纷纭神马具装出于顶门驱风鞭霆莫知所从紫城翠楼千窓万栊玉书垂芒天医之宫中有一人瑶冠紫衣如帝如尊众真绕围我瞻而思是其天医者邪窃乐其名幸已我疾次且而前再拜以出仰而称曰虮虱之臣有郁弗宣幸遭圣灵利用乞怜愿赐清德聼臣苦言天生下人如沙如尘长养安乐寿其天真臣独多疾支离轮囷炎黄之经厥病四百去半取半臣悉经歴五日一曳杖十日一卧箦茁为痤疿溃为瘇疬游为痹顽尼为否塞防为洞荡节为闗格躁为嚣呼静为爽惑荣衞挟寒而留行溪谷流温而横溢袭于皮毛客于络脉次于焦府盎于形色挛拳惰其四支防黣淫乎大宅百骸九窍无一得适十巫递进三医更谒探金匮之宝藏防玉函之袐防方书堆于几案药物庤于墙壁访和扁以制度招桐雷使炮炙参以天泉左右之运列以君臣佐使之职配合者相须畏恶者相敌参术芝桂铅汞乳砾果菜之英醪醴之液万歳之藟千年之珀莫润于养血之茸莫濇于委蜕之骼厌逺効于中和要近功于武力三建若燎五毒若螫入口如荼下咽如防燥刚以发舒酸苦以涌泄杵臼无停鸣铛鼎不暇涤瞑酷烈疾战纵击外邪未溃中气先踣久立则蹐乆行则躄语多则逆卧多则惕先寒而裘未暑而绤席避风而五迁衣恶湿而再襞旦欲兴而三休夜将诵而九息聼蚁为牛视朱作碧中愦愦其结轖头岑岑而戴石人生世间居处饮食臣以病故跬歩榛棘春醅珠红暑醴玉白翠瓤之瓜青房之菂梨液之流肤滃橘泉之破隙臣欲过门而大嚼黄媪推臣以避席清空穴寥雾旦霜夕驾牛西上骑鲸东极纳寒月于半岭御罡风于两腋臣欲褰裳而往从皓华挟臣以辟易弱栁怪其早衰瘿木嗤其多瘠怠侮出于家人烦劳困于仆役羣居之中轧轧厌厌狎者臣嘲防者臣嫌独疚臣身不可任堪人之多疾自取自探不一其凢大略有三其一者心根泄机命门丧阻明消精散形弊神苦掷温玉以畀火奉甘餐而戏虎隂惑阳而化蜮风落山而成蛊若是者得于晦淫命曰伐性之斧其二者愁莫愁于生离痛莫痛于死别哭不泪而神伤叹无声而怨结魂欲升而中断肠将思而已絶孤愤为丹心之灰隐忧为青鬓之雪若是者得于情钟命曰蠧心之孽其三曰深居奥处温燠窈窕重帷复幄风日不到枵然如乆系之匏薾然如隂处之草玉体软脆动辄感冐若是者得之于贵游命曰和之灶凢此三者臣非有之呻号尫谁职为之孰祟孰厉孰攻孰袭何方而来何门而入抑尝闻之造化为炉人物为象洪钧无心大放厥帑元阳之气可斤可两人受其中有瘠有防故有禀生多艰形枯德腴委随惰窳命也如何子房所以辟谷长卿所以闲居士安散发黾勉扶舆希逸惙惙疢与生俱天实为之非人速辜臣也不肖殆类此乎地产之药方家之书嫓寒配温僻违怪迂欲持人以胜天嗟虑密而功防窃闻大神天医之王范围堪舆运平隂阳起死回骸斡旋天藏揉太和以为剂酌沆瀣而为浆嘘碧落以发英糜朝霞而荐芳神火气簁日暾星芒度人千亿奋飞仙乡赐臣刀圭刮摩膏肓濡枯充虚丰羸植僵解臣朽骨濯臣腐肠宅胎仙以葆真凝虚白而发光碎鼎槌罏破瓢褫囊脱兔彭殇之囿蜕蝉人鬼之场不老不衰来归帝傍臣之愿也非所敢望语未竟仰闻太息曰有是哉汝之忧也凢汝所苦可以理测凢汝所求吾不汝啬病自汝得造化吾知汝穷汝原何药之为今即汝身示汝三机隐几遐思载抚四维汝身块然汝方火驰甘寐于牀委骸陈尸梦游何方悲啼笑嘻溘焉以死乌鸢狐狸生汝安住死汝安归形与化迁汝岂变移虚空无傍奚所据依厥状维何为青为黄为一为多为短为长未病何形已病何色痒苛酸辛谁觉谁识吾将逺游汝速返去试用我言周徧求汝脱焉得之解痼释疴不然已矣将奈汝何叩稽玉阶退而下归形开神澂汗濡寝衣呜呼异哉为信为欺是邪非邪至今疑之
　　望海亭赋【并序】
　　防稽太守参政魏公作望海亭于卧龙之巅率其属为歌诗以落成录与书来且使赋之予谨掇其膏馥之余拟赋一首以寄后日获从杖屦其上于山川之神尚有旧焉其辞曰
　　诸侯之客有来自东而姹防稽之游者曰佳乎丽哉越之为邦也萦山带湖楼观相望背卧龙而崛起焕丹碧之翚翔跻攀下临顾瞻无旁平畴蔚以穉绿乔木森其老苍淙万壑之春声写千岩之秋光朝霞暝霏扶踈微茫望山河之故墟吊草木之余社夏后万国之朝勾践百战之野兴亡梗概犹有存者至于流觞泛雪髙人之旧事浣纱采莲游女之遗迹郁溪山之如画尚彷佛其可识访故老以问讯兴慨叹于畴昔是为游览之大略而蓬莱观风之所得虽然士固多感而况于对景以懐古抚事而凝情往往使人魂断意折洒澹而歌不平故丽则丽矣而未擅乎登临之胜也若夫浩荡轩豁孤髙伶俜腾驾碧寥指麾沧溟堕忧端于眇莽挹颢气于空明飘飘焉有连鼇跨鲸之意举莫如望海之新亭尝试登兹而望焉沃野既尽遥见东极送万折之倾注艶寒光之迸射浸地轴以上浮荡天容而一色珠辉具芒矗蝀横霓快宇宙之清寛怅百年之偪仄当其三星晓横万境俱寂浴日未动晨光先激波鳞鳞而跃金天晃晃而半赤頳轮腾上东方皆白烟消尘作栖鸟振翼俯羣动而纷起寄一笑于遐觌永我暇日苒其将夕饯斜晖于孤嶂佳月于沧浦沉沉上下杳无处所惊玉虬之破碎漾银盘而吞吐忽褰云而拥雾献霜影于庭宇夜色既合初闻钟鼔觞屡至而不辞诗欲成而起舞又若潮生海门万里一息浮光如线涛头千尺方鐡马之横溃倐银山之崩坼气平怒霁水面如席吴防越樯飞上空碧此亦天下之伟观然犹未极乎目力燕香舂容俗客莫陪神清意消徙倚徘徊天风激吹波涛阖开五云明灭丹宫绛台睇三山之不逺其为公而飞来遂招汗漫之胜游下飚车之逸轨属紫霄之妙质侑玉斚之清醴勤歌鸾与舞凤寿仙栢以多祉恍风雨之皆散但惊尘之四起悟真灵之不隔而何有乎弱水之三万里也噫昔之居此者多矣曽靡暇于经营逮山灵之効竒发遗址于岩扃殚妙巧于天藏超埃而上征极观聼之所接遂杳渺而难名嗟此乐之无央与来者而同登决眦荡胸雪其尘缨且安知前日之苍烟白露断蔓而荒荆者哉顾客子之所能道者才管中之一斑惟览者之自得防絶景于凭阑心凝神释浩如飞翰而后知兹亭之仙意而临虚御风之无难主人瞿然而起曰有是哉吾将观焉
　　惜交赋【并序】
　　屈原既遭子兰子椒之谮伤楚国之俗朋友道薄始合之难而终以轻背故着惜交之词道知心之难遇故旧之不再得动心忍性徘徊不能去君子览之有以増义合之重焉
　　余既有此淑质兮昔幽处而无仇怅佳人之眇觌兮走六漠而周求歳甲子之初春兮维元日吾始游纫木兰以为盖兮抗杜蘅以为斿诏冻雨俾清道兮戒日星使烛幽恐驷骊之选软兮又命飞廉而挟辀羾天綋而骛列缺兮頫幽都与丘天地四方多贼奸兮忽吾班乎齐州恍神释而目粲兮悦夫人之好修佩轇轕之连璐兮戴陆离之髙冠纷鸡鹜之朋飞兮俨黄鹄之蹁蹮葆众美以自畀兮夫何独处之婵娟吾恐始合之易兮终离之者不难号百灵而讯之兮筮告予曰吉哉余令巫咸往招兮介蹇修而为媒枉若人之嘉惠兮命保介而载予掺脩袂而约言兮曰歳晚其与俱入既与之同袍兮出又与之同车投我以苍玉之连环兮予报以独茧曳绪玉宛转而不断兮茧萦纡而连缕谷风习其自东兮固维风而及雨汝行前而予殿兮予安歌而汝舞至于今其十年兮固知美恶周必复敏予德而日新兮羗未变乎初也修予容其滋媚兮嗟采色其犹未暮也妬被离而害交兮谗翕脇而败度虽君子之石肠兮固将徇乎市虎两造膝而笑言兮惨其间之容斧予冶容虞予善泆兮頩顔谓予汝怒发甚短而怨长兮舆则固而路艰蹇中道而如遗兮予既寡而汝鳏夫岂无他人兮焉有夫君之好贤虽得汝于万一兮终不及当时之纒绵彼日而食兮此月而亏物不终尽剥兮信复盈之有时涕承睫而交下兮若孟津之流澌敢诵言而怨慕兮恐众人之汝窥曼予声以悲吟兮托长风而要之政木石必回睠兮将白首而为期傥曽飞而不顾兮嗟此怨之谁归
　　荔枝赋【并序】
　　绍兴丙子夏有自行都饷贡余新茘子者坐客称叹穷山所未尝有呼酒更酌鼓琴以侑之且为之赋时为新安掾
　　吾闻南国之南水激而山蟠钟具美于一物繄化工之所难撋绛绡以袨服袭蒨桃而中单湛氷明之漼漼粲玉粒之团团蓊生香之令芳仙液于微澜走候置其万里上玉宸与金銮顾人间之流落才千仓之一箪饷江南之病客索孤笑于颦端斥蜂蜜之黄腻谢佛桑之红干觉龙目之么麽咍蒲萄之甘酸借以秋云之巾荐以水晶之羞以烧春之浮醅相以流水之清弹迨风月之温丽耿星河其未翻予一嚼而三咽灔玉池之清寒恍醉梦之翾飞掖九天之风翰望涪江与闽岭麾八极于雷鼾方溟蒙其略暗儵浩荡其天寛岌芳宫与绣户窈玉声之阑珊欵茘枝之仙人若平生之所欢谓客子其少留纷擘绿而破丹招玉环于东虚御清空之防鸾访长生之旧曲有千载之遗叹怅三山之回风惊南斗之阑干乱梧竹之满庭渺云海之漫漫
　　桂林中秋赋【并序】
　　乾道癸巳中秋湘南楼月色甚佳病起不觞客又祈雨蔬食清坐黙数年来九遇此夕皆不常其处乙酉值三馆丙戌与严子文游松江有来歳复防之约丁亥又以薄遽走阳羡与周子充遇于罨画溪上戊子守括苍己丑以经筵内宿庚寅北使次于睢阳辛卯出西掖泊舟吴兴门外壬辰始归石湖而今复逾岭叹此生之役役次其事而赋之
　　登湘南以独夜兮挹訾洲之横烟绛霄艶其光景兮涌冰镜于苍巅怅旻宇之佳节兮并四者其良难矧吾生之飘泊兮寄蘧庐于八埏九得秋而九徙兮靡一枝之能安上瀛洲而瀑饮兮当作噩之初元旋水宿于垂虹兮滉金碧之浮天克后期而竟爽兮忽罨画之沧湾既戊子而守括兮摘少微于楼栏丑寓直于玉堂兮聼宫漏之清圆再西风而北征兮胡笳咽于夜阑迨返斾之期月兮放苕霅之归船幸故歳之还吴兮带夕晖而灌园甘土偶之遇雨兮就一丘而考槃今又飘飘而桂海兮宾望舒于南躔访农圃之昨梦兮杳征路之三千月亦随予而四方兮不择地而婵娟谅素娥之我咍兮老色涴于朱顔【原阙】观月之曩见兮炯不动而超然适病余而闭阁兮屏危柱与哀复讼风而闵雨兮谢鼎食之芳鲜閴清斋而晤叹兮惊足迹之间闗谁职为此驱逐兮岂不坐夫微官知明年之何处兮莞一笑而无眠
　　楚辞
　　幽誓
　　天风厉兮山木黄歳晼晚兮又早霜虎号崖兮石飞下山中人兮孰虞予造轫兮挟辀纷不可兮此淹留灵晔兮遄迈趣驾兮逺游予髙驰兮雨濡盖予揭浅兮水渐佩横四方兮未极泥盎盎兮予车以败望夫君兮天东南江复山兮斯路巉恍欲遇兮忽不见奄昼晦兮云昙昙前马兮无路税驾兮无所谁与共兮芳馨独苍茫兮愁苦
　　愍游
　　君何为兮逺游蹇行迷兮路阻脩朝予济兮沧海灵胥怒兮蛟跞舟暮予略兮太行车堕辐兮骖决攀援怪蔓兮一息雷昼阚兮山裂四无人兮又风雨灵幽幽兮为予愁絶君何为兮逺道委玉躬兮荒草与魑魅兮争光与虎兕兮羣嘷君之居兮社木苍然衡门之下兮可以休老归来兮婆娑芳满堂兮儛歌奉君子兮眉寿光风荡兮酒生波云日兮同社月星兮偕夜千秋兮歳华弭予盖兮绁予马悲莫悲兮天涯乐莫乐兮还家
　　交难
　　美一人兮岩之扃佩璧月兮间珠星歳既单兮不圭币路巉絶兮逺莫致稼石田兮长饥谁与此兮蓺之借予玉兮防防先予缔兮五两不万一兮当此托长风兮寄想长风兮无旁吾媒乏兮凤凰谓苹若兮蒿艾凤告予兮不祥恐青女兮行秋奄销歇兮众芳搴芳华兮玉蕤将以遗兮所思玉蕤兮霜露所思兮未知
　　归将
　　舆不济兮中河日欲暮兮情多子兰桡兮蕙棹愿因子兮凌波眢壑兮以渔周落兮以驱骊龙兮飞度郊之麟兮去汝波河濆兮迷涂黄流怒兮不可以桴目八极兮怅望独顾懐兮此都御右兮告病銮铃兮靡骋河之水兮洋洋不济此兮有命
　　石湖诗集巻三十四
　　防
　　先人尝为莘等言自十四五始为诗文晚而罙笃或寝疾医以劳心见止亦以政自不能不尔谢之手编仅成帙而弃不肖之孤其尚忍言哉当从九京游而未敢者以先人之志未承也诗文凡百有三十巻求序于杨先生诚斋求校于龚编修芥隠而刋于家之夀栎堂春秋霜露思其志意思其所乐僾然如见忾然如闻庶得借口以告吾先人云
　　嘉泰三年十二月初三日莘兹谨书







