　钦定四库全书

　　集部五

　　蜕庵集

　　别集类四

　　元

　　提要

　　（臣）等谨案蜕庵集五卷元张翥撰翥字仲举晋宁人至元初用隠逸荐召为国子助教分教上都寻退居淮东会修宋辽金三史起翰林国史院编修官累迁翰林学士承旨致仕加河南行省平章政事给俸终身事迹具元史本传案金明昌承安间亦有张翥字曰仲阳刘祁归潜志记其矮窻小户寒不到一炉香火四围书西风了却黄花事不管安仁两鬓秋诸句称其浮艳诸书援引或误为一人非也翥尝从学于李存传陆九渊之说诗法则受于仇逺得其音律之奥其诗清圆稳贴格调颇髙近体长短句极为当时所推然其古体亦伉爽可诵词多讽谕往往得元白张王之遗亦非苟作王士祯居易录曰蜕庵元末大家古今诗皆有法度无论子昻伯庸辈即范徳机揭曼硕未知伯仲何如其论当矣史称翥遗稿不傅传者有律诗乐府仅三卷王士祯则称蜕庵集四卷明洪武三年锡山郎成抄本此本乃朱彛尊所蔵明初释大杼手抄本前后有来复宗泐二人序跋盖大杼与翥为方外交元末翥没无嗣大杼取其遗稿归江南别为选次而録存之考元音乾坤清气集玉山雅集诸书所录翥诗尚有出此集之外者则亦非全本也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●蜕庵集原序

　　呜呼诗岂易言也哉大雅希声宫征相应与三光五岳之气并行天地间一歌一咏陶冶性灵而感召休征其有关于治教功亦大矣然自删后至于两汉正音犹完建安以来寖尚绮丽而诗道微矣魏晋作者虽优不能兼备诸体其铿鍧轩昂上追风雅所谓集大成者惟唐而后有之降是无足采焉逮及于元静修刘公复倡古作一变浮靡之习子昻赵公起而和之格律髙深视唐无媿至若德机范公之清淳仲弘杨公之雅赡伯生虞公之雄逸曼石掲公之森严更唱迭和于延佑天厯间足以鼔舞学者而风厉天下其亦盛矣哉河东仲举张公生于数君子之后以诗自任五十余年造语命意一字未尝苟作至正丙午春其方外友庐陵北山杼禅师以公手藁选次而刋行之来征言为序余犹记公之言曰王者迹熄而诗亡诗未尝亡也而所以为诗者亡矣善赋之士往往主乎性情工巧非足尚盖性情所发出于自然不假雕绘观公之诗知公之所蓄厚矣春空游云舒敛无迹此其冲淡也昆仑雪霁河流沃天此其浑涵也灏气横秋华峰玉立此其清峭也平沙广漠万马骤驰此其俊迈也风日和煦百卉竞妍此其流丽也写情赋景兼得其妙读之使人兴起诚为一代诗豪矣顾余謭材何足以铺张盛美然托契于公非一日而又重北山之髙谊不得辞始僭叙之以冠篇首云豫章沙门释蒲庵来复序

　　蜕庵集原序

　　●钦定四库全书

　　蜕庵集卷一

　　（元）张翥 撰

　　○五言古诗

　　堂堂

　　朝为堂堂吟暮为堂堂讴堂堂徒尔竒堂堂徒尔忧不见膏与兰煎燔祗自休勿以不遇故弃捐经与史勿以势利故弃捐亷与耻勿以行役故弃捐山与水谓夜未遽央已复明星明仰视何煌煌白露忽沾裳懐人搅余心何以勿永伤江北亦为客江南亦为客为客多偪兀何以安所适上有君与亲下有妻与息在山则种榆在隰则种蒲马牛必维娄舟航必繻袽富贵富贵友贫贱贫贱徒岁月来者多江湖逝者逺所得不可逝所期不可返幸此世累轻归去衡门偃

　　杂诗

　　先人有夙训闻在幼壮时岂意衰暮日乃复新验之茫茫上天理讵可私臆知百年大化中流浪从推移信彼杞忧者徒为众所嗤
　　叔子邻家儿探环记前身次律求师后一悟了宿因我亦清源洞蜕骨岩下人误堕声利区驱驰丧其真所以付樽酒都忘贱与贫惜无还丹术髙举遗世尘悠悠笙鹤期旷望三山津
　　寒日廹县车寸阴老愈惜晨趋理公务暮返亲坟籍究往发孤愤思来抱深惕理惬复相忘神劬聊一息湛然拥襟坐栩栩鼻端白千龄与化终不朽在方策圣哲有明训学道庶自益
　　寒夜何皛皛中庭积繁霜天风下河汉万里流玉光羽衣四三人各乘白鳯凰笙响发空际游云髙驰翔无縁执霞佩揽结双明珰愿托月中桂终古有余芳
　　陇坂何﨑岖行人且复止直上望晴川遥遥忆乡里流离肝肠断悲歌不能已一身已遐征永念同室子何殊转蓬科随风四散起虽得同根生不得同根死吾洒古今泪多于陇头水
　　春江采瑶草将以伸缱绻初期拾翠洲复道滋兰畹美人隔花深歌竟瑶瑟偃临流不可见恍忽心未穏佳时难骤得鶗鴂鸣已晚祇有千古思绵绵楚波逺黎丘之丈人归路逢竒鬼既为鬼所惑又复鬼其子夏南滑蜀梁俯影明月里背走谓伏鬼而又鬼诸已此皆非鬼者特以疑故死憧憧奸佞徒情状实鬼尔匿迹不自惭胡为满朝市
　　河淮厌兵祸城邑多荒榛百里无几家但见风起尘燕雀归果树豺虎饥食人乡来脂膏地死骨今如银流亡使复业牛种当及春安得百龚召错落为拊循征讨尚未息奈何尔遗民

　　前出军五首

　　前军红衲袍朱丝系彭排后军细铠甲白羽攅鞲靫辎车左右驰万马拥长街送行动城郭斗酒饮同侪壮士当报国毋为故乡懐
　　鍜铁作佩刀磨石为箭镞中军把辕门前竖十丈纛朝上芦沟桥夕次泃河曲超乘既夸勇骋马复齐足男儿不封侯百年同视肉
　　昨日发万军今日发万军明日发万军枭骑来羣羣马蹄所经过黄埃荡成云堆粮与作饭倒树与作薪道途行者絶那得有居人
　　大军北庭来部伍各有屯放马原隰枯磨刀河水浑行行且射猎雉兎不复存野次羣駞卧弓箭挂车辕幽幽笛声起日暮伤人魂
　　京师少年子胆气乃麤豪倾金售寳剑厚价买名刀白毡作行帐红绫制战袍结束往从军谈笑取功劳当时霍嫖姚岂在学戎韬

　　后出军五首

　　歩卒伧楚健长刀短甲衣大呌前搏敌跳荡如鸟飞左提血髑髅右夺贼马归黄金得重赏顾盼生光辉尔辈疾归命将军足天威
　　我军城东门呼声震屋瓦百万山压来此贼何足打狂锋尚力拒转鬬血喷洒城中有暗沟多陷人与马将令毋轻入明当一鼓下
　　先锋才攻门后军已登陴拔都不怕死直上搴贼旗马前献逆首脚下踏死尸长河走败船疾遣飞将追幕中作露板应有傅修期
　　行行铁兠鍪队队金骆驼呜呜吹铜角来来齐唱歌总戎面如虎指顾挥琱戈马踶无贼垒手棰可填河王师本无敌安用战图多
　　魔贼生汝亳獠贼起于海婴锋天狗触堕网奔鲸骇徐方一战收振旅已奏凯江浙尘既清豫章围亦解诸将如竭力削平行可待

　　独酌謡

　　有酒且一醉有歌且一謡杯尽当再酌歌阕须重调生足意自适身荣心苦焦所以黎首人放浪乐渔樵一謡仍一酌且复永今朝明朝未可料况乃百岁遥但愿花长开美酒长满瓢静疑太古调散觉神理超近识南郭叟得酒时见招尽醉即髙卧谁能慕松乔

　　古镜

　　古镜色如墨照人不见形我照乃见心洞彻天地明此明非外来此明非内有自是世上人惟将照妍丑

　　题林大用隠居饭牛山

　　山田多白石阳陂足丰草瘦地费牛力饭之当宿饱近午牛背热出耕须及早解纼休树阴念此觳觫老隠居抱正学逍遥事幽讨商歌干齐侯戚也岂知道

　　中秋望月

　　当年见明月不饮亦清欢讵意有今夕照此长恨端近闻钱塘破流血城市丹官军虽杀贼斯民已多残不知亲与故零落几家完徘徊庭中影对酒起长叹死生两莫测欲往书问难仰视云中雁安得托羽翰凄其衰谢踪有泪徒汍澜山中松筠地弃置谁与看河汉变夜色西风生早寒累觞不能醉百念摧肺肝

　　送客齐化门东马上口号

　　白杨多悲风黄叶满行路荒沟寒水碧乱石且无数我兴逺送别驻望生百虑欲往岂不懐畏此简书故遥遥墟烟上歴歴鸣雁度秋景倐己短归人驱车去劳歌一凄然回首重愁暮

　　阳曲义士薛氏旌表诗卷【至正二年事十二年其里人赵时照求题】

　　上天久无雨南风日吹沙旱气弥虫虫六月稻不花晋土素硗瘠如此岁食賖上官方劝分义士起叹嗟发帑捐积镪籴粟来连车吾乡忍沟壑哺尔万口呀厚泽田里被颂声父老夸预备世勿务征敛惟纷拏遂令活人功乃出一士家不知时有司视此无愧耶我作义薛诗好徳良可嘉愿言讲荒政生意当无涯

　　安童都事字鼎新号太虚征余赋之集贤院

　　太虚本无象何有倪与端至理妙自然万化孰控抟天地亦一物而在虚空间所以豪杰士不受世网干脱迹形气表出入凌汗漫鸾鹄为我导云飙作之翰仰扳霄衢辔俯濯龙池澜绿文粲瑶轨髙咏瀛洲山冥心合玄想坐以空洞观琳腴荐朝食紫金咀神丹无待无穷外浩然与之还

　　漷农叹

　　漷南有农者家仅一两车王师征淮蔡官遣给军储翁无应门儿一身老当夫劳劳千里役泥雨半道途到军遭焚烹翁脱走故闾车牛力既尽户籍名不除府帖星火下尔乘仍往输破产不重置笞棰无完肤翁复徒手归涕洟满敝襦问家墙屋在榆桞余残株野雉雊梁间狐狸穴阶隅老妻出佣食四顾筐箧无有司更着役我实骨髓枯仰天哭欲死醉吏方歌呼

　　题述律万户澹乐轩

　　惟澹有至乐此乐世罕知谁能味无味舍彼甘与肥君侯文武才面有虎豹姿被甲起上马出入百万师西来树功勲献颂白玉墀方将大将权绕帐罗旌麾纷华艶人目孰不为朶頥顾于方寸间物累乃若遗斋居寄遐赏而无山林期处乐寜易言岂独静者宜始知豪杰士自有絶世资悠哉澹中趣吾道同所归

　　送黄中玉之庆元市舶

　　昔我逰四明壮观溟海波褰裳寳山顶曙色寒嵯峨日轮镕生金涌出万丈涡云气忽破碎朱光相荡摩决眦蓬莱宫携手扶桑柯羣仙迎我笑佩羽纷傞傞飓风歘惊潮腾掷鳄与鼍浮槎径可擥从此超天河精神动百灵上下烦撝诃归来已十载逺梦时一过君家贤父兄儒术传世科薄言捧省檄舶署聊婆娑是邦控岛夷走集聚商舸珠香杂犀象税入何其多权衡较低昂心计宁有讹资阅须歴试壮图讵蹉跎惟君官事隙为访岩之阿悬想仙者徒往往笑且歌遐征渺不见空响遥相和因声两黄鹄持我紫玉珂岂无沧洲兴奈此尘刼何

　　门有车马客行

　　坐秋雨思秋风仰视白日云中彼美一人谁容秉心郁其忡忡
　　为客一鼓云何慷慨起舞悲歌巨鱼出听凉波鸣鸟徘徊庭柯
　　有客有客在门崔嵬髙葢华轩起欲与之语言已叱仆夫回辕
　　寜不少忍须臾谓我巷不容车北望豪家是趋堂上有筝有竽
　　盛衰相寻无端媒劳恩絶则然还坐自乐我闲勿谓无知絶弦

　　○七言古诗

　　古促促辞

　　促促何促促丈夫生儿美如玉长城游荡不思归令我只身守空屋不愿汝学班定逺不愿汝学马相如定逺生不入玉关相如死不还成都但如塞翁父子长相保得马失马何足道又如龎公携家隠鹿门遗安遗危俱不论贵而衣貂不如贫而缊枲离而食肉不如聚而饮水身虽促促心得寛为汝白头屋中死

　　北风行

　　长河风急波浪恶青天昼黄尘漠漠瓠■〈卢瓜〉渡中舟尽泊官船撦帆与水争牵马毛寒挝不行秃树挂戛枯蓬惊夜深风定浪声死窓光倒摇天在水前伴相呼随雁起帽絮不暖衣生棱老贸不语愁河氷上闸下闸应蹙凌篙师指直失増减明星欲明霜似糁馆陶城南鼓紞紞

　　萤苑曲

　　杨花吹春一千里兽舰如云锦帆起咸洛山河真帝都君王自爱扬州死军装小队皆美人画龙韀汗金麒麟香风摇荡夜游处二十四桥珠翠尘骑行不用烧红烛万点飞萤炫川谷金钗歌度苑中来寳帐香迷楼上宿醉魂贪作花月荒肯信剑戟生宫墙斓斑六合洗秋露尚疑怨血凝晶光至今落日行人路鬼火狐鸣隔烟树腐草无情亦有情年年为照雷塘墓

　　城西路

　　城西路多少人从此中去昨日红颜美少年今朝白骨委黄泉纵令藏金比山积鬼伯不受人间钱少年何用夸豪富来看城西送人处

　　发古城铺

　　黄蒿古城风卷沙涧头衰树啼寒鸦岁云暮矣霜露积夜如何其星汉斜满衣落月行人起马上梦魂犹在家

　　王贞妇

　　青枫岭头石色赤岭下■〈山虖〉江千丈黒数行血字尚斓斑雨荡霜磨消不得当时一死真勇烈身入波涛魂入石至今苔藓不敢生上与日月争光晶千秋万古化为碧海风吹断山云腥可怜薄命良家女千金之躯弃如土奸臣误国合万死天独何为妾遭虏古来丧乱何代无谁肯将身事他主兵尘澒洞迷天台骨肉散尽随飞埃枫林景黒寒磷堕精灵日暮空归来堂堂大节有如此正当庙食依崔嵬君看■〈山虖〉江之畔石上血与湘江之竹泪痕俱不灭

　　题昌化陈孝子传

　　百丈山前妾逢主礼贤镇中子逢母三十余年昨日同白髪相看泪如雨阿■〈弥上女下〉去时未断乳儿壮得知心独苦清湖老妪天所留逆旅主人神使语归来桑竹溪之浒妇前持觞儿起舞双瓜生祥表秋圃岂用旌书动官府呉人买妾纷莫数岁满母归遗子女巷南巷北不相觅况复山川两修阻呜呼千秋复万古孝子之名在寰宇世上滔滔忘母人不愧唐昌一抔土

　　题铁石骢马图

　　神厓黒龙时出水游牝何年得其子是何毛骨如积铁逈立长风独竒伟霜蹄白鼻散五花倐见马中真騄駬美髯奚官能剪拂不遣云鬟涴泥滓少施鞚勒即飞腾唾尚不敢况敢捶马生岂在粟一石不饱寜能见才美朝燕晡越信汝良安得壮士同生死阿师一室巾锡外时展此图临燕几三生似是支道林爱马苦心同若此平原丰草秋漠漠恍惚寒沙飒然起英雄有志在青云老眼因之空万里

　　题赵文敏公画马

　　君不见汉家将军求善马战骨纵横血流野归来作歌荐宗庙寜悲鬼哭宛城下何如圣代徳所懐入献磊落皆龙媒右牵者谁鬈者偲万里知自宛沙来眼光镜悬蹄腕促老奚识性仍善牧时巡之外游幸稀饱秣原头春苜蓿呉兴学士艺絶伦妙处直似曹将军只今有马无此笔谁与写之传世人为君甘老驽骀羣

　　题牧牛图

　　去年苦旱蹄敲块今年水多深没鼻尔牛觳觫耕得田水旱无情力皆废画中见此东皋春牧儿超摇犊子驯手持鸲鹆坐牛背风栁烟芜愁杀人儿长犊壮须尽力岂惜辛勤供稼穑纵然喘死死即休不愿征求到筋骨

　　题李白观泉图

　　玻瓈杯中春酒緑醉墨淋漓牡丹曲平生合置七寳床白纻乌纱美如玉阿瞒荒宴百不理宁记宫花衔野鹿何物老妪生此儿偷向金鸡帐中宿髙将军纔奴隶耳误使脱鞾吾所辱要留污袜踏鲸鱼鼠子何堪烦一蹴寻常沟渎不可濯何处容伸遭污足翩然却下匡庐云五老峰前看飞瀑

　　题郝内翰书所作梦观琼花赋后

　　钓鱼山前龙上天武昌城外走蜀船老奸欺国驰露布使者坐囚吞雪毡溃兵一夜甲填水血污木棉花下鬼岂知老仙方卧游鹤背天风扶梦起颓云抉月光西流玉箫声断江声愁露华泣尽琼树死广陵春色寒于秋百年遗赋人争重劲墨遒毫精爽动节旄零落喜生还回首江南已如梦花神换根春更芳想象月色扃余香楚招无人青鸟去公不少留涕泗滂

　　题赵仲穆怪石竒木

　　君不见岳阳城南老树能化人又不见草中巨石如卧虎树逢仙客授还丹石误将军箭飞雨海寜太守提健笔与丹通灵箭角力山精木魅寒睒■〈目昜〉千年丑怪匿不得衔瘤半裂雷大出隠入云绡露竒迹猝然一见心胆惊气尽画工俱辟易挂之髙堂风动摇古色一片秋萧萧待候砚池卷东海归写扶桑与沃焦

　　题长孙皇后谏猎图

　　黄门晓出西清仗秋色满天鹰犬王虎落遥连渭水南鸾旗直度河桥上日邉云气五色文虬须天子真天人羽林猛士森成列六气不惊清路尘太平无征帝神武岂为禽荒将按部已知哲后佐兴王不数樊姬能霸楚从容数语即罢田六宫迎笑花如烟跸回那待外庭疏听谏由来同转圜天寳神孙隳大业锦绣五家争蹀躞可怜风雪骊山宫正与真妃同射猎

　　题华山图

　　华岳连天向西起澒洞秦川三百里巨灵髙掌削芙蓉影落黄河一线水云台雾谷巢神仙羽衣金节时周旋大笑失脚白骡背归来石上长鼾眠千载悠悠寄元赏耳孙风骨犹萧爽逺从丹丘渡沧海追挹神踪欲长往何人想象图真形叠崕阴洞髙林青上摩金天之帝京下揽玉女之明星峰耶魔耶两莫极虎豹呌絶烟霏冥仙家楼观超然住遥认微茫是征路丹梯铁锁不可攀直唤茅龙上天去

　　懒拙道人苕溪晓望图

　　忆昔薄逰苕之城溪光近秋山晚晴连峰接嶂望不极惟有白云纵复横渔村无林树墨色微风忽起菰蒲声月从太湖东畔出直射西塞山前明人家碧玉壶中住野舫银河天上行酒酣时起发长啸水底直遣鱼龙惊老晖乡亦此盘礴安知今我非三生尽搜万象入竒笔画与诗境俱峥嵘吾家苕中有茅屋京尘满鬓难为情顿令扁舟夜入梦万顷鸥波归濯缨

　　金宣孝太子墨竹

　　沙海神光射天起中有蟠龙龙有子混同江声何处来卷作琳琅墨池水蜿蜒飙起鳞鬛张蜕骨立化千篔筜一朝侍臣抱髯泣鹤驾不归云路长百年梁苑陵谷变流落人间能几见明昌内府应秘藏小字亲题保成殿吁嗟帝子真天人此君亦作天人真君不见洋州老太守挥洒虽工无此神

　　緑玉连环歌为邢从周典簿作

　　于阗河头夜光发赤髯贾胡采明月中有美璞凝寒晶谁许鬼工能琢成伊谁得此邢公子示我緑玉双连理恍如空碧虹气垂半隠青瑶蟾一规展之两环不逾尺叠作团团小苍璧縠文错落映雷文宛是昆吾寳刀刻庐陵学士癖好竒辨古重似琼琚词珊瑚佩钩讵可数我疑制自金源时集贤仙公丈人行凤阁舍人文有様请君留束宫锦袍待看挥毫玉堂上

　　并州歌送张彦洪使毕还河东

　　吾乡故人零落尽见子老成殊慰心祥金百炼乃利器桐尾方焦逢赏音河东臬府幕下士飞传来作朝正使太和岭上盗已空旌旗尽是官军红杀人如麻道路絶朝狐暮枭竞巢穴严风歘起霜倒飞塞日黯淡寒无辉子来未几遽言归使我东望泪沾衣岂不闻并州少年游侠子手携玉龙最轻死并州将军刘越石夜半登临长啸起汾河直来绕郡城雁门离石寒峥嵘老旻四叶弹丸地大梁全师劳再征一朝征贼辄破碎大将不诛天失刑为子作歌歌愤激眼中太行如动色安得壮士射乌弓为落搀抢连太

　　白刘道权为李逺子微作青山似洛中图为作歌以系之

　　石头城中有渺渺之秦淮秦淮东流入江逺其上叠巘连鲁厓牛头双阙云门开三山北山鬰烟霾六朝遗迹犹在眼千古往事徒兴懐昔人谓此洛中似四面青山围二水刘侯熟识此景胜况复爱画入骨髓五尺长纸茧不如乘兴破墨涂成图渔梁茅屋昏欲无壊陵荒陇迷楸梧寒潮已落断崕阔行人不渡扁舟孤嵩邪邙邪漫漶那可辨但见招提林杪直下藏村墟忆我羁逰石城日江烟山雨正萧瑟横塘酒家好新酒醉倚船窓看竒崛只将健句冩归来却恨此时无此笔

　　呉儁仲杰横河精舍图亦道权作

　　横河精舎谁所居丰城隠者呉仲杰是中林壑特幽胜一幅刘权画尤絶逺山数曲重复重炊烟一村树丛丛岚光云气纷滉瀁盱水汝水遥相通近山什伯青匼匝峰底斜穿鹧鸪峡跳波直下却洄漩怪石截断双流合竹窓桂栋溪之隅过门好客无时无溪鱼长肥酒长熟拨弃世务谈诗书梧州春雨草木长榉塘耕稼仍膏壤鉏翁牧子行唯诺沙鸟风帆自来往独不见陶县令松菊园又不见杜陵老桑麻田人生得此不归去有如头上之青天杰乎杰乎吾羡汝毋负山中故人招隠篇

　　崔旭行之云巢图赠道士俞刚中请余赋长歌

　　崔郎胸次竒突兀兴来从人索纸笔斯须千峰万峰出底用一石画五日上饶道人列仙癯示我新作云巢图涂岚抹雾思更逸古色满眼苍寒俱重溪叠谷各异状壊木崩石森相向翠微最上云所栖道人又在云之上数椽丹室荫白茅团团云间如一巢拂衣拂着宿鹤背挂剑挂落长松梢空蒙杳霭迷处所岂复漂摇畏风雨既非鸟窠老衲子无乃中林古巢父填窓拥户昼不开神光隠见金银台云之君兮凤为马往往玉箫吹月来道人几年游上国卖药壶中人不识洞玄宫观【刚中所建宫名】一黍珠灵秀似与仙都敌故巢未破归便得归到玉山多美石我诗毋刻刻此图留照千秋山水碧【刚中永丰县人】

　　送崔让士良都事江淮行省

　　时平久不修武备一旦盗贼起跳踉南窥荆邓北徐汝红巾直来据武昌摧城破壁官吏走九江太守能死守赤眉铜马终殄除此贼游魂■〈冉阝〉得久天兵势若风雨来直扫四野无氛埃庙谟最先择元帅国计莫重完江淮堂堂中书开外省幕府人材倚公等崔侯如刃新发硎锋鋭所当无肻綮金汤表里元有捷正藉前筹资薄伐草茅有策可采用义士多方须教阅酒酣客起征马鸣壮气满髯肝胆倾浩歌把剑徒激烈老矣莫赋从军行

　　为古绍先题刘平妻胡氏杀虎图

　　沙河岸边秋草白枣阳城头落日黒老兵辛苦践更来林下税车聊一息黄芦飒飒中夜鸣伥鬼呌啸悲风生虎饥得人怒不置妇急徒手危相争直前死力持虎足呼儿进刀屠虎腹但知有夫岂知虎视之何殊机上肉当时一击寜顾躯惊魂碎骨仍携扶九原瞑目已无憾旧血勿湔身上襦千秋节义传乡闾我犹胆怯见画图健妇果胜一丈夫向来冯妇有不如

　　城南

　　城南北风朝卷沙将军开宴树大牙黄须健儿饱酒肉十十五五来将车尽驱丁男作生口鬼妾鬼马充其家呜呼上天不可问道旁观者徒咨嗟

　　范寛山水

　　忆昔往寻剡中山南明天姥相萦盘客路上头穿鸟道行人脚底踏风湍旦寒露重多成雨泄雾蒙云互吞吐仆夫相呼岩谷间空响譍人作人语溪穷岸断地忽平石门壁立如削成隔水无数山花明中有人家鸡犬声向来老眼曽到处此境俱作桃源行百年留在范寛笔水墨精神且萧瑟上有翰林学士之院章恐是宣和旧时物林■〈犭员〉野鹤应自在令我相见犹前日时平会乞闲身归一壑得专吾事毕

　　张师夔为郭子静作终南山色因题

　　终南山色秀可食中有游云动凝碧华岳西面仙掌髙仙都下射金精白绀宫琳馆慿险阻渭水晴川来咫尺古木深藏魍魉寒阴厓晓入蜿蜒黒幽人旧隠依青壁萝径紫篱闭寥阒野桥揷岸何处船落日无人独归客栎翁笔法追郭熈逺意欲寄烟霞微半生江海屡惊梦万里风尘能化衣快捷方式无媒既愁寂故山好在曷遄归尚说于今明月夜时有箫声台上飞

　　天香室为四明定水复见心禅师赋【寺有杨诚斋题】

　　定水山中多古桂老璘结茅来避世囊中少试蒸花法正藉烟霏作舆卫谁令作诗传世人一时搅动声闻尘百年公案结未了复翁拈起还清新唱开石壁壁成字百颗明珠照天地不关旃檀林下风熏破枯禅半边鼻吾闻佛家别有众香国我亦三生学禅客若为一洗六根空从子归来分半席

　　题赵文敏公木石有先师题于上

　　呉兴笔法妙天下人藏片楮无遗者南阳诗律动江湖一篇才出人争写二老风流倾一时只今传画仍传诗清涵月露秋见影黒入雷雨寒无姿仇山黄鹤去不返苕溪鸥波岁俱晚好呼铁爪夜铮铮刻向青珉照人眼

　　题武林姚氏頥寿堂

　　有地须种木兰花有树好宿双啼鸦木兰女儿能代父慈鸦之雏能哺母姚家堂中如画图鹤髪髙居彩衣舞当年兵尘暗乡关扶携藳砧烟瘴间天留晚福在平世去家万里仍生还有儿有妇供滫瀡书声歌声动邻里板舆不待鱼轩列鼎不如负米中有至乐物莫比酌彼金罍酒起为頥颜寿堂前日日春风和棘心之诗岂足多我今独无空尔羡如此堂中蘐草何

　　题雪溪待渡图

　　晋阳山下蒲村渡断坂连冈迭烟树横汾水落流更急客子西归廹秋暮朔风转雨作雪飞倚盖沙头泥没屦后来者谁须我友望望津船出前溆湿云扑地边鸿惊危桥挂岸征马生樵家有径冻叶平土床火暖无人声乱峯倒倚白石烂空壑半压氷槎横归来想象犹眼底讵拟褐夫能画此溪明雪凈古色起一片荒寒在窓几岁晚逺游吾倦矣

　　题李早女真三马扇头

　　金源六叶全盛年明昌正似宣和前寳书玉轴充内府时以李早当龙眠想当画院供奉日饱阅天闲万竒骨等闲游墨落宫扇骏气凌风欲超忽雾鬛风鬉剪剔新郎君丰格玉为人四带纱巾绣衣领醉鞭踏尽燕台春一声白雁黄河暮岂料征蹄竟南渡回首西风障战尘女仙空抱琵琶去

　　题陈所翁九龙戱珠图

　　两龙颉颃出重渊白日移海空中悬一龙回矫一倒起侧磔胡髯怒歕水火珠炎炎如弹丸爪底云头争控抟一龙仰首逆鳞露两龙旁睨苍崖蟠怪风狂电浩呼汹天吴倅立八山动一龙后出尤崛竒半尾戏绕蜿蜒儿儿生未角已神猛一顾却走千蛟螭陈翁砚池藏霹雳往往醉时翻水滴便觉天瓢入手来雨气模糊浑是墨我尝见画多巨幅簸荡惊涛骇人目何如此笔穷变化三尺微绡形势足是翁前身定龙精故能吸歘奔精灵卷图还君慎封鐍但恐破壁飞空冥

　　题侍郎秋江捕鱼图

　　秋江水多鱼唯唯海风驱潮葭菼靡轻舠竞载罛网出欲向中流截鲂鲤巨鳞有神不可获腾踏波涛脱泥滓最怜濡沫笭箵间小白针头尖如指钓璜渭叟晚终遇西塞玄真征不起若人自是隠者徒岂比沙岛渔蛮子髙髯能画得玄理涂抹山川游戏耳千岩万壑堆白云稍看人家乔木底眼中之景何所似富春泽畔鸬鹚里两台萧瑟秋风髙脚底滩声荡清泚我当扁舟冲雁过彷佛厓根旧曽舣自知世外渔者村只合投竿老烟水巨缁未办五十犗草屩捞虾从此始

　　画马【后有宋思陵押封以御寳】

　　睿思殿中万几暇缥带犀籖阅名画君王爱此神骏姿笔势不在韦韩下五云御押手自封玉窠蟠屈宸篆红百年重遭赤马刦散落不逐兵尘空谁欤传之能爱惜尺楮萧萧开古色骊骢玉面蹄腕白青丝络脑黄金勒风鬉半散头怒侧一团渥洼云气黑绯衫圉郎紧控持直恐骄腾收不得向来南渡小朝廷虎视欲与金源争蜀襄马场能几匹尚想按图心胆倾只今万里龙沙道游牝千羣饱丰草天闲上驷皆乘黄驽蹇纷纷世空老

　　赠呉士桑饶

　　呉兴一士气貎醇儒冠落魄甘长贫医家诸书总贯穿有病有药即与人山中僦屋不肯出苦厌城市多嚣尘得钱沽酒饮即醉指点富贵如浮云时来西湖住几日所宿随夜飡随晨过门与我谈抵掌百无一伪皆天真疾恶如雠每愤激正坐时命遭其屯人生除贫贫则已五鬼到此安能神天以清名补寒饿昔之隠者人皆闻圣贤法则吾岂敢乡里小儿安足云况君能医当济世未叹行路常踆踆伸眉一笑索我别北风吹雪来缤纷溪畔无钱附归去垂橐不管妻子嗔青山白石大自在且复挂子头上巾江湖多芦识者少岁晚逺游须待春君不见舎中之长眼眦肉岂解善事长桑君

　　题泰东山藏主十八开士图

　　环瀛茫茫去不穷大鲸吹浪鼓飓风楼船如山不敢过况在泛苇浮萑中西方十八大尊者径渡万里犹乘空犀行水开蛟蜃露直下踏入天呉宫龟鱼背髙盂锡穏中流正与灵槎同怪头达■〈扌卉〉四罔象一单舁出龎眉公鼻端嘘气作飞塔舌上弹呪招降龙两僧促膝披贝叶一衲里足须山童雪毛白鹿岐角健斑尾黒虎双睛红最后坐禅如古佛从渠抟控何神通吾闻浮屠多善幻作诗自赏画者工君不见海波横溃鬼神恶我无其术安能东

　　重赋明山歌送胥式有仪还武昌【山式从其师曽坚子白读书处】

　　盱母城南隠居者一生耕凿盱南野何年移入明山来筑楼山颠云在下环山小坞三十六中有清池荫桑竹日髙坞口烟雾消稍见行人出深谷池头古井穿石空絶底暗与江流通井中鲤鱼长尺半人不敢取疑蛟龙隠居何人曽子白谁其从者胥生式先生喜与山为徒意不在仙在楼居胥也来读山中书溪翁野老时时一相过有筐盛蕨兮有酒盛壶兴酣题诗满青壁墨痕入石青模糊华盖浮丘石门麻姑邻峯丘壑可逰衍山中之乐足以遄吾躯生今掉头不肯住京尘茫茫岁云暮岂知卬亦爱山人未办山赀得归去曽先生几时把袂明山行洒扫楼上听松声黄精饱啖一千日飞上丹梯朝玉京

　　息斋竹石古木为会稽韩季博士题【上有欧阳原功承旨题】

　　老竹叶稀多秃枝新竹碧润含幽姿箨中龙子振春蛰突出雷雨头参差旁蹲怪石石罅裂裂处恍惚疑龙穴山中有树皆十围活干撑青死槎折霜皮食尽干藓文半顶斩立双桠分最后一枝身出羣垂枝倒走阴崖云李侯标致不可得小字亲题别涂黒纵横不在摩诘下萧爽直与洋州敌玉堂学士欣见之浓墨大书真崛竒森然一片铁石笔妙甚七字琼瑰词此诗此画今两絶把翫微风动毛髪只应真宰泣琱镂一夜山窓冷秋月

　　昆山寺【在吉安】

　　昆山突兀摩空苍寺幽更枕山之阳松杉髙出人境外楼阁半在天中央日照檐楹分杳霭风回廊庑添清凉谷声逺合蒲牢韵林近时闻薝卜香红尘咫尺到不得黄金地面生辉光我疑意在融结际真宰用意非寻常云埋烟蔽岁月古未与时会犹潜藏一旦寳像顿发见果闻玉磬鸣髙冈二生开示此经始源流既浚深必长乃知景物不自胜惟人方可存其纲

　　休洗红二首

　　休洗红洗红红在水新红换作裳旧红翻作里回黄倒緑无定期世情翻覆君所知
　　休洗红洗红红减色虽好不如新着时须爱惜阿母嫁女不择人鸡飞狗走长苦辛

　　悲寒风

　　夜漫漫风凛凛严霜下寒更甚狐鸣鬼啸有今夕仓卒剑戟生髙枕神光堕地摧白虹呜咽英雄泪空饮

　　蜕庵集卷一

　　●钦定四库全书

　　蜕庵集卷二

　　（元）张翥 撰

　　○五言律诗

　　登歌风台

　　君王逝已久遗构在彭城空阔青徐坼苍茫楚汉争荒山尚云气乔木有风声无限登临意长歌慷慨生

　　黄河

　　■〈木虏〉后风才顺桅头日未斜旧河通瓠子新浪涨桃花得鲙因沽酒闻鹃更忆家迢迢云气外北望是京华

　　泊淮口

　　灔灔潮初上移舟出浦中岸分清浊水帆掉合离风伧楚方言杂徐扬地利通何殊入乔口懐古思无穷

　　蚤发鲁桥

　　路滑雨初歇山昏云不开看镫野店近闻铎贾车来马饱力方健蛬寒声易哀偶逢南去使早早附书回

　　泊隆兴章江门

　　把酒西风里挂帆南斗傍夕阳城角尽人影水中长问俗劳羁旅干时儗俊良平生槎上意漂转益难忘

　　次曹娥江

　　庙貎丹青古碑词风雨讹珓投估客拜神降女巫歌沙灶烧盐速潮船聚堰多贞魂招不得挥泪大江波

　　还自临江省亲鄞之长山元日有作【丙辰】

　　茒屋鹿皮几柴扉乌角巾杯盘丰海味礼数略乡人树霁石湫晓山暄槎浦春僻居无一事即是葛天民

　　衡山福严寺二十三题为梓上人赋

　　般若寺
　　般若南朝寺思公第一传拓开方丈地坐断再生禅贝叶收经夹昙花散法筵山神应夜夜来礼佛灯前
　　一生岩
　　初地灵峯下重来为讲经神应合掌受石亦点头听云鹤随飞盖湖龙入净瓶至今花雨处长照一镫青
　　二生塔
　　塔寺前朝旧山林宿业空法身无幻壊藏骨自神通寳供珊瑚碧珠花舍利红无縁香一瓣回首佛堂中
　　三生藏
　　神僧湼盘处那有去来今尚记三生石难磨万古心地埋禅刹在山掩岳祠深长日闻钟梵萧萧枫桂林
　　天柱峯
　　一柱标南纪神功自断鳌寒过岣嵝逺势敌祝融髙异鸟流清响神镫见白毫危颠可观日夜涌海东涛
　　掷钵峯
　　神僧手中钵掷向最髙峯径度虚空上难寻变化踪锡飞曽近鹤剑跃或成龙搔首不可见烟霞千万重
　　定心石
　　燕坐百念息湛然方寸间相无分彼我空已判真顽魑魅来相试刍尼去不还众人笑痴衲长日此看山
　　砖镜亭
　　曹溪一祖后衡岳世多贤分得灯相续提将印宻传法音风万籁禅性月中天珍重磨砖喻微机要自诠
　　隠身嵓
　　尘世苦热恼山林长夏幽岳神来护法尊者坐经秋呼粥鱼频响衔花鹿自游法云长散满七十二峯头
　　三泉
　　一沼【功徳泉】天成后双泉神应来云根锡卓破【卓锡泉】地胍虎跑开【虎跑泉】暗溜悬山雨寒光漾石苔诸僧朝盥罢相次上堂回
　　岳心亭
　　何许新亭好轩窓窈窕深天开云四面地据岳中心雨緑蘼芜道风香薝卜林晓岚收不尽犹作半山阴
　　目云亭
　　两公俱古佛遗迹在新亭塔寺疑神造山川本地灵峯秋阳雁断潭暮雨龙腥老宿忘言久闲抛案上经
　　迎云亭
　　细路扪萝上髙亭在翠微树阴幪草坐山气湿田衣落日孤钟动遥天一锡飞悠然片云下知是应真归
　　兠率桥
　　传是竺僧说幽如兠率宫驱龙劈地险架石补天空星土熊湘合云沙鹫岭通阑干倚来久时度吉祥风
　　开虹桥
　　蝃蝀横当道蜿蜒下汇潭幽光飞睒睒危构鬰耽耽鸟下窥寒瀑樵回带夕岚遥知说法处来作老人参
　　大慧塔
　　大慧谈经地林园即给孤凿云藏舍利鞭石起浮图风铎时喧寂天经忽有无沙门每来此三绕作南谟
　　读书堂
　　上年贤宰相遁迹白衣时试问葫芦卜何如懒瓉知才名留别传香火寄空祠千载衡江水东流有所思
　　煨芋嵓
　　彼美山中芋轮囷类饿鸱暖生松火夜香透竹炉时虎迹羣行满猿声独啸悲邺侯知味否莫比御烧梨
　　御书阁
　　粲若唐宸翰森然宋赐书寳藏经阁上光动道场初川岳留竒观风云绕净居何时能一到银钥借开鱼
　　退道陂
　　神凿三百级盘回上峻陂摄衣苍藓滑倚杖白云多野叟耕麋■〈田耎〉山都寄鸟窠朱陵是俦侣飞锡定相过
　　止南寮
　　昔隠黄龙老今遗书记寮人天所供养巾盖此逍遥仙乐时时下香云往往飘千秋一金塔□□□□□
　　藏雪寮
　　雪山一片雪何日落中华皎洁无藏处虚空自作花石厓穿乳窦海岸叠潮沙底用分荆越诸方总是家
　　氷雪庵
　　近岭无氷雪庵居易过寒饭炊麻子熟衣补衲头完颢气诗脾里雷音讲舌端知师最清苦归去北山干

　　题桐庐凤山寺僧道大鹭雪轩

　　禅客忘机地舂鉏尔亦灵飞来万点雪巢破一林青晚濑明拳足秋萝退阁翎山神护说法吹断草风腥

　　篷轩为呉僧元谊赋

　　缚竹作禅宇小于江上舟树声疑叠浪月影似中流兴寄江湖逺身同世界浮懐师燕坐处吾道在沧洲

　　静寄轩为呉僧一元赋

　　羣动寂寥外一轩潇洒中山林亦长物身世本虚空清磬花龛日孤灯竹榻风不曽离寓所惟有主人公

　　抱素子作自适图求题

　　隠者抱幽素独行穿杳冥有诗吟木客无驾勒山灵寒涧流沙白秋云入竹青携琴向何处弹与野猿听

　　北山诵藏经三旬毕诗以调之

　　金布荘严地花飞梵呗时舌端谈孔雀顶上集刍尼国寿祈天永皇心体物慈明当喜圆满一月废吟诗

　　用北山韵答之

　　吾衰年冉冉师乐日闲闲师以诗娯意吾将酒驻颜看云知幻灭见月喜明还莫问谁家曲相酬笑语间

　　次柱徳常佥院韵

　　鳌禁欣同直髙闲胜俗忙露花迎夕敛风树借秋凉太史兰台笔郎官粉署香时时铃索静有喜到嵓廊

　　冯秀才伯学以丹青小景山水求题

　　沙禽毛羽新来往采桑津野水碧于草桃花红照人徘徊逺山暮窈窕江南春芳思不可极悠然懐钓纶

　　送观性空上人归省

　　白髪髙堂在青山旧业贫载经随客舫留偈别禅邻行路半春雨近乡多故人一龛还可老莫污衲衣尘

　　送以中及公自扬天寜寺逰匡庐

　　趺坐对禅镫江风浪几层还从鹤城路去访虎溪僧湖晓星浮石岩春瀑断氷呉中却回日应老旧池菱

　　清轩

　　轩居最潇洒不受一尘侵门断懐金者人知饮水心鹤声生晚思竹色净秋阴此意琴尊外翛然只自深

　　话旧送胡士恭之京师

　　话旧共蝉聨河桥且系船春归花满地江阔雨连天处士题鹦鹉诗人拜杜鹃此生虽老去未敢愧前贤

　　自顾

　　自顾摧颓客仍居寂寞滨月佣奴谇少岁计妇忧贫酒后诗成梦灯前壁写神渔樵吾所喜相见即情亲

　　懐天目山处士张一无二首【仙岩道士礼中峯受戒具】

　　一饭了年华蒲团静结跏雪蹊抛即栗风壁裂袈裟寒狖窥烧叶饥禽听施茶清除亿刼想吾欲问僧伽
　　其二
　　僧舍蜂腰缀君居第几间池氷寒挂瀑云雪白藏山未得抛尘网相从出死关东冈幻住塔礼罢几时还

　　送福上人无际南归

　　岁闰春来早师行且过寒问程山寺逺乞食野人难空性元无际禅锋岂有端遇予方外友一为问平安

　　清河水涨答复中吉监县水字韵

　　漭漾清河涨湍流滋浸淫沧溟浑灌注浊浪浩浮沉洲渚津涯阔泥沙沮洳深沿淮泽鸿满漂荡渡江浔

　　送郑喧宣伯赴赤那思山大斡耳朶儒学教授四首

　　其一
　　圣祖兴王地风云护大营天垂紫塞阔星戴赤山明人俗殊淳古皇文易化成君行当劝学无愧鲁诸生
　　其二
　　絶漠同文轨提封振古稀犬牙开武帐元老秉天威白马紫驼酒青貂银鼠衣那思山下水曽覩六龙飞
　　其三
　　野散千军帐云横万里川寒多雨是雪日近海为天黒黍供甘酿黄羊饱割鲜广文但少客寜虑坐无毡
　　其四
　　晨发戒行装风沙碛路长油韀白鼻马蓝绶赤铜章文学重新命□□□□□□□□□□□□□□□

　　宫中舞队歌词

　　十六天魔女分行锦绣围千花织步幛百寳贴仙衣回雪纷难定行云不肯归舞心挑转急一一欲空飞
　　其二
　　凿海行龙舸慿山起鹄台天池神马出月殿舞鸾来六合妖氛静羣生寿域开吾皇乐民乐愿上万年杯
　　其三
　　白玉琱钗燕黄金凿步莲箫吹鳯台女花献蕊宫仙香雾团银烛歌云扑锦筵请将供奉曲同贺太平年

　　潞庄

　　松棚叟卖浆棚下午风凉独涧绕羣木数家成一坊蜂行花已宻蚕罢叶仍桑此地无千步真堪作蜕藏

　　闻蝉

　　中庭白榆树时有一蝉声沸絸方抽绪鸣弦忽断筝苍烟起平楚落日下髙城曽是天涯客因之百感生

　　雁声

　　嘹嘹数雁度流响一凄然半落淮南雨遥沉海上天踈砧欲断处哀角未吹前我亦离羣者闻之夜不眠

　　马通薪

　　可代薪如桂还宜火作煤翁摊扶杖立童拾戴筐回野屋寒堆整山炉夜拨灰廏官无好事不遣换香来

　　陈伯将作北山梓公岳居图余题其上

　　髙僧业何许云梦泽南洲楼阁诸天上江湖万里流禅心无住着世事若浮休寂寞京尘里披图时卧游

　　乌桕树【西湖慈云山侧和靖有诗】

　　巾子峯前树逋仙句最工逈明霜寺外半落石池中郑老惟书柿崔郎只咏枫山林正寂寞备此作春红

　　书所见【戊戌七月】

　　沟中人啖尸道上母抛儿有眼何曽见无方能疗饥干戈未解日风雪正寒时归向妻孥说毋嫌朝食糜
　　其二
　　城南官掘穴日见委尸盈终朝乌鸟下薄暮狼狐鸣氷裂人刳骨风悲鬼哭声茫茫死生理真宰岂无情

　　偕鄢元止善东门视田

　　白骨如乱石荒村殊惨神恶风生杀气斜照逼归人应俗悲多故全生幸此身青青原上麦亦复可怜春

　　题林徳清竹雪斋

　　髙斋修竹林积雪竹间深岁暮不改色幽人同此心种梅分地隙笼鹤就墙阴想见椒江上扁舟许客寻

　　雪后

　　雪后北风急起行氷满须冻泥忧蹇马活火爱团蒲数口狼依狈羣情虎畏貙每逢来使问亲故有书无
　　其二
　　路滑堆残雪山晴散宿霾民生已涂炭兵气尚江淮抚世忧徒切谋身计自垂临觞且复醉吾命有安排

　　癸巳元日即事

　　禁苑朝珂集宫楼昼刻传云开黄道日春丽紫薇天进虎蛮如画仪鸾仗类仙晨观凈氛气即是偃兵年

　　大驾时巡千官导送至大口

　　万乘巡行逺三灵佑护多旌旄随大纛鼓铎杂鸣驼丽日浮黄伞微风送玉珂臣心如草色不断到滦河

　　松巢为潜川谢尧章作

　　林栖有隠君结构出尘氛就树遮青雨牵萝补白云双鸠从此拙独鹤与平分华屋非无数山中了不闻

　　蜕庵岁晏百忧熏心排遣以诗乃作五首

　　开岁七十五故园犹未归看从今以后知复是邪非星斗天垂象龙蛇地发机边声近稍息一醉典春衣
　　其二
　　小小新斋阁温温旧毾■〈登毛〉精神全藉酒筋力半支藤蛰豸深坯户冥鸿巧避矰蒙头衲被底何异在家僧
　　其三
　　世路正如棘吾生犹系匏诗人歌蟋蟀军士叹蟏蛸无地营家食何心解客嘲山林徒在眼难觅一枝巢
　　其四
　　书舎如僧舎心闲与静宜写多髠兔颕藏久蛀貂皮宦迹年劳见生涯日厯知未应同与俊肯负沃洲期
　　其五
　　久悟无生法从容与化迁机忘槔俯仰道悟蜜中边宇县犹多垒干戈已十年吾惟待其定归种故山田

　　十月一日

　　瓦盎醅纯白砖炉火乍红风生月晕后霜下角声中饥鼠窥灯暗惊厖吠巷空于今玉堂老讵信暮途穷

　　立冬前二日

　　髙秋日凄冷且复闭门居蠏壮输芒后醅香出榨初霜篱存晚菊腊瓮作寒葅更好山翁唱阳春恐不如

　　呉下客懐秋荅湛囦白先生廷玉

　　湖海无穷事风霜薄暮年客程淹白日吾道信青天影自酬形赠心寜爱目怜平生五字律名在万人前

　　懐先陇

　　京国留家久余生只自怜一单如老衲八十又新年义士心犹血谗夫舌谩涎何时抱尊酒哭向计峯前

　　七月廿九日

　　此丑今方殛京城蹀血新也知天悔祸谁谓国无人胜气腾龙虎沈机动鬼神大廷亲命诏终夜在延春

　　自誓

　　此丑行当殛吾身敢顾危要看夺笏处正是结缨时万古千秋在皇天后土知寸心三尺简肯愧史臣词

　　乙巳初度

　　今日吾生日开尊向竹斋家人更上寿凡事且寛懐学道精神淡匡时志愿垂百年原土上自有一坏埋

　　病起

　　强起梳头坐窓明晚景新生遭兵是刼病与鬼为邻农事田畴废边声鼓角频故山多药物徒切未归身

　　岁晚苦寒偶成四章録似北山

　　风暴寒逾急星回岁欲周缺牙便食粥瘦骨怯重裘节物殊牢落前图益谬悠蜕窝真类蛰长日火炉头
　　其二
　　清眠梦屡觉霜气转凄凄春近雁北向月明乌夜啼炉香留墨篆烛泪聚银泥少释幽忧疾寻君一杖藜
　　其三
　　鼠劣翻书册猫驯伴坐毡吟懐欣雪夜疾目畏风天惟酒能消日无方可引年我诗犹偈子一问北山禅
　　其四
　　短景催残岁穷阴连大荒狙三随所赋龟六可深藏未了惟文债堪归祗醉乡絁衾有余暖翻喜夜天长

　　雨凉

　　一雨收残暑新凉夜顿添秋声满落叶虫语傍虚檐衰病便髙卧游程叹久淹山林虽寂寞亦足养吾恬

　　四月十三日

　　白丁驱上城徒手不能兵鬬将无人色行涂多哭声惟将孔达解竟遣夙沙烹满眼黄尘暮悲风惨淡生

　　城东废寺

　　一径入荒寂松风长夏寒夜义栖败屋魔女去空坛古佛金全剥遗碑字半刓时逢好事者来剔藓文看

　　游刘真君庙【俗曰三十郎文山尝避兵于此】

　　古庙西原上虚廊半欲摧水龙鳞剥雨画鬼面生苔叟乞烧钱火巫抄构殿材英雄有神护遁迹此中来

　　渐老

　　渐老惟贪睡相留大有情诗从年长淡寒入夜深清不鼓床琴■〈疒先〉慵书帖字生灯花独可喜连夕向人明

　　夜宿青芝坟园

　　水落寛船步年丰宻酒壶土酥分地产木蜜荐秋腴认路尘踪断拖笻野影孤行人不可暮落日有于菟

　　上都从驾幸东凉亭

　　鹤禁烟华紫龙冈草色青羽林移晓仗法驾幸凉亭大业开天道甘泉发地灵微臣叨侍从愿覩万邦宁

　　西内应制即事

　　烽火连齐鲁干戈接陇秦四郊多壁垒万里半烟尘将帅屯兵久君王遣使频老臣叨视草进罢益沾巾

　　行次独石驿大雨驿行廿里喜晴

　　段段青天出浮云四散归燕忙搀马过蝇乱扑人飞逺道倦行李故山思采薇北风朝已冷未敢御絺衣

　　暴疾卧草堂

　　伏枕朝佣起惟将药裹亲纷纭眼前事憔悴病中身宿露浓于雨秋花好似春最嫌姜桂絶无处乞诸邻

　　有旨翥领宋史刋于江浙次东阿站

　　南来十五驿幽絶独斯亭下榻月初上卷帘山更青干时嗟暮齿从事厌劳形寂寞江云外谁知有使星

　　九日抵武安县徘徊店

　　水落衡漳急川回上党髙流年秋忽忽行路日滔滔山市人多瘿沙沟地不毛村墟欣有菊小驻为持醪

　　代祀湄洲天妃庙次直沽

　　晓日三义口连樯集万艘普天均雨露大海静波涛入庙灵风肃焚香瑞气髙使臣三奠毕喜色满宫袍

　　次石门驿

　　投老复行役江湖秋兴悲舣舟黄落处欹枕黒甜时燕闰归何晚鸥晴浴故迟不妨无事饮聊遣有情痴

　　剡中清风岭王节妇沈江处有血书石上

　　尽日经行逺云山又嵊山江光寒照外雨气乱峰间野艇罾鱼卖村巫诅虎还千秋贞妇庙留在□□□

　　关岭【新昌县】

　　青林抱涧阿直上更嵯峨田凿云根种人盘鸟道过乱泉鸣暗谷丰草被阳坡彷佛疑山鬼衣裳隠薜萝

　　雨中次黄岩驿

　　宿雨晨初歇髙秋日浸微水声千涧落云气万山归委羽洞天在仙人飙驾飞丹砂如可问吾岂恋朝衣

　　夜过石溪驿

　　篮舆摇醉梦轧轧过前冈木落风声碎行人月影长逺村时见火沾露忽零裳一笑方言异前涂殊未央

　　刘山驿【处州冯山岭】

　　兹山类台剡回复度中岑传舎白云上人家乌桕林此身嗟老大行路转岖■〈山钦〉佳处时停策终焉惬野心

　　濑溪【一名猴溪】

　　古渡猴溪外风烟淡欲无岛人形貌怪闽囝语言殊小店鱼虾市深林猿鸟都肩舆看山好候骑缓前驱

　　发漳州

　　万里漳南道遥连岭峤东山寒冬息瘴海近昼多风废圃攅筋竹疎林落刺桐槟榔新善啖一解宿酲空

　　归武林冒雨至练市韩伯清荘

　　溪雨寒犹重山云昼不开老夫喜闲暇练水得沿洄鳬雁冲船过鱼鰕入馔来故人居渐近应待举吾杯

　　泛舟青镇至姚师善荘夕回韩荘

　　明月半溪水归人中夜舟树阴屯岸合萤影入烟流勲业生无取田园老可谋悠然发清咏思绕白苹洲

　　召入国学雨中过髙沙湖

　　细雨洒秋色平湖生白波客心贪路急帆力受风多落木生诗思惊禽避棹歌舟行不借酒兀坐奈愁何

　　北归四月一日舟至市泾【乙丑】

　　緑树村村合晴川浦浦通岸容寛积雨水色定回风戍近时鸣柝渔归忽舣篷船人喜相约乘早过垂虹

　　留宿洪洞庆云观刘山甫方丈

　　旅寓丹房夜髙城乍絶钟蜡花烧烛短乳面泼茶浓山豁三更月秋添四壁蛩殷勤老贞士清话得从容

　　舟行即事二首

　　雾树浑连水水沟不受潮米盐江上舫鱼菜市中桥壮士寜辞辱仙公会见招边淮无酒禁磊碨剩须浇
　　其二
　　天水浑无际中流明月轮山形立积铁潮色烂镕银沙露冻粘石海风寒薄人舟师传吉语沽酒祭江神

　　归来二首

　　扰扰羣生里茫茫大化中是非同喻马得失一亡弓买酒从贤浊论文任鬼穷此身河上鸟只合信天公
　　其二
　　处士声华逺吾生志趣同结庐犹洛北避世即墙东几见熏天富俱成扑地空虞罗谩机事未许簒冥鸿

　　七月一日之集庆望日次锡山宿玄文馆

　　海月光芒湿川云意绪闲刚风浮地外元气满人间野榜歌相答渔灯去不还电明知有雨只在九龙山

　　九日谒告归阻风御河

　　雨后风何暴藏舟古岸阴早霜红树徧残月白河沈鸥泛乘长浪狐跳没逺林人生信淹速那敢易初心

　　至通州【去岁南归以九月十二日发通州今年召入亦以是月日至通州云】

　　驿卒争鸣鼔舟人喜下桅依然今日到却似去年回岸黒秋涛缩川红夕照开君恩忘险阻不觉畏途来

　　自悟

　　古佛风翻盎诗僧醉可朋有生还有刼无尽本无灯蚤自楞伽悟今非愿力能此心寜万虑于道只三乘
　　其二
　　海内虚游子山中脱骨仙一单如老衲八十又新年野马飞窓日酰鸡舞瓮天吾今丈人行肯与众争怜

　　上除日南山莲社期懴偕伯清昆季还饮南园

　　禊饮湖亭上临流自祓衣闰留春事晚风打酒船稀蛙子黒初出桃花红欲飞早霞知有雨沾洒送人归

　　伯青邀予至青芝坞泛湖暮归【坞乃韩之先陇也】

　　落日风花起寒波倐渺然山藏进雪寺岸护种氷田醉眼轻浮世牢愁入暮年若为湖一曲携钓隠渔船

　　清明逰包家山【乙丑】

　　逺近红千树繁开夺艶霞月明寒食雨春老上阳花辇路迷游躅宫词入梦华东风葵麦浪回首野人家
　　其二
　　太液曽来鹄髙台旧影娥美人黄土尽故国白云多野草荒神籍宫莲怨棹歌羌儿洗马处斜日满寒波

　　偕杨瑀元诚王■〈术上灬下〉自行湖堤闲步

　　湖上西风急秋阴止杳冥水痕连岸白山色彻云青蛰燕依深谷还鸥下近汀君歌我当和有酒满长缾

　　秋试后胡益士恭归番阳与游呉山圣水寺

　　髙处见沧溟西风吹酒醒潮来一片白山拥万重青草木如浮动烟尘忽杳冥登临不可极吟思满秋汀

　　清明日偕李钦嗣逰呉公弓台至雷塘蜀井

　　路絶平沙过新塘水半干龙归雷雨恶鹘没海天寛县帜春醅熟行厨野祭寒此生无倚泊随处得盘桓

　　九月八日陪危太朴偕梁九思游城南三学寺万寿寺

　　南城多佛刹结构自辽金傍舍遗民在残碑好事寻雨苔尘壁暗风叶石床深一饭蒲团了萧萧钟磬音
　　其二
　　休日得连骑髙秋天气新楼台惟见寺井里半成尘壊庙鬼无主荒丘狐化人千龄共须尽回首一伤神

　　文昌楼望月时家已归浙上

　　今夜溪楼月登临倍惘然电光何处雨风色欲秋天歴歴灯縁岸依依笛起船江湖归路渺回首白鸥前

　　清明日逰东山谒栖霞岭仇先生墓

　　前辈凋零尽南阳有古阡诗应传四海酒不到重泉槐国真成梦桃源亦是仙松根一匊泪惨淡堕风烟

　　秋日独行便上偶至清修寺【庚午】

　　溪南野寺幽巾舄偶相求古道多黄叶残僧半白头逺村髙鸟暮灌木乱蝉秋此地茅堪剪吾将卜隠丘

　　四月望观帝师发思跋影堂

　　佛子来西竺巍然南面尊法筵花散漫香殿玉温黁龙象诸天下钟螺竟日喧朝观立随喜如在给孤园

　　九月六日宿寳集寺

　　来借禅房宿悠然空客心残僧几人在古殿一灯深檐铎能蕃语斋居发海音重阳又已近聊复此登临

　　次韵莫景行秋雨喜晴

　　苦热不可忍汗肤鳞甲生雨分何处落月在半天明虫语迎秋早川光入夜清得凉忘坐久河汉忽西倾

　　甲子元日夜大雪初三日立春始晴

　　几年无此雪南国见应稀平地深三尺飞花大一围银河干彻底白石烂生辉润色饶梅栁新春晓已归

　　南园宴集雨归有作

　　骤落菰蒲雨遥生菡萏风归云龙井黒倒照鳯山红帘暮舟频引衣凉酒屡空歌声未可放花底有惊鸿

　　辛未苦雨

　　禾田犹巨浸春日复连绵醉使呼堂上饥人死道边鹤神方下地龙伯已行天真宰如容问吾心血可笺

　　癸酉人日雨中【是岁十二日立春】

　　积雨将谋雪新年未入春半生如过客七日又逢人采胜天花小香醪玉色醇多忧亦何事适意任天真

　　与勃海孟芾景章守岁成居竹宅【予长一岁】

　　此老无柴棘襟期一见同诗如孟东野名是米南宫把酒推年长围炉到夜终剩吟须剩醉相对各衰翁

　　庚辰元日立春

　　采燕方迎岁苍龙忽建辰车书时有道宇宙物皆春红喜灯花重青看菜甲新屠蘓不辞后已是白头人

　　戊子正月连雪苦寒答段助教天佑吉甫二首

　　雪寒浑未解风力更狂吹强饭怜君瘦重裘觉我衰酒香红面颊灯影黒须眉黄鹤山中地求田已有期
　　其二
　　三年冗博士【自谓】四海老诗人【吉甫】同是桑榆日惟堪曲米春清羸元寿相【吉甫】肮脏任长身【自谓】微子谁知我从来懒更真

　　四月十四日习仪白塔寺有旨翥升院判

　　乍换朝衣紫祗怜客鬓华才知无补世官喜不离家海燕雏方乳戎葵蕊未花归来北窓卧尘污满乌纱

　　七月六夜对月

　　星会黄姑夕天回白帝秋明河初左界大火渐西流晚景逢多故寒心集百忧山林莽寥落何处觅丹丘

　　乙未元日

　　稍稍钟鼓动纷纷车马朝张灯照白髪把酒送寒宵黄石终归汉洪厓反见尧刍言欣见采拭目望新条

　　岁除日

　　七十古稀有欣然岁更新换衣痴女喜分粟故人贫软饱须官酿竒温爱絮巾明当候云物载笔纪王春

　　暴风

　　闭戸复闭戸黄尘千丈生不雨草无色冲风人倒行游子念乡土腐儒忧甲兵狂吹不肯息终夜为心惊

　　长至日【壬辰】

　　至节得休暇闭关宜燕居孤懐愁易切逺信语多虚寿酒教儿劝祥云听史书亲知半湖海无地问何如

　　大风时送友南城

　　南国碧云暮西风芳草多相思故人逺如此别情何清絶山僧笔苍茫楚客歌慿将万里意一问洞庭波

　　啸亭为盐令贾策治安题【亭在西兴江上】

　　老子掀髯处云间孤草亭不妨舒逸气直恐动精灵风水划秋涌鱼龙悲夜听几翻流响歇江冷越山青

　　寄题钦惟心山房三首【在京口普照寺】

　　普照南徐寺苍苍祗树林駄经惟白马布地尽黄金午梵钟声逺寒灯殿影深由来世界黒谁与一明心
　　其二
　　朱方有真子心印悟南宗奏乐惟天女听经化海龙香凝行道席灯照着衣钟犹厌依城市开门别种松
　　其三
　　名山旦夕仰方外宿心亲业白到初地性空无一尘乞钟时出寺坐夏不迎人想见惟心叟风凉满■〈叠毛〉巾

　　辑山村先生诗卷

　　昔在垂髫日今吟薄暮年床孤郗氏选诗得谢公传故国空戎马荒山冷墓田祗令后死者忍泪读遗篇
　　其二
　　卷可留天地诗尝泣鬼神游仙归化鹤披髪下骑麟素望髙前辈青衫老此身栖霞石表在终古不成尘

　　金山桥上闻苑池荷香【内苑】

　　立马金河上荷香出苑池石桥秋雨后瑶海夕阳时深树栖霞早微波浴象迟烦襟一笑爽正喜好风吹

　　次韵题大雷山桃源汪氏桃隠【鄞县】

　　幽甚南雷路尝闻故老传墟通卖鱼碶潮入种蚶田棂子浑成树桃花不计年山中多佛寺灯火肃芊芊
　　其二
　　南北二十里两山中过云采芝随鹿去拾果与猿分酒熟青田核羮香碧涧芹非君播诗句那得世人闻

　　鉴堂上人招余逰慧山行舟不成往因寄

　　竟负山逰约长懐第二泉毁茶休着论载酒谩回船会摘春林雨来寻午灶烟从师坐聨句祗恐废安禅

　　大风

　　彻昼风何急避行陵树傍惊沙扑面黒野日暎人黄科斗旱未出栗留寒欲藏穷途泪易下不是阮生狂

　　七月旦立秋风雨夜寒

　　练裯不解暖已索絮衾眠老疾日渐退余生天所怜蝎行窓纸响蛾扑烛花偏喜见沽头报江南有到船

　　黙坐【时俸支降真香】

　　黙坐观浮世何殊起灭云猿寒夜嘷母鸦急晚追羣应俗神嗟耗经冬足苦皲俸香吾独喜日可炷炉熏

　　除夕

　　坐玩羣儿戏闲供一笑欢朱丸那却鬼白酒不禁寒官索题春帖邻分馈岁盘归期知几日谩检厯头看

　　初三日夜翫月至中秋日得诗

　　化工金铸巧又换一钩新逺道伤逰子深闺喜拜人影县秋半破明遡日西沦正拟排宵看裁诗莫厌频
　　其二
　　新月过初弦氷轮次第圆空中真见相清极恍如仙旧雨苍苔地新寒白露天匡床延伫久不觉屡移前

　　悼太平公

　　晨起洒杯酒北风吹泪痕岂徒歌楚些端欲呌天阍碧化苌弘血春归杜宇魂千秋一史笔谁辨逐臣寃

　　梅隠为蕃禧观余道士作二首

　　隠者多幽事锄云自种梅几盘山径术强半雪莓苔拾药泥丹灶浮香入酒杯时时霞上友清晓踏寒来
　　其二
　　茒屋西林下逋仙恐是君支笻鹤外见哦句竹边闻老树春常早空山雪不分道人无梦久何处觅梨云

　　寄云门僧若邪溪兼题其松风阁二首

　　闻道邪溪叟髙年出寺迟眉毫长几许布衲破多时挂锡鹤移树翻经花满池相望一江水岁晚赴幽期
　　其二
　　阁外老松子萧萧虚籁生定从何处起宁有不平鸣我耳固师耳风声是树声他时叩禅寂衲破睡天明

　　识趣斋为山阴魏仲逺赋

　　夏盖湖滨宅幽然水竹开荘前鱼市合山下酒船来把钓云移树寻诗步石苔相羊总成趣直待醒心回

　　送泐季潭逰天台并送渊侍者归天台二首

　　来从石城寺去访石桥僧锡杖空山路禅龛独夜灯道知文畅得诗识皎然能到日西岩下应吟瀑布淜
　　其二
　　解夏回天竺寻真问石桥邻房留偈徧归路载经遥瀑壮秋悬雨江明日上潮题诗寄相忆何处觅山寮

　　送蒲空叙本中往住长芦寺【在嘉禾】

　　杖锡风尘际师行戒畏途故人懐檇李春水到长芦舍利藏金塔袈裟系寳珠禅房大自在应念室中蒲

　　谒仪则堂上方观听续撰释氏通鉴

　　平生方外朋今识故乡僧史有春秋笔谈空大小乘香厨朝饭麫古殿昼燃灯归路烟芜外斜阳下道陵

　　北山以雪窓墨兰竹石求题次韵

　　幽兰出楚畹美竹自湘滨共友三生石俱涵太古春山林空见相氷雪老通神长作禅房供毋令堕世尘

　　清溪濯足图

　　黄尘满双足宜赋故山归解屦就清泚举头看翠微林■〈犭员〉下窥膝石藓欲沾衣更觅渔竿伴闲来就钓矶

　　观潮

　　海口潮初上江流涌不行大风生气势烈日夺光晶鹢首来何驶■〈氏鸟〉夷怒未平呉儿夸壮观车马暮填城

　　送蒙古僧印空岩黄龙寺【受戒于天目山】

　　髙僧明廷秀受业自南宗心诀提为印禅机捷若锋炉香来化鹤瓶水豢降龙弟子经窓外应占旧偃松
　　其二
　　古刹西江外师居最上方山神出护法天女下焚香久客霜髭满归舟云树长秋期到天目容我借禅床

　　溪居山水小景二首

　　想象溪居好时来放钓船沧洲茅屋路春水白鸥天林壑无多地烟霞自一川底须论咫尺对此已茫然
　　其二
　　何处野人村微茫涧谷分林多太古树山有四时云鸟迹还成道猿啼或作羣秋风茒屋破谁赋隠思君

　　水墨达摩像班惟志笔

　　佛法无多子西山雪柱天应寻葱岭去方解少林禅鞮屦露双脚罽衣披半肩虚空本无住须借影中传

　　数日北风兴懐过海诸友

　　数日好风色行人应到家秋花香独耐寒雁字多斜薄饮无长酒轻行有小车吾心何尔汝聊复度年华

　　啖笋

　　今日食指动新苞来上林此儿生似玉馈我重如金晚火炊鲜滑春雷发蛰深山园未能往少快老饕心

　　悠然阁为歙郑处士作

　　郑子林居好遥希靖节贤看山秋色里把酒菊花前人境殊多事吾庐自一天能知此中意何处不悠然

　　次柱德常佥院韵

　　鳌禁欣同直髙闲胜俗忙露花迎夕敛风树借秋凉太史兰台笔郎官粉署香时时铃索静有喜到岩廊

　　闻董孟起副枢乃弟鄂霄院判凶讣哭之二首

　　天狗忽堕地兵生牙帐中宁为仗剑死不作倒戈攻故国魂归黒平原血溅红惊心激此变谁为责元戎
　　其二
　　羣盗犹铜马将军真虎牙死当为厉鬼生不负皇家野色含沈日河声怒卷沙征东失名将朝野共惊嗟

　　过黄河

　　食指朝来动行庖旅次添淮鱼初出网野鸭乍供盐新米如珠滑香醪过蜜甜真成不负腹聊尔一掀髯

　　陪东泉学士泛湖

　　山霭忽空无春晖正满湖船头载家乐花里驻行厨乐任喧呼动归从酩酊扶使君留客意更为倒金壶

　　题汪会语村隠居

　　闻道荆村僻幽居趣自成桑中豚穽晚芹外燕泥晴苔石留僧坐山尊迟客倾凭轩久不到望得白云生

　　题太史杨公山居图

　　湖上山居好奎题压翠微烟霞改旧色林壑发清晖松晚看书罢荷凉坐钓归图中有真趣须此挂朝衣

　　伍牧【宋将尹王援常州战死于此】

　　苦战勤王事精魂泣鬼雄壊城兵气黒遗镞血花红故老谈亡国明时録死忠长吟一搔首落日鸟呼风

　　九日行湖上

　　是节最闗情随山得散行西风片雨过落日半湖明野菊黄堪把官醅绿可倾坐来无限思散入逺鸿声

　　莫矣

　　莫矣年光速凄其世虑多半生县磬室万事缺壶歌秃木风难响寒云日易蹉向来出处意不决欲如何

　　寄韩伯清

　　淫雨俄如此能伤稼穑无积阴霾日月愁色满江湖老大心空壮艰难道愈孤美人秋水外不寄锦襜褕

　　蜕庵集卷二

　　●钦定四库全书

　　蜕庵集卷三

　　（元）张翥 撰

　　○七言律诗

　　无题

　　见时略略望遥遥有月阑干待袖招得巧蜘蛛丝缕细传声鹦鹉舌关娇仙家弦管寜无谱天上星河亦有桥云雨或时消息断不如朝暮石城潮

　　闻笛

　　何人吹笛傍江干木落淮南夜色寒三弄水边人舣棹一声云杪客凭栏梅花簌簌吹应落杨栁依依折欲残惆怅緑珠何处在绮窓深锁月漫漫

　　台城

　　运尽黄旗晋祚开天星俄复坼三台方惊掘地双鹅起已见浮江五马来草暗离宫碑仆土雨残战地骨生苔当时一掬新亭泪犹带寒潮日暮回

　　冶城

　　此地先皇驻六龙鼎成龙去杳无踪御床罗帕尘空暗辇道朱门草已空题榜侍臣留帝勅筑亭真士记天容自怜不及窥弓剑愁絶寒城响暮钟

　　鹿苑寺

　　千古南朝几劫灰萧梁寺额独崔嵬化蛇妬妇余空井刺虎将军有旧台江口山红寒照没石头树白暝烟来满衣落叶西风急更为凭髙送一杯

　　瓦棺寺

　　修竹长松昼寂然梵宫髙阁起中天虎头妙画空余刻鸱吻名书竟不传石柱至今标宿莽瓦棺何处葬寒烟凭髙更尽阑干曲及取江山未暮前

　　石头城用萨天锡韵

　　逶迤石路带城遥古寺残僧藓半凋一自降王归上国空余故老说前朝壊陵鬼剽传金盌画壁仙妆剥鳯翘更欲留连尽竒观夕阳江上又生潮

　　秦淮晚眺

　　赤栏桥下暮潮空逺火疎舂晻霭中新月半天分落照断云千里附归鸿严城鼓角秋声早故国山川王气终莫讶时来一长望越吟荆赋思无穷

　　八月十六夜对月

　　蟋蟀梧桐秋满庭浮云散尽见踈星仙人修月浑无迹使客乘槎自有灵一道银河通碧海三更白露下青冥西风忽起吹黄鹄梦断瑶台醉未醒

　　七忆

　　忆钱塘
　　平湖十里碧漪风歌舫渔舟逺近同天竺雨余山扑翠海门潮上日蒸红伤心花月随年换回首闾阎委地空白髪故人零落尽浮生怅望梦魂中
　　忆姑苏
　　让王城外暮云黄忍使行人哭战场台上麋逰香径冷陵头虎去剑池荒竹枝夜月歌仍怨莼莱秋风兴漫长不是不归归未得五湖烟水正茫茫
　　忆会稽
　　千岩秋色彻层霄忆昔来乘使者轺翠袖屡扶蓬阁醉篮舆时赴寳林招山阴客已无春会溪上风犹送暮樵此恨古今销不尽西陵寂寞又回潮
　　忆维扬
　　蜀冈东畔竹西楼十五年前烂漫逰岂意繁华今劫火空懐歌吹古扬州亲朋未报何人在战伐宁知几日休惟有满襟狼藉泪何时归洒大江流
　　忆金陵
　　昔年曽上凤凰台二水三山眼界开六代繁华春草歇千年兴废暮潮哀灯窓禅坐时聨句山馆仙逰几引杯最是令人愁絶处夕阳双燕自归来
　　忆呉兴
　　忆泛苕华溪上船故人为我重留连半山塔寺藏云树绕郭楼台住水天白榜载歌明月里青帘沽酒画桥边计筹山下先茔在欲往浇松定几年
　　忆闽中
　　漫漫涨海际天涯万里曽乘使者槎梓泽重寻仙客洞草堂频醉故侯家人多熟酒烧红叶市有生蛮卖象牙安得梦中真化蝶翩然飞上刺桐花

　　中秋次友生玩月韵

　　华月光浮玉色醪凉飔时拂紫■〈衤弟〉袍河通阁道流云急星绕天枢出地髙按舞岂无仙跨鹤纵吟聊放客挥毫扁舟近忆樟亭下曽看鱼龙送夜涛

　　闰九月逰钱塘南屏诸山

　　山僧领客兴何长慧日峰前俯大荒旧俗尚传三令节人生难遇两重阳丹枫换叶随秋老黄菊留花过闰香更与摩崖访陈迹西风吹冷薜萝裳

　　闰中秋是日白露节

　　河汉云消溢素光重开樽酒据绳床嫦娥斟酒犹前夕老子婆娑且醉乡风信两番生绿桂年华一寸入黄杨怪来诗思清难忍早雁声中露欲霜

　　七月望对月

　　新秋月色初圆夜逺客楼中独坐时却数只惊身老大相看聊与影栖迟神仙宫阙开三岛牛女星河淡两旗不是呉刚频伐树西风应长出轮枝

　　中秋广陵对月

　　散尽浮云月在东白蕉衫冷小庭空星河夜影樽罍里城郭秋声鼓角中落叶有光时坠露鸣蛩无响不含风此生五十三回见只遣嫦娥笑秃翁

　　上元宿通州杨原诚寓宅

　　禁城东下一川平杳杳烟芜淡淡晴风滚暗尘羊角转水披残冻鸭头生离居有酒春堪醉小市无灯月自明还忆故园今夕赏玉人花底共吹笙

　　丁亥元日

　　梅花院落雨声中窓外春寒淰淰风腊酒拨醅浮玉蚁夜灯挑烬落金虫星环甲纪惊身老雪解寅朝验岁丰还喜驿书催上路寸心长在日华东

　　中秋玩月崇真万寿宫

　　西风吹月出云端松柏流光绕石坛上国山河天广大仙家楼观夜髙寒似闻玉杵鸣玄兔疑有瑶笙下翠鸾只把酒杯供醉赏不知零露满金盘

　　四月旦日雨中送春

　　苦笋樱桃次第来雨余官树緑连街白缨蚯蚓歌幽草赤帻蚍蜉穴古槐短髪欲星愁有效幻身如电事无涯人间恩怨何须论团扇清风又入懐

　　述古真人寿席为赋

　　龙虎山中有洞天长生见此老彭籛羽衣小作金门客玉箓元书紫府仙药灶夜光丹似日寿尊春色酒如泉未须便觅云林隠更阅人间八百年

　　春日泛湖陪李旻徳融席上作

　　春来浑不到湖边偶逐东风上画船花气暖流黄鸟岸水光晴展白鸥天緑尊兴极频呼酒银管声髙正辊弦我比放翁应更放看花不独海棠颠

　　雪后苦寒

　　雪后北风尤苦寒燎炉起拥懒头冠谩懐学士酴醿酒仍对先生苜蓿盘戎马尚惊尘滚滚客槎空望海漫漫向来事是今朝梦底用悲吟且自寛

　　喜雨【久旱苦蝗】

　　日气如焚土气腥黒云当午忽冥冥雨工分下旗千队神姥携来酒一瓶牛马长河迷渚涘龙蛇平陆起雷霆快看一洗飞蝗尽犹及秋田晚稼青

　　清明日到陈荘

　　出郭东门古道斜独骑欵段穏于车春纔三月已两月村旧百家无十家山径低飞鬼蛱蝶野塘竞噪官虾蟆东风不奈晚愈恶吹散满身杨白花

　　东西马塍春行柬平湜伯容

　　清明时节每多阴杨栁人家花满林侵晚乍收连日雨赏春常负百年心鳬翁一一蒲塘暖雉子斑斑麦陇深为报能诗平处士剩携芳酒共幽寻

　　暮春有感次刘监丞

　　二鸟宁容一处囚能鸣何似不鸣休来今往古无穷事剩水残山总是愁欲识碧云须丽句拟裁白雪欠名讴强颜未得投簪去一濯尘缨万古流

　　上京大雨骤寒饮周从道所

　　莫年已卜田园去岂意犹歌行路难且复酒杯同旅次不堪人事总忧端山林茒屋三生逺风雨毡裘六月寒吾友有家应此住老夫何地挂吾冠

　　逰凤凰山故宫至髙禖台鸿雁池

　　衰草寒烟老木风南朝佳气落秋空璧来山鬼遮秦使盘泣仙人出汉宫壊埒尚传祠乙鸟荒池曽见射飞鸿骚人自古多离思长在登临感慨中

　　春日偕监中士友逰南城

　　楼阁参差紫翠间微风不动彩云闲栁垂禁籞丝千尺水绕宫沟玉一环春树鸟鸣圆似筦夕阳驼影兀如山醉鞭缓缓吟归去灯火城东未掩关

　　上京秋日三首

　　山前孤戍水边营落日无人已断行瓯脱数家门早闭轒温千帐火宵明白摧野草狼同色秋入榆关雁有声最是不禁横笛怨海天秋月不胜情
　　水绕云回万里川鸟飞不下草连天歌残勅勒风生帐猎罢阏氏雪没韀红颊女儿花作队紫髯都护酒如泉时巡岁岁还京乐别换新声被管弦
　　逺山平野浩茫茫曽是当年古战场饮马水干沙窟白射雕尘起碛云黄中郎节在仍归汉校尉城空罢护羌今日车书逢混一不辞垂老看毡乡

　　三月二日赏杏花光岳堂分韵

　　栁色初青草渐茸春寒犹勒杏花风新烟院落清明后过雨园林罨画中洛社衣冠今日再兰亭觞咏此情同吾年最老身仍健更向尊前借酒红

　　腊日饮赵氏亭

　　城上髙亭一再过每看风物费吟哦近诗颇效寒山子往事徒成春梦婆剩买十千燕市酒闲听二八越娘歌梅花枉报春消息祗遣今年别恨多

　　秋日偕成竹居秦景桓逰蜀冈万花园

　　九曲池平带蜀冈呉公台逺隔雷塘闲寻遗迹懐千古逈立髙丘望八荒黄落山川秋广大青冥风露日凄凉一尊不慰登临地朔雁南云恨更长

　　春日逰王公亮南墅

　　人家星散住村墟第二港头潮水初蛱蝶一阑花院落乌犍千畆雨鉏犂养鱼已得陶朱法种树还抄汜胜书兴熟不辞归路逺醉扶斜日上柴车

　　秋日陪呉兴诸府公宴鲁公池上

　　芙蓉池上会羣公满意华筵笑语中虹影连蜷山外雨荷香澹荡晚来风歌催银甲筝逾急凉入金樽露易空我亦玉堂挥翰手题诗合在水晶宫

　　刋史局雨凉陪韩左丞叔亨小集

　　断烟疎雨散秋虹古木髙堂纳晚风青史文章千古上紫微星象五云中前朝无似于今盛羣彦难期此会同凉思满帘宜解带好懐宁放酒杯空

　　中秋张外史招赏月失约赋以谢之

　　明月中天雾气消酒醒凉思正飘飘星河不动秋空阔钟鼓无声夜寂寥露下逺山皆落木风来沧海欲生潮仙家玩事无縁到虚负琼楼听玉箫

　　辛巳二月朔登悯忠阁

　　百级危梯遡碧空凭阑浩浩纳长风金银宫阙诸天上锦绣山川一气中事往前朝僧自老魂来沧海鬼犹雄只怜春色城南苑寂寞余花落旧红

　　早发潞阳驿

　　征车如水辔如丝望入金河欲曙时万里山川环拱抱九天宫阙起参差风林泥泥秋多露野淀棱棱晓有澌三十余年观国愿白头今日到京师

　　上京即事

　　滦河东出水潆洄叠坂层冈拥复开金柱镇龙僧呪罢玉舆驭象帝乘来中天星斗朝黄道塞漠云山绕紫台欲拟两京为赋颂白头平子愧无才

　　舟发浙江夜泊庙山驿

　　风帆东上浪冥冥钟鼓山前近驿亭江海秋生河汉白鱼龙夜没水云青谁从三岛求仙药自信孤槎应客星好唤呉儿扣舷起浩歌呼酒月中听

　　豫章山房为见心复公赋

　　剑江寺里古樟树百尺如盖青童童山灵长此护林壑雷电不许藏蛇龙扫石僮来秋叶后谈经僧坐昼阴中题诗禅房更潇洒便与王城祗树同

　　上清山中

　　烟景空明石路微千年草木驻光辉山中观阙金银气天上神仙黼黻衣赤石大溪鱼欲化青云玄圃鹤长飞只今浩劫频来往未信沧洲与愿违

　　四明寓居即事

　　郡城重镇浙江东徼道荒芜雉堞空于越山川星纪外故王台榭水云中船来蛮贾衣裳怪潮上海鲜鳞鬛红不向旗亭时一醉行人愁杀栁花风

　　郡楼晚望

　　全晋山川气象开满城烟树拥层台土风旧有尧时俗人物今无楚国材千嶂晚云原上合两河秋色雁边来昔贤胜赏今陈迹落日登临画角哀

　　雁自代过晋岭客中感兴

　　雁行初自雁门来逺度平沙阵势开光禄塞空霜气冽受降城废水声哀乌孙公主歌难和猿臂将军射未回今日客中肠易断不须更上最髙台

　　茌平道中

　　风起征尘满鬓须频呼驿卒缓前驱已悲白骨多新鬼尚说黄巾半畏途麦老大田鸣乳雉草深荒径窜妖狐停骖思饮瓜园井欲倩邻翁放辘轳

　　宴四明江中醉卧及醒舟已次车廏站

　　使节重来省昔年旧逰零落一凄然山川在眼空陈迹歌舞催人又别筵风卷潮声全海起雨分虹影半空悬酒醒惟有斜窓月偏照姚江独夜船

　　发乐清县岑山亭

　　百尺新亭起碧岑长藤古木鬰萧森山重山掩分呉越潮落潮生自古今飞鸟去边浮海色夕阳明处散秋阴五云长近仙台上时听鸾箫月下吟

　　石门书院瀑布

　　飞泉喷薄下灵湫疑有龙居最上头长日风雷穿石起半空河汉抉云流青牛隠去神宫在玄鹤归来洞府幽弭节名山谐宿愿筑居终羡昔贤游

　　西峡渡

　　江上日髙寒雾开渡头风顺早潮回中流白舫翩翩下两岸青山滚滚来蛮媪浣纱衣似雪驿夫到岸鼓如雷舍人起掲篷窓坐笑割羊桃荐酒杯

　　湄洲屿

　　飞舸鲸涛渡渺冥祠光坛上夜如星蛟龙笋簴县金石云雾衣裳集殿庭万里使轺游冠絶千秋海甸仰英灵乘风欲借天风便彷佛神山一髪青

　　次福青宏路站州守林清源邀饮治所

　　酒家篱落隔青棕更在轻烟细雨中绕郭好山横野碧縁溪芳树立春红故人雪鬓年年老太守风谣处处同十载相逢又相别不堪回首海云东

　　浮山道中

　　处处人烟有酒旗楝花开后絮飞时一溪春水浮黄頬满树春风呌画眉入境渐闻人语好看山不厌马行迟江蓠緑徧汀洲外拟折芳馨寄所思

　　北山苦雨待程继先舟行

　　老态已成便早睡呼儿更与助深杯半窓风雨催秋到一夜湖山入梦来潦水无根殊泛滥蛩声多事为悲哀不知明发縁何喜满意灯花落又开

　　寄龙翔欣公长老

　　古笪桥边夹道斜老禅方丈梵王家山人宴坐时分芋天女飞来或散花护法神龙蟠结构定巢春燕避袈裟此生已悟空无住欲就莎房借鹿车

　　登严先生两钓台

　　两台有径可跻攀老树长藤荟蔚间渔钓自忘天子贵风云何似客心闲钟催夜月来孤寺帆挟春涛过乱山寂寞羊裘轩下路几人携酒酹潺湲

　　滕王阁晚望

　　岧峣杰阁起城皋尚想君王结构劳楚国山川推壮丽唐人文赋擅风骚天开彭蠡连江阔山向番禺入岭髙万里登临一懐古朔云秋兴正滔滔

　　南山莲社偕韩友直伯清昆季游龙井寺

　　长忆东林逺法师三生张野有前期经书贝叶翻重译漏刻莲花礼六时长老布金多满地髙僧卓锡自成池不妨随喜诸天上扶得风篁玉一枝

　　天竺山中访项可立不遇

　　葛洪川畔千年寺路绕长松一涧分潭影青移行处岫岚光白散望中云猿公吟树应思侣鹿女衔花不乱羣常羡山僧专胜概水声林下百无闻

　　游万松庵

　　黄尘扑马出西城忽见云林眼倍明竟日寂无山鸟语满岚纯是涧松声石幢花雨何时洒禅榻茶烟特地生客自去来钟梵外老僧于世已忘情

　　扈从之上京过龙门

　　两崖髙立色冥冥俯视空光一罅青石兀马蹄危不渡水漂龙气暗闻腥山川壮自开天险风雨阴疑来鬼灵我欲重寻旧题处湿云寒藓满岩扄

　　游武康禺山留宿升元宫

　　白石西边山更青杖藜尘外得经行鸟翻夕照落空翠人逆松风闻涧声道士煮茶留夜话田家烧草起春耕也知真境多佳境拟约衡茅寄此生

　　四月护三丧渡江之宴坞

　　乱云散黒收残雨落照浮红满大江烟际小星添个个沙头宿鸟下双双文章烂漫工何补胆气峥嵘老未降新喜仙翁与释子买山容作读书窓

　　天竺北峰行香泛舟湖山堂

　　肩舆直过上湖西泱漭晨光逺欲迷风起涧松清不暑雨干石路净无泥泉分絶壑流边续云到髙峰尽处低投老宁能数来往把杯洞口听猿啼

　　听松轩为丹丘杜髙士作

　　长松千树拥前荣虚籁还从树底鸣一片海涛云杪堕几番山雨月中生茶香夜煮苓泉活琴思秋翻鹤帐清安得南华老仙伯相随轩上说风声

　　玄圃为上清道士周静修题

　　路上仙岩最上溪仙家住处有丹梯瑶台鹤下天风冷灵锁花深晓日迷五色芝房团紫盖千年石髓裂青泥羽人即此宜髙隠岂在昆仑万国西

　　梅雪斋为紫霄宫杨逢宾题

　　雪树生香满佩巾紫霄最上集仙真苔荒鹤迹浑无路花暗笙声不见人瑶圃月寒通白晓丹台云暖驻长春莫教流水山前去恐似桃源客问津

　　犀山凝翠台为上清道士刘伯达题

　　仙馆深居寂寞滨千岩浓翠湿无尘筑台一日临风雨驱石中宵使鬼神潭上昼游鱼听瑟花间春醉鸟衔巾山灵不是藏真境留待云栖学道人

　　爱松亭为嘉禾三塔寺寛海云赋

　　檇李湾头窣堵波种来松树绕庭多碧粘老甲浑苔藓黒入秋阴半薜萝古刹每闻龙舍宅神僧常似鸟为窠无人访得韦侯笔与作山堂障子歌

　　氷雪庵为衡岳北山上人赋

　　衡岳山中老道人一龛一衲足容身禅林出定云生室诗境行吟清入神瓶水不凝霞气暖石门长埽虎蹄新只应煨芋烧茶外乞火时时到寺邻

　　云松巢为翰林学士王公俨作

　　髙人自昔爱云林拟作幽居寓素心遁世每懐箕叟隠题诗聊效谪仙吟几番白鹤迷秋梦半树青萝补夕阴独坐天风洒毛髪髙寒何似玉堂深

　　醉月堂为万声逺作

　　月有秋期醉有乡虚堂中夜挹流光九天零露溅尊俎万里髙风扶佩裳白凤飞回声缥渺玉笙吹彻梦清凉醒来却觅神游处狼籍中庭桂子香

　　不系舟渔者陈子上自号

　　本来无系亦无舟随意江湖可漫逰纵遣西风吹水外不妨明月烂沙头人情平地波澜起身世虚空日夜浮安得从君归把钓只将吾道付沧洲

　　浮云道院【在吉安】

　　百年身世与云俱日看纷纷变态殊江雨欲来龙气黒天风忽散鹤声孤行藏与道同舒卷富贵何心较有无此意髙人还尽解数椽营在楚山隅

　　石田山房为毛叔达作

　　荦确初开百畆荒四明山麓有丹房种来玉子双双白凿破云根寸寸方赤水洞天宜避世全椒道士可休粮会寻瀑布声中去一洗吾生浩刼忙

　　雪巢为上清刘道士赋

　　团团茒盖一巢轻雪满千山虚白生象外乾坤还太古望中楼观尽通明云藏宿鹤浑无迹水落长松暗有声人在寒空最髙处羽衣瑶佩不胜情

　　次韵刘伯贞与金山即休了长老唱和

　　老禅居处水云重此地纎尘不可容潮色平铺无际海日光先上最髙峰踏花佛驭红牙象献寳神骑白耳龙第一江山第一座几时来听讲时钟

　　北山禅房次危太朴韵

　　一箪小寄青莲宇尺土巍临白玉京名药晒庭分草木好诗书壁杂真行刼尘息后心源浄僧腊髙来颔雪生我住巷南师巷北相过谈到暮钟声

　　游金山柬即休了公

　　八十了公如古佛禅心已久会真如饭供南海浮来钵经钞西天译后书持咒降龙秋雨歇焚香迎客晚潮初此生终拟依莲社犹苦尘縁未破除

　　寄越寳林别峰嘉禾水西仲铭

　　越絶千峰有别峰老禅宴坐梵王宫愿中结习三生熟机外忘言万法空锡影夜飞天姥月钟声晓度禹陵风孔淳自许游方者须觅岩居竺法崇
　　刼灰不到爽溪亭珍重堂头老仲铭朝暮钟鱼仍梵呗虚空龙象自神灵幽禅定后灯悬壁清盥闲来水在瓶草座麻衣亦吾事会寻台上共翻经

　　寄越能仁用章俊禅师

　　晚节丛林道欲孤喜公赤子服于菟千岩万壑平安否淡饭长斋饱得无坐观山童窥止水讲经龙女献明珠沃洲胜会还堪继岂独东林有社图

　　寄清逺渭禅师

　　自听龙翔寺里钟刼余金碧更重重天王按剑踏魔女罗汉弄珠降老龙蒲室千镫谁继照渭川一泒自分宗未知今日西冈塔留得荒寒几个松【西冈乃笑隠塔】

　　寄四明定水见心复禅师

　　闻公近住慈溪寺今是璘师第几镫笑我在前图作佛只今投老欲依僧瓶中舍利藏来长窓外猕猴唤得譍会拂尘衣上方去天香树底乞花蒸

　　寄平江开元寺雪窓光公【蜀人】

　　独木山寮昼不开禅余香印已成灰寺分麋鹿台前住人向鱼鳬国里来佛钵供多光类玉祖衣传久色如苔一枝得个卭州竹拄到云居不拟回

　　送西江贤古愚上人

　　山僧新自豫章回千里还乘渡水杯问法诸天龙象绕谈经半夜鬼神来西风夏解江云变南国秋归野菊开欲叩心宗尘外侣白头今日已成灰

　　送范准堂住天台法轮寺

　　白首南屏坐不回偶提佛法住天台幽禅有味风生磬瘦影无尘月满台罗汉山中飞锡过鲛人海上献珠来不知万壑烟霞底何处寻师拨芋煨

　　送道存师游方

　　故人去作逺逰僧千里关河付脚縢壊衲秋缝慈母线空山夜别祖师灯王城乞食应持钵岳寺栖禅暂挂藤何日诸方叅叩徧一庵归老白云层

　　送絶宗继讲师住大雄寺

　　大展三衣古道场真人髙拱殿中央曼陀雨散天花落熏陆烟生石乳香纚纚风雷飞讲舌耽耽龙象绕禅床师行不废宗雷社会觅篮舆到上方

　　送泐季潭还龙翔【时笑隠已化】

　　曽将小品问支公真是人间学道雄弟子不须悲灭度禅师久已证圆通长懐石上三生旧无复溪头一笑同想见西冈归礼塔神光时遶夜坛红

　　送至上人还金陵【卷有笑隠丁仲容诗】

　　朱雀桥边白下门旧游回首不堪论令威未返辽东鹤圆泽难招石上魂金刹火余灰已冷锦囊诗在墨犹存南来邂逅逢师话老泪临风堕酒尊

　　闻云海寛寳林同二师寂音悼之

　　久别呉寛与越同近传归寂故禅宫葛川有日寻圆泽莲社无人寄逺公亭外松焚云海静井间鳗化寳林空只留一点诗灯在长照残山剩水中

　　答复见心见寄

　　莲花峰下天香树吹老西风几度秋僧寳真同洪觉范诗穷我亦孟参谋文章宇内千年事身世江湖万里舟甚欲相期石桥路更须同访羽人丘

　　重寄水西新公道场渭公三塔寛公

　　我恐前生老法华退居清淡即僧家禅师有道常骑虎侍者通神自辟蛇已负法身来震旦终抛尘网觅提奢洞庭春后多风水准拟南归买钓车
　　道场山顶千年寺逈出云林最上层师已新闻出世法我今浑似在家僧书迟不到秋风雁诗苦长县夜雨灯蚤晚南归有船□□□□□□□□

　　筹峰真馆追松瀑黄石翁尊师

　　月色今宵恰满规有山如此愧来迟金堂石室不到处涧水松声无尽时麻姑凌寒或送酒木客入夜同吟诗匡庐老仙去已逺怅望云间笙鹤期

　　送张惟善使还上清宫

　　驿骑翩翩万里归上清山下是岩扉金银宫阙神仙馆河汉文章织女机赤羽频县行处节青霞自剪醮时衣使途邂逅还相别回首江云朔雁飞

　　送道士张一无还安仁省亲

　　南楚东呉一草亭道人元不叹飘零幻身在世真如露客鬓经年渐欲星招隠山中猿鹤怨话禅石上鬼神听殷勤此别须回首不忘君家桂树青

　　赠别句曲外史张伯雨

　　玄洲别岛鬰巃嵸满谷蜷云护万松外史编图琼笈秘隠居留诰玉函封丹池雨见龙无角药圃春肥鹿有茸拟借一龛为洞吏与君来往大茅峰

　　壶隠为滁州徐仁则赋

　　匏系深知固蒂难飬生聊托一壶间仙公卖药曽藏市逸士操瓢只在山千里江湖浮处逺百年日月贮来闲底须狡狯惊凡目剖破轮囷别筑环

　　懐计筹山通真馆纯一云峰髙士

　　雕年短髪苦骎骎只益孤懐叹惋深老比师丹浑忘事死无锺子絶知音哀猿易下三声泪独鹤长存万里心漫忆云峰凌羽士故山无梦可相寻

　　送匡山王济逺朱弘道南归

　　万峰苍翠绕舒城中有琳宫似上清侠客剑寒腾虎气仙人笙响作鸾声到山定及朱桃熟归洞应多白鹿迎好在丹房保玄极九还金液待君成

　　幻寓庵用虞芝亭学士韵

　　暂寄微躯在世尘此庵名亦强为邻了知百岁旦暮事岂泥三生前后因非假日明那有目忽随空壊本无身要知枯坐环中者别是人间不死人

　　送述古彭大年真人

　　袖有神方炼紫荷几年璚箓着功多仙人海上骑黄鹤道士山中认白骡枣木斗盘藏霹雳杨枝瓶水洒天河只应小阅开皇刼一剑秋空处处过

　　大年仙人乐天遗雷符一卷为题

　　一夕空飞解剑形先生神气即风霆已还天阙朝羣帝别写雷符使六丁辽海鹤归云邈邈葛陂龙化水冥冥只今有子能传业来奉祠官篆檄灵

　　题闲闲呉宗师徒孙丁自南卷

　　羡君学道上清宫亲得先生早发蒙枸杞未逢朱孺子丹砂须问葛仙翁窓前点易寒研露坛上焚香夜礼空化鹤归来定何事从师千载住崆峒

　　送刘彦基奉宗师命访求道徳经注

　　北风霜霰日冥冥送子南归出广庭上国几年陪赐履名山随处访藏经藜光照夜时燃火龙气冲寒直射星却忆冲虚观前路豫章双树更青青

　　壶洲为上清张道士题

　　锦水溪头观阙青仙家原不隔沧溟凤麟洲渚寒凝碧云雾衣裳夜降灵金醴浸花留客醉玉笙吹月使龙听看君福地容萧爽长与曽孙宴幔亭

　　送上清道士李自宾归山

　　归去青溪点易窓仙林如子世难双丹藏虎豹千山雪剑度鱼龙万里江别洞苔花分石路古坛松子落岩淙道人不用寻烟火术煎经冬正满缸

　　送陈复斋归婺之武义清宁观

　　武川道馆白云间萧散真宜羽客闲丹侣有情开药灶青童应在守萝关冈头叱石成羊起花下吹笙驭鹤还岁晚相思拟相觅只愁落叶满空山

　　送胡道士还豫章舟居

　　道人船子是行窝如此东湖烟水何寳剑携将叱雷雨钱符埋得镇蛟鼍云盘仙篆朱文细海浴神丹绛气多应与匡庐桂风子山中骑虎夜相过

　　送薛鹤斋南归呉中

　　老鹤幡然忆楚皋南来直渡浙江涛千年故国悲城郭万里晴空见羽毛候馆夜吟飞彩翰灵坛秋醮振琅璈隃麋白屋山中路留得仙家旧种桃

　　云台真馆为上清周用章作

　　突兀中天积翠遥层台宛似鬰罗萧清池晓浴丹如火白石春耕玉有苗此地来龙如可筑他年归鹤底须招只应月夜游仙侣时复吹笙下紫霄

　　送方玉壶羽士之京师

　　学道武夷还上清羽人毛骨鹤同轻丹留别室生虹气啸隔空山作虎声剑外鬼神来叱咤画中河岳入经营缑山合在飞亷馆会见祠光彻夜明

　　挽张伯雨宗契

　　一夕星坛蜕羽衣山灵何许散灵辉书留真诰陶弘景名在丹台马子微海上青骡应逺去垆中白兔想潜飞风篁后夜还成韵犹似箫声月下归
　　鹿巾曽入紫宸朝归向名山驻緑轺龟脱生筒无俗累鹤存瘦骨有仙标三元饥饭杯犹在五色香烟火已消应复神游易仙馆人间楚些若为招
　　童稚情亲到白纷真香几向鹊炉焚丹成自浣天坛雨剑解空埋月磵坟山友分将石刻帖门人唱得锦飞羣他时会续君前传刋作青琼板上文【月磵塟所】

　　正一冲和宫杨弘道以虞学士诗求和

　　玄都桃是旧时花曽驻春游送客车翰墨尚看延阁老松萝长护羽人家丹砂炼得仙翁术白绢封来谏议茶文采风流徒想见九霄无佩乞飞霞
　　往事真成过眼花前王俱此走降车鹤归华表千年郭燕入乌衣百姓家雨壊苑墙生野荠云残候馆老山茶欲将吊古无穷意髙倚披云赋落霞

　　广东帅府掾林徳恭饷藤簟

　　韬向筩中一握轻风漪八尺胜桃笙文编黒白蚺皮滑漆透丹黄虎魄明坞上卷将沧海色岭南寄与故人情竹床柟枕山窓下从此酣眼梦亦清

　　铁笛为孟天暐赋

　　爱此轻圆铁铸成何须楚竹选孤生年多化作青蛇色夜静吹如彩凤声绣出碧花凝错落冷含金气发铿清最宜携向君山去一听仙翁奏月明

　　给事以马乳贶就索诗

　　挏官载出槖驼马分得官壶给事家代饮酪奴宁许敌蒸豚人乳不成夸肥凝晓露■〈氏鸟〉夷革香带秋风苜蓿花长与诗翁消酒渇肯辞为客住龙沙

　　仙娥玩月图为野云陈氏题

　　仙娥微步下髙寒独立长松月满山汝影透明金背镜佩声飞动玉连环洗空碧海银蟾冷舞罢瑶阶白凤闲不是丹青寄颜色行云无梦到人间

　　陈子平寄所作琼花答谢

　　凤在阳冈鹤在皋相思空遣梦劳劳箫吹夜月江桥酒槎泛秋风海市涛故国山川呉分野美人词赋楚离骚琼花新制人争写应使扬州纸价

　　髙周汉长公府临安故城二图【今开元宫】

　　主家楼观鬰参差想见当年全盛时宫草细侵行辇路苑花深覆泛舟池瑶台仙去尘生海甲帐神来风满旗好在画图留胜迹五云长护鹤笙祠
　　南渡君臣建业偏不堪乔木黯风烟岂知白马兴王后又到红羊换刼年三辅黄图空郡国六朝王气渺山川白头开府归来日应览遗踪一怆然

　　海楼为宛丘秋藏用题

　　不着阑干百尺髙难容此客卧云涛深连厚地三千轴逈压神仙十五鳌日影夜生浮画栋珠光秋孕射霜袍醉来白眼看余子未许元龙气独豪

　　太古楼为豫章傅道士题

　　羽客栖玄紫极宫楼居三景自玲珑游云宛在洪荒世探道元居恍惚中窓白夜生南浦月帘髙时卷上江风如何宴坐忘机者千刼尘縁一息空

　　半村为傅处士赋

　　半距城闉半距村烟霞咫尺少尘喧小车出市仆先路斜日下山人到门两岸花阴连第宅一川草色散鸡豚田家数里将迎惯时复相留醉酒樽

　　李克约饷腊梅并诗用韵答之

　　空谷佳人缟袂单淡黄衫薄护春寒色欺隠者山中桂香逼骚灵畹里兰鸟吐粟金妆处巧蜂留蜜滓炼来干数枝乞与吟窓供温水铜瓶自挿看

　　霍丘孙游武林湖山之胜诏之

　　千顷平湖绕郡城画船小桨荡春声红酣花港风荷宻玉照梅冈雪树明烟月长留歌舞地山川不改古今情君行须到峰南北为觅苍苔石上名

　　懐临川旧游赋以赠别戈直伯敬

　　拟岘台前汝水流因君还忆旧曽游故人零落半为鬼贱子蹉跎今白头诗思入江枫叶冷乡心随雨雁声秋北斋居士知强健为觅新篇慰别愁

　　暮春偶作

　　瞢腾睡思酒频中潦倒吟懐语不工燕子人家春复夏楝花时候雨兼风青林脱虱成蝴蝶白水鸣蛙抱活东甚欲相从问丹诀顶间朱橘几时红

　　草堂为胡晋仲题

　　姑孰城中林壑竒幽人爱此结茅茨垂窓已着卢鸿画绕壁惟书杜甫诗花气晴熏烧酒火潮痕晚上钓鱼丝数椽有此真堪隠不待山灵重勒移

　　赠相士陈巨山

　　老我宁甘彻骨贫多君见与掇皮真垂厓本是无情者若水终为勇退人机外骊黄难着相眼中青白自如神华峰太极图犹在何日相欈问隠沦

　　赠地理家何玉泉

　　芒屩笻枝兴渺然知君曽得异人传经探玉髄青囊秘山隠金精铁锁县腹有丹光飞日月眼穷地脉入云烟几时把袂神州路共看华嵩翠挿天

　　赠易学李所翁

　　易学如翁近所无蔼然声问动江湖着龟凶吉占如繇爻象纵横画有图三卷秘书传句曲百钱卜肆隠成都相逢欲问平生事何惜春醪满眼沽

　　赠筝工任礼

　　牙床银甲不胜清锦席瑶筝无限情第一部中当絶艺十三弦上有新声齐宫蝉怨时时咽湘浦鸿来个个惊宜向教坊供国乐要须名似郭无名

　　玉笙为陆国瑞赋

　　曽听仙人白玉笙飞琼有谱学初成碧桃半向露中落采凤忽来云际鸣瑟响洞庭空写恨磬浮瀛海不传声何如吹上扁舟去秋满西湖月正明

　　长至日题

　　佳节萧然无过宾馂余觞豆自相亲斗垂西柄半入海梅发南枝先得春平日以文为事业老来惟酒是精神莫论炊熟邯郸未巳是山翁一欠伸

　　元夜独坐

　　九衢花月万家灯忆在钱塘与广陵过去豪华春似梦老来心赏冷于氷苏耽仙后还为鹤房管生前本是僧唤取家人多置酒只将寂寞付瞢腾

　　夜起

　　鸡鸣不鸣山四更月落未落霜满城起看北斗寒挂地俯听长河流有声今夕何夕耿无寐千古万古难为情欲持心事出门去哀歌坐待东方明

　　秋懐

　　山人底事缚微官来对阑干首蓿盘匣印少开经雨涩箧衣多敝入秋寒劳生沙漠随征毂入梦江湖有钓竿歌罢中庭待明发起看星汉正漫漫

　　世事

　　世事纷纷在目前故园无复可归年呉东城陷仍为沼沧海尘生欲变田鼠穴讵容衔窭薮豨膏聊解运方穿臣心有血才盈掬拟向天公罄一笺

　　蜕庵集卷三

　　●钦定四库全书

　　蜕庵集卷四

　　（元）张翥 撰

　　○七言律诗

　　殿试翥与读卷官

　　老臣载笔侍金銮自愧三叨读卷官进士擢科从古盛大臣考策得才难芳年荏苒闻鶗鴂花事从容到牡丹明发禁扃当彻鏁文光髙动五云端

　　翰林三朝御容戊戌仲冬朔把香前宫

　　嘉禧殿前初日髙瑞光先映赭黄袍云间瑞露收金掌仗外微风扬彩旄黄鹤仙人周子晋碧鸡使者汉王褒禁园尚觉余寒在未放春红上小桃

　　甲午礼闱

　　白雪青天映日红楼台髙下瑞光中佳辰正际新春晦薄冷犹吹向晓风万国衣冠朝北阙一时文献集南宫吾皇方此求贤俊载笔宁惭奉至公

　　九月朔迎驾大口

　　大驾今朝至上都期门■〈罒干〉罼已前驱锦衣照日环龙衮翠盖凌云覆象瑜万里山河开白道两京宫阙入黄图纵观父老心应喜知有天恩免过租

　　庚辰十月朔奉迎明宗册寳至石佛寺明日壬辰迎至太庙清祀礼成赋以纪事

　　宝册香舆出法宫非烟御路晓蒙蒙仗齐剑佩千官里金奏箫韶九庙中宣室鬼神征贾谊太常礼乐属孙通下臣有幸逢熙事散作恩波四海同

　　圜丘礼成改直翰林敇书告庙祝版

　　捧册先期吁太宫圣孙翼翼孝心同霓旌晓绚香舆日鹤驾晴熏仗外风一代皇猷昭黼黻万年宝厯卜蒙鸿舞阶行见干戈戢并在穹祇叶相中
　　黼黻青城焕景光紫檀黄道蔼天香鳯韶曲变初终奏龙衮衣明上下章共喜圣时修旷典更从春享议明堂吾皇饮福神灵毕却进公卿万寿觞

　　直延春阁

　　蓬莱海上第三山仙掌云间十二盘鸡树烟深殊窈窕鳯楼天近自髙寒铜壶传箭声相应紫诏封泥墨未干愿祝君王千万寿坐施雄断济艰难

　　送太傅丞相出师平徐方

　　南征诸将久无功丞相亲劳出总戎虎士严兵屯玉帐龙庭大宴赐彤弓万年社稷收长算百战旌旗得胜风幕府如云尽才彦荆徐指日捷书同

　　初度日

　　八十一翁乌角巾尊前才放自由身病须善药休离手衰借佳醪可飬神谁谓仲连为侠士或传方朔是仙人行当小筑西洋墅种杏栽桃作好春

　　癸酉初度真率会分韵

　　杏花风暖破春阴一笑幽斋喜盍簮人事万端相聚少酒杯百罚不辞深生辰值月方传斗故国观星正在参多谢诸君为我寿满笺佳句敌南金

　　乙亥初度是岁仍改至元

　　此生重见至元年白髪垂垂已满颠仕愧买臣无印绶归思靖节有园田菜挑渚雪氷茸滑柑剥呉霜玉脑圆终结一庵湖上去老来闲送佛前钱

　　病痁

　　肉黄皮皱髪毛枯一病支离困壮夫痛要小奴搥臂膝冷寻破帽聚头颅邻翁教诵禳灾咒道士来书禁疟符车辙马蹄劳客问药囊糜椀乏吾须
　　炎火寒氷忽暗投肺肠日与药为谋拟寻画史图狮子安得诗人咏髑髅月色自如闲度夜虫声无赖乱吟秋便当一起幽忧疾濯髪西风万里流

　　自喻

　　狎鸥不下解知机蟋蟀先鸣能表微人海无涯俱泛泛佛天有相亦非非试论前辈今谁在欲问何山老可归严濑磻溪各求志岂关出处在渔矶

　　忆山中

　　买山晏坞近天根遥忆春深正灌园一树烂红樱着子满林鲜碧竹生孙少陵只拟还韦曲安石端冝得谢墩归老会寻凌道士采芝烧药了晨昏

　　感兴

　　从来豪杰愿风尘奋臂干戈肻顾身司马诸王祇乱晋祖龙二世竟亡秦祠旁鬼火狐鸣恶桥下天寒鹤语神千古汗青留感慨山中输与种桃人

　　忆广陵旧事【乙未】

　　君王昔在镇南年宾客风流日满筵上国旌旗分一半层台歌舞宿三千豪华遽尽悲离黍形胜空存惨暮烟多少楚魂归未得江流无际海连天

　　寄宝林同别峰定水复见心

　　宝林老子虎耽耽定水道人蒲作庵归老尚须游越絶寻师先儗到精蓝越江碑在当重读禹穴书藏会一探我亦三生学环者定从佳处结禅龛

　　懐清源洞游【时方兵后】

　　漫漫涨海际天涯万里乗来使者槎紫泽重寻仙客洞碧山常醉故侯家人多熟酒烧藤叶市有生蛮卖象牙安得梦中时化蝶翩翩飞向刺桐花

　　寄副枢董抟霄孟起

　　王师前后压瀛河万里风云入荡摩晋帅先冝谋郄縠赵人终欲用亷颇枚衔突骑宵传令鼓发辕门晓拥戈共待将军白羽扇归来幕府上功多

　　寄野庵察罕平章【时攻淄郓】

　　圣主中兴大业难元戎报国寸心丹军中诸将惊韩信天下苍生望谢安露布北来兵气盛楼船南渡海波寒拟将旧直词林笔细传成功后世看

　　大军下济南

　　总戎十万鐡鹞子殪贼一双金仆姑白日照开华不注乱云飞尽大明湖数年父老回生气千里山川复旧图已喜武威平汴兖可倾东海洗兵无

　　哀孝子夏永庆【没海救父父出庆死年二十】

　　翁已生全儿殒躯投文我欲诘天呉一时肝胆宁知死万顷波涛视若无骨塟夜泉鲸穴冷魂归故国蜃云孤自今孝子流风在直与扶桑水到枯

　　云州龙门镇韩母刘孝节卷

　　韩家门外立双楹丹染旌书照路明此媪何如陶母传诸郎具是董生行春泉跃鲤饶佳味晓树啼乌有喜声孝节従来贫始见秦台那用筑懐清

　　真定王节妇习氏

　　青春忽掩镜鸾悲大节生全死不辞夫目九泉无瞑日妾身百岁有归时天髙地厚心如石女嫁男婚髪已丝东观只今多直笔为书青简配桓嫠

　　上京睹陈渭叟寄友书声及鄙人赋以答之【其诗曰紫云编已刋四卷】

　　忽忆江南古庄叟【自号】钓竿归去拂珊瑚药炉已熄勾庚火书箧闲抛遁甲符欲与陈陶同啖鲊祇令张翰逺思鲈不知别后诗多少刋到云编戊己无
　　不见故人今十载平安喜得上京书顾我真吟纥干雀羡君闲钓富春鱼山房夜雨青灯外紫塞秋风白雁初终儗携琴隐湖曲一官垂老欲何如

　　授钺

　　天子临轩授钺频东南何处不红巾铁衣逺道三军老白骨中原万鬼新烈士精灵虹贯日仙家谈笑海扬尘只将满眼凄凉泪哭尽平生几故人

　　左丞傅梦臣归老汾曲赋以寿之

　　六朝名徳仰巍巍未许家园久息机霖雨帝方思汝作衮衣人更望公归南山一柱标中土左辖三星拱太微欲向宾筵颂眉寿寸心遥与白云飞

　　王继学亷使迁南台侍史诗以贺之

　　天上归来锦作袍几陪春色醉仙桃银河有路惟通鹊碧海无山不戴鳌卿月又临仙掌动客星偏傍钓台髙广陵此去金陵近拟拂尘埃望节旄

　　送西江胡允中之桃温万户府学正

　　辽水穷边牟盖东镇人今始识儒宫诗书直化三韩逺文轨须令万国同隼度塞云秋有雪鳌翻海浪昼多风知君回首神州路一髪青山落照中

　　余伯畴归浙东简郡守王居敬

　　四明游客住京都旅舍青灯照影孤家信十年黄耳犬乡心一夜白头乌却携长铗辞金水直挂轻帆到鉴湖为问蠡吾王太守别来安稳有书无

　　寄达兼善经歴柯敬仲博士

　　心怜旅寓各西东长忆樽前笑语同故国鱼龙沧海上仙家鸡犬白云中百年人物无多见一代文章有至公等是不禁惆怅事鬓丝黄叶共秋风

　　宗人鸣善将还武昌诗以叙别

　　武昌城中官柳阴广陵行客动归心衣冠南渡悲豪杰江汉东流变古今多病马卿游已倦能诗杜老律尤深洞庭明月如相忆为冩清愁入楚吟

　　次倪元镇张伯雨锡山倡和之什

　　鹤在青林凤在阿骚人行处有吟窝西风落木秋来早南国浮云入暮多欲赋朱华临邺水可堪白芷怨湘波期君不负湖山约来听吴侬欵乃歌

　　答谢看云宗师寿帙绮段之赠

　　自信平生有道缘频烦白鹤寄瑶笺锦分帝子机中织诗入真人诰内编【余诗亦在刻中】弱水蓬莱三万里庆云阊阖九重天拟抽玉刺従颷御一到环枢问列仙

　　送涂茂才北游

　　黄河十月已流氷暂解行装驻广陵逆旅壮懐销北斗故山归梦入孤灯千金燕市方求马万里天池欲徙鹏曾是公卿有知已孝廉船上觅张凭

　　答韩伯清练溪见寄

　　久惭簮绂趋文馆拟问田园归武林慷慨谩论当世事衰迟空负壮年心忘机白鸟何妨狎投老青山不厌深闻道练溪春酒熟期君苕上共登临

　　醉乡

　　半属华胥半酒泉封君惟有曲生权觥筹席上无多地风月壶中别有天千日梦醒如隔世四时春尽不知年従来此处藏身好容我神游太古前

　　送曹鉴克明自浙省员外迁湖广

　　上流形势控荆扬挝鼓飞帆过武昌幕府一时登杰俊朝廷今日际明良南楼词翰题鹦鹉北斗旌旗下凤凰好折楚芳遥寄与美人秋水逺相望

　　越僧无涯号栖云乞赋

　　上方何处但闻钟深护林扉翠几重卧冷衲衣侵片石行随锡杖度千峰松晴每下安巢鹤潭暮时留聴法龙更欲移禅沃洲去微茫岩洞不曽封

　　懐上饶祝蕃逺时为建康学正

　　圣王端拱致时平妙选羣才属汗青一代弥文县日月万方同轨走雷霆敢希太史抽金匮更待中郎冩石经出处与君俱有道不烦猿鹤谢山灵

　　送欧阳逊老从谦之湖阃照磨

　　白云亲舍在湘东懐牒归来昼锦同宾幕尽趋元帅府朝班旧引大明宫剑横岩客南楼日瑟罢湘灵北渚风何处登临最相忆江蓠秋碧畹兰红

　　送王季培还扬州兼述所懐

　　逺忆淮南后土祠君归今已发琼枝好寻月下吹箫处犹及花前把酒时锦瑟金钱余旧伴乌丝红袖有新诗故人相见如相问老尽当年杜牧之

　　江兖州叔志去思碑

　　使君有道是民师惠政长留去后思秀麦不专称汉史甘棠直欲继周诗驯桑有雉童俱化攫肉无乌吏絶欺东鲁自今应纸贵一时争打兖州碑

　　临川留别宜黄乐杞楚材

　　当年携酒杏花春同是江西榜上人岁晚异乡为客久夜来归梦到家频鴈声孤馆迢迢雨马影斜阳漠漠尘怅望与君江海别几时髙谊复相亲

　　寄答张五丈师夔明府【时在莆田】

　　旧令龙阳有去思移家喜与土风宜人传张籍妙乐府我识王维真画师火米夏收畬稻早海椒春放瘴花迟客槎不到天无鴈赖有輶轩可寄诗

　　寄归学士彦温【时寓夏县】

　　老笔文章史汉间喜闻华髪映朱颜司空旧隐王官谷开府今称庾子山一色黄茅丹灶火十年清梦紫宸班与君岁晚须相见久办归思疏乞还

　　寄韩文玙与玉

　　自惊六十八年身老病蹉跎又见春京国岁寒稀雨雪江淮兵久尚风尘乡书屡絶亲知逺官俸常空仆马贫只忆练溪韩与玉封书寄与重伤神

　　春闱和周伯温韵呈同院

　　鼓角声中漏未终衣寒官烛屡销红百年海岳回元气一代文章有古风仙掌露溥金沆■〈氵齑〉觚棱雪散玉玲珑祗惭白首河汾客得与羣贤此会同

　　正月九日夜雪甚寒雪

　　后西山照眼青早寒微霰又飘零昨非未必今皆是众醉何由我独醒学篆毎朝临碧落存神长夜养黄庭若为唤得瀛台侣相与吹箫上杳冥

　　长至后一日小集张氏小轩留题

　　金殿当头是广寒阑干髙倚五云端山衔落照虹光阔海蹙长氷玉气干僊客上升惟控鲤月娥来舞毎乘鸾更须载酒春晴日万里风烟快一看

　　十月望夜食既【戊戌岁】

　　翳翳氷轮渐欲无满城钟鼓竞喧呼明销鱼脑浑应减食尽蟇肠正可刳后羿药灵知不死臣仝心切望全蘓夜阑失喜清光满一片霜风冻玉壶

　　阙题

　　席上屠蘓岁岁同只怜最后饮衰翁半生客路江湖里十月春愁雨雪中黄道云消晴见斗青阳气转晓占风欲题采帖无佳句思绕蓬莱最上宫

　　寄郯九成即事自述

　　竖儒无术善飞钤镜里形容亦自嫌忧世不堪才力弱告归方畏简书严风沙惨淡寒吹帽星斗光芒夜近帘此际思君倍愁絶何山容得老夫潜

　　寄成居竹【时张冦已受诏而阴袭扬州】

　　战骨填沟尘满城尚书归说使人惊方期渤海民沾化岂意平凉贼畔盟何日皇天知悔祸中原故老望休兵伤心扬子洲边月忍听江流是哭声

　　髙沙失守哭知府李齐公平

　　髙邮自昔号铜城一旦东门委贼兵杀气仓皇迷野色怨魂呜咽泣江声广陵琼树春仍在甓社珠光夜不明白首故人悲赵李临风唯有泪縦横【参政赵伯器死秦州】

　　潼关失守哭参政舒噜杰存道

　　十月三日天地昏将军扼贼死辕门火飞华岳三关破血浸秦川万马奔望越伍胥方抉目战箕先轸不归元北风吹尽英雄泪倚剑悲歌一怆魂

　　寄答翟彬文中时避慈溪

　　徃年使过慈湖上风景依稀可画传红叶树藏秋水寺白头僧渡夕阳船竹林雨后山多笋渔浦潮来海有鲜藉是县公能爱客不妨酬倡酒樽前
　　静对孤灯思徃事偶闻疎雨落寒牕愁边白髪三千丈梦里青山十四双蜀魄有声疑诉国楚招无些忆沈江只因诗思缘君去吟断遥钟已晓撞

　　食粥

　　病齿入冬便食粥瓦瓶煑豆给晨庖邻人新酒赊来醉道士奇方借得抄鴈喜随阳还北乡鹊知避岁已南巢故园我亦无归计且作斋居盖白茅

　　闻归集贤逺引奉简一章【时吕左丞欧承旨司尚书继亡】

　　故旧相看逐逝波思归无路欲如何将军每叹檀公策朝士徒悲穆氏歌南海明珠来贡少中原健马出征多先生自说将髙举不遣冥鸿到罻罗

　　题冯士启士可藏书堂

　　不惜黄金为买书要令弦诵被乡闾圣贤事业千年上经史文章万卷余借送讵论鸱有酒收藏长爱蠧无鱼他时许下成精舍岳麓匡山恐未如

　　分韵瓜步送司执中之江西宪府照磨

　　山前古驿草萧萧候吏沙头候画桡采石晚风人渡急歴城烟树鸟飞遥时平烽火沈江戍市早鱼盐散浦桥目送征帆慢相忆祇将离恨寄回潮

　　分题投书浦送沙彦文架阁之江西

　　髙人岂作置书邮尽弃函封向石头故迹不随烟草没遗风长与大江流悲台鹰下川云暮别国龙回岳雨秋君过渚傍须舣棹题诗相寄莫沈浮

　　分题若邪溪送别胡一中允文録事之绍兴

　　五云溪水碧萦湾纯浸蓬莱郡里山金跃冶垆龙已化箭空仙的鹤长闲棹歌洲渚芙蓉外人在楼台罨画间吟赏总输贤录事樵风日暮送舟还

　　寄题睢阳张文照存斋

　　之子山房结数楹静无尘累已撄宁此心炯炯同千载吾道煌煌有六经雨后仪型山更好牕前意思草长青工夫要在存存熟便是斋居座右铭

　　题四皓商山图

　　兵尘澒洞遶函关不到商于六里间赤帜频传秦楚蹶白云自与绮园闲龙蛇陆起知何在鸿鹄冥飞竟不还千载髙风无复见空余芝草满空山

　　玉山墨工魏元徳名一时赠之以诗

　　魏郎应得庭珪法未数松泉与雪堂万杵熟胶香入剂一螺点漆黒生光抡材合致图书府留价争倾翰墨埸我有诗囊须剰袭草玄归去老山房【松泉林嵩号雪堂呉宇号】

　　山友为金阁山田道士作

　　山人爱与山为友住得山前地几双为纳白云长扫室欲延青嶂别开牕岚中笻迹粘苔磴风外琴声泻石缸应是烟霞数仙侣月明时复下旌幢

　　望江【是岁合越饥】

　　寒潮已退大江空不见来鸥与去鸿半岭彩霞纒落日一川红树照西风鲁连蹈海英灵逺王粲登楼感慨同径欲投竿会稽石得鱼为饱浙河东

　　岁晏奇寒

　　痴坐■〈毛瞿〉毺类冻蝇霜风吹折布衣棱炉翻宿火随灰陷杯覆燖汤到地凝虎豹冻埋山尽雪鱼龙寒宿水连氷浊醪最解强人意吟短西牕一寸灯

　　寄答莫维贤景行

　　故人音问久相疎忽寄新诗良起予半卷长笺欹枕读尽拈佳句绕牕书此生馆阁嗟留滞何日兵戈见扫除归觅南屏山下隐酒杯茶灶共闲居

　　答马易之编修病中作

　　喜君近疾已平安楮帐绵衾且避寒饭颗任嘲诗骨瘦糟丘能遣客懐寛天街钟动朝初罢海国书回岁又残忽讶衰翁不相问北风吹雪正漫漫

　　寄成居竹黄舜臣

　　岁月峥嵘春又来归心遥在故园梅十年厌见风尘恶万事徒增耳目哀大漠平铺沙雪去逺山直枕海云开近懐欲报成夫子强起题诗对酒杯
　　一见君诗倍黯然蓟南湖北各风烟故人渐似星将晓尘世真成海变田桂在谩吟招隐曲鹤归还记去家年虎丘山水知无恙有待先期置酒泉

　　至日微雪家人尽上冢独歩小酌

　　忽忽又逢长至日此心寒似管中灰寻思一日老一日得饮数杯还数杯鹊知太岁改巢去雨被北风吹雪来醢兔羞鴽良不恶馂余聊遣冻颜开

　　送布延彦仁都事还蜀兼东时文可郎中

　　送君一骑发长安王事方殷肯避难使者好寻巴道路诗人多勒蜀岩峦江来灌口声初放云接峩嵋翠不干为报郎中勉勋业逺音时遣破幽端

　　题栝士朱榘方画五松

　　隐君业在栝溪东种就长松倚翠空一夕蛟龙起春雨满山鳞甲动天风也知造物生来异未许烟霞画得同想见青田旧巢鹤时时来唳白云中

　　吾庐

　　吾庐幽似野人家时倚南轩玩物华亦有君臣槐腹蚁也能鼓吹沼中蛙邻翁来送新篘酒堂吏求抄旧草麻早晚乞骸寻旧隐不妨髙卧傲烟霞

　　歙汪希仲罕代自雄新二州还都话其风土为赋

　　越鸟巢南涨海东地兼夷夏气惟雄洞深屋垒层厓上泷险船行乱石中春树湿云生桂蠧瘴茒经雨落沙虫宦游最数蛮荒恶羡子归来面更红

　　病起偶题【丁未】

　　阅世悠悠八十余此身天地一蘧庐季鹰只爱生前酒司马空留后世书野散未归鸣泽鴈水烦徒噞在渊鱼可堪濩落风尘里两鬓霜毛顿觉疎

　　饮故相国宅

　　相君池馆旧撝诃今日还容野老过裂地商于真已矣积金郿坞竟如何胡僧漫演寅朝偈女鬼空悲子夜歌起向春风酹杯酒青芜满地雨红多

　　监中暮归【时广帅获鳄鱼放之潞河满林木皆枭鸣日夜不止己亥岁也】

　　扶桑铜柱若为标南望兵氛久未销秋水涨河初放鳄晚烟笼树尽鸣枭枕戈未睹栖于越舞羽曽闻格有苗河北诸侯总戎翰好宣忠力佐皇朝

　　次韵闽僧秀嵓寄竹溪僧

　　峰北峰南法界中杖藜来徃夕阳钟时过花洞逢游鹿夜呪珠台放钓龙七字诗才清似水三生骨相古于松羡师方外全无事只个蒲团又过冬
　　望入南云无去鸿凭谁持饷一瓶空诗来万里燕台下寺在三山冶县东戏瓦空中惟见水挂旛窗外自摇风我今也拟辞簮绂去作岩居三老翁

　　送监生聂让省兄山后【生父死王事】

　　书剑翩翩送子归原头相见脊令飞北风关路雪云暗落日客亭烟火微血立忠臣头上髪线留慈母手中衣老夫唯有销兵望早遣平安到虎闱

　　东坡淮口墨迹卷后有黄策诗【策号随縁子】

　　潮落潮生沙岸头布帆来徃几经秋山川如故人何在天地无情水自流败垒荒墟非昔画野烟寒照总新愁只应千古清淮月曾照东坡此唤舟

　　寿许集贤可用【予同年少七月】

　　圭塘谕德真寿星斑衣戏舞满中庭同年笑我雌为甲上寿看君老复丁壶有仙公新授药厨留长史旧传经他时若许相依住愿割西山一半青
　　看君才气夐无双徃徃宾贤镇海邦未报美人青玉案且乘壮士碧油幢唤船椰叶迷蛮驿对酒椒花映客牕别后平安须越便鴈飞不过岭头泷

　　送贵溪彭伯时教授之髙州蒙古学

　　都门栁色绿纷纷惆怅南园此送君■〈岑页〉海驿程须给传国朝字学要同文鼓来野庙迷蛮鬼火燎山田落瘴云藉有梹榔与藤酒冷官聊复送朝曛

　　乐平刘复初隐居四咏

　　东皋南畆雨新晴杏花欲开菖叶生田妇蒸藜来午饷邻翁荷锸趂春畊乌犍引犊村村出布谷催人处处鸣归与儿孙共闲夜一牕灯火读书声【右耕田】
　　泱泱寒流底处寻但传幽响出空林石根云窦元多罅松籁风簧共一音醉梦■〈目舌〉醒春枕熟诗懐清彻夜牕深中郎别有清溪曲更冩潺湲入素琴【右听泉】
　　酿法传将道士家春醪一味采松花常时野坐开新瓮几度山行载后车忤客有谁焚醉日学仙何处饮流霞明朝又觅南邻伴还汲清泉洗石洼【右饮酒】
　　漾漾清波浮紫鳞一笻闲倚树边身我疑濠上漆园老谁识江头渔丈人细草留连还可藉野鸥来徃自相亲此中正得悠然乐何用扁舟把钓纶【右观鱼】

　　成居竹有诗见寄因郯九成行用韵答之

　　归隐山林叹未能强支世故力难胜少狂欲作追风骠老退还如被冻蝇客赋有愁逾万斛兵厨无酒可三升与君为结东家社珍重衰年护寝兴

　　送燕山杨文周之汾州教授

　　关河迢逓入汾阳暑雨初收陌树苍名士多为文学掾此州今有状元坊鴈来霜塞秋声急鸟去烟台野色荒试问西河读书处因君石室重辉光

　　送草牕讲师周善京还九江太平宫

　　万叠匡庐紫翠开太平宫馆即琼台九天使者云间下五栁先生社里来杏树春阴浑满院桂花凉露不盈杯遥应鹤侣相望久吹取楼头铁笛回

　　许编修克敬归平水奉寄王秘监先辈

　　忆昔先生致政时至今留在十图诗古来贤达知几早此日山林问舍迟故国衣冠多草莽中原郡县半旌旗白云汾水秋风外目送归鸿有所思

　　九日燕允孚森玉轩醉中感懐

　　不见江南信使来菊花应傍战场开风尘渺渺家难问节物匆匆老转催把酒多无今日醉【坐中客此语有足动心者】登髙只益寸心哀白头一觉湖山梦谁料繁华有刼灰

　　会试院泰甫兵部既答和拙作且示以佳章仆以汨于校文遂稽貂续仍韵见趣所考既就格辄缀四首录奉一笑

　　堆床朱卷考初分卫士传呼夜锁门覂驾已多东野马抟扶应有北溟鲲熟衣乍换寒犹薄倦枕纔凭睡易昏愿向斯文求俊乂大廷行对帝王尊
　　楼头叠鼓已三严起听秋声满四檐山叶落频风绕树露蛩吟苦月当帘烟寒铜兽催香换漏促金壶报箭添笑我原无食肉相只思莼鲙荐呉盐
　　勌眼空花漫不分偶随羣彦集金门扁舟只拟追张翰一壑还期置谢鲲枫叶旧诗多冷落梅花归梦几黄昏与君此去如休暇莫厌相过共酒樽
　　诗律输君敢鬬严强摩老眼傍风檐鹄袍夜散遥持烛席舍朝开尽撤帘久悟物机忘出入时存神火验抽添明当唤取弹筝手与唱新声阿鹊盐

　　故御史王楚鳌元戴为临川王伯达三画求题【王馆宾也】

　　双凤仙人茅作屋五云阁吏绣为衣冩将潇洒沧洲趣留待风流二老归岁月无情遗墨在江湖多事宿心违寒藤古木江西道惟有当年白鴈飞【右双凤山居图　山在临川五里王自奎章典籖为豸使故云阁吏】
　　罨画溪头春水波美人兰棹逺来过杯如贺老稽山酒曲有呉儿小海歌楼馆云晴空翠湿汀洲花暗夕阳多只今粉墨余髙致愁絶樵风冷薜萝【右山阴春霁图　时宪巡行越州】
　　小吏堞前烟水空淮山无数直丛丛使君援笔冩秋色舟子唱桡乘晚风几处渔家依落木半汀残照下飞鸿白云望断仙逰逺应在蓬莱碧海中【右万港秋泛图　时为淮西佥宪】

　　雪中梁师孟叔原饷浑酒小饮闲窓偶成一章

　　岁事萧条雪拥门家人随分具盘飱灶头饼软团团白缸面醅新盎盎浑万窍风声皆地籁一窝春意自天根老夫只待干戈息归问西湖水竹村

　　送偰元鲁降香南岳南海

　　天开朱岳奠炎方地入南溟接大荒使者肃修时典礼神明宜护国封疆仙台云散峰峦碧瘴岭春回草木香珍重词臣致诚祷愿消昏疠降休祥

　　送景初漕史还平江各赋一诗寄吴下诸友

　　怒浪蹙天摧漕舟疾风吹雨黑中流海神跃马火明灭龙伯钓鳌山荡浮安得灵槎通汉使断无奇药采瀛洲丈夫政事经艰险不负平生亦壮逰【景初押粮至成山遭风既沈米六万石得小舟以免】
　　我忆栝山老征士卷雾飞谈那可当髙致何如漆园吏幽居真是郑公乡未能即去楚氛恶每一相思云树长欲觅双鱼问消息越来溪逺水茫茫【郑徳明】
　　匡山道士躯干小豪气直压香炉峯池边呪剑出金虎峡顶放船飞白龙老我毎推诗俊逸何时相见话从容散仙万一烟尘外为报巢云若个松【于彦成】
　　近报昆冈亦被兵知君抚剑气峥嵘夫差强弩风生海姑蔑战旗云绕城天诏屡传寛宥下王师行见扫除平草堂无恙玉山好我欲南辕寻旧盟【顾仲瑛】

　　汶上早行图上清张道士冩

　　绛节前驱海日生川回已见汶阳城数峰晓翠和烟湿千树春红照地明原隰使华来焕烂河山风物入经营凭君更冩千岩月与听鸾笙夜夜声

　　白鹰

　　爱此精神顾盼雄扶舆遥隔海涛东儁含金气翎如雪直上秋云骨有风绦镞五方禽献后锦貂千骑猎围中平原侧目多狐兔安得真拳一击空

　　九月二日掲晓仆以朔旦始得闲复成二诗录奉泰甫侍郎思齐御史本中都事道明敏文伯崇有志诸寮友

　　解送诸君藻鉴分棘围明发喜开门荆人自许山多玉庄叟虚谈海有鲲过鴈风髙秋索索护霜云薄晓昏昏乡来曽预春闱考犹记君王赐上尊
　　西风渐急早寒严晓露俄晞日在檐满鼎松声烹活火半钩花影卷疎帘菊黄又报秋期近髪白空惊老态添未得山中觅茅屋去修丹灶养红盐

　　庚子元日早朝大明殿小饮自述

　　玉殿齐班对正衙退朝冠盖满京华青天彻晓无云气黄道回春转日车闲染彩毫题帖子喜将绿酒泛椒花老身只待承平了携取来书问故家

　　仙兴

　　鶱林树树玉成围皓鹤彩鸾中自飞玄石山人千日酒上清仙子六铢衣道心不动方归朴物化无方总入机自炷芜香明月夜露坛东向礼灵威

　　自悼

　　十二楼空月自明一圆一缺总关情每从画里瞻琼在复向诗中记受生魂不归来悲楚些梦还惊觉厌秋声遥知别鹤离鸾思只在芙蓉海上城
　　梦中常苦不分明天上人间各有情桃叶竹枝无限意灵芝瑞草可怜生若兰谩织回文字鹦鹉犹传响板声欲得近音何处问风烟遮断武林城

　　病中

　　小儿舞袖学斋郎大女笑看傍鼓簧狂客有时来猎酒老夫无事坐焚香前家后家杂歌哭南斗北斗相低昻病卧经旬不出户墙角青青春荠长

　　遣兴

　　七十蜕翁衰病余一室俨若维摩居孔方无神可使鬼毛颖已秃不中书江湖天逺道涂断鼓柝冲寒风雪初糠籺明年恐未饱欲求何地托吾庐

　　至后暴日

　　火暖毡床拥病翁遣懐篇翰底求工悲歌学士徒能壮学坐禅僧要自空鹖旦犹鸣天有雪爰居已去海无风只留一段思乡意不见诗中见梦中

　　悼亡日【是早题画梅一幅夜梦梅花盛开有感】

　　剪水裁云聚作花直教颜色冠芳华一双仙子玉条脱三尺天家香辟邪南国好音将过鴈西牕残梦已啼鸦年年此日伤春思忍把归心赋落霞

　　九日书似北山上人【先夜雷雨】

　　老年尤惜过芳时篱下黄花值闰迟夜雨有愁如湿絮秋风无髪可吹丝劳魂数数还乡梦徃事茫茫感兴诗满腹精神浑减尽一杯谁与共襟期

　　中秋望亭驿对月代祀北还

　　月色沧波共渺茫驿亭杂坐看湖光仙家刻玉青蟾兔帝子吹笙白鳯凰芦叶好风生晚思桂花清露湿空凉回槎使者秋懐阔倒泻银河入酒觞

　　春日小轩独坐

　　江南椶笋正时新滋味还思养病身暮雨过云初有电老莺啼树已无春虚名晚合徒多累同辈生存仅数人净扫虚轩炷香坐只将篇什拟心神

　　清明日杏园独坐

　　底事东风大放颠为花浑废夜深眠赏心不有闰三月老眼应虚春一年歌舞尽传天上曲笑谈同是酒中仙归时更爱东城道月在秋千影外圆

　　长至日偕诸友逰故宫

　　皇天有数混南邦组练长驱万里江内井龙沈军檄在西郊鬼泣帝车降河开故道穿宫籞殿锁秋尘暗佛幢欲问兴亡遗老尽晚风铃语自摐摐

　　中秋雨明日晴明玩月有作

　　今夕清光不负公更无云气碍虚空晴迟一日秋纔朢看到三更月正中蟾兔影寒天下露鱼龙魄动海生风故人别有蕉杯约未放扁舟一鹤东

　　蜕庵集卷四

　　●钦定四库全书

　　蜕庵集卷五

　　（元）张翥 撰

　　○七言律诗

　　雪中早朝

　　北风吹雪浩漫漫晓出津桥立马看春入上林花树早水连平地海波干金城万雉微茫湿月阙双龙赑屃寒今日天颜知有喜紫宸朝下散千官

　　过李陵台【分教上京】

　　路出桓州山缦回仆夫指是李陵台树遮望眼仍相吊云结乡愁尚未开海上羝羊秋牧罢陵头石马夜嘶哀英雄不死非无意空遣归魂故国来

　　喜雪简社友【广陵】

　　今朝腊日初飞雪一白先期报岁丰坐见洪荒还太古信知造化自虚空诗情画意天机外和气欢声帝力中便欲访君僧舍去冻泥晴滴阻西东

　　清明日大风雨

　　阴霾连日恶风生老去愁多骨亦惊天色昏昏转黄浊春光冉冉又清明邻家醁酒初开瓮游女香车不出城须为杏花赊一醉谁家园里有莺声

　　西兴渡

　　携家迢逓过西陵江雾微消海日升帆影昼惊沙上鴈船声斗落岸头氷果园霜后初分橘渔浦潮平各下罾岁晚不思行路倦剡中佳兴正堪乗

　　送春答何髙士

　　湖山不见暮云浑杨栁风寒早闭门情在旧游花歴歴酒淹残睡雨昏昏种桃道士今何处采芍骚人不返魂欲识伤春无限意杜鹃枝上有啼痕

　　夕次杨村

　　烟中帆影落舸峩系缆沙边已夜过风骤数声来海树月移半晕入天河得归始觉形神王望逺空留感慨多坐听舟人语明发芦花秋水正増波

　　清明雨晴游包山龙华寺过慈云■〈岑页〉

　　当年玉辇此经行古寺犹题扈从名龙鳯谶空山气歇马牛刼换海波平野桃着雨春红落岭路埋云湿翠生日暮人归烟树黑饥鼯啼雨上宫城

　　雷火焚故宫白塔【辛未二月十三日】

　　声声起蛰乍闻雷骤落千山白雨来恐有怪龙遭电取未应佛塔被魔灾人传妖鸟生讹火谁觅胡僧话刦灰岂复神灵有遗恨冷烟残烬满荒台

　　中秋乐陵驿玩月【考官李状元王助教同行】

　　西风吹尽马蹄尘凉夜中庭暂解巾华月团团生兔腹黑云片片散鱼鳞鬓毛老去如黄叶诗思秋来满白苹乐饮与君须达曙举杯相属恰三人

　　家居九日【时余祝子类值酒禁丁未歳也】

　　病余瘦骨不胜秋早起惊寒已索裘安得酒酬佳节醉从教花为老人羞螟蛉有子宁嫌祝蛱蝶无知底用愁却笑江湖旧诗客凄凉犹忆少年游

　　喜雪答鹤斋薛逸人

　　晓雪初飞应岁华因风吹起整还斜石田不种皆成玉瑶界非时自雨花道士拥炉衣类鹤麻姑送酒髻如鸦悬知此际神逰处只在蓬莱海上家

　　七月二十七日书所见

　　杏花树底血犹红一宿星痕雨洗空鳯阙追班听帝诏羽林坐甲卫皇宫天官占候征玄象国士精诚贯白虹引领云间望笙鹤朝来佳气已葱葱

　　辱井栏【为御史所破】

　　好事能收断石存摩挲堪忆古云根楼空野燹钟何在宫没寒芜井已眢古篆半留栏上字妖姬犹有墓中魂试扪凹处殷红湿不是胭脂是血痕

　　十一月六日大明殿贺清祀礼成

　　大明宫殿彩云间花底微风响佩环陛戟九重周虎士御筵咫尺望龙颜犬牙盘石诸侯国豹尾钩陈百辟班漏下五门朝退晚日边佳气满西山

　　存道元帅师宗感时及陡遡山竢刀寨入贡次韵二诗送归关戍

　　徼外频传羽檄飞将军三起着戎衣空山狐兔无藏窟平陆龙蛇有杀机已见赵佗知汉徳更令孟获识天威此行整顿蛮荒了箐雨泸烟好赋归
　　羣蛮连岁閧滇中陡遡山前喜挂弓万里筹边频却敌半生忧国早成翁塞垣烽火方无警幕府文书已上功奏赋归来五云阁汉庭不独数严终

　　送谟侍者还江阴

　　禅裓无尘锡杖青一龛天竺更南屏杨枝徧洒瓶中水贝叶时翻笈内经旧业池菱秋漠漠归舟江树晓冥冥今朝又作芜城别何处钟声入夜听

　　寄陈敬初郯九成

　　忆昨阊门绾栁条逺烦相送过枫桥夕阳陌上东西路春水江头早晚潮老境此心惟白社英年何处不青霄诗林别后应俱进时遣邮筒慰寂寥

　　寄俊上人

　　不见俊公今十年武林留偈竟茫然苕溪寺已空尘刼蒲室灯还有别传晒衲石根随夕照题诗竹里湿秋烟何时近一牛鸣地老去山中伴夜禅

　　寄智及上人

　　故人逺在越江南何日相寻过海帆少借禅房一十笏全翻经藏五千函寒炉拨火冝煨芋夜月裁诗定倚杉儗结愿香归未得碧莲花老补陀岩

　　寄见心上人次韵

　　自入赤墀青琐间旧逰禅侣亦阑珊青山只忆招提境白首初辞供奉班马为空羣犹蹻蹻鸟能求友自关关终期一舸相寻去知在姚溪第几湾
　　见说钱塘别筑城凄凉风景若为情湖堤栁尽曽游路石壁苔荒旧刻名老我无能如烛武何人可饮胜公荣沃洲胜会还容续即拟山中隠计成

　　懐翟文中

　　君留越甸长怀我我在京华几梦君佳句每从愁里得逺书忽向病中闻船来海口人争岸兵满淮南火照云今日临风倍凄断白头清泪共纷纷

　　江山览胜楼

　　白云东南相荡浮中有隠者之飞楼千峰影落华盖晚一水寒通彭蠡秋鲛人机杼或闻响山鬼窟宅疑藏幽为问仙家借黄鹄我欲题诗来上头

　　寄别陈渭叟

　　空山花发春事幽道人结屋居上头胡麻随水有时得杏子成林谁敢偷金银气杂丹光现涧壑响带松声流寄语黄鹤一相别独立苍茫歌逺逰

　　游天竺寺

　　石梁溅水湿苍苔阴洞傍穿涧底回殿阁金银从地涌山林图画自天开龙随僧到分云住猿任人呼下树来逰兴未阑斜日尽马头呼酒尚徘徊
　　西湖之西天竺深天香满风多桂林老猿引子下髙树流水与云来逺岑上方已变刼灰黒古磵长带秋岚阴清辉娱人且归去后夜明月来重寻

　　通玄观【内侍刘敖修真结庵于此髙宗御书通玄二字榜之赐名能真】

　　羽盖翩翩下九重江乡秋晚滞仙踪信传真府凭青鸟剑舞瑶台走碧龙顷刻风云兴五岳须臾雨泽慰三农殷勤欲问参同契双舄遄飞未易从

　　题张外史马塍新居

　　窈窕丹房古磵阿长松修竹绕层坡桃园隠者时相遇茒洞仙人夜或过沆瀣杯寒供晓食青冥笙响答空歌白云浮出池痕满知是龙泓宿雨多

　　登六和塔

　　江上浮屠快一登望中烟岸是西兴日生沧海横流外人立青冥最上层潮落逺沙羣下鴈树欹髙壁独巢鹰百年等事豪华尽怕听兴亡懒问僧

　　上清薛茂弘虞内翰以鹤斋号之为赋

　　羽人新得虞翁号归筑衡茒并翠微丹室有风鸣夜帐斗坛多露湿秋衣画中昨者薛少保华表当年丁令威直拟身形炼相似玉笙吹上白云飞

　　登金山吞海亭了翁韵赋

　　危亭突兀戴鳌头俯视沧溟一勺浮龙伯衣冠藏下府梵王台殿起中流扶桑夜色三山日滟滪江声万里秋老我惜无吞海句但磨崕石记曽逰

　　寄成居竹隠居

　　青袍朝士困京华此老萧闲竹满家山压穷愁诗强项海枯渇肺酒槎牙商岩未采芝如草彭泽将归菊有花孤负江头理渔事短篷春雨梦沤沙

　　题唐子华画王师鲁尚书石田山房

　　秋水桥边红叶林数家茒屋傍青岑冈头种玉朝烟暖陇上锄云宿雨深摩诘辋川宜入画少陵韦曲自成吟束薪岁晚来同煑应许山中道士寻

　　赋中书左曹小瀛洲

　　东曹地迥集名郎宛是仙家紫翠房阊阖上通天咫尺蓬莱移出海中央金波日暖浮鳷鹊玉树春浓下鳯凰几度梦回清夜直此身如在五云乡

　　三月朢日逰虎丘寺题小吴轩

　　海涌峰前云树盘佛宫飞阁出■〈山赞〉岏虎来古冢金精白龙卧秋池剑影寒禅老说空留壊石鬼仙题雨下虚坛凭髙不尽登临兴更借西山晚翠看

　　题舒噜存道元帅平师宗三州卷后

　　不用牙璋逺出师将军凭轼下边陲僰酋争歃金盘血汉使髙悬玉帐旗司马文章传太史武侯威略震南夷只今父老兰沧上拟刻宁蛮第一碑

　　送李孟端奉祀天妃祠北归

　　万里函香出汉廷楚江南下越山青祠光夜现天妃火骑气秋瞻使者星三岛鳯麟环碧海九关虎豹隔青冥君才冝掌丝纶美为述文章袭六经

　　虚斋赠四明王道士

　　髙斋闻在荔枝林曲几方床宴坐深大道无形元寓器至人于物不容心三山云气通寥泬一室天光入照临我欲壶中收药去石田瑶草共相寻

　　呉江

　　坐倚风樯看太湖波涛澒洞半三呉寒通上畍咸池气黑入中流水伯都云暗蛟龙应起立雪深鸿鴈自惊呼望亭有酒宵堪醉买得渔家一尺鲈

　　寄题杜原父懐友轩

　　尺五城南近世纷移家本并武夷君他年功业谁青史此日山林自白云石气晓侵书幌湿溪声时杂棹歌闻故人已有同栖约仗策行穿虎豹羣

　　题黄州管氏懐坡堂

　　玉局仙人云锦裳骑龙一夕下黄冈峩峩冠盖生陈迹落落江山有耿光谪宦六年名益重懐贤千古意何长君侯此举诚佳事未数儋州载酒堂

　　瓜州与成居竹王克纯登江风山月亭

　　风起西津断客艘熊家亭上得凭髙云移鸟影沈江树雨带龙腥出海涛开辟自天留壮观登临如我老英豪放舟拟就金山宿一夜清寒袭锦袍

　　奉答新仲铭禅师

　　呉枫初冷鴈连天梦在江南野水边词客欲归嗟老大美人不嫁惜婵娟豺狼正尔当官道龙象于今护法筵我识新公老禅衲一灯蒲室是真传

　　赠马易之

　　万里征帆渡越江兹游奇观世无双海中蓬岛金银阙天上玉堂云雾牕吾道政须求柱石诗坛从此避旌幢青林白谷归休地懐抱因君得暂降

　　氷蟾为金齐贤赋

　　老蟾素魄禀金精千岁玻瓈幻结成明水夜零阴隧冻丹书秋满肉芝生腹凝寒露藏虚白影入银河浴太清拟问姮娥乞灵药与君骑向广寒行

　　呉江王氏水云深处

　　潮平天阔开诗境冝着幽亭俯碧浔闲许钓徒分半席静饶沙鸟占全林青连河汉秋无极黑入菰蒲晚易阴更好扁舟明月夜醉携长笛冩龙吟

　　送式无外归髙丽

　　三韩山水有灵晖秀出斯人了佛机岳寺禅余留偈别王城斋罢戴经归瓶收沧海降龙入锡度秋空近鹤飞只恐故林云卧后一镫秋老木棉衣

　　散木轩为陈则虚髙士赋

　　散木轩中一散仙形虽如槁气苍然路松正自为明误社栎还因不用全梁栋无心聊阅世山林有地可长年碧牕日静忘机事悟得南华第四篇

　　送宋本礼部状元调选还京

　　圣主求贤礼数崇策名髙步冠南宫乗槎析木天津上奏赋甘泉卤簿中染翰墨凝仙掌露护衣香散御炉风只今帝业熈千载正待儒臣黼黻功

　　春日懐柯博士

　　建章莺啭曙光初上直门开漏点疎花拥西清森仗卫星临东壁焕图书汉庭长者多推毂楚国骚人早卜居为问五云仙阁吏彩毫春咏近何如

　　题张性之提举静学斋

　　隠者城南水竹居萧然一室白生虚传声吴会名家后探道农黄邃古初日影上帘晴晒药露凉侵戸夜翻书元知静里工夫大欲乞灵方一起予

　　送刘侯赴大理

　　万里南云入马蹄蛮酋迎拜过阿黎将军拔剑歌玄武使者乗轺祀碧鸡六诏星文开井络两关鸟道揷天梯圣朝谋帅先诗礼努力筹边息鼓鼙

　　送柯敬仲之京

　　给事先皇禁邸中归来空抱小臣弓鱼龙夜落黄河水鸿鴈秋征白霫风郢国善歌推宋玉汉庭能赋待扬雄如君必用才优俊重见金闺尺籍通

　　题逺碧楼

　　江上楼居景自清阑干朝暮傍阴晴数峰残雨云间湿一水斜阳岛外明树隔钓歌分浦出风移帆影近牕行彩衣白髪冝春酒更喜田园乐事成

　　二月朢日湖上值风

　　疾风吹浪满重湖云掩西山一半无黄帽牵船依岸过苍头按鹘绕林呼莺花世界如春梦烟雨楼台是画图童穉兹逰今白髪断桥斜日重踟蹰

　　寄观志能照磨

　　鳌背三山最上峰美人手把玉芙蓉仗围泰畤传宵燎漏下层城踏晓钟锦瑟无尘飞刻鴈金壶有墨洒雕龙老懐已托王郎道早晚归营北涧松

　　十二月二十七日雪寒奉旨赐宴史局

　　圣主恩荣六赐筵玉音躬听相臣宣史裁东观何殊汉人在瀛洲总是仙御酒如春浮浩荡宫花与雪鬬婵娟微生此日沾休泽祇望丹宸祝万年

　　初度日病起不能饮诸友载酒集书楼偶赋见意

　　细雨东风泛晓烟草痕青过竹篱边春当揆度灵均日老及知非伯玉年病眼纷纭花似雾吟懐跌宕酒如泉诸君有意留迂叟拟买雷塘百亩田

　　○五言长体

　　题辜徳中瑞竹亭

　　江馆当西澨山堂向北隅旧樊聊补壊新竹复嘘枯嘉此神明劳森然雨露濡贤才世闽海之子冠洪都生意原无息休征固有符浑涵由地脉腾达即天衢故业诗书逺能官俊造须材称人似玉宾待凤将雏照映丘园重流传赋咏俱拟同嘉树传来作瑞筠图

　　送成礼部谊叔察访守令河南山东

　　厯数开千载明良会一时朝廷严守令宵旰为黔黎南服方多故东州复阻饥郎官膺简拔使者出询谘此命于今重如君众论推直承亷察往肯作畏难辞灵雨随华毂流风度彩旗草兼骢一色栁与辔同丝梁宋分淮甸青齐并海涯政苛嗟虎猛民散念鸿离罢软宁胜任奸贪只自私中牟因雉见单父得鱼知或有隳其职谁能慎所司张弦从急缓朗鉴各妍媸治道诚先务皇心实在兹俱为良吏选足慰逺人思空阔青云步孤髙玉树姿暂倾冠盖饯行赴简书期事业悬钟鼎光华映羽仪归来前席问请入史臣词

　　送彭大年真人祀东海东岳东镇

　　国典崇常祀名山仰岱宗圣王钦所遣使者肃惟恭礼自唐虞秩神知造化锺天门开■〈山截〉嵲日观上巃嵸零雨行清道浮云起荡胸宿斋分鹤帐朝飨发鲸钟吹溢安歌进灵来卫仗从御香分晻霭佩玉响瑽瑢美荐懐椒糈精诚奠璧琮东流瞻巨海列镇到诸峰瀛岛遥相望仙人或此逢岳祇调虎豹水怪帖鱼龙星坠祠光白烟涵瑞气浓振衣临浚壑飞盖拂长松庶物消余沴洪河复故踪年祥报齐鲁地寳出雷澭嘉泽羣方洽明时百职供回车冝访问弭节可従容世祚祈千亿元功赞九重禁庭归福处有待颂东封

　　寄题顾仲瑛玉山诗一百韵

　　治理逢熈运钦明仰圣皇至仁侔覆载上德配轩唐大业勤宏济元臣协赞襄贤科收俊造庭实璨圭璋入贡徕符拔仪韶下凤凰普天均雨露絶域总梯航每念京师食遥需漕府粮神妃所芘护飓母敢飞扬前队貔貅发先驱罔象藏冷颷鼓万舵朱火耀连樯帝敇申嘉惠祠官按典常赏劳兼湛濊【时赐省臣漕臣酒币】旌烈特巍煌仆本中林士久陪东观郎遂叨乗驿传徧与礼灵场簜节雕龙饰华旗画隼翔冲流度鄞越陟险过泉漳缅彼湄洲屿崭然巨海洋蛟穿崕破碎鲸蹴浪撞搪震鼓轰空阔奔帆截渺茫岛衣迎使舸瘴雾避天香嘉荐歆芬苾阴功助翕张精诚致工祝景贶答祯祥贾舶倾诸国舆图奄八荒身虽距闽峤志已畧扶桑裴洞三生梦温陵十月凉兹游平昔冠夙愿一朝偿女髻皆殊制蛮音各异乡地偏宜荔子人最贵梹榔酿鹿肥漂酒蛲蚝液满房招贤簇车骑挥扫积缣缃穷腊纔竣事暄春始趣装剑津传警急汀贼起狓猖獠砦旋戡定藩垣慎扞防思亲弥切切行役更遑遑狐死嗟奚首龟占喜允臧封崇晏坞内木拱计峰旁【仲春至杭卜山于武康克襄先藏坞在计筹山下即予新坟】薄宦祇牵率孤踪易感伤暂为江左客谁洒墓头浆逝矣川涂阻凄其涕泪滂南辕恰啼鴂北路复鸣螀粤若娄东邑由来汉太仓机云存故宅吴会画雄疆遯迹晞髙士【谓有梁鸿山】遗风挹让王厥田尤沃衍比歳适丰穰老我张承吉新知顾辟强闻君占形胜筑室恣徜徉铁笛留严客青钱乞泰娘杏鞯红叱拨兰柱绣鸳鸯辟径通佳处栽桃带栁塘修梧羽葆盖美竹碧琳琅列岫浓螺色澄湖净镜光鸟边岚漠漠鱼外水泱泱鹤驻逰仙馆鸾鸣种玉冈投竿钓月槛隠几读书床云结芝英秀花团桂树苍舫斋青筱箔渔舍绿苔墙栋宇环相属园池郁在望直疑金谷墅还似辋川庄未获窥诗境相邀到草堂开樽罗绮馔侑席出红妆婉态随歌板齐容缀舞行新声绿水曲秾艳大堤倡宛转纒头锦淋漓蘸甲觞弦松调寳柱笙咽炙银簧倚策骖聨辔钩帘烛遶廊僰僮供紫蟹庖史进黄麞卜昼宁辞醉留欢正未央分司莫惊坐刺史欲无肠是集俱才彦虚懐共颉颃珠玑散咳吐律吕应宫商郑老经术富于仙词翰长琦初灯并照郯华骥同骧璧色笺毫健吟篇彩绘张拈题争点笔得句倐盈箱劲敌千钧彀精逾百錬钢语奇凌鲍谢体变失卢杨瑛甫早有誉亨衢那可量抟扶看怒翼腾达待蜚黄旣笃朋情重仍持雅道昌披襟视肝胆刻琰播文章永契欣依托衰踪顿激昻盍簮承伟饯授简藉余芳自鄙冥搜拙徒令属对忙端如享敝帚何异贮奚囊谈笑聊堪接赓酬曷足当吾犹郐以下公等楚之良瓠落浑无用艰难寔备尝拟为覂驾马竟作触藩羊筋力频驰骛功名几慨慷不嫌成晚合深幸际时康邂逅因斯会暌违又一方匆匆把别袂眷眷赋河梁鸿鴈清秋日蒹葭昨夜霜关山凝朔气星斗丽寒芒疾病家多难归休岁亦阳苦心甘寂寞短髪任苍浪漏屋愁荷盖尘衣惜蕙纕杜陵非固懒贺监岂真狂回首长追忆缄诗逺寄将乾坤浩今古此意讵能忘

　　元日灵台官以初四日己酉时享遂以岁除日受誓于中书乃免朝贺纪诗八韵

　　清庙当春享彤庭放早朝扈鸣更厯正龙集转寅杓瑞日开黄道卿云映绛霄八方周象译九奏舜箫韶炉暖香生术杯红酒泛椒新符郁垒换候管女夷调有待寛书下行看战甲销衰年今可隠归老故山樵

　　分题送京兆赵耕师尹之临安路帅府照磨得通海湖

　　万顷平湖碧浮光映泬■〈氵寥〉秀山纯漫影沧海暗通潮瘴黒云相荡春澄雪未销润沾蒙部阔川合洱河遥秔稻收田利蒲鱼入市饶雨归龙气湿晴浴鹤媒骄夹树迷深箐流花落野椒毡来蛮妇漂船放僰僮桡帅府开荒甸英才屈下僚此心同逝水日夜向东朝

　　送刘贞庭总管之嘉禾【御史宣徽院判】

　　牧守膺民寄循良不数公使君新建隼御史近乗骢内府声华着専城控制雄老成归物望清切简宸衷紫绶盘铜虎朱旛拥画熊焚香迎父老骑竹走儿童檇李名藩古勾吴地利通粤从师次后俱在震邻中水暗台隍月云寒鼓角风蛮氛犹涨黑战血未消红圣主方图治台司亦即戎频烦纶綍下次第甲兵空公等宜宣力王臣固匪躬关防先武备国计务农功黄霸征当最阳城考欲同苍旻飘劲气白日照精忠万象天枢北三山海市东旱龙俄作雨【时喜得雨故及】阳鳯已鸣桐善政风须变虚襟理自融平生经世志要似节轩翁

　　福唐张氏永思堂

　　自昔闽多士吾宗世有人共闻两孝子永慕百年亲僾若音容在巍然栋宇新秋筵仍几杖温鼎自淳珍草娯称觞地花迎戏彩辰流芳变春雨精思动秋旻风教关民俗文章藉史臣声诗播休美正为盛时陈

　　成居竹有书报甥傅君亮至扬州言其家与外表舅呉仲益及妇家二叔学生韩与玉全家无恙喜甚有懐

　　始得平安信浑纾怅望心争看尺素字絶胜万黄金危甚初秋警几于平陆沈蜂屯昱岭上豨突浙江浔縦尔驱锋镝能逃磔斧砧官军俄克复乱首即成擒城市半焦土亲朋多好音已知生有路蹔免泪沾襟老子欢殊剧家人酒快斟狂歌敲手板醉倒脱头簮黎庶思苏息皇天愿照临国威虽震叠兵气尚萧森自顾形骸累仍嗟岁月侵懐归畏吏议承乏念官箴虎豹关非逺龙蛇水更深岂无黄石略虚遣白头吟落日耿残雪浮云生夕阴枯萁闻龁马疎树见栖禽松竹荒须理茒茨破可寻前身本道士不是恋山林

　　○七言絶句

　　送林崇髙还武夷山

　　云岩岩下聘君家长记宵谈到曙霞今日陇头谁洒饭鹧鸪啼老白桐花
　　武夷山中毛竹多神君一去奈山何松风犹带琅璈响散入遗音作棹歌

　　七月朢日徐勉自武林来得两讣音

　　海舟隔岁望回音及得回音恨更深从此逺书无用寄九原芜没转伤心
　　外来丧逝讣音来女嫁桐陵亦告哀老眼今朝方是哭百年心事总成灰

　　予京居廿稔始置屋灵椿坊衰老畏寒始制青鼠袍且久乏马始作一车出入皆赋诗自志

　　五槐浓绿荫门前东宇西房数十椽不是衰翁买屋住归时留作雇船钱
　　青鼠毛衣可御寒秃襟空褏放身寛遮头更着狐皮帽好个侬家老契丹
　　浅浅轻车穏便休何须髙盖与华辀短辕不作王丞相下泽聊为马少游

　　读瀛海喜其絶句清逺因口号数诗示九成皆寔意也

　　一日粮船到直沽呉罂越布满街衢新诗将作如干首为问郯郎有买无
　　接粮御史性情真断事官来苦怒嗔索酒索钱横生事遭风遭浪肯知人
　　客牕昨夜北风髙犹似乗船海上涛明发先宜觅貂鼠唤人来作御寒袍
　　虎贲坐甲夜传更千步廊街鼓柝声未许离人眠得熟马蹄车铎又天明
　　拂郎之马走千里独立长嘶凡马空昔在江南看图画今来天廏识真龙
　　赛娘十五解新声杨栁腰肢怯啭莺好冩潘郎胡十八敎伊传唱满京城
　　长川妓子早晨来戴笠骑驴帕拥腮总在狭斜坊里住敎坊日日听差回
　　杖履寻花虎丘寺壶觞按曲馆娃宫阿成杀受呉中乐请入风沙海浪中
　　结束黄骝粉画鞯更投西市买长鞭知侬已有南归日户部来催助燕钱
　　大风尘土涨天飞遮眼乌纱拍马归还是洞庭湖水好待郎来浣旧征衣

　　大年小景

　　一川风栁绿傞傞古木茅茨近涧阿汉上无人船不渡水禽飞处夕阳多
　　春澹空山不自聊幽花老画国香销只今愁絶沅湘路谁与侯芭赋楚招
　　采采幽芳不盈把好收风露入铜瓶虎丘老衲今何在思见兰芽石上青

　　幼闇宗师以诗招赏海棠文申有诗见约次韵

　　自是仙家春日迟紫绵无数袅柔丝凭君多置看花酒肺渇如今似漏巵
　　环枢堂上迟明来要向花前不放杯只恐狂风无顾藉尽将春色委苍苔
　　好懐日近少曽开心忆湖山曽屡回不是故人多雅致谁能相约看花来

　　亷子佑归省金陵且就秋试作三絶句赠别

　　故园归思浩无涯更听啼鹃恼客懐后夜月明应有梦先随潮水过秦淮
　　陌上吹衣栁絮风凭君莫放酒杯空归舟总是伤情处一路残山剰水中
　　自昔髙科取俊英布衣徒步到公卿庙堂今日求材切正待诸君策治平

　　王杲东白墨兰樵题诗用韵其左并寓所懐

　　光风叶叶露香新欲采幽芳惜暮春几度玉笙吹夜月潇湘云断不逢人

　　早出北城迎社稷香舆

　　我如老马怯征鞍推起东牕欲起难昨日风雷驱雹过满衣明月五更寒

　　偶成二絶句简鲁威学士

　　云物凄凉小雪初半庭残菊蝶来疎连朝笔砚多忙事借得东泉学士书
　　病起头颅不可风南牕晴日正融融天怜老境无差使乞与诗篇酒醆中

　　小游仙词

　　清华公子并骑龙直过蓬莱第一峰亲见海中城阙好半栽玉树半芙蓉
　　五色烟中玉女牕鳯歌鸾舞一双双除是飞琼方教得紫箫吹彻不成腔
　　来不分明去不言红椒花露湿妆痕巫娥已逐梦魂断十二碧峰愁暮猿
　　月圃羣芬次第开步前红露下瑶阶摴蒱偶共真妃博赌得双头白燕钗
　　道人寄我紫逻山时复卖药来人间石潭薄晚有龙鬬满谷湿云无路还
　　五岳真官立帐前露芜香霭落琼筵夜深醮罢各归去一一马声嘶上天
　　美人临水笑相邀自解罗巾掷作桥同觅云间仙伴侣杏花坛上听吹箫
　　月帐新开蘂辇过桂花凉露洒天河双星一夜叙离别狼藉碧莲秋露多

　　招韩伯清泛湖

　　南园携手赏芳红唤取能歌盛小丛传与春风留杏萼明朝开向曲声中
　　段桥春水绿初柔便有羣鳬来上游好借鸱夷盛酒去玉箫吹上画船头

　　蜕庵集卷五
