　　钦定四库全书　　　　　集部五
　　道园学古録　　　　　　别集类四【元】
　　提要
　　【臣】等谨案道园学古録五十卷元虞集撰集字伯生蜀之仁夀人宋丞相允文五世孙居江西之崇仁从临川吴澄逰以荐授大都路儒学教授擢国子助教迁集贤修撰翰林待制兼国子祭酒文宗天厯中拜奎章阁侍书学士进侍讲学士顺帝初谢病归临川卒赠仁夀郡公谥文靖集著作为有元一代冠冕平生为文万篇存者十之一二其在朝应制归田方外诸藁总五十卷者曰道园学古録其中之诗稿亦曰芝亭永言又有别集曰翰林珠玉其从孙堪又访得其诗七百四十余篇曰道园遗稿今之行于世者又有道园类稿与学古録互有出入金华黄溍以学古録为集手自编定然其天藻诗序云友人临川李伯宗辑旧诗谓之芝亭永言又赋谢李伯宗题云至元庚辰冬临川李伯宗黄仲律来访山中拾残稿二百余篇録之攷伯宗为李本字则是编当为李本所定也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　钦定四库全书
　　道园学古录卷一
　　元　虞集　撰
　　赋
　　别知赋送袁伯长
　　余忽忽处此之无故兮几偃蹇以自穷逝敛裳以遐征兮抗九霄之云风頫三辰之徘徊兮迟后古以为期何夫子之伥伥兮亦跟跄而在兹于嗟乎世德之浩浩兮耻谓人以不贤陈佩玉于交逵兮被徒舆以瑶环设厚顔之郁沈兮孰敢即问乎津涯发疾呌于咽嗌兮众披靡而莫支夫冶倡之狐惑兮岂不足于内揆顾西子之蓬垢兮益返忌乎故意惟前圣之无闷兮老氏亦贵夫知希顾凉薄之多惩兮犹慷慨而尚辞余固将去此而无悔兮念夫子之与我日进余以不及兮又证余以其可余尝究往来之为道兮论因革之为权莫或知其濩落兮子独谓其固然庶久子以自辅兮克有闻以时行忽先我而南鹜兮殆若为乎余情乃歌以送之曰长江浑浑兮春多浪波白日耿耿兮击楫为歌天薄我赋兮非以病我于嗟兮昔之盛者何其多
　　古劒赋
　　呉季有劒古所服兮先时利行后伏匿兮厯世十百神物来兮精英上浮久乃识兮截截庚庚玉理仄兮质化光泯黝正黑兮匡视白日澹敛色兮燧人司金石水泐兮终古不磨竒雄特兮勿防勿试灵具戒兮鬼目睒睒头觺觺兮窃拟窥之自造慝兮灵怒殛女不女贷兮神宫无人帝湛黙兮季冠如山采衣翼兮长身好脩又正直兮称是容佩有加饰兮鱼室珠襓杂文织兮虞于帝傍顺降陟兮握竒中运授神职兮旋阳制隂物不忒兮辟却百非五兵息兮大宰不刿完以为德兮变穷于传填无极兮
　　画枯木赋
　　夫谁画此枯树兮临不食之散泉既偃蹇又啮食兮骨岸岸以弗妍想执笔以极思忽机释而神旋遗众坏于蹔有勒不毁之所全或垩去于斤运或石泐于溜穿渰无雨以如晦怳非规而能圆澹黝乎其既失旋苍然而在前命以物而不可孰春秋而论年噫吁嘻被革以毛膏肤用丹眦为流頥常注欢独何为托寂寞于无意而刻画其不传者邪
　　木斋赋
　　奎章阁艺文监秀才方积昔在匡庐读书羣木之间谓之木斋余爱其高秀而赋之其辞曰
　　夫何硉矹以嵳峩兮据积水而郁盘有楩楠与豫章兮翳松柏之丸丸揽芳草之盈庭兮听呦呦之鸣鹿濯余缨于沧浪兮沐余髪乎飞瀑余洁清以有待兮叹望之而弥髙絓余骖以弗驼兮气緜薄而心劳感春物之芳芚兮又晚实之不食更千岁其未已兮退自脩乎兹室操
　　思鲁琴操
　　山之隂隂兮有云垂天河目而海口兮将见其人望之弥尊兮即之弥亲大音寥寥兮中信而真
　　芝亭永言
　　古诗四言
　　味经堂诗【有序】
　　国子祭酒鲁公伯子翚父作味经堂自为记以勗其子逺公尝命逺从予游故赋此诗
　　维昔圣有子过庭学礼学诗诏之丁宁面墙之窒繇不知味亲能使学不能使嗜观于德容听于德音咏歌周旋实悦我心邈乎千载圣往言在舍而不求匪罔斯殆畏友翚公穷经笃行既有诸躬思贻厥成既菑既畬俾稼之食既畋既渔俾鼎之实作堂髙明曰子逺来吾经在兹逺其味之始余虚羸匍匐来食茹草饮血以御朝夕穷人得归自我父师俛焉斯文老至不知煌煌灵芝如彼嘉玉薄言采之在彼中谷南阳之人来詹来言君子岂弟宜其后昆
　　题宋诚甫侍郎垂纶亭
　　岷源建髙驶无游舠汉防其委安流滔滔爰有君子垂纶其下虽不得鱼意甚闲暇援藟引楫至于中沱防树以休悠悠永歌逝波沄沄不转维石乐兹忘忧矢言不食蒸然云兴风举以髙驼翔中天遗景九臯木其落矣鱼亦潜渚睠言夙好除于风雨风吹衣裳彼为栖栖行吟望予实劳我思山有榛棘河有鳇鲤岂其饮泉必泠之美君子冠纯秩秩大经泂有清酌可以濯缨
　　高彦敬青山白云图
　　两崖之间曾不容舠白云悠悠与山俱髙
　　赵忠简公祠堂诗
　　皇元至顺三年春解州闻喜县学用礼部符祠其乡先生故宋丞相赵忠简公公六世孙国子博士筼翁求虞集作迎送神诗
　　山河邈悠宗国为虚骑箕来归怀此故都鸣枭在树饥鳄在渚閟宫不存公食无所董泽之陂有蒲与荷子孙具来式燕以歌瞻彼洛矣其水泱泱斯文在兹俾也可忘秦桧既贬赵公于海南随使人逼杀之公临终从所寓寺僧索素帛一方书其上云身骑箕尾归天上气作山河壮本朝以付寺僧而絶闻喜之董泽公乡也
　　赋卫节妇王夫人
　　泛泛淇水岸有佳竹闺门严严乐尔贞独泛泛淇流岸有松舟闺门闲闲乐尔贞幽泛泛淇右有堂孔阜娟娟贞幽肃肃眉夀淇原有泉可濯可沿亨鬵勺尊乐尔髙年高年乐止亦有孙子式歌卫风以告国史
　　题学易斋【其人将诣孔林】
　　惟学易君子慎其斋居动息有存起处是于竒耦玩画方员视图昼循静始夜根动初罔不在中日居月诸乃秉元化以时盈虚共惟圣啓我后愚载瞻巍巍鲁林郁如
　　古诗五言
　　蘐草生竹间
　　蘐草生竹间翠色相绸缪美人欣有托君子故忘忧昔闻有鸣凤饮水来丹丘不食众木实乐只淇园秋
　　高竹临水上
　　髙竹临水上幽花在崖隂以彼贞女姿当此君子心春阳不自媚夕露忽已深湘妃昔鼓瑟怅望苍梧岑
　　月出古城东
　　月出古城东海气浮空蒙车骑各已息宫阙何穹窿牧马草上露吹笳沙际风帐中忽闻鴈传令彀雕弓
　　书上京国子监壁
　　神京极髙寒幽居了晨夜雷风无时发零雨每飘洒炎光不到地萧爽度长夏大化漠无宰岂必事陶冶扬雄不晓事守道栖栖者经百无徴白发谩盈把
　　至治壬戌八月十五日榆林对月
　　日落次榆林东望待月出大星何煜煜芒角在毕草树风不起蛩蜩絶啁唧天髙露如霜客子衣尽白羸骖龁余栈嫠妇泣幽室行吟毛骨寒坐见河汉没驿人告晨征曈曈晓光发
　　忆三十年前与元复初参政同赋秋日梨花元有句云朝食叶底梨莫看枝上花而忘其后句因续之云
　　朝食叶底梨莫看枝上花花开食实后霜风振长柯逺水良可鉴彩云亦易过念尔白于雪日暮当如何
　　李老谷
　　十转山崦交九度沙碛溜始辞平漠旷稍接山木秀老病畏行役慰藉得良遘秋岭晚更妍寒花昼如绣故园夫如何朝阳霜柚
　　泰定甲子上京有感次韵马伯庸待制
　　翰音迎日毂仪羽集云路寂寞就书阁老大长郎署为山望成岑织锦待盈度我行起视夜星汉非故处
　　赋水木清华亭
　　中流泛兰枻望彼嘉树林落日荡野水浮云生夕隂游鱼恋芳藻好鸟鸣幽岑为乐恐易老吾将脱朝簮
　　天厯戊辰前续咏贫士一首
　　目昏畏附火枯坐寒窻中破褐着絮重虚豆兼冰崇病骨于此时浮屠屹撑空呼儿检余厯记日待春风虽欣解冻近翻惊纪年穷贳酒欲自广无钱似陶翁
　　又一首答舍弟见和
　　蜀侯昔罹忧岭海万死中诗书庶不泯焉思禄位崇尔来五十年所以恒屡空涉世惟信道卓然立頽风漫仕非我能偶贫岂人穷深耕定有获归叹两衰翁
　　后续咏贫士四首
　　老骨寒不寐夜长况闻风心悸危欲折局蹐败絮中鸡鸣当晨参马疥刍不充山童衣百鹑唤之愧匆匆求火扫木叶庭树亦已空决起不敢怠曙光屋南东苟遂牛马性归放春草丰
　　归蜀越关陇栈阁危登天适越河济隔堰水丈尺间饥寒迫旦暮舟车计茫然东家有一叟欲去初不言早朝听诏毕唤马阊阖前童奴受宿戒向暖相争先闻之嗔儿子我何为汝牵屦无千金价吾足安暇怜
　　为政贵察色读书在研覃司视既不明两者无一堪尚不逭吏责为师固宜惭圣世无弃物况兹久朝簮决去岂我志知止亦所谙颇闻南山下菊根浸寒潭濯饵千日期冰胪复清涵老马果识道更服盐车骖
　　天风夕号怒霜日殊清妍探架得古书前日手所编奈何视茫茫字若万蚁缘精意成寂寞惆怅还弃捐于惟仲尼衰清梦不复然小子未闻道何以卒岁年
　　观花有感
　　挂巾花树枝酌酒花树下风吹巾上尘花落手中斚清唱起相夀毋遽且聊暇流光急去人莫怪行乐者
　　赤城馆
　　雷起龙门山雨洒赤城观萧骚山木髙浩荡尘路断鱼龙喜新波燕雀集虚幔开户微风兴倚杖众云散
　　同阁学士赋金鸭烧香
　　黄金铸为鸭焚兰夕殿中窈窕转斜月逶迤动微风绮席列珠树华镫连玉虹无眠待顾问不知清夜终
　　退直同柯敬仲博士赋
　　月下白玉阶露生黄金井疎条栖鹊寒衰蕙流萤冷恋阙感时康怀归觉宵永晨钟禁中来白髪聊自整
　　送良上人赋得井上桐
　　桐隂秋转薄井气晓为霜交柯舞幽镜堕叶响鸣珰髙巢翠羽下澄水玉虬藏上人从定出行吟绕石牀
　　送吴子髙
　　怀宝献京国悼亡还独归日落云中树风吹江上衣湘灵瑟在席织女石支机逺道多寂寞强饭勿相违
　　于仲元舍赋红梅
　　白雪不成夜丹霞遂崇朝妙质承日映飞英向风飘醉来红袖近歌罢防云消扬州问何逊何似董娇娆
　　寄题新冶亭
　　窈窕冶亭莫萧条江南秋泛览山河外张乐凤凰丘公子飞翠盖美人囘防舟从兹至黄髪乐哉以忘忧
　　题儋耳东坡载酒堂
　　翳翳儋耳城歴歴桄榔树百年遗故丘新堂设宾阼清风海上至朝阳在庭户丹山五色鳯览徳屡来下甘辛熟桂酒罗列杂藷蓣苻黎多孙子食饮祭先具蛟龙波浪深归来风雨除
　　凿井得甘泉渴者恒自私流润不择地委顺复何疑海南絶风雨水木况华滋隣舍解读书诸生还诵诗何必怀故都聊乐宜在兹星河度白鹤山月悬蛾眉来晚去何速劳人千载思
　　盗发亚父冢【彭城有盗识宝气于亚父冢上发之得一劒云】
　　盗发亚父冢宝劒实累之冢开宝气尽狱吏书盗辞盗言惟见宝宁知亚父谁项王不相信弟子遂舆尸黄壤下深锢千岁复何为大河绕城东落日在城西过客立城下踟蹰望安期
　　应制题王朏画吴王纳凉图
　　雨过太湖上风生响屧廊红绡拂几席白苎制衣裳朱光沦厚地明月在髙堂何以保玉体长年乐未央
　　步虚词四首
　　步虚长松下流响白云间华星列爟火明月悬佩环肃然降灵气穆若愉妙顔竹宫澹清夜望拜久乃还稽首望太霞离罗间层霄絪緼结冲气要眇出空谣前参干景精后引务猷收摄衣上白鹤招摇事晨朝朱光出东海髙台迎赫曦六龙献阳燧九凤保金支链丹轩辕鼎濯景昆仑池拜赐冰玉佩洲共遨嬉学仙淮南王问道刘更生三年链神丹九载凌上清日月作环佩云霓为斾旌囘首召司命灵雨洒蓬瀛
　　题商学士画
　　方士好服食商山多紫芝采之长松下濯以清涧漪沧凉百里内秦皇都不知驾舟载男女筑宫东海涯
　　赠艺监小吏
　　广术何迢迢榆槐防蔽之鼓钟晨莫起车马中间驰此有嫠居者闭户教孤儿十岁学文史十五从吏师丹青出天性落笔有令姿艺监取材伎小大无一遗署儿筦库下禄薄不足为手持一束书求以慰母思告儿勿薄吏公卿出自兹请看孟氏里轲母自有祠
　　记子昻画
　　春风动兰叶庭户光陆离言收竹上露石角挂练衣车行不择路芣苡何楚楚游子憺忘归徘徊岁云莫
　　送西台治书仇公哲
　　陜郊得时雨生意始来复存者事稼穑还者葺墙屋安知凋瘵余政可致新福辟除正广术区井表深渎均齐定恒志忠厚保敦笃岂无忧世士受仕在刍牧为义苦多违好名常不足治书肃将指善类庶有勗
　　送张道士归上清
　　白云盱水上自古多仙人手携绿玉杖头戴白纶巾袖中出风雨天上礼星辰归来庭户静芳草自生春
　　日出行
　　日出上城府日莫当蚤归城门已击柝出郭何焉依下马投馆人空垣月当扉凉风振庭树巢鸟屡惊飞起坐搔白髪忽如霜草稀周公不复梦仲尼故沾衣老莱有孺色传闻惟食嶶求之事已晚徘徊行道微
　　赠治冠者
　　车马入隘巷言防治冠师反关不受客髙坐哦书诗布衣不掩胫昼食甘藿藜冠成动经岁不售亦不辞我少好文章把笔无不为愧尔爰寂寞慎与当自兹
　　赠写真佟士明
　　佟郎居上京阅人如风花拈笔写其似千岁留英华迩来七十年将相纷在目来者有如此往者那可续昔我初北游面白鬓如鸦防染烦粉墨华星映丹霞今如雪中松苦硬杂苍白却视当年容邈如不相识不识当如何临风且长歌黄云接河汉白雪漫陂陀乞身愿归老呉蜀山总好赠君千黛螺翠色秋可扫
　　寄陈众仲助敎上都作
　　学省足清昼词垣惊蚤秋美人隔河汉落月在髙楼持衣未成曲吹笛不胜愁还趋鳷鹊观别制鹔鹴裘
　　赠铁庵道者二首
　　昔游云台观山色上衣青松花春雨落栢叶秋露零饥来煮白石睡起看黄庭人间忽已老莫问少微星海上别妻子山中求茯苓白虎戏渚苍龙护黄扃烧香招五老行厨庖六丁从子似非逺丹霞粲华星
　　题商德符华山图
　　昔祠云台馆行穿御阶栢夕隂岚气深重碧照行客独访张超谷渐觉岩险迫冰生玉井头日射仙掌侧岂无铁锁悬翻身若飞鹘恐烦华隂令不奈昌黎伯王事况有程车马何忽忽流观终南山周览天府国尔来十七年欲往不再得山河想邈悠伤残转萧索摩挲商老图彷佛希夷宅髙哉莲华峰白云澹秋色
　　寄幻庵主者
　　朝游武夷麓莫入匡庐岑放舟临野水采药过幽林清泉磨宝劒磐石鼓瑶琴腊月归溪上还作早春吟
　　赋茅山道士云松巢
　　昔年李太白庐山思结巢褰云自天上和鹤止松梢道士潘闲逺髙居古大茅诵经门卧虎看劒石眠蛟飞步脱凫舄长吟吹凤匏九江览秀色许尔作神交
　　酬上清道士钞隂何诗
　　残雪松上落轻冰砚里生写诗过夜半欹枕又天明少陵爱何逊太白似隂铿不愁劳弱翰亦足动髙情
　　题李溉之学士白云半间
　　山中多白云何由到城邑招之恐不来欲揽遽无迹栖檐候晨光纳牖作秋色用冲不为盈常住宁若客分张任苍松散落还白石日照香炉峯月射仙掌侧有恩封一乡与子当共食
　　题浴日观
　　煌煌赤老乌三浴乃出海波涛始沆瀁宇宙破防昧西登泰华巅东望方丈外稽首希夷翁今晨庆良会
　　为范尊师赋云林清游
　　大茅千仞下结屋三四楹云林户牖润鹤去海天平坐上发长啸人间闻玉笙斸苓春雾重煮术晚烟轻绿室嘘丹气苍崖受日精樵遗伐木斧真降引霓旌九鼎金还就千龄树不倾问谁解居此云是范长生
　　吹笛图
　　白云悠悠去长松披髙丘匡坐吹笛人似是马督邮飞鸿遗哀响幽泉发春流女乐亦何有消摇以忘忧
　　送甘以礼调官归乡
　　甘君有良材于政无不宜白头郡县下尚觉非所施奈何筦库冗而可绌吏师岂直名吏师积学本书诗髙情抗浮云廉节濯清漪君子安所遇固无喜愠辞嗟我忝从官簮笔恒殿帷竟无国士荐徒称故旧知晚岁向田里藜杖相追随尊酒以怡老未为负明时
　　送李彦方闽宪
　　文监李公彦方出贰闽宪同朝羣公皆赋诗以为赠彦方屡擢台职激扬之宜有不待予言者适有一事深有感于愚衷先正鲁国许文正公实表章程朱之学以佐至元之治天下人心风俗之所系不可诬也近日晚学小子不肯细心读书穷理妄引陆子静之説以自欺自弃至欲移易论语章句直斥程朱之説为非此亦非有见于陆氏者也特以文其猖狂不学以欺人而已此在王制之必不容者也闽中自中立之归已有道南之叹仲素愿中至于元晦端绪明白皆在闽中不能不于彦方之行发之去一赃吏治一弊政不如此一事有以正人心儒者之能事也集卧病目尤甚援笔书此云
　　七闽去天逺颠连苦无告牧人受深寄昧者覆为暴犀象杂金贝饥渴剧饫膏大言相鄙夷餍夺心自恔岂无循廉吏实病黑白挠聪明属旒黈听莹资所到李侯金闺彦图史擅雠校晨闻大夫奏夕理武夷棹君子慎脩职宁适丰廪稍蕉荔甘多毒姜桂老堪芼所怀延平翁扬休似明道授受有源委精微足探讨言立圣如在表正愚可造师匠久不兴真妄如枘凿云何诮支离肆诞长凶傲异言古所诛末学足深悼闽虽在海隅前闻此渊奥正谊从简编良俗宜善导赠言不及他持此永为好
　　题郑秀才隐居
　　陶翁昔好菊荒径不暇锄素琴初无名酒亦屡虚虽有二三子薪水不读书凄凉千载下髙名将焉如不如鬼谷洞郑子乐有余种菊以为田田中更为庐善药不二价咏觞送居诸有子挥五凉风在庭除时来青田鹤亦出濠梁鱼昨者游京师侯门曳华裾捧檄忽一喜翩然告归与芳蒲采甘露玉浆酿清醑老父坐堂上稚子具篮舆晨游南山陲暮濯清水渠席间抚猗兰房中咏关雎以此得髙夀何必南阳居
　　题朱邸竹木
　　猗猗淇园竹结根盘石安枝榦相扶持风雨不可千其实凤所食君子思保完恒恐声影疏萧条霜露寒金玉慎髙节千载承清欢
　　咏史
　　轩后邈已逺汉武亦雄哉荒忽九州外百年过烟埃变化庶长久临海筑层台黄金靡镂饰乔林摧断裁乐通竟先死孙卿殊未囘不知作者意空令来者哀奉盘泣繁露驰道殷奔雷志气昔所在风云恒往来
　　画古木
　　荒郊卧苍苔蛟龙在其上不知风雨来垂影一千丈后主拨镫法江南久寂寥空令没骨画容易媚中朝
　　赋苏伯脩滋溪书堂
　　滋源恒伏流春雨川乃盈林畴广敷润草木俱繁荣临深见游鯈仰乔有鸣莺君子乐在斯斋居托令名积学抱沈黙时至有攸行抽简鲁史存采诗商颂并禹穴追马公湘江歌屈生纫兰不盈握伐木有余情浩然欲浮海归兴还濯清方舟我为楫白髪愧垂缨
　　题薛外史琼林台
　　髙台积方石琼林树交柯晨光白雪夕景纒紫萝每闻樵子唱恐是仙人过尘世在足下岂能闻笑歌过海只骑鹤开池还养鹅外史政潇洒太白乌足多
　　送张兵部孟功巡河分题得屋上乌
　　花发上阳春门开未央曙城柝起羣栖流光散朝羽息影须近檐结巢愿当户辘轳转金井终日灌嘉树
　　题彭泽陶氏家谱
　　百甓在户外五栁当门前燕去王谢宅人依墟里烟述德尚千载人情犹昔年以安遗孙子髙哉为世贤





　　道园学古录卷一
　　钦定四库全书
　　道园学古录卷二
　　元　虞集　撰
　　芝亭永言
　　古诗七言
　　赋洛川老人九十
　　洛川老人年九十须眉如画身玉立锦袍金带方乌巾手挽强弓无决拾八月平原秋气髙闻有狡兽依蓬蒿清晨上马薄暮返累骑毛血悬鞬櫜身是前朝将家子生逢太平百无事都将英气化髙年何物小儿堪指使太守上言朝有恩束帛养牛兼上尊洛川老人过百岁击壤为歌传子孙
　　张令鹿门图
　　张侯襄阳人深知襄阳乐十年宦学怀襄阳故托豪缣写山郭老我不乐思蜀都人言嵩阳好隐居三十六峯常对面水竹田庐还可图欲往不能心懆懆忽见新图被山恼沙禽浦树俱可人金涧石牀为谁好向来耆旧皆英雄驾言从之道焉从弄珠月冷识游女沈劒潭深知卧龙八月霜晴水清浅闻道扁舟足回转何时古寺傍檀溪几处残碑在江岘呼鹰台高秋草多养鱼池中莲芡波蜀嵩未必不如此我今不游奈老何张侯张侯蚤结屋莫待史詹为君卜要看垅上课儿耕好在鱼梁白沙曲
　　子昻画马
　　忆昔从公侍书殿天闲过目如飞电池边尽有吮豪人神骏谁能夸独擅公今骑鲸隘九州人间空复看骅骝惟应驭气可相逐黄竹雪深千万秋
　　湛湛行
　　湛湛天宇以黝星白如银垂近人牛羊散漫草多露大帐中野傍无隣去年八月羽书急妇女上马小儿泣今年八月天子来身属櫜鞬月中立
　　家兄孟脩父输赋南还
　　大兄五月来作客八年不见头总白五人兄弟四人在每忆中郎泪沾臆我家蜀西忠孝门无田无宅惟书存兄虽筦库实父防弟窃微禄承君恩文章不如仲氏好叔氏最少今亦老五郎十岁未知学嗟我何为长逺道诸儿读书俱不多又不力耕知奈何忧来每得二三友看花把酒临风哦蜀山嵯峨归未得盘盘先垅临川侧碧梧翠竹手所移应与青松各千尺南风吹雪河始冰兄归乌帽何棱明年乞身向天子共读父书歌太平
　　子昻墨竹
　　吴兴画竹不欲工腕指所至生秋风古来篆籀法已絶止有木叶雕蚕虫黄金错刀交屈铁大隂作雨山石裂蛟龙起陆真宰愁云暗苍梧泣湘血吴兴之竹乃非竹呉兴昔年面如玉波涛浩荡江海空落月年年照秋屋
　　商德符画幽篁古木
　　湘君宫在洞庭湖幽篁古木龙所都石坛雨长碧苔藓水屋风动青瑚老人欹枕看蝼蚁嫠妇停舟聼鹧鸪江南蜀道问来往商公商公今有无
　　吴郡陆友仁得白玉方印其文曰卫青临川王顺伯定以为汉物求赋此诗
　　将军骑从公主时岂意刻玉为文章袾襦已随黄土化此物还同金鴈翔军中只识长平侯西风木叶茂陵秋人生卑微何可忽碌碌姓名谁见收
　　为达兼善御史题墨竹
　　蜀道荒凉多古木筼筜千尺相因依小年惯见今白髪杜宇夜啼愁不归老可尝作陵州守古墨蛟龙多入手春雷每恐破壁去神鼎空令防魅走丹丘越人不到蜀脩叶何以能纵横内府人家烂漫写使可见之心亦惊江南御史龙头客暂别那能不相忆知君深识篆籀文故作寒泉溜崖石
　　画鹤
　　薛公少保昔画鹤毛羽萧条向寥廓通泉县壁久微茫故物多非况城郭长鸣濶步貌闲暇解写髙情亦竒作田中芝草日应长石上松花晚犹落赤壁江深孤月小白云野迥秋霄薄羣帝相从绛节朝八公许制黄金药误撄尘网迹易迷移召中洲梦如昨借悬素壁忆真侣忽有微风动林壑碧虚寥寥积雪髙直过萧台絶栖泊
　　题画
　　棠梨生竹间牵牛引蔓相因依晨华坠露天水碧断藓络石斓斑衣鹪鹩踏枝岁将莫蟋蟀在户人当归萧条落墨人间稀吁嗟乎萧条落墨人间稀
　　写庐山图上
　　忆昔系船桑落洲洲前五老当船头风吹云气迷谷起霜堕枫叶令人愁髙人只在第九疉太白一去三千秋石桥二客如有待裹茶试泉春岩幽
　　题旦景初佥司画
　　旦公山堂城东南画图古桧何毵毵城中无山有山癖直借豪墨穷幽探旦公弹琴古桧下郁郁窗户生晴岚春雨时来鹤鸣谷秋声夜作龙吟潭先皇昼坐羣玉府内使趋召飞双骖毕宏韦偃出中秘营丘北苑开縢缄是时旦公主舒卷一二文士相交参旦公归来坐成想亦颇拈笔为楩楠伯熈奉诏每有作礧砢相并将无惭嗟予怀归亦已久摩挲老目百不堪山中岂乏真偃蹇可容白髪抽朝簮
　　题柯敬仲画
　　予先世居隆州州治之后山石室翁守郡时隆为陵州州事简时来就吾家拾故纸背作茅兰竹木之属所得颇多吾幼时尚拾得数纸今亦亡之丹丘生用文法作竹木而坡石过之近又以新意作墨花甚妙从子悦有眉山学官之行丘为作此予爱而赋之
　　昔者老可守陵州守居北山吾故丘太守时来看山雨每画纸背成沧洲老蒲松烟色过重挥霍隂崖交劒矛百年离乱亡故物敝箧江南谁复收新图筼筜枝叶脩使我不乐思昔侯碧鸡祠前杜鹃呌玉女井上丛篁幽棠梨树髙青子落碧花翠蔓荣牵牛扬雄无家不归老蟏蛸蟋蟀寒相求丹丘先生东海客何以见我空山秋萧条破墨作清润残质刋落精英留陂陁重复分细草山石萦纡生乱流眉山学官莫厌冷言归故乡非逺游石田茅屋倘可得万里欲上东呉舟百花潭深濯新锦持报以比瑚钩
　　白翎雀歌
　　乌桓城下白翎雀雌雄相呼以为乐平沙无树托营巢八月雪深黄草薄君不见旧时飞燕在昭阳沈沈宫殿锁鸳鸯芙蓉露冷秋宵永芍药风暄春昼长
　　敬仲画扇
　　松根茯苓如石髓服食令人夀千岁子欲求之观此图老身偃蹇枝扶疎长镵篝火新雨霁羽人丹丘期不至却剪苍筤崖石间吹作龙吟秋满山
　　题简生画涧松
　　简生与我皆蜀人留滞东南凡几春每拂齐纨作山水使我感慨怀峨岷如此长身两松树满谷悲风散隂雾雌雄如劒变为龙鳞鬛齐成擘崖去秘阁尝观韦偃图苍润雄深世所无黙识形神出模画把笔莽苍增嗟吁玉堂宝书本同馆官府既分难复见摩挲新墨慰衰朽鬓雪飘萧数开卷昔我樵牧青城山坐起政在双树间当时简生若相见应并写此聴潺湲刘郎集贤好宾客好着幽窻对晴碧凌云为我哦七言有鹤飞来破秋色题李受益承防作东平章万户继志堂后
　　将军腰间黄金符父兄功成百战余太平不复事弓马秋雨髙堂闻读书门有乔松墓有草永言思之愿终保幙中宾客谁属文东鲁儒生国元老
　　题柯博士画
　　矶头风急潮水长蒹葭苍苍系鱼榜青山一髪是江南白头不归神独往幽篁绕屋茅覆檐木叶脱落秋满帘买鱼沽酒待明月定是黄州苏子瞻子瞻文章世希有谪向江波动星斗夜投断岸发清啸栖鹘惊飞怒蛟吼图中风景偶相似欣然挥洒春云开子瞻应是念乡里还化江东孤鹤来
　　题髙彦敬尚书赵子昻承防共画一轴为户部杨侍郎作
　　不见湖州三百年髙公尚书生古燕西湖醉归写古木吴兴为补幽篁妍国朝名笔谁第一尚书醉后妙无敌老蛟欲起风雨来星堕天河化为石赵公自是真天人独与尚书情最亲髙怀古谊两相得惨淡酬酢皆天真侍郎得此自京国使我观之三叹息今人何必非古人沦落文章付陈迹
　　题滦阳胡氏雪溪卷
　　去年予与侍御史马公同被召出居庸未尽东折入马家瓮望缙山度龙门百折之水登色泽岭过黑谷至于沙岭乃还道中竒峯秀石杂以嘉木香草辇道行其中予二人按辔徐行相谓颇似越中但非扁舟耳适雨过流潦如奔泉则亦不甚相逺郭熈画记言画山水数百里间必有精神聚处乃足记散地不足书此曲折有可观恨不令郭生见之滦阳胡太祝乃以雪溪自号岂所见与予二人同乎然滦水未秋氷已坚寻常已不可舟况雪时耶当具溪意云耳因为赋诗云
　　积云平沙隂山道射虎残年不知老岂识船如天上坐翠竹为帷树为葆昔乞镜湖苦不早白髪如丝照清潦它年此地若相逢应着渔蓑脱貂帽
　　题杨友直检校所藏李营丘枯木图
　　老龙出海苍髯须营丘枯木天下无囘枝屈铁堕崖雪涧底应拾青瑚明堂清庙要梁栋朔风吹沙泽腹冻老身不用叹迟莫按图来求万钧重
　　题詹圃老梅图
　　乡人共识古梅树移植詹亭仍百年计时当生宣政前僻逺幸遗花石船昔侨宝唐防故物石楼嵯峨白沙白陵阳慈竹乐公移根节相扶俱逺客此树乃在隣邑间看花食实真足闲人言支离故多夀我意培植兹惟艰华盖髙人世师表为尔赋诗歌窈窕詹家孙子多读书早晚春雷化龙矫
　　酬萧侯送蒲萄
　　萧侯昔致蒲萄苗山童不灌三日焦宛西上品复亲致手种窗南自浇水一月当生一尺长移向江头薜荔墙秋深雨足马乳重举囊石压青霞浆是时萧侯当走马来访衰翁茅屋下酒酣舞劒倾一尊不信金盘露如泻
　　题衮尘骝图
　　骅骝食粟石每既立仗归来汗如洗脱羁展转聊自恣落花尘土随身起君不见春雷起蛰龙欠伸雾拥云蒸九河水
　　律诗五言
　　林臯亭
　　九月天气肃鹤鸣在林隂使君甚好客来者总能吟红树秋山近黄华夕露深隣翁八九十有酒即相防
　　题子昻长江疉嶂图
　　昔者长江险能生白髪哀百年经济尽一日画图开僧寺依稀在渔舟浩荡囘萧条数根树时有海潮来
　　挽胡伯恭令尹二首
　　二十南陵簿才名舅氏同千金劒客散一棹酒船空朱绂称循吏安舆已病翁神明尽今日叹惋谩羣公病起思归日斋居卧治时抱孙方在膝反席遽如遗江路牵愁逺坊门望到迟遥怜贤弟哭未忍老亲知
　　题雪谷晓行图
　　踏雪度嶙峋霜髯跨玉麟前瞻那有际后至岂无人松树纷纷老梅花的的春金乌海底出遍界烂如银
　　送先陇二隣僧还吴二首
　　兰若背山隂松筠夹迳深门闲容虎卧湖近听龙吟雨过泉添涧风飘磬出林衲衣皆旧识一一谢幽岑东崦忆招提幽防日未西过山随虎迹倚石待猿啼云外催归锡松间觅旧题卜隣吾欲老母惜伴扶藜
　　节妇王夫人刘氏
　　忆昔中丞在清淳古道存节髙贤女弟文托外诸孙慈竹宜家庆桓楹表国恩燕秦郁相望美俗系人门
　　次韵阿荣存初参议秋夜见寄
　　寓馆城门夕髙秋雨露开天垂华盖近月转紫垣来疏濶思良防淹留到不才深期谢安石挥麈散风埃
　　雪谷早行
　　积雪拥柴门行人稍出村溪头或遇虎木末不闻猿接栈回山阁支桥就树根驱车上重坂回首见朝暾
　　雪岩楼观
　　髙阁丹青起中天紫翠分窻当太白雪门俯九疑云伐木山人去吹箫帝子闻尘中归未得春思转纷纷
　　送人之劒阁倅
　　往年登劒阁快马着春衫设险怀前赋磨崖觅旧劖乡人游雪界郡倅试冰衔归道观新政春江不挂帆
　　寄子山尚书
　　竹色侵衣碧重帘雨气深白鹅翻墨沼紫燕入书林北海春尊侧西山夕阁隂东曹公事少歌舞散黄金
　　漫兴
　　雨阁添衣润风帘隠几髙白头更事少病目向书劳南客传音信东家问酒醪江边茅屋破归楫若为操
　　送张尚德
　　史馆荐张尚德为检阅官朝廷以为宜称可其请未奏也有司以阙簿注新进士尚德颇有闻即敛裳宵逝噫进退若是可以信史馆之荐人矣予力虽不足以留之亦终不敢失之也故作诗以饯之
　　六月初闻雨官河潦水生江南归宋玉稷下谢荀卿雕鹗青霄迥蒹葭白露盈都留诗兴在来听上林莺
　　寄丁夘进士萨都拉天锡【镇江录事宣差】
　　江上新诗好亦知公事闲投壶深竹里系马古松间夜月多临海秋风或在山玉堂萧爽地思尔佩
　　送赵继清令尹之官安陆
　　云梦开七泽陪尾贯连山为政烟尘表吟诗松竹闲故人总华要令尹独清闲文学偏宜老毋愁鬓发斑
　　明皇按乐图
　　新度霓裳曲三年敎得成惊鸿浑不下飞燕若为轻芍药春亭莫芙蓉野水生梨园多白髪吹笛到天明
　　送长沙守
　　白髪长沙守循良又好文近辞金马去逺有玉鱼分对竹听湘雨开帘看岳云汉廷思贾谊一饭莫忘君
　　送赵编脩祀西岳江渎
　　西道祠官去东风入斾斜汾隂已归鴈江水正飞花岁事闻宜谷乡人喜过家老来思故里欲寄使君车
　　代众仲作
　　昔在泉州住将军每见招春云山对屋夜雨水平桥池鸭穿荷叶溪鱼上栁条禁城钟鼓起车马晚萧萧
　　题宋云举太常临汾二节妇序后
　　许氏侄从姑相承患难余自伤还自誓同志复同居白髪冰霜共丹心铁石如有关名教重珍重太常书
　　送王照磨之官云南
　　遗庙珍珠浦归舟僰道溪飞鸢愁暑雨走马畏山泥官署尊丹鹫祠官胜碧鸡题诗逺相送红日五云西
　　玉堂燕集图
　　朝廷多暇日别馆又青春薄醉犹催酒清歌况有人玉堂金砚匣翠袖白纶巾老去浑无赖凭谁为写真
　　寄答桂风子先生
　　深隠庐山里题诗忽见存风髙应跨凤月落更听猿酒熟邀皆去丹成笑不言云屏第九疉相与浴晨暾
　　寄莆田先生
　　悬榻尘生席深居昼下帷齐眉安馈食拥髻近歌诗药裹须钟乳书题忆荔枝白头吟更苦何必蜀人思
　　郑谷图
　　道士徐太虚生纸画山居林壑春烟里桑麻夜雨余过桥九节杖连屋一牀书自是子真谷归耕三月初
　　画桧
　　茅山多古树此桧更长生鹳鹤栖来穏蛟龙化得成云深还近户月落似闻笙千载如相见苍然故旧情
　　李员峤墨竹
　　河东李学士随意放洋州月落亭隂迥云生谷口幽江涛空渺渺笔墨更悠悠潇洒西清地令人忆旧游
　　为欧阳少监题宋好古竹
　　幕中能写竹作此雨潇湘出石根还瘦临溪影更长班班稚子立一一凤雏将日有长安使平安问老苍
　　赠杨友直
　　雒阳杨友直字儗汉中郎画若锥穿石垂如雨漏墙舞花羞女美醉草笑僧狂昨日鸿都学烦君写数行
　　题朱邸竹木
　　江上复春雨层隂覆碧波石髙龙影卧林迥鹤声过解佩猗兰浦扬舲落木坡佳人翠袖薄日暮欲如何
　　寄阿尔和学士
　　问讯东泉老江南又五年凉风鸣步屧明月棹歌船陪讲长怀旧还朝独后贤治平二三策蚤晚玉阶前
　　赤壁图
　　过鹤生新梦携鱼忆旧游清霜凋木叶落月涌江流隠者时堪访良田亦易求如何玉堂夜白髪不胜愁
　　题况肩吾县令赠行卷
　　县庭都禁谒只许见诸生接壤皆兴学游民亦愿耕歌居室迥山水画图清千载云岩石能留令尹名
　　送朱万初之广东照磨
　　圣主多清暇临池爱日长天章垂凤彩云气动龙香进谏惭簮笔争书敢近牀承恩君最蚤服玉向炎方
　　八月八日有感题视草堂壁
　　载笔趋芸阁探囊索緼袍坐销秋日净心折夜风高识字头先白谋生计转劳文园多病渴常想赐蒲萄
　　赋程氏竹雨山房二首
　　春雨过山竹幽泉绕舍鸣燕泥书帙晚鱼浪钓丝晴奉席从孙子连牀总弟兄旧闻林下叟读易到天明游子闻春雨思亲望故园竹间开几席花底注山尊累世书连屋频年稻满村卜邻淳朴地絶学欲重论
　　戏作试问堂前石五首
　　试问堂前石来今几十年衰顔空雨雪幽致自风烟微醉寒堪倚孤吟静更眠旧湖春水长谁系钓鱼船为问堂前石何年别太湖春风神不王夜月影长孤岂中明堂柱空遗艮岳图颇思嘉种木岁晚与相扶为问堂前石何无藤蔓纒金莲疑可致紫菊若为妍旧梦遗波浪闲情阅岁年只缘相识久亲为濯清泉碣石久沦海女娲曾补天乾坤遗蕞尔雾雨护苍然淬劒龙随化弯弓虎自全昔贤多赋此谁识最流传为问堂前石屡逢堂上人逺来嗟最久独立与谁隣运载劳车马摩挲识凤麟銮车书吉日追琢到嶙峋
　　代石答五首
　　幸自隣顽鄙毋烦问岁年当寒金作砺向暖玉生烟眉黛无归意羊羣有叱眠凉州三百斛亦未酹觥船昔观一柱观还度几重湖雪尽身还瘦云生势不孤研穿邺台瓦赋就草堂图芝阁云在危踪敢借扶牛角何堪砺蜗涎谩自纒沈防辟邪古羞澁望夫妍神物须清鉴灵根属小年金舆曾共侍千载忆甘泉转徙宁论地存留亦信天露盘危欲折刼火不同然雒下残经断岐阳数鼓全向无文字托寂寞竟谁传去岁留诗别嗟哉白髪人冠依子夏制居切左丘邻执籥充振鹭脩辞缀获麟终须愁坎防勿用诮嶙峋
　　送鲁子翚廉使之汉中
　　封上颂台礼轻车入汉中节毛吹渭雨木叶动秦风把酒台基古驰书岁事丰朝囘倚西阁日日数归鸿
　　立春夜试墨
　　轻雪作春花飞来入鬓斜紫貂迎晓雾绛蜡晴霞书诏频趋阁思归即借车几时将稚子随意踏江沙
　　蜀人曲江之官赠以墨竹
　　拈笔写琅玕清风入室寒蜀山空偃蹇海郡更盘桓云雾琼箫逺冰霜玉节完莫忘乡里意持向曲江看
　　正月十一日朝囘即事
　　宫树春隂合霓旌拂曙来天光临阁道云气转蓬莱画漏沈沈鼓晨尊滟滟杯香霏帘底雾乐殷殿前雷祥瑞仪曹奏珍淳尚食催舞庭分鹭序效献过龙媒融雪微生草轻风不动埃老人南极至王母上方囘玉色何多喜金华得重陪裁诗贺新雨西阁待门开
　　赠别兵部崔郎中蹔还髙丽即囘中朝
　　东髪来东海从军护北门珠光连旭景玉气达春温渊静龙含德门严虎列屯从容参幄帐慷慨属櫜鞬拜表推黎献趋朝谒至尊云依温室树星入紫微垣不道璠璵贵仍婴筦库烦利行虽近市义守不窥园眷遇忘身得危难欲手援怀邦维父母于国实甥婚骎骎还羁靮源源致璧飱鲁连名竟重箕子敎应存简在从当日扶持仗宿藩清宫风肃肃骖乘火焞焞帝所为郎重王家报礼敦暂伸桑梓敬未爱李桃繁神阙秋期早康侯昼锡蕃九成思阁凤六月待溟鹍
　　次韵筠轩司徒足成旦公所藏英宗御题之句元题曰日光照吾民月色清我心又题琴曰至治之音
　　化国多长日髙人侍紫宸观书从上相属笔念生民云汉文章备风雷号令新惟应青简在能载古风淳御翰龙池晓繙经鹫殿隂云依清静叶月印妙明心千载堂堂去诸天肃肃临朱谁为鼓至治有遗音
　　次韵李侍读东平王哀诗
　　宇宙生竒变明良陷逆图传闻昏白昼悲愤结全区治极机潜否恩深事失谟犯车仍断軏壊户竟伤枢魑魅嫌明镜强梁忌雅模甘心成首祸借口肆羣腴隠忍危冲决凭陵善唯俞自天徯鈇钺累月具箪壶裹草疑无地招魂竞出都笳鸣残夕月马偾四交衢所痛仓皇际将无古昔殊腹心何蛊蚀肘腋不支梧列位多翘楚千城总豹防讵言归厄数不复颂贞符天讨公无赦皇心爱不姑报雠论婉娈锡爵酹呜呼相业今如在民生实少痡谁能疵璧玉唯有泣琼珠执简书羣盗当关欠一夫驰奔嗟薄日沐浴止中途决去思投阙违之或泛湖危知无复死恨不奋前诛春雨烦寃涤朝阳癙思苏讴吟申感慨述作惧荒芜芒忽思离散焄蒿起菀枯神还嵩岳峻气直斗杓孤陟降先皇侧囘翔造化徒英灵常防合瞻想岂虚无
　　庆史显甫治书父八十
　　治世尊三夀髙年见八朝羽仪参汉皓神观迈周乔柱下声名逺壶中日月饶微酡霞灼灼新沐雪萧萧地厚原初峻天全玉不雕一经传令子贰宪肃羣僚侃侃称时望英英树国标绣衣兼防服白日上青霄上夀归荣异推恩锡爵超紫深宗伯槖金重列侯腰珍膳应恒从安车必见招乞言逾药石报德称琼瑶千岁庭来凤羣工韵合韶陈诗方懿颂击壤比康谣
　　送国王多尔济之辽东
　　太祖收中夏元臣有武功建邦开土宇为位冠君公奕世王章在诸孙相业隆春秋周正月礼乐鲁新宫鹿币金遗酎熊侯筭失中河山仍铁券宝玉右雕弓投笔邹枚秀扬旍芮绾雄塞云依碣石冻雨洒辽东戎器櫜藏尽贤书奏纳同大夫劳御惇史采民风
　　送陈硕
　　莆田陈氏庆厯名法从故家也自众仲来京师集得友焉凡问学脩已之事有益于愚陋多矣又从知其父兄之贤也问所自出则南塘赵氏信乎其学之有传矣尝以其从子硕来见予爱其端谨可望南归省父众仲送之以文予不能忘也乃赋诗曰
　　六岁过闽郡书声忆满城目盲今子夏心醉昔延平尔叔同游息吾文愧老成每分重席暖相对一灯明逺海乘桴意髙山伐木情愿携笻竹杖往看荔支生辟掾青衫旧趋庭防服轻为言穿木榻亦未厌藜羮宝瑟留飞鴈兰舟及啭鸎佩怀湘渚赠绶向会稽迎去去江云湿飘飘岛雾清重来知有意时我已归耕
　　奎章阁有灵壁石竒絶名世御书其上曰奎章玉有勅命臣集赋诗臣再拜稽首而献诗曰
　　禹贡收浮磬尧阶望矞云自天承雨露拔地起絪緼击拊磬音合衡从玉兆分巨鼇三岛力威凤九苞文辨位资干坎为山镇幅员固知兴宝藏不假运神斤书帙侵春润香炉借宿薰烟光晴冉冉波影昼沄沄融结繇元化登崇荷圣君瑞于出洛重若鼎来汾柱立尊皇极磐安广帝勋讵云陈秘玩因愿献前闻
　　送南宫舍人赵子期宣诏交阯
　　三年颁正朔五月向南交将命方离阙陪臣已在郊衣裳鸿羽渐干戚虎皮包瘴雾冲风散泷湍急雨捎朱鸢窥土室白雉下橧巢夜浦蛟停织阳冈荔坼苞初筵纷防罽后骑器笳铙诹日脩王贡兼时眡客庖方言书仄理海错借菁茅汉柱苔侵篆秦林柱拂旓括囊无薏苡当户有蟏蛸即见还英节毋烦筮繇爻














　　道园学古录卷二
　　钦定四库全书
　　道园学古录卷三
　　元　虞集　撰
　　芝亭永言
　　七言律诗
　　送袁伯长扈从上京
　　日色苍凉映赭袍时巡毋乃圣躬劳天连阁道晨留辇星散周庐夜属櫜白马锦韀来窈窕紫驼银瓮出蒲萄从官车骑多如雨祗有扬雄赋最高
　　代祀西岳至成都作
　　我到成都才十日驷马桥下春水生度江相送荷主意过家不留非我情鸬鷀轻筏下溪足鹦鹉小窗知客名赖得郫筒酒易醉夜深冲雨汉州城
　　赠星上人归湘中
　　潭北湘南无影树一花吹度海门潮天香满室定初起云气上衣身欲飘宝月夜寒龙在鉢银河秋近鹊成桥岂无一个卭州竹与尔松根共寂寥
　　子昻秋山图
　　翁昔少年初画山丹枫黄竹杂潺湲直疑积雨得深润不假浮云相往还世外空青秋一色牕中逺黛晓千鬟瀛洲鸡犬同人境尚想翁归向此间
　　题黄竹村所藏画卷
　　云覆城隂雪一坡寒梅疎竹共婆娑经行不觉篮舆逺防染还疑防笔多蜀栈暖云生野树匡庐晴照落江波商公已老高公死惆怅谁人奈汝何
　　过池阳赠周南翁同知
　　使过池阳闻上日好怀浩荡为君开江千维楫车马集亭上持杯风雨来通夜鱼龙听语竟明年鸳鹭忆朝囘九华秋色翠可食为问谪仙安在哉
　　安庆路双莲寺得上人超然亭
　　超然之亭何所超双莲孤塔共岧嶤城头疎雨散花至江外断云将雨朝晨饮旧从香积化晚钟仍送海门潮防原怅望空归去此地安禅试往招
　　谢茅山主者赠白罗氅衣请为作大洞祖宗师四十五賛
　　鹤氅裁成雪色新仙翁持寄感情真清高自此全抛俗寛博由来穏称身佩玉洞闻云外响劒光飞射日中尘画图写向羣真里便是挥毫賛咏人
　　送莫京甫广宪经厯
　　延春阁下承恩日是我经帷侍讲时方拥青编临绮席遥看朱绂拜丹墀风微细草鸣珂佩日暖飞花近鬓丝上忆逺人常轸念莫言南海是天涯
　　集与诸公游尚书何公山庄公孙斯明先为剪薙荆榛并致酒馔遂得瞻敬尚书墓道尽日乃还偶成四诗酬斯明兄弟并简同游者
　　盛德高年陟泰阶归防仙隠石楼开旧闻前引朱衣吏每为行吟绿迳苔夜色园林琼圃树春寒亭馆石湖梅谁家今有贤孙子黄菊高秋与客来
　　先君夙有登临志老去无能共往还敢谓菊花怜寂寞许教笻杖歴孱顔地高天近惟秋好云淡风轻尽日闲早晚涪翁酬素约更从几杖一跻攀
　　石梯一迳仙凡交过此先见苍崖坳幽穿斗角潜蛟窟危出云根栖凤巢题字百神惊涧底啸歌众籁越林梢重吟仙伯石楼咏一解齐人山鬼嘲
　　黄姑仙崖置屋牢我蹑飞磴如猿猱环山翠黛是城郭平地白云皆海涛人头关上走马健仙掌峰前飞隼高愿得金丹换毛骨三清八极共游遨
　　黄氏妹之葬余以他故不及送之既葬之明日仲常弟与谭元之表侄述事兴怀形诸咏叹后十余日始得并见诸公和章集忧患之余触事易于伤感俯仰存殁不觉清涕之交頥也依舍弟韵亦述二章一以示黄氏诸甥一以寄元之表侄
　　寒泉涓涓山木秋子弟行役荒原头忍听诸甥哭慈母浩将孤泪洒新丘山川神气蚤晚复珠璧辉光日夜浮不惜衰年待尔辈受成积德过岑楼
　　忆别高堂十五秋不堪俯仰雪盈头翁时赠玉歌清渭子正将车从太丘久矣孤懐成寂寞勗哉古学矫虚浮每看舍弟承咨辨如见从容月满楼
　　题故太子少傅翰林承防李野斋幽居图
　　车盖归来托逺林鲁山崒鲁原深渔樵相识频分席宾客时过共赐金百岁仪刑犹近古五朝文物至于今披图想见登临地松满徂徕起夕隂
　　送江声伯
　　家近茅峰无百里羡君来往及清秋每看丹井晨光起几见龙池雨气浮白髪红尘嗟我老素书玉诀使人愁仙都羣老浑相识定着云裘访羽丘
　　欧阳元功待制入院后仆以兼领成均辰酉甚严絶不得相见今夜当同宿斋宫赋此先寄并柬谢敬德脩撰
　　学省初兼禁直稀故人同署却相违食余苜蓿承朝日坐候棠梨过夕晖【成均堂东有棠梨树日影至则师生始散二十余年矣】预喜奉祠秋寺烛定知催襥早朝衣今晨瘦马经门巷想拥青绫尚掩扉
　　次韵张蔡国公淡庵青山寺诗
　　相国观山负夙期圣恩祗许暂相违身随云影留三宿心了泉声絶百非开士谈空依寳树野人耕雨荐山薇双龙深护安禅处绕坐诸天近紫微
　　次韵国子监同官
　　坐隐乌皮髀肉消诸生应笑懒边韶阶前老马随秋草袖里遗编俟早朝乞米西隣晨有粥留家南国暑无绡经明亦是归耕好清梦无时万里桥
　　学宫南直禁垣隂假寓唯愁两壁沈一曲镜湖遗老事三年经幄小臣心银河囘夜天逾近草迳迎秋露转深珍重乡人居巷北时能来往和鸣琴
　　次韵马伯庸寳鉴学士见贻诗并简曹子贞学士燕信臣待制彭允蹈待制
　　禁庐晓直夹城西经笥龙光暎璧奎绕阁浮云飞野马当阶生草伏驯麛雷行已识天无妄风烈唯闻帝弗迷徒积寸诚无补报每还冰署欲鸡栖
　　其二
　　奉节通宵虎帐西重光贯玉护文奎赐余分食兼羔雉侍侧专茵杂豹麛乐事易成团月怨吟情深入五云迷上林更有高枝在彩鳯还来择旧栖
　　鼇峰者国史院庭中石名也伯宁御史为仆言自其先公时与诸老名胜赋诗者盖数百篇今玉堂无本而御史家具有之且曰峯所托差低盍稍崇其址乃八月五日既克如命因赋此以报且请录示旧诗补故事以传云
　　视草堂前石一拳何人移置自何年久怜翠色连重地故拔孤根近九天俯仰百年承雨露等闲千尺接云烟故家御史遗书在为录鼇峰旧赋篇
　　进讲后侍宴大明殿和伯庸賛善韵
　　丞相承恩自九天讲臣春殿秩初筵养贤敢谓占頥象陈戒犹思诵抑篇既奏文韶兼善美岂无后稷暨艰鲜愿推余泽均黎庶乐只邦基亿万年
　　劒履归来带玉瑶元臣促召不崇朝盍簮诚与朋求助纳约须从牖向招御栁新条临昼殿仙桃晓色上春潮校书寂寞扬雄老亦赋凌云丽九霄
　　十一月二十夜思仲常弟
　　江梅应发去年丛叔也俄为毕竟空来后去先康节苦离多会少子瞻穷近书时阅犹疑在旧学重思孰与同万里相从怜季子白头清泪夜牕中
　　还京闻讣在秋余老泪无多眼易枯丹旐到无频入梦佳城得否未收书食贫未巳怜孤幼述德无闻愧老夫忍读近缄成永诀为敦衰薄趣归与
　　次韵道士窦神清赋舜粟
　　帝德无为保太和厯山遗种有嘉禾想经稷教躬耕法正及尧时击壤歌斾斾九秋新雨露离离千古旧山河曲肱饮水几忘肉最忆宣尼感叹多
　　太一道士张彦辅族本国人从德真人学道妙龄逸趣特精绘事为其友天台徐中孚用商集贤家法作江南秋思图东观大隠蜀虞翁生为赋此诗
　　三年别却钓鱼矶昼看新图夜梦归石壁苍松含爽气江沙翠竹弄晴晖西瞻雪岭家何在东入天台路转微贺监若蒙湖曲赐遍翔千仞振尘衣
　　赠窦神清归隠茅山
　　翩翩归鹤自辽东又向茅山拟住冬啄食定依何处竹结巢应得古时松雪满空山骑一虎月明秋水佩双龙别来彷佛三千嵗亦欲还栖第一峰
　　题南野亭
　　门外烟尘接帝扃坐中春色自幽亭云横北极知天近日转东华觉地灵前涧鱼游留客钓上林莺啭把杯听莫嗟韦曲花无赖留擅终南雨后青
　　送贡仲章学士奉祠岳渎
　　三十过从今六旬故人唯我两吟身空华作赋相为夀宁复升堂互拜亲送别转令嗟影独思归从此上心频南湖春满鸥波绿定舣乘槎往问津
　　次韵吴成季宗师赤城阻雨
　　人间伏日当蚤休道上马车如水流神仙不愁风雨夕父老已知禾黍秋谁怜司马久多病惟有杜康能解忧北溟之鹍六月息载我八极歌逺游
　　次韵伯庸尚书春暮游七祖真人庵兼简吴宗师
　　赏心不作三春过髙兴都为百事牵愿解兰舟溪水汛思携藜杖野云穿真人馆在无尘界太尉诗如絶行仙花下共游仍独往不辞泥醉晚朝天
　　石渠承雨作流泉中有参差荇菜牵花近飞觞鱼骇逝栁低步障燕随穿红尘朝路常参吏清昼斋居几刼仙但乞会稽寻贺监酒船一棹水中天
　　花时宫馆多宾客春酒盈缸饩在牵据石发歌风为起临流挥翰砚将穿紫髯一去惟凭梦白髪频搔岂解仙赖有看云髙阁在江东烟树共晴天
　　一住京华三十年春花秋月谩相牵髙情总付珠帘卷危坐空余木榻穿水曲停骖新禊事墙隂题字昔游仙动成陈迹多惆怅安得长生老后天
　　送宋诚甫太监祀天妃
　　使者受节大明殿候神海上非求仙庙前水生客戾止帷中灵语风泠然丽牲有石载文字沈璧用缫求渊泉贾生何可久不见海若率职君子还
　　触石坠马卧病蒙恩予告先至上京寄溉之学士敬仲参书
　　翠幄临都尚驻郊言瞻龙漠度前茅雨余草气千原合日下云章五色交给札脩辞持玉笔赐羮充腹出珍庖白头感遇知何补阿阁清严栖凤巢
　　趋召颠隮叹目昏旋闻予告荷深恩药颁西域千金剂酒赐初筵九醖尊黙忆旧书忘昼永行吟冷署觉春温摩挲素壁光于雪思得参书写树根
　　闲闲宗师和前韵期望过当复用韵以谢
　　草堂长忆蜀西郊屡卜归休自折茅司马檄传惊父老少陵诗苦入神交山多美竹深宜屋江有嘉鱼逺致庖乞得闲身当及早尧时元自有由巢
　　书卷连牀度晓昏怀归犹复恋君恩养生赖得南华论好客时倾北海尊山木向秋俱老大海霞迎日共清温蓬莱正与鼇峰接几见浮云起石根
　　云州道中数闻异香
　　云中楼阁翠岧嶤载道飞香逺见招非有芝兰从地出略无烟雾只风飘玉皇案侧当霄立王母池边向日朝却袖余薰散人世九天清露海尘飘
　　次韵杨友直北行道中
　　萧萧戎马昔升虚壮士吹笳惨不舒关外羽书三月急道旁茅舍百年余沙田雨足仍生黍河水冰消不禁渔洛下贾生犹献策平明立在玉阶除
　　王仪伯参政见和郊字韵诗复用韵叙谢
　　龙游宫沼凤游郊通水明堂不剪茅緜蕝草仪三日具大烹飨帝五云交执舆已信神为马和鼎宁容祝代庖八月凉风张乐地颂声洋溢播云巢
　　圣逺言湮感垫昏河汾千载最知恩垂绅论道称前古束髪明经奉至尊车骑身从游汗漫庭闱心在视寒温朝囘未觉归途晚斗柄西移揭角根
　　十月十六日奎章奏对囘至李溉之学士宅宣防行香孔林案上得佳纸因赋此诗并得其镇纸玉蟾
　　圣恩深念鲁东家林木萧条散暮鸦丹诏先令脩古庙彤庭即日遣皇华阁中学士驰山驿天上文星绚海霞偶为传宣到书阁就牀夺得玉虾蟇
　　次韵马伯庸尚书
　　邃阁晨趋禁掖西暮街骑马及鸡栖退朝每想花边散得句应从竹上题赐被南宫无宿火斋居方丈有蒸藜凤池何似承明近久候文星共聚奎
　　送甘太史祀名山大川
　　太史名山阅秘经承恩衣绣许趋庭江头飞盖逢春雨林下幽人识使星宣室夜深莲烛绛石渠风暖竹书青清朝盛典须成迹最想遄归驷马駉
　　就甘太史并寄天台武夷太无三君
　　武夷山里芝三秀华顶峰前黍一炊湖老每怀鸿去逺山人毋谓凤来迟浮关紫气缘书住照夜青藜赖客知贺监清狂天所放故令华髪侍安期
　　子昻墨竹
　　髙崖数竹凌风雨老可当年每画之脩影自怜流水逺虚心如待出云时纵横鸿爪留沙碛宛转鵞羣向墨池百世湖州仍见此故知王子善参差
　　二十五日即事呈阁老诸学士
　　松隂鹄立候宫车风送飞花着白须水影渐移帘侧畔鸎声只在殿东隅近牀儗进名臣操载笔亲题列女图太液雨余波浪动龙舟初试散鱼鳬
　　赋胡氏皆山
　　万山起伏如波浪外固中寛故可居日出拥金千仞雪云生纳翠八窗虚亭中留客多为酒客里成楼更贮书朝往莫归劳杖屦醉翁应不忆环滁
　　赋砀山成简卿心逺亭
　　作亭临河河水浑草树绕屋啼鸟闻梦囘枕上彭城雨目送檐间芒砀云归来黄菊有佳色坐老青山无垢氛但愿尊中常得酒曲阿莫问旧防军
　　送全州录事
　　清湘郡城公事少录事官曹尽日闲且可随云度流水更宜把酒看青山僧前虎迹石苔紫雨里鸟声江竹斑应会吟诗一百首寄与明年春鴈还
　　与众仲助教读王临川遗事慨然兴怀良上人为蒋山善公求送行因为赋此
　　霜筠雪竹钟山寺最忆临川旧所游病骨荒陂秋澹澹白头遗恨思悠悠燕归云海迷华屋鹭起星河近防舟欲托善公重到日松间石上试相求
　　玉堂读卷
　　玉堂策士诏儒臣御笔亲题墨色新省树坐移帘底日宫壶驰赐殿头春虞廷制作夔龙盛汉代文章董贾醇书阁莫年偏感遇但歌天保答皇仁
　　谢吴宗师送牡丹并简伯庸尚书
　　轻风紫陌少尘沙忽见金盘送好花云气自随仙掌动天香不许世人夸青春有态当牕近白髪多情插帽斜最爱尚书才思别解吟蝴蝶出东家
　　和范德机从杨防进士见寄
　　清江先生最好竒十年不出鬓如丝田舍每询归后计玉堂今见寄来诗风前雨过林花动日下云行省树移还觅旧游春欲暮杨防为我道深期
　　送进士刘闻文廷赴临江录事
　　清江百尺石为城太华千峯积雨晴官府几时书帙静渔舟尽日钓丝轻故家好访春秋学上国多传月旦评颇有老怀烦录事到州为问范先生
　　大廷策士问经世之道仆忝在读卷之列观诸进士所对有感赋此录以赠别镏性粹中支渭兴文举二贤良
　　昔人有欲问先天林下相期二十年巳向尘埃成白发还从灯火事青编获麟遂讫春秋后鸣鸟犹闻礼乐前春雨未来农事晚独懐归计在山田
　　罗朋友道擢高科拜官还崇仁赋此为别
　　重溪疉嶂竹交加曾着芒鞵踏白沙名胜多年嗟寂寞文章此日羡才华青云步武才重见白屋诗书尚几家乡邑相逢烦告语好敦忠信作生涯【白沙友道居近之昔崇仁有何同父尚书李公父舍人坟墓故宅在焉国朝六科崇仁举进士第者惟家弟与友道才二人故云重见所以深期望于来者云】
　　赠赵生
　　天门一日观黄榜茅屋三年掩素扉缃帙蠧鱼春雨润练囊萤火夜光微梦游朔雪留鸿迹思入南云望鹤飞会倚宫墙看射策上林初日朝衣
　　赠升龙观主
　　榻前亲制先生号赐与江南谢舜咨太华云开天使下少微星动史官知龙飞沧海留珠树虎卧丹房守玉芝圣主无为千万夀更应筑馆候安期
　　访李真人不遇
　　退朝花底佩去访真人晓出关芳草欲迷行径古长松深护步廊闲苍龙挟雨得瑶简白鹿穿云致玉环如到天坛看月影定知清露满人间
　　赋壶洲
　　传闻海上有洲曾是安期旧所游千顷白云多种玉一杯弱水不胜舟鱼龙夜护黄金鼎鸾鹄晨朝紫绮裘波浪不惊星斗近步虚声里度清秋
　　旺扎勒图下第归蜀
　　西郊长忆草堂吟尘外幽居更可防奏赋上林春事晚携书旧隠嵗华深濯锦江波红滟滟浣花潭水碧沈沈白头未觉归欤暮待子重来报好音
　　吴宗师梦予得山居竒胜特甚梦觉厯厯分明忻然相告赋此
　　夜来梦我山居好笑我平生岂有之野服许辞金殿直俸钱足办草堂资安知蓬岛非兜率不是匡庐定武夷还有胜缘同晚岁至人无睡巳多时
　　答李简伯司业分俎
　　忆昔同堂肄乐歌朝阳煦煦午风和炮羔升俎堆红玉醑酒盈尊泛录波坐席已成三载别交情犹似向时多寻常饱德宁私我愿赋缁衣上禁坡
　　次韵朱本初访李溉之学士不遇
　　城南城北暖尘飞伐木相求苦未归吟到碧桃还细雨行寻芳草又斜晖绮窻防笔题诗徧斗帐沈香入袖微共载小车胜上马重游莫待晓红稀
　　寄赵子敬平章
　　闻道乗闲入翠微犹愁岚气湿人衣道傍野树飞花尽溪上春云作雨归故旧钓丝轻在手仙人棋局静忘机赤松曾许同千载儗向高秋傍鹤飞
　　仁夀寺僧报更生佛祠前生瑞竹有怀故园
　　闻道故园生瑞竹试从来使问何如苍筤独出千丛里翠节骈生数尺余比管可吹丹穴凤长竿莫钓锦溪鱼折莛已向灵氛卜亦説能归似两疏
　　闻道故园生瑞竹令人归兴满江千扁舟不畏瞿塘险匹马谁云蜀道难杜甫溪头花匼匝孔明庙裹栢阑新堂题作归欤字定得临江把钓竿
　　闻道故园生瑞竹山僧为我重栽培百年雨露余生息一日风云几往回垅上枯梅鸮萃止城东华表鹤归来圣恩若许归田里千石清尊为尔开
　　闻道故园生瑞竹吾家孙子好归看佛祠竟日春隂覆先陇多年莫雨寒门户凄凉嗟老病乡关迢递报平安重来慎勿劳余梦驷马桥边据马鞍
　　题张太为陈升海画庐山图
　　谁向匡庐成旧隠画中一似梦中看千株松树防天起一个茅亭傍水安清风空谷传吟啸白日高岑生羽翰寄语山中陆脩静葛巾不畏过溪寒
　　别国史院鼇峰石
　　秋雨莓苔数尺身文章曾见昔年人吁嗟一代兴王盛付托诸公制作新坰野有诗皆在鲁泰山无刻更先秦凤麟一去无消息空使驽骀愧后尘
　　执防杨郎久不迁频年从幸到甘泉赐归特许先三日作赋时令奏一篇翠勺娱人花带露貂裘倚马草横烟殷勤为谢堂前石何处来秋共月圆
　　神凤琴
　　鸣鸟人间久不闻遗音欲托断琴纹曾看土鼔歌朝日亦共陶尊醉夜分五色云中迎太一九疑山下望湘君采诗应被唐风谱早晚楼船或祀汾
　　继陶居士传
　　湘水滔滔蜀岭高飞蓬千里棘心劳道间化虎作人语城上慈乌向子嘷玉树断歌残王气朱门徃事付鸿毛将军莫叹今为庶居士当年已继陶
　　谢书巢送宣和泸石砚
　　巢翁新得泸州砚拂拭尘埃送老樵毁璧复完知故物沈沙俄出认前朝豪翻夜雨天垂藻墨泛春冰地应潮恐召相如令草檄为懐诸葛渡军遥
　　送苏伯脩御史
　　新除御史南台去顿觉文星阙下稀病起可堪江雾湿信还莫待苑花飞千年凤鸟来阿阁万里鲈鱼出钓矶总道扬雄文最古君知头白久思归
　　次韵柯玉文寄别
　　避弋惊鸿过逺汀啄苔病鹤想华亭临邛枉骑情都尽于越扁舟影更俜宾客莫询温室树君王犹问楚江萍重来贾傅非年少前席从容对夕廷
　　谢书巢惠梅花
　　巢翁逺送梅花树正在东风四日前红萼无言余旧雪白头相见又新年喜从嘉树来江雨忆共香秔上海船春夜不眠宾客醉只留孤鹤伴清妍
　　再用韵简巢翁
　　岂无尊酒梅花侧闻道长斋绣佛前方阁护云宜暖日小车冲雪称髙年愿辞阁下金莲炬但乞湖中罨画船约取巢翁携鹤去鬓毛同白不争妍
　　送玉泉长老栗木果
　　非青非黄栗木果使者西川马上来楚国共疑金橘味卫人只道木栽频婆妙色情懐别橄榄余甘齿颊回归到玉泉应説法试令关老听轰雷
　　送王君实御史
　　顿觉文星阙下稀旁人犹道此言非东风十日京城雪西道三春客子衣莺满辋川君定到鹃啼剑阁我思归千花并绕图书府相待承恩入紫微
　　寄句曲外史张伯雨
　　独抱长镵管白云琴心谁录内篇文清斋三日秋仍瘦徧礼羣真夜每分石记恐妨尘外事仙经聊许世人闻已从司马求真箓更为通章九老君
　　寄答马昻夫总管
　　白髪先朝旧从官几年南郡尚盘桓九华山里诗题徧采石江头酒量寛雁到京城还日暮马懐余栈又春残何时得共鸣臯鹤八月匡庐散羽翰
　　观大洞经书与董道士
　　江东昔有大茅君大药亲令二弟分绀绿俄消头上雪黄初合洞中云雷鸣春谷龙三变月满秋空鹤一羣一落人间成老大何年名字刻琼文
　　送刘宗师归茅山
　　长松落落千峰雪碧汉寥寥一鹤风十月暂离句曲洞早春还谒大明宫君王旧识苍龙剑图画新传白髪翁欲把紫芝歌隠德三茅应听月明中
　　与萨都拉进士
　　当年荐士多材俊忽见新诗实失惊今日玉堂须倚马几时上苑共听莺贾生谁谓年犹少庾信空惭老更成惟有台中马侍御金盘承露最多情
　　送欧阳元功谒告还浏阳
　　忆昔先君早识贤手封制作动成编交游有道真三益翰墨同朝又十年心似古人机独敏用周当世德仍全雍祠已有苍崖石欲托高文与代传
　　晓奉新书进御牀解缨随见濯沧浪归鸿不计江云濶倦骥空懐野水长竹簟暑风魂梦逺茶烟清昼鬓毛苍篮舆千里宜春道投老相求访石霜
　　送王师鲁编脩祠南镇
　　山隂岩壑多尘迹王事能来况暮春太史好探神禹穴老夫先是会稽人海东日出雕阑近湖上风生白苎新若得柂楼同晚饭便从贺监卜为隣
　　次韵杨友直
　　真馆能容客避嚣深帘飞絮昼寥寥数枝芍药谁相赠一束生刍故可招坐定惊雷经席上酒阑纎月在林标何由长共陶景听取松风作凤韶
　　题东平王与盛熈明手卷
　　宋宣和手勅一通卷首题识四字我朝英宗皇帝御书也帝尝以至治三年正月十五日幸五华山臣有以此书献者丞相拜珠侍侧就题以赐之既归第曲先盛熈明写金字佛书一帙贽丞相丞相因以此卷貤之且语以其故至顺三年三月八日熈明属欧阳记其事于左方
　　圣代御题前代勅小臣叨备史臣书事业久为人土苴文章犹作世璠璵海沦碣石图空在墓筑祁连计己疎谁识全燕天所靳万年形胜帝王居
　　和马侍御西山口占
　　岧嶤宫殿水西头春日时闻翠辇游雾引旌幢连阁道风传钟鼓出城楼羣臣颂德金为刻万嵗称觞玉作流避暑醴泉凉气早旋京应喜大田秋
　　到先陇为墓人书
　　未忍他乡作故乡故因使骑入陵阳乡人共讶声音似客路宜将鬓髪苍亲老常懐乡里意孙多宜置墓田旁治生自可依诸葛数顷膏腴八百桑
　　八月十五日伤感
　　宫车晓送出神州防防霜华入敝裘无复文章通紫禁空余涕泪洒清秋苑中苜蓿烟光合塞外蒲萄露气浮最忆御前催草诏承恩囘首几星周
　　题暖翠亭
　　老去唯思卧白云一亭万竹喜初闻波囘晓日鸳鸯并沙散晴烟翡翠分把钓左泉归卫女乘舟北渚望湘君谁能独采薇盈袖却道髙寒思不羣
　　送许有孚赴湖广提举
　　奉诏抡文秘殿西才华知合借金闺思亲浩荡江波逺恋阙迟囘苑树低望鹤楼前移防鹢吟诗花底听黄鹂归来尚觉春风早鴈字充庭玉笋齐
　　赋石竹
　　积雪初消萼绿华东风吹动绛绡霞龙嘘石气千年润鹤过林隂一迳斜刻字欲寻金错落析旌如织翠交加绮牕坐对吹笙暖未觉人间岁月赊
　　集为多尔济慎斋平章题紫微亭用王右丞语也并赋诗一首奉寄
　　右丞昔向终南住独对南山赋紫微春雨乍收原上牧晚晴仍见谷中归好留杜牧为宾客更觅园公共蕨薇闻道新亭多雅兴想持尊酒看清晖
　　赋碧筠堂
　　蔼蔼江东雨后云碧筠堂上注芳樽眉山老去无宾客畨水春生有子孙团扇晚凉留翠黛疎林纎月对黄昏问谁吹得参差玉为斸苍苔向石根
　　奉同吴宗师赋蔡七祖新斋
　　城南烟树聴莺啼石上莓苔觅旧题自有琴心传内景更将书帙事幽栖晚来相鹤风生竹雨过笼鹅水满溪蜀客草成底事萧条白髪愧青藜
　　次韵吴宗师
　　砚池满贮蔷薇水罂腹轻磨翡翠钗仙苑烟云随地暖道山风日向春佳巢笙夜夜鸣金屋飞舄时时步玉阶只恐江头花事晚谩劳车马赋茅斋
　　寄来鹤亭主人
　　德清旧馆何时到雨后春泉定满池绿字久无景信紫苔应长少霞碑数峰烟树天垂野千顷鸥波雨散丝海内交游多老去为谁溪上放船迟
　　送王中夫赴安庆教授
　　太行积雪都消尽船到舒州水正高江树连城分野色门生加豆荐溪毛寻原自去书山石问字谁能载醴醪为觅种椒张处士早收丹实待归舠
　　予延祐已未秋南归安庆城东有张教授与予同舟从者得椒实数升至江右种皆成予复来京师又十数年山中椒已无存者可为求种秋过江上行取之尔
　　送张兵部巡视运河
　　画桥冰冸动龙舟鸭绿粼粼出御沟使者旌旗穿栁过人家鳬鴈傍溪浮桃花吹雨春牵缆江水平堤夜唱筹应有余波方浩荡不令归楫恨淹留
　　谢吴宗师惠墨
　　念我衰年不废书锦囊古墨送幽居明窻尘影丹同熟圃云英玉不如敢谓文章胜虎豹祗应笺注到虫鱼研磨不尽人间老传与儿孙尚有余
　　再和
　　惯见天真按笔书七言婉丽出闲居谁云太璞无存者藏在丹房已久如写韵台虚人跨虎换鵞池暖水生鱼霜比似金丹秘只得刀圭便有余
　　家传戈法负遗书得墨深将藻绘居华采每惭夸既往平安聊遣问何如画残翠黛愁蛾绿写得黄庭辟蠧鱼须髪如霜还可染砚池不敢弃君余
　　三用韵答巢翁就以奎章赐墨赠之
　　隣父长思长史书不辞频谒恼巢居临池三月霜尽对月千篇白雪如赋敌洛波翔翠羽歌成湘浦媵文鱼故分泸石松烟色犹是奎章旧赐余
　　四用韵寄吴宗师奉祠城东岱祀其一谢夏真人送海棠一枝
　　休奉东封逺献书神宫咫尺九重居香飘秘殿人颙若灵降方坛乐翕如水上祓除祠候燕雨中归牧梦占鱼此时最忆风云地濯濯清沂咏叹余
　　定计归来已束书高斋虚寂似禅居好花送与春风共病目愁看宿雾如四月落林多野笋半陂流水足溪鱼今春又过今秋早一饭跏趺不愿余
　　谢吴宗师送牡丹
　　人人看尽洛阳花谁似尧夫小小车高阁每烦君实望西街还过伯淳家东风寒食炊烟散燕子空梁莫景斜最忆青城坪上树樵人只向担头夸
　　题着色山图
　　江树重重江水深楚王宫殿在山隂白云窈窕生春浦翠黛婵娟对晚岑宋玉少时多讽咏江淹老去倦登临扁舟却上巴陵去闲听孤猿月下吟
　　题熊太古画
　　亭上长松三百丈何人可以此经过穷冬藜杖出同谷清夏篮舆还曲阿栖鹘每来从岛屿老猿时复下藤萝王维韦偃久不见病目摩挲愁奈何
　　送赵伯常自中台出贰淮宪
　　淮南地沃偏宜麦况可扁舟弋鴈鳬此地正须能赋客中台新剖使君符山城过雨惊春尽野老扶藜到日晡行部若临江岸濶烟波冉冉有渔夫
　　送净慈书记
　　寒梅的的西来意翠竹青青刼外春日出碧鸡山作雾台空彩凤地无尘八年写遍湖光好万里归来月色新我在锦官城里住白云满屋便为隣
　　送赵秉彛因王君实末章以起句
　　朝里儒官尽白头斯言三复使人愁芳丛独见芝兰树蚤岁不矜稊稗秋藏书灵谷访遗老把钓清江懐故侯大中梁栋小榱桷匠氏寻引还相求
　　题画
　　缉熈殿里御屏风零落谁收百岁中锦树总含春雨露画桥犹是旧青红花开陌上懐归燕潮落江头送去鸿何似绿波生太液绛桃风急防船东
　　城东观杏花
　　明日城东看杏花丁宁儿子蚤将车路从丹凤楼前过酒向金鱼馆里赊绿水满沟生杜若暖云将雨少尘沙絶胜羊傅襄阳道归骑西风拥鼓笳
　　题张希孟中丞送毕提防申达卷后
　　十年七聘不还朝起为饥民夜驾轺嘉树百年谁忍伐生刍一束不能招西州华屋交游少北海清尊意气消欲写济南名士传泉声山影晚萧萧
　　寄海南故将军
　　海上风来五月秋晚凉应上木兰舟金盘丹荔生南国玉椀清冰出北州狂客醉时花作阵美人歌罢月如钓期门旧识将军面从猎还披翠羽裘
　　次韵宋诚甫学士城南访病莫归
　　骑马城南觅旧题飘萧席帽碧云低东风花栁过韦曲落日儿童唱大堤绣阁岂无和玉髓锦囊还有铸金蹄归来吟转楼头月池冷芙蓉翡翠栖
　　寄泉南三老人
　　春城连海树扶疎中有幽人八十余庾信流传江左赋伏生零落济南书邻翁社舞尊多酒弟子晨炊馔有鱼前代衣冠今絶少故懐三老载安车
　　次韵答众仲助敎相夀之句
　　老牛无力服柴车道逺鞭驱未到家硕果当留霜后树寒梅深辨雪中花青城万里懐空谷沧海千年望太霞赖有良朋相慰藉钓竿随分倚江沙
　　题喀喇子山尚书凝香小隠六韵
　　羣玉府中香满袖凝春亭里看花开防云近席微风动红日当牕好客来西海瑚阶下长东家蝴蝶雪中囘竹深每听尚书履池暖时分太液杯凤咮浮烟金错落鵞羣随水白毰毸人间应得函封帖青李来禽绕舍栽
　　次韵杜德常博士万嵗山
　　秘阁沈沈便殿西频年立此听春鹂风摇翠岸新生栁雨浥铜池旧产芝玉几由来常咫尺衡门此日遂栖迟申生欲去柴车在杜甫长吟雪鬓垂墨沼游鱼翻宿藻画檐飞燕罥晴丝山中竹簟凉如水应梦钧天九奏时
　　次韵宋显甫
　　御沟雪融三月初鳬鹥鸿雁总来居蒲萄水绿可为酒杨栁条青堪贯鱼迤逦天河起箕尾滉瀁云海浮青徐舟前花落傍飞燕隄上风来湿舞裾翠辇时留金騕防锦波不着玉芙蕖临流宋玉偏能赋莫待东都客问余絶句五言
　　燕陈公子宅赠燕学士
　　落日照大隄花间闻马嘶城头鼔角起相送五门西
　　宣和墨竹寒雀
　　洒墨写琅玕深宫春昼闲萧条数枝雪不似纥干山
　　上马
　　眼昏身手钝上马怕风沙只好扶藜杖循篱看落花
　　题旦佥司所藏慧甄腐瓜行蚁图
　　腐来蝼蚁梧生致凤凰荒园空宿雨阿阁自春阳
　　双鸳图
　　戢翼石梁隂秋风日夜深使君莫行野江水荡人心
　　画扇雀竹
　　啄粟野田莫飞鸣亦求雌谁家江上雨发船歌竹枝
　　画扇栁蝉
　　不食遂终日长吟如老翁金盘九秋露玉树一丝风
　　画双蝶
　　舞罢庭花落池边看睡鳬无端双蛱蝶飞上绣罗襦
　　商德符画松
　　松根生茯苓松叶纒兔丝服之可长生归哉南山陲
　　河梁泣别图
　　落叶满长安秋风汉节还裁诗寄归鴈三月到天山
　　题蒙古松壑画
　　长风壑中来吹雨洒高竹忆昔曾见之终南跨黄犊
　　捕鱼图
　　网罟日相从天寒泽国空钓竿长倚树老却渭川翁
　　子昂画
　　拂石丛竹间采兰幽林下游子憺忘归何以遗逺者
　　又
　　松上一枝雪竹间千本兰江涛嗟逺道风雨忆春寒
　　杂写
　　韩子登华封县令捐其阶嚣呼始得下亦不伤雅怀
　　又
　　粤人善操舟先去令人愁今年水未落不见尊鲈秋
　　又
　　狂骂人不怒徒然伤天和问君丹丘月当胜白苹波
　　又
　　云间陆士龙宁知千金赀文章倘有取论荐何愧辞
　　又
　　长须一握雪昏目九重云不为成去计猿鹤皆怨纷
　　又
　　夕望姑苏月晨瞻太湖波金章还阙下随意觅渔蓑
　　又
　　贪禄恋君恩三年金马门愿于尧舜世头白老人村
　　题柯敬仲杂画
　　北苑今仍在南宫奈老何青山解浮动端为白云多
　　又
　　雨过苍苔石云生野岸泉幽懐春冉冉稚子秀娟娟
　　又
　　铁石余生色冰霜作晓妍春雷明日起何处尚龙眠
　　又
　　雨过黄陵庙苍梧云正愁何时倚虚幌对此满林秋
　　又
　　江上秋漠漠风雨晚萧萧千载谁相识惟应待老樵
　　又
　　昔过筼筜谷钩衣石角斜儗寻龙作杖拾得上天槎
　　又
　　黄金千鎻甲雕玉六帘钩雨送鸳鸯梦烟笼翡翠愁
　　又
　　娟娟生玉润楚楚作金声羽扇迎风定羊车过月明
　　又
　　峡口春云重江南夜雨多水深桃叶渡风急竹枝歌
　　又
　　苍凉初出日黄落早知秋不遇采芝客宁知丛桂幽
　　又
　　明堂要梁栋大匠取修直郁屈崖石间秋风动萧瑟
　　又
　　平陆苍龙起近山生逺烟前村三万顷明日水平田
　　又
　　莓苔生石路翠竹自交加不惜青鞵湿临流踏白沙
　　又
　　昨夜采樵去偶逢三尺枯山人不到海不识是瑚
　　又
　　潇洒一枝新惟堪扫净尘白云在窗户留作老僧邻
　　题李溉之学士湖上诸亭
　　烟萝境
　　玉女乘烟雾松间采薜萝飞行了无迹明月送空歌
　　金潭云日
　　金沙滩上日潭底见云行只有琴髙鲤时时或作羣
　　漏舟
　　春水如天上秋潭见月中如何列御防犹欲待泠风
　　紫霞沧洲
　　洞里琴鸣涧洲前棹入云儗寻云谷叟同访武夷君
　　秋水观
　　湖深山影碧天净月光空幸自无波浪苹花谩晚风
　　无倪舟
　　三周华不注水影浸青天不上银河去空明击棹还
　　红云岛
　　日出湖边曙云生岛上红防舟移曲岸白麈对微风
　　萧闲堂
　　受业萧闲老令人忆稼轩高堂何处是湖曲长兰荪
　　松关
　　黛色浮空表苍髯积雪边鸡鸣从此度驴背向秋天
　　大千豪髪
　　善聴返无声善视入无覩还将一绪云散作万山雨
　　观心
　　炯炯灯留室微微息若存仰探当月窟俯察识天根
　　题熊太古画
　　路过秦时桧家留蜀道山长安都看遍囘首入柴关
　　又
　　海内此亭古幽村春事多扁舟归未得江水已生波
　　敬仲竹树古石
　　雪树寒逾劲霜筠晚更脩云动苍石令我忆湖州絶句六言
　　题柯博士画
　　登孤丘而逺望见江上之枫林放余舟兮澧浦何天髙而水深
　　长短句
　　题柯博士九疑秋色图
　　余独防兮洞庭野云徘徊兮天将雨望九疑兮不可见结幽篁兮聊延竚


　　道园学古录卷三
　　钦定四库全书
　　道园学古録卷四
　　元　虞集　撰
　　芝亭永言
　　七言絶句
　　次韵竹枝歌答袁伯长
　　沙禽东去避网罗荡舟相逐如逺何越山青青越女白从此劳人魂梦多
　　春江风涛苦欲归东尽沧溟南斗低明年白日百花静忆尔琴中乌夜啼
　　燕姬当垆玉雪清箫中吹得鳯凰声不及晴江转柂鼓洗盏船头沙鸟鸣
　　木芙蓉
　　九月襄王宴渚宫霓旍翠羽度云中满汀山雨衣裳湿宋玉愁多赋未工
　　水芙蓉
　　长洲宫沼醉西施荡漾兰舟不自持愿奉君王千岁乐一盘清露玉淋漓
　　送四川宪使
　　晚趋严召直承明侃侃论思岁未更国老不应持节去乡人徒羡过家荣
　　锦溪园里千寻竹夏日移牀就緑隂乌帽练衣笻竹杖闲来谁与共清吟
　　已叹经返墨池复愁国史奉严祠离乡游子归仍晚独对东风惜鬓丝
　　小东郭外今无舍万里桥西况问田不恨锦官非昔日但寻玉局是何年
　　龙游峡口芝千本仙井山中玉数篸老去首丘矢所念未甘孙子只东南
　　曹将军马
　　高秋风起玉关西踣铁归朝十万蹄貌得当时第一匹昭陵风雨夜闻嘶
　　旧屋
　　旧屋已属他人家临风且复立江沙欲从子云访墨沼更向少陵寻浣花
　　谁家
　　谁家结屋倚江湍五月湍声入座寒种树已堪维马骑开轩即可把渔竿
　　马图
　　昔在干淳抚蜀师卖茶买马济时危乡人啜茗同观画解説前朝复有谁
　　先君太史弃诸孤之四年集来呉门省连州府君大墓始见叔父南山翁翁与集同出太师雍国公盖四从矣翁曰后防未可期幸留数语识岁月翁方客授外乡又以推人生年月日论祸福以助道故不能久留城中敢用赋此以承命云耳
　　玉屏古栢与天齐使过于今又七期各道遗书向江上西风江水鬓丝丝
　　玉遮墓下有诸孙东望沧波每断魂泣血三年余喘在更将衰泪洒荒园
　　族人散处江南郡不识音容但记名世泽须令孙子忆故家今几尚簪缨
　　王母图
　　瑶草春深昼日闲灵芝清露自怡顔双成吹彻参差玉八骏人间去不还
　　偷桃小儿痴且妍恃恩无赖更蒙怜窃翻雷电天公怒风雨落花红九川
　　黄竹遗墟白雪高空桑戴胜向晨嘷茂陵多欲非仙器枉赐金盘五色桃
　　西望瑶池斗柄旋金明水净月娟娟请观阿母神仙籍名在山第几篇
　　竹杏沙头鸂
　　蛱蝶飞来石竹藂罗襦曾试绣纹重荷花啼鸟银屏暖卧看间唾碧茸
　　阆州海棠
　　阆州城南天下稀海棠参天鹦鹉飞百年高兴付萧散老着西江何日归
　　画猿
　　冷泉亭下呼常到巫峡舟中听更愁老石枯藤还见汝因懐经处思悠悠
　　记梦中诗三首
　　祝融君紫虚君率子廉
　　出海云霞九色芒金容滉瀁水中央向曾赐服洲玉今结箫台五鳯章
　　飞步崔嵬上九宫亲题彩笔篆明虹玉楼临海连天碧待子扶桑鹤出笼
　　失脚渔矶返棹迟几回石上候来期老翁岩下诸年少总解题诗笑鬓丝
　　题周东阳进士为南郭园林记后
　　南郭名园才隔县好添花竹及清时归来未老柴车在百里寻春定可期
　　维摩
　　二士同开不二门是何境界儗评论若为普供诸香饭贵得薰闻悟识根
　　钱舜举折枝芙蓉
　　白髪多情忆剑南秋风溪上看春酣剪来一尺呉江水儗比千花濯锦潭
　　商德符小景
　　商公昔者观秦蜀剑阁峥嵘笔防开又向江南住三载不为庐阜即天台
　　天厯改元十月题子昻马
　　朝廷无事日从容太仆承恩出九重前代王孙今阁老只画天闲八尺龙
　　寄马伯庸尚书
　　江上河豚吹栁花三月淮船当到家赐金尽卖买田舎坐对八公吟日斜
　　商德符小景
　　五老峰前屡往来紫云如盖防崔嵬十年京国频看画最爱高僧坐石苔
　　赋故宋李忠襄公【植】乌石渡旧隐
　　窈窕幽篁带薜萝青春白日坐蹉跎试询乌石江头水宁有微波接汨罗
　　访杜道长史不值道中偶成
　　雨浥轻尘道半干朝回随处借花看墙东千树垂杨栁飞絮时来近马鞍
　　听雨
　　屏风围坐鬓毵毵绛蜡摇光照暮酣京国多年情尽改忽听春雨忆江南
　　春云
　　春云漠漠度宫城楼雪初融水未生行过御沟成久立起头枝上有流莺
　　与赵子期趋阁
　　日出风生太液波画桥千尺彩船过桥头栁色深如许应是偏承雨露多
　　玉堂读卷杂赋次韵
　　待漏宫门听钥开袖中进卷总贤才奏名殿里千花合传勅阶前好雨来
　　千花覆槛栁垂丝昼刻传呼淑景迟圣主自观新进策侍臣簪笔立多时
　　文章光焰贯长虹来者无穷去者空头白眼昏心力尽高堂深夜烛摇红
　　题陈众仲助敎送人之官南平序后
　　我忆锦溪最上原春云为雨日行天何时独上溪边阁不待泠风已洒然
　　院中独坐
　　何处他年寄此生山中江上总关情无端绕屋长松树尽把风声作雨声
　　题欧阳原功少监家柯敬仲画
　　涔阳日日水生波翠袖黄裳晚櫂过珠树月明花婀娜鳯毛春暖锦婆娑
　　楚宫朝雨过江潭燕燕新来试浴蚕庭下锦衣皆稚子前秀色是宜男
　　子昻人马图
　　緑衣奴子十七八面如红玉牵马过绣美人时共看堦前青草落花多
　　绍兴间临安士人有赋曲一春长费买花钱日日醉湖边玉骢惯识西湖路骄嘶过沽酒楼前红杏香中箫鼔緑杨影里秋千晚风十里丽人天花压鬓云偏画船载得春归去余情付湖水湖烟明日重扶残醉来寻陌上花钿思陵见而喜之恨其后叠第五句重携残酒酸寒改曰重扶残醉因欧阳原功言及此与陈众仲寻腔度之歌之一再董北宇求书其事因书之并系以此诗
　　重扶残醉西湖上不见春风见画船头白故人无在者断堤杨栁舞青烟
　　题画古木
　　高秋木落洞庭空岳阳城南多晚风蛟龙夜防玉坛古剑影长留明月中
　　八月十五日得旨先归驿骑在门复召还草诏十七日至桓州驿题壁
　　乌桓东望天无际祗有银蟾出海头不得吹箫送清夜禁城钟鼓度中秋
　　子昻幽兰修竹
　　旧时长见挥毫处修竹幽兰取次成欲把一竿苕水上鸥波千里看云生
　　子昻竹石
　　数尺琅玕近玉阶连昌宫苑少人来庚庚苍石如人立恐有题名上紫苔
　　画竹石
　　井中堕却翡翠钗海上拾得珊瑚钩苍龙过雨影在壁断云零落令人愁
　　筼筜谷中春事晚老鹤俛啄莓苔生长鸣戛戛雨气润舞羽翛翛山月明
　　酬书巢送棕帚
　　积雨苍苔路不分松华尽日落纷纷尘埃满袖归来晚谁与柴门扫白云
　　子昻画
　　棠梨枝上白头翁墨色如新最恼公直似故园花石外铜盘和露写东风
　　送上党长
　　春雨人参长紫苗县庭无事坐终朝俯看云气千山表野有新田市有謡
　　画马
　　萧条沙苑贰师还苜蓿秋风尽日闲白髪圉人曾习御长鸣知是忆关山
　　虢国夫人学画眉宫门催入许先驰春风十里闻芗泽新赐金鞍不受骑
　　画罗汉
　　虎啸千山木叶空晴空无处着神通苍龙浴罢军持水闲玩明珠似日红
　　题纳凉图
　　百顷芙蓉水满堤绮只在画桥西羊车薄暮过湖曲惊起鸳鸯不并栖
　　题画
　　松戴蓬莱山上雪竹含沧海岸边风三更月上谁能看唯有河东学剑翁
　　题赵子固山矾瑞香水仙藂蕙
　　梁园池馆日苍凉飞盖追随忆故郷泽畔行吟春事晚时时驻屐近微香
　　息斋竹
　　紫貂蚤解猎围骖一棹夷犹雪满簪山雨欲来春树暗尽将情思写江南
　　冬至前一日答呉宗师
　　緜緜微息起黄庭仰望搏桑拂帝青海上鹤来知有意手持杨许写来经
　　题呉彩鸾所书唐韵
　　豫章城头写韵轩绣帘窣地月娟娟寻常鹤唳霜如水书到人间第几篇
　　壬申芝亭春帖子
　　祗今江上无茅屋何日成都有薄田若荷圣恩归去蚤东风击壤庆尧年
　　髪从更白三千丈身似初生第一春久向黄庭留白鹤偶随华盖驾苍麟
　　东风吹雪着髭须目力都妨读旧书儿子总堪供稼穑故人还许共樵渔
　　一种芝兰异楚薪仪如鸾鳯气如春他山借石成瑚琏莫负深耕种玉人
　　华萼楼宴集图
　　华萼楼前翠辇来宁王吹笛百花开夹城谁敢争驰道独对霓裳进玉杯
　　为欧阳学士题子昻墨竹
　　苍崖倚木云千尺新笋穿林玉一双若到潇湘听夜雨定知剪烛向西
　　先生归到归鸿阁阁下应生此竹枝定有鳯凰来共宿可怜翡翠立多时
　　送道士赵虚一归金陵
　　三月二十五日集侍立延阁上顾问集尝至金陵否集谨对曰尝到又曰冶亭是汝所题往年八九至其处新松当长茂矣集谨对曰臣犹是未种松时到也近臣奏曰妙住持道士赵虚一所种也上曰然又顾集曰已陞观为宫汝知之乎集谨对曰臣奉勅题榜赐之矣是日归虚一来别归江南即告以圣上不忘冶亭之意又三日呉大宗师赋诗赠行董先生为持卷来索赋因録所得圣语如上云
　　春明昼侍奎章阁圣上从容问冶亭为报仙都赵真士新松好防万年青
　　题子昻春江听雨图
　　越鸟巢南枝所欲得于江湖之上者甚不多也区区不余畀覩此慨然
　　忆昔江湖听雨眠翩翩归鴈度春前数株古木依茅舍老去何年踏钓船
　　赋思州田氏杨夫人栢舟堂
　　白髪高堂昼雾昏自将忠义敎儿孙边旁种得千株栁春雨深深荷主恩
　　次韵杜德常典签秋日西山有感
　　落日龙舟山下回寺门依旧对山开霜凋碧树烟生草从此频伤八月来
　　百顷芙蓉野水光石梁秋日度流香空遗玉座临高阁只有金仙住上方
　　阁上露华生翡翠潭隂日色射金虬旧时车驾迎风动此日阑干傍水流
　　每进文章出殿迟日华西转万年枝甘泉罢幸扬雄老满鬓秋风不受吹
　　题画【柯敬仲杂画】
　　梦里江南忆旧游明珰翠佩不胜愁一钩纤月清如水吹笛何人共防舟
　　黄筌芙蓉乳狗
　　西旅初闻效贡来金毛覆地不凡材驺虞麟趾同灵囿抱子花隂卧石苔
　　题柯敬仲画
　　牵牛引蔓上棠梨上有幽禽夜夜栖自有秋风动疎竹江南落月不须啼
　　题蔡端明苏东坡墨迹后
　　天际乌云含雨重楼前红日照山明嵩阳道士今何在青眼看人万里情此蔡君谟梦中诗也仆在钱塘一日谒陈述古邀余饮堂前小阁中壁上小书一絶君谟真迹也绰约新娇生眼底侵寻旧事上眉尖问君别后愁多少得似春潮夜夜添又有人和云长垂玉筯残妆脸肯为金钗露指尖万斛闲愁何日尽一分真态为谁添二诗皆可观后诗不知谁作也杭州营籍周韶多蓄竒茗尝与君谟闘胜韶又知作诗子容过杭述古饮之韶泣求落籍子容曰可作一絶韶援笔立成曰陇上巢空岁月惊忍看回首自梳翎开笼若放雪衣女长念观音般若经韶时有服衣白一坐嗟叹遂落籍同辈皆有诗送之二人最善胡楚云淡妆轻素鹤翎红移入朱阑便不同应笑西园旧桃李强匀顔色待春风龙靓云桃花流水本无尘一落人间几度春解佩暂酬交甫意濯缨还见武陵人固知杭人多慧也
　　祗今谁是钱塘守颇解湖中宿画船晓起闘茶龙井上花开陌上载婵娟【白乐天蔡君谟陈述古苏子瞻皆杭守也】
　　老却眉山长帽翁茶烟轻飏鬓丝风锦囊旧赐龙团在谁为分泉落月中
　　三生石上旧精魂邂逅相逢莫重论纵有绣囊留别恨已无明镜着啼痕
　　能言学得妙莲华赢得春风对客夸乞食衲衣浑未老为题灵塔向金沙
　　丹丘柯敬仲多蓄魏晋法书至宋人书殆百十函随以与人弗留也他日独见此轴在几格间甚怪之及取观则吾坡翁书蔡君谟梦中诗及守居閤中旧题也第三诗以为不知何人作其轩辕弥明之流与陈大守放营妓三诗亦辱翁翰墨流传至今亦有縁耶卷后多佳纸敬仲求集作诗识其后赋此四首是日试郭屺墨但目疾转深不复能作字又知年岁后虽若此者亦尚能作否临楮慨然至顺辛未二月望日蜀人虞集书
　　题着色山图
　　巫山空翠湿人衣玉笛凌虚韵转微宋玉多情今老矣闲云闲雨是耶非
　　题东坡帖
　　东坡先生书少陵翁负薪行笔力与辞气同一高古忆在江上闻舟人竹枝一首谩识于此
　　鱼复浦前春水生负薪渡江初月明慿郎莫下巫峡去楚王宫殿在专城
　　题画【张彦辅小景】
　　山下呉王避暑宫宫前浪起白苹风抱琴响屧廊头去多是扁舟笠泽翁
　　题李氏青溪精舎
　　昔逢李白青溪上醉着宫花紫绮袍松雪落崖回晚櫂海风吹月见秋毫
　　题李氏浩然堂
　　水满青溪花满藂浩然堂上看春风小车还过溪头去徧看青山似洛中
　　听雪轩
　　楼前宿鹭起星河近岁江南雪转多投老钟山寒不寐满山松竹夜如何
　　放鹤亭
　　山人不受北山移春雨开田种紫芝昨日华阳真逸到怕令过海问安期
　　腊日偶题
　　大药无功卦气销等闲双鬓雪飘萧东家酿得黄精酒説道凌晨许见招
　　旧时燕子尾毵毵重覔新巢冷未堪为报道人归去也杏花春雨在江南
　　无题
　　夏簟琅玕冷于水緑韝烹鱼手操晚风归燕杏梁深恨不身先贵人死
　　与陈升海
　　门外大风都不起前卷书净于水匡庐道士上清来吹笛数声月明里
　　与陈道士
　　门外大风吹树倒下烧香礼黄老日午诵彻大洞经白鹤随人啄瑶草
　　题扇与周干臣
　　玉叠松花蜜饼香龙珠星颗露盘凉遥知环碧楼中坐翠竹苍松夏日长
　　乐府
　　次韵礼院孟子周佥院秋夜曲二叠
　　天濶秋高初夜长浮尘销尽雾苍茫澄澄孤月转危墙金井有声惟坠露玉阶无色乍疑霜不闻人语只吟螀风力清严扫暮烟纤尘不碍月婵娟太虚那得有中边大地山河空复影九霄宫阙旧无传几承剑气一飘然
　　招熊少府
　　南阜小亭台薄有山花取次开寄语多情熊少府晴也须来雨也须来随意且衔杯莫惜春衣坐緑苔若待明朝风雨过人在天涯春在天涯
　　庐山寻真观题法曲导引
　　阑干曲正靣碧崔嵬岚气着衣成紫雾墨香横壁长苍苔【为白玉蟾诗】栢影扫空台江海客欲去更徘徊雾鬓云鬟何处在风泉雪磴几时来鹤翅九秋开
　　题梅花寒雀图
　　残雪晓外幽禽小春声初动苔枝袅花落知多少春起早苦被东风恼緑隂青子归来好满径生芳草
　　栁梢青题杨补之梅花
　　至顺癸酉立春客有持逃禅翁此卷相示清润蕴借使人意消因所题栁梢青调亦赋一首云
　　从别幽华玉堂金马十载忘家横幅疎枝如逢旧识同在天涯荒村茅屋欹斜待归去重寻钓槎解却丝钩青鞋藜杖翠竹江沙
　　风入松
　　画堂红袖倚清酣华髪不胜簪几回晚直金銮殿东风软花里停骖书诏许传宫烛香罗初剪朝衫御沟氷冸水挼蓝飞燕又呢喃重重帘幙寒犹在慿谁寄金字泥缄为报先生归也杏花春雨江南
　　颂
　　皇太子受宝颂【有序】
　　臣某等敬覩皇太子受宝于行幄谨再拜稽首而言曰臣闻古之所谓能以天下让者审几于先事谓之至德既勌而庸巽谓之予贤是皆人道之常而未若今日之盛者也我皇太子以人文之资智勇之德当拨乱反正以缵祖宗之统则躬当大难婴犯霜露而不辞及功成治定既膺厯服之归则推奉圣兄谦居储贰而不伐刚明之断坚于金石而无变素定之诚质诸天地而无疑求仁得仁若处固有乐道忘势防然无为此实帝王之所难能古昔之所未有而卓然特见于前后千万世之内者也臣尝读周易而观于干龙之象自潜至跃时升位异九五天飞中正极矣益进而上庸知退乎而仲尼之赞上九曰唯圣人知进退之正言非圣人不能及此噫仲尼发此义于千五百年之前而昉见其事于圣代宗社生灵万世无疆之福也于乎盛哉臣等幸以文学得备延阁之顾问亲逢盛礼爰敢作颂以献颂曰于穆皇储文武圣明于赫大帝受命辑成天运日行既明既健神交意孚曾是脩逺帝载龙旂其行迟迟万民徯来皇储有思载思载瞻于庐于旅式好在原莫敢宁处风雨孔时道无游尘肃肃銮车通宵及晨帝曰劳止母趣行迈会言近止交喜更慨滦阳之京世皇所营我母即安次于郊坰坰有丰草雨露既渥差駉于牧繁缨濯濯皇储攸止百灵具扶羣臣受诏奉宝来趣维时蕴椟龙光上烛祖宗之传景命攸属宝来自天追琢有章卿云随之五色景芒有亲有尊有友有爱以承武皇圣孝斯在古人有言兄弟家邦咨尔臣庶于乎勿防史臣作颂丕昭盛德既夀以昌子孙千亿
　　郊祀庆成颂
　　奎章阁大学士光禄大夫臣和塔拉都哩黙色等言臣闻天子有天德则克当天心以享天命故其为礼必亲祀上帝而尊祖以配之所以明乎大宝之位付受继承之公至诚而无妄者也粤若至顺元年十月辛酉亲祀南郊前一日大驾出次郊所天光低徊阳煦充达冰释于泽风不鸣条羣臣骏奔百灵后先其在斋宫也端拱无为致思纯一神物表见云气发辉五采郁纷弥纶会际人神之感己兆于斯至乎望舒方中星纬环列太和磅礴如时在春降水于方诸明爟火于紫陛奉常告具侍中奏严裘乃御匏勺斯举奠圭升燎上帝临飨有神光以致祥出景星以昭德熙事备成坤干曣防乃还次于幄殿将迎暾于旸谷应龙嘘其重润若雾绚乎层霄天子又出次而拜贶焉于是公卿大臣奉觞上夀各陈其説以赞休嘉天子曰嘻予以天地祖宗之灵克正统绪君临兆人凡所以昭事上帝者岂私朕躬哉予惟对越亿万年而无斁者予何敢不勉于戯圣人之心天之心也故感应之速如此敢再拜稽首而献颂曰惟皇建国辨方正位相其南东吉土立畤象圜于穹因高于地稽古有作以事上帝昔我皇祖受命自天报祭之始以质为防土字辟章弥文日宣作乐告成式礼弗愆赫赫世祖百度咸秩成庙继志奠此郊域于皇武考敬恭翼翼升配太祖贻我宪则礼已始兴命彼儒臣酌今之宜考古于文玊帛牺盛越席陶尊将命实来则有司存人习见闻曰兹既备惟我天子聪明睿知曰惟事天匪躬莫致既祼于庙又议飨帝自我践阼于今三年雨旸若时稼穑庑蕃孰为贰携神发其奸孰为不庭服于师干众贤在廷夙夜济济入而陈规出则将美覈名以实总纲于纪一人以宁万国咸理升中于郊实惟其时载卜载曰惟辛宜载祓载齐我将亲祀无敢弗共在尔有司大臣岩岩小臣訚訚执衞桓桓执礼循循黎民芸芸众神殷殷载嗟载咨载悦载欣惟明天子与天为一不飨亦临不显亦式矧兹来郊衮冕佩舄躬酌躬荐上帝用格明星景光卿云丽天望之若遥顾依于坛当寒而暄陟降舒安行礼孔彰天岂不言皇皇丕基明明圣君亿万斯年盛德日新以对于天以保于民稽首作颂播之韶钧
　　铭
　　刘氏求志斋铭
　　作事之始志必先立如游有方若射置的苟不素定伥伥奚适是故君子惟志是尚灼知当为勇往不让职有常分匪求外妄其志伊何惟道惟义是达是行求而得矣无显无隐从事在己信美刘君执书受徒惟志之求爰表斋居尚审尚端勿惰勿迂
　　益斋铭
　　人有不足则必求益小人于利君子于德虽同于求实异其物是故学者当慎所择夺上弗餍朘下自丰日极而攻于凶之逢知有未崇道有未隆力致其功美积乃躬斋居君子去彼取此善不在大过不在细迁之如风改之如雷勇无留难尚鉴兹哉
　　陈伯升新斋凿北墙之两端因空以容匮舎琴书则迁而寘焉请虞集为着铭其左铭曰
　　潜神于深养威于隂蓄之有方奋为雷风君子则之作庋居琴内宻以安外无侈淫时出用之以歌雅南闲靖永年勿防以钦
　　中斋铭【医者】
　　凡人有生实受厥中气有竒偏或害乃躬圣神是恻于过不及损益实虚斟酌缓急约其反归药石则施中焉而止敎必有师艺之专成乃堕于术善尔斋居知中之极
　　为潘宪臣作韩氏陶研铭
　　大陶轩辕范阿抟丹合土水火并隤然凝质几天成重厚宻泽坚方平发挥文章着光晶磨湼千岁无毁倾潘甫爱之如奉盈有虞尚陶爰勒铭
　　洮砚铭为陆友仁作
　　云生洮中化完玉肤理缜润色正緑保而用之呉郡陆
　　乌克章砚铭
　　毓德深达材清明磨砻圭角浸润光精至溥之泽至华之英作为文章以颂治平
　　潭心铭
　　冯玊得呉先生所遗诗取诗末潭心字以名斋豫章揭曼硕既为之铭玊又欲予铭予奚言哉姑拾其绪余以诵之云耳其辞曰
　　潭有止水环乡得中名之曰心天光下容举体涵空即物显色日行中天委景如的因见而指谓中在兹实无限量可儗津涯虽无限量而有自起敛微散殊周流终始往来有恒应感不私天施地生莫为而为受而生者明通则一请视斯潭泛应何迹斋居君子鉴而新之敬以事天不其纯而
　　永思堂铭
　　先王制礼一本民彛粲乎情文匪强伪为惟均受命心同理一品节以行至当有则执亲之丧哀岂外兴国俗则亡脱因独能知能之良随感以见弗学而合昭厥本善善之所推宁止于斯君子曰嘻我其扩之于惟克思作圣之事禽兽是归弗思尔己尔羮尔墙如将见之召辱贻名动必致思翼翼新堂孝子所止以宴以享皆思之地服惟三年丧则终身死而后己慎哉为人薄化还敦讵不由此我铭永思以锡孝子
　　赞
　　御书赞
　　钦天统圣至德诚功大文孝皇帝当龙德之渊潜乃海而于迈山川近承于润色草木咸被于恩光况乎粲然云汉之章照耀下土昔人有言天不爱道地不爱宝此之谓欤故武略将军州安抚副使臣林应瑞之子天麒得事上于防泳翰墨之际百拜求所以显扬其亲者乃蒙赐之梅边二字以贲饰其祠堂云至顺元年闰七月天麒朝于京师来求臣集述赞于下方集拜手稽首而作赞曰
　　天日照临万物咸遂有生有成何间远迩顾瞻海邦波涛不惊上际于天晨光清明小臣守土靖恭厥职维皇念之厥有殊锡维南嘉木梅作其花冰雪之英炫于朝霞昔者其胄有若逋者隐于湖山托此为雅今以命之辉光其家亿万斯年承我休嘉
　　御书赞
　　天子亲除吏至御翰墨以赐之此圣恩之至隆文治之极盛者臣伯单衣被光显何其荣幸乎臣集谨再拜稽首而述赞曰
　　宫中之政昔统冡宰出令诏礼隂敎斯在维皇念之慎简乃僚书以命之云汉于昭凡我民庶敬共率职永懐忠贞以报天德
　　临川呉先生画像赞
　　业广而精德周而尊厘析羣言以究斯文章甫端书册左右岂弟君子天锡眉夀
　　自赞
　　邈乎千载之下而谓古今一时也眇乎五尺之躯而谓天地一体也廓乎不自知其所知也欿乎未能至其所至也俛乎若忧非有伤乎其内也泊乎若休无所待乎其外也服今人之服食今人之食同乎今之人聊以顺吾际也读古人之书颂古人之诗思夫古之人不知老之至也
　　鲁子翚佥院画像赞
　　笃信圣贤之要力求经传之遗屹乎山岳之峙粲乎日星之埀端居兮忧世之侃侃致用兮俨然而有思繄岂弟之君子庶人文兮在兹
　　奎章阁大学士光禄大夫和公画像赞
　　苍然松栢之坚贞缜乎圭璋之粹美慈焉在物之春风澹若秋渊之止水抱完器而晚售逢圣明而特起防往哲之绪言贯声文而同理造膝乎帷幄之宻赞化于经纶之始致清华于崇朝长词林以逾纪谦自牧以立诚勇有为于信史受深知于明主曰嘉遯之君子开延阁而首召伫嘉言之来启刚不吐而柔不茹满知足而高知止蓍宗社之先几麟鳯治朝之多祉锡眉夀以为期俨丹青之绥履
　　苏君真像赞
　　伟哉苏君曰子宁父亷有所不取介有所不与赫奕者有所不趋澹泊者有所不去严于操持有所不为谨于思虑有所不语以诗书为业而不虚不疎以法令为师而不深不固此所以用适乎今而行合乎古画而肖之万一得其心素矣
　　西夏相乌公画像赞【有序】
　　公姓乌氏其先灵武人从夏主迁兴州世掌夏国史公讳道冲字宗圣八岁以尚书中童子举长通五经为番汉敎授译论语注别作解义二十卷曰论语小义又作周易卜筮断以其国字书之行于国中至今存焉官至其国之中书宰相而殁夏人尝尊孔子为至圣文宣帝是以画公象列诸从祀其国郡县之学率是行之夏亡郡县废于兵庙学尽壊独甘州仅存其迹兴州有帝庙门榜及夏主灵芝歌石刻凉州有殿及庑至元间公之曾孙云南廉访使道明奉诏使过凉州见殿庑有公从祀遗像欷歔流涕不能去求工人摹而藏诸家延祐间荆王修庙学尽撤其旧而新之所像亡矣亷访之孙奎章阁典签玉伦都尝以礼记举进士从予成均于阁下又为僚焉间来告曰昔故国崇尚文治先中书与有功焉国中从祀庙学之像仅存于兵火之余而泯队于今日不亦悲夫先世至元所摹像固无恙也愿有述焉以贻我后之人乃为録其事而述赞曰
　　西夏之盛礼事孔子极其尊亲以帝庙祀乃有儒臣蚤究典谟通经同文敎其国都遂相其君作服施采顾瞻学宫遗像斯在国废人远人鲜克知壊宫改作不闻金丝不忘其亲在贤孙子载图丹青取征良史
　　天根子赞【有序】
　　天根子者金华叶审思先生也先生生长富贵家人世之乐略已足备而自幼求道甚切徧歴诸方年四十余始克尽屏诸累往来闽粤间大山藂林草屋石室萧然独居宴坐定息或累数十昼夜人有疾疠水旱殃怪之属强起之亦欣然往应如其祷而初无所为也有西域僧自海上至海上人长老识其为二三百岁人人扣其道不可得见先生独喜而告之曰海岸有草与子采之鬻澒立成黄金先生笑而不受他日又曰行吾所能夀千百岁不足为多吾久择人授之无如子者先生又不受僧叹曰吾先佛所谓大乘根器者予闻诸莆田陈众仲者如此至顺二年闻有天根子北游医无闾之山访其友蓟子训之徒予邂逅见之则先生也予从问天根之説得其言而次第之作天根子赞赞曰
　　确乎其干隤乎其坤气声轧摩营霸吐吞孰鼓其槖为此翕辟往禅来续生以不息君子湛黙求端于初视听内返旋中虚巍巍尊高至极之极能生天地以及万物譬之于龙敛微保冲緜緜来升体完用充出入百为私智妄作归求有得不矜不怍无以喻之命曰天根形销名亡独此之存乃繇金华去之海上神明恬愉玩此无象瑶荑翠蕤枝叶扶疎灵风郁廻光仪发舒累累重山日出醴露茂育无方以长终古
　　橐駞图赞
　　皇武肇迹宛宛龙漠其居其康辑乘为郭有服维驼礧肉载崿毳旃帷房鞗轭簟鞹轧轧千里载泉于槖黄头羔裘骑引顾却人习见闻圣独有作深宫穆清思诏勒靮手着厥初伊劳匪乐公刘缵稷于邠式廓裹糇启行致祚八百史臣作雅稽古允若
　　大象图赞
　　皇帝画大象二皇太子监察御史前典宝少监臣和哩台承命装潢而宝藏之翰林直学士臣集再拜稽首而作赞曰
　　有伟驯象贡自南域鞗革镂钖路车是服维皇在舆防目于式任重持安眡力知德燕闲以思写之几格天章龙文臻妙造极嗟尔微劳尚轸宸臆师武臣能有不察识若稽庖牺受图布画逺取不遗以启神易拟兹形容克配古昔臣用述赞与世作则
　　谢灵运小像赞
　　刋山木以遐眺抗浮云而脱屣望高秋兮极浦见芙蓉之出水









　　道园学古録卷四
　　钦定四库全书
　　道园学古録卷五
　　元　虞集　撰
　　序
　　云南志序
　　京师西南行万里为云南云南之地方广盖万里在宪宗时世祖帅师伐而取之守者弗能定既即位奠海内使省臣赛音鄂徳齐往抚以威惠沿其俗而道之善利镇以亲王贵人者四十年方是时治平日臻士大夫多材能乐事朝廷不乐外宦天子闵远人之失牧也常简法增秩优以命吏而为吏者多徼幸名器亡治术亡惠安遐荒之心禽兽其人而渔食之亡以宣布德泽称旨意甚者启事造衅以毒害贼杀其人故暴悍素不知敎寃愤窃发势则使然不然舎生乐死夫岂其情也哉嗟夫箪壶迎徯之民日以老死且尽生者格于贪吏虐率以自远于恩化其吏士之见知者亡所建白驭于中者不识察其情状一隅之地常以为中国忧而论治者卒未究其故不亦悲乎河间李侯京繇枢廷奉使宣慰乌蛮乌蛮云南一部也始下车未及有所施会羣蛮不靖巡行调发餽给镇抚周履云南悉其见闻为略志四卷因报政上之集尝按而读之考其生产风气服食之宜人物材力之愚智勇怯山川形势之阨塞要害而世祖皇帝之神威圣略防可想见未尝不俯伏而感叹也其志曰张乔斩奸猾长吏九十余人而三十六部尽降诸葛孔明用其豪杰而财赋足以给军国史万岁贪赂随服随叛梁毗一金不取酋长感悦李知古以重赋僇尸张防陀以淫虐致乱死者至二十余万中国卒不能有之此于事至较着明白者也其术不甚简易乎有志之士尚有所鉴观焉至读其纪行诸诗必有悲其立志者矣
　　槀城董氏世谱序
　　维先王建国邑命氏族以报功德之臣其功德有厚薄而子孙有盛衰也不可以无维持之法故因其嫡庶亲踈而等杀之为之大宗一以重其本为之小宗四以联其支然后本原之深固者得以畅达蕃衍而末流余泽虽或小有间断者其势盘固错互亦不可动此三代之际功臣世德之家所以传代歴次至于数十百年与其国家相为终始者也然其法之废久矣汉初羣臣未有无功而侯者及其见絶遂散为民庶降为佣保后虽欲稍收合而封树之往往又泯没而可续者无几是岂其泽固若是斩然哉亦维持者无其素耳魏晋下逮隋唐徒以百官名臣之族姓家有谱谍官有簿状昏姻选举互为考证子孙亦有所顾赖而世系因得不失故虽世代促迫功烈不及于古后之君子犹有所征焉故曰宗法立世系明则世臣多而朝廷之势尊于乎有国有家者可不思古之成法而补今之不足也与吾于国家功臣之系得槀城董氏功德事状思见其子孙之能长久也乃为録而序之以附其家传使其后之人犹有考于其本而知所维持焉则庶几先王之遗意也谱曰董氏出董父者以字为氐出陆终之子参胡者姓董以姓为氏其在槀城者墓有遗石表曰御史大夫然中更乱离不知何代人亦不知其所自氏今定谱自其可知者世别而备书之
　　高唐李氏世谱序
　　高唐李氏谱一篇李处恭所自撰也维昔黄帝之子孙分国受姓尊宗别庶歴尧舜三代数千年见诸传记叙次可覩而汉隋唐之际名家巨族莫不有述葢古人之重谱牒如此呜呼由厥初生民而至于化育繁殖无穷矣然传绪由世德故多不齐或隐或着或微或盛或久或近或废或兴时世推迁泯然中絶者何可胜数而独于其中形蜕气禅緜緜延延几千百传得至于今日而得闻者殆非偶然之故或者昧于世德莫究所自始岂皆忽焉坠之乱离相仍不幸散轶而氏族所因起固多不可强推者唐人实尚氏族而李氏之谱曰李氏嬴姓自咎繇世官大理为理氏由利贞食李逃生为李氏葢难征矣且唐有天下之日陇西之外别族尚多其以功赐国氏者又多至十数族分合之由久而淆混虽有博识精别之士亦将若之何哉故尝感叹而为之言曰夫人之生体性一本也气形一初也而何别异之有然子孙之于祖考虽若邈焉防漠而精神贯通魂气之复肸蠁之交感应无间焉可诬也是故前乎今而亿万年不可知矣后乎今而亿万世亦不可知矣不可知则亦末之知己而孝子曾孙之处乎其间者必有事焉则不可以不知也夫然则今之君子感传绪之在兹遡世德之不易盍亦求知于孝子曾孙之所当知者乎如此可谓知所重矣
　　田氏先友翰墨序
　　女真入中州是为金国凡百年国朝发迹大漠取之士大夫死以千百数自古国亡慷慨杀身之士未有若此其多者也于乎中州礼乐文献所在伏节死谊固出于性情也哉彼其人固知天命所在宁轻一死而不顾吾知其感于中者深矣及余来中州追其哀愤之遗意将次序其事以待来世已七八十年故老莫有存者简册无所于征未尝不为之流涕而太息也间从将相故家窃问世祖皇帝初时事云当时豪杰不死者莫不起为世祖用不起者竟老死然其才皆足以用于世于乎此其不轻于一死者固亦非浅丈夫也葢以是知世祖之圣神无敌于天下矣大德七年夏兵部员外郎彰德田君师孟缉其先友手翰为一卷使余为之序余读其辞而悲之葢其愤郁哀壮称余所谓豪杰者多在是杨道字淑能淄莱人王盘字文炳东平人姚枢字公茂中书左丞諡文献徒单公履字云甫女真人高鸣字雄飞太原人张豸字义夫彰德人赵复字仁卿楚人杨云鹏字飞卿橄举字彦举关东人不羁诗有律刘百熙字善甫燕人平字浩然真定人郭可畀字仲通浑源人杨果字正卿中山人薛字微之洛阳人曹居一字通甫燕人杜仁杰字善甫济南人善谑赵着字光祖燕人大侠张朴字孝纯田文鼎字仲德衍之先君子也史噩者其邻人诗文总八十五衍师孟名六月庚戌西蜀虞某序
　　防长春宫诗序
　　国朝初作大都于燕京北东大迁民实之燕城废惟浮屠老子之宫得不毁亦其侈丽瑰伟有足以凭依而自久是故迨今二十余年京师民物日以阜繁而岁时游观尤以故城为盛独所谓长春宫者压城西北隅幽逈亢爽防者或未必穷其趣而幽人竒士乐于临眺往往得意乎其间大德八年春集与豫章周仪之四明袁伯长宣城贡仲章广信刘自谦庐陵曾益初始得登于其宫之阁而观之神京雄据之势了然几席之间于是古昔之疆理近代之兴废因得指而论之信可谓竒观者矣嗟夫远蹈幽隘者无与乎宏达之观近为世用者何有于闲旷之适今吾六人者幸生明时以得从事于斯也然而简书责任之所不及乃得以其深懐远志一肆夫登临览观之胜岂非天与古之能赋者其有哀乐亏成必托歌诗以见志兹独不可相与讽咏以待夫后之知者耶况乎人生出处聚散不可常也邂逅一日之乐固有足惜者矣岂独感慨于陈迹而已哉乃以蓬莱山在何处为韵以齿叙而赋之得古诗六首别因仲章所赋倡和又得律诗十有三首萃为一卷谨叙而藏之
　　送许世茂诗序
　　某尝言于袁伯长曰先王之泽及于人深且厚矣而杞宋文献之无征则歴年久而益忘之故也故国之亡埀三十年而百世礼乐之渊懿沦落销刻其存无几者何也上之君子将有事于制作或者求而访焉则其所取征不其微乎嗟夫斯文之兴丧信非其人之所能为而眇焉独茧之绪寄诸其人者焉可诬也且其独然一世之下毅然千古之上修其事终其身以俟不自弃亦不自献者是盖故家遗族不忍以其积委之久遂就于湮微者也或者不察将以为与持深挟高之士计数于一日犹瞠然瞷之亦独何心也哉伯长闻而解之曰物之盛衰迭为消息理则固然昔之着见于世者尝盛矣且子适当其微而何怪其然也及许君世茂上计毕事将归于武昌乃谓某曰度德论世同于旧者益寡而清慎雅厚若世茂者又当远去而弗能相左右信乎微者之未遽振也率周仪之贡仲章作诗以送之维吾蜀诗书之故家而近者十数互有昏姻师友之好而许与我今家江之西故某作送许世茂诗序
　　李景山诗集序
　　古之人以其涵煦和顺之积而发于咏歌故其声气明畅而温柔渊静而光泽至于世故不齐有放臣出子斥妇囚奴之达其情于辞者盖其变也所遇之不幸者也而后之论者乃以为和平之辞难美忧愤之言易工是直以其惑之速而激之深者为言耳盍亦观于水夫安流无波演迤万里其深长岂易穷也若夫风涛惊奔龙石险壮是特其遇物之极于变者而曰水之竒观必在于是岂观水之术也哉余读景山之诗而有感于此矣景山蚤岁即起家掌故枢府不数年遂长其幙方骤用而遽坐废盖五年而后宣慰云南三年而报使移病归乡里者又二年矣二十年间为诗凡数百篇而云南诸作尤为世所传诵岂非感激于其变者然哉然余观其枢府所赋乃多在于西山玊泉之间其云南之诗至自叙曰其辞或传幸得托于中州人士之末虽能悲宕动人察其意则能深省顺处无怨尤忿厉之气其居乡诸作放旷平易又若初未始更忧乐之变者余因歴考其所遇而察其所立言盖有以见其所存者庶几不谬于古之人矣而徒以云南之作知景山者特未尽窥景山者也景山于书无不读而酷好老子于古之人无不学而独慕白乐天然则其能廓然以自广脱然以自处者殆有由来也景山年未甚高而道学方力后此而有作余将不足以窥之也夫景山姓李氏名京河间人鸠巢其自号也故其诗总题曰鸠巢漫槀虞某序
　　女敎书序
　　女敎之书者相人许献臣之所辑録也古之王者理阳敎以治外后理隂敎以治内未有无敎而可以为治者也其敎之之具男子则王宫国都闾巷之学礼乐射御书数之文是也女子则织纴组紃之工宗室笾豆之奠姆师之训诵诗正事之闻是也其事则见乎日用常行之间父子兄弟之伦男女夫妇之别饮食衣服之制冠昏丧祭之礼者矣曰女子处乎闺门之内从乎人而无所专制者也其敎之也亦若是其备耶呜呼盍亦观于周南召南之风乎本乎后妃达乎诸侯之夫人大夫士之妻以至闾巷田野之妇人女子皆有以涵泳乎深仁美化处乎身而发乎言者从容动合乎礼法此先王之盛所以后世莫之及也语治道者岂有遗于此哉先儒君子所以示吾学者大纲细目罔有遗轶然犹有不能致知而力行者言女敎者近几絶响自非诗礼之家见闻之习与夫天资之本美者其不陷溺于流俗者几希此固知治者之所忧也献臣之书六篇略仿朱子小学之书类例本之经以端其原因乎礼以道其别摭先儒之言以极其理参传记之事以适其变而女事备矣君子之立言贵乎有益于风敎此书其殆庶几乎献臣学正学行正行居亲丧以能丧闻居官以能官闻有子擢进士高第为时闻人其成敎于家者可见矣书岂空言云乎哉
　　送文子方之云南序
　　自昔著作之廷职在讨论文学材艺之士处之无所与乎有司之事也而文君子方之在是官前既出受交阯方贡今又分典选事于云南何其贤劳也廷议尝以子方为刑部主事辞不就意若避剧要也而特无惮远于是行何也子方之言曰世祖皇帝之集大统也实先自逺外始故亲服云南而郡县之镇之以亲王使重臣治其事自人民军旅赋役狱讼缮修政令之属莫不总焉独不得承制署置属吏耳凡其仕者服冠带治文书内地之人与土著豪杰参伍而杂处使其皆受命于朝而后仕也则道里辽远将不胜其往来每三岁辄遣使者往即而临定焉比于闽蜀二广祖宗制法之意防矣且选调之法自中书吏部才得拟其七品以下其上者固造命于朝廷今使者之出虽三品之贵犹得按资格拟所宜居官以闻其下者如使者所命即治其事归报出成命授之其重如此是以尝遣大官若精强吏以往自有成法以来行之四五十年未尝使疎远文人以馆阁之职行也而执政者选择而使之然则有不得而辞者矣呜呼可谓知所重轻也哉或曰古之仕者不出其国命于天子才一二人耳其余皆其国之人也故其察之也审而用之也当后世虽小官必命于京师而期集者众选曹不复能察其贤否徒以岁月先后多寡以为差次此世之通患也然犹以吏部之官数人考覈讨论而后其文具乃始论定以官之盖亦密矣今远方虽曰姑俟阙畧然使者驰万里乃至直取其姓名员阙而闻焉亦暇于询考而听察其人乎苟比而录之则一利刀笔一日治之有余矣何足以劳吾子方也耶曰不然古之言使乎使乎者天下之达材也远险之国玩于承平久矣风俗移易之渐政令张弛之故利害之消长险易之通塞治忽之眹兆情伪之几防与夫竒材伟器之当以名闻者至者有弗能知也知者有弗能察也察者有弗能言也言者有弗能达也国家所以明见万里之外而制之者将何以哉子方知足以周事虑足以及远辩足以达情勇足以致用是行也使边鄙之吏民听其议论而观其施设悚然惊愕以为虽一乘之使其风采才畧如此莫不充然而歆羡恬然而厌服知朝廷之有人也非子方其孰能与于此乎同朝之士以其行之逺也慕囬路相赠之谊皆为歌诗以遗之呜呼殆亦难为言哉将言其设施之方与则子方素虑已定不待于人言也将言其山川风物之美与则子方将亲歴之固能赋者也则果难为言矣虽然跋涉之余公事之暇能无少休乎试取而咏之亦足以【阙】　　之深导【阙】性情之正矣于是察所以期望之意其亦有发于小知大受之辩矣哉
　　题史秉文资阳故谱序
　　某尝闻父兄言二百年间眉山史氏之盛也方其盛时盖一时兄弟至数百房而四明诸史世相封王富贵之极东南无与并者其稍后真定之史际遇国朝推其所自大抵皆本太史佚之后云其族三处虽各极一时之盛尤他族之所无也秉文氏出其资阳故谱石刻固亦眉之分也资阳之族犹二百房则散在他郡者可推而知己今资阳谱惟秉文一人以文学仕于朝又能追求先世坟墓谱系于故乡湮翳之后诚可尚也今蜀史之在东南尝见兴化史君药房翁讳孝祥则学斋秘监先生讳绳祖之令子也兴化与先蜀侯兄弟也兴化之子以防官江西州县而嘉兴路经歴绳武正翁者则通鉴释文之曾孙也近有台孙景星者尝歴浙东帅府掾敎官也来求志其五世祖母出蜀时杀身存后之事其他以儒学敎授田里及浮湛民间尚多不及缕数而某不及知者亦多也药房家在江隂正翁家长沙而景星遂真为湖州人矣呜呼以数千百房之子孙而某所知者仅若此不亦悲夫某外祖杨侍郎亦眉山人当其盛时不减诸史而仕宦显著者尤多今外祖惟有孙一人与某兄弟同寓江西族人甚少因【阙】　　所题族望益重感慨云
　　送集贤周南翁使天坛济源序
　　先王之礼莫严于事天矣国朝大德十年始杂采周汉唐宋儒者之説为坛于国南门外曰圜丘以祀天尝以大臣摄事国有大典礼当请命则于是告焉而窃闻祖宗之制天子与后亲祀天必更服服甚质礼甚简执事者非世族其先祖尝与祀事者不敢与今道家方士之为祀也为坛于其宫中设祠具用致上帝治文书檄凡鬼神之可名者以多为贵用其弟子行事尽七日若九日乃成然后范金为龙形负以玊刻符凡二一曰山简寘之名山深穴一曰水简即大川沉之曰将通信于上帝盖近沉瘗者云至大四年辛亥四月壬寅朔有旨命大长宫道家方士用其法为祠既祠将致其所谓简者于天坛之山济水之渎而集贤周君南翁实受命以行君尝事上青宫为文学之臣天子事天尊神之礼肇见于此其尚克敬致之于戯礼乐之制作大备极太平之盛典将在今日矣使且复命当受厘用汉文召贾生故事得使对从容论説庶几原理之本推致其节文之宜而陈之也夫
　　送彰德经厯韩君赴官序
　　木之为器以利民用者非生而成形也欲圆者取以为规欲方者取以为矩居者取以为屋室行者取以为舟车揉之为弧矢屈之为桮棬惟其有是材也因夫人之所急定之为器以致用焉人亦犹是矣其生也初未有士农贾吏之名儒墨名法之习也时有所尚则羣趋之时尚黄老则趋黄老时尚申韩则趋申韩时尚仪秦则趋仪秦尚风节则有党锢尚标致则多清谈非生而然也时之所尚人之所趋则豪杰者必为之先故尚黄老则人材出黄老尚申韩则人材皆申韩尚仪秦则人材多仪秦党锢之祸多竒节清谈之流俱雅人非此数者之能为人材也豪杰者趋其所尚而表表然出乎其间矣国朝之始定中原也其先离乱伤残之日久矣老儒学士几如晨星末之为继而天下初定图籍文书之府户口阨塞之数律令章程之故会期征役之当趋赴奉承之劳盖必有足其用者焉而操他业者不得与于此也于是贵富之资公卿之选胥此焉出矣然则豪杰之士舎此奚进哉豪杰由是而进则名是业者沛然足以周当世之用也无疑矣迩者圣上嘉尚儒学而为儒者或以迂缓巽懦取訾笑嗟夫非儒者之不足用也儒之名久不振非有特立独行之识量不足以究其至而世之所谓豪杰有贵富公卿之器以足用夫世者不屑有是名故也诚使一日表章之则向之所谓豪杰有贵富公卿之器以足用夫世者必折而从此矣果折而从乎此则其业之所讲志之所存术之所操岂不益有可观者哉故愚尝以为人非生而有习业之专名也时尚有以驱之耳必也端其尚而正其趋使夫人繇经术道谊以达其才而广其用则未必徒见表于书计便给而已也京师自昔称浩繁而今尤盛为吏者素号精敏犹或不给然府总其大而已身亲治之者乃在所谓警巡使使之佐曰判官尤责任之藂委者也衞辉韩君守敬自刑曹以明法成名来为之恢恢乎其有余也政成选为中都开宁尹又选为彰德路总管府经歴余尝观其材葢练于事而敏于成功者也使赞画诺于台省犹优为之况一郡乎信乎人材之不徒见也余为成均博士时其子豫由国子生选为监学典籍从余且久君之适相也来求序其事以征诗于大夫君子能赋者必有以赞其行矣延祐甲寅九月辛未虞某序
　　送苏子宁北行诗序
　　士大夫出处贵乎知所重轻义命是也而人知者鲜矣是故有合乎此者可不识哉和林城控制要害北边重藩往时朝廷岁出金缯布币糇粮以实之转输之事月日相继犹以为未足又捐数倍之利募民入粟其中亦不可胜计由是遂为殷富又尝有大臣镇抚经理之安庶比于都会仕有不次之擢贾有不赀之获而侥幸之民争趋之矣迩者一旦边警遽至非亡则随丧失其所主守缓急无一可赖者何也人素不知义不守法故也延祐丁巳真定苏君自枢廷出长其幙府受命之日不复内顾其家廷议壮之方是时使往者多惮行使苏君计其资非不足于美宦京师也然毅然当隆冬冲犯寒雪远出万里无所避非所谓知重轻者乎苏君昔从御史按事北边将竟其法或谓边宜少寛假苏君持之曰不可逺人素无敎渐不可长何得以苟徇免当使明知国法凡为臣子之义后不敢犯乃所以假之也予尝闻其言而识之乡使后君往者皆持法守令其吏民知分义黑白岂至如今日哉今此行其能有所设施矣或曰方无事时常人餍其利少值艰难则君子当之不亦偏乎予应之曰理固然矣且苏君之志决矣第观其还报成功于天子可也朝贤送之者皆以歌诗而蜀郡虞某为之序
　　送李亨赴广州敎授诗序
　　明道先生尝欲聚贤能于太学而敎之使以分敎天下此诚一道德以同风俗之成法也许文正公初教国子精择名家高材者以为伴读如今翰林承旨姚公故按察副使白公彦隆其人皆杰然有以表暴于世于后伴读之选拘于例然既受敎国学岁久即以次出敎外郡则庶几明道先生之遗意而其效之浅深则又系诸其人非法之罪也番阳李生亨入学数年会同舎生欵者为太常礼仪院判官得幸今上于东宫以生苦学荐擢为伴读三年得授广州敎授苦志敏学在国学之日久其所讲明者固将推以行诸一郡也广为极南一大都会昔者儒先人之辙迹犹有可识而其郡之人亦尝有大名法节具见于世者幸母以远而忽之也官成而归君子将有征焉敎授勉之矣将行之日自大司成以下皆有诗饯之博士虞某为之序
　　送亷充赴浙西宪司照磨序
　　国朝建学之初以许文正公为之师其弟子往往钜公名卿才大夫也及门者犹借其门得美仕至于今不絶国学既立人才由此出为时用者相望也然特起骤为大官者常因其族而不尽以诸生选而其人犹曰吾尝受敎国学云耳其由诸生选者三岁一贡贡凡六人其初受官上不过七品今天子即位始特诏岁贡六人而予官自六品以下皆有差于是取材甚急责效甚严矣台臣体圣上之意察于诸生之中得亷生焉以为浙西宪司属生系出西方之贵族自平章公以英材雄略清节重望事世祖皇帝得以亷为氏其子孙皆贵近显用出入中外天下无不知者生之来学也其兄今中丞公尝实与台之长贰亲致天子之命焉而生也不矜不扬退然就列执经问义岁无旷日友生服其敏师资许其通而生之名著矣此台臣所以取而用之也然生之家世若此则生以贵官起人孰曰不可今宪幕八品官耳而君子乐道之者以其由诸生选而非常贡也以台臣之取于诸生者前所未有也以生之族贵而得小官兢兢然若弗胜无自足之容无不足之意也生之行其友皆歌以饯之而请序于仆仆曰子行矣及子之还君子曰是能不倍其学以无负于敎育者则庶几勉之哉
　　送李扩序
　　国学之置肇自许文正公文正以笃实之资得朱子数书于南北未通之日读而领会起敬起畏及被遇世祖皇帝纯乎儒者之道诸公所不及也世祖皇帝圣明天纵深知儒术之大思有以变化其人而用之以为学成于下而后进于上或疏远未即自达莫若先取侍御贵近之特异者使受敎焉则效用立见故文正自中书罢政为之师是时风气浑厚人材朴茂文正故表章朱子小学一书以先之勤之以洒扫应对以折其外严之以出入游息而养其中掇忠孝之大纲以立其本发礼法之微权以通其用于是数十年彬彬然号称名卿才大夫者皆其门人矣呜呼使国人知有圣贤之学而朱子之书得行于斯世者文正之功甚大也文正没国子监始立官府刻印章如典故其为之者大抵踵袭文正之成迹而已然余尝观其遗书文正之于圣贤之道五经之学盖所志甚重远焉其门人之得于文正者犹未足以尽文正之心也子夏曰君子之道孰先传焉孰后倦焉程子曰圣贤敎人有序非是先敎以近者小者而不敎之远者大者也夫天下之理无穷而学亦无穷也今日如此明日又如此止而不进非学也天下之理无由而可穷也故使文正复生于今日必有以发理义道德之蕴而大启夫人心之精微天理之极致未必止如前日之法也而后之随声附影者谓修词申义为玩物而从事于文章谓辩疑答问为躐等而始困其师长谓无猷为为涵养德性谓深中厚貌为变化气质是皆假美言以深护其短外以聋瞽天下之耳目内以蛊晦学者之心思此上负国家下负天下之大者也而谓文正之学果出于此乎近者呉先生之来为监官也见圣世休明而人材之多美也慨然思有以作新其人而学者翕然归之大小如一于是先生之为敎也辩传注之得失而达羣经之会同通儒先之户牖以极先圣之阃奥推鬼神之用以穷物理之变察天人之际以知经纶之本礼乐制作之具政刑因革之文考据援引博极古今各得其当而非夸多以穿凿灵明通变不滞于物而未尝析事理以为二使学者得有所据依以为日用常行之地得有所标指以为归宿造诣之极噫近世以来未能或之先也惜夫在官未久而竟以病归呜呼文正与先生学之所至非所敢知所敢言也然而皆圣贤之道则一也时与位不同而立敎有先后者势当然也至若用世之久速及人之浅深致效之远近小大天也非人之所能为也仆之为学官与先生先后而至学者天资通塞不齐闻先生言或略解或不能尽解或暂解而旋失之或解而推去渐远退而论集于仆仆皆得因其材而达先生之説焉先生虽归祭酒刘公以端重正大临其上监丞齐君严条约以身先之故仆得以致其力焉未几二公有他除近臣以先生荐于上而议者曰呉幼清陆氏之学也非朱子之学也不合于许氏之学不得为国子师是将率天下而为陆子静矣遂罢其事呜呼陆子岂易言哉彼又安知朱陆异同之所以然直妄言以欺世拒人耳是时仆亦孤立不可留未数月移病自免去邓文原善之以司业召至会科诏行善之请改学法其言曰今皇上责成成均至切也而因循度日不惟疲庸者无所劝而英俊者摧败无以见成效议不合亦投劾去于是纷然言呉先生不可邓司业去而投劾为矫激而仆之谤尤甚悲哉归德李扩事呉先生最久先生之书皆得授而读之先生又尝使来授古文故于仆尤亲近去年以国子生举今年有司用科举法依条试之中选将命以官间来谒曰比得官犹岁月间且归故乡治田亩益得温其旧学请一言以自警会仆将归江南故略叙所见以授之使时观之亦足以有所感而兴起矣
　　送颇斡赴建德总管序
　　国朝右武而尚功将帅之家以世相继下至部曲禆佐无异制也虽有卿相之贵贤劳之着延赏各有分限不得而并焉昔在世祖皇帝混一海内布爪牙干城于内外遐迩星列棋置联络相承定其武功统率之大小众寡以次受职其子子孙孙勿俾废坠非有大故未有絶而不续者盖与国家相为无穷者也故后此者非有竒动伟伐则未有能得与乎其间者矣噫国家之所以待之者不亦重乎国子杨思睿进曰吾今而后知武功之所以为重也思睿之所知者颇斡君之领军江海之上窃以为未足乃今而后信其所得之远且久为可贵也君以金源之贵族事武宗皇帝于潜藩以治文书为职事武宗悯其勤劳书其名封以金玺使枢府如而用之皇太后及今上皇帝之在潜邸也以君属枢府如武宗之旨皇庆二年始佩金符长千兵于懐孟之军而镇建德焉当武宗之龙飞一时被遇恩宠富贵赫奕熏灼天地者何可胜计可谓胜矣然或不能自久者物理当然耳非上之恩意不足也君以十余年之后始即军事于外郡若不必为幸然久而传之子孙可以无穷以彼视此所得果孰为多乎延祐初元之三月近臣以君入见嘉禧殿圣上顾而念之若曰所佩金符故敝何以示远人宠旧功更命尚方以新制者赐之天下之长千兵者多矣宥府岁奏所当得者以百十数孰得此于盛明之朝也哉君贤而乐善其被遇固当异于常人也欤请叙其言以遗之予曰人材者有国者之珙璧重宝也贤而乐善诚如君侯者其将传所授于其后而以才能见用于显要无难矣吾固将望之岂徒曰送之云乎
　　经世大典序録
　　钦惟钦天统圣至德诚功大文孝皇帝以上圣之资纂承大统聪明睿知度越古今至让之诚格于上下重登大宝天命以凝于是辟延阁以端居守中心之至正慨念祖宗之基业旁观载籍之传闻思辑典章之大成以示治平之永则乃天厯二年冬有旨命奎章阁学士院翰林国史院参酌唐宋会要之体会萃国朝故实之文作为成书赐名皇朝经世大典明年二月以国史自有著述命阁学士专率其属而为之太师丞相达尔罕太平王臣雅克特穆尔总监其事翰林学士承旨大司徒臣额琳特穆尔奎章大学士臣和塔拉都哩默色奎章阁大学士中书右丞臣萨迪奎章阁大学士太禧宗禋使臣阿荣奎章阁承制学士佥枢宻院事臣多啰并以耆旧近臣习于国典任提调焉中书左丞臣张友谅御史中丞臣赵世安等以省台之重表率百官简牍具来供给无匮至于执笔纂修则命奎章阁大学士中书平章政事臣赵世延而贰以臣虞集与学士院艺文监官属分局修撰又命礼部尚书臣库库择文学儒士三十人给以笔札而缮写之出内府之钞以充用是年四月十六日开局仿六典之制分天地春夏秋冬之别用国史之例别置蒙古局于其上尊国事也其书悉取诸有司之掌故而修饰润色之通国语于尔雅去吏牍之繁词上送者无不备书遗亡者不敢擅补于是定其篇目凡十篇曰君事四臣事六君临天下名号最重作帝号第一祖宗勲业具在史策心之精微用言以宣询诸故老求诸纪载得其一二于千万作帝训第二风动天下莫大于制诰作帝制第三大宗其本也藩服其支也作帝系第四皆君事也蒙古局治之设官用人共理天下治其事者宜録其成故作治典第五疆理广袤古昔未有人民贡赋国用系焉作赋典第六安上治民莫重于礼朝廷郊庙损益可知作礼典第七肇基建业至于混一告成有绩埀远有规作政典第八刑政之设以辅礼乐仁厚为本明慎为要作宪典第九六官之职工居一焉国财民力不可不慎作工典第十皆臣事也以至顺二年五月一日草具成书缮写呈上臣集等皆以空疎之学谬叨委属之隆才识既凡见闻非广或疎远不知于避忌或草茅不识于忧虞谅其具稾之诚实欲更求是正疎略之罪所不敢逃窃观唐会要始于苏冕续于崔铉至宋王溥而后成书宋会要始于王洙续于王珪至汪大猷虞允文二百年间三修三进窃惟祖宗之事业岂唐宋所可比方而国家万万年之基方源源而未巳今之所述粗立其纲乃若国初之旧文以至四方之续报更加搜访以待增修重惟纂述之初猷实出圣明之独断假之以岁月丰之以廪饷给之以官府之书劳之以诸司之宴礼意优渥圣谟孔彰而纂修臣寮贪冒恩私不称旨意下情兢惧之至惟陛下矜而恕之谨序
　　张师道文稾序
　　蒙养先生文集若干卷者故翰林直学士嘉兴张公讳伯淳字师道之所着也公少年时与呉兴赵公子昻为中表人物相望至元中子昻召拜兵部郎中而公用荐者言除闽宪幙荐者又言所荐非为幙府求人也乃自海隅召至阙得见上论事数十条皆当世急务词意恺切上为动容听之命就中书与执政以次议举行其一曰罢冗官方条具其事而大官贵人已不悦曰何物远人欲夺吾官使健者候诸涂要诘之几不得免而事已浸罢公遂留翰林大德中天子命近臣修时祀于岳渎必老成慎重者公在遣中公以老病辞行久之遂不起至大延祐之间赵公受知圣明大见显用而公已不及时论惜之自公之亡至于今二十有余年中外大夫士多能诵公所为世祖言者思见其议论而想其风采邈乎几就泯没未尝不为之慨叹也今其孙炯辑其文而传之使来者知公之才虽不及尽用而可见者犹在于此此固孝子之心亦大夫士之意故为序其端云
　　忠史序
　　忠史者番易杨所着也之大父死于宋咸淳末伤其事不着于世故为是书列夏商以来末至宋而止得以忠可书者八百余人泰定初以其书来京师国史与学省皆是之上送于朝有司不以闻凡三年不遇而归且行来求一言以为识某曰于乎某尝读横渠张子之书以为事亲犹事天也着文以为铭嗟乎事君亦犹是矣孔子谓子文忠矣未知焉得仁而谓微子箕子比干为仁而不及忠也然则非善事天者其孰能与于此乎而古今之言忠或以一事自见防可谓之忠矣必仁也然后无歉于斯乎予尝荐不报心窃愧之姑推能忠之本原以广其著述之意云耳
　　送宪部张乐明大夫使还海东诗序
　　高丽于国家有甥舅之好是以王国得建官儗于天朝他属国莫之敢也乐明为宪部葢秋官之长也攷诸故实周有大司寇鲁亦有司寇夫何歉乎乐明以其君之命请善医于尚方使事之间乃从士君子问文学以为乐不亦善乎于其还也歌诗以送之而仆题其卷首云昔箕子之以洪范告武王也其畴九而政居其一焉政之为目八而司宼居其一焉范之所陈凡开物成务之故天人之际事理之通葢无不备焉刑也者有国家之所至慎重者也而仅及司宼之名者岂无説乎吾闻之矣彛伦叙则九畴锡彛伦斁则天不畀之矣彛伦叙矣则刑复何用哉虽然儆夫有位则亦有言矣若曰惟辟作福作威玊食臣无有作福作威玉食臣而有是凶害随之刑之措不措良系于此乎东方之国有箕子之遗敎在焉而乐明又任其司寇之事故予得以为説而序之
　　易启蒙类编序
　　朱子之论传易者曰邵传羲画程衍周经葢欲求乎羲文周孔之易舎邵子程子之学则莫之能进矣朱子着易本义多补塞程子之义又作易学启蒙原图书卦画而先天之説可得而窥焉然独怪夫邵子程子并生一时居甚近也道同出也年又不相远也而叔子注易传不闻与邵子有所讲明而伯子尝谓邵子之学为加倍法后问之则又以为忘之矣及闻其讲风天小畜与天附地地附天之説乃叹曰向尝闻此于茂叔矣噫岂非三君子之易学莫逆于心而无所问辨故无以传闻于后世也欤是以朱子有易学启蒙之书者葢言蒙者之始求于易不可不自此而启其端也某尝窃学是书而未之有得及与今国子祭酒鲁公同司业成均为学者互相发明此书以为敎数年之后友朋之间亦独闻鲁公以此为意而叹其不倦不厌也新安程璹以所着类编相示则葢取朱子与门人平日之语有及于此者则彚而附焉予深叹其知学于此也夫立言以著书则其词精而约师友之问答则其言辨而博精而约者必深思而后得辨而博者则快然而通畅此善学者所以读古人之书而便作今日耳闻者也璹年齿方壮其进未可量也又安得不叹美于此乎新安朱子之阙里也闻其山林之间犹有搢绅先生黄髪之士相与授受使遗言絶学犹有存者璹固多见之己乎某老矣得徜徉江湖之上尚当从璹求见其人而受敎焉
　　送杜立夫归西蜀序
　　天厯建元诏书播告中外天下翕然同心达顺蜀帅以世臣宿将乃执狂悖阻险为暴潼川杜岩肖一布衣远方书生能言国家统绪之正天命人心之归在我今上皇帝明诏忠厚之至也省臣奈何迷不知复陷吾蜀以不义之名而致杀毒于无辜者哉遂被重罪其得不死者特幸免而已蜀事定省起杜生为掾行御史台与蜀宪交章论杜生事宜见表异宪台誊状朝廷未报也杜生以掾进奏京师事已即西还人或谓生小留朝议必有处忠义先见之士者生曰吾以使事来当归报耳不知其他也呜呼君子之所为惟其义之当而已矣当慷慨论逆顺去就时惟知义之所在当如是耳初岂有假此望荣进之意哉不然非有肉食之奉职事之系也而甘以七尺之身自试于必死不测之危祸哉今日之事御史言之朝廷知之天下壮之学士大夫韪之为杜生者可无憾也忠义必见用自系朝廷弗系杜生矣仆执笔太史若生之事敢轶而弗书乎非特为乡里之有生也
　　送朱仁卿赴安庆敎授序
　　国学之俊秀与贵游久处者岁贡八人于吏部前四人部补令史后四人除郡敎授其自江南来者名虽在前不得补吏惟得为敎授习俗移人乐吏之操权而速化以为重不知敎授之所系不轻也趋走以事人与专席以讲学者孰尊尚书侍郎书一札呼而使之与宰相命以天子之勅者孰贵苟以为易进取也敎授未必尽沉沦部吏未必皆显达然则敎授岂相薄哉虽然是犹以利害较也明道先生欲取天下之贤者聚而敎之京师其学成也则以分敎天下一道德而同风俗其法莫若焉今自国家敎之而出一郡其法良是已而其效不然者非法之罪也其学也修己之道或未尽其仕也治人之道初弗知伥伥然徒以苟且尺寸毫末为意宜其不足于敎授之行知学者之有感于斯言已乎盱江朱仁卿在上庠十余年师友所共爱敬乃为安庆敎授来求一言以为别某在成均时尝书防壁记曰今吾学之所讲其书易诗书春秋论语大学中庸孟子其道则尧舜禹汤文武周公孔子所以明其道者顔曾思孟周程张邵朱之言也仁卿在此则遵是而学之往彼则循此而敎之勿为新竒以取名勿为昏诞以徇俗贤而知者修此以善导之愚不肖者准此而砭订之使贤而知者据而立愚不肖有所化而改敦敦笃笃自信既成又力行之三年宦成父兄子弟必有可望者慎勿自薄为也仁卿齿业俱进虑事甚周巽顺勤敏其于事上接下之宻勾稽钱谷之严缮修屋舎器物之备时人以为能者在仁卿为余事故特举所以为敎者为仁卿言之噫亦常言耳易曰君子思不出其位随其所在而致力焉而已耳他非所计也
　　送赵茂元序
　　百十年前吾蜀乡先生之敎学者自论语孟子易诗书春秋礼皆依古注疏句读授之正经日三百字为率若传注史书文章之属必尽其日力乃止率晨兴至夜分不得休以为常持身以尚孝友惇忠信厉节义为事其为文多尚左氏苏子瞻之説及稍长而后专得从于周程之学焉故其学者虽不皆至博洽而亦无甚空疏及其用力于穷理正心之学则古圣贤之书帝王之制度固己先着于胸中及得其要则触类无所不通矣此其大槩也集与舎弟未髫龀先君携之避地岭海诸书皆先亲口授十岁至长沙始就外傅从祖父秘监公必使求诸乡人敎之犹守此法也弱冠至临川乡人惟二人在焉一人为故宋乐安县丞黄某予同县人也江西帅臣黄弃疾以临川内附檄至乐安县丞独不肯传檄者国人义而不忍杀之去入深山中忍卧不至死敎其子读春秋而已其一人故宋崇仁县丞范大冶成都人幼时尝及从学沧江书塾中宋亡亦贫不仕时时来与先君先舅语举书传常连卷数千百言不遗一字天文地理律厯姓氏职官一问累千百言不止先亲常朂某曰读书当如范公之博立身当如黄公之严斯言犹在耳也于是稍从侍侧问乡里文献之在东南者则知临邛魏氏子孙在呉都眉山平舟扬氏在天台或在武陵桂芝程氏在安吉学斋史氏在江隂同郡牟氏亦在安吉集仕京师歴年遂多皆不能于此有所考问而士友之至自蜀者从而问之则遗老旧书多不存矣不亦悲夫至治壬戌集既免先君丧省墓呉门而赵君茂元在焉盖与予皆眉山扬氏之外孙也以扬氏之学论之平舟公为朱氏张氏之学以道学自任其议论政事必出于此而见山公与其弟吏部公以春秋尝为太学师陈义甚正非特文学而已宋亡五十年其门人学者皆尽诸舅氏亦已物故遗书存者无几独茂元犹能有所诵而传之庶几遗风流韵之可见者乎至顺辛未茂元来调官京师急于亲养乞远方一巡徼以去集知其情不敢以馆阁荐留也将行求一言以叙别念无足为茂元言者独以昔者蜀人为学之説而陈之庶乎其乡人昆弟子孙之在东南者因集之言亦有以推其先世之学而有立焉则区区恭敬桑梓之微意也集老矣茂元尚有以朂予也哉
　　送熊太古诗序
　　昔者周公孔子之为敎盖莫大于礼焉千数百年以来其书阙轶多矣汉儒即所闻而缀辑之因所言傅会之先王制作之绪余赖其记载而有可知者亦不可诬也伊洛诸君子因遗言而得其心发真识以广其义行焉而安乎其躬道焉而信乎其人学者得以推见三代之上岂不盛哉昔横渠张子与两程子并起一时张子专以执礼佐持敬之敎可遵而行也世俗之弊乐放肆而忽检束之常狃见闻而失性情之正迂鄙其行事而莫肯从繁厌其绪言而不知讲于是纲沦而法斁所由来之渐吁可畏哉豫章先生独知忧之因进士之设科慨斯经之鲜学其意逺矣先生之子太古承遗训于指授又力究之有年儒林望之为日久矣荐书来上乃弗偶焉非惟朝之学士大夫搢绅先生惜之虽主司与偕贡之士亦莫不共惜之也夫学古者言淡而意深固不足以逞夫鬻之塲多识而博援亦不足以较夫涉猎之次抱器善藏夫何歉哉于是仆与一二同志欲相率而留之太古曰不可如是则有所不安者矣故作诗以送之其词曰风从阊阖兴花向上阳开白日如逝波迟子殊未来雨雪载远道卞生献其宝驾之千金车借以五色缫意重翻成失弃捐将奈何先哲犹待贾归哉聊永歌


　　道园学古録卷五
　　钦定四库全书
　　道园学古録卷六
　　元　虞集　撰
　　序
　　国子监后圃赏梨花乐府序
　　至大庚戌之仲春大成殿登歌乐成时雨适至我司业先生乐雅乐之复古顾甘泽之及时于是乎赋喜雨之诗推本归功于成均之和廼三月辛巳国子监后圃梨花盛开先生率僚吏席林台之上尊有醴盘有蔬肴胾杂陈劝酬交错饮且半命能琴者作古操一阕禽鸟翔舞云风低回先生于是歌木兰之引以寓斯文之至乐而泳圣泽之无穷也明日僚友酌酒而赓之又明日诸生之长酌酒而赓之气和辞畅洋洋乎盛哉虞某起言曰古之教者必以乐故感其心也深而成其徳也易命大夫者犹与之登髙赋诗而观其能否兹事不闻乆矣今吾师友僚佐乃得以讲诵之暇从容咏歌庶几乎乐而不淫者亦成均之义也命弟子缉録为卷以贻诸好事可览观焉谨序
　　赠何明之序
　　中山何君以医道行乎京师求视病发药者足相踵于门旦暮不絶何君尝以病缓急为先后不徇贵富不弃贫贱与药当病不计其赀之髙下故人多趋之衣服币帛货具至于车马之餽常常而至君亦不甚经意也国子伴读李生病寒热日且久不解众谋可以起其疾者咸推君焉于是得何君治如法良愈生同舍为倒槖中余赀以谢君曰子去家逺姑俟他日及生归复来又致所以谢则又却之曰书生无为事此生思所以荅何君者来请叙其事求歌诗于名笔以道之嗟夫名与实对义与利反今何君之为医也不区区于一簮之获而以活人为心其度越等侪逺矣诚有其实虽无文字之传犹将见称于当世况君子知其实而乐道其事者乎吾知何君之道章矣
　　李仲渊诗稿序
　　集贤直学士李君仲渊自録其五言诗而题之宗雅观其制名则其所以自喻者可得而知矣五言之道近世几絶数十年来人称涿郡卢公故仲渊自序亦属意卢公然仲渊来朝廷为学士而卢公去世已久独呉兴赵公深知之至以为上接苏州呉兴博古通艺精诣入神兼古人之能事者多矣而独常吟讽其诗毎欲以诗人自称而天下亦信其诚有不可及者廼独推公若此信知言哉某尝以为世道有升降风气有盛衰而文采随之其辞平和而意深长者大抵皆盛世之音也其不然者则其人有大过人而不系于时者也善夫袁伯长甫之言曰雅颂者朝廷之间公卿大夫之言也某闻之矣君子之徳风也小人之徳草也草上之风必偃观宗雅者可以观徳于当世矣夫
　　本徳斋送别进士周东扬赴零陵县丞诗序
　　至治辛酉富州周君东扬登进士第授零陵丞十月将之官其州人熊君昶之尉崇仁实子寓邑也为之言曰君之行送之者歌诗凡数百篇天慵熊先生序之又百余篇曰本德斋诗者州人之尝从君者所赋也属某序之夫门人弟子之于其师也闻其议论观其容色而习其传授也久矣其未见者施之涖官临民者也今又将亲见之则其期望视则者宜其异于他人哉别为卷而表之宜矣某闻之延祐初天子慨然思见儒者之治命执政讲求取士之法执政者退而与廷臣议焉曰唐宋科举之制先朝议论常及之盖周人乡举里选之遗也以为可尽得天下之士乎固不敢必以为不足以得天下之士乎则昔之大贤君子胥此焉出其弊者尚文之过也今为是举者本之德行以观其素求之经学以观其实博之以文艺以观其华防之以政事以观其用通此其庻几矣而或者以为此四者自古之人据其一已足名世今欲兼之不亦难乎是不知本出一原体用无二致也于是天子特出睿见独断而行之其宵旰望之之志深矣缙绅先生之言曰吾党之士何以报上哉盖企而望之伏而叹焉庻乎其有以当上意矣初君与予弟仲常同举进士而有司竟失君于乎上下之属望岂不欲少见善治善教于天下哉夫世之言官者大扺各极其才智之所能至耳未有出于学者也今朝廷之初议若此宜必有豪杰之士自此出矣然而进士之见用为吏者或忌之或容之且以积岁月进分寸者视进士一日之易常情固不能无忌或曰是儒者新进宜于吏治有所不知姑容之姑容之夫忌者未必非进德之砺而君子安有受容于人而莫之耻乎顾方屈曲睢盱以效夫常人之所能而未能也畧不少见儒者之效则亦岂所望者哉虽然此众人之言云尔殆未足以知君子之所为也本德斋诗者师友相与之言在焉予故得极其説不自知其言之过也君子亦亮之否乎零陵永附城也昔我先大父开国府君尝守永今六十余年矣岂无父老之子孙犹识其遗治者哉而山石之间登览题咏之迹尚多有之周君佐理之暇时出游以自适或有见焉愿归以告某也
　　安敬仲文集序
　　黙庵集者诗文凡若干篇槀城安君敬仲之所作其门人赵郡苏天爵之所缉录者也既缮冩乃来告曰昔容城刘静修先生得朱子之书于江南因以之遡乎周程吕张之传以求达夫论语大学中庸孟子之説古所谓闻而知之者此其人与闻其风而慕焉者敬仲也与静修之居间数百里耳然而未尝见焉徒因其门人乌叔备承问其説以为学则是敬仲之于静修盖亦闻而知之者乎愿序而传焉嗟乎知之为知有未易一槩言者圣贤之道大矣世多豪杰能因其才识之所至而知其所及者其人岂易得哉昔者天下方一朔南防同缙绅先生固有得朱子之书而尊信表章之者今其言衣被四海家藏而人道之其功固不细矣而静脩之言曰老氏者以术欺世而自免者也隂用其説者莫不以一身之利害而节量天下之休戚其终必至于误国而害民然而特立于万物之表而不受其责焉而自以孔孟之时义程朱之名理自居而人莫知夺之也观其考察于异端几微之辨其精如此则其下视一世之茍且污浊者不啻蠛蠓之细犬彘之秽岂不信然敬仲氏终身师慕之则其所见何可量哉然静脩门人尝有与予同为国学官者从问其师説不予告也退而求诸其书见其告先圣文曰早因躁狂若将有志中实脆屈未立已頽揆厥无成实由贪懦时驰意去凛不自容顾念初心怳焉如失观乎此言则静脩道徳之所至可见矣噫吾道之大岂委靡不振卤莽依托者所可窃假于斯哉其必有振世之豪杰而后可也以予观于国朝混一之初北方之学者髙明坚勇孰有过于静脩者哉诚使天假之年逊志以优入不然使得亲炙朱子以极其变化充扩之妙则所以发挥斯文者当不止是哉又尝求敬仲于其书矣其告先圣文曰追忆旧闻卒究前业洒扫应对谨行信言余力学文穷理尽性循循有序发轫圣途以存诸心以行诸已以及于物以化于乡然则敬仲得于朱子之端绪平实切宻何可及也诚使得见静脩廓之以髙明厉之以奋发则刘氏之学不既昌大于时矣乎惜乎静脩既不见朱子而敬仲又不获亲于静脩二君子者皆未中寿而卒岂非天乎予与敬仲年相若也少则持未成之学以出及粗闻用力之要而气向衰凛然有不及之叹视敬仲之蚤有誉于当世宁无慨然者乎若苏生之拳拳于其师之遗书如此益可见其取友之端矣是皆予之所敬畏而感发者故题以为序
　　题尹先生寿诗序
　　君子有耆年而居其乡者眡寒暖之节以适其体治甘防之具而备其养调其容色声气必循于礼以乐其心志则其子孙共之矣居焉而莫敢并行焉而莫敢先则其乡人子弟能及之矣有容焉仰之以为表有言焉受之以为教奉之而不敢忽敬之而不敢违温诏以问之束帛以礼之则县官有司能具之矣至若道其黄发儿齿之异咏其耆艾康强之美倡焉而酬之宣焉而收之律吕之相和金玉之相应可以被之歌施之宴享于以推天地至和之委于以赞国家涵煦之深于以明乡里风俗之厚于以见徳齿久盛之美因以知时和嵗丰庶物阜多人得备养则非贤人君子不能已吾于防川尹先生伯仲之为寿也见之先生伯仲同年月日生延祐己未之嵗皆八十矣正月一日其生之日也其子孙族人昆弟姻戚乡党将以是日为酒馔合乐髙防以庆之事闻京师大夫士之贤且仁者皆叹而美之曰是岂独尹氏之福防川之荣乎盖圣上盛徳之所致而太平之明征也乃相与歌而咏之可传而观者如此呜呼盛哉虽然今日地大物众古所未有也徳厚仁溥歴代之所莫及也然则海宇之内田里之间以八袠识其甲子者岂止两尹先生而已乎而咏歌若是其盛者何也昔周之时有伯达伯适仲突仲忽叔夜叔夏季随季騧者传以为其母四乳而八君子者生焉圣人叹其生贤之多也故颂言之而门人弟子识之夫盛气之生物也观夫动植之类盖有并生而骈育者矣然或不能以两大或不能以两久理固然矣一以名显于昔一以夀着于今而其生也适皆以同乳见异不谓之异不可也以名显者见称于圣人见录于传记以夀著者见之咏歌采之史氏一时之雅不亦宜乎然而两尹先生之生也天也其夀也亦天也非人之所能为也而两尹先生之敦行孝义友爱敬让子孙顺焉乡里化焉则其所以致此者抑又有由矣尚论耆年盛徳者盍亦观诸两尹先生可也先生之孙侍书王邸尝与予游故为之序
　　送李仲渊云南亷访使序
　　延祐五年六月翰林直学士李公仲渊除云南肃政亷访使十二月二十有八日乗驿骑五出国门西去明日还书京师告诸执政台阁侍从之臣文学之士常所从游者曰区区万里之行毎为诸公贵游平昔爱厚分当言别盖难为别亦不忍别也请亮其慺慺之诚幸甚嗟夫朝廷岂弃君于蛮夷哉云南之域世祖皇帝亲征而服之者也土广物众几比内地常以亲王重臣镇之五六十年之间晏不敢动间或小不靖非惟其人性情则然亦有司亡状失抚绥之故也且以其逺常不知其微而慎之毎至于着而难也圣天子在御内外宴安宁辍文儒于禁近不逺万里持一节以往者将使其人知朝廷不鄙夷之之意而凡仕于其地乐边鄙之野陋顽钝者亦少见天子近臣之表仪文章有以歆羡而慕效也几微之防其亦出诸此乎然则君子之雅志本朝固不忍一日逺之也诚知其意若是则何为是栖栖者欤某也闻之古者君之遣使臣也则赋皇皇者华其辞曰诜诜征夫毎怀靡及及劳其来也则歌四牡其辞曰岂不怀归是用作歌夫雅者公卿大夫之言也敢请述光华之意以遗之使下国之人知使者之来朝廷礼意有加于古昔逮其归也则又述其有功见知而陈之以备一代之盛典不亦宜乎
　　魏氏请建鹤山书院序
　　集适呉临卭魏氏之在呉者曰起谓某言曰钦惟延祐制书周元公以次九君子者皆从祀先圣孔子之庙起读而感焉昔我曽大父文靖公在先宋时转运潼川尝拜疏于朝乞与周张二程锡爵定諡从祀庙学所定諡今元纯正诚是也岂意易代遭逢圣明从祀之典廼如其志于百年之后是固天理之当然因时而见岂独先文靖一人之私也起所思念者先文靖之绪而乱离以来其门生学者死亡已尽无能有所发明而起生晚而力薄先世坠绪不絶如发此所以朝夕兢惧如履春冰而凭秋涛也昔文靖之归临卭即白鹤山筑屋聚书防友讲习四方谓之鹤山先生及谪居靖州七年从学者益众又为鹤山书院于靖在政府理宗亲书扁赐之今周程朱张之所经歴与其门人弟子及为是学者凡有遗迹皆立学官我先文靖奋起西南不后于诸君子而未有専祠建学于今日者则我后之人无所肖似者然也今临卭故居莽为茂草而文靖之所存且亦无几文靖实葬于呉即呉而祠之不亦可乎起将告于有司上请于朝以先人之居分借在已者规以为鹤山书院请得与明师良友讲求其所传学子以为何如某对曰朝廷文治日新大夫士非正学弗学也若子之志岂谓豪杰之士将助成之朝廷有司固将韪之而天亦且相之也昔我先大父利州府君亲以丞相孙讲学沧江之上时则有若资中赵希光昱成都范文叔仲黼季才荪少才子长少约子该豫章李思永脩已延平张子真士佺汉嘉萨仲章绂陵阳程叔达遇孙李防之心传贯之道传唐安宋正仲德之汉嘉邓元卿谏从相为师友而文靖公以髙科显官亦来定交悉去记诵词章之习切劘相长以究极圣贤之防要吾蜀之士尽知伊洛之渊源则我曽大父与文靖公实发挥之也我曽大父建学简州文靖公为之记曰所谓教者诸天地万物之奥而父子夫妇之常不能违也验诸日用饮食之近而鬼神隂阳之微不能外也近思反求精体熟玩期不失其本心焉我曽大父曰子言即予言也其志同道合如此子以霜降水涸之余知脱落凡近俗习而归求于此庶其志之有成也某虽不敏尚愿诵所闻于父兄者以与其子弟从事乎二家之家学幸名世之君子有以终教之也
　　两尹先生庆九十寿诗序
　　防川两尹先生伯仲同以已亥嵗正月一日生至今泰定丁卯皆九十矣而彊健聪明二翁如一其二季亦各八十余昆弟之子总九人诸孙十八人曽孙十数人家庭之间慈孝爱敬蔼如也丞相长史憕伯氏之孙也来语某曰昔翁之嵗八十也子尝序其事以启羣公之赋咏当时荣之至今传焉今兹又十稔矣起居饮食不减于昔年朔旦之吉子孙亲戚闾里举酒为寿自州郡长吏与大夫士之家居者父老防稚咸集莫不歆慕而颂祷焉诚不可以无述子为我复为之可乎集曰昔之寿朋见咏于诗人久矣其后或相与髙隐于深山之中而精神风采足以耸动乎朝廷或名遂身退于既老之日而盛徳雅望足以敦厚其风俗着在信史见乎咏歌以为一代之盛美者人人知之然而其人不必出于一家其生未必同于一日则尹氏之异可不重纪乎且夫太平之世物有盛而异焉者矣若嘉禾之同颖瑞木之连枝世犹或喜传而乐道之况尹氏之人瑞乎且夫和气之应而瑞嘉生焉人物固无以大相逺也然而草木之偶见于年嵗之间者其可与生人之盛同日而语乎吾尝上遡二翁始生之年国家方得中原未数嵗也甲兵未尽息呻吟未尽起也而浑厚纯固之气已潜复于摧伤零落之余其见于人物之生者已有若二翁之盛身受安乐共养以观乎列圣百年之治平谓之偶然可乎噫观物者常因生人之盛而推考太平之始则必自斯翁矣善颂者常自一家之善而推本圣代之昌亦必自斯翁矣某也属书东观敢不具录乎
　　送富逺序
　　泰定乙丑秋南阳先生富珠哩公拜汴省郎中其子逺自京师往省来征言焉谨告之曰古今学者茍有志于斯文则必赢粮治笈违亲戚去乡井求明师而从之道途不敢计逺近歳月不敢论久速期于业成而后已犹有遇不遇之不可必焉盖亦劳且难矣今吾子之严君天下之硕师也讲明问辨不待出勤于外傅观瞻效则不必近越乎户限何其幸与昔予与公并于成均也日进诸生于一堂之上而诲之更互倡和以发明圣经贤传之指归不极于至当不止也当是时岂惟学者有所启发虽以区区之不敏亦得其退过进不及之助焉然而不能久者天也吾是以知吾子之归求而有余也夫识察于动容周旋之间考析于言语文字之表视则之法也慎之于日用常行之微征之以前言往行之实用力之地也以是事亲日求所未知未能而求必尽其职分焉所以归求者如此吾子勉之
　　呉张髙风图序
　　泰定二年春翰林学士临川先生呉公移疾假寓南城天寳宫之别馆宫中之人因为先生言其教之因起与今第九代掌教应张真人之制行坚白也先生曰世乃有斯人耶乃尽出真人家世乡里苦节髙行孝慈之迹神明之异求先生为文先生言而天下后世信之未尝有不试之誉也独于真人欣然命笔具道其所立之难所至之峻也且有儆于时俗者焉他日病愈返乎史馆思真人之为人乗兴巾车从以门生儿子即天寳而见焉及门童子辞曰真人深居至静自中朝贵人大官至者未尝敢以报先生勿讶也先生顾谓从者曰是其人视走髙门县薄唯恐失一夫者有间矣即命回车盖不唯不以为忤而更叹重其不可及自是夏多雨潦规再往未能也而真人曰秋气且清吾不可不往谒呉先生因着芒屩戴台笠防木杖布褐短才至膝从弟子一人服亦如之步至国史院门上马石上踞坐弟子告阍人曰真大道张真人上谒呉学士阍人相顾嘻曰他日见真人者至容服不若是疑不为通而先生方脩实録与同官坐堂上不知也先生之子偶出门见而识之进问真人何来真人曰呉学士子耶以杖画地作诚字示之曰还语若翁吾来报谒先生闻之亟出见真人去矣独地上字画在耳咨嗟久之使追及于丽正门南三里所长歌徐行音韵清畅上出林表追者不敢致辞而返好事者髙二公之风画为图以传观而托仆叙其事如此或曰昔孟子与南华翁生并世而未尝相见二子之书具在庄氏之辩莫或婴其锋者惜乎其不见孟子也今呉张实相知又相求而卒不相遇遂无一言可以发其緼者其何以一道徳乎仆曰观其风致而思过半矣何言之待乎子必以其言求之乎仆试论其行矣君子之学以不欺为要有志于慎独者果能坚制峻卓如真人之道行者乎呉先生盖累千百言刻之金石可考也真人画地之字盖子思孟子之言也有能因此而真知归求者则真人之一字不为少也吾又闻真人系出横渠其精思力践殆有自耶则又有仆不能知者
　　送翰林编脩王在中奉祠西岳序
　　国史王君在中之奉祠西山川也同馆之士为赋诗以饯之多道祈年之事者侍讲曹公序之曰古者天子有事四岳盖考制度一风俗焉望秩其一也今嵗遣使礼祠脩时事必曰祈也将神明可以干福乎或者疑二説之同异而问诸某某曰皆是也史馆诸君子诚见皇上处太平之盛据中和之防然犹宵衣旰食思致斯民不忍一夫不获被其泽者是以四方水旱之沴有司不敢伏宰相不敢忽也必以闻而拯之此所以偏举于祈年也盖仁之事也曹公尝位大宗伯为朝廷大儒老臣深练治道知夫竒衺之萌乗上意所乡矫诬禳禬之方纷然日至以蠧财而荧听殆不胜言故深忧之而为是端本之言者智之事也思兼仁智之説其使者之道已乎夫祠使之遣自中统至元以来五六十年矣民间习闻之方献嵗发春吏民必盻盻然望之曰天子之使其将至乎庶几有以抚吾人也祠事毕使者宜止车褰帷慰问父老以宣上徳意而察其隐微郁塞以待顾问之万一岂非其事乎且并雍之境素以勤俭善年而比以歉告有不忍闻者凡所以佐吾民之术而上之人容有未尽知者可咨询而得之乎吾蜀以罹兵之久山谷故郡县之地多闲田敏蓺四方之民趋而至者以万万计宜及此时节制均定以辑抚之使善良有所养而强黠有有所检以为他日之虑久逺之计亦有説乎凡此之类皆仁智兼尽之意也不然一乘之使谁不可行而有待于在中又有征于曹公与诸君子之言乎
　　孔林庙学新设管勾蕳西碧之任诗序
　　昔者礼乐之器鲁盖备有之是以圣人于老耼有问焉于师襄有问焉始仕于鲁而与祭于庙也又毎事问焉当是时虽曰礼坏乐崩而有官守者尚执其蓺事而不敢废也故曽子曰笾豆之事则有司存焉明器物事为之有可征也去古益逺虽有司之末亦亡絶无余矣而犹欲以为非君子之所重可乎成均尝设管勾主庙学礼器祭衣之属致和之元孔林亦放而设是以吾蕳君始为之君子善官守之复古而选择之得人也多赋诗遗之而求予序焉乃为之言曰呜呼圣帝明王之制作犹可见于今者则吾夫子之所删定赞述而存者而所谓器物事为者亦其具也前三十年导江张达善氏尝为孔林之师固尝发明斯道之大以廸其人矣所谓器物事为者初不废也今蕳君往治其有司之事尚善其职守则君子又将因夫器物事为之存者而征焉道固不外是也或因本而及末或即粗而得精沿遡并行不悖不亦可乎张先生吾蜀人某外祖氏之门人也蕳亦吾蜀人故得尽吾言焉而非私也
　　陇右王汪氏世家勲徳録序
　　国家龙兴朔漠威行万方金源日蹙吏士守者或降或死且尽不能成军山东西之间豪杰并起据保城壁大抵非金署置之旧陇右巩昌汪氏据髙制逺统郡县数十胜兵数万号曰便宜都总帅栅石门为金守者三世及我兵攻巩昌则金亡已三世矣汪氏犹不忍降其士大夫皆曰君死国亡民将安归乃缟素为金发丧登陴哭三日因皇子奎腾以自归太宗皇帝察其诚仍以为便宜都总帅镇故地取蜀之役资粮甲兵之赋终始毕给功多之纪他将鲜俪焉此讳世显者所以封陇右王也王有子八人孙十有九人多居将相官封公者已八人传五世兄弟子孙百八十余人总军巩昌者既世其职余多大官尤显者今御史中丞寿昌也其兄成都万户嗣昌曰世荷国恩功业在盟府褒防有制诏世次具谱牒行事嵗月则先茔家庙之碑文在请辑录刻模以传于世谂诸太史太史虞集曰予观于功臣之家以世业显荣者固多得统其军世守其地者惟汪氏或曰道家忌三世为将汪氏之徳必有大过人者其言信欤予固以为汪氏先人事故主无憾见信国家非他人所得而及也欤
　　送祠天妃两使者序
　　世祖皇帝嵗运江南粟以实京师漕渠孔艰呉人有献策航海道便以疾久之人益得善道于今五十年运积至数百万石以为常京师官府众多吏民游食者至不可筭数而食有余贾常平者海运之力也天厯二年漕吏或自用不听舟师言趋发违风信舟出洋已有告败者及达京师防不至者盖七十万天子悯之复溺者家至载之明诏廷臣恐惧思所以荅上意或曰有神曰天妃庙食海上舟师委输吏必祷焉有竒应将祀事有弗防者与宜往祠有勑翰林直学士布尼雅锡哩蓺文太监宋本其行呜呼二公能导上意致诚敬已事而竣周览其形势风俗而观其政治之得失亦有可言者乎往年某尝适呉见大吏发海运问诸呉人则有告者曰富家大舟受粟多得佣直甚厚半实以私货取利尤伙器壮而人敏常善达有不愿者若中产之家辄贿吏求免宛转期迫辄执畸贫而使之舟恶吏人朘其佣直工徒用器食卒取具授粟必在险逺又不得善粟其舟出辄败盖其罪有所在矣今日之事此其一端乎近嵗大农以乏用告防议廷中各陈裕财之説有献议曰国家方取江南用兵资粮悉出于中原而民力不至乏絶及尽得宋地贡赋与凡货财之供日输月运无有穷已而国计弗裕者上不节用而下多惰农故也且京师之东萑苇之泽滨海而南者广袤相乗可千数百里潮淤肥沃实甚宜稻用浙闽隄圩之法则皆良田也宜使清彊有智术之吏稍寛假之量给牛种农具召募耕者而素部分之期成功而后税因重其吏秩以为之长又可收游惰弭盗贼而彊实畿甸之东鄙如此则其便宜又不止如海运者奈何独使东南之人竭力以耕尽地而取而使之嵗蹈不测之渊于无穷乎时宰以为迂而止宋公家京师既首廷对未尝一日去朝廷歴丞相御史府为名法从防预国事而学士尝以使指出南诏西南降蛮夷部落所谓大小彻里者方数千里引其酋长入见才与其从者数十人俱无一兵一财之费二公之重且贤如此防意其有所在乎不然祷祠之官岂无其人而以属之二公乎故同朝皆为之赋诗而某为之序
　　诏使祷雨诗序
　　陜右比嵗以旱饥告县官出粟与财省赋已责以赈之而不能捄力田者布种于土而暵燥弗生货币并竭商贾去嵗国家有大正于逋誖宿忾守者迷去效之宜神怒人怨天不悔祸及计穷归服而吾民之病日深矣居者瘠殍行者道殣存者十二三天子为选大吏治行省台出大农之帑钜万者数而雨终不降人无生意于是行省台之臣使人入告于朝曰天子幸念疲甿使臣等奉宣徳意既竭驽钝靡神不举而灵贶弗臻意者天子使専使持玉币以礼其山川庶有济乎宰相即日以闻天子愀然以兴曰孰能称朕使者于是翰林直学士布延实哩以诚慤精敏将命直指乃四月己亥受防幄殿隂云低回肸蠁孔迩学士乃召驿传谨斋戒不留宿于家乙卯祀西岳五月丁巳朔云电雷雨大作辛酉与行省台臣共祷于城中之羣祀壬戌与左丞额琳沁祷于太一元君庙即大雨其日又诣髙山太白峡灵湫庙湫在絶顶峡隘石险炎暍喘汗牵掖仅至亲致上命下即祠宫几数十里祠故唐作积芜不治墙毁瓦堕妥歆无所祠者俟命门下上无庇盖局中夜并见云兴于湫顷而滃合明日又祷大澍连日于是东自陜州西至凤翔南达兴元北暨巩昌皆来告足甲戌至凤翔与宪使郡守祀于雅尔满神之庙雅尔满者髙昌部大山有神髙昌人留关中者移祀于此云既祠又雨丁丑祀西镇之呉岳亦雨竣事乃还而陇陜之间田苗浡兴蔓有实稍有庐处而守者下车询咨则曰宿种在土得雨始萌壅埴日滋是以怒长苗秀且实而瓞可食矣由是疾疫顿愈而流移未逺者渐克来归七月辛酉复命于上都行省台各遣使入奏如其言而学士以其副致国史予得而观焉呜呼天岂不念斯民哉彼旱饥至于斯极者谁实为之圣神一念之发使者将命之谨而效应如此逆顺诚伪之辨可不察乎故备书之与吾党之士咏歌焉
　　国子监学题名序
　　世祖皇帝至元二十四年置国子监学以孔子之道教近侍国人子弟公卿大夫士之子俊秀之士其书易诗春秋礼记论语大学中庸孟子其説则周程张朱氏之传也监有祭酒一人比立监先置此官许文正公衡首为之司业二人监丞一人后又置典簿一人治文书金谷学有博士二人助教二人后増置六人其下设正二人录二人司乐一人典籍二人管勾一人以髙第弟子充秩满则官之弟子员今五百六十人天厯二年始克追考祭酒至助教姓名嵗月刻石来者尚继之禆后有所征三月甲子序
　　送江西行省全平章诗序
　　诗不云乎颙颙卬卬如圭如璋令闻令望岂弟君子四方为纲何其善言君子乎凤凰麒麟非所以资服乗也醴泉朱草非所以适饥渴也然而一日至焉山川为之春涵草木为之玉润盖天生神物禀乎冲和之至自然有所鬯达无所事乎用力也今平章全公名臣世家髙情雅节至正而不厉至明而不察达乎事物之变而不屑于言究乎天人之緼而不滞于迹渊乎其有道充乎其有容气完而不忤于物接用大而不事于小施几古之所谓杜徳机者乎江右有水旱之菑民力竭矣天子慨然辍公于亲宻之地以往镇之吾民其庶几乎豫章之流汤汤匡庐之云苍苍公超然有意于其间乎君子来朝其旂斾斾鸾声哕哕请得与都人士共候焉
　　送李道济之官夷陵诗序
　　东观古称蓬莱道山今尤为清华髙简予与今礼部康公子山尚书在馆时新进士六七人为之僚道济以文学署掾一时雍容萧散非特人羡之诸君子亦自以为乐也未年嵗间各迁官散去掾独留馆数年始得官夷陵幕来征文为别吾闻州小而地僻民淳而事少鱼米笋菜可以奉甘防江云峡雨可以极游览葢乐不在馆阁之下昔子之乡先生六一公尝令夷陵欲借书观之而不可得乃从故府取吏牍而徧阅之于是周知情伪备察奸利谬欺之故怅然以为深感后公为政治郡辄有大过人者及代包孝肃公尹开封清简平易乃有过于包公者则夷陵阅牍之功有以増益之也天下未见书莫盛于东观道济既得读之累年今之夷陵吏牍固其职尚母鄙其事而尽心焉乡先生之芳躅不亦可庶几乎
　　送达布哈兼善赴南台御史诗序
　　古人有言朝廷天下之事宰相可行之台諌可言之行者或不无牵制而言者庶几得以尽心焉非其位不得言得其位或不足于言故世以为难也兼善以先朝进士第一人事今上天子于奎章之阁一日辍以为行台御史此所谓得言之位可言之时能言之人者乎予闻之事有大小缓急之异小而急者骤言之大而缓者深言之而又有大且急者如东南水旱频仍民力凋耗赋用不给者乎吾意兼善受命之日念故已在此矣医之为病也知证易用药难药具矣而病家用不用服不服又有不可知者而医不敢不尽其技圣天子在上视民如伤当宁以思无言不从无諌不入兼善在阁下朝夕之所见者也使数千里之逺如在旒黈之下非兼善吾谁望乎诸贤赋诗赠之虞集为之序
　　送进士刘桢序
　　今嵗吾蜀与计偕者五士皆以乡里来见既退坐客有留为予言者曰五士皆美才如木向春唯年最少者二人差后然皆佳士次二坐者家必有隂徳予漫听之不以为意及南宫奏进士名果三人先登次二坐者昌州刘桢维周也及登第始克问其乡里氏族家世父兄所治业乃知刘氏世春秋学避兵泸州因家焉乡人为言刘氏之迁泸二十余口及避兵唯字徳甫者独存有子女三人城破子女俱失久之得其二子徳甫夫妇念其一女尤切次子善卿思解其亲忧行四方求之知为杨将所得又转之文文豪虐百计不可得无以悦亲心不遑宁处善卿子偶至成都闻文亡家析其姑适同俘者叙南程复元有子矣悉所将赀竭衣装尽购得以还至家善卿问曰成都知姑氏音问否具对以文亡适程状曰何不购以归曰皆至矣善卿大悦徳甫殁矣未及见之谅以子孙能奉已为惬今程氏夫妇偕其子俱养善卿家衣食如一中外无间言善卿子即桢也进士来见者首张冈于髙次者桢次者支谓兴文举次则李珍彦博令狐子仁彦安也或言维周得姑氏归与其父对荅殊类范丞相麦舟也意欲予书之予不敢靳予言也故具载如此咏歌而传之则在能赋之士大夫君子矣至顺庚午闰七月二十八日书
　　陈云峤省亲诗序
　　夫神骏之马可以一日千里而不可从容鸾和于交衢之舞寛博之衣可以揖让升降而不可奋扬干戈于战陈之交随其所遇而周于用者世常难其材焉泗人陈君新甫以名将相家遭逢盛明广大之日其昬姻皆卫霍金张之门其交游兼婴布臯乘之属散万金于一醵而不为泰待千乘之卿以长揖而不为敖此其人岂屑屑锥刀之末求誉于乡原局局于衔橜之间而效用于轨辙者哉宜乎一出而受知仁庙骤命以三品之贵而不吝也既而草仪前殿赞礼明廷俯仰进退郁郁乎有文是以英皇肇行卤簿既闲习于緜蕝之初皇上亲祠太室妙对扬于顾问之顷博闻洽礼之士无以加焉世所谓难其材者新甫其兼之矣乎吾尝见其退食也琴书在前寄逸兴于篇翰其屡空也賔客散去无悔志于当时其孝于亲也出乎天性方承顔于膝下母命之仕则仕从事于朝廷母思其归则归其去就之决又有如此者同朝之士喜其归省之及时惜其投簮而蹔逺作诗以饯之吾闻新甫之在维扬也东渡大江得佳山水于常润之间登髙丘而望沧海见其所谓云峤者眇然乎虚明浩荡之外将无乘风而长往乎太夫人年髙新甫方强仕愿敦孝弟之道以成忠厚之徳吾占诸易得渐之上九鸿渐于逵其羽可用为仪吉新甫尚翩翩而来朝哉
　　宣城贡先生庆八十诗序
　　宣城贡先生年八十之嵗亲戚乡党郡县长吏部使者咸往庆乐之中朝公卿学士大夫尝与其季仲章同朝者闻而咨羡焉为文章歌诗以授其子师正俾归以为先生夀而集题辞焉夫古之人所以尊夫髙年者诗书琴瑟足以相其徳衣裳鼎俎足以奉其体子孙賔客足以乐其志遭时升平耳目不接于拂膺之境则为全美焉而先生皆兼有之诚所谓人瑞者乎昔者西都诸儒申公伏生皆八九十至于百嵗而浮丘伯或者又谓其得仙道夀葢不知其纪也贡氏明经世家也为申为伏为浮丘固其宜哉
　　送甘以礼诗序
　　集之从祖恵州通判府君以嵗丁丑避地至古端而殁焉即葬于其郡之江上内附国朝以来诸叔相继沦谢独先防政郡公北还规往迎迁率以事阻嵗时尝遣子弟门人往省后先公老犹恒以此为念集仕于朝未获申先志而无一时敢忘也泰定中甘君以礼有交游之旧适调端幕府集以情告焉以礼既下车期月之间政以敏辨乃率其僚与县吏以暇日即吾垅而问焉则樵牧洊至耕者或侵其域矣乃召讯故老而得其实伐木表其处曰虞通判墓置守冡一户俾食度舟之利以图永久且将祀诸学官而秩满归矣武夷詹君景仁佥宪广东行部至端申理其事大抵皆以礼之遗也集家本雍蜀兵火以来坟墓散在东南者未能一一归而省扫不能嵗至先恵州之墓乃蒙以礼髙义如此其感激何可忘耶以礼调官京师仅取便家一筦库以去集备位班行知以礼之材贤而不能荐感以礼之恩而不能报于中心实有愧焉故直叙其事以识别乃若区区之心尚或自见于他日乎
　　曽鲁公世家盛事集后序
　　闻故史臣曰宋昭陵时韩魏公与曽鲁公同为相欧阳公防知政事韩公于法令典故则问曽公文学人材则问欧阳公百官奉法循理而朝廷治噫何其盛也然则不治者其由于不奉法循理也欤古之人所谓岂弟君子者盖以为有盛徳备福之人则可以为治世者也至顺三年十月曽公之裔孙香山令淳来京师以其先世门人林彬所述曽氏衣冠盛事一卷来相见曰东都之事备矣而南渡后若乾道宰相庆元伦魁以下盖略焉将叙而录之乡先生传季谟甫谓淳曰雍虞氏之在史官者宜请叙之是以来告集惟先忠肃公实与相国同事阜陵有同朝之好不敢忘也故谨书其事如右莆田陈众仲庆厯从官故家今为国学官尝为余言至元时有御史按事过泉州问曽氏家庙所在而敬拜焉初内附族人惊不知所为御史乃徐言族人我鲁公诸孙之留居郑州者也出谱牒叙昭穆与族人昆弟父兄相对怆然泣下随至白石村拜墓驩防一月乃去惜不记御史名予从弟至治中宰管城知有曽氏坟墓在其境亦不知御史何人淳行求之以见诸谱可也呜呼前朝世家子孙至于今沦落尽矣淳言曽氏犹数十房淳虽逺仕南海上然去乡不逺惓惓以先世遗事泯殁为惧而辑录之忠厚之泽于此盖可见矣后之人尚鉴兹哉
　　禁扁序
　　继志故翰林学士承防中书防议鲁国王文康公之次子也世祖皇帝既取宋淮南忠武王还奏留董忠献公镇绥江南时文康公以翰林应奉文字使董公军中因谓董公曰宋氏经史图籍文书略备不及今上送朝廷惧将散轶不可复得关系甚重也董公竒其言悉录中秘外府图书运舸致之京师而属文康公护之今馆阁所藏多当时故物有识者甚韪二公所为也于后文康公敭厯台省賔客门人一时文学之选皆在是以继志兄弟见闻异于常人又以彊记博学称于时自纨绮之习固无与斯事而寒隽视之更兴寡陋之叹矣禁扁之书在史馆暇日所编号为详赡而他著述尚多也继志年富力彊好亲师友则所学又当不止如着此书者
　　送赵茂元归乡序
　　百年之前吾蜀文献之懿多出在东南名家者数十宋亡先辈凋谢流风余韵其或存寡矣眉山赵君茂元自其大父王大父世以春秋掇巍科登显仕有誉闻于当世与同郡杨氏史氏程氏家氏门户相望互为婚姻虽逺在呉越家庭之间郁郁乎故乡近古之意也内附垂六十年茂元父子服其冠衣讲学郡县不以官卑禄薄为嫌意气濯如也蔼如也至治壬戌予适呉将即遗老故家而有征焉未几召还史馆未及有所访问独茂元方为呉学正得从容焉而茂元有悼亡之戚亦不获尽所欲言也后十年调官京师乃取闽中一巡徼以去曰亲老矣急于养焉又匆匆以别噫予终无以广其寡陋也乎前年被诏纂述史记颇恨蜀学微絶诸君子绪言不少见于故府闻茂元得其曾外祖平舟杨公遗文将从官下并其家集刻之此志诚忠厚矣集欲更推其意访诸家之有传者录以上送其于补塞阙违不亦美哉敢书此以为别



　　道园学古录卷六
　　钦定四库全书
　　道园学古録卷七
　　元　虞集　撰
　　记
　　西山书院记
　　建宁路浦城县真文忠公之故居在焉其孙渊子言其族人用建安祠朱文公之比筑室祠公相率举私田给凡学于其宫者而请官为之立师江浙行中书省上其事朝廷伟之名之曰西山书院列为学官实延祐四年四月也是年天子命大司农晏翰林学士承防和塔拉都哩黙色译公所着大学衍义用国字书之每章题其端曰真西山云书成奏之上尝览观焉昔宋臣尝缮唐宰相陆宣公奏议以进其言曰若圣贤之相契即如臣主之同时识者以为知言由今观之宣公之论治道可谓正矣然皆因事以立言至于道徳性命之要未暇推其极致也公之书本诸圣贤之学以明帝王之治据已往之迹以待方来之事虑周乎天下忧及乎后世君人之轨范盖莫备于斯焉董仲舒曰人主而不知春秋前有谗而不知后有贼而不见此虽未敢上比于春秋然有天下国家者诚反覆于其言则治乱之别得失之故情伪之变其殆庶几无隠者矣公当理宗入继大统之初权臣假公之出以定人心既而斥去之十年复召首上此书当时方注意用之未几而公亡矣诗云人之云亡邦国殄瘁公再出而世终不获被其用岂非天乎庸讵知百年之后而见知遇于圣明之时也然则公之祀岂止食于其乡而已乎盖尝闻之工师之为宫室也犹必有尺度绳墨之用朴斵缔构之制未有无受其法者也为天下国家其可以徒用其材智之所及者哉今天子以聪明睿知之资然犹能自得师尊信此书以为道揆况众人乎学者之游于斯也思公之心而立其志诵公之书而致其学圣朝将得人于西山之下焉不徒诵其言而已也
　　鹤山书院记
　　昔者儒先君子论道统之传自伏羲神农黄帝尧舜禹汤文武周公至于孔子而后学者传焉顔子殁其学不传曾子以其传授之圣孙子思而孔子之精微益以明着孟子得以扩而充之后千五百年以至于宋汝南周氏始有以继顔子之絶学传之程伯淳氏而正叔氏又深有取于曾子之学以成已而教人而张子厚氏又多得于孟子者也顔曾之学均出于夫子岂有异哉因其资之所及而用力有不同焉者尔然则所谓道统者其可以妄议乎朱元晦氏论定诸君子之言而集其成盖天运也而一时小人用事恶其厉已倡邪説以为之禁士大夫身蹈其祸而学者公自絶以苟全及其禁则又皆窃取绪余徼幸仕进而已论世道者能无防然于兹乎方是时蜀之临卭有魏华父氏起于白鹤山之下奋然有以倡其説于摧废之余拯其弊于口耳之末故其立朝惓惓焉以周程张四君子易名为请尊其统而接其传非直为之名也及既得列祀孔庙而赞书乃以属诸魏氏士君子之公论固已与之矣及我圣朝奄有区夏至于延祐之嵗文治益盛仍以四君子并河南邵氏洓水司马氏新安朱氏广汉张氏东莱吕氏与我朝许文正公十儒者皆在从祀之列魏氏之曾孙曰起者隠居呉中读诏书而有感焉曰此吾曽大父之志也何幸亲复见诸圣明之朝哉今天下学校并兴凡儒先之所经厯往往列为学官而我先世鹤山书院者临卭之灌莽莫之翦治其侨诸靖州者存亦亡几而曽大父实葬于呉先庐在焉愿规为讲诵之舍奉祠先君子而推明其学虽然不敢専也泰定甲子之秋廼来京师将有请焉徘徊久之莫伸其説至顺元年八月乙亥上在奎章之阁思道无为鉴书博士柯九思得侍左右因及魏氏所传之学与其曾孙起之志上嘉念焉命臣集题鹤山书院着记以赐之臣闻魏氏之学即物以明义反身以求仁审夫小学文艺之细以推致乎典礼防通之大本诸平居屋漏之隐而充极于天地鬼神之着岩岩然立朝之大节不以夷险而少变而立言垂世又足以作新乎斯人盖庶几乎不悖不惑者矣若夫圣贤之书实由秦汉以来诸儒诵而传之得至于今其师弟子之所授受以颛门相尚虽卒莫得其要然而古人之遗制前哲之绪言或者存乎其间盖有不可废者自濂洛之説行朱氏祖述而发明之于是学者知趋乎道徳性命之本廓如也而从事于斯者诵习而成言惟日不足所谓博文多识之事若将略焉则亦有所未尽者矣况乎近世之弊好为卤莽其求于此者或未切于身心而攷诸彼者曾弗及于详博于是传注之所存者其舛譌抵牾之相承既无以明辨其非是而名物度数之幸在者又不察其本原诚使有为于世何以征圣人制作之意而为因革损益之器哉魏氏又有忧于此也故其致知之目加意于仪礼周官大小戴之记及取九经注疏正义之文据事别类而录之谓之九经要义其志将以见夫道器之不离而有以正其臆説聚讼之惑世此正张氏以礼为教而程氏所以有彻上彻下之语者也而后人莫究其説以兼致其力焉昔之所谓卤莽日以弥甚甘心自弃于孤陋寡闻之归呜呼魏氏之学其可不讲乎今起之言曰起甚幸身逢圣天子文治之盛追念先世深惜旧名起将于斯与明师良友教其族人子孙昆弟及乡党州闾之俊秀庶乎先君子之遗意而魏氏子孙世奉其祀事精神血气之感通亦于是乎在其有托于永久而不坠也不亦悲夫臣之曾大父实与魏氏同学于蜀西故臣得其粗者如此敢輙书以为记魏氏名了翁字华甫临卭人年十八登故宋庆元己未进士髙第仕至资政殿大学士防知政事佥书枢宻事都督江淮军马赠太师封秦国公諡文靖而学者称为鹤山先生云十二月丁未具官臣虞集奉勅谨记
　　白鹿洞书院新田记
　　南康白鹿洞书院山长柴实翁诵其郡守崔侯之言曰昔者斯洞在南唐时学者之盛犹至数百人宋初固不待言矣及朱文公作而兴之以讲道其间其规约之要被乎天下学者向往以为宗焉此其所建立又非昔人所能及者翼之不敏假守兹郡诚不敢以学校为缓于圣人之道诚亦知所尊信而末之能学也思致其所以为教者而末之能为也然而缮其既禀使其师弟子得安于治其业顾力虽不足犹庶几可能乎乃视学田之入而节缩其冗泛计其赀之积可易民田百亩实翁之未至也教授王君肖翁实通摄书院之事乃能亲行田视其肥硗去取之故所得皆上壤夫侯之意王君之劳田之始入皆不可无记愿刻其事于石呜呼朱子之书学者盖家藏而人诵之矣其于圣贤之传为学之要本末始终毫分缕析无复余蕴使穷乡下邑独学特行之士苟能玩而习之思而得之体而践之及其乆也犹可以入圣贤之域况乎有明师良友相先后之讨论问辨以求其正观感契防以推致其极者乎此其人固何待于人之食之而后用也虽然侯郡守也书院郡之学也自侯为之者当如是耳来者其勿负侯之心也哉侯名翼之字鹏举燕山人厯官多美政守是郡也二年矣通练乐易敏勤坚信民无隠情庭无留事其用民力也若增石闸缮郡治非必当为者不为也是以事集而人不知扰至治初元之诏命司臬事举天下守令之最江西部使者牢某举侯政绩着明考二十五事后使者克哷察之如章并以上御史邦人士请象侯而祠之侯亦莫能止也其得民如此王君金华人其大父师勉斋黄氏柴君畨昜人其父师双峰饶氏皆不忘其世学故并书之
　　尊经阁记
　　宁州西南二百里脩水出焉世居其上者曰师氏着姓也宋嘉熙中讳岩起君尝筑进斋以读书司刑使者察其勤为着之记后四十年斋燬于兵又三十年其孙天麟始因故基作新阁而名之曰尊经承先志也客有过而叹之为之言曰是其为处也山发春以献秀水涵秋而致清悬崖飞流出其右长楸古树列其侧择其名之攸当未可以缕数慨独念其先世之所尚而尊之此其志固君子之所乐道者哉予乃言曰嗟夫尊经者举其书而加之诸子百家之上而庋之乎将姑为之名乎夫经也者无待于尊而常尊者圣人之心之所着也圣人之道之所载也通三才之知以知变化之本极经纶之妙吾心之运量又未始与圣人异也有能知其心之大而尊之者乎由其道以推致圣人之至者乎是则尊经之大者今天子以独断黜吏议贬虚文一以经学取士士大夫言学者非程子朱子之説不道也上下尊经之事盖如此故窃以为必有通乎圣人之心以达圣人之道者出乎其间观乎尊经之有阁得不重感于予心乎吾闻豫章之境有髙山深林稍于世俗相逺者古学之士多峩冠博衣深隠乎其中将必有为师君言之者后有知言之君子将即斯阁而求之天麟字胜瑞今为同知吉水州事云
　　王先生祠堂记
　　许人有祠其乡先生于学宫之傍曰王先生讳徳元字仲元邢台人金大安中举经童第二人既受官又从常山周晦之先生学嵗壬辰避兵来许许人以为师出其门者前后数十百人经先生口授经者今且老犹厯厯成诵其为人岂弟敦厚与人言必本于忠信待朋友有礼所与交或死已久嵗时往抚其家如生存邻里有丧疾皆亲捄问无间贵贱许人化之至元甲戌先生年八十而卒明年其配钱夫人卒无后门人刘世安张居礼郝守宁等葬诸姚范之村而私以时祀之惟先生之田庐有司不忍收也而又不可以久大徳甲辰请于河南之防府以其宅为长社县学立礼殿讲堂赋其田以为廪饩守寜曰古之所谓乡先生者没而可祭则祭之奈何使先生泯而弗祀方先生来许时环许之人日戒于兵恬然寜许人以学者先生之赐也今门人尽矣独守宁在守宁而不尽其情谁当尽其情哉至大戊申与其同志筑屋于学以奉先生遗像于是县长吏学官诸生以春秋释奠先圣之明日遂祠之嵗防田入三之一以具祀事请刻石使来者有攷焉呜呼于是中原文献沦丧队轶者且百数十年而幸有能诵诗读书传诸其人以待后之学者其功讵可忘也况许人之息游于斯者皆其门人之子孙昆弟也彷佛其声容而感其志气之所存能无有以系其思者乎廼作诗遗之使歌以具祠诗曰载除我宫我宫为堂神斯来享谁其从之有合彼乡昔居允臧讽言喤喤金石之扬人用不忘即祠于次有醴有胾取具孔类自许多士多士孙子奉兹永世
　　小孤山新修一柱峰亭记
　　延祐五年某以圣天子之命召呉防清先生于临川七月二十八日舟次彭泽明日登小孤山观其雄特险壮浩然兴懐想夫豪杰旷逸名胜之士与凡积幽愤而怀感慨者之登兹山也未有不廓然乐其髙明逺大而无所留滞者矣旧有亭在山半足以纳百川于足下览万里于一瞬泰然安坐而受之可以终日石级盘旋以上甃结坚缜阑防完固登者忘其险焉盖故宋江州守臣厉文翁之所筑也距今六十二年而守者弗防日就圮毁聚足以涉颠覆是惧至牧羊亭上芜秽充斥曽不可少徙倚焉是时彭泽邑令咸在亦为赧然愧赩然怒奋然将除而治之问守者则曰非彭泽所治境也乃相与怃然而去明日过安庆府判李侯维肃某故人也因以告之曰此吾土也吾为子新其亭而更题曰一柱可乎夫所谓一柱者将以卓然独立无所偏倚而震凌冲激八面交至终不为之动摇使排天沃日之势虽极天下之骄悍皆将靡然委顺听令其下而去非兹峰其孰足以当之也耶新亭峥嵘在吾目中矣子当为我记之至池阳求通守周侯南翁为吾书之以来也李侯真定人仕朝廷数十年歴为郎官谓之旧人文雅有髙材以直道刚气自持颇为时辈所忌久之起佐郡人或愤其不足侯不屑也观其命亭之意亦足以少见其为人矣且一亭之微于郡政非有大损益也到郡未旬日一知其当为即以为已任推而知其当为之大于此者必能有为无疑矣
　　致慤亭记
　　古者之祭于庙也取其深广静宻将以聚精神而致感焉亭云者升髙望逺则可已非祭之所也然祭之先则必致其思致其思则或于亭焉可也茌平梁君润之为亭于其先茔之侧春秋登于斯望其墓而祀盖以寓其孝思之不忘也集贤学士宋公渤名之曰致慤取祭义之文云君之第七子宜来求予文以为记盖尝闻之孝子于其亲也盖无所不致其思焉况其遗骸之所托松栢翳如霜露时至于是乎企而望之则必有无穷之感焉是固非祭所也先祭而思焉莫着于斯矣然则名之为致慤不亦可乎宜进士髙科有位于朝矣于法君当得封循而进焉为士为大夫为卿为公古之庙制可考而用之矣且君之父子讲乎诗书之艺明乎礼法之辩将能祭之以礼为其所得为丽牲有石尚能为君铭之使乡之人有所取则也
　　孝思亭记
　　国子伴读茌平梁生为予言其邑之善士曰张氏兄弟以孝友称于乡作亭于先茔之左手种松栢郁郁成林为请于监察御史周君景逺得大书孝思二字以表其处而求文以为记予尝闻之古之君子之为礼也盖无墓祭夫祭者之于鬼神也求诸隂阳之义备矣墓也者遗体之所藏也苟于是乎求之岂不可哉而古之君子之为礼也而墓无祭何也凡有国有家者必有寝有庙庙所以祭而墓非祭也有庙者必有主主之始立也三祭以虞之归必奉诸其庙嵗时祀之曰是神明之所依也有祢之庙者自已之兄弟子孙皆至焉有祖之庙者自父之昆弟子孙皆至焉有曾祖之庙者自祖之兄弟子孙皆至焉有髙祖之庙者自曾祖昆弟子孙皆至焉有大宗之庙者凡族之昆弟子孙莫不至焉者矣是合族之大法也而近世士大夫家庙主之制或莫之考一再传之后昧于世次者或有之矣况于民庶者乎是固君子之所深惜也嗟夫古之不可复也然幸而犹有一焉今中原之地平衍温厚故其为茔兆也髙曽而下凡子孙皆得以次祔葬嵗时上冢则犹得以知其处此为某亲此为某亲拜于墓下者孰为某亲之子孰为某亲之亲盖深有维持族姓之意焉后之君子苟以义起礼则墓亭之设固在所不废也张氏兄弟拳拳于墓亭之意岂非知本者乎其以孝友称于乡也宜矣张氏兄弟三人曰通甫曰钦甫曰君甫张氏之后必有显者其自此三子者始欤
　　知还斋记
　　相国李秦公治小斋于居第之后取陶渊明归去来兮辞中语名之曰知还而命某记之某对曰夫身任天下之重者必有周天下之虑虑周天下则凡所以竭其心力者劳矣于是求髙明广大之居以佚其身休其气息其聪明之用以待事物之无穷者人之所同也而窃尝观盛徳于下风矣初天子之在渊潜也公以仁义为之师处忧患于危疑之日而不为动决几微于造次之顷而不为慑挈宗社于大安之地而不为矜神闲意定若初无为乎其间及天子即位公以旧学为之相大纲细目疏治条理不紊不遗意若有不足而公方日与天子坐论道徳治乎无为四海晏然蒙其泽而莫之觉此其所存者大而所息者深又何假夫居以厚其养哉顾廼因方丈之室托微物以见志若惧满盈而有退然之意者其忧深思逺之故某何足以知之虽然公命也某不敢辞廼为之记曰朝出乎乔林而夕返乎一枝者众鸟也故隠民逺士得以寄兴而自喻乃若鸣凤厯数千百载而一出其进退岂直系其身也哉是故奉其身以为进退者庶士之事也进退不系其身而系其道者大人之事也公以身系天下之安危其道着矣今而自托于此是岂以功名富贵易其心者哉某以是知易道之所以贵夫知进退而不失其正者也
　　诚存堂记
　　昔者君子之言居也宅曰安宅居曰广居泰哉其所以自处者乎何其安重尊髙之若是也窃意君子之所以为安重尊髙者固无待于外而上栋下宇益得以休其体而致其养夫岂苟然也哉集贤司直鄱阳周君之为堂也筑必固材必美攻斵必纯泽构缔必坚缜曲执必周正户牖必疏达温凊必宜适待其后之人必久而无斁凡作室之道备矣及其成也曾不以是自佚方挈挈然以诚存题之此其意岂浅浅者顾使某为之记某何足以知之尝试即堂而言之仰升俯降卑髙之位定矣处深向明内外之辩严矣左揖右让少长之序列矣以祀以养以宴以食父兄宗族之亲在是矣乡党僚友之情可得而洽矣静以养动以思朝以兴夕以宁皦皦乎烛之而弗迷也粲粲然列之而有文也循乎其行之无忤步也确乎其归之无异本也绎绎乎其继也浑浑乎其无窽郤之有待于弥缝也若是者庶乎其名义之近之也乎而某又何足以言之大江之南鄱为大郡物殷而家给土木之盛甲乙为比而又以文雅相尚抑岂无以美名表其居者乎夸者已张警者已末未有反身切求若是其实而大者也某又安敢不为之记也惜乎某之不足以知之不足以言之也谨记之曰周氏诚存之堂作以某嵗成以某嵗名之者集贤大学士姚公端甫题之者集贤侍讲学士赵公子昂也蜀郡虞某记
　　克复堂记
　　克己复礼之説在圣门惟顔子得闻之当是时七十子者盖有不及尽闻者矣后学小子廼得诵其言于方册之中闻其説于千载之下岂非幸欤盖予尝反而求之沈防于物欲之涂者固无与乎此也而知致力焉者仅足以为原宪之所难而已其拔本塞源脱然不逺而能复者世甚鲜也然则苟有志于圣贤者舍此奚适矣然而难言也昔者程伯子少而好猎及见周子而有得焉自以为此好絶于胷中矣而周子曰是何言之易也后十余年程子见猎者于道旁不觉有喜意夫然后知周子识察之精也呜呼自顔子而降若程子之髙明而敦厚纯粹而精微一人而已其为学也必不为原氏之刚制也明矣其十数年间岂无所用其功哉而是好也深潜宻伏于纎微之际不能不发见于造次之间噫亦微矣向非周子识察之精固不足以知其必动于十数年之前非程子致察之宻亦何足以自觉其动于十数年之后是固不可与迂生曲学者论也而众人廼欲以卤莽苟且之功庶几近似其万一可乎不可乎此则予之所甚惧而旦莫不忘者也国子伴读掌仪康生敏以克复名其堂而来求文以为记予既嘉其慕尚之髙逺而又惧其易之也故着其説使寘诸壁间因得以观览而资其行逺升髙之一二也
　　乐善堂记
　　京师之南城有为堂焉而名之以乐善者承事郎左藏大使渝人胡君善甫之居故应奉翰林文字骆公之所命也后二十余年因乡贡进士史君质求予作文以记之某闻诸长老曰昔吾蜀全盛之时以诗书文学起家若勲业事功昭著伐越见闻可攷知者不论其事物俗宜近民者云城邑自汉晋近逮唐宋豪杰所营置往往而在其所完聚有久固之势不幸间有僭窃者崛起搀抢于其间非降即亡事亦旋定故其民积安于丰厚屋室之华壮锦绣之秾茂滋味之腴盛货利声色之殷阜精丽自东南言纎靡者莫或过之是以婚姻丧祭之礼宴游之乐服御之饰恒出于有余又渐被夫文章诗礼之懿下至市井田野妇女儿子往往习诵读知古今以孝弟信义相尚其不然者众指目之詈斥之以为风嗟夫使其人所以易为善者岂徒然哉然而盛衰治乱兴废之相寻非惟其数然也理若是矣国家将启南服独先受兵芟夷刬刮者几百年而后昔之所谓盛者始扫地无复遗余矣脱身百年之下逺而去之既生全焉又富完焉又将以子孙众多而贵焉此其先所积累者岂不异哉然则乐善之名骆公盖有以征其前而望诸后者矣不记殆不可也胡君尽力所事受知世祖皇帝特命筦库保定非常例也常归其乡修先人坟墓而收其族人子弟乡里之贫弱者教养恩义甚笃君子以为难能有司尝旌异之今官进而年益髙二子厯仕将显要其福盖未艾也前五十七年骆公解舟鄂渚风引之入世祖皇帝军中得召见论兵事竒中世祖以之北来然不愿仕故以翰林应奉终其身史进士之父史先生骆公之甥也胡君尝以骆公之命续兄弟之好是以进士为之请某亦蜀人也故为之属笔以记不敢辞后有以盛徳之家称于燕山者将在胡氏尚有征于予言也
　　沛县尉李君美政记
　　沛人有尉善其职其父老爱之愿刻姓名于石以示逺久国子生张复邑人也疏其邑人之颂云舟车冲冲出我沛邦我任我载唯尉之从力用不穷嵗饥有盗尉制之有道田则有蝗尉除之有方泗汉患水防隄善圮尉将役人如视妻子民有无告尉缮其屋有系在狱尉哺之粟顾瞻学宫廼牖廼墉释其弓刀揖逊有容复之言曰尉尝学于济南李昌道先生故知爱人之説其父奉使平阳罹地震之祸尉以恩得官故能感愤自树立也嗟夫尉于县政无所敢自遂也而及乎民者如此自昔沛以勇宕为俗今父老独不忘于一尉之善者又如此且世之豪民狂吏以动摇刼持为能视一秩满尉何有此乃以终爱闻不亦参善夫使尉益自励所至不倦虽古循吏何以过之有司用材者能无考于斯乎尉姓李名茂字廷实徳州齐河人初为濮州观城尉迁沛尉父老曰张仲昻
　　天爵堂记
　　饶国呉公以其子徳真人之贵推恩锡爵以老于家乃筑堂以居名之曰天爵以某游于徳也来求文以记之某谨为之记曰善夫戴师初氏之言曰方畨易盛时朱紫组印人无宁踪而公处之恬然及今驱驰之事尽息而公憇然如昨日也论其立志槩可见矣况又使其子为道家曾不以淡泊为虑此其初宁有一毫富贵之心哉及其老也廼能即家建国与其夫人偕老而康宁备福之盛当世几无与比然则公之所致夸一时荣一乡有余矣而方名堂以天爵而自见则公之所以致此者其必有所不知而天独知之者夫方今天下之盛仕者以千万计挈挈然进取是务旦莫不足于心不得一日宁其身如公之万一者亦独何心哉且人之材相去岂遽遐邈也夫莫之为而为者莫之致而至者智未必尽不足以及之也然而略不能以自信者升天爵之堂而观呉公之徳其所劝不既多已乎虽然徳以清静为宗而能奉其亲以荣耀天子之赐也亦天所以成其孝也公非有求于时也居有贵富而不辞天也亦教忠之效也无营也而至贵者至焉无欲也而至乐者存焉然则惟公之所自居者为天爵乎千乘之国期頥之夀何莫非天者猗欤盛矣
　　刘正奉塑记
　　至元七年世祖皇帝始建大护国仁王寺严梵天佛家以开教于天下求竒工为之得刘正奉于黄冠师正奉先事青州把道录传其艺非一及被召又从阿尔尼格国公学西天梵相神思妙合遂为絶艺凡两都名刹有塑土范金抟换为佛者一出正奉之手天下无与比者由是上两赐宫女为之妻又命以官长其属迨今四十余年凡行幸无所不从今上皇帝尤重象教尝勅正奉非有防不许擅为人造它神象者其见贵异如此将作院经厯洛阳田君博物君子也尝谓予言大都南城长春宫都提防冯道頥始作东岳庙于宫之东谋其徒曰不得刘正奉名手无以称吾祠且正奉尝从吾徒游将无靳乎即诣正奉言之正奉以前勅未之许也是时庙未成民间以灵异祸福相恐动事未甚显灼冯去后正奉果怳惚若有所感者病不知人者三日或为之祷乃起谓其门人子孙曰速为我御我且之东岳庙至庙疾良已会立庙事奏御正奉祝曰愿亲造仁圣帝象既而疾大安又进秩二品益喜曰是神之赐也因又造炳灵公司命君象而佐侍诸神有弗当其意悉更之盖几有神助者延祐四年春予游长春因即而观焉凡廊庑时共称好者皆市井物怪情状盖易以悦人及仰瞻仁圣帝巍巍乎帝王之度矣余皆称其神之所以名者予尤爱其盛服立侍侃侃若不胜忧深思逺之至者乃叹曰运思一至此乎田君曰初正奉欲造侍臣象心计乆之犹未措手也适阅秘书图画见唐魏征象乃矍然曰得之矣非若此莫称为相臣者遽走庙中为之即日成异哉非直艺矣正殿仁圣帝两侍女两中侍四丞相两介士其西炳灵公两侍女两侍臣其东司命君两道士两仙官两武士两将军皆正奉之手善观者知非他工所可杂其间也长春之白云观金人汾王先生十一曜竒妙为世所称道今遂配之略不可优劣也予所见又有上都三皇庙尤古粹造意得三圣人之微者亦正奉之所造也而梵佛多袐不得观予尝读张彦逺名画记录两京寺观祠宇画者数十人塑者一二耳计其运神之妙致思之精心手相应二者略无彼此而传世多少悬絶如此良由画可传玩摸搨久逺塑者滞一处好事识者或不得而览观使精艺不表白于后世诚可慨也故田君请着为刘正奉塑记正奉名元字秉元蓟之寳坻人年七十矣其官曰昭文馆大学士正奉大夫秘书监卿搏换者漫帛土偶上而髹之已而去其土髹帛俨然其象昔人尝为之至正奉尤极好搏丸又曰脱活京师人语如此


　　道园学古録卷七
　　钦定四库全书
　　道园学古录卷八
　　元　虞集　撰
　　记
　　新昌州重修儒学宣圣庙记
　　新昌州之士有居京师者曰前百丈县尹张质夫以其州人诸生之书来告曰吾州瑞之属邑也建学自宋庆厯始县令以时葺之其名因事而见者寗麟陈才曽渊子也有石刻记焉故谏官谢公谔之文也江南内附之初邻境冦起遂以湮废至元三十年瑞州守臣始命县尉苏泽作新学建大成殿殿有庑中象夫子而奉之配享从祀者位设如常制殿之门为重屋讲诵之堂曰仰髙堂祠乡贤于别室自汉梅南昌福以下凡二十余人【阙】　年县陞为州庙学如故泰定乙丑前守夏侯质孙以诏书増设从祀九儒象甃庙前池架梁以逹于外门至顺辛未今守赵侯居仁始来谒庙学顾瞻屋宇庳陋湫隘叹曰吾州亦子男之邦也歳时有事于夫子尊俎笾豆有序钟磬琴瑟在列而周旋升降揖拜跪起殆不容接武于户庭之间则何以奉扬文治以淑吾邦人乎眡诸学廪岁为粟千石曰是固可以有为矣乃节冗费究宿弊以图新之易旁近民间地以广其宫而后衡缩端直凡八十丈屋之髙广视旧各加五尺増两庑各十一间又崇大其列防之门阶墄唐甓防缜髙固一与殿称而规制与瑞州之学侔矣取材赋役皆有其方凡民与儒家者无所劳费以三年五月告成谓邦侯之功不可忘而歳月不可无纪也子之先君参政雍公尝分教于瑞州新昌之士固尝承乎下风矣不逺数千里愿子有述焉而质夫又曰昔吾州之士彬彬然以文学进用至于卿大夫者代有人焉圣元以进士取人材于天下凡六科矣而吾州之庙学始大以新继自今吾乡之父兄昆弟来至于斯也瞻夫子之德容而有所观感依夫子之广居以安其息游德义之士其自此兴乎某乃为之言曰古之学者于其先师则有释奠释菜之礼焉非庙之谓也前代之制夫子南面以其门人配而庙食于学宫我国家因而推用之日以盛大贤守令有意于民事者必先用力于庙学谓之知本夫庙无与于学也然而道统之传在是矣学于此者诵其诗读其书习礼明乐于其间诚其道也不敢不俛焉以尽其力非其道也不敢杂焉以妄用其心圣贤去之千载求诸彷佛之形容以端其所向导焉所系不已重乎且异时先儒之为学校言者每病进取之文害道必欲撤而改之使得以反求为已之实忧世之意深矣圣元混一区宇且五十余年而进士之议始行当是时固以先儒之忧为忧而为之制曰询孝弟于所居之乡以观其行之力考学问于所治之经以见其道之正求才华于适用之文察举措于论事之要求之之术亦既精且详矣果得如斯人而用之则天下宁有乏材之叹乎然而或尽其事而不偶于有司或褎然充耳而而不尽如其説得失之故非直其人之所遭然也文运世道盖于此可验焉故某惧夫学者无以自致于道质夫之所望于其乡人士者盖有在此而不在彼者乎新昌文物之邦也父师少师其必以内圣外王之説而教其人焉某固不敢以一言概之也赵侯字仲义亳社人起身江西幕府连治县有声今以奉训大夫知新州事多善政督工者学正萧荧训导刘天桂直学张志道胡谦
　　光泽县云岩书院记
　　古之长民者治而教之之外无他事也后世有簿书期防征调共亿趋走逢迎之烦私计之迫而得尽心于民事者或寡矣而舞文殖货者又不与焉其善者岂无德慧术智者哉而于先王之法意未知其何如也是故时之仕者审狱讼时赋役慎保守不大得罪于民则已为难矣岂复有为治之具而况于教乎若夫以儒入官者宜有见于此矣或者于道实未有闻于学实未有得蒙其名以进一旦莅事不阘茸卤莽以取谬悠之讥则反睢盱恣且窃取时俗之绪余以苟且毫末之得而不耻者亦何心哉噫何吾民之重不幸也如此吾友况侯肩吾则不然自其少壮读书已有用世之意及部使者连帅方伯取以为掾持法严明而能恕蚤有闻于时稍迁盐防筦库乃能从容为大府建通融之计使其言尽用所益固不细也泰定末为光泽大夫始得其民而用之委曲于当世法令之所得为逹其能卓如也下车之日富强民素为长吏信从畏惮者一不听入谒独诸生讲学则循循与之言于是始有延师教子者侯曰然则善人也乃稍以是得进见讼者在庭一见得其情伪其负者故可立决也侯曰吾非不能立决立决则伤而闾里亲戚之情矣辄教令退思之是以多不终讼尝有兄弟争田侯曰吾视若貎非不恭友者授以伐木之诗身为之讽咏解説使日诵于学未逾月皆感泣求解知争田为深耻县学弊侯率儒家者更修之曰善为之吾不以它役溷尔也而富人或请出财以助侯不许曰有公上之供以待汝修学非尔事也不日而学成合邑之境民聚为社者皆请建学立师如令而教养之舎或略仿于县学则又为义仓以附其旁寛为之制使民受成而守之侯乃慨然曰训其子弟而不本诸父兄殆不足使之易知而速肖也即邑南三里有云岩书院故基在焉故宋国子录通守辰州李先生方子讲学之故处也先生祖子孙三世受学朱子之门邑之乡先生也书院废李氏有遗田亦侵没于人侯日退食即其处理泉石斩荆棘徘徊咏叹若将见乎其人者得其遗文数篇民间少与学者诵説之于是昔之愿修学而不得者造庭而言曰自侯之至于斯也吾无泛役而有余力请更作书堂以成侯之志侯其许之乎侯曰今可矣听为之乃作室象夫子燕居又作祠象先生作一讲堂四斋舎以容师弟子门垣庖湢以次庀工经始于天厯二年二月八月日成理侵没之田而得之收其入以为养率其僚吏诸生舎采落成郡守西公以其事逹部使者使者韪之闽帅上其事请列为学官至顺三年侯至京师请予书其事将刻石以示后之人予廼为之言曰昔周子程子作于圣逺言湮千载之下而程子门人杨中立氏之归闽也叔子叹曰吾道南矣宋既南渡中立氏以其学传诸豫章罗氏延平李氏至于朱子而益大显明焉当是时闽之学者比于邹鲁予从侯得先生所为朱子年谱序知其于朱氏之学确守而不变所谓毫分缕析致知力行盖终身焉及其为县学记焉欲其乡之士息奔趋流浪之志以从事于爱亲敬兄之实必也宗族称孝乡党称弟经明行修然后谓之成材噫先生之于其乡之人何其爱之深而虑之逺也乡之人诚能求先生之言于无穷由是而学焉则可以趋乎圣贤之域而无大过矣乌乎君子学道则爱人小人学道则易使也寥寥乎求一二于千百而不可得吾况侯乃能笃信而推用之吾焉得不为之喜乎斯邑也由况侯而知先王由先生而知学道则吾况侯之遗爱岂有涯哉四方长民之吏闻况侯之风必有作而兴者矧光泽之后至者乎侯名逵庐江人后居髙安今为某官其为政若平反寃狱之类有去思碑此因着其教事云
　　董泽书院记
　　帝王之为天下治与教而已自圣贤不必有位而其事分是故表程子之墓者曰周公殁天下无善治孟轲死百世无真儒治不出于真儒虽治弗善也昔伯子之师友则周子邵子及张子与其弟叔子也程子之学出于周邵氏虽若别出及伯子论其学之所至谓之安且成则固无以异矣前圣既逺此数君子者出而后圣贤之学帝王之道始大明于天下有知其説而得以见诸行事焉此孟子所谓一治一乱之所系者也周邵与伯子广大而精微髙明而平实浑融旁薄人莫得而窥焉及叔子之时邪説益以用事有待于匡辟而争者起矣门人徒以其説相传众人固怵于利害弃絶而弗之从已时则有若故宋丞相忠简赵公鼎奋自闻喜诸生独能学邵氏于其子学程氏于其门人得其説而尊信之生死以之而弗变也及相其君于危难之间庻几行其道而竟以贬死非天也夫公子孙以此多留江南而其族人之在董泽者无恙也我国家混一始得以音问相通今国子博士筼翁公之六世孙也得请于朝祠公闻喜县学董泽之族人闻之来走京师见筼翁谒告与之归将作书院于其乡以淑其人庻几公之遗意焉盖距公之时几二百年矣筼翁来求某记之某受言而作曰乌乎公为相五年人心天理之所存者逺矣而害之者日胜卒不得尽行其志以为天丧斯文乎而周邵张程之説至朱元晦氏而条理发明以推致其极则天之未丧斯文也夫博士将有以教其人也公之德业在国史论定百世人得而观焉若夫其所以为学者则凡朱氏之所述者有之矣昔者周子之言必合伊尹顔渊而并论之而后贤之诲学者亦曰立志以明道希文自期待防于董泽者其以是求之哉
　　蓝山书院记
　　蓝山书院者弋阳张君卿弼之所作也卿弼字希契故宋时繇太学登咸淳戊辰进士第除福州司户辟充教授用举者员足改官仕至兴化倅而宋亡归弋阳隠居不出门生弟子从受业者甚众郡邑方内附学校多废佥提刑按察司事王公某强起之至县学以为师县人士翕然来从之乃新作县学江东宣慰使王公某又迎至郡学以为师以教一郡六邑之人又作郡学于是有列荐之于朝者非其志也即摄衣而归至元十七年其门人杨应桂申益章以来学者之众无所息防也规为学舎以处之得地于县之水南士人徐氏旧宅广袤几八里中为宫焉有庙堂以祀夫子两庑翼焉有明伦堂以讲学有祠以奉其乡先生其左右斋曰稽古学易约史兴诗立礼成乐祭器有藏庖湢有所前为大门略如郡县学之制明年九月告成名之曰蓝山书院其后隣县陞为州直行省割水南地以益之独书院之境仍弋阳张君始为山长应桂继之既列为学官行省署官来任之矣至顺三年春繁昌县尹张纯仁来言曰昔先大父之始为此也买田以继师弟子之食与乡人之以田来助者通计若干畆纯仁与弟显忠又以私田若干畆以増其不足皆买诸民田官仍征其常税弗除也昔先大父殁学者祠诸讲堂之东使显忠奉之书院之设五十余年纯仁等以时补葺不敢废先人之志来官于是者率三年代去经始之故将遂湮没纯仁深惟大父之为此学也庻几邑人士之有成立焉今纯仁始登至治辛酉进士第大父之门人方回孙登泰定丁卯进士第而纯仁之子熙载亦解于乡则皆遗教余泽之所出也又何敢忘乎敢请一言归而刻诸石以图不朽焉某曰昔者子之大父之在斯堂也何以为教乎纯仁曰盖尝闻诸大父之执友矣其诲学者曰圣贤之学载在六经明于日月汉魏以来诸儒或以防纬为奥或以老庄为髙使异端百家之説与六经参错于天地之间千有余年自濓洛诸公之出辞而辟之廓如也穷乡晚进之士或无良师友已未有端识而或骤遇旧説见其汪洋恣睢将无迷诱而陷溺者乎徧取传记百十家择其合于修已之学而不堕于清虚治人之方而不杂于术数者辑而录之名曰六经精义凡数百卷独恨未及成书而卒耳某曰善哉其为言也某闻之宋之季年有志于为己之学者病郡县学校以科举进士为业而时王之制不可废也别立精舎以讲学焉敦道义而絶功利以私淑诸人盖取睢阳白鹿书院之遗制而名之国家初有江南曽未数年而蓝山首有书院脱余生于锋镝之余正人心以弦歌之事盛哉张君之用心乎我国家表章圣经以兴文化至于论语大学中庸孟子定以周子二程子张子朱子及其师友之説以为国是非斯言也罢而黜之其正乎道统之传可谓严矣然而老师宿儒日以澌尽愚者无所启发狂妄者得以其不根无学之言窃附于往哲之绪余以诬众罔俗则自欺自弃之甚者也不亦悲夫来学于斯者盍亦深求圣贤之意于遗书以知夫乾坤父母畀付之重涵养乎本原之正审察乎几微之发扩充善端攻去邪欲日孜孜以勗其不及又求正于有道使不至陷于差缪必至于圣人而后止庻几学者之事也乎请以谂诸同志俾无负作者之意不亦可乎是为记
　　舒城县学明伦堂记
　　学校讲学之地也古未有庙其释奠于先圣先师者非庙也后世始为庙以祀夫子通乎天下三四百年之间礼制寖盛我国家郡县无小大皆得建学尤以庙为重焉是以有司修祀典勿敢缺而教无其师师非其人则或有不暇计者此士大夫因循苟且之通弊要其识虑初不及此无怪其然也舒城古邑也自宋季数有军旅之事故学校之盛微不及东南然而山川髙深风气完密民生其间者有中州质愿之美而竒岩幽谷往往有昔贤名人遗迹足以风动其人而其人亦乐道之故其俗为易化者矣延祐乙卯前令杜思敬始重建庙而讲堂庳陋弗治久而益壊部使者宋公翼尝督县令改作辞以故逮锡里布哈登蒙古进士第长是邑始出独见捐已俸以天厯己巳之歳度材庀工撤而新之凡为堂五间规制宏敞始与庙称未朞告成则某月也董役者典史周允耆儒宋杨椿傅熙宋文富莅工者范应月胡立本皆儒也至顺元年秋锡里君以职事如京师踵门来求文以记之今夫郡县之吏急于簿书期防有不暇于为治而况教乎锡里君之为邑知重学校于为学知重讲习岂非知本者乎夫君臣父子兄弟夫妇朋友之伦本诸天理之固然有不待于强名者人之为道岂有出于此五者之外者乎然而明之则叙不明之则斁此教之所由兴也气质之不齐虽万其殊而大概知愚贤不肖之分而已矣斯伦也愚者有所不知不肖者又违而逺之故有待于启廸矫率无疑也乃若贤且智者所谓质之美者也于其伦之所在亦知求尽其心焉然而不闻圣贤之传不经师友之辨则不足以知天理之节文精义之攸当则直情径行必有堕于私意之所为疑似之近几微之差其流弊反有以失其良心之正而贻世俗无穷之害焉此系于教者为最切故古昔学校之教壹是皆以明人伦为事岂非忧之深而虑之逺者乎乌乎洒扫应对而敬其事则穷理尽性之学斯在服勤就养而尽其职则存神知化之妙已存不逾乎屋室户庭之近而天地万物之奥已具不外乎耳目口鼻之用而隂阳鬼神之微已通人之所以为人者亦大矣故曰圣人人伦之至而已不有以明之孰得而知之哉呜呼其説亦微矣登斯堂者观其名而思其实因余之言而求锡里君之志庻几有所观感也夫昔邑之君子有李公麟伯时尝读书龙眠山因以自号故有龙眠书院在县治东飞霞亭之北国初东禅寺僧并之而书院废锡里君得隙地于清心池亭之上盖伯时与苏子瞻黄鲁直诸贤之所共防者也廼辟地为屋以复书院之旧以广为学之处锡里君之于其民也有古人之道哉来者尚克继之于永久
　　滕州学田记
　　国家之制自京师防府郡县皆有学学必有庙庙以奉先圣先师之祭祀学设师弟子员有廪饍之给补葺之费故学有田田多因其旧有缺者有司得以间田与之俾募人以耕歳收其入然田之芜治租之有无祭祀廪饍之充歉则系于长吏之善不善用意与不用意而教之力不力系于师师得其人则长吏敬之民庻服之故教行而化兴不然则否此其大凡也滕州之学右为庙庙有殿殿有庑庑有门左为学学有讲堂东西有斋舎有庖有库成于至元已丑则滕县尹陈谌州学正陈渥之所为也明年谌以如市乡官地五顷余为学田从渥请也大德甲辰滕县长吏阿卜萨等又以如市乡官田五顷与之用学正张中立请也至治壬戌般阳李德昭为学正滕守李元重之思所以相德昭治学者取租于田而给之教养奉祠之外户牖幕帟之饰塈茨丹雘之工圣贤肖象有衣裳之制庙貌有墙宇之严焕然一新郡人称之其间郡吏无良民豪无忌租入弗至生徒散去德昭有忧之而未能振洛阳曹侯铎之来为州也以学校为先务教养为已任清介自守政如神明田之见占于强家者始复归于学而嚚讼者构言于司臬谋有以挠侯防使者赵公行部至滕得其实归田如曹侯言因又以礼教乡之五顷増之簿正以定其租立石以表其畔犹惧后之人或失之也又使德昭请于济宁于山东宪司于中书礼部以文书下之俾勿敢斁又来求文刻石以为记乌乎滕与邹鲁兄弟之邦也圣贤之遗化在焉其人固易使也今侯久逺之计将质诸契劵以待之孰若善其教以正人心美风俗则人知礼义防耻亦何忍自欺乎跬步之土而私圭撮之利乎曹侯儒者也其必有以劝其父兄率其子弟者矣不然文墨何足以制之哉是岁朝廷命天下庙学以顔子曾子子思孟子并配孔子西面北上有司或惮烦多不及奉行而侯于滕学独更新设象如法其知本盖如此来者尚有征焉
　　滕州性善书院学田记
　　天厯庚午五月滕州守洛阳曹侯振父介前学正李徳昭至京师来告曰吾郡有性善书院者大德四年前守尚敏作义塾州治之南其屋四楹覆以瓦其斋舎茅茨而已延师以教郡人之子弟出已俸以率州士得钱五千缗贷诸人取子息以供师弟子之食明年以礼教乡官地三顷给之延祐元年监察御史任居敬言于朝曰昔滕文公尝闻性善之説于孟子宜表义塾曰性善书院朝廷用其言性善书院列于学官置山长以为之师延祐二年前守郑某改筑于滕之旧治其宫之地凡八畆右庙堂以祠孟子左讲堂翼以两斋以居业张蒙古岱继成之又给以使相乡户絶地二顷一十五畆如市乡一十八畆而铎之来也于学校之事不敢后既为深督其教养修完其宫屋室治其器用之未备究子息之亡失地之见侵者悉经理之增给礼教乡官地五顷合其旧有凡为田十顷三十余亩使滕县簿明安岱尔山长滕昻霄行田表其畔岁非甚侵亦足以备用矣铎代者且至将去之惧来者无所考谨伐石载始末请一言而表之予乃为之言曰师弟子之讲习于是者其亦尝致意于性善之説乎息焉处焉亦有存其初者乎念虑之兴酬酢之顷亦有以察其几而致其辨者乎有能一日用其力于此庻几贤太守之所以望于郡人者乎葢古之人其防无不学者及其长也受田而耕而俊秀者入于学以学乎修已治人之道畊者食人而不以为劳学者食于人不以为泰诚以学者有益于人之国家也学非其学而欲安坐以食则又何责于人乎吾闻之也君子学道则爱人小人学道则易使也使滕之人以侯之故而知学道焉亦何区区执信于咫尺之石哉滕昔为国今为州今之守昔之侯也孟子之説布在方册传之千载有民人社稷者孰不得而诵之视其所闻有多于文公逺矣慨想文公之为政于斯也孰肯为污暴之慢者乎继曹侯而来者善择师推明孟氏之説以教其人于乆逺之道无大于此者
　　中书省捡校官防壁记
　　中书省捡校官者至元二十八年尚书省以户工二部营缮出纳之繁奏设是官以覈其程书官二员吏四人其署在省之东偏三十年奏增为四员吏六人分督省左右司六部及架阁仓库文字之稽滞乖违者而纠正之其官吏从东西曹阅公牍还就署决事后中书省仍治宫城之北舍因其旧而捡校官之署阙焉徒寓直所至之部至顺二年中书徙治宫城东南之省捡校官奉政大夫前进士孙士敏志道奉直大夫杨益友直中宪大夫王国器鼎臣朝列大夫杨惟恭伯温以旧署隘且弊为请宰相命更作于旧署之南为堂三楹以居其官旁列吏舍庖廐外为门以别之是年冬庀工明年五月成四君子者既视事其间而相与言曰是官之设卅有余年矣而防事适成于吾四人为僚之日可无识乎且昔之居是官者视诸掌故葢将百人去而坐丞相御史府者政事风节歴歴可徴也其可无述以待后之来者乎四君子皆与余游故来请为之记夫宰相上承天子以出令于天下其属多矣官有其事职有其分不得相越也于文史无不得察视者唯捡校官为然其于宰相有寄乎耳目之明有托于心膂之密而望髙职清又有若賔客之优游者焉盖他官莫之及也是以每难其选而常得人焉凡为是官者来升斯堂而览斯文尚思其任之重而有逺大之期也乎
　　京畿都漕运使善政记
　　国初运外郡之粟以实京师数日以广大江以南浮海而至者岁以数百万石计公府之储防官府之廪稍宿卫之共亿至以及京城游食之民其用至伙而所系甚重者也舟车之输载士卒之任负数经转输而至于京师者则有京畿都漕运使司以总之领仓凡三十二一仓之官或五人或四人三人槩仅百员役于仓而食禄于官者又若干人自流选而来为是官者出纳之事稍弗加谨折阅陷失有倾家辱身而不足以补之者是故朝廷常优之始授则增其秩终更则减其资葢念其重难也然而使之无失而得善去者则槩系于司漕者之得人矣至顺二年秋千斯仓使汪壎等来言于史官求文以颂运使扎萨克公程公日新与今运使刘公子善之德其言曰扎萨克公之为使也出令曰凡仓之守吏日守其局以谨出纳非运司必有徴召之事毋敢至运司又曰凡运司之胥史皂不得辄至仓所其负米于垻而入仓也闗防有役夫无所容其弊故其米皆完好而不杂其出纳也务为均平収支之数有所勘会止从本司揭帖图帐申报无烦文也葢仓庾之所患者收支已不得其精凿其支也又疲于供应而皂百色之需挟上官而来千者纷然终日则不得不窃赢余以应需求日乆月深忽焉而其耗多矣今运官絶公吏之扰简奔走之劳善出纳之法列官于是者始得以效其奉公之实而无旷官之罪焉扎萨克公断以定见程公善相之刘公善继之此某等数千百人所以感激不忘愿刻石纪事且以垂其法于后使来者之永克有济也噫朝廷之法详且尽矣其有不至者则奉行者之过也今京畿漕运之事而三公克拯其弊才数事耳而仓庾之受赐已如此其经营之密调度之大属吏有不得尽知者尚多矣乎夫万仭之隄或溃于蝼蚁千石之水或涸于漏巵诸公之政乃得禁皂之侵渔此所谓所治者小而所益者大者也为政者尚鉴此而慎之乎札萨克公蒙古人自宿卫内廷除直省舍人歴中政院同佥判中政院事积官中大夫除隆祥总管府同知程公【阙】　人今自运使除右司郎中又除淮东道肃政廉访使刘公青州人今在任余官则别列于碑隂云
　　潼川王氏忠孝堂记
　　王公讳兴其先太原人仕故宋为秦州防御使四戎司都统生子仲以隽勇闻都统殁事曹夫人有孝道宪宗皇帝帅大兵取蜀仲率豪杰之士见于军门遂以其众立功授保宁等城招讨使将命招宋守将杨大渊为大渊所害事闻宪宗悼焉召仲子仁嗣其官仁又谕保宁而大渊降世祖皇帝命为奉议大夫潼川路总管起保宁长宁军民立潼川城开屯田置官署收辑离散又用其力讨旁近之未附者以其有劳于兹土也因家焉而仁事其母夫人亦有孝道居潼川二十余年殁于官临终诫其子曰先人値国家兴运以故将家帅师立功专城而治维忠与孝可以事君于久逺而不坠世业也子孙顿首受教乃终长子世安遂隠居不仕而次子世英仕为江油簿亦弃官事亲于是故云南行省参政李公源道同知潼川时名其堂曰忠孝江油之子礼以云南省蒙古掾秩满调官京师具事状请着堂记是时予方受诏修皇朝经世大典辑録祖宗功徳而宪宗下蜀之事供奉学士前进士宋公本实手笔焉谨以兹记告之而俾礼以其文传诸王氏于无穷焉
　　王氏山南隠居记
　　国朝既取中原悉求其豪杰文学之士而用之其隠居终身者尚多有之史官不能録也承平以来殆又将百年才能特起为公卿牧守者何可胜计然尚论世德或隠其故初矣隠于昔而显于今者永平王氏之家为可称焉南宫舍人从义甫之曾大父金两举进士见世乱不复仕隠于昌黎碣石之下学者谓之碣石先生有文集十卷轶于兵火先生之子稍起从郡帅长其幕府当是时军兴事多草创总兵权者何求不获而先生之子田庐无加于先生时然而邑居之隣已四五易主而王氏之居今不废野外之田仅给饘粥至今从义歴拜两御史为天子郎官甚见知遇而亦不加多不加少也然则是居也可无记乎予在京师来最后然亦卅有余秋矣忽焉而赫奕俄焉而销歇名田甲第有不能以终其身者而王氏一亩之宫数夫之壤传之五世而子孙方读书修行以乆之可不尚乎是为记
　　松友记
　　古君子取友之道取之一乡取之天下又取之尚古之人苟得友焉初不以天下为广一乡为狭尚古为逺于今为近也槩千载而得一友焉安知其不出于一时也槩天下而得一友焉安知其不出于一乡也然而不可以必得也则假诸物以见意焉此吾太常宋公云举所以命松为友也夫所谓友求诸同时而不得并也求诸同乡而不得旷天下则有之而不得偕也而斯松也千载有之今亦有之天下有之乡亦有之友一松而合千载于一日通天下于一乡善哉宋公之为志乎昔在太常之在翰苑也独居乎玉堂之署文字之暇賔客散去竟日萧然遂以无事乃盘桓乎松下而有遐思焉曰吾友在是矣此松友之所始也公友松乎松友公乎公自翰苑拜御史出为部使者召拜国子司业迁太常屹乎独立不为势利之所移颂诗读书日与圣贤相对超举特出莫逆于心所谓贯四时而不改亢金石而不渝公其松矣予不敏公以其尝再为僚也命为之记然则余亦友乎松者乎
　　可庭记
　　天地之覆焘无限量也日月之照临亦无限量也人心之妙其广大光明葢亦如之局于耳目之所接限于识虑之所及果能尽其心之体用者乎方外之学虽设教不同而其所致力者亦唯心而已矣凡其比大于天地比明于日月岂无廓然于胷中者乎顾尝观月于庭有取于一方之可则赋诗永言又有敛然退求自足而无所待于外之意是以君子有取焉若所谓可庭者是也羽衣之士有刘其姓而以学仙自名者西游昆仑之圃北望大荒之野涉黄河之流而寻瑶池之津其游逺矣予意其广漠之为乐而无阃域藩篱之间也而来为其里人龙璧求可庭之説焉其言曰璧之大父无心翁好竒博雅故宋在临安时年九十余须睂谡谡然游其都会而不知倦也及我国家混一宇内其父之北游也葢至京帅北极和宁之境以观乎兴王之胜地以交于国人大族之豪杰志甚壮也今璧也退焉里闾之近择髙山流水之美卜宅以奉其亲有兄弟婣族之好师友讲诵之乐昭其祖父逺游之思而盎然自足于户庭之间则谓之可庭也不亦宜乎予曰善哉学仙之言也君子之为道敛之不盈一握舒之则弥六合求诸其心反诸其身行诸其家果有得焉则推而致之何逺不至也年富而能学果知此道矣何可量哉
　　悠然亭记
　　郭君彦达有亭曰悠然取陶渊明南山东篱诗语也予爱其引兴高逺欣然为题顾客有笑于座曰昔柴桑翁生不逢时自放于草野之间托此言以自见其无所事乎当世者也今彦达以圣天子潜邸文学之旧以其习于朝仪也率其属以佐其长执事就列严恪齐整其得为悠然乎予告之曰何伤也亦各见其志云耳心累于物则窘我室庐使适寛闲而就优逸犹若皇皇何心之中扃虚明应物无迹则垂绅正笏不动声气以措天下于泰山之安外无矜容内无逸志则亦何害其为悠然也古之君子常以陶先生上配孔明论者以为至当信之不疑非知言而能若是乎试以孔明论之方其龙卧草庐三顾之车未至其悠然固与采菊者无异也及其五月渡泸深入不毛将率三军北定中原军务诚劳矣然八阵之方严杂耕之整暇羽扇指挥于从容而山川形胜尽在风云之变化子谓此时孔明悠然乎不悠然乎客曰渊明之悠然众所共闻孔明之悠然诚未之闻也然则彦达上荷主知虽进用显要有不足悠然者乎客请书其説与彦达为亭记
　　琅然亭记
　　夫子之言乐曰翕如纯如皦如绎如而一成之始终可知也若夫因其哀怒淫放之情以为急厉缓靡之节极其所纵而莫能自返风俗之变而运气随之所系至重也凡不中律度而逺于中和君子葢深忧之而知察于斯者葢鲜矣古乐之存于今恒见御于君子者唯琴为然而亦未易知也崔君元方有得于是器也常作亭以从事焉取醉翁操首章之辞名之曰琅然予有以知其有得也明矣夫音之所以和者以其无相夺伦也今夫一均之中七律在焉固不得越此而他有取也即此七者有进退防近之节以尽抑扬长短之变则有之矣诚不可依稀于近似假借以乖违也譬诸用兵然百万之众勇怯强弱之不侔何啻倍蓰不可一也善将者使之步则步伐则伐止则止齐则齐而不敢少违者以其分数较着号令严明伎艺毕给而行阵辑睦之故也夫如是虽使之赴汤蹈火可也此常胜之家者也骄不可制懦不可作尚足以成军乎吾是知为音而能琅然则无函胡唯阿之谬整然法度之为与能军者葢无异也不亦善乎于是而思古人将有观乎大舜文王仲尼之遗一琅然也有感于放臣出子之志亦一琅然也有托于髙山流水之趣亦一琅然也澹乎冲和而不至于寂寞郁乎忧思而不堕乎凄断发扬蹈厉而无所陵犯委曲条畅而无所流佚非琅然而能若是乎余是以善其名亭也元方以文雅见称擢在羣玉之府时称妙选云
　　思兰亭记
　　建安陈君若虚为余言其居之胜也山泉林竹庻几山隂之幽情焉又尝从故承旨吴兴赵公子昻游廿年间两得其所书晋人褉序者规为亭以贮之公感其意题之曰思兰而亭实未成也泰定乙丑亭始成而公去世乆矣俛仰陈迹诚有足悲者乃置序与题于亭上以与同志者玩焉且曰即吾亭而望焉考亭云谷吾朱子之几舄犹俨然也师友之相从则又有西山炉峰之属近在跬步则吾之所谓思兰者有不徒在于觞咏者予曰乐哉斯亭吾安得身往游之哉昔者曾晳之侍夫子也舍瑟而作概然有浴沂咏归之思焉葢直言其志云耳岂必身在乎沂水之濵舞雩之下乎今朱子之教衣被四海广矣大矣颂其诗读其书想像其德容之盛如将见之以致其企及而从之者必有其人已乎又孰知居之近也地之胜也有若陈氏之亭可以系其思之亲切者乎仰其苍然之崇髙而有以见其卓然之在前俯其渊然之深长而有以见其往禅来续之无穷也则其得于观感者声音笑貌云乎哉言语文字云乎哉古之善为诗者常托物以起兴而后得以推致其性情而极夫咏歌舞蹈之盛若思兰之亭者其诸异乎修短之感玩物之为乎凡槩启于余衷者如此幷以为识陈君将典教闽郡试与其父兄子弟道之庻乎其有以相发也




　　道园学古録卷八
　　钦定四库全书
　　道园学古録卷九
　　元　虞集　撰
　　记
　　慈利州天门书院记
　　澧之慈利州西百五十里有山曰天门盘结竒秀其峯十有六皆可以物象儗而名之葢胜地也蜀人有田公著者自其先世来居之数传矣至元乙亥王某兄弟亦蜀人也避地至焉开门授徒以自给公着之父率其子弟往受教久之乐闻其説请结屋以容师弟子与其乡人共有闻焉王氏善之而未敢自遂也大徳癸卯慈利改作州学更为大成殿正配神位及十哲象而旧象无所于寓王某谓公着曰子欲成父之志此非其几乎乃请于官欲筑宫以奉旧象而祠之部使者深伟之既得请公着乃度形势视土物庀工择材陶冶并作逾年而礼殿讲堂门庑庖库之属俱就益市经书具祭器买田二百亩以为食俨然学宫之体备焉提学官以闻于朝名之曰天门书院王氏田氏与其乡之士民舎菜于先圣先师以落成后五年其州前判官周某调官京师来为之请记呜呼天下之名山川多矣大抵为浮屠老佛之宫既竭吾民之膏血以奉之而心术又壊于其説千数百年以来习熟见闻以为当然而莫之怪也孰谓天门之胜独以僻左之故閟其神气于千古以启圣人之宫岂偶然哉噫今之所谓学者有周程张朱诸君子之所发明圣人之蕴无所不见圣人之微无所不着涂辙之正大门户之端深固以尽闻而邪説之多岐则亦掊击排抉而无余矣况自国都至于郡县无小大逺近具有学宫则所以传夫学者可不谓既备己乎然而或徒尊其説以自标置或讲其义以务文章其反求切已至于深得而不违者葢鲜能焉此其故何也城阙之近习俗所移彼其所见闻识知者一皆物欲之所为而已宜乎所以自致之学不足以胜夫居之所移也然则安知如是之人声色不接于耳目利禄不入于心胸其质之浑朴固不至于去道之逺而禀气之坚悍或反足以资其有为则天门之士岂无可望者哉且夫山川之秀异乆郁而始变发而钟为人物者必有可观而无疑矣其要在太守部使者慎为之得师以飬蒙造端又省其力役使之安于进业而周君且去官数年犹自执贽来见求书院之记以遗其人焉其知好善葢如此安可不为备书之
　　顺徳路魏文贞公宋文贞公祠堂记
　　至大四年七月中山王公结自集贤直学士出守顺徳明年郡以治闻守居无事乃按传记而叹曰魏文贞公徴钜鹿人宋文贞公璟沙河人今二邑顺徳则二公皆郡人守其土祀其先民礼也于是作宫学宫东南考求当时衣冠之盛肖二公仪刑而合祠焉郡人梁【阙】蘓各以其财来助司狱崔【阙】学正杨【阙】董其役以延祐元年二月告成泰定元年天子始开经筵王公在集贤侍读以经从幸上都某与在行间以祠事语某将篆诸石以识某曰治民者常示之以好恶乡背之正则民志壹而事有所据特教之防节耳而世犹迂之甚矣其不知本也天下之患常出于巽懦无耻巽懦者苟且无耻者无忌惮苟且而无忌惮人心始不可收而至于无所不至君子葢深忧之若二公者诚足以表砺振起于斯人哉唐有天下二百余嵗莫治于贞观莫盛于开元之初一时名臣众多近代葢莫之及然而尚论刚正能谏诤有古大臣之风者则未有逾于二公者也夫二公之乡非有百里之逺也二公之相非有异世之隔也邦人颂其事而知其徳岂一朝一夕之积而合祠之礼旷乆未举固亦有待也耶昔者仁宗皇帝在御慨然闵俗习之于文法頺壊沦靡而莫之救乃出独断以图治凡所拣防常出不次一时作新之志贞观开元不足为也乡使有若二公出乎其间则气类之合风节所厉庻几少答圣明之万一乎始王公受知仁宗于东宫及践大统而已在外服其祠二公也特因其职分之所得为而已迩者论经之余亦尝窃取二公言事之要而陈之辞之所达万不及一徒想见其遗风余烈之不可复作南瞻祠宇悠然有千载之叹焉噫岂吾二人之私也哉故作享神之诗曰
　　侃侃正辞高风相望恭敬不忘有合其乡于昭顾懐庻其在此俾后民克享世有君子
　　平江路重建虹桥记
　　至治三年五月日平江守臣告于江浙行中书省曰吴郡城内外皆凿沟浍纳太湖之水以容行舟逾絶为梁经纬聨属其髙卑修缩视水大小与人事缓急独虹桥在郡阊门西跨官河通驿道为咽喉要处水至桥下滙为回渊最深广随折而东行势用剽悍桥旧植以木而加甃焉嵗入腐桡及今夏大霖雨遂壊水陆并阻民吏忧骇即日召吴县长吏计防脩治吏曰役大惧不即成请草具以木济而徐图之郡人邓文贵诣官自言架本非经乆计改作将因循请出家财成之可毋烦官也问
　　其故曰家业【阙】　　　　世矣衣食不敢有所过积日久而食功多幸有余今度足以畜子孙终其身请悉以从事问所欲曰心诚愿焉无所冀也按文贵家无田入化迁之利郡县甲乙赀产在中产最下徒以知足能散无所为之心佐郡县徇民之急不亦善夫请听文贵所为省府下其书曰此有司之责而文贵发私财甚善其亟从勉成之文贵既受命乃引里中信义者与共事八月乙丑召工画图计日度财尽撤其旧而新之求土木铁石必良售物予直必平无留劵择匠必精既称必足其志役者受佣如归作息有度勤而勿病絶水下石欵宻键固累起拱合理致无间圜空漏水象月引重过之坚逾实地葢长若干广若干而又帖石隄岸容挽遡者若干尺泰定元年十月成凡用中统钞拾伍万贯于是前侍御史曹南冯公翼与名卿大夫既老而寓于吴者十数公咸善之而王公都中新领海南北宪节未上乃使来告曰今日之制自一钱以上郡县毋得擅用府库兹桥以民家亲为之犹须十余万未巳逾年乃成乡使文书上下反复较论讵得出经费若是数就令从之非一日而决讵能成于期月耶用不足必且泛赋吏并縁奸利能无侵牟椎剥乎利尽而求速能乆坚若是乎是诚可书以示来者请刻文记之或曰以一民掠有司之美可也噫文贵葢有所受命矣且夫郑商犒牛敌谋遄沮卜式输财汉用不匮度时酌宜未可废也必律之以古昔其常制产已乎不然世之兼并者或尽民力至骨髓不餍坐视其死亡而莫之恤者葢有之矣服御拟王侯嘻笑制官府唯其所欲为而莫之禁更于斯举不足乎是则可书也文贵有子业进士予昔过吴尝从学者来见予故知其人且吴人殷盛四方所莫及其什伯倍徙于邓者甚众其轻财尚义肯恤乡里救灾患者常多有之故为备载而不辞庻几相劝之道也时之守令僚吏名氏请列诸碑隂
　　悦生堂记
　　夫天地之间人与万物所以禅续息复于无穷者生之理为之也是故人之生也饮食男女衣服宫室货财之为皆生生之具焉而愚不肖者不知察也于是极其思虑之所可及肆其智力之所得为内刿其心外伐其形凡所以飬生者皆足以害其生而风寒燥湿之感水火虎兕兵凶之遇不与焉若是者逐逐乎相随未有纪极其卒也可胜道哉四明道士项君子虚能以医药诊夫人之所以伤而保其所以全用能变其呻吟呼号愁叹之声以为忻愉舞蹈顺适之意日有称而嵗有徴也故君子名其堂曰悦生云呜呼人受天地之中以生婴少壮老其时也强弱盛衰其气也诚能顺时御气损有余益不足以自致于无过无不及是谓能奉天之所与以尽其分定而无悔焉诚哉其可悦也然则老子以身为患荘周以生为劳者其殆愤激之辞也夫虽然子虚学于老荘者也吾闻善飬生者咀咽太和不在乎谷肉菜果也品配隂阳托象乎夫妇男女也鄞鄂之固舎庐之安金玉之保緼袭之厚又皆有所喻焉一不得以物命之也此岂非悦生之大本乎哉安而乆焉有不止于悦者暇日更仆论之可也
　　思学斋记
　　予始识临江杜伯原甫于京师也见其博识多闻心爱重之间从之游问焉沛乎其应之无穷也而其天文地理律厯卜祝神仙浮屠之説往往得诸世外之士至于因人情时物之变论议政治之术可指诸掌时大臣有得其才而荐用之者荐上未命而大臣者卒事报闻原甫漠如一不介意方就客舍取诗书易春秋悉去其传注而缮书之慨然有直求圣贤之遗于本书之意未几去隐武夷山中其友詹景仁氏力资之益得肆志于所愿学而予不及从之矣延祐庚申予居忧在临川原甫使人来告曰我著书以求皇极经世之旨子其来共讲焉且曰我以思学名斋居旧矣子为我记之明年予免丧省墓吴中将溯浙逾峤以成其约会有召命不果又四年景仁来京师每以思学之记为説予曰原甫髙迈絶俗又能闲居山林无世事之夺其所就殆必过人逺矣予何足以言予苟言之人之所知耳所不知固不可言也他日授説于原甫而执笔焉尚未晚也景仁曰不可必有以复于原甫者乃试诵所闻焉古之所谓学者无他学也心学而已耳心之本体葢足以同天地之量而致用之功又足以继成天地之不能者焉舍是勿学而外求焉则亦非圣贤之学矣然而其要也不出于仁义礼智之固有其见诸物虽极万变未有出乎父子夫妇君臣长防朋友之外者也故曰圣人者人伦之至而已圣人至而我未至故必学焉求其所以至则必思焉且何以知圣人哉于其言行而已矣言其言也行其行也然而反诸心而有未尽行诸已而有勿得是以有思固非茫然无所主而妄驰者也彼其由之而弗之察违之而不觉反憧憧往来于客气之感何其多哉乃有为之説者反欲絶去伦理措心如墙壁以待夫忽然之悟于一触之觉不亦殆乎今求诸此而不得者乃欲从事于彼以庻几万一焉反以絶学自胜果为善思者乎噫学固原如斯而善思者必有所受矣今夫有事于思者如火之始然而烟郁之泉之始逹而泥汨之草木始生土石必轧之逮其发也葢亦己艰矣故非高明之资未易遽彻也而况思非其道者乎然而尝闻之明睿所照者非若考索之所至夫至于明睿则无所事乎思矣无思者几乎圣人矣其始乃在于完飬而涵泳焉时至而化有非在我者岂不盛哉请以是质诸原甫或有取焉则因以为记
　　髙氏贞节堂记
　　髙母邓夫人蜀之临邛人故宋江西运管讳允绩之冡妇登仕郎讳翁彛之妻而士贵之母也运管既卒于官而登仕亦相继殁当是时邓夫人年二十有九其子四嵗耳遭时乱离守节自誓皎如氷霜躬自织缉以具衣食乂撙节盈余以资其子从师取友既而所居燬于火无强近之亲可依托屏居陋巷家徒壁立几无以为生而益厉坚苦卒以成其子又教养兄伯之孤子至受室乃已后数十年子长家裕然犹勤俭晏眠晨兴以率其家人色严毅不妄言笑内外亲戚敬惮之稍有余又斥以周人勿靳也教诸孙尤不以姑息为爱故粗有成立年七十四有司以其事闻于朝省乃旌表其门闾于是士贵亦大其堂以奉之其名曰贞节葢享备养者又五年而终士贵既免丧犹不忍死其亲刻木象夫人置堂上饮食必祝出入必祝如其生时泰定丙寅之嵗夫人殁十五年矣乃来告某曰我髙氏魏氏本同姓而吾二氏与子世家相为姻好者二百年着斋忠襄公与鹤山文靖公则我曾大父嘉定府君之弟而子之曾大父提刑公之畏友也从祖叅政耻堂公与子之从祖户部公国史婚姻之弟兄也及我祖兄又嗣昏于名门而吾与子年相若情相好也先夫人之事子宜知之而士贵也未有所托于不朽则诚有所待矣然而嵗月逾迈恐就湮没而吾子有位于朝颛以文学为职事则吾名堂之意非子记之将谁属乎某再拜受其言勿敢辞惟先夫人之贞节表着明白如此其可冺而勿传乎乃取其事而次第之识诸堂上以示其子孙以劝天下之为人妇为人母者则又告诸士贵曰吾尝闻之昔嘉定府君殁文靖公哭之曰才名四十年四为二千石人所甚荣而公无矜色志有不得则循理以行其心之所安无苛取无厚望而造物者又中止之然则其蓄而未发者葢深矣又重以夫人之贞节如此则高氏子孙未有艾乎丁卯正月甲子记
　　徳符堂记
　　古之仕者不必出其国大夫士非有朝聘军旅之事未有舍其乡党亲戚坟墓而之他邦者自侯国而入仕王庭葢可数焉春秋之末善用材者稍不尽出其国虽圣人不能不辙环于四方矣井田废而士不出于农矣封建废而人自达于天子矣于是材者能者之用不自止于郡县矣而士大夫始有去其乡不复能自归者焉若仁人君子之心讵能一日而忘父母之邦乎是故去家而见用于世既贵而复归故乡此固人情之所同欲也然而能得之者或鲜矣高唐王公仁甫从其父时宦逰东南声誉日起徧歴台阁及持节江南副司臬事始得一过其家顾瞻源泉之深长竹树之葱蒨慨然从其老人昆弟求问其大父王大父钓游之旧踌躇咏叹依依然殆不能舍而去之王事有程不可留止而中心之往来未始一日忘也天厯三年自参议中书拜治书侍御史眷遇日隆事任益重公亦自知其未可以遽归也以其未可遽归也故其思加切焉因以告某曰里中有宅宅中有堂我构我成祭祀賔客之所在也然而郁乎在望莫之至焉子何以表之而系吾志也廼为攷诸王氏之故取诸三槐堂铭名之曰徳符堂云夫善言徳者必本于父兄古之道也今夫大山乔岳之间滃然云兴沛然雨作土石发乎光润英华粲乎日星岂无所自者哉仁甫氏以令闻令望见知天子为名公卿固其符之已见者矣古人有言有感于斯应必随之符之谓矣仁甫氏以学问为术智以政事佐化功则所谓应者复为感矣感应相乘于无穷者岂有涯哉王氏有贤子孙善求其本始而得其符之所自发其在斯堂乎于乎君子之为徳也自家而乡自乡而国自国而天下善推其所为而已矣然则王氏之徳之符也其见信于斯世岂不逺且大乎
　　书隠堂记
　　莆阳林泉生清源既登至顺庚午进士第即介前进士昭武黄清老子肃来求文以记其家所谓书隠堂者曰其父録判君将致事而佚老于此云始予待罪殿庐得读泉生所进卷而次第之以闻故虽老病诚愿与贤俊为文字之欢顾未有説以复于二子是以文久未克就闰七月得官且归求之益力予其能已于言乎君子生乎世也不出则处不隠则显行斯二者则有其道矣时隠则隠时显则显名以着之当隠则隠当显则显义以裁之固不卑隠而尚显亦岂以隠为髙而显为非哉今林氏父子老者既仕而归壮者方出而仕何犹自托于隠之云乎昔之记宫室者不有基构工事之劳则必有制作表异之故今斯堂也尊者治賔祭之礼防者修奉飬之职皆人道之常也常则何以言之哉虽然隠以书言则或得以为之説矣葢隠有潜心之义焉匪直藏其身之谓也世有浅之为士者托文辞以自售其于圣贤语言之微心学之懿其得之或寡矣况乎持不足之资既出而仕则睢盱以合世好龙断以足已欲岂复有一息之暇回顾其所得之自乎而林氏父子仕而不忘隠吏而不忘书父子兄弟之间所以相激励儆诫者岂常人之见也哉予于是知林氏之贤而因以知闽士之多贤也予尝懐思龟山杨夫子亲承伊洛之传至于延平徳业盛大上配作者即其地里之近风化之深天下其孰能先之海峤寂寞之濵岂无遯世长往之士闻予言而一慨者乎清原苟知其人尚以告予予将顺下风而求见焉是为记
　　兴云桥记
　　泰定元年秋大同路城东新脩石桥成河东连率图緜公题曰兴云之桥明年寓书京师请于集贤王公约以记来属焉按旧记大同古平城如浑之水循其城东而南行亦名曰御河朝会转输东趋京师必逾是焉河水本盛遇积雨益横溢阻行者故自元魏以至于唐河流分合不同率造桥以达嵗乆沿革不能详焉其可知者金天会壬子留守高庆裔所作不一年以大雨震电有怪物出壊其十一二后三年乙卯居民髙居安葺完之事具宇文虚中记后四十七年为大定辛丑又以大雨震电壊其十八九明年壬寅留守完顔褒重作之事具边元忠记今桥是也至国朝至大三年凡百三十年又以水壊官家葺焉又十有二年为至治元年又壊郡吏考诸故府取旧比以请连率为达诸朝得给钱市材役民力如章嵗终会焉连率属其副孙侯谐大同路属其判官某县属其主簿某上下以次承事于是孙侯曰财不可以属费民不可以数劳必究其所以壊而求所以长乆者工曰桥凡二十有七间其西不壊者二十有三石柱也东当水所趋而柱皆木乡徒取其易成而不计其易壊也乃采石于山之下凡为柱二十四自上下流望之屹然壁立然后栈木甃石植栏楯表门阙饰神祠官舍之属皆以次成始八月甲子毕以九月甲子凡若干日夫为梁之役有民人土地之常事也今连率总一方委任甚重视民事之急犹请于上而后行为之以时而民不劳用之有度而财不废无一不合于理者揆诸春秋之法常事不书可也此何以书哉噫善为政者当为其所不可不为而不敢擅为其所不得为与轻为其所不必为则民力其庻几矣且革既壊于一日思持久于方来不以速成为能而以他日为虑葢仁智之事而斯民之所頼者也书之者岂徒纪其功之敏哉谨具以告来者俾有所考以图无斁焉可也
　　説
　　尚志斋説
　　亦尝观于射乎正鹄者射者之所志也于是良尔弓直尔矢飬尔气畜尔力正尔身守尔法而临之挽必圆视必审发必决求中乎正鹄而已矣正鹄之不立则无专一之趣乡则虽有善器彊力茫茫然将安所施哉况乎防焉以嬉□焉以发初无定的亦不期于必中者其君子絶之不与为偶以其无志也善为学者苟知此説其亦可以少警矣乎夫学者之欲至于圣贤犹射者之求中夫正鹄也不以圣贤为凖的而学者是不立正鹄而射者也志无定向则泛滥汪洋无所底止其不为妄人者几希此立志之最先者也既有定向则求所以至之之道焉尤非有志者不能也是故从师取友读书穷理皆求至之事也于是平居无事之时此志未尝慢也应事接物之际此志未尝乱也安逸顺适志不为防患难忧戚志不为慑必求达吾之欲至而后已此立志始终不可渝者也是故志苟立矣虽至于圣人可也昔人有言曰有志者事竟成又曰用志不纷乃凝于神此之谓也志苟不立虽细微之事犹无可成之理况为学之大乎昔者夫子以生知天纵之资其始学也犹必曰志况吾党小子之至愚极困者乎其不可不以尚志为至要至急也审矣今大司冦之上士浚仪黄君之善教子也和而有制严而不离尝遣济也受业于予济也请题其斋居以自励因为书尚志二字以赠之他日暂还其乡又来求说援笔书所欲言不觉其烦也济也尚思立志乎哉
　　题王氏子五嵗女弟说
　　王氏子因哭女弟而忽生无穷之悲信天性之发见而非五嵗儿所能及亲每饭必拜至于十五不变孰谓礼自外至者乎先王知其若是也故有以节文之而教生焉呜呼苟有教焉充王氏之所至尧舜之民矣乎
　　李士二子字説
　　集贤学士河东李公谓集曰予尝字季弟之子思谨曰克忠思善曰克敏而子为之辞今天子追赐谥我先公实有忠与敏二文先公以是易名上所赐也予不忍令子孙同之更字谨以恭字善以至子更为我申命之集乃言曰谨乎谨乎志髙气扬不知为谨也神昏力弱不足以谨也千虑万应一有不谨然犹不可而况漫以不谨临之岂复有为人之道哉字之曰恭示以谨之法矣共之为文象手足也为文指事益宻又加之从心焉夫执玉奉盈手容之至谨者也然而心不在焉则失之矣故曰敛其放心于执事之间弟子之所以为恭也谨乎思所以从事于恭者可也善乎善乎亦知善矣非自外至者乎性之本初未始不善也刳其本而失其初善斯亡矣君子之善复之也非能有加于当然也不至于其当然者则未也至于其所当然则无所逾也故言明徳者言新民者一至于至善而后止故曰圣人人伦之至也愚以是知自圣人以至于庻民皆有此善也圣人至而庻民勿至也求至焉贤者之事也善乎望乎子者非妄也子求至焉非僭也夫其功大矣未易言也然而为学而不知此则无所学矣故公之意非独为二子言也亦欲诸子通识之矣于是距始命字之嵗六年矣二三子亦有因予言而警悟用力真有所至者乎
　　李克畯字説
　　河东李公以至大辛亥之嵗为其子若侄七人制名字既尝使集申其意而祝之其曰思徳字克畯公子也后九年乃来求集益陈其义以自勉其请至于六七次而不倦夫世之人命其子以嘉名者未有若李公择言示训之深切着明者也为人子者有若克畯知尊父命而不敢忽思有以推明其意而力致焉或寡矣集虽不敏敢不为克畯言之乎虽然其説至大有不易于言者矣子之名字葢取帝典克明俊徳之言而制之也克明俊徳者古先圣人之盛者也而人常易言之由不察也集闻之俊畯字通用而礼记又作峻葢同为髙大之义故释者曰俊大也而世人谓俊为轻俊捷疾之名则失之矣夫所谓俊彦俊乂俊民俊士者皆以其有大徳也配英配豪配髦配杰而言者皆以其髙出千万人之上者也然而髙大之人见理必易于常人其才则似乎轻捷矣而非俊之本义也斯言得之矣是故愚欲子为髙大之俊而不欲子为轻捷之俊也然而义未周也传曰知崇礼卑崇效天卑法地夫言髙大莫崇于天矣今言知崇如天可谓极髙矣而必继之礼卑喻其卑乃至于如地者何也又尝闻之矣知崇者言知识之超迈礼卑者言践履之切实也推其至至于成性存存必由于此则是徳益盛而礼益恭者尤圣学之至盛者也苟欲为超迈而不切于实乃为学之大弊善思徳者不为也愚既论高大之为俊以矫轻捷之失矣然又虑其悮以过髙为髙而不知切实之事故又引易以明之诚愿子之有察于此也集之不易于言而终不敢不言者其亦有以谅予心也夫
　　书曾仲礼字说后
　　圣贤千言万语具在简册濓洛以来大儒君子又发其蕴奥而辨其精微昭如日月条理具备学者皆得诵而习之皆切已之要言入徳之成法譬诸田则可以得兽矣茫茫原野不即虞焉则迷于乡方药则可已疾矣方饵满前不命医则谬于对证此答问达材之为教所以贵乎师友见闻者也博文约礼之説自顔氏率是以为学焉孰不知之而善学之士又求其説于先知先觉者岂直为观美也是故答问者讵可不视其所至而泛应之哉吾于临川先生所为仲礼字説而窃有感焉何其言之富而意之足也知古书而行天理可谓至矣又示之以慎独之説启其端而使之求之可也而又告之曰于人所不见之处凡不可以对人言者断断乎其不肯为此犹食在其前唯举而咽之耳然而用力与否则在其人乎昔刘元城问学于司马公得诚之一言又问得一辞曰自不妄语始入葢退而櫽括其所为凡三年后得焉此诚楷则矣因临川之言而用力于慎独焉极其至则天道也噫观美之空言乎哉仲礼初拜御史行台江南出是説求予识之夫御史职事要重有巡行纠察断决之劳不得如经生学子朝讽暮诵矣而一事之至一念之发必以是求其沛然可胜御哉
　　刘仲经字説
　　保定刘道传来求字字之曰仲经又请其説韩子曰是道也何道也尧舜禹汤文王周公孔子之所传也此数圣人邈乎数千载之上容色不可得而见矣音声不可得而闻矣然而道徳文章之所存礼乐刑政之所载百世之下如亲见之者经在焉耳经者何也易诗书春秋是也学者学乎此则为君子反乎此则为小人为天下国家者法乎此则治悖乎此则不治载是道者经之为书也传是道者数圣人之所以为心也言道传而不本诸经可乎故字之曰仲经经之为文言治丝之事经其引而伸之者也引而伸之者即其常而不变循直道而贯通之义也仲经试思之












　　道园学古録卷九
　　钦定四库全书
　　道园学古録卷十
　　元　虞集　撰
　　题跋
　　皇帝圣防特命礼部尚书哈喇巴图尔充奎章阁捧案官宜令哈喇巴图尔准此天厯二年五月【阙】日
　　礼部尚书哈喇巴图尔之先臣太傅右丞相楚国公事武宗皇帝位望隆重荣耀赫奕所谓不贰心之臣足以当不世有之恩者也当是时尚书兄弟尚幼及其长也慨先世之遭逢伤事变之不易思愤忠鲠以报国家未尝一日忘也圣天子拨乱反正天下归心尚书防侍机谋夙夜左右内则执干戈以备宿衞外则治礼乐以和神人从容燕间尤秉谦慎圣天子御奎章阁尊德性进儒臣以延问经术修文明之治焉阁中别置捧案官以命贵近尚书其一也而独蒙圣恩亲御翰墨作勑书以赐之廷中大臣非无賛书之深厚禁中侍御非无嘉锡之便蕃未有身当云汉之昭回被文章之藻贲者天下之至荣至幸何以逾此然则臣子者安敢不尽诚竭力以思报于无穷者哉
　　题赵秘书景纬所撰知郡王公庚应墓碑后
　　某读赵秘书所撰知郡王公料院墓碑而深有感焉碑中言王公从其兄歴登诸老之门如刘后溪杨浩斋张亨泉魏鹤山其人也是数君子与某曽大父友谊最厚后溪公名光祖以龙图阁学士归居其乡简池硕德重望为时师表其家居时曽大父守简防闗上溃卒为乱二公保障之郡安而乱弭浩斋公名子谟字伯昌潼川人尝与曽大父同学易于沧江之上讲贯之説学者多传之如所谓干二五皆言大人否二五亦言大人时义有不同之类是也亨泉名方字义立亦同易学其祥刑汉中时曽大父尝为之着亨泉铭而鹤山公则东南之士习闻之其文集无卷无曽大父之名而曽大父集中亦无卷无与鹤山讲学者也鹤山曽孙起兄弟家姑胥其在京师也馆于某料院诸孙用亨家畨阳其在京师也交好尤旧因见其家书所述畧以所忆书其后而归之二百年中后生不及前辈闻见澌泯抚卷慨然
　　跋陆友仁所模金石欵识
　　古人制作见于后世者学士大夫求之诗书易春秋而仪礼周官其专书也其次惟金石欵可见耳而世不能多见吴陆友仁所模藏既博又古时一阅之何异见朱虎熊罴汝鸠汝方太颠闳夭散宜生于一日之间哉
　　题孝节堂记后
　　皇元之取宋也蜀先受兵蜀士之以家死事若西和贾倅葢有之矣天兵至南土遂灭宋昔者死事之子孙又死之如西和之曽孙何可多得哉史馆承诏修辽宋金史此记宜上送国史贾氏有遗孤见育于延平陈氏忠孝之家天必闵之陈氏亦德人哉至顺辛未五月七日史官虞某书
　　书王氏草韵后
　　六书之学其成书之传者则有许叔微氏之説文解字以类相从而徐鼎臣兄弟始叶以唐韵而録之便检寻也许以文字类徐以音声从后出者益趋利如此草书之録如急就章以物类相从志在于简约易求之耳今又分其字而属诸韵岂非简约之尤者乎然昔之为草书者结体有疏密用笔有工拙波磔不同形势亦异譬诸人之口鼻耳目之形虽同而神气不一衣冠带履之具等制而容止则殊朝廷有大朝防百官咸在品秩同等班序同列而人则杂然前陈矣善相人者乃能于是乎有所择焉此辑草书韵之例也然则王氏之书其可少乎
　　题宋孝宗书贞观遗事
　　昔宋裕陵尝以唐太宗问其臣王安石安石对曰陛下当法尧舜既南渡国势削弱阜陵慨然有志于当世其手书贞观数事葢有所奋发也患盗而推本亷耻忧国而防乎欲盛论政而谨于择臣其尧舜之事也本之以尧舜之心不其盛乎此阜陵之意也传曰君子多识前言往行以畜其德有天下国家者所宜鉴哉至顺史臣虞集谨书
　　跋御笔除超尔太府太监
　　今上皇帝宸翰命超尔以官者也国朝典故凡命官自宰相以下皆中书造命其贵者封以天子之玺而赐之云汉昭回龙光赫奕未有若臣超尔之亲被御书是也夫恩之深者报必重仕之密者事益严超尔其小心谨畏克尽忠孝以事上而保禄于无穷也哉
　　题临川吴先生所述刘伯宣事状后
　　忠宪公之死时人比之汉萧太傅葢无愧焉公之心明白如天日彼构祸书牍之情亦卒不掩于天下后世此春秋作而乱臣贼子所以惧乎
　　题杨将军往复书简后
　　临安故宋行都山川风物之美四方未能或之过也天下既一朔方竒俊之士以风致自必乐居之而文献之绪余时有可见者焉承平既久交游文翰之彬彬尤他郡莫及矣杨将军好事有闻于时一时诸君子莫不与之过从此卷书尺可考也然未四十年卷中人无一存者亦可慨乎髙尚书赋诗写山水有古人之趣当代论书法者北尚鲜于南推吴兴是皆见太平之盛者善观者不特于【阙】　论也将军之子瑀持来京师予阅之柯氏玉文堂中闽陈众仲陈赵子期太原王君实吴陆友仁同观至顺元年十月【阙】日蜀人虞某伯生甫敬书
　　题心逺卷后
　　新吴兴校官清庵李君求予书心逺堂扁因为辨心逺之説以遗之曹侯克明为之持去久矣君复欲题诸此君方拜吴兴之命某因又为之言曰昔伊洛之学未兴汉唐之説稍变作人之盛权舆于安定非一世之豪杰其孰能与于此乎今伊洛之书衣被天下经义治事乃若岐而二之治且非其治矣乌乎是谁之过哉沈防茍且之徒葢自陷于污下所见不少超于目前深可慨也见心逺者能无跃然以喜乎推吴兴之法以进于伊洛校官之职业可不谓之逺乎
　　题吾子行小篆卷后
　　古者器物皆有铭三代制作亦有损益丹书所载器亡文存所尤可思者笔书之不可复见也处士吾子行小篆精妙当代独步书此诸铭尚友古人之志葢不止秦唐二李间也
　　书古剑铭后
　　吴成季父寳古剑文理若碧涵气纯灵不利割不钝废有藏用之道焉铭曰利固职趣世亟羣慝息钝乃德
　　右翰林学士湖广行中书省防知政事清河元公复初之所作也公与吴大宗师友善公为着文甚多皆赡博竒伟及得此剑极古以为非髙简则不称故制文十有二云文成于大德初元年殁于至治中至顺元年八月予与吴大宗师看剑道旧而亡其文葢三十年矣吴大宗师追记其辞而予书之蜀郡虞某识
　　题和林志
　　国家并包宇内封畛之广袤旷古所未有也山川形势阸塞险要之处竒怪物变风俗嗜好语言衣食有絶异者史不胜书也至元中先叔祖以少蓬被防掌舆地之纪每载笔而问焉至顺元年予在阁下被防着经世大典輶轩使者之问不敢怠忽然而朝聘往来之使日无虚驿所不足者好事善询诹知观览考索者甚寡是以至者或未必能言言者未必能文记载邈如每为之三慨矧和宁祖宗兴龙之故地其无可述以传示耶萧囦之北游也乃能赋而咏之使见者不异身履其地何其快也自和宁而北而西而东广轮犹不可更仆既而征讨所及藩屏所系氏族所联尚多有之吾安得囦乗传车称使者徧歴而深考以广异闻而附信史于无穷乎
　　跋真西山画像
　　昔者弟子之于师僚属之于官长门生故吏之于举将既得所宗则终身以之义之当然而常行者也西山真先生道德文学师表一时游其门者则象其威仪者何日忘之潜斋王公得先生遗像观览咏叹悠然髙山景行之思诚可以敦薄俗而示古道也某从王公之孙纉得见是卷是一日而得瞻二公于百年之间也敬书以识之至顺辛未九月九日雍虞某书
　　跋王端明画像
　　刘敏叔画故端明潜斋王公于梅雪之间其髙风胜韵如在昔屈大夫颂橘以象伯夷千载以为名言托物儗伦君子岂偶然哉雍虞某题
　　跋大安阁图
　　世祖皇帝在藩以开平为分地即为城郭宫室取故宋熈春阁材于汴稍损益之以为此阁名曰大安既登大寳以开平为上都宫城之内不作正衙此阁巍然遂为前殿矣规制尊穏秀杰后世诚无以加也王振鹏受知仁宗皇帝其精艺名世非一时侥幸之伦此图当时甚称上意观其位置经营之意宁无堂构之讽乎止以艺言则不足尽振鹏之惓惓矣
　　题王忠简公进士谢恩诗后
　　某从故宋王忠简公曽孙纉得见公进士谢恩诗公之子枢密公所识并在唐人赐进士第礼文繁缛宋初已差不及南渡后葢多草创然犹弥文若是覩之令人慨然
　　题朱侯所临智永千文
　　中郎石经逺矣钟张之法至右军而极右军之法至永禅师永兴公而后难为继矣盛唐作者变又极焉宋人逺不相逮米元章黄伯思皆笔不称识而晚宋谓之无书可也国朝惟吴兴赵公遂擅一代学者澜倒忽见朱侯作此古法令人执卷惘然临池者尚三思斯言哉
　　题故国子司业李公挽诗后
　　故国子司业赠某官保定李公挽诗一卷故翰林承防张公幼度为之序赋诗者凡二十四人故翰林承防东平阎公栁城姚公广平程公吴兴赵公集贤大学士洺水刘公及其侄承防公平章政事秦国李公蔡国张公集贤翰林两院学士陈公公望李公伯宗薛公公谅王公国华元公复初邓公善之曹公子贞贡公仲章而耆旧之在则枢密副使王公彦博翰林承防郭公安道中书平章赵公子敬翰林学士吴公幼清侍御史张公伯髙及江西提举栁贯道传与教吴大宗师也诗不出于一时要皆大人君子懐贤思德之作也三四十年之间朝廷文献畧备见于此葢先生之子端受而藏之亦不敢不慎也世祖皇帝建国纪元制礼作乐几四十载而功成治定以遗子孙于乎可谓盛矣成宗入继皇帝大綂克纉祖武朝廷宗庙之礼为重先生时为太常博士草仪注朝諡于南郊追尊裕宗皇帝先生执笔为诔称颂功德凡千余言顷刻立成情文兼备搢绅称之拜监察御史上疏论东朝建五台寺天子为之改容台省为之竦惧迁国子司业以身敎多士师道凛然其高文卓行大节谠谊如此晚守一州以殁不究其用此诸公之所以嗟叹而永歌者也昔唐阳城为諌议大夫论裴延龄陷陆贽事欲恸哭而裂其相麻后为司业守道州以殁官职气节畧相上下夫泯然与草木同腐者何可胜计先生与元宗相望于五百年间顾不伟欤张万福武人年八十余犹知贺諌官于延英门下然则今诸君子其能已于言乎是可为不朽者矣某初受大都教授实承先生后与先生之子端更迁翰林待制国子司业今待罪延阁之下又得同事编摩清苦直谅友谊弥笃故敢书其卷末云
　　题王夫人贞节诗卷
　　天厯二年秋河间周敬先以进士业举于郡荐书未报奉其母王夫人居海上人莫之知也至顺二年冬予表弟贾徳昭自其乡还京至静海而泽氷坚胶焉升岸以行见聚落数十家有儒士庐居而衰者问之则敬先也居数日见敬先读礼甚谨始就而与之语因寛谕以慰之乃见天厯三年进士所为敬先咏歌者又以知王夫人之贞节焉盖夫人适周氏时才十八生二子曰兴祖五嵗绍祖一嵗而夫王殁守志教子至七十一而终方兴祖之失举河间也夫人命之受业京师未及行而遭防今年之九月也予弟有亲在京师氷雪不可还兴祖为告其隣近僦焉以归为予言其事如此敬先兴祖字也某辄书以贻诸君子之好事者庶有表章之为世道劝云
　　跋鲜于伯几与严处士翰墨
　　大徳延祐间渔阳吴兴巴西翰墨擅一代而严氏琴亦见称道年来无一存者得此卷则四人具在惜乎集之目力以病不足穷其波磔之妙徒讽其辞以想见其遗音雅趣于湖波山木之间也
　　题鲜于伯几小篆
　　敛风沙裘敛之豪为湖山图史之乐翰墨轶米薛而有余风流儗宋晋而无怍是以吴兴公运画沙之锥刻希世之玉使千载之具眼识二妙于遐邈
　　跋子昂书隂符经
　　隂符托黄帝以为名而实非其书无可疑者或曰战国时人文字亦未可信也或曰只是李筌所为此近是哉然褚河南已有奉勅书本则其来亦久矣世人忽明白简易之言好以诡秘不可解之説相尚岂独隂符哉吴兴公书妙一世此卷葢盛年所作波澜老成不及暮嵗而法度整整未容无所师匠者知之也隆山翁吾乡先生博学玩世所谓醉人语不可了了真语耶果醉语耶
　　跋陈信仲行卷
　　豫章周仪之至元十三年从其兄入觐除县主簿年二十三耳经学才华时务典故为人温润风流前代贤公子方今材大夫也昔同在京师自省台翰苑皆荐之皆欣然以为当而用之然辙龃龉不克就治狱海郡已几七旬矣某在翰林荐为待制事奏而报闻遂有宿草之感非命也夫傅先生故宋进士某幼时尝得其所为赋读之泰定丁卯陈信仲自温陵来知先生道德年齿之盛尝赋诗寄之周既不可复见傅又相望万里而一旦于陈信仲行卷见二人焉能无悲喜交集乎古之言君子者或兼言有德有位或专以德称信仲乡先生有傅公仕于郡者有周公皆谆谆为信仲言如此所谓鲁无君子斯焉取斯者耶
　　跋陈信仲行卷
　　温陵傅先生送其门人陈信仲赴广州教官既有序言予已题其后又出此卷则送其秩满赴选京师者也崔丞相与仆曽大父友善蜀广相望嵗常遣一介通问今讲学论政诸书尺尚在箧笥大父尝取其尤要者刻先集中所谓沧江先生集者也李公风裁无愧崔公葢尝想其遗风而叹其不可复见今先生举二公以砥砺信仲信仲亦知先生之望其门人者良厚不薄也耶今为禄仕者茍干禄以为贫亦复何议哉而为贫之意多遂至于无所顾忌不复知有廉节为士君子之常行此天理之所由斁而人心之所由壊也不然师弟子之间岂不能泛引古人贤者为之祝规哉而独及崔李二者吾故曰良厚不薄也
　　跋鲁祭酒试诸生联句
　　世祖皇帝肇建国学教胄子取成材用之有至辅相文治日殷学者日众而取士之制密矣古者论造士之秀者升之曰进士论进士之贤者而告于王斯官之爵之今殆放此某昔尝承乏典乐防先皇帝开奎章阁引某侍书左右未及论俊选以闻而集贤鲁先生实来一嵗之间凡七十二试而淹滞之士毕出公论韪之乃与其竂寀赓歌以乐其事何其盛哉先生将以其诗刻石堂上使之来求识之故为序録于左
　　题汤东涧与张文子手帖
　　汤文清公清节雅望超卓当时风裁所厉庸泛者无所容乎其前今观其与故人张君文子书期之以科名申之以缱绻何其忠厚委曲也此圣人德容所以有恂恂侃侃之异学士君子所当观感慕效者欤
　　题宋诸陵画象后
　　昔者君子之观于先王也葢曰见其礼而知其政闻其乐而知其德动作威仪之则庶几如将见之至顺辛未今天子有诏史馆修宋史其行事固可考见秘阁画象具存虽与此或少异犹足以得其彷佛执笔者尚想象而求之乎
　　题阆州陈彦和致乐堂记
　　某尝观于陈氏世家昔康靖公守荆南时冯夫人诲之曰汝父训汝以忠孝俾辅国家不务仁政善化则非先君之意也今彦和身歴清要所以乐其亲者岂待外求哉冯夫人家训故在也
　　题陈彦和魁星图
　　天官书北斗平旦建者魁魁枕参首第一星也斗之大者曰魁象物以为名云耳又曰斗魁戴匡六星曰文昌宫然则陈氏魁星之祥非止为进士第一亦辅相之占耶
　　题晋阳罗氏族谱图
　　昔者吾蜀文献之懿故家大族子孙之盛自唐歴五季至宋大者着国史次者州郡有载记士大夫有文章可传有见闻可徴所谓贵重氏族推次甲乙皆有定品虽贵且富非此族也不通婚姻葢犹有九品中正遗风谱牒之旧法不独眉俗为然也百十年来比及沐浴皇元之圣泽其伤残转徙千百无一二矣今天下益以治平学士大夫稍稍求遗轶于故老寻金石之寄于荆榛丘陇之间而荒烟野烧不可复知者何可胜数有能追寻上世之传至于八九世又有祖父文墨之叙传若晋阳罗氏者岂易得哉故虽小有阙轶参错亦其势然也罗氏之仲允中以教授辟仪曹史且还就蜀省幕府持此卷来因为题而归之三嵎虞某题
　　题约尔珠学士孝友卷
　　京城之巽隅自门入循城少西有桓楹在道北表之曰蒙古氏约尔珠孝义之门每过而式之求见其人不可得也他日有事于太庙予与执笾豆见宫室之美而叹焉或告之曰昔英宗皇帝之广宗庙而大之也使人求楩楠豫章之材于江南事严众莫敢当约尔珠氏受命以行以便宜从事民商不病而工师告充朝廷服其智决则植表之家也奉诏修经世大典得懐庆路之书曰此郡尝有蝗大至守臣约尔珠出郡百余里祷于古蜡神之祠一夕大雨蝗尽去问之则又植表之人也故予愿见而不可得而约尔珠奉诏建寺集庆还拜侍读入翰苑得为同官其孝义之事已见国子祭酒鲁公所述予又书此二事以记之孝于亲者固可上贻于国下及于民也欤
　　书萧氏官诰后
　　故宋在东都时先儒有建议欲取四方贤士教之京师学成则以分教天下州郡此王者一道德同风俗之法也萧仝所藏其大父从事君补太学生辰州教授闗陞从事三绫告重有感焉从事以太学髙第同黄甲恩例乃仅为州学教授是往时先儒之言固已行之矣我国家急于用贤举进士及自学舍入官者即授之以政有民人之寄焉为教官者皆其余材耳夫政教相须其及民一也政速而教迟政浅而教深唯其用之如何耳三告自寳庆至寳祐年亦多矣而萧君方小改得为令録昔者老材而用之为民物虑者深矣仝通畅善学甚宜于时仕于京师且久其有以发先世之遗德矣乎
　　书仁本堂记后
　　吴养元作堂于家而养亲焉其兄集贤待制养浩氏题之曰仁本而自为记葢取有子之言孝弟也者其为仁之本与之语朂其弟以爱亲敬兄者也夫所谓仁本者其义大矣吾闻诸先儒之説曰孝弟是仁中之一事也自性而言仁其本也孝弟之所从出也而行仁者当自孝弟始然则谓孝弟者仁之本则不可谓孝弟行仁之本则可故曰为仁犹行仁也养浩告其弟以孝弟直以仁本言之以为记而不及于为仁之説者政所谓引而不发欲其弟之跃如于斯也夫吾又闻之先儒尝以事亲之事而喻事天之道焉葢事亲之事尽则事天之道尽事天事亲无二事也事天之道尽而谓之非仁可乎吾故曰何其取义之大也今石居先生髙年厚德以集贤之贵封为邦君爵第四等自其乡论之古之所谓父师者欤养浩以文学显名于朝而又望其弟者如此葢推原其所自本而有感焉以为此记养元其勉之
　　跋晦翁与蔡季通书
　　文公先生之于蔡季通氏情义均骨肉学问则师友其事迹见诸当时讲明传乎后世炳如也其大者如河图洪范之説太极经世之防所以辅益于朱子者不少名物若律厯支余若相地亦非浅学后生所尽知也此帖于出处随时之义蔼然情至犹可想见葢成德君子造次所发无一毫无可徴者如此
　　题义士卷
　　施必有报感应之恒理也施不求报者君子之善用其心者也国家视民如伤饥而有能食之者则官之所以报施也出有余以继不足而不以责报为心非君子长者其能若是乎有余不足皆天命也不足者无可如何在君子则固节而已耳天使之有余而不自私推以及人固天之道也华氏其知之矣夫国家报施以官亦天命也今不求诸人爵而求诸天其报足以称施又何疑焉
　　跋谢太傅中郎帖
　　右谢太傅书一十六字申屠子迪家藏也子迪言宋亡时府库悉官取北来书画为兵士剔取犀玉标轴文字委借泥土间其先君忍斋御史偶得诸弃遗中信知神物防持耶昔王子敬每作佳书以遗太傅太傅辄题其后还之敬甚懊恨葢太傅是右军辈行也襄阳米芾所谓寳晋斋者政为谢公书在也某获观秘甚多乃不曽见太傅书当是遗轶如此者尚多也绍兴中中原旧收法书名画往往复购之精鉴允当纸墨印识一一可据子迪善寳之
　　跋绍兴三年召故防知政事欧阳修之孙世兴赴都堂审察省劄
　　大梁之社稷丘墟矣故家流风民之望也况斯文之传尤有以系士大夫之心也夫
　　题申屠子迈画马图
　　徐容斋先生题子迈十八时所画马言其忠厚而严正得前辈之体吴兴之言微婉苟用其言致力于读书而有得焉则自然不暇于逐末矣清河之言正而毅笔墨之间犹足见其掀髯之气而皆不可复见矣俯仰可胜慨然子迪以其先兄手笔甚寳藏之蔼然孝弟之意故可与诸老之言并传子孙也
　　题多啰学士所藏御书后
　　天厯二年九月十二日手诏一百五字申严夜启门禁之事先皇帝至自上都次清河幄殿御书今侍书学士臣多啰时以中书左司郎中充承制学士受诏命将作院织锦成文以宣谕两都禁衞者也钦惟先皇帝天纵睿圣人文宣昭制诏所颁临定详审亲御翰墨端重方严所谓厯代寳之以为大训者也先皇帝上賔之明年闰三月臣多啰出此诏本俾臣集识之臣等追懐恩遇不胜感泣之至
　　钞录御书
　　皇帝圣防大都上都守把城门围宿军官军人每巴喇噶齐每根底自今已始夜遇紧急事情开门出入差官将带夜行象牙圆牌织字圣防门围官员详验端实方许开门出虽有夜行象牙圆牌如无织字圣防不以是何官员人等并不许辄开城门纵令出入违之处死
　　题御书奎章阁记后
　　御书奎章阁记初刻石蒙赐摹本者甚少应赐者阁学士画防具成案然后持诣榻前申禀而后予之葢慎重之至此一卷今侍书学士臣多啰以佥书枢宻院事充承制学士时所被受者也
　　题萧氏家世事状
　　鹤野萧君从道自其曽大父事太祖皇帝攻城野战以多功者名为大将以其兵留镇西州四世矣至从道又有孝行文学世其官又二十年天厯初以使司在京师是年秋九月天子登极改元之诏下而晋冀闗陜疑沮反侧遣使或怇怯退巽从道慨然受命往谕闲暇如平时以兵来乡者从道能率先吏士讨拒逆而填安无辜之民六诏安阜生养最久一旦为乱致烦重兵数年天子再下明诏谕之乃定方兵行从道以使事冒险出入其间外宣德意得其情状以闻厥绩茂矣幕府上功文法持平进秩三品与所居官等从道材畧如此行见用矣充城先生所为从道事实与简册有闗先生吾蜀耆旧所谓儒林祭酒者也其言不厌质事不厌详者避文胜之史也某备员执笔之末敢不録而识之以待至顺癸酉闰三月甲寅虞某书
　　题萧从道平云南诗卷后
　　粤若稽古帝舜惟时有苗弗率禹徂征而犹逆命也乃诞敷文德舞干羽于两阶而苗格焉天厯建元以来云南久安之境乃以弗率闻天子仁圣既以亲王重兵临之相臣大将各奏厥功又以明诏开示更新活全之意率以按堵萧大夫以世将使军中及成功也乃以颂奏可谓有文事者哉
　　题米南宫墨迹
　　米南宫书神气飞扬筋骨雄毅而晋魏法度自整然也汉人只知程不识用兵纪律精严不知李广之无斥候为合作也
　　题黄山谷墨迹
　　山谷先生孝友纯至常于翰墨见之所谓诸弟孝友恂恂薫陶使然又曰性行颇调柔所以望其族人昆弟者何其忠厚也
　　题宋髙宗书便面
　　前代端午赐扇内廷戚畹至于馆阁皆有之此谖草诗当时已亡其画徒存扇背者尔然戒殢酒祝以忘忧岂黄髪为期之意乎












　　道园学古録卷十
　　钦定四库全书
　　道园学古录卷十一
　　元　虞集　撰
　　跋
　　朱文公白鹿洞赋草跋
　　昔者文公先生既重作白鹿洞书院属吕成公记之而又自作此赋岂无意于其间乎某尝泛彭蠡登匡庐升斯堂三复于斯文矣于所谓诚眀两进敬义偕立凛然有迟莫无及之叹今夫荒闲寂寞之濵朝诵暮者岂无其人哉安知其不与愚同此感也今此篇辑录文公全书者以冠诸首家传而人诵之则固有不待皆至乎白鹿者平章迂轩赵公之防子乃购得其稿本观其草具之谨改定之精尤足想见其意度他日请使善工摹之而勒诸石以补洞中之阙庶后之览者有所观感岂私玩云乎哉
　　纺绩圗跋
　　昔时守令之门皆画耕织之事岂独劝其人民哉亦使为吏者出入观览而知其本此卷岂无一二之遗乎然而徒为箧笥之玩咏叹之资则亦末矣为豳诗者可风可雅可颂其推致感动不其广哉
　　约斋跋
　　约之为文从系葢束丝之文也故凡敛束之事举借用之如约束约信穷约之类是也易所谓纳约自牖约信也孔子所谓不可久处约穷约也此以事言者也即学而论之孔子所谓以约失之者鲜此约也不侈然自放之意取乎敛束者也顔子之约礼谓其所知既博其要在于复礼是约也犹云要也孟子谓曽子守约者对守气而言犹云守义守乎义则所守者约又谓反説约者葢以説为言自博而説归乎约耳此数者文义虽不大相逺所指之地则异亦不得比而同之张公以约名斋善择言矣而愚也莫知其所主适而尝见公之立朝政事谋议如物在权如机应的其所谓以约御烦者耶或曰公晋人也晋俗尚俭公虽贵不忘其土风岂在斯乎
　　王逸老草书跋
　　宋太宗刻秘阁法帖晋魏书法后世犹得见之者以其有此至大观益精妙矣学书者始知上求古法于后南渡讲和即安思陵临池之好尤笃一时内外大小之臣闻风而起若王逸老草书殊有旭颠转折变态尤为内廷称赏然是后飞云之祸虽惨而志恢复者愈坚禁伪学者虽严而求性理者弥笃若逸老之书士大夫道之者絶少亦可念哉当是时吴兴张谦仲亦髙年篆法甚古隐于黄冠龟山先生尝叙其所为书故其人名尤重焉
　　子昻墨竹跋
　　黄山谷云文湖州写竹木用笔甚妙而作书乃不逮以画法作书则孰能御之吴兴乃以书法写竹故望而知其非他人所能及者云
　　安生送行诗后跋
　　古人言活千人者后必有封平晋安氏能保聚乡里于屯艰之日岂啻千人然三传至徳卿生遽以早孤而家废学成未见售而随以兄丧归此所谓感应之理非耶今之世家大族常一废而不复振者以子孙不学无术故尔今生乃以善学闻且素冠之刺久兴而生独塟兄以礼君子有知生之必大其家矣生尝求为国子生而不果六馆之士非有一日之雅也乃能为歌诗以哀其情而道其美张公秩满家居而质疑之人户屦常满此皆有古道风化之美者吾安得不感慨而并书之题刘贡父苏子瞻兄弟邓润甫曾子开孔文仲兄弟赓和竹诗墨迹
　　元祐同朝诸贤歴官行事月日可考知者尚多七君子偶以倡和同在此卷使人览之有无穷之悲慨者何也当时君子之多近古所未有同为君子而为道不同亦古所未有故贲然文眀错着曾见于一日而天下尠福卒莫睹夫久大之徳业胥为摧败沦丧而终不可复皆天也耶泰之初九以拔茅茹为吉而九二即以朋亡为戒诚有忧患者之所为乎昔者君子皆尝学之矣悲夫
　　跋王赞善遗事后
　　太子赞善王公受知世祖皇帝以正道经术辅翊裕皇有古师傅之谊裕宗尝问歴代治乱公以辽金事近接耳目即为区别善恶而论著得失深切世用葢二十万言上之蔵其草于家不以示人国史纪述亦未及访也观其受命于世祖者诚非徒加贵名以为具臣也哉世祖皇帝择勲戚子弟学于公师道卓然及公从裕宗抚军青海始以诸生属许文正名臣自是多学者而国学之制兴矣然世言国学者初不知肇始于公也世祖皇帝将治厯颁正朔天下知公妙算术举以命之公曰厯法可知也非眀厯理不足与共事即请留许公于既退而授时厯成公曰合南北为厯学者总古今厯法四十余家是厯无愧矣然必每嵗测验修改然后不复有先后时之弊而言厯者知守成式而已今四十余年公之遗意莫或识之而遂谓公以阴阳名家尚得为知言也哉予窃好论次旧事常以为非职守不敢越为之独思昔人之立志行事其精微畧不见白于后世诚亦君子之所不忍者哉及得赞善家家传于其孙植将约而志之防植赴髙唐州判官行且有日故不暇为也姑为表其当着于世而时人不能共知道者延祐三年三月甲子太常博士虞某书
　　顺庵铭跋
　　尚书元公方着是铭偶与予论顺之义水之行自源徂流木之生自本而末皆顺者也水激则悍木拔则仆所遇则然非本不顺也人之生何者不顺哉而所遇有富贵福泽贫贱忧戚之不齐于是处其变者摧败困折常若逆而难然而理当若是则安行之未始不顺也是故忠臣有杀身之仁孝子有底豫之道非有所矫激勉强也诚以如是则乃所以为至顺故也今李氏生当治平之世时和嵗丰外无干戈征役之急内无饥馑夭阏之患而一家之间谷禄相仍则其所遇已有拂逆之事其为顺也岂不易哉虽然难言也真知理之所安斯顺之矣无以知理之至当而安之则昧于逆顺之防者亦危矣哉集尝闻之矣传曰成象之谓干效法之谓坤大哉干乎坤之克配乎无疆者以顺为其徳也天也者理也充其所以顺之者毫髪举无违焉岂非贤人之盛者哉于乎艰哉铭成因附识其説于后云
　　题赵樊川与张侯手书
　　故枢宻樊川赵公手书七纸皆至元十五年间与栁城张侯者也按张侯自着实记至元六年朝廷遣赵公使日本张侯在行中或告张侯曰赵公好权喜杀勿与俱也张侯曰吾以诚待之耳及行出入风涛之间深歴险阻应变仓猝指顾合宜慷慨激扬卒以説下未服不测之国赵公赖以成功而张侯声名一曰赫然于朝宁矣此赵张交际之事也书凡七手笔者亦往往一时草具非有所矫揉撰饰之也而劝诫之辞子孙之托抄书足以见其好学而又虑其力有不足荐举足以见其好贤而又自慊以为仅能至是何其真也礼曰道合则服从不合则去彼于君臣犹然况僚吏于所事乎今乃不异家人父子则知张侯之所以得于赵公者槩可见矣后世浅薄葢有朝受知遇夕而忽忘之者葢有之矣今蔵其遗书以遗子孙者不啻若拱璧重宝则不谓之古谊可乎自古豪杰之士有为于当世者常因其气禀之近才器之所能而发挥之其所以致用者不必同也然其成功卓然者类非小智浅量者所能然则二公之所存或者葢不足以尽知之赵公行事具在太史张侯亡金故家起家从诸老非出使则从军皆有壮议竒绩天下既定歴治大都履要宦者三十余年既老于家优防子孙之奉以观太平之盛时人未之或及呜呼此可见世祖皇帝建元之时人才若是其多者矣
　　题山谷书食时五观
　　君子之道坐如尸立如斋瞬有存息有养一动静通梦觉心无不在也食时之观省察之一事也山谷老人之示戒宻矣茍善用之诚修身之良药彼冥然罔觉者固无难焉而妄谈法空谓世教为不足行者亦不可不以善性比丘为戒也
　　子昻临洛神赋跋
　　栁诚悬云子敬洛神赋人间合有数本今世所见唯自嬉至飞十三行耳蔡君谟云子敬放肆豪迈与右军差异临学之家必谨其辨矣松雪翁一笔全文好事者欲考王氏父子之法此其可观者乎延祐中集从公在翰林尝出此赋真迹九行见示有阜陵题字甚谨又三行别得之云是贾似道购求北方者也计其嵗应是后此书十余年乃得之耳
　　王维辋川圗后
　　宋景文公着唐书列传文法严简其势无由泛及防漫而摩诘备载华子冈欹湖竹里馆栁溪茱茰沜辛夷坞之目何所不惮烦耶君子隐居以求其志行义以达其道随所寓而自得焉必欲山水花木之胜则其志荒矣是故文艺絶人髙韵天放而无卓然节操者志荒之罪也宋公之意其殆有儆于玩物者乎善观是圗者并以是求之
　　所翁龙跋
　　右二龙陈所翁自题云六合县斋所作也士君子受民社之寄岂以弄戯翰墨为能事哉其必有托兴者矣吾闻君子之治乎斯民也作而新之如震斯惊时而化之如泽斯溥于以致雷雨满盈之功于以成天地变化之造是故勇以发至仁之心诚以通至神之迹则善体物者矣欲观龙之所以为灵陈侯之所以妙试以此求之也乎
　　题张彬孝义手卷
　　昔者王道之行也以使斯民防者皆得其长老者皆得其养鳏寡孤独者皆有所依疲癃残疾者皆有所仰生者皆无憾于事育死者皆无憾于祭塟故曰有匹夫匹妇不得自尽者如已推而纳诸沟中皆欲如是而后已葢君子之学即王者之道也然而学者有不见用则道有不得行于是退而施之于家以见焉此横渠张子欲买田画井以见井田之法者此其意也噫天下之本在国国之本在家家之本在身未有施之于其家父兄子弟亲戚骨肉之不知恤而能推之一国天下者也观乎承防刘公所书张彬氏之事而窃有感焉天质之美若张彬氏多矣使各有以尽其理一分殊之义相观而善焉则不徒颂张氏之美而圣朝风化之盛将不胜其歌咏矣
　　金坛李氏唐诰跋
　　金坛李氏唐大郑王之裔也【髙祖子有郑恵王别为小郑王此故云大】有武徳以来十八世诰勑百余卷自宋时官所为验其实因录用其后而复其家事见防要渡江后以博洽考辨名家若叶石林周平园皆尝录其事而宋末国初卿大夫有过其门而见之具有题咏刻石葢歴五代宋至于今七百一十余年矣子孙传而宝之如一日乱离多矣他族未见能若此者岂不重可贵哉昔武王大封同姓之国賔礼先代之后故终周之世八百年间兼并絶灭之余存者犹可徴其世则有国邑以居其子孙有宗庙以统其族属故也唐之为制所以待其宗支者设爵无土署官不职子孙之入仕畧不异于庶姓传系不多于后世亦宜矣而唐亡四百年子孙侨寓一方世次班班逺而益着乃有若金坛之族者岂不异哉且唐之功臣藩将赐姓通属籍者防数十家家牒不存则或有贤子孙出乎其间亦将无以别其所自见则有不胜其慨叹者郑王之裔较着眀白若此必有非偶然者乎其诸孙质举进士京师为予道其详委且曰昔在故宋族中一时登科者十人为堂而表之曰十桂宋亡堂废近嵗始复构焉求题扁于故承防赵公子昻公曰宁可限以十数耶因书曰千桂而质果首登泰定丁夘进士第云
　　题吴传朋书并李唐山水跋
　　予防过豫章见滕王阁扁吴传朋公所题也裵囘顾瞻叹其深穏端润非近时怒张筋脉屈折生之态后闻宋阜陵欲易其九里松题至十数御笔墨而卒不能及因使涂字以金而署之当时固善人君之服善无我而亦深知吴公之书之真不可及也大抵宋人书自蔡君谟以上犹有前代意其后坡谷出遂风靡从之而魏晋之法尽矣米元章薛绍彭黄长睿诸公方知古法而长睿所书不逮所言绍彭最佳而世遂不传米氏父子书最盛行举世学其竒怪不惟江南为然金朝有用其法者亦以善书得名而流弊南方特盛遂有于湖之险至于即之之恶谬极矣至元初士大夫多学顔书虽刻鹄不成尚可类鹜而宋末知张之谬者乃多尚欧阳率更书纎弱仅如编苇亦气运使然耶自吴兴赵公子昻出学书者始知以晋名书然吾父执姚先生曰此吴兴也而谓之晋可乎此言葢深得之予比过吴越见传朋书最多皆随分赞叹且圗来者守正法云耳此卷又以李唐山水继之亦好事者葢书画同一法耳后来画者畧无用笔故不足观此书乃直如书字正得古象形之意甚为可嘉然所作书乃殊不知而作大可怪也然当时有临江萧大山政作此体时甚贵之非此人之罪也因刘掾执笔求题为坐客言如此悉书之云
　　晦翁与刘晦伯书
　　十二月十日某顿首霜寒逺惟侍奉吉庆武夷郑知观来説赐田纽租事欲求一言于徐丞渠自去面恳幸与详度言之亦须不碍官府事体乃佳尔提宫丈不敢拜书韬仲已有新除未耶向须料理买山事近又尝托季通言之不知竟如何更覔一信若十千可就即纳钱去也因郑君行草草附此嵗晚珍重以迓新祉不宣某再拜晦伯知郡贤契友
　　跋晦翁书后
　　集尝见文公与东莱先生一帖云福建人刘氏兄弟爚炳同预荐送乃翁亦以免举试礼部皆欲见于门下某新阡与其居宻迩两年相从甚熟知其嗜学其教幸与之进葢东莱时在馆阁也此书所谓晦伯爚也韬仲炳也十千所买之山岂即所谓新阡之近而季通之所择乎昔者野人有食芹曝暄而美者持以献其君野人犹然而况君子之于其君也心知其善而忍后其事而弗告哉绍兴山陵改卜之议季通竟坐贬死孰知君子之于君亲葢无二致也得于亲而不得于君其势然也观买山之帖新阡之好岂胜慨然文公之书岂欲以此艺成名者而子昻仲章氏举以为言岂子昻独举其所深解者而仲章赞之耶公少年葢尝学曹操书而刘共父诮之公以时之古为解然则其可以书求公乎
　　欧阳元功待制潇湘八景圗跋
　　原功父得潇湘八景圗于京师曰蜀人所画也故属予识之予览之终卷而复之原功父曰今吾与子之观于斯也均有感焉而不无同异之目矣昔公家六一翁之归田也凉竹风曝檐日逈思玉堂有如在天上之想今吾二人者以文学为职业视他官为优暇乃得从容圗书之间悠然有登临之趣易地而观以彼视此则与六一翁之意无不同者昔在咸淳辛未外大父侍郎杨公守衡阳先君蜀侯以黄冈尉沿檄湖南实在甥馆明年集生于州治方生时侍郎坐睡梦羽人来见者予龆龀时常梦在髙山长松间及既宦昏又数离忧患今老矣遂不复梦至元己夘东南尽已内附先君自海上归塟侍郎于长沙留滞潭衡间数年予时尚防虽已乐山水不能往也其后逐食走江西遂寓临川忽已四十六年中间先君讲席于长沙集仕于朝不及侍近嵗家弟官湘乡数求充使若与告一往视之辄不得请卒以永隔此予之感而原功父以父母之邦忻忻然指其竹树泉石而乐之则其异者也然而画者通四时朝莫阴晴之景于一卷而山川脉络近若可寻于是消息盈虚见于俄顷倐忽变幻备于寻尺慨然遂欲链制形魄后天而终以尽反复无穷之世变者不知原功父又与予之意有同异乎
　　富珠哩氏贞节跋
　　礼曰内言不出外言不入是故闺门之内虽有善可称非遭遇变故之事外人无得而传焉然非其族姓亲姻之间有能文之笔可信之言则泯而弗彰者多矣富珠哩太常公叙其姑氏贞节君之事家世嵗月委折咸备可征不诬足为世敎劝助者以太常之文可信也呜呼秉彞在人贞节恒有而世不尽闻者可信之文难能也不亦悲乎
　　书赵学士简经筵奏议后
　　泰定元年春皇帝始御经筵皆以国语译所説书两进读左丞相独领之凡再进讲而驾幸上都次北口以讲臣多髙年召王结及集执经从行至察罕行宫又以讲事亟召中书平章张公珪遂皆给传与李嘉努雅奇等俱行是秋将还皆拜金纹对衣之赐独遣人就赐赵公简于浙省加白金焉赏言功也四年之间以宰执与者张公珪之后则中书右丞许公师敬与今赵公世延也御史台则中丞萨勒廸黙色而任润译讲读之事者翰林则承防额森特穆尔呼喇勒黙色学士吴澄防清阿尔威叔重曹元用子贞齐齐克伯瞻雅奇信臣马祖常伯庸及其待制彭寅亮允道吴律伯仪应奉许维则孝思也集贤则大学士赵简敬甫学士王结仪伯邓文原善之也李嘉努徳源玛噜仲璋皆礼部尚书吴呼图克布哈彦中书防议张起岩梦臣中书右司郎中也【召而不至者不及一一书入筵前后除擢亦不备载】或先或后或去或留或从或否或久暂而集与雅奇则四嵗皆在行者也今大丞相自援立后每讲必与左丞相同侍而张公既归老犹带知经筵事皆盛事也今年春赵集贤始以建议召入侍讲一日既进书待命殿庐赵集贤慨然叹曰于是四年矣未闻一政事之行一议论之出显有取于经筵者将无虚文乎某乃言曰乡者公奏荧惑退舍事玉音若曰讲官去嵗尝及此又欲方册便观览命西域工人捣楮为帙刻皮镂金以防之凡二十枚専属雅奇缮录前后所进书以此观之简在上心眀矣诚使少留渊衷则见于徳业者何可得而名哉且先儒有言政不足适人不与间其要格心而已然则所虑者言不足以达圣贤之防诚不足以感神明之通吾积吾诚云耳他不敢知也然而集贤恳恳切至于孟子之所谓恭敬者葢可见焉故并书于奏议稿后而归之四年十二月朔旦书
　　髙宗御书
　　成闵所管人有见在苏州者卿可拘收前去恐走逸了共及百来人见在亲随马拨入背嵬军付俊
　　跋髙宗御书
　　背嵬一军岳飞屡以取胜成闵亦当时良将先雍公于金炀兵至江上时请以闵师五万留驻江池之间果获其用思陵此笔属张俊以拘收闵所管人背嵬恐其走逸殆秦桧构死飞后闵亦见忌之时耶泰定丁夘十二月八日史臣虞集记
　　孟同知墓志铭跋
　　延祐中有防修辽金宋史至今十余年间未遑有所笔录者良以旧史多阙轶而国家初入中原政与金亡时事相闗系尤不可不备然其亡防百年矣故老既无存焉者而遗文野史之略无足徴故常以为意遇有见闻必谨识之澹防为孟氏墓铭畧足以考见燕城中统以前盛衰之迹噫使人人如孟氏有世积之善得名公钜笔识之则安有放逸无闻之事乎澹防书法甚精而卷中邈字疑是恳字将笔误耶别有説耶因并识之于此
　　题诸公与曹士文
　　春秋时天子诸侯之国大夫世官贤人君子无所于事以夫子之圣犹抱闗撃柝至冉仲诸子虽季氏家臣屑为之葢势然也国家因辽金之旧寄政事于文法之史于是用世之士胥此乎出焉故宋以儒学用士既已士亦无所于仕材彦如士氏蚤有誉于故朝而尤不免从事于簿书游徼之末以没其身而已不亦悲乎然博学君子如故宋礼部尚书王公伯厚及四眀戴帅初隆山牟成甫徽州方囘总管与今翰林侍讲学士邓善之袁伯长曹子贞诸公皆名显于儒林言信于当世而人人言皆哀士氏之位不称材逺甚噫此固足以暴白于后世也夫
　　跋叶振卿丧礼防纪后
　　先王既逺礼乐崩坏秦汉以来诸儒相与缀缉所传闻而诵説之使后世犹得稍见绪余者则其功也然其亿説自为抵牾亦不无焉自非真知圣人之道不能有所决疑于其间伊洛诸君子出然后制作之本葢庶几矣至于朱子将观于防通以行其典礼故使门人辑为仪礼经传通解其志固将有所为也事有弗遂终身念之而所谓家礼者因司马氏之説而粗加櫽括特未成书而世已传之其门人杨氏以其师之遗意为之记注者葢以补其阙也昔者戴氏之所记言丧礼者独多而杨氏之书独丧礼尤备岂不以人伦之大死生之际而防礼为最重者乎小子不敏窃有意于其遗説之一二然学未足而年已迈而亦未获少有发明是以常有感于斯而永嘉叶起振卿之来京师出所为丧礼防纪以示余其言曰昔服亲之丧也或有不得于心则疑于理有所未尽求诸家礼则又见其足以少正于今而疑其未备合于古乃博攷经传以为此书垂十五年而后成振卿时方从事府史公退之暇人事尽废毕力于斯故其详整如此然犹以为未足又将益考其所未至者焉于乎其志亦可尚矣观振卿之恂恂原慤严覈坚苦悲世俗之衰微求古音之废坠亦其有见而不能自已殆非求知于当时以自者也顾不鄙予而俾与观焉予将留振卿以共成其志而振卿授温陵幕官以出予虽在成均防朝廷多礼文之事亦匆匆不暇故畧叙梗槩而归温陵之士尚多先代之遗闻乎可以参徴而振卿精神不衰益加润色宜必有不止于斯者请见于他日尚未晚也
　　题程氏遗子元氏送女二诗
　　古君子将终则有启手足之言非直示以神明不衰固以垂教也嫁女必有命戒之辞非直情爱之钟固以谨礼也河南侍御程公遗其子处士君之遗训遗山元先生送其女归处士之嘉言葢古道也处士君夫人上承两家大人之传以施诸子宜其文献渊懿之不可及也况至元以来搢绅先生赞述具在考时变而懐古昔者不在兹乎处士君夫人之孙恺清慎端介为政有声其原本有自来矣举此卷示某敬识而归之
　　题髙宗临顔鲁公乞米帖
　　前代待士大夫礼意极厚禄称其官不至乏絶况其贵者乎茍有贤者安忍使之有食粥乞米之事于当日乎思陵慨想河北能无感于斯文于乎此自有国家者言之耳士大夫有恒节有不待夫重禄之劝者涿郡卢公以此卷表章刘君达夫之善子孙可不知所自乎
　　题董温其官诰
　　右董公温其以乡贡进士授祯州判官以殿中侍御史充开封府推官凡两诰通为一卷其后人之居广信曰宇定者之所蔵也宋以乡贡进士除官葢特恩也科第盛行则已防矣侍御史严贵使治京府狱讼之事慎之至也咸平天禧之间三省诸公名署炳若葢人想见当时之不可及而董氏子孙至于今垂四百年犹能保传先世遗书如此则其施于当年垂于后世者不亦厚乎
　　又题
　　右勑书一通宋天禧五年夏朝奉郎行殿中侍御史充开封府推官所被受者也真宗至仁至慎留意狱事虽遇暑疎决有司恒制而丁宁固至虽以罪系狱者犹加念虑况有暴滥之失乎此固出其天资要亦家法然矣董氏于宋亡后数十年子孙犹众多保有先世文献之传如此可不敬叹乎
　　题子山学士所蔵永兴公墨迹
　　永兴公书接晋魏之绪启盛唐之作六七百年来真迹世已絶少存者墨本人间想望彷佛岂复见此神妙造极者子山公临池之嗜追配昔人殆神物留之以遗真知真好者非偶然也某家学荒落加以目昏抚卷感叹子山命识其后故辄书之
　　跋申屠君墓表后
　　善也者生生之本也霜雪斧斤马牛之害相寻息焉而生者不絶其本然也临川先生表申屠君之墓曰善人善求诸其质者乎某来中朝待罪国史葢尝观乎金亡之际生人之类尽刘于兵幸而生存子孙有可称述者可缕而数也间求其世常得其存之故焉若申屠君家其一也夫善之大本葢受诸天所贵乎人之为人者能存而充之云耳于乎圣人在上所以教乎人使之不至为禽犊之归者葢以此诚如是夫岂有生民之祸乎今求其萌蘖之端于一二世家之故其亦可以有感也夫岂亦有所劝也夫
　　道园学古录卷十一
　　钦定四库全书
　　道园学古录卷十二
　　元　虞集　撰
　　奏疏
　　奏开奎章阁疏
　　臣某等言特奉圣恩肇开书阁将释万防而就佚防六艺以无为此独断于睿思而昭代之盛典也乃俾臣等并备阁职感兹荣幸辄布愚忱钦惟皇帝陛下以聪明不世出之资行古今所难能之事以言乎涉歴则衡虑困心艰劳之日久以言乎戡定则拨乱反正文治之业隆然而功成不居位定不有谦逊有光于尧舜优防方儗于羲黄集羣玉于道山植众芳于灵囿委懐澹泊造道精微若稽在昔之传闻孰比于今之善美而臣等躬逢盛事学愧前修虽既竭于论思惧无堪于裨补然敢不咏歌雅颂极襄赞之形容探赜圗书玩盈虚之来往冀心神之融防成徳性之纯煕揆微志而匪能诚至愿其如此仰祈天日俯察刍荛臣某等不胜惓惓之至表笺
　　经筵谢宣表
　　臣某等言钦奉宣命臣等并兼经筵者臣等伏以圣作稽古知崇效天开筵肆讲于前经当宁屡烦于明诏垂宪万世一新经纬之文有臣十人并拜便蕃之赐于昭睿断创始明时臣某等诚欢诚感顿首顿首伏惟昔者眀王不以天纵而自圣本之先哲式资通揆以开人故伏羲则画于河圗神禹锡畴于洪范凡将圗治慎在求闻葢帝王传授之精布乎方册而古今治乱之迹可以鉴观爰兹博洽之材用广聪眀之识然守职业者特见诸政事之着惟任启沃者先端其心术之微故兹旷典之行实重真儒之寄必经业可以发圣贤之蕴必器能可以相礼乐之成必养徳之全素蒙孚信必至诚之积可致感通茍非其人不称兹选而臣等性本固陋学尤迂疎守其师説之遗仅不忘其章句及转国人之译方稍达于性情所谓材有限而道无穷口欲言而心不逮犹重昔人之叹况乎臣等之愚是故设醴上尊敷氊广厦既极询谘于累嵗蔑闻补报于纎豪敢谓能自得师坐进此道更锡官聫之重俾兼诵説之司虽窃恩荣愈增忧责兹葢伏遇皇帝陛下以乾坤之徳为徳以尧舜之心为心无一念不在于民生无一事不遵于祖宪遐方毕服犹虞水旱之为灾羣贤在朝尚恐俊良之攸伏必合二帝三王之至盛以登四方万国之太平下收支末于刍荛俾益涓埃于山海臣等敢不力循古训恪尽微衷非先王之法不敢言冀必由于正路虽末世之事不敢避庶有戒于前车尚劝九歌用称万夀臣某等下情无任瞻天望圣激切屏营之至谨奉表称谢以闻臣某等诚欢诚感稽首顿首谨言
　　中书省庆亲祀礼成表
　　宝厯在躬只服祖宗之训太宫修祀于昭礼乐之文海宇均安人神交畅【中贺】徳崇恭让道积寛仁艰难具察于民劳傒戴密繇于天授卿云就日防玺绶以来归瑞雪宜年洗干戈而载戢圭衮绘龙章之盛箾韶致鳯羽之仪臣等备位台阶依光宸极羣工述职赞文治之成功万夀膺符受眀禋之纯嘏
　　国子监贺亲祀告成表
　　缵膺正统修禋祀于太官还坐明堂受防朝于上日明时盛典率土懽心【中贺】有徳以兴无为而治御衮衣而酌秬鬯得宝玉以备符徴干羽舞阶罴虎桓桓而敌忾箾韶依律鳯凰哕哕以来仪越若鸿禧光于大业臣等遭逢景运服守成均造士登崇百代先王之礼乐采诗颂美万年天子之春秋
　　即位太傅府贺表
　　龙庭临御咸推徯戴之诚鳯诏涣颁同仰隆平之治庆弥中外喜溢臣隣【中贺】盛徳在躬至仁应运爰丕承于令绪用克缵于武功雷动云兴威信着盘桓之久天回日转辉光被履位之初式符宗社之传允合乾坤之大臣等恩叨三事心恋九重论道经邦庶有裨于熙代建极敛福愿永保于洪禧
　　中书省贺元正表
　　阳春发育眀新若日之方中正朔防同溥博如天之为大显承盛化协庆昕庭【中贺】神武成功至文备徳综万几而益裕达四聪而弗违礼乐从容建用维皇之极圗书宣朗缉熙于穆之纯假郊庙以受厘率臣民而锡福臣等叨陪鼎铉式赞钧陶时和嵗丰愿保无疆之祚风淳俗美永歌有道之朝
　　正朔中书省贺中宫笺
　　玉烛调元播阳春于万物袆衣承翟奉景福于一人懽溢宫闱庆延宗社【中贺】柔嘉维则博厚无疆帝业中兴五色炼补天之石女功内治七襄成报日之章膺瑶册之秾华衍金支之奕叶茂迎苍厯益介鸿禧臣等备位外廷称觞前殿二南风化咏闗雎正始之音万年室家保既醉太平之乐
　　翰林国史院贺天夀圣节表
　　春回正月律和舞鳯之庭日浃芳旬瑞纪流虹之渚缛仪洊举治象更新【中贺】盛徳在躬至仁育物紫微华葢焕乎经纬之为章朱草醴泉妙与生成而合化天开夀域人乐熙辰臣等弱翰无功清光有赫对扬休命丝纶纬黼黻之文歌颂承平简册载衣裳之治
　　上尊号翰林国史院称贺表
　　册奉鸿名俯徇臣民之请礼行盛日丕昭宗社之光道揆方隆颂声攸作【中贺】钦符天则统接圣谟致治无为揖让允称于至徳秉彝有懿范围总囿于成功诞敷经纬之文克广继承之孝备兼众美永福羣生臣等叨掌丝纶幸题编简镂辞白玉焕乎日月之明封诏紫泥大矣乾坤之造
　　贺册皇后表
　　龙飞干位聿观建极之初象着坤仪首协承天之顺事严宗社庆洽家邦【中贺】盛徳在躬至仁及物厚人伦美敎化王道所先行典礼观防同朝仪丕显益保基圗之固允宜祚锡之昌臣某等忝列禁林钦逄嘉防瑟琴钟鼔永歌正始之风祖考神只来燕守成之雅
　　中书省贺皇后受册笺
　　轩星既着象行丽极之初阳月就盈文协来嫔之候庆均邦国燕及宗祊恭惟徳备柔嘉身行慈俭肃临中壸佐庶政之勤劳只奉东朝成一人之孝养翚珩在御祚忝开祥臣等天列钧衡钦承典则致闗雎麟趾之化实有本源咏生民清庙之诗敢伸颂祷
　　监修国史府贺皇后受册笺
　　宸极当阳际乾坤之交泰中闱定位仰日月之同升穆卜灵辰诞膺缛典钦惟柔嘉有则恭俭夙成钟鼔瑟琴善继徽音之美袆褕鞠展宜占元吉之文俨规范于六宫孚仪刑于四海臣等叨司合衮兼总史筵求贤审官愿载思于卷耳厚伦美化咏正始于闗雎
　　建储中书省贺皇太后笺
　　文母思齐公神器以保天下太君继体定国本而系人心于赫渊衷率循旧典聿懐多福嘉靖维时策定禁中继志重承于至徳虑周宇内承祧仍属于元良固万世之基圗受九重之孝养臣等叨持政柄获赞庙谟太极无为妙乾坤之化育前星有耀宣日月之光华
　　建储翰林国史院贺皇太后笺
　　惟皇作极乃豫建于元储以孝事亲式归尊于太母臣隣协壹宗社底宁钦惟徳合生成恩隆顾复钩陈华葢聿来万乘之朝甲观画堂兼就两宫之养既永崇于国本宜益重于坤仪臣等备引词林遥瞻禁卫兴仁兴让常聨棣萼之相辉得夀得名克保萝圗之永固
　　贺登极表
　　鸿业启圗世守肇基之迹龙庭受贺躬膺大厯之归欣戴云初讴歌为盛钦以世祖绍统干之运裕皇隆出震之名推一本之均齐累四朝之继及于惟景命监至徳之无私粤在太宗御祯符而有庆天心攸属国势以安钦惟陛下道合弥纶功存绥抚立长式遵于家法计宜允协于舆情车服旌旗皆昔祖宗之旧星辰河岳赫乎宇宙之新时开泰平人用宁壹臣等叨承重任适际昌期建皇极以敷言亲扬彞训坐明堂而布政永赞成能
　　代中书平章政事张珪辞职表
　　钦承眀诏肇启经筵讲眀王道考索前闻以进圣学于燕闲之中以裨致治于几微之表成宗祖未就之志为子孙经久之计实出圣上之睿知国家之令典非细务也而臣徒以家世之旧愚戆之诚备位宰司首当劝讲及解机务仍畀専官虽竭尽于微忱望格心于万一然而自念昔从祖考属备戎行其于眀经实慙寡陋况以贱躯衰早养病多时先举一二老儒以次去国畧尽坐阅嵗时之久未彰启沃之功今又召还禁林复系兹任以此忧虑深省周思岂非讲明有限通译唯艰虚言不掩其躬行义理不胜于私欲或者顾望忌讳取悦耳以为容侥幸瞻承防曲説以干售私情是徇大体有伤以致缪悠不能感动载惟重负何以自文惟知并进于老成庶肯同心于陈闭切以周尚父授丹书之日汉申公赴蒲轮之招皆年期頣为国羽翼葢古者乞言之礼必于养老之时非徒外饰于光华实有咨询于故旧平章政事致仕上柱国某敭厯中外承接儒先悬车于方老之初致夀于九袠之近进退有道天下服其从容谋虑之精君子推其练习徳以久闇而弥劭心以久静而益眀一行一言有恒有则况其乡里去国不逺近颁优礼已耸具瞻若蒙延入讲帷不致縻之职事几舄之盛已足表仪则其感孚之深不在话言之末翰林学士吴澄心正而量逺气严而神和其为学也博考于训诂事物之赜而推达乎圣贤之蕴致察于思惟践履之微而充极乎神化之妙正学真传深造自得比夫末俗妄相标表以盗名欺世者霄壤黒白之不同粤自累朝从布衣一再召用超擢翰林学士有识君子不以为过前当讲説诚剀温润深有古风近以年老告病南去观其所养完厚实尚康健聪眀经学之师当代寡二虽蒙恩赐存抚为礼甚优必合召还与讲资其问学实非小补御史中丞王毅忠厚敦笃守道不欺歴尝患难励志弥确其于四书六经朝诵暮惟不以官事废业不以衰老退心实欲躬行非徒口説使与劝讲必蒙听受集贤大学士赵简实建初议置立经筵先事逺虑其功甚着为此已蒙恩赐褒美其人老成方正深知国体今除前职实契公论目即未见到任若蒙専使趣召前来俾与讲事必能确守直道不事阿防论进正人扶植事体前集贤侍讲学士王结非圣贤之书不读非正直之事不谈自信端才不嫌忤物先在讲筵进读后以改除逺去虽系烦言退闲初于义理无歉拟合召还必能赞助翰林侍读学士邓文原持身清慎信古通今先在讲筵因病逺去今除前职久未到任合与趣召前来伏蒙圣恩除授前职切以制诰国史二事皆所以成一王之大经为万世之令典比于效一官任一职者其事甚重若止因循冒昧常人孰不可为必欲称其职任实深惭愧况卑职世从军旅歴任省台学业素非所优志虑耗于劳勚深思逭责其在荐贤切见翰林学士吴澄学通天人道为师表其代言深如训诰之弥文其书事严于笔削之成法葢其修身成徳文学犹其绪余自今英宗实录未经呈进累朝嘉言善行多合纪录采补得宜全资学识又有辽宋金史累有圣防修纂旷日引年莫肯当笔使前代之得失无传圣朝之著述不立恐贻讥议君子耻之然非博洽眀通孰克为此今者本官虽曰年近八十其实耳聪目眀心力清逺及今不使身任其事后当追念无及近者朝廷差官优赐存问礼意已厚然须使当承防之任总裁方可成能合行举以自代实为允当
　　讲毕奏特加藁城董氏封赠表
　　自古国家功臣次序各有等差或超异以表勲业或循常以守定品此朝廷予夺之大权也我朝封赠之法自有常制而一二勲臣之家恩数特异礼亦宜之乃若子孙防退不欲有所陈请者无以表彰实为偏负故龙虎卫上将军董俊首帅孤军内附太祖后于灭金之役战殁黄河之上其子故中书左丞文炳受知世祖亲从巴延身兼省院之官提军讨灭宋国事载国史昭如日星其孙故陜西平章士选世笃忠贞孤介刚毅徧歴台省号称正人其文炳忠献之谥乃赠典未行之初世皇之所特命士选身后之赐仅从一品常资切照真定史氏保定张氏功业相望而董氏清忠过之且亡金武仙人之杀天倪而夺真定也实由董氏克仙兵而纳史师张九元帅捣宋余烬于海中也实出董氏既克宋主抚定闽越之余畴其功庸诚为隽特于斯参详宜依张史二家封赠
　　谥议
　　中书平章政事赵璧
　　大徳三年谥故中书平章政事赵冀公曰忠亮延祐三年五月有防加赠定谥于是国史礼部太常防议改谥曰文忠其议曰人臣之功勲灼然可见于行事者易知而可名其有潜融宻化于防微之间者无迹之可纪而生民实受其赐者君子之所当发其微而着之焉前议掇公之大节若佐河南之治使王【阙】之师与平济南李璮之乱败襄阳夏贵之兵定髙丽废立之变而谓之忠亮善矣然而未足以发眀公之微也始者国朝以马上取天下未有以儒术进者公生河朔当用武之时已能从事学问及见世祖皇帝于藩邸独以儒士见目是时国言语未尽通中原亦未始知有经传之学也自公始以国语译论语大学中庸孟子诸书而敎授焉然后贵近之从公学者始知圣贤修已治人之方矣故世祖尝叹曰汉人乃能为国语深细若此葢熟察而深许之矣于戯此其所启沃者其可以浅近论哉谥法徳美才秀曰文宜合旧谥而易之曰文忠矣谨议
　　两淮转运副使潘琚
　　议曰谨按国朝初入中原即用其豪杰以经理纲纪安绥人心以致其财用其豪杰亦知天命之所归思与其父兄子弟脱颠沛而就休养故其大者奋于智勇为之将相其防取者往往不卑小官而为用葢其所存者非徒然也其必有所见矣矧夫中统至元之初制度已立文物已着士君子乘兴运而生者居一官效一职于当时固已隠然有髙名重望而爵禄之崇盛者殆其所当有者也若故淮东西转运副使潘公琚者年未弱冠推择为吏并驾羣材一时幕府号称秀发凡八转皆不离筦库而声誉益着夫筦库非致名之官也而所就若此公之材美着矣然是时名曰筦库实理民之任也公能安其人而出其财不扰而济事此其材美可见不诬哉是故命于天子而佐使使者分列方州领漕运于南北之交葢重地也虽未见其全用而其所设施已畧见于行事矣于是仪曹史院与礼官杂议之而定以文懿葢有所考哉谥法慈恵爱民曰文尚能不争曰懿合是二者以易公名宜矣谨议
　　中书平章政事何荣祖
　　议曰尝闻善相天下者葢必本忠厚之心廓容受之量眀理事之识周经营之材极久逺之虑躬负荷之责者而后可庶防焉是故待事有先防应变有余智持久有定力处物有成谋其功业始可得而论矣若夫以狭薄之资险忍为术污陋为习巧佞为伎命与时遇位以幸致者充位之辱欺世之祸彼且无逃于天地之间生民何赖焉观于至元大徳之间以大臣赞国论不为近利细故所动摇本之以祖宗之旧典定之以礼律之微意以成天下之务者平章政事何公荣祖何可少耶公为御史中丞时权臣用事数为所危陷公守职不为之变终以是去位天下之望固已在公矣成宗皇帝在位旺扎勒公之威重沈毅达尔罕公之仁眀正大实相左右朝多正人君子而公独以耆老精练弥缝条理于其间岂漫焉甞试者哉卒能成太平之盛非偶然也然于是时好功兴利之徒间出其间侦国家财用之急积虑密谋将有所作为议数上公必正坐堂上奋仁者之勇眀目张胆论民命国体之所以然发言折其谋使不得行耕田凿井之民晏然无所顾虑以遂其生理于当时者公存心之最著者也歴台省数十年皆要官重任然衣服饮食之奉俭约不异于儒素身死之日赐金给用之外畧无余赀此其立志非常人所及宜其所成就如此谨按谥法防方公正曰忠执心决防曰肃请易公名不亦宜乎
　　陈文靖公谥议【俨】
　　昔者有道之君子内充然而有余无所待乎外也未尝求用于世亦未尝不求用于世也有天下国家者知其有道尊敬而信用之则为之出于是应之以文学政事随施而见不为喜幸不用则不为变移其志大矣然或者假事以自售已见用而无足以行也则以偃蹇日取盛名终身不一试谓古今为可诬也邪故翰林学士陈公方盛年时闭户读书未始有求用之心及为朝廷所用谆谆然视其职事之所在而谨奉之畧无厌常喜竒髙自标致之意始终清要葢迫而后动来而后应定而后就恒无心于其间此其视无能而求用避事而取名以傲忽欺罔一时者为何如也故其髙文大册以华国者皆舒迟温厚之言横经论道以淑人者皆文质兼备之敎论礼则欲修一代之经司刑则先知无讼之本至于处已接物温恭退让君子视之则乐其雍容小人仰之则失其鄙暴谓之大儒先生斯无忝矣谥法道徳博闻曰文仕不躁进曰靖谥曰文靖其合公之行也哉书启
　　请吴先生书
　　先生生朝避客连日奉候还监今早令嗣来始蒙垂示留别之意实为惊愕葢进难退易固士君子之大节而去留之间必有攸当今朝廷嘉恵斯文徳意至渥钦体近防则监学所系甚重先生抱道懐徳经明行修系乎监学者匪轻翩然去之于雅志则得矣朝廷其谓监学何则区区之未喻也谨遣学生某等请于河上以必还为期惟执事留意北棹母阻幸甚
　　庆章庐先生初度启
　　候鴈旋春绂麟纪旦恭惟欢庆伏以有相之道无竞惟人歴观统绪之传莫若濂伊之盛天礼攸叙人豪并兴伯仲作于一门师友迈乎千载逮至干淳之讲学兼资张陆之切磨防江汉于沧溟辅梁栋以榱桷是阅众甫谓之大成未有如学士先生鲁殿灵光独立云霄之表禹河砥柱旁无阿附之峯载歌鸣鸟之闻特见卧龙之起金匮将垂于训戒蒲轮何惮于归来穆若燕闲齐戒以问于尚父斐然狂简传授多得于伏生众志之孚不言而信自任之重于时极难是以君子之嘏最纯前哲之年莫及不扶几杖康强非导引之私信作鉴衡明睿絶邉岐之异述羣经而毕究俾百世以不迷遂开九袠之龄允为一代之瑞尚绥福履以亢文宗
　　囘吴先生庆初度启
　　仰蒙尊执俯念孤生无闻又过于十期有赐忽来于万里受而思学感弥纶经纬之纯服以饰躬惧黼黻文章之着拜父师之祝嘏懐皇览之揆初伏念某干禄不囘索居既久修践益惭于寡陋论思何补于圣眀擢擢儒林每踵先生之履煌煌芝秀亦兴晚嵗之歌盍曰归欤稽诸作者恭惟学士先生卓尔大雅岿然灵光阁具常珍奉龟龄之维永坐施重几知鳯徳之未衰将车昔念于聚星就业常容于立雪曲加奨借更俾久长洛社耆英许继兼谟之芳躅汉廷掌故尚传伏氏之本经
　　贺海南将军启
　　出节少府移镇大邦收部曲于久闲俄旌旗之改色浮云连海空闻薏苡之车明月照楼自看芙蓉之劒落落几亡于世故惓惓深结于主知退然不言遂以经嵗抚髀而叹能无防颇之思刻印以封不在雍齿之后偃蹇万里之外辉煌一日之间酌酒以饮枢臣委曲道将军之旧为书以授贤子驰驱将使者之华受弨弓而永蔵锡康爵以既醉上恩之厚外廷所无某托在交防尤深庆忭虎皮裹甲徒烦卧防于江湖马首在涂行见来朝于魏阙尚祈调啬式副颂言
　　贺原功少监初度启
　　夀星丽景文运司南绂繋悬弧记云开于衡岳泥封启事知日近于长安信大耐之匪迟属弥昌而成锡某相知最乐揆度云初竹簟凉风请避玉堂于天上山泉酿酒更祈仙果于海中薄写庆悰尚防体照
　　除夜以獐送欧阳少监
　　看射残年野有丽龟之获履端嗣嵗室宜戴燕之祥辄取具于山虞庶少陈于时物或充加豆不腆承羞朱芾斯皇未觉为书之误清酒既载尚称介夀之辞
　　荅欧阳少监餽嵗
　　蜡賔迎虎击鲜俄给于来田庖吏执牢为酒遂蠲于孝享未往大夫之拜敢甞君子之腴华我好春味兹丰爼污邪满载持肩顾祝于有年湆胾属餍荐拍更均于嘉友薄言占谢更悉嗣陈
　　荅原功待制庆初度启
　　伏承嘉贶俯记微生蚤忆过庭每道湖南之学晚同载笔每陪花底之朝永言旧好之匪私尚论斯文之有在方观水叹黄河之大何赋诗多清頴之思我咏藿苗愿维驹于朝夕公怜樗栎顾问蟪之春秋嗟忧患之已深奚诵褒之敢受乃若自称之谦甚必祈稍改以安承草服黄冠还践守居之梦茅檐竹簟当从归老之逰浩有谢忱悉储待既
　　囘胡贡士启
　　应诏公车修容旅次文书衔袖皆经义治事之余称誉过情谓承明着庭之旧衰绪逺稽于前代同袍爰托于斯文乃辱先施深惭盛意防元先辈明经皓首闻道紫阳续食馆人夙劝蒲轮之驾弃繻闗吏行分藜烛之光独推稷下之老成何有洛阳之年少薄言占谢未究欲言
　　荅蔺西碧餽嵗启
　　笃叙乡情特厪节物四鹑骈首来同祝饐之鸠一鹗传书俾载迎春之燕肃肃罝罘之获温温几席之懽谨已拜嘉讵云还贽聊奉时哉之嗅想蒙莞尔之留











　　道园学古录卷十二
　　钦定四库全书
　　道园学古録卷十三
　　元　虞集　撰
　　碑铭
　　上都留守贺恵愍公庙碑
　　臣闻古者诸侯有国大夫有家得立庙以祀其祖父有牲牢笾豆之数歌钟羽舞之节賔客宗族之防孝子顺孙得以尽其心焉近世公卿虽贵无井赋采地之入烝尝之礼得有庙焉者葢寡矣必有文武忠孝之臣功业在王室恵泽在生民则有庙食者与山川之神灵同着祀典葢出于人心之不能自已而起义者也故丞相留守贺公有庙在上都国西门外我国家礼亦宜之【阙】年庙成某年勑臣题其牓曰故丞相上都留守秦国贺公之庙明年七月辛夘又有勑命臣制文刻其丽牲之碑臣奉诏拜手稽首而言曰昔世祖皇帝在潜藩建牙纛庐帐于滦河之上始作城郭宫室以谨朝聘出政令来逺迩保生聚以控朔南之交及乎建国定都于燕遂以是为上都而治开平焉大驾嵗一巡幸未暑而至先寒而南宫府侍从宿卫咸在凡脩缮供亿一责于留守之臣然地髙寒鲜土著种艺之利在野者畜牧散居以便水草在市者则四方之商贾与百工之事为多怀柔抚绥使薄来而厚往然后竒货用物本末纎钜莫不毕至充溢盛大以称名都焉则存乎其人矣官是都者自监尹僚佐至于府史以时迁改独贺氏受命世祖之世至于今六七十年祖子孙世守其官列圣相承莫之有易也臣尝载笔从行从其门人賔客与其父老问贺氏之所以为政者则曰京师浩穰公上之供给用之目或一事累钜万之费防至一瓦一木亦聴裁决吏抱文书以进或漫不之省公一见之随事语吏若某事当用物几何取之某所其工当以几日成即上有所赐与曰某人某人嵗币当几何口授若素计视其故一无差者工之病劳者饩禀或不称而竒衺多重获以伤县官商之弊每与吏通大为奸利而实居货应急需以成事乃至旷嵗不与直公明察而均平虚实情伪无所罔民之患四方之饷不至则食寡公之仓庾出内有时无告病者公府之患重在供给不暇为政而公治之甚从容也广学校延师儒以设教身率而励之海内贤士賔客及门者迎欵有礼眡其民如父母之于子劝惩有方狱市无扰尝有强暴委禽于寡妇而夺其财则絶其婚而不使之逞工执艺禁中后出而有司当以防入则推其罪而而奏原时宰用事者鬻杀人之狱则卒竟之而无所夺此尤民之所称道者也都人士所以尸而祝之而不忍忘者其在斯乎臣尝攷之于书昔之保厘东郊成周者周公君陈毕公三君子者相继协心而后足以底治而是都也贺氏独以成功岂不盛哉西门之庙宜乎其奕奕也昔诸葛武侯之相汉功徳懋矣及其殁也国人请祀之而其君臣直以为不可乃相率野祭其后始听祠焉今都人请庙祀贺氏朝廷不夺其请天子又加赉之湛恩霈泽何其忠厚寛大也哉公曾祖讳种徳赠通奉大夫防军追封雍郡公祖讳贲京兆路总管诸军鄂啰赠输忠立义功臣银青荣禄大天大司徒追封雍国公谥贞宪父讳仁杰光禄大夫上都留守虎贲亲军都指挥使平章政事商议陜西等处行中书省事赠推诚宣力翊运功臣太师开府仪同三司上柱国追封奉元王谥忠贞公讳胜开府仪同三司上枉国左丞相行上都留守事兼本路都总管府达噜噶齐赠推忠宣力保徳功臣太傅开府仪同三司上柱国追封秦国公谥恵愍子惟一某官惟贤某官孙某臣既具书其事又为作迎送神诗以遗之俾歌以祠焉其辞曰
　　帝作神都言言其郛时廵岁来神灵具扶旗纛车马鱼鱼雅雅顾懐昔从公其来下兮升鼎于庖俎有献羔芍药芼之亦有菊椒钟鼔既作桐酒在酌式歌且舞公其胥乐兮衮衣绣裳剑佩锵锵乘车彭彭不驰以翔賔客在右僚吏在左燕寝孔迩公无去我兮公有令德在其后昆世公世侯保我子孙肃肃尸祝跻阼盛服千秋万禩嘏我皇国兮
　　贺丞相神道碑
　　至顺三年七月辛夘皇帝清暑上都洪禧殿之西亭有诏赐故丞相上都留守秦国贺恵愍公神道碑而命臣某制刻文臣拜手稽首而言曰臣待罪太史得闻贺氏遗事及恵愍归葬京兆其孤惟一尝求臣为之铭坎诸宫而纳诸其行事嵗月畧已具见今重述焉恐芜陋不足以上称防意请辞不可则退而叹曰圣天子览都邑之形胜观民物之阜繁慨然有以见夫世祖经营之初列圣时巡之盛而乂念夫任保厘之寄若京兆贺氏父祖子孙世守其官且六七十年宫府治办工贾通易人用乐业以克成厥功何可防也于是有赐碑之诏则劝忠之道系焉敢不执笔而书之公讳胜又讳巴延字贞卿一字举安贺其先隰州永和人后徙居奉元鄠县曾祖种徳赠通奉大夫防军追封雍郡公妣郝氏追封雍郡夫人祖贲京兆路总管兼诸军鄂啰赠输忠立义功臣银青荣禄大夫大司徒追封雍国公諡贞宪妣郑氏追封雍国夫人父仁杰光禄大夫上都留守虎贲亲军指挥使平章政事商议陜西等处行中书省事赠推诚宣力翊运功臣太师开府仪同三司上柱国追封奉元王谥忠贞妣刘氏郑氏皆封雍国夫人改封奉元王夫人自贞宪入事国朝忠贞王受知世祖以大臣留镇开平公年十六在宿卫侍帷幄奉宣防意于中外居十余嵗拜集贤学士领太史天官通象纬之奏至元三十【阙】年拜参知政事佐丞相旺扎勒为治寻迁枢密院事迁大都防大徳八年忠贞殁拜荣禄大夫上都留守兼本路都总管开平府尹虎贲亲军都指挥使仍忠贞之旧官也至大【阙】年拜光禄大夫左丞相行上都留守事兼本路都总管府达噜噶齐延祐【阙】年加封开府仪同三司上柱国告老不许赐小车得乗以出入殿门至治【阙】年终是官泰定【阙】年赠推忠宣力保徳功臣太傅开府仪同三司上柱国追封秦国公諡恵愍以某年月日归葬鄠县之先茔秦国夫人张氏秦国夫人钮祜防章氏祔子曰惟一某官惟贤某官女长适中书平章政事阿尔哈雅次适某官舒噜衮巴尔斯曰额森呼图克臣尝以为世祖皇帝之知人善任使何其始终之有道也攷诸恵愍之事而益信焉大臣子之在宿卫者言语之间其教固已密矣察之固已详矣然又以为未足又必使之知经术焉覃怀许文正公衡方倡道学以佐治化一时贵游之英俊必遣受学焉其所成立虽深浅不同要各有可称述议者或谓孔子诸夏亡君之叹于今为讥辞上疑之以问公公乃为上分别立言之故且曰今国家大受天命以抚方夏不得引此为说使前圣之言蒙昧于昭代凡所论议其得于经传者类如此是以公之事君克尽忠爱至于蹈死生祸福之变不以动其心葢亦有所受之也乎上始定海内欲见万里如在目睫以决其几公乘传将指徧歴吐蕃云南广海之地往返观察军旅所及必得其情以归报或乃夕至而晨复出亦不惮也亲征纳延之役上坐武帐流矢及其前内外严偹至使重臣济尔哈呼仗剑立辕门自诸侯王大臣非召不得辄入见而公密以进退节度指授诸将出入无间军行则擐甲拥纛以先勇气百倍事平师还多夙驾上春秋髙车中苦足寒不能寐公解衣抱持温以其体上为安寝达次舍乃兴又尝校猎还宫伶人有効兽舞以迎者驾惊舆象莫能制乘舆危公方侍坐舆中投身当其冲卫士得絶靷去象乘舆安而公创甚至数月乃得愈公于国事缓急防其身者又如此是故国家之制有军国大谋议自宗臣大族非世其职者不得与闻而上于公不惟不听其避去更留使听焉而信用之意于斯见矣自古天子之职莫大于置相安危治乱系焉然上意一时之所向势或有所不能夺或有所不能入则亦莫如之何者多矣以上之圣明而僧格以黩货得幸専政柄为天子敛怨于天下天下苦之朝廷知之廷臣固将有言而不得其间公独从容为上开其端而言者始得显奏而诛之是时僧格亦知公且沮已设事危中公父子一月至七十奏頼上知其故而譛不行论诛僧格之功公存心致劳而迹甚危矣至元末上既倦勤思得忠厚大臣可属大事者间以问公公慨然曰人望所在以为詹事旺扎勒可上颔之及拜旺扎勒丞相遂以公参其政卒能奉法循理较若画一使天下晏然以成大徳守成之治则公赞决之効也及以世官留守上都歴武宗仁宗之世治以日成望以日隆名以日信而二宗之所以待公者日以重矣特们徳尔之専政也上数怒欲斥去之辄自附东宫求免上性仁孝每以是曲容之而反覆睢盱益甚公曰吾老臣也宁自爱其身弗为国家去蠧乎会其家人受富民赇变杀人之狱乃与平章政事萧拜珠御史中丞杨多尔济往后奏白其罪専政者坐免防仁宗崩复得为相遂并譛害此三公者朝廷为之惊惋天下为之叹息譛者以为得志曾不旋踵无以亢其宗而公直亮愤不顾身之忠卒暴白于天下书之信史传之后人为勋臣世家福泽方未艾也以天道论之果孰得而孰失哉世祖之于用人审训之慎察之而后信任之若贺公者岂不始终明着也乎臣载笔从幸上都见有庙奕然在国西门之外者其署曰勅赐故丞相留守恵愍贺公之庙葢都人之所作也父老防穉嵗时具牲牢醴齐考击钟鼓而祭享之依依如将见之者葢不可强而致之也呜呼公之上得于君下得于民至于没世而不防何其盛哉故系之以诗其辞曰
　　贺氏之先度隰以居聿来百年迁是雍都南山之下风气孔固笃生伟人克以防附完其鄂鄞保其民人索赋以朝为之守臣守臣有子入见王所皇建大都俾奠土宇以抚以存以经以营启是世官实繇忠贞衮衣赤舄车马有赫相臣来归即雍开国自公而王进而弥尊令徳不匮实有子孙其子伊何丞相留守自其弱冠在帝左右入陪殿帷出侍乗舆不有其躬以婴不虞惟帝省躬观天之道太史有占主以入告惟帝审几谨是枢机出内之间周密不违帝念在兹既信既笃一日出令俾赞大録惟是登庸固将受遗不竞不絿布政咸宜钦若时宪百度有秩乃睠朔都归尔是职于庐于旅肃肃干城劝其佚劳日闲弗惊工师执艺贾售盈市本敦末纡胥乐士女冒禁非罪原之以情于货委禽勿遂其成令行以盈民乐法守兴学以教躬率善首歴事四朝既尊既安赐车出游众庶聚观曰公老矣如我父母庶其寿考锡我多祐惟公之心国尔忘身昔有敛臣我抉其嚣多藏靡悔迷国之宰余今弗惩天子奚赖君子用恕去而弗殊孽以间兴亶其天乎衣裳之襚荣以加等人心大公追及未逺侃侃令子蔚为名臣奉孝思忠公志其伸公妥其阡有松有栢公食其庙鼎爼有食国家万年公名不隳史有信书石有贞诗
　　赵文恵公神道碑
　　故中奉大夫湖南道宣慰使赵公既赠通奉大夫湖广等处行中书省参知政事防军追封天水郡公諡文恵其子弥寛诣太史请述神道碑铭按赵氏世为临淄人唐末抚州刺史霍避地衡州至宋族益盛奉议郎士庠始居衡山之崇岳乡奉议生楚国公世勣楚公生鲁国公棠鲁国弟常生端明殿大学士太师卫国忠肃公方为鲁公后忠肃生武安军节度使太师冀国忠靖公葵公讳淇字元徳忠靖公次子也七嵗以郊恩补承奉郎举童子科召试中书以大臣子免铨试四川宣抚大使司辟主管机宜文字除籍田令出通判信州转宣教郎除监进奏院迁将作监丞【阙】　　年以登极恩转奉议郎乞补外知兴国军时年二十有九明年丁忠肃忧除直秘阁利路转运司判官不赴服阙改知泰州转朝散郎又明年除大理寺正转朝散直显文阁知衢州转朝郎又明年除尚书度支员外复以军器监出为浙东路提防刑狱兼知衢州节度制严信二州军马入为大理卿转朝奉大夫改直龙图阁广南东路发运使加右文殿修撰尚书刑部侍郎又明年自广州饷兵海上我国家既取宋以宋太后手书罢诸军之为宋守者师至广州公得书再拜恸哭而还是为至元十四年也江淮宿将既内附数以公为言十五年行省承制署公广东宣抚使趣入觐秋见世祖皇帝于开平拜中奉大夫湖南道宣慰使佩金虎符赐衣冠鞍马而遣之比还凡五锡宴官其从者四十三人千户五人百户三十人把总十人居七年天子思其材命奉御察罕集贤学士詹玉召公足疾不能造朝明年遂致其事居二十三年大徳十一年十一月辛未卒于长沙里第年六十九至大元年十二月庚午塟宁乡县之原塘翰林学士涿郡卢挚为之志又二十三年为至顺元年弥寛调官京师请易公名于朝于是有司以故事追赠官封而赐諡焉初胡文定公父子倡明伊洛之学于湖南广汉张子实受而传之与新安朱子共承絶学于百世之下游张氏之门者唯长沙吴猎徳夫氏得其传而卫国事张子最乆又从朱子学所闻不下于徳夫氏而克以学问任大事赫然树勋业于当时则过之矣至于冀国与其兄忠敏公范并以才畧世其家而冀国即军中拜丞相虽终不秉国政而厯受方面之寄隠然为国之长城一时文武吏士往往出其父子所奬拔百年之间亦可谓功臣世家者矣公在髫齓与其兄制置使溍皆亲见祖父用兵治民收览豪杰之方自击刺攻守之法风云孤虚之占与营缮戎器之事胷中具有成防溍既以忠义着而公遇事亦有足表见者矣应童子举时五经各问数十条应对如响故参政吴公渊许妻公以女既而与其弟故相潜俱得罪逺窜或劝之絶婚公曰訹利害而渝成言市人不为也冀国善之为请于朝而亲迎焉人以为知礼宋末列郡多骄兵守吏率儒谩谈弛不能制徒增赏以悦之赏不时至辄奋挺为乱以吓守吏守吏逃去朝廷亡奈何则为之罪故吏易新守而已矣公倅信州时才弱冠守少之而财赋文书治办发吏赃而按以法守大骇服信兵有威果武雄两指挥凡二千余人初自诸镇选勇艺以充乆之物故不复选郡中无赖子弟求主将以充数郡守秋阅赏不素具军乱守匿求救于公公出语众曰淮上健儿百战有功尤不敢恃一日违节度则立治以军法汝等敢尔耶叱吏捽首乱者搒之百众遂定路铃辖詹沔者以故羣盗降得官位迫守倅好侮儒吏或拥卒射城中矢及官舍莫敢与之较他日见公挽彊命中窃取其弓引之不能寸始畏服豪猾吏数十隂借其声势侵苦民人资力富彊部使者不能治以属公公执之无敢遁期理掾三日狱具尽杖脊而黥之锢诸圜土明日中朝贵人救之者书至则皆死无及矣治兴国兵亦横不听守将命或相率白昼入民家取其资以去公至郡曰此素我家部曲裨校耳何敢然旦日坐府统制官以下拜谒庭中受命不敢违衢州冦起连结处婺信之间势甚张浙东提刑牟嵘行部盗逐之守郭渊入郡盗又逐之朝命以殿司兵二千与公往定衢公曰殿司名天子爪牙而兵实不足用反损威抚之以道当无他不然淮卒足办之至境捕得数人问之言詹祝两家争田郡不能直相夺怒起闘击不能自已喜乱者闻风相挻尔公释其缚曰尔还告尔党自新吾亦不问其三日来纳欵不至吾所统卒皆素善战必尽杀乃已未几皆自归冦宁公言于朝曰悍卒暂服终不可恃募为兵以配江上诸军庶少安公去官而衢复乱又还公治之复散去宋之将亡也郡县之间盗贼军旅之事如此以公之世将才敏而见用仅如此乌乎而不危亾也哉朝廷抚有四方之初民心犹有未尽定向因其素所信服者而用之故以公镇湖南者七年既致事来莅于湖南者以民事为问公恳为言利害便不便亦不靳也公尝飘然有神仙之思作太初道院居善药以捄人疾苦賔客之及其门者与之燕乐赆遗贫乏孤嫠者振恤之虽重费不复计其家之有无使方士烧水银硫黄朱砂黄金等物为神丹以资服食斵琴度曲为文辞图昼以自乐遂终身焉文集二十卷名之曰太初纪梦藏于家有玉溪李简易先生者得道为神仙数访公授以其术乆之隠去人或以为不死公思之一日见其至喜而固留之李先生曰吾逺来甚热请具浴公命具浴先生就浴室乆之不闻声日且莫公亲候之见有光昱昱在水上圎如初日出不复见先生所在李氏书藏公家今稍稍传人间云天水郡夫人吴氏先公【阙】　年卒子四人弥宁弥寀弥审皆前卒弥寛用公廕今为奉训大夫韶州路曲江县尹女二孙男六人岩嵩岦峕耑集先世勲业与公家相先后冀国以丞相镇长沙而我先大父守永州至元中先公归自岭海道出湖湘尝与公往还道故旧某以童子侍犹识之今故老尽矣而不敏待罪国史得以契家执笔纪公遗事能无感慨乎铭曰
　　惟昔世皇既定南土乃辑乃安不震不怒乃睠赤子安其母父任以弗疑何间疏附顾瞻湘流頟頟其城民人众多有财有兵翼轸之墟其岳维衡有赫炎灵祝融所营士有肤敏世将世相世武世文君子之望命服锡马劳以大飨归抚其民皇威孔鬯优游乡邦亦既有年既退而休温温徳言嗟世溷浊言思翩翩密室凝虚铸金为丹我怀公家问学有自以孝以忠著作信史国亾史存泽及孙子遭时休明亦既膴仕故物不遗古学亦防援琴鼔之继以涕洟松桂在山泽有兰蘼不亾而存庶其在兹
　　两浙运使智公神道碑
　　公讳受益字仲谦姓智氏邓州南阳人防孤母夫人躬自教养是时国家规取江南重兵在襄邓间公始以善书计从军稍迁行掾隠然已负时望至元二十一年擢荆湖行省都事征交趾转湖广行中书左右司郎中行中书省改行尚书仍为具郎中治行军幕府数渉危险计度餽饷益精备上功适都漕运选材进以为判官寻迁海南海北道肃政亷访副使病不赴元贞初除江西行中书省理问官满秩又迁湖广行中书省郎中用御史台荐进官迁湖南宣慰副使【阙】　年迁江西行中书省郎中丁母夫人忧皇庆元年服阕除潭州路总管未满罢又五年除岳州路緫管甫逾嵗赐黄金虎符拜海道运粮万户满三嵗就除两浙盐运使至治三年正月以年七十请致仕三月卒祖某某官父某某官母某氏某封以贞节表门娶某氏子几人某某泰定元年【阙】月塟公南阳先茔之次太史氏虞集以故人子当篆其墓之石以铭叙曰世祖皇帝之初进二三大儒于左右与之论议以混一宇内豪杰之士以军事立功天下且定立官府别郡县治租赋有调度缮作禁令之事士始以文法趣具善承迎办治为务而公卿大夫之选悉自此矣末流之更为之名以自别于士识者闵焉夫孰知有用之材常趋所急以致用故其所树立有足表见于时若智公者固何可诬也哉公练习事物如烛照防数一见即要其归虽他经反覆卒如其説而后定吏具牍或至数千百言不了了于情致公渉笔立更定不数语粲然有文防密周致皆传经说吏民诵焉数被防问大狱累年不决者至公皆情见无隠更朝廷病有司慢弛遣使四出号曰奉使宣抚得専决不惮大吏湖广人或诣使者言行省不如法者数十事且言故沮持宪臬者尤不韪同幕颇为动公曰果自吾手出当不至是使者至此为首事即日集省宪主者闭府门列坐条问以目举一事公辄对以因起及施行与宪司论议相闗者云云无一不中律令前后月日名数错综细防倾倒详尽随阅文书不少差尽一日凡十数事皆如一使者惊异不惟不得有所何问更赞公而立罪言者一时会府人人倚公为重矣宣慰湖南者数年潭人素服其威信守潭之命下民甚恱而豪纵者望风避去潭大郡也为守者常压于两使者惴沮不得有所为公上之日宣慰防访两使者率其属亲与为礼持文书者往往门人故吏拜起不敢仰视文书画时刻下州县以逺近艰易为期庭无留事千里之内洞烛如神明葢其为政实有举措收纵而非防行偶中依稀近似以为名是以未数月郡中遂以无事有富人子为不法事至府公召问狱具万端求解卒无以变公意是时宪府空无他官有専独宪事者大为奸利实畏忌公富人子夜急投之为请缓公不可多方为牵制因求以罔罗公者逾月无纎髪近似可指会属邑尉公事后期当笞以老故未即论立请尉当有赇免罪者尉死不肯服乃云公喜送过客食蒸鹅是某库吏所致葢官钱云以此劾治困苦之数月不解事闻朝廷即驿召使者会赦乃敢夜遁去而公亦去位及治岳益有余才海道运输系国计甚重而上江不时至请筑仓建康以冬受淮而出之损益以法民不骇而事速便两浙盐法积弊吏民苦之公理事决囚盈廷尝先日出尽日入乃已每愀然曰庶及期月当少清乎时朝议用公为户部尚书未命而报卒呜呼世之以时才自信而人亦信之而果有异于人乎哉若夫曾无明日之虑徒以取给自诡者固公之所素耻者也然则公以计时数月积官三品视其同人几不及其最下者而忧患劳苦死而后已不亦悲夫嗟乎有之而不见用用已而不获尽君子之常也公亦何憾于斯故为之铭曰才急于需朴槱毕输优防无虑楩柟薪樗朝服于于名驷大车尔皋我防善驼利趋人具曰贤已亦信然弗顾弗疑充顔以前不愧旁视有闵无恚既劳既试终不自致安平在时则亦勿思后或当思既逺曷追思则考行此有成躅刻石载文以慰以勗
　　福州总管刘侯墓碑
　　泰定丙寅三月甲子福州总管刘侯因其子江浙行省镇抚舆之上事京师也使以其间来告曰元亨以祖父之绪属当戎行遭时承平四方无大征战不得备效用然尝将指歴至西南诸边幸不辱命粤自荒服俾守兹郡粗息肩于奔走以洒濯其瘴疠始克自思曰先君之葬三十年矣而神道之碑未立葢未遑也其敢曰将有待也诚惧先世之徳乆郁而弗彰将无辞于子孙后世请篆其事于石庶不朽焉敢再拜使子舆请集礼辞不获已则退而思曰昔在皇庆二年湖广行省骤告于朝曰交趾遣三将帅兵二万七千冦边请出师讨之朝廷重用兵而又不敢忽其事议遣使即阅其实而究其便宜廷中未有称其选者元亨自浙省以军事入见廷臣曰此其人矣即日以闻乃授之弓矢驰驲至广西两江先使两帅府出文书慰安边人而申饬州县母敢以使者为名擅有征发乃亲至大临少临昆仑诸闗来賔栁邕诸郡凡所言见残于交兵处縁髙缒深触热茹毒犯虎豹践蛇虺无不至焉当是时非止出蛮獠不意而吾大小边吏亦悚愕逾絶望外矣于是得其情实即负固者传译申谕之既俯首听命乃手自为书反覆数百言谕交人以逆顺祸福且示以审实致讨不轻用兵之意交人束书辞谢有加贿焉元亨斥其贿切责使者以其情之所匿未几交人奉表请罪使还南郡不施一镞遂以无事又上其事宜皆险阨之要控守之宜任择边吏之説由是天子知其名廷议言材可用者常在元亨矣云南在【阙】　皇帝尝亲征而理之诸蛮牙犬相入负恃而强忍防僰尤甚数叛以烦官兵议者请据其腹心而制之乃即乌蒙立一宣抚开屯田而蛮知顾忌矣前后二三十年易置官府至于再三凡为费钜万万吏士或亾或衂物故者几数千百人终莫能定以为朝廷忧延祐五年冬更择行省官领其事而佩元亨以虎符银章専制屯府之事果能明赏罚别利害据冲要立营垒部伍相乘首尾应合近而不杂逺而有制缮生养以固其志严讥诃以絶其奸尽其水土之利公有余而足以用众私均赡而不敢自私又通其医药市易祷祠游观之用几不异于中州未及三年而隠然不可动之势成矣其报政也窃美其事而问焉则曰昔者先祖命我先人曰予以生长兵间不获事学问世且平定子孙其无废学乎是以先君之教我严甚今日之事粗识义理通古今幸不致旷败者葢有自也时闻而异之已欲闻其父祖时事以观其为人而未暇也今属书于我其可以不敏辞乃按其事状而书之曰侯讳济字济川姓刘氏世为大名人在金时常显宦而事轶不传所可以名知者义军千戸晖而已义军生权府恩于兵间沉鸷善骑射金亡挺身归朝从蘓布特台哈奇阿穆兰三大人于军嵗丁酉领其郡兵八百号千戸从其帅攻宋隋州破一寨获将一人嵗辛丑破二寨获将四人嵗壬寅驰解宋围于叶追败其余众获将一人杀将二人自是往来江淮间嵗丙子败宋舟师于泗之五河口嵗戊申守招信山之险治战具大败宋舟师杀其将大小八人嵗甲寅以功将入见皇帝于六盘山授管军千户中统二年始受玺书铸印佩之从破光州至元四年从守颍州从军三十余年大小数十战年六十二矣而侯年亦已二十八以通书数计防善战闻于军中请任之袭其军事方是时行省益善其父子二人不肻偏舍故两用之以侯镇其父兵益以怀孟彰徳之卒五百会攻襄阳而颍州万户方赴息州聚议即以其父权万户府事留镇颍州宋将夏贵知颍帅已出乘虚攻其北门权府设伏败之遂完城以待侯于是时从江上诸军攻取城邑无虚日矣至元十二年巴延忠武王管兵守无为规取淮西侯分地守城北宋师水陆并至攻北门侯先犯矢石获其将二人北门既捷宋师遂溃论功侯为最又以其军败镇巢叛将而获宋将一人明年仍戍巢决水围之荡舟逾濠蹴宋兵入水死夺其辎重遂降镇巢十三年权府谢事而侯始以修武校尉为千戸十四年擒获焦湖伪钞者归之有司让其赏弗受从攻安庆府野人原焉齿山龙山隘天堂寨等或谕降或进讨杀获甚众遂尽得司空山黄山寨水口冲之险案功状既上还军过庐州其帅留以自助适黄州叛以侯并领安庆军夜赴之未至三十里叛者闻侯先声遂降十六年以功加武畧将军佩金符十八年移戍海上所过无所犯民甚安之是嵗其父卒请服防如礼行省执军法不许二十年选镇饶州饶大郡隣壤多岩险新附自侯至无敢窃发者明年建宁贼起旁郡苦于过军独饶以侯故不扰二十二年盗起其属县监郡几陷贼手侯破贼出之二十三年移戍他郡饶民争诣行省乞留之二十四年侯以二千人与十将之士屯田芍陂收谷二十余万筑隄三百二十里建水门水牐二十余所以备蓄泄凿大渠自南塘抵正阳凡四十余里以通转输二十八年加授中千户六月卒屯所以某月葬年五十二侯娶同郡李氏生三子元亨其长也今亚中大夫福州路总管次元英次元真十女其壻曰傅鉴陈忠鲁让张晦皆士族也陶某张某武某晏某姓某姓某孙几人舆其长也袭世职今超拜奉直大夫江浙行中书省都镇抚治军有善政声闻略如其父云其墓在其县之留牍乡长卿村或曰长卿者唐隋州刺史也因以长卿字其乡刘氏葢其子孙然无可考证者国家既一海内自将帅诸校功簿在枢府职事传子孙承平既乆世其禄者往往无以自见于当世况其安逸而罢软不胜者乎是故功多之迹富贵之所因起邈然无闻者葢多矣今刘氏専对授政卓卓有可纪述而其言必曰祖父祖父是其祖父之遗子孙者功多职事云乎哉故可铭铭曰
　　于皇世祖抚运以兴惟其智能大小毕升虎贲鹰扬大帅十百列校众正咸杰俱特伐简为青武功是书大且弗胜细固遗余伟哉刘氏以德为勇世领千夫曷究于用虽未究用其储则深建材发能后克有任煌煌治朝四极无际去兵垂橐川浄云委芽蘖弗齐孰芟孰治使将恩言顿首自归大廷之问济济多士授言远外必尔子孙邦君之荣上及重亲赞书启封既闻既陈桓桓武绩濯濯文艺表其盛者以诏来裔





　　道园学古録卷十三
　　钦定四库全书
　　道园学古录卷十四
　　元　虞集　撰
　　碑铭
　　淮阳献武王庙堂之碑
　　昔者汝南忠武王起义兵燕南统率豪杰畧定郡县声震河朔及归国朝遂以其师攻河南既灭金将移师取宋乃总诸军以镇亳防积水立城戍开田护畊宋人不敢北犯其后淮阳献武王复统亳州军以成大功故亳有张氏之庙焉其中庙祠汝南忠武王西庙祀王第八子蔡国忠毅公东庙祠王第九子淮阳献武王忠武始封蔡国公而薨也赐谥武康又赠推忠宣力翊运功臣太尉仪同三司上柱国献武之薨也赠银青荣禄大夫平章政事谥武烈又赠推忠効节翊运功臣太师开府仪同三司上柱国齐国公改谥忠武皇庆元年献武之子珪以中书平章政事相仁宗皇帝于是忠武进封汝南王改赐今谥献武进封淮阳王加赐保大二字以益其功臣号又改赐今谥礼部以其事下郡县之有王庙者至治二年珪复入中书厯相英宗皇帝今上皇帝于是泰定元年加赐忠武以开国二字益其功臣号是年天子肇开经筵珪首当劝讲明年解机务封蔡国公仍知经筵以疾告归未几三遣使趣召见上闵其病重烦以政事拜翰林学士承旨仍以蔡国侍经筵朝有大政则就焉有间使来告某曰先王之庙在亳州者庭皆有丽牲之石我忠武及忠毅之勲徳则既具刻而铭之矣惟献武之庙我以忝预国事不暇私顾其家故未有刻焉因以王之墓志神道碑家传授某曰刻文敢以属子其辞不获则对曰昔尝忝为太史属固尝知公家世勲徳及进讲内殿又执经以从公后者三年矣虽不敏敢次第而书之谨按王讳范字仲畴年二十余其兄顺天府总管畧上计行朝留摄其府事吏民服其明决时内附甫定防古军所过輙为暴王曰国朝自有法制我奉行之执暴者决以杖入其境无过犯者顺天者故保州以忠武故陞府名后有所避又改今名曰保定云世祖皇帝保定初置御用局以王为总管三年李璮叛济南亲王噶必齐丞相史天泽帅诸军讨之以王为行军总管且行请氊帐于忠武忠武曰汝欲即安耶不与乃命之曰璮违天必败汝勉之虽然璮剧贼也围【阙】勿避险地险则已无懈心兵必致死主者虑其险苟有来犯必赴救可以立功汝则勉之及围城王军城西璮出军突诸将独不向王军王曰吾固受教矣我易受攻而彼不至谓我弗悟也乃筑长垒内伏甲而外为壕开东门以待之夜浚其壕加广璮不知也明日果拥飞桥来攻桥不足逾壕军陷其得陵壕者突入垒门遇伏皆死降两贼将璮詟遂败死论功王最多忠武闻之曰真吾子也或言于朝曰璮所以得为乱者尽专兵民之权故也以此闻诸侯诸侯果不自安遂罢其子弟之在官者王亦例解总管至元元年略入宿卫上召见其兄弟可代守顺天者因念王济南之功遂佩之金虎符代为守二年移守大名未上微服行民间察其所患苦见仓吏收民税视所当输倍蓰怨言载道明日视事首取而治之民大悦是歳大水没庐舍且尽租税无从出王輙免之计相以专擅罪王王请入见上前曰臣以为为朝廷储小仓不若储大仓非擅免也上曰何説也王曰歳以水不収而必责之民府仓虽实而民死亡尽明年租将安出活其民使均足于家歳取之有恒非陛下府库乎此所谓大仓也上曰知体其勿问其监郡有阿噜者先在郡任计吏不当至使自经死僚吏不悦于阿噜发其事王不与之则阿噜无援必败王曰同官也力为之解不得而阿噜抵罪王亦为之免官归乡里退然闲居不以介意六年大括诸道兵益围宋襄阳益都淄莱等路行军万户丞相巴延命王军鹿门断粮道絶郢复之援主者曰鹿门有张九汉水以东无虑矣于是王言于丞相曰今规取襄阳周于围而缓于攻者计待其自毙乎然而夏贵乘江涨送衣粮入城我无御之者而江陵归峡行旅休卒道出襄阳南者相继也宁有自毙之时乎若筑城万山以断其西立栅灌子滩以絶其东则庶几毙之之道也奏用其言移王军万山令严恒无懈意一日出东门与诸将较射大出敌兵猝薄城诸将曰彼众我寡请婴城自守王曰嘻我与诸军在此何事敌至将不战邪敢言退者死即被甲上马横戈立遣偏将李应当其前他将将六百人攻其后亲率二百骑为长阵敌之步阵间陈而待王下令曰开鼓皆进击未鼓勿动敌麾众入阵我不为动至再且却王曰彼再进再却气衰矣鼓之前后奋击宋师大败得奔还者无几八年筑一字城进逼襄阳破樊城外郛九年命攻樊城流矢中王肘王束创见主帅曰襄在江南樊在江北我陆攻樊则襄出舟师来救终不可取若截江道断救兵水陆夹攻之则樊必破而襄亦下矣从之明日复出率鋭卒先登遂拔樊襄阳降以宋将吕文焕入觐上嘉之有锦衣白金宝鞍之赐将校行赏有差十一年丞相巴延帅师伐宋命王率左右诸军循汉江东略郢而南十二月攻武矶堡取之大兵渡江王为先驱宋相贾似道以其军芜湖其帅孙虎臣军丁家洲王转战而又大兵继之宋师溃王前行布宣威徳所过防下师次建康上遣使谕承相毋轻敌贪进其少驻以待王进説曰圣恩待士卒诚厚甚今敌已夺气亡在旦夕过自迂缓资敌得为计非防也将军治阃外急缓之宜难制以喻度乗破竹之势取之无遗防矣丞相然之即日自驰驲至上前面论形势得旨进师十二年师次州分兵立栅夺其要害守之扬州都统姜才者宋之名将也所统士有部落种人自为一军劲悍善战至是以二万人出扬州桥都元帅阿珠与王当之两军夹水而陈王以十三骑絶渡冲之阵坚不动王引却以诱之其骁将本回纥人铠仗甚异跃马出众夺大刀出前趣王王还辔反迎刺之应手顿殪马下立阵者同口驩呌震动天地而敌人亦不觉失声遂溃走追杀转至城南门斩首万余级其自相蹂践与陷壕水溺死几尽比得入城十无一矣王素善槊此战众尤服其竒隽焉于是宋将张世杰孙虎臣悉其国力率水陆军陈于焦山南北将致死于我我师合击之兵交王之一军横冲其旁宋师大败宋自是不复能军矣追奔于圌山之东王夺其战舰八十俘馘以千数上功改亳州万户亳军忠武王旧所统也王以为请遂还之忠武王之事宪宗皇帝赐名曰巴图尔巴图尔者国语勇敢无敌之名也于是上又以赐王为名云是年冬丞相巴延次临安之长安镇中书左丞董公文炳左出京口由海道防之王亦将兵而左师次宋郊丞相遣使约降宋主宋主防其大臣难于削号称臣请以伯侄为礼往返未决王将命入城数其柄臣之罪而诘之遂屈服竟取降表来上宋亡其主遂归朝而十三年浙东又叛王力疾讨之师次台州遣人持书往谕守将杀使焚书我师怒拔之众请屠城王不许诛其首祸者而已台民至于今感之明年师还迎拜镇国上将军江东宣慰使其民新脱锋镝王抚安之期月境内称治十五年王入觐请于王曰宋主既降其将张世杰奉其庶兄葢王昰与弟广王昺南犇既立昰于闽而卒又立昺于海上冝致讨焉乃拜防古汉军都元帅以行陛辞奏曰国朝之制无汉人典防古军者恐乖节度猝难成功愿得亲信防古大臣与俱上曰尔忆而父与察罕之事乎其破安丰也汝父欲留兵守之察罕不肯师既南而城复为宋有进退几失据汝父至不胜其悔恨也由委任不专今岂可使汝复有汝父之悔乎尚能以汝父宣力国家之心为心则予汝嘉今付汝大事朂之哉面赐锦衣玊带又辞曰遗爝未息延命海渚奉词逺征无所事于衣带也苟以劒甲为赐则臣也得以仗国威灵率不聴命者则臣得其职矣上壮之上方宝劒名甲听自择其善者既拜赐又谕之曰劒汝副也有不用命者以此处之且行荐李恒为贰从之至扬州选将校发水陆之师二万分道征南以弟正为先锋戒之曰汝以骁勇见选非私汝也军法重我不敢以私挠公汝慎之正所向克捷王进攻三江寨寨防隘乗髙不可近乃连兵环之寨中惧持满以待王下令下马治朝食若将持久者持满者疑不敢动而他寨不虞也忽挥军连拔数寨回捣三江尽拔之至漳州亲攻其东门命将佐攻南门西门敌应之乃乗虚入其北门破之鲍浦寨南濒海王曰陆攻之必走海令正围以骑他将攻其南门又拔之海濒之郡若潮若惠皆团结盘互王威声所至恩信济之无不内附十六年正月庚戌由潮阳港乗舟入海道至甲子门获宋斥候将都统刘青顾凯乃知广王所在辛酉至崖山而他将自外省调至者虽所部然侪视不相下有骄蹇意几敢违其号令王以军法斩其最甚者一人众乃慑服听命时宋人侨居海中环列千余艘碇之建楼橹其上隠然坚壁也王引舟师当之然其地两山东西对立其北浅舟胶不可进我师由山之东转而南入大洋始得与之薄又出骑兵断其汲路烧其宫室而宋益困蹙无所容矣世杰有僧韩在王军中三使招世杰世杰不从甲戌恒自广州至小舟更授以二海战船守北面二月癸未我师将战或请以炮攻之王曰火起则舟散不如战也明日四分其军分处其东西南三面王自将一军相去里许下令曰宋舟西舣崖山潮至必东遁急攻之勿令得去闻吾乐作乃战违令者斩先麾北军一军乗潮而战不克李恒等顺潮退乐作宋人以为且宴少懈王舟犯其前南众继之王命髙构战楼于舟尾以布障之命军士负盾而伏令之曰闻金声起战先金而外动者死敌矢传我舟如猬伏盾者不动舟将【阙】鸣金撤障弧弩火石交作顷刻迸破七舟宋师大溃宋臣以其主广王赴水死获其符玺印章张世杰北突吾军而遁令李恒追至大洋不及世杰走未至交趾风坏舟与将士尽溺死于是岭海悉平宋无遗孽矣磨崖山阳纪功而还十月入朝锡宴内殿慰劳良厚王以瘴疠疾作矣上命尚医防视日以状闻遣近侍临议用药曰吾有国事待其谋画必尽伎速愈之敕卫士坐其门曰九巴图病甚矣非必不可不见者宣诏止之可也疾革沐浴易衣冠俾左右扶至中庭面阙再拜返居酌酒作乐与亲戚賔客为别遗言母厚甲一袭刀一事足矣明器以陶为之出南征时赐剑与甲以畀嗣子珪曰汝父以是立功其佩服母忘语竟遂端坐而薨十七年正月十日也得年四十三上闻之震悼诏京尹给丧事所过郡县以礼迎送归葬其乡之定兴县河内里祔祖墓而嗣子佩金虎符袭其军万户二十九年珪入觐上谓太师伊噜勒诺延曰此家父子相继自太祖皇帝以来定中原取江南汉人有劳与国者是为最张氏史氏俱称巴图尔史徒以筹议不如张氏之百战立功也所以爵其子孙者岂可与常人同哉遂拜枢宻副使行院江淮自是敭厯台省三十余年为国大臣矣王素敏悟喜读书过目輙识大义歌诗尤慷慨身长七尺脩髯如画机明气锐言辩捷出勇略絶人轻财下士拔于众林已不以为惠尚气节敦信义与人交久而益敬刚直自将不为势位所屈虽临之以威而辞气洒落理辩愈切初巴延至建康大防诸将出库金行赏而王后至丞相曰祖宗之法凡以军事防集罪加后虽贵近材勇无所贷尔何敢后众错愕王徐进曰临战未尝后受赏耻居先何为不可丞相为之俛首其能片言解疑悟类如此簿録宋内府金帛行省都事夹谷士常与焉既而多所遗失或因以诬士常将就考验王曰士常名士行义有素何可以此议之请以本身官爵及家帑保其必不然者其后诬果明南征时宋文丞相天祥之军在潮之五坡岭正掩击获之防文丞相以至椿以戈使拜不屈王释之待以客礼吏士或谏王曰敌人之相叵测不可近王曰忠义人也保无他求其族属被俘者悉还之及囚京师闻王薨至为之垂涕在海上得宋礼部侍郎邓光荐礼之于家塾以为子师尝戒其子曰居官律已亷慎则公明自生御众赏罚信用则人自致力不怀报怨之心怨亦自释此三言者皆王所躬行者也凡行军非对敌未尝妄杀吏卒有病者必亲视医药不幸死必转送其家凡上赐与必分班士卒麾下有功赏或不时得则慨然曰人宣力如彼而吝赏如此后或解体将谁与共功乎甚者为之涕泣陈说不得请不止故人乐为之用及为元帅虽有所刑戮亦必为之恳恻申谕仁闻既着薨之日天下莫不伤悼痛惜焉今蔡国公又尝谓集曰先王弃世予尚幼不足尽知其竒谋伟绩当时之交游与老校退卒于今略以澌尽虽欲广闻不可及矣至其昭如日星不可泯灭者则有信史与王李二公之碑在可以参攷者故凡可知者备书之而不敢略子一人今蔡国公也孙六人某官某曾孙十一人某官某集尝观于蜀汉矣诸葛武侯既殁所在求为立庙后主不听百姓私祭之道上或曰宜听立庙成都又不从步兵校尉习隆中书侍郎向充等共言曰周怀召伯甘棠不伐越思范蠡铸金存像汉兴以来图形立庙者多矣亮之烝尝止于私门庙像莫立非所以存德念功述追在昔者也宜听立庙沔阳亲属以时致祭其故吏欲奉祠者皆限至庙君子以为礼亦宜之然则亳州张氏之庙岂徒以着勲臣之世业哉亦足以表朝廷之盛德凡于腹心股肱爪牙之臣无所不用其至者矣故作诗以备乐歌云其辞曰维昔世皇受命自天四征既庭遂开中原越是南国厯禩三百德在炎燧运往行息百万在师不亟不迟不杀而神赫其神威江流汤汤谈笑毕渡木颠草偃有仆无拒天子曰嘻士亦劳止时且徂暑其休以俟丞相文武受言敬共息鋭养完牛酒防丰王乃叩閤请具为奏若峻阪驰宁扼其后面上方畧报不逾辰往临厥都雷飚疾神丞相传言天子圣明以顺来归请更民命主幼臣迷劳我行人王曰弗庸罪在柄臣身涉其庭气直辞决称臣上表再拜门阙有保其遗奔于海涯延喘须臾自靖其私王曰不可入告天子不极其真臣不敢止乃锡神剑名甲副之抉瘴排炎廓为清夷胶舟于壑存其余几王言三进永讫炎纪横槊赋诗波涛不惊磨崖勒铭表于鲵防功则多有夀位弗逮荣随哀兴业以久大三锡弥尊以啓王封冕舄佩圭盛服在躬维兹亳人服徳以世享尝于庙从王孙子于赫世皇濯濯灵圣万神景从翼之风霆我思淮阳陟降在侧孰是下国顾怀来格言筑新宫髙明深宏中有王考右有王兄王之格思庶其在此焄蒿浮斿孰感而致维亳士女具曰不然我有井里王为阡陌我有沟洫王浚王画王于作邑其城頟頟我艺黍稷亦有稻秔羊豕在牢以庖则盈笳箫铙铎享士乃作我迎我享是用不怍昔我父祖荷戈执殳从王南征百战是俱春雨既濡秋降霜露王其享兹从我父祖维时君子顾瞻咏嗟咨亳庶士孰知其他王有嗣子相我仁庙正言于庭必抉其要防深蔽亏羣谗切肤帝尚仁孝寜之厥家英宗赫赫如日斯烈搜奸率庸不假毫髪临轩视之命遄其躯托之股肱恩信渠渠天难谌斯难起仓猝虑深谋达罪人斯得圣明继统车尘徐徐亦惟世臣谨度不渝既宁既好思极厥保陈经啓心非法不道申申其居侃侃其容孚于帝衷以世师工王庙奕奕视此无斁匪亳是私国有恒秩
　　知昭州秦公神道碑
　　公讳仲字山甫姓秦氏世为洛阳大族大父和仕金为河南安抚使既归国朝父安为河南三路提举公尝从紫阳杨奂然先生学知名得给事裕宗皇帝潜邸郝文忠公经之使宋也宋人留之真扬闻宋亡天子嘉郝公之节择士得公迓之还京师久之除承直郎建康路总管府判官季父长卿倜傥有大节世祖皇帝潜邸在京兆已知其名及即位召在宿卫与故御史中丞刘公宣为友以气岸相髙时宰阿哈玛特秉政聚敛罔上怙权宠常伺察言已者中以危祸廷中相语以目无敢论列长卿乃上书世祖曰阿哈玛特擅生杀人莫敢言为国蓄积怨毒已甚其钳制左右使不得彻上听情叵测似秦赵髙私家之蓄过于公家觊觎资籍情露似汉董卓春秋无将请及时论法按诛之上以其书下中书阿哈玛特固善伺人主意力足使侍中贵人捄解事得寝他日以为宣徳铁冶弗治须借能者奏用长卿为同知即以折阅课额数万缗为长卿罪下吏即狱中用湿纸掩口鼻毙之尽没入其洛阳家产人莫不寃而哀之然终无一人敢为长卿言者公乃去官不复干仕阿哈玛特死朝廷更新政事姚文公燧手为书为执政言秦仲以诸父之仇当国耻之闲废至今台宪力言其人贫不能起此风厉所系宜不待于有言者公得所为书藏之不以发今固在其家也善乎史官欧阳作长卿传而论曰或曰使长卿如山甫勇去庶不及难曰山甫求无负其诸父长卿求无负其君一道也曰怨乎曰自古君子死小人手者多矣后之君子终不以为悔又慕效之夫后者之无悔则前者其有悔乎是以知其无怨也可谓得秦氏父子之心矣至元二十五年用事者急聚敛遣使天下大括金玉珠货器物赢余苛酷吏请尽辟知名清疆吏以任事公虽居闲犹被迫遣治徽广徳之防是时公府之出纳无容复有余羡此直以无义而取之耳而操窃郡县危甚公曰吾意诚知其不可然吾受罪去固不辞吾去而他至则其害将不可言为物色其稍可追理者以应之视他处固不能十一二也更以数少责之亦不为变后五年行台治书侍御史裴公道源监铨广西外选举公知昭州有善政郡治无事每游歌竹山赋诗为乐自号歌竹山人卒于官三十年三月也年五十有一初殡建康城南某年月日归洛阳某处永康胡长孺志其墓夫人乔氏继许氏孙氏男子四从龙大夫佥泰禧宗禋院事从徳大夫中书左司郎中从某从礼女子六婿马成段时中邢师雍其三夭孙男几人惟秦氏先世行事卓然可称国家修皇朝经世大典访问遗佚而从龙尝梦其先人问从王父事已报史馆否得欧阳氏所着传始末甚具以上送官昭州以子赠某官夫人封某于法得立碑神道故来请铭铭曰
　　明主在上则有直臣忧国夺义蹈祸亡身公以从子泣血慎德岂曰避仇实瘅蟊贼隂消阳明君子于征名公具言犹保幽贞爱民之仁拯物之智天不与年百未一试信道不囘古人所难父子相望风节厉完乃睠后人并立朝着为国材贤绰有令誉维洛泱泱润覃柏松过者式之遗直之宫
　　真定苏氏先茔碑
　　奉训大夫刑部主事蘓志道命其子天爵奉状来请曰维蘓氏赵郡着姓其后有自行唐徙贞定者数世矣志道不令无敢违祖父之训执事无敢不谨以获禄于朝先世之余泽也然而遗事隠徳之可知者曾大父尝言志道犹志之髙祖而上家牒轶于兵难无可考故行唐之先茔相传在县西南党家原既莫知其处真定府北新市乡新城原者曾大父尝言东北一丘是始迁之墓族人之同茔异兆而藏者犹识其为某亲某亲今隠然髙可隠者相属亦莫得而名之悲夫今天下治平久矣非若曩时之逃难解散也志道又幸得立石表之不为逾礼奈何忍使邈焉堙没以遗子孙无穷之悲乎谨述世次年月行事颇为文刻之石表诸墓道云曾大父讳元老资纯厚仪状伟然尝慷慨有大志贞祐二年以其家从金主徙汴汴且危同徙者犹乗便取人美田宅乃叹曰已矣无可与为者吾归守吾丘陇死耳﨑岖兵闲数濒于死期月而始达居久之遂以赀雄其乡乐周人之急歳数饥常存活其乡里施及行旅至今人能言之始汴乱时仓卒失其弟物色之终身不能得言之輙垂涕其天性可见已至元十三年七月卒得年八十六娶孙氏生子一人曰诚诚少长戎马尚气节喜施与尤谨孝养时郡邑新定无知为学者独能教其子为乡人先诸豪观望时势所为多不轨所至民尽室逃之独能留养其亲使诸豪无敢犯或更从其化导焉敏治生而不喜殖产业善饮酒不乱然既老得酒意气犹见于言笑间大徳二年十二月卒得年七十八娶毕氏子五人曰荣祖曰立曰实曰信曰徳顺荣祖幼頴悟善学尝从同学自乡校夜归甚寒同学者将叩门亟止之曰声遽将惊吾亲徐待门啓而后入祖父尝泄痢被寝席手掬去之而浣涤以水兼备敬爱乡之达士常举以风为人子者焉与诸弟均衣服饮食虽一不共食不食也教子严甚或劝之曰君才一子盍少寛必正色对曰岂以一子故不教之也耶事师尤谨有疾亲奉之与朋友期风雨寒暑未尝后至尝持白金入城府售之道过其友家偶坠地其友故藏之以观其所为竟起去顔色不为动其友语之曰吾尝服子有量今益信家藏书数百巻手録讐校不倦因金大明厯积算为书数篇颇易其旧法既而叹曰为成书久亦必差夫厯数者民事之所当先而儒者莫之习何哉凡乡里有婚姻丧必从问期日礼节所宜有疾苦必赖其饮食医药之餽有鬭者闻一言明是非可否之决各解去不复诣吏名既着稍起从都转运使辟监真定税务赢余不入私家以亷平称未几以亲老辞去不复仕终身年三十七而卒至元十二年五月也娶吴氏子志道也女三适刘从道贾玖冯庆孙天爵也女孙三适劝农司大使宫天祯真定医学録张蒙章佩监知事何安道志道从弟七人嗣道达道立子也安道实子也师道昌道信子也允道进道徳顺子也嗣道之子五可名者天泽安道之子二可名者天章允道之子未名也真定苏氏先茔者凡其族之卒者皆以其次为兆焉而其配从之备书其子孙之名者着其族也独详志道之世者志道长且贵又为志道志也大徳中志道为宪府史从御史按事逺边御史或将曲抚之志道正色曰小人犹有所不为君奈何若是御史义而从之而他官辅行者竟以贿败某犹是识志道与之游至大二年尚书省立志道为中书掾中书掾见躏借甚死灰志道泊然守职不变不退后察其行事多方直守义心敬爱之其自中书省检校官为刑部主事皆与集为同朝集为国子师时天爵为生以乡学尤见亲故为之表而铭之铭曰
　　苏氏始封出司防秦从武节逺莫究赵郡相望接遥胄去之百代世职复司刑郎吏俨冠绶归视髙茔广以袤斧形马鬛莽囘伏子后父食孙祖侑继宗联支有疏茂体魄下宁气来就有别蜀洵谱维旧祖尊亲着族用收法之着铭表神道世世子孙可长守









　　道园学古録巻十四
　　钦定四库全书
　　道园学古録卷十五
　　元　虞集　撰
　　碑铭
　　岭北等处行中书省左右司郎中苏公墓碑
　　延祐七年二月壬戌中宪大夫岭北等处行中书省左右司郎中苏公志道子寕父卒于京师七日戊辰子天爵以其防归真定三月乙酉塟诸县北新市乡新城原先茔之次而刻石以文曰岭北行省治和林国家创业实始居之于今京师为万里北邉亲王帅重兵以镇中书省丞相出为其省丞相吏有优秩兵有厚饷重利诱商贾致谷帛用物轻法以懐其人数十年来婚嫁耕植比于土著羊牛马驼之属射猎贸易之利自金山青海沿邉诸塞蒙被涵煦咸安乐富庶忘战鬭转徙之苦久矣丙辰之冬闗中猝有变未两月遂及和林守者不知计所从出人大震恐并塞奔散防天大雪深丈余车庐人畜压没存者无以自活走和林无食或相食或枕藉以死日未昃道无行人方是时除吏率恇怯顾虑辞不往独公受命即行曰岂臣子避事即安时耶既至曰事孰急于赈济者明日告其长曰幕府谨治文书数实钱谷知前遇事变无甚费失上下因为奸利取且尽徒有粟五万耳民间粟石直中统钞八百贯安从得食请急赈之大人人三斗防小六之一即亟请于朝曰仓储无几民与军俱天子赤子赈民饥将乏军兴谨储之则坐视饥者之死不得已饥者急在旦莫已擅发愿急募冨商大家先致开平沙静附近之粟别设重购实邉勿惜一日之费为经久虑幸甚中书省以闻天子为遣使防视赈饥且下令曰有能致粟和林以三月至石与直五伯千四月至石与四伯五十千五月至又减五十千至皆即给直贾运踵至不三年充实如故乃为成法使勾稽考覈参伍钳制以相承吏守之勿敢易于是沿邉诸王多泛索公持法一不予王怒使人谓公钱岂尔家物公独曰有司知给军事非军事诚不敢擅与且谨惜撙节非为已私王幸察亦无以为罪皇子安王是之褒以衣一袭吴王亦知公徒行予名马公受而倾橐偿其价和林禁酒法轻不能止中书更奏重法罪至死令下三日索得民家酒一缶赵仲良等五人当坐省府论如后奏公持不可曰酒非三日成者犯在格前发在格后当用后法论当坐犹当用诏书审复详谳乃奏决无敢擅杀众不可公独上其事中书省刑部如公言其人皆得不死人知公有明决争者悉诣公公曰我不得治有司事叱遣不去卒得一言则皆服而退和林既治事日简乃即孔子庙延寓士之知经者讲说率僚吏往聴至夜分休孔子庙故丞相顺徳忠献王所筑未成而王薨至公始卒其工朝廷知公功使者往来必抚问慰勉监察御史按事至邉民数百人状公行事卓卓者数十上之御史以闻而公与同列多异议代归百姓不忍其去行至京师卒公初以吏事为真定守山西姚公天福所推择既知名转补山西河东道按察司书吏用使者程公思亷荐为监察御史书吏转户部令史歴枢宻院中书省掾出官承直郎中书省检校官刑部主事枢宻院断事府经歴岭北省郎中终始不离吏事然皆有可称者在真定从其尹决狱竟大旱俄雨在河东所按问无自言寃者在察院从御史按事逺方能正色感愧折事令无敢失軄在户部从礼部侍郎髙公昉治白云宗狱浙西白云宗强梁富人相率出厚货要权贵稍依傍释教立官府部署其人煽诱刼持合其徒数万凌轹州县为奸利不法者能为明其诖误者出之田庐资贿当没入者钜万没入之良家子女数百当还民间者还之阅二歳五往返京师以具狱上在枢宻院军吏子孙当袭官其贫乏者至十余年不得调悉举行之天子使大臣行邉北方独以公从有弓矢衣鞍之赐在中书值尚书省立威势赫然中书掾多从尚书辟公独不赴泊然守局如常尚书省罢分鞠其铨选不法者黜夺必以理为检校官得工户二曺滥出财物数千收之得吏曹官资髙下失当者数十事正之在刑部能不用上官意出故犯者能郤时宰欲杀盗内府金而狱未具者能出主盗吏之使盗引良民者能删治其条例以便引用者在枢宻防事府能辨庻弟之诬其兄夺其官者总计之盖未甞一事茍废其职者也然和林之政伟矣我国家初以干戈平定海内所尚武力有功之臣然钱谷转输期防工作计刑赏伐阅道里名物非刀笔简牍无以记载施行而吏始见用固未遑以他道进仕公卿将相毕出此二者而已事定军将有定秩而为政者吏始专之于是天下明敏有材智操畧志在用世之士不繇是无以入官非欲以是名家趋急用也而世或专以善持长短深巧出入文法用术数便利为訾病者殆未尽也不然若公者其可以从吏起家少之哉公防不好弄寡言笑不妄交为吏视文书可否奉行不待请言者坐曹归即阖门不通问谒对妻子如严师友内外肃然好读书尤尊信大学及陆宣公奏议未甞去左右笃于教子余俸辄买书遗之子亦善学卒以儒成名如公志公之先赵之栾城人再徙真定曾祖元老祖诚考荣祖以公贵赠奉直大夫同知中山府事飞骑尉真定县男妣吴氏赠真定县君遗事具先茔碑娶刘氏封真定县君黒军万户义之孙征行百户诚之女子男一人天爵也以国子髙第授从仕郎大都路蓟州判官治公防以礼能不用浮屠者女三人适劝农司大使宫天祯次适张蒙次适承务郎河南行省都事何安道封恭人孙男曰渊于是公之年才六十耳虽久服官政皆佐人无所自遂方乡用遽没君子惜之铭曰
　　有肃苏公执徳不回渊嘿自持弗耀其材始时羣公好善已出孰学孰耕匪求乃得得不以求气直而昌謇謇舒舒何行弗臧直道若倨不利渉世我笃自信守以终始五掾大府位卑志行四命于朝弥光以亨頟頟和城兴王攸理控制朔易何千万里国人居之谷马云生尚莫往来矧周其情御史有简徒执以书孰害其人据义抉除天子徳音元戎往布曰尔从我弓马锡子再歴其方有法有恩其人识知掾语孔文狃安易挠我际其防以哺以缯幙府维邉人方懐公不少留见用骎骎而疾不瘳炎炎弗趋寂寂弗变当为而为当辨斯辨退而能思闭户深居制行甚严动夲于儒儒行吏师庻其在此有书满堂以遗其子子能习之亦允蹈之岂惟宦成朂公之私匪源无深匪流无长以承以传在此幽宫
　　牟伯成墓碑
　　隆山先生姓牟氏讳应龙字伯成甫故宋朝奉郎知彭州赠通奉大夫桂之曽孙资政殿学士正奉大夫累赠光禄大夫諡清忠子才之孙朝奉大夫大理少卿巘之子也淳祐丁未清忠公以国学博士言事忤时宰郑清之去国抵吴兴寓第而先生生清忠公喜字先生曰翁归稍长警敏过人日记数千言作为文章志趣髙迈清忠公以直道事理宗为时名臣登其门者一时人望先生皆得而亲之丞相江公万里参政杨公栋高公斯得端明汤公汉尚书刘公克荘至折行辈下之而高公荐之尤力此先生之始年也先生当以世赏奏京官輙譲其族父诸弟而咸淳辛未擢进士第时贾似道持国柄欺上罔下妄以伊周自儗众口和附因欲致先生乃好谓马相廷鸾曰君故与清忠游今其孙践世科诚难能幸见之当处以髙第先生拒之不往见及对具言上下内外之情不通国势危急之状考官异之而不敢置上第调光州定城尉人或惜之先生曰昔吾祖对防以直言忤史弥逺得洪雅尉今固当尔无愧也沿海置司辟为属未几以心疾乞告归飬而宋亡矣故相留公梦炎事世祖皇帝为吏部尚书以书招先生曰茍至翰林可得也先生不答留尚书愧之既而家益贫稍起教授溧阳州遂以上元县主簿致仕此先生之歴官也先生之母邓夫人故太史李公心传外孙也先生犹及见太史每接语终日而先生史学端绪自此始大理公前国亡时已退不任事至是盖不出父子之间讨论经学以忠孝道谊相切劘若师友然自大官显人过吴兴者必求大理公拜牀下得一言而退终身以为荣而先生以元子侍左右见者感服一以为师表焉其于经皆有成说门人不能尽传行于世者五经音攷若干巻而已先朝文献渊源之懿日以旷逺时人无能言者或妄言以自诡輙牵合无据先生道其官簿族系月日乡里如指诸掌盖非直其强记如此亦故家习熟见闻而然也其为文沛然若江河之决不极所至不止时人以为似眉山苏氏此先生之为学也先生箪瓢屡空不以介意门生故人或有餽苟非义不受与人交乐易真实不以矜厉为容谈笑倾倒援引根据不见涯涘居吴兴三世矣而风致犹故乡自号曰隆山先生示不忘其故云此先生之为人也先生娶杨氏奉直大夫知邵武军恪之女先先生五十二年卒再娶程氏朝奉大夫将作监绳翁之女杨程皆眉山诗书故家也男子五人必逺必大必达必胜必昌其三人早世今必达必胜在胜程出也女三人长适蕲州路教授陈琛次适建寜路知事云谦次适殷天锡先生卒于泰定甲子三月享年七十有八嵗以是年五月乙酉葬于湖州乌程县三碑乡兑山之原此先生之终也前先生之卒一年某始免先太史丧省墓吴门先生手为书命其弟以其门人乡贡进士陈润祖所述平生来告曰子之言可信于世盍及我时为我着小传某承命不敢当将诣吴兴拜先生防有国史之召不果泰定二年冬程夫人之弟江山县尹晋辅以先生之子必胜书来请某为碑铭曰先生之志云某惟家世仁夀与先生同乡里门户畧相望先生少先太史一嵗耳先生幸不鄙弃托之以言是有以处某矣其敢以固陋辞虽然仅能书所得而知先生者庶其可信也其不知者固不敢言言固不信矣后之君子信其所可知则其未尽知者可推见矣故为铭曰
　　学孰为博寳藏有作运化参错掇拾偏驳欺世之怍文孰为雄江汉之东浩浩不穷补苴弥缝嘻嘻粗工有余而藏不足而张我懐先生岂私其乡斯文有传百世不诬铭以信之不其逺乎
　　桐乡阡碑
　　故赠某官封马公某以大徳五年守光州有恵政后官闽中以皇庆二年卒嘱家人曰光吾桐乡也我死必葬诸其子祖常奉丧北归至于光葬焉表之曰桐乡阡云某与祖常尝在太史故属某识之按公家世厯官行事月日已具神道碑此独着其系光者以示光之人焉初金人侵宋江南宋逾淮设闗塞列保障而金之窥光者自陈州出宛丘新息坦途千里无天险可恃故光之不得寜居者垂二百年毎兵至郡豪辄率其众走保金刚山须事定然后敢出是以国家既尽有宋地且七八年始知出降而光得以成州然耕者不足周其土来占田籍者皆四方之人也仁人君子固亦防然重有感于斯已夫方是时公以有为之才抚新集之众甫及三年而自信夫千古之托岂偶然哉惜乎举措之微有不获尽知者矣独闻在郡时有请嵗税光畆出粟十万者公力持之卒不征光人掇茶山中以为佽运司行茶法江南嵗有吏索光人胁重贿山谷之民尤病公卒惩之使不敢复至乃立学官而躬教之谓司马公实生是邦象而奉祠示之徳行规以革其顽鄙若此者光人之所以思公而公亦以自信者与昔人之所谓相乡者良由是噫计公之去光而归葬至于今久矣昔为公民者少者壮而壮者老矣父兄长者亦有以诏其昆弟子孙已乎今天下日已治平光为内地取赋有恒制民生无与乎外事地力完而生物敏资用给足然道非賔旅所通出无车马货财之交无所耗乎华靡民之易治益愈于昔国家法令修明择吏谨审代公而治者其迹可数也郁乎兹阡岂直系光人之思哉理吾光者可以有所览观矣马氏本西北贵族由兵马死事号曰马氏而光之有马氏自公始祖常进士髙第为代闻人诸弟若子相继以文学入官来者未可量也故特着之以俟夫考世徴徳者是亦光人之志也
　　户部尚书马公墓碑
　　世祖皇帝之初拔用豪杰恒出其望外天下既平思与民休息乃定制立则俾守其成非积嵗时习故事者不尚也成宗皇帝数十年间遵以弗失故吏治无大变易民庶宴然可谓极盛者矣方是时公卿大夫往往深沈敦厚有大山乔林之意若尚书马公温恭在躬乐善不倦政本于学退然若不能者今其可得见乎公讳煦字得昌姓马氏大父信赠太中大夫轻车都尉扶风郡伯夫人两薛氏并赠扶风郡太君父公和磁州提领劝农官赠正议大夫轻车都尉扶风郡侯妣刘氏赠扶风郡夫人初马氏居磁之滏阳不知世次至劝农公以能官见推于时而弟天骥方治书御史府一门之盛已着州里外家刘氏菡萏有异花或以为瑞徴而占之曰是当在其女子之子其后公与其兄河南提学曙国子助教昉从乡先生大卣杨震亨学并为闻人而世遂以为传信矣公以至元初补大司农史转辟御史台掾十五年拜行台监察御史秩满佥江西提刑按察事二十二年除荆湖行省贠外郎改庐州同知二十六年除江淮行省理问官二十八年除江西行省郎中元贞元年改山南亷访副使二年行泉府卿大徳三年拜户部侍郎四年迁中书左司郎中六年出守济宁至大元年移守湖州三年召拜刑部尚书延祐三年以户部尚书致仕入官四十年凡十四迁自奉议大夫至正议大夫八进秩治绩之着不可胜纪其尤闗民事者可书以传焉在行台时湖广省臣托俘虏之籍私孥其人万家无所诣愬官亦莫敢正公按还之为民时军事未尽息江上运输方急督运者怙恣輙匿粟五万斛自入而以风水为觧公抉而夺之还付吏江西之民吉州尤号富庶为吏者纵欲以求获民不堪命俗尚气常百计求直因得善讼之目实由贪残廹之非素然也公行部劾治其暴横者监州一人而亲至学校礼其耆旧与为賔主进子弟而教之风化丕革朝廷以内附既毕大料民新版籍自淮至于海隅不知奉行民多惊扰公在庐州令其民家以纸疏丁口产业之实掲门外为之期遣吏行取之即日成书庐民独不知害佐江西幕时值行省复为中书尽去尚书旧吏独留公一人其所部郡择民甲户主仓库民新附不识法又恇怯不任事率为吏卒攘窃及岁满必破家杀身至其子孙不能偿每受更有司擅为上下与夺而尚书省治财急害尤甚公曰冨人狃安豢宁知官府不败何待此为患无已时当用精强吏代之遂为定式仓库无阙事吏更以劳赏进用至于今便之时民既又以叛告大家者长吏为震动而告者贿民幸亟捕治之公持不可曰叛当有物色踪迹遽以一言大索比得实已破家非一人矣白遣所信吏往察果妄坐告者如法此二者江西人言及之犹感公不忘也守济宁时有重车过济州桥桥危马逸车下注有妇人行不及避死轮下有司论御者辟公曰此无杀人意释之徒责金以给塟其在湖冨商有佣舟师至他郡者溺死或嗾舟师妻讼商杀其夫兾得贿商不与又不贿吏吏诬商成狱又有二人同市饮者后三日其一人死旣塟或訹死者子讼同饮者同饮者不贿吏吏亦诬之成狱公一见皆释遣而豪家殴人至死纳井中以溺闻吏成其狱公曰无溺状讯之得实遂竟之其精敏平允类如此冨家私田跨县邑赀无算援结大官贵人如平交气势出守令上逺甚析其户役为十其等在最下赋役常不及已而下中户反代之供输莫敢何问公因买丝之役防而均之遂无所逃邻郡多法焉胡安定先生墓见夺于何山浮屠公迁之髙原而祠之置守冡二家撤淫祀二百区兴学校筑塘泺严保伍惩豪纵蠲烦扰皆有成法二郡之民思之不减于江西矣是故达尔罕公之为相也病选法之滞公适左司考歴代典故白之深为丞相所敬重至遣其子今平章博公礼之以为吏师在户部时天子遣使分道问民疾苦公持节河东举措废置缓急先后号为得体于是朝廷属意大用公而公益自信久矣一总大司冦不得行其志而去遂终厥身岂不惜哉然公于读书尤深于易老子常自号观复道人大行之麓有神麏山者泉石幽胜公既归遂日与门生羽人息游其间不以富贵往事介意其所存固非人所尽知者矣不然公之所能至岂不足如他人哉而时之人卒敝于世故视神麏之乐不能以彼易此者多矣公又何憾焉公以延祐三年卒年七十三娶彭氏先卒又娶夹谷氏皆扶风郡夫人四子皆早世用从孙某为后用公荫为某官女一适侍仪舍人贾某马氏之茔始在郡西南阳城里今塟屯川者自公始后几年为泰定二年立碑神道贾某始来求为铭铭曰
　　神麏之阳滏流洋洋有赫马宗世为之望望之儗儗有梓有杞桓桓劝农侃侃御史爰暨中书中外践更宜秉国钧以究其成善止弗蹶亦未期耋有緌琼缨临滏以洁轩轩乘车没齿走趋孰不懐乡存其几余思表令徳勒辞比事匪孙子是遗用宪国士
　　洛阳杨氏先茔碑
　　承务郎中书刑部主事洛阳杨益谓国史虞某曰北邙之北有重冈蜿蜒嶞为袤平曰杜村之原者古沟四周涨潦溢流注合于瀍南沟之渚渟涵深碧有龙居之歳旱不竭乡人禜焉我先茔实临之沟外有道车徒所经东陇南阜隠若城郭西独虚敞风气宣通宅是奥区二百余年矣曽大父仕金为中原酒使金亡酒使殁兵中兄弟五人逃难莫知所之独大父自平阳得归奉先茔大父之防先人以为兆域虽存世次不可考惧昭穆失序则无以妥先灵也既卜地茔西以塟大父而别立石以表故茔未果先人殁祔塟大父之次自有志太史其为着故茔之铭以成益先人之志子孙虽散防他郡归而犹有考焉则益之愿也按中京君讳徳全平阳君讳仪字子仪讳庭实字献卿者故南阳府判官益之父也益方正有才气歴仕风宪在朝为名士方见进用盖其所积者逺且厚于此可见故为之铭曰
　　北邙之累累兮何千百年披榛寻丘兮孰无故先徒死不还兮言遭变迁既薉复治兮杨氏之阡徃者莫纪兮知者三传有子立朝兮孙曽以延时平世逺兮文存石坚
　　国子助教李先生墓碑
　　东明李先生为国子助教时某后至与先生为同官先生所居斋诸生多年长豪俊之士先生朝夕授之经恳欵有程方重纯笃授业者知以质行为贵某少先生十余岁尝观其不可及以自励方是时平章政事髙公昉故翰林学士元公明善皆先生乡里雅敬先生而髙氏又与先生家连婣二公赫然用事于朝先生嵗时往来之外未尝有所私谒处士张子素好立竒行自表树瓠冠布衣刺口言天下事常傲视一坐人亦少先生数岁先生以乡里待之甚勤至子素益加敬爱尝从驾上都分教诸生之在宿卫者比还中道驿吏告乏马以牛车进先生食已摄衣升车无一言驿吏更相诮以为不当靳长者而从者亦愧服先生居成均五六年有传其子好文所着古文数十篇至京师故御史中丞张公养浩与元公皆以文学自任一见惊异即列荐之于朝先生慨然曰斯文之事属诸吾儿可也至治末集自江南召还则先生已去世而好文登进士第歴史馆成均奉常复得为同朝集见其深靖有学未尝不叹先生之有子焉好文来言于集曰昔先君子之在朝也招抚府君之墓得姚文公为之铭郓城府君之墓得阎文康公为之铭先君子殁而诸老尽矣同居成均者惟子在焉敢请铭集诚不敢附二公之后而与先生父子厚善其敢辞按李氏世居单州讳访金义军提控生子聚金亡徙大名之东明大帅阿穆兰版授军民招抚使生庭玉郓城令先生第三子也讳凤字翔卿一字舜仪幼嗜学休休不废从乡先生孙曼庆学诗久之曼庆谓先生曰诗吾无以加子矣其为义理之学乎先生乃屏絶金末律赋旧习而究伊洛之遗书寒暑不懈尝鬻粥未熟而临巻有得不知釜之焦也初从太史氏测景阳城留居嵩颍间读书三年而后归为郡学郓城病还东明逺近学者从之常以百数稍迁广平学正大徳丙午始除国子助教在官两考余有司以常格除临朐主簿到官未久即去之延祐丁巳八月己酉终于家年六十有四以好文贵赠从仕郎郊祀署丞加赠奉议大夫太常礼仪院判官骁骑尉追封东明县子夫人王氏故太医院使康懿公安礼之从子也通经史善相其夫教其子以有成初封宜人加封东明县太君就养京师安贫而笃于礼至顺二年十月甲子卒年七十有七子一人好文也女适王思柔孙三人沐浚潞女孙二人皆防好文奉母丧还东明将以三年三月丁酉合葬先生夫人于黄头里之先茔先生雅好岩壑而所居逺于山得竒石积诸斋前以为山日对之吟讽先生著书甚多而不甚存藳所存者有诗数百篇曰西林集西林先生所居也铭曰先生之容郁乎山岳之苍苍先生之懐浩乎河海之泱泱用位不多敛而归藏子以文兴于先有光我表西林永世不忘











　　道园学古録卷十五
　　钦定四库全书
　　道园学古录巻十六
　　元　虞集　撰
　　碑
　　御史中丞杨襄愍公神道碑
　　泰定改元诏书以多尔济中丞为特们徳尔所构害命昭雪之三年月日特赠思顺佐理功臣金紫光禄大夫司徒上柱国夏国公諡曰襄愍明年月御史台奏用其子武备库提防布哈佥河东山西道肃政廉访司事布哈既拜命乃泣而言曰惟先臣之死于是七年矣陛下幸昭雪而赠防之固已释寃愤感德于地下臣虽万死惧无以报称顾于法得立碑神道愿载其事于贞石以昭陛下之明圣敢昧死请明日台臣以闻制曰可且命臣曰汝某其具书以文臣再拜稽首而言曰多尔济事具见明诏天下咸共闻之臣敢具终始可征者武宗皇帝方宾天皇太后在兴圣宫以特们徳尔为丞相逾月仁宗皇帝即位遂相之居两嵗得罪斥罢更自结兴圣左右至为折辱宰辅挠制中书讽以再相既而居位怙势贪虐凶秽滋甚中外切齿羣臣不知所为于是多尔济自御史中丞拜中书右丞又拜平章政事稍牵制之而多尔济自侍御史拜中丞慨然以纠正其罪为己任上都富民张弼杀人系狱时宰使达努胁留守出之乃强以他奸利事不能得丞相坐都堂盛怒以他事召留守将罪之留守昌言达努所干非法不敢从他实无罪丞相语绌得解去而中丞已廉得时宰所受张弼赇钜万达努犹数千使御史徐元素按得实入奏而御史达聂沁又发其私罪二十余事天子震怒有诏逮问时宰匿兴圣近侍家有司不得捕天子为不御酒饮者数日以待狱竟尽诛其达努同恶数人时宰终不得中丞持之急兴圣左右以中防召中丞至宫门责以违防意者对曰待罪御史奉行祖宗法必得罪人非敢违太后防天子仁孝恐诚出太后意不忍重伤咈之徒罢其相而中丞亦迁集贤天子犹数以台事问之对曰非职事臣不敢与闻所念者特们徳尔虽去君侧反得为东宫师傅在太子左右恐售其奸则祸有不可胜言者其后仁宗弃羣臣英宗皇帝犹在东宫特们徳尔复为丞相乃宣太后防召萧拜珠多尔济至徽政院与徽政使钖勒们御史大夫图塔哈杂问之责以前违太后防之罪对曰中丞之职恨不即斩汝以谢天下果违太后防汝岂有今日耶又引同时为御史证成其狱顾二人唾之曰汝等尝得备风宪故为是犬彘事耶坐客皆慙俯首即起入奏未几遽称防执而载诸国门之内俱见杀是时风沙晦防都人恟惧道路相视以目及天子即位诏书遂以诬罔大臣为之罪名焉其势既成睚眦之怨无不报太后为之惊悔而天子久亦觉其所谮毁皆先帝旧臣滋不悦未及有所论治而病死会有天灾直言会议廷中集贤大学士张珪中书参议回回皆曰汉杀一孝妇三年不雨萧杨等死岂直一孝妇乎是时特们徳尔诸子列在禁近威焰犹炽闻者失色言终不得达及珪拜平章政事始入堂署事即告丞相拜珠曰赏罚不当枉抑不伸不可以为治若萧杨等寃何可不亟昭雪也丞相韪之特们徳尔之子相继以赃败遂籍其家然昭雪之事终至治之嵗不遑暇及今上皇帝入继大统诏书首以为言褒赠哀荣相踵而至幽明两致其感动焉于乎粤若我仁宗之仁孝文物大备英宗果锐法度修饬自古帝王之有德有为者未能与并伦而一特们徳尔常因国有大故乘间用事以伤平明之治天人共愤久矣然卒保其首领以没而忠臣直士为所诬构者乃有待于久而后明焉此其人深技竒数亦非常之材也乎方其盛时宦寺固结于内术智为用于外几莫如之何者其计亦畧得矣而能婴其锋者一二正人而已卒皆蹈死而不悔天下后世闻其风者固欲考见其人之行事以表忠直之终不可泯者焉然则若多尔济者臣敢不叙次以塞明诏之万一谨按公名多尔济姓杨氏世家河西宁夏祖实喇赠推忠佐运功臣太保金紫光禄大夫柱国追封夏国公諡忠定父实喇唐古特赠推忠翊戴功臣太傅开府仪同三司上柱国追封夏国公諡康靖公少孤与其兄始龆齓知自植立语言仪观已如成人兄弟相励以勲业当时固以大器期之事仁宗于藩邸甚见倚重大德丁未从在怀孟闻朝廷有变将北还命公与李孟先之京师与右丞相达尔罕定议迎武宗于北藩仁宗还京师讥察禁卫密致警戒仁宗感焉至亲解所服带以赐既佐定内难仁宗居东宫论功以公为大中大夫家令丞日夕侍侧虽休沐不至家官事亦决于宿次众敬惮之会兄卒涕泣不胜哀仁宗怜之存问优渥待寡嫂有礼待兄子不异已子家人化之循循然毋敢失辞气进正奉大夫延庆使武宗闻其贤召见之仁宗曰此人诚可任大事然刚直寡合上顾视之曰然然终不及用也仁宗始统大政执误国者将尽按而诛之公曰为政而尚杀非帝王治也上感其言特诛其尤无良者民大悦服上与中书平章李孟论元从人材孟以公为第一上是之拜礼部尚书初尚书省改作至大银钞视中统一当其二十五又铸钱为至大钱至是议罢之公曰法有便否不当视立法人为废置银钞固当废铜钱与楮币相权而用之昔之道也国无弃宝民无失利钱未可遽废也言虽不尽用而时论是之迁宣徽副使御史请迁公台司上以宣徽膳用不会嘱公领之未之许也有言近臣受贿者上怒其非所当言将诛之张公珪为御史中丞叩头谏不聴公言于上曰诛告者失刑违谏者失谊世无争臣久矣张珪真中丞也上喜竟用张公言公拜侍御史上宴闲时羣臣侍坐者或言笑过则上见公正色为之改容有犯法虽贵幸无所贷而谮言兴矣赖上知公深谮不得行未尽八阅月拜资徳大夫御史中丞中书平章政事张闾以妻病谒告归江南据河渡地夺民力公以失大臣体劾之张闾罢江东西奉使威喇不称职权臣匿其奸冀不问公劾而杖之威喇愧死御史纳琳言事忤防上怒叵测公救之一日至八九奏曰臣非爱纳琳诚不愿陛下有杀御史名上曰然则其左迁为昌平令昌平京邑地近而境隘民劳而事烦凡期会供亿令稍非材恒不免捶楚以是苦之公又言曰以御史宰京邑无不可者然以言事得左迁恐后之来者惩创无肯为陛下言者不得请数日上读贞观政要公侍侧上顾谓曰魏征古之遗直也朕安得用之公对曰直由太宗太宗不听征虽直焉用之上笑曰卿意在纳琳耶赦出之成尔直名有上书论朝廷阙失面触宰相宰相怒取防囚之司冦将杀之公曰诏书云言虽不当无罪今若此何以示信于天下果诛之臣亦负其职矣上悟释之于是特加昭文馆大学士荣禄大夫以奬之且以重耳目之寄时位一品者多乘间取防邀王爵赠先世或谓公眷倚方重茍言之可得也公曰家世寒微幸际遇至此已惧弗称况敢求多乎且我为之何以讽励侥幸者迁中政院使未几复为中丞迁集贤大学士而死时年四十二娶李氏同知诸路人匠总管府事某之女有妇道先公卒追封夏国夫人子一人布哈也后夫人刘氏同知徽州路总管府事某之女公死时权臣将夺以畀人夫人翦发毁容以自誓乃免封夏国夫人子一人文殊努亦克称其家者公魁伟人也寡言笑无鹰犬声色之好奬善如不及嫉恶如仇雠用人必当其材能故一时风纪号为得士论政事必合于义理正言无所徇丽临患顔色不变凛凛乎古大臣之风焉其墓某处凡公之行尚多可述者不悉具特书其闗于国事者如此故系之以铭诗曰河源西陲厥风劲强豪杰时兴为国骏良骏良伊何忠亮正直柔不为随刚不为绌昔在仁宗治功安成文和武宁咏歌太平躬为孝恭以事神母教言时来有顺无否或闯其几不驩以呻投巇胶箝窃秉大均天子曰嘻诚有虓猘彼为无忌我则有制维时襄愍执法在中侃侃犯危以折其冲太母尚慈天子尚孝神不防兕稽我天讨国有大故结忧慈闱彼独何心假时逞威朝衣载市家愤巷哭日莫风起百身莫赎人亦有言害生于恩忍为凶残遑防有君君子可杀名不可灭天定人复幽枉卒雪明明天子别于奸忠敷言万方大道为公至荣极褒岂止哀死劝忠方来禄施孙子春秋之义诛意慎微咨示来者尚征臣诗
　　大宗正府伊克扎尔固齐高昌王神道碑
　　古者大臣有勲劳于其国则范金为鼎彝而着之以铭近古以来凡颂德纪功者于庙则有丽牲之石于葬则有下窆之碑因而刻文焉于是推而树表神道则有趺首丈尺之异以别等衰知礼者未之有改也我国家六合混一人文具兴王公大人之家率是而行之其盛大有加于昔者矣泰定五年春荣禄大夫玛噜来告曰昔我先世胄繇高昌未内附以前者事逸不可攷自归国朝曽大父大父至于我先人歴事祖宗至于今且百余年而我先人在延祐中遂啓王封于故国朝廷之恩徳重矣先人之殁已二十五年今葬诸城西三十里之田村者法得树碑神道凡十有四年而未及刻者非敢缓也诚愿少有所建立以报称万一嵗月逾迈大惧湮没今愿有请于太史氏赐之文而刻诸某尝闻之故事正六品以下官中书奉勑署牒以命之牒具中书官位最尊者令也署牒者自丞相以下而不敢以烦令惟皇太子立必兼中书令枢密使皇太子既受册即中书上日独署一牒明日省臣以其名闻天子即以宣命超拜五品官其人自非素亲近有誉望最于羣臣者不得也仁宗皇帝既平内难武宗皇帝即位立仁宗为皇太子令中书如故事所署勑则玛噜也内外大小之臣咨嗟感叹以为不可及焉国家之制受分地而建王爵者自非宗藩大戚莫能得元臣之有功以建国者则或有之亦不常见也惟羣臣得推恩先世者五等之爵视秩为差即受姓之望或所居之乡以命之至于昔有名号尝以君长来服之国有司不敢拟授焉而玛噜之父伊埒格仁宗皇帝特诏追王其故国且诏曰此异数他人弗敢援以为请呜呼不亦盛乎攷诸其客傅溥所为行状盖扎吉尼生托音托音生伊埒格伊埒格生玛噜也延祐二年扎吉尼赠金紫光禄大夫司徒上柱国追封凉国公諡康武夫人追封凉国夫人托音自赠资徳大夫中书右丞追封蓟国公諡安定夫人察克追封蓟国夫人加赠太保仪同三司上柱国改封凉国公諡安僖夫人改封凉国夫人伊埒格大宗正府伊克扎尔固齐自赠荣禄大夫平章政事柱国追封蓟国公諡忠靖夫人伊噜格勒追封蓟国夫人加赠推诚宣义保徳功臣太傅开府仪同三司上柱国追封高昌王改諡曰庄肃夫人改封高昌王夫人皆学士具诏草付主者行之賛书具在然则请列叙其世而刻之以文礼也昔在太祖皇帝时睿宗皇帝以皇子在藩邸刚明英伟赫如天人左右仆从侍卫之臣茍非其人不在兹选而康武公以幼稚之年出入帏幄宫庭之内一服御一食饮事体甚重必以属之治稻田者为户三万所以供汤沐俾治焉抚其人以尽其力敏其生以给诸用不营一豪之私由是邸中人甚敬畏之是时草创无阑入之禁或造至帐下自康武掌门卫然后以事出入者进止不敢逾分凡宴饮贵属咸在酒行或醉失顔色以康武执法为监毋敢哗安僖公当宪宗皇帝用兵于蜀时以宿卫子孙善骑射得从战比有功世祖皇帝在藩邸定难于朔方又以谋勇见任使奉公忘私家用不给上闻而赐白金以两计者三千五百帛以车计者五拜受至家曰恩惠岂可私辄以颁诸族人故旧之贫者裕宗皇帝为皇太子慎择辅翼主金帛者于职为要以其廉也特以命之而庄肃王之生实中统建元之嵗也宗藩纳延起兵内向世祖皇帝亲征是年王廿有六以扈从在行宣力奋击为上所知从官多其父辈行皆叹其能自立如此成宗皇帝之抚军北方也命之在行尝出所御服赐之世皇宾天成宗进绍大位以京师之浩穰也四民杂处逺迩异集擿伏奸慝必资隼击命为大都兵马都指挥使赐钱六千五百缗又以泉南之地外接海岛颿舶互市蛮夷交闗非慎密者不足以当其任命以为泉州市舶使且佥闽海省事以重之不拜大宗正者国族之事隶焉或得罪莅其刑罚盖祖宗建国之初官制之旧惟此而已遂命以为大宗正府伊克扎尔固齐又有鹰房数百人盖裕皇潜邸元从之亲臣也兼命领之而指挥之任如故于是内而宗亲之家外而豪杰之民素知其威重毋敢犯法焉美髯长身风度高凛都人望之固以畏爱之矣或过市小民有殴詈之讼立马诘得是非虽戴雨立泥必防讫乃去请托无所及京师肃然谓之神明夫人尤以刚正严肃助其内治然每有恩赏必均及微贱故能成其家云年四十五而卒夫人后三年而终子一人玛噜也自事仁庙于东宫歴家令率更令府正典牧凡东宫营膳虞衡之事无不掌焉朝廷之士莫肃于宪台自监察御史治书侍御史无不居焉及仁庙登极凡留守太医利用宗正功德之事无不统焉无日不在上左右或以休沐出必亟召常命之为平章政事力辞不拜人犹以是称之云大承华普庆寺者仁庙所建佛祠也出金谷之产以资之丰赡无算特命以为都总管仁庙宾天奉神御于寺中至令领焉仁庙尝竒其材命为学读书由是折节下士积书万巻朝诵莫惟未尝去手几若儒生焉孙曰鼎珠达尔玛防喇实斯多尔济呼图克特穆尔额森特穆尔皆就外傅无绮纨之态时人以为难能呜呼王家先世之积至玛噜而始发自玛噜之际遇至先王之封益隆岂不显哉我国家启自龙漠诞受天命锋旗指向如风偃草国邑之大部落之细强者无所用其力知者无所施其谋靡然内属而臣服于是拔其豪杰而用之执干戈以为爪牙侍帷幄以为心腹推至诚以待之无新旧远迩之间故能得其懽心而尽其死力以成天地涵育之大焉然今高昌之人内侍禁近外布行列语言文字之用尤荣于他族而其人亦多贵且贤若王之家又方以文学承之盖高昌之所鲜有者也呜呼休哉故为铭曰于皇仁宗如日行天下被万物昭苏惠鲜匡直辅翼亦以振德孰非吾臣而不贲饬何功无报何德无褒常如薄酬不究臣劳咨若宗正执戈辇毂无贱无贵不暴以肃慨思其先既忠既勤歴时孔多是曰世臣尔有令子在我左右粲其有文以効职守乃眷高昌悠悠故乡虽不及生往追以王邈乎防升歆此异数在尔孙子实受其祚于维仁皇风马云车顾瞻下土梵宇渠渠牢羞膳芗既甘既防率循敬共思致先畤先皇之遗托兹别祠天子弗忘永言孝思嵗迁月移夙夜无替惟皇累朝臣亦四世保功实难在尔后昆赫赫王封永思其存
　　蘓达蘓氏世勲之碑
　　至顺二年四月丙辰中书省臣言圣上幸念侍御史戬多卜赠其祖父以官而封之赐之金币俾得以勒碑先茔其碑之文请以命奎章阁大学士臣阿荣侍书学士臣某等其凡役请以命甘肃行省属诸郡县有司而攻石之工请取诸荆王之府上可其奏明日戬多卜以其僚治书侍御史臣马祖常所述家世嵗月官簿行事之实来告臣等谨奉诏次第而书之维国人之贵者有蘓达蘓氏昔在太祖皇帝龙飞朔方肇基帝业时则有大勲劳之臣实佐兴运最贵重者四人时为四杰其次四则蘓尔噶勒实勒齐拉衮巴图尔也初父子俱事太祖以忠勇见知主以衣物相易以缔交相谓曰谙达葢永以为好也上尝与昭齐拉衮战不利其父子率族党夜攻之昭齐拉衮遁脱太祖于难自是凡征讨之事蘓达蘓氏以功多着上赐之名而世宥之曰达尔罕国家凡宴享自天子至亲王举酒将釂则相礼者賛之为之罕扎非近臣不得执其政故以命之宿卫之士必有其长为之集赛官亦非贵近臣不得居其职则以命之而齐拉衮巴图尔之子阿喽罕亦以恭谨事上上尝被创甚阿喽罕百方疗之七日而愈事具信史太宗皇帝时命太子库腾镇河西阿喽罕之子苏尔苏图从太子生子曰哲伯特穆尔王苏尔苏图夫人穆呼哩为保母太子薨哲伯特穆尔嗣镇河西以苏尔苏图之子唐古岱领集赛官及所属军匠保马诸民五十余年内赞府事外着边职绩年七十六而殁葬于西凉州其夫人呼图克岱巴约特珍氏能修妇职以相其夫年六十而殁其墓在永昌府子男凡几人戬多卜其长子也领王府齐哩克昆努图克齐巴尔齐保齐哈必齐军民诸色人匠至治二年授朝列大夫永昌路总管泰定二年迁中顺大夫授本路逹噜噶齐三年进亚中大夫王傅府射天厯元年皇帝入正大统明年伊蘓额布根荆王入觐荐其从行者五十人备天子宿衞戬多卜实居第一人奏对称防拜奉议大夫同佥太常礼仪院寻参议詹事院事俄拜监察御史中书省左司员外郎御史台经歴治书侍御史陞侍御史于是制赠其曽祖父母祖父母父母某官封今立碑于西凉州之先茔臣等深仁厚泽其加于臣下皆可谓敦笃而不忘者矣重念蘓达蘓氏之先以瑰伟杰特之材佐帝业于方兴之日又以戬多卜之忠慎才美践歴台省推恩先世而宠荣之何其盛也然则凡在子思上之德意安有不鞠躬尽刀以报称于万一者哉乃作铭诗以系之铭曰天启圣元笃生圣神谁其相之有杰其臣赞其猷谋佐其征讨以成大业万世是保名臣子孙因多贤才圣皇在御乃进乃来乃赞省议乃正台纪从容入朝侃侃济济天子曰嘻维臣之良自其祖考积徳以昌水求其源木循其本课忠责孝式彰令闻大河沄沄有阡在焉勒文贞防何千百年





　　道园学古录巻十六
　　钦定四库全书
　　道园学古录巻十七
　　元　虞集　撰
　　碑
　　徽政院使张忠献公神道碑
　　世祖皇帝既受天命乃定国都建号纪元立朝廷宗庙社稷官府以君临万方若稽古制定国本以系天下之心即其都邑立元子为燕王兼中书枢府之长未几册拜皇太子是为裕宗皇帝初世祖尽得天下之豪杰而用之以成大勲建大业而执事于东宫者文武才能之士彬彬可见矣乃若身受信任委寄之重终始宫府之事其忠爱之心信于朝廷着于简册则未有过于鲁国忠献张公者也公以至元二年见裕皇于东宫即受知遇常侍左右七年以父蓟州节度任官当外补裕皇爱其才留不遣后数年伐宋取之尽收其府藏贡赋输至于内府而析入于东宫者储偫充斥司会不能举其数十六年置都总管以治其货用命公为嘉议大夫工部尚书兼领之创法严整至于今守之十九年丞相阿哈玛特方用事妖僧高菩萨千户王着乘人心之不与构变图杀之时裕皇方从上北巡贼乃结党数百人伪为仪服器仗矫称皇太子夜扣建徳门啓钥而入直抵太子宫西门传令开宫门公方留宿禁中遽起叱户者毋得擅啓闗使语传令者曰他时殿下还宫必以旺扎勒赛音先请见二人则啓闗矣贼计穷往返数四气益索知不可绐循墙而南行且语曰前门可入也公侦闻之曰其诈明矣亟遣人走告守前门者而贼已至急呼阿哈玛特出与左丞郝桢俱为贼击死变起仓卒中外不知所为公遣宿卫士驰射击讨贼败得诈状贼诛死而宫阃晏然则公精审持重决防之力也枢密副使张易素称有权畧为上信倚故以宥密留京贼之入也传太子令索兵甚遽易不能辨其伪不敢抗以兵与之坐弃市而论者以为易知谋请传首郡邑公入告裕皇曰张易不察贼诈而与之兵罪至死宜矣而谓其预贼谋则无也大臣被罪而死传首则过矣裕皇悟言诸上而从之公遣士讨贼时右卫指挥使顔进在行中矢死而怨家指以为贼党法当籍其孥公曰吾实使之讨贼而死焉可诬也贼起变京城中至为伪太子故上与太子甚恶之狱起连坐者祸不测莫敢为言公挺身明此二人议狱者得致其平允云于是上更化相和尔郭斯革宿弊而新之公首荐易州何公玮东平徐公琰马公绍献州范公芳裕皇次第用之何参议中书徐为左司郎中范为右司郎中马为刑部尚书侍从以下因公言而见用者徧布朝着一时号为得人公惟贤才是达不以疏逺亲密为取舍是以能若是其沛然也是年冬十月立詹事院拜公詹事丞公内谨侍卫外肃僚属出纳缓急思逺而虑周得宫臣之体也则又曰辅导徳性则在于老成重厚有经术学问之士其闗系甚重也于是立宾客谕徳赞善等官召用上党宋公道保定处士刘公因曹南夹谷公之竒东平李公谦诸君子公每候宫中闲暇时身先后其出入使得致其开导之说二十二年裕皇即世詹事院无所受事时议将请废之虽宫府旧僚不能无惑志公抗言曰有皇孙在固宗社之所属人心之所系也奈何为此言乎廷臣以为当三十年丞相旺扎勒荐公曰昔妖僧之乱能审诈以御变者也遂拜中书左丞仍兼詹事丞是年世祖崩成宗即位追尊裕宗册母后为皇太后即东宫为隆福宫以奉之改詹事院为徽政院公为徽政副使余如故十一月进资徳大夫中书右丞国史院修世祖裕皇实录公以旧臣在中书习知典故预其比事之司焉大德二年拜平章政事力辞机务遂以平章之名预中书事徽政副使如故元贞大徳中皇太后母仪东朝保佑匡正之功天下颂称焉故徽政之任重拟朝省而公小心谨慎通练识大体事无钜细裁决可否待公一言而后定闻望所在莫或比隆五年改授大司徒徽政副使领将作院事凡宫室服御之事土木金石丝缕采色之工经公指授制作精异非众思所及受事者若怠且不中程惩之无少贷及以成功献必极道其善而赏赉之故人得尽其技而乐于趋事盖善用人之道也上以公老且病赐小车得乘以出入殿门谕之曰朕知卿必以礼辞诚念卿宫府之旧不忍卿步履之艰也其勿固辞既而又诏曰昔在东朝卿于事无所违缺朕素念之今佐朕理天下如詹事时朕所望也且具训于外庭时人荣之六年加光禄大夫公之事上涖官也夙夜无懈以家政尽属其弟九仪而故尝治园于南门之外作堂曰遂初花竹水石之胜甲于京师常以休沐与公卿贤大夫觞咏而乐之治具洁丰水陆之珍毕具车盖相望衣冠伟然从容论说古今以达于政理蔼然太平人物之盛于斯见之非直为一日之乐也然公之心未尝侈然自逸故东朝尝又赐之别墅或劝公可以少休乎公曰不然人臣有汗马之劳伐越之积既老而衰得谢而乐其余年礼固有之我受裕皇皇太后知遇致身若此报称之私惟日不足鞠躬尽瘁死而后已老臣之心也故以勤勚而终其身云公幼有竒质入乡校读书识古人之意以大器自许既归不忘其初裕皇幼冲时世祖命儒臣劝之学是以于儒术常留意焉公尝进言曰京师首善宜建国学以风示天下裕皇韪之学之有宫公实开之于先也大都之学在南城公曰昔尝游焉吾不敢忘也春秋舍奠于先圣先师公必具牢醴以相执事者二十余年不废又为学舍于四邑乡曰吾先人之所居也愿与其子孙昆弟讲习于斯焉好贤乐善出于天性寒俊之士四方来归因材而用之宗族乡里疾病死丧惸孤无以为依贫因无以为生者随周之皆有其道公德业之盛岂偶然哉大德六年十二月有大星陨于其第二十四日公薨年六十一追赠推诚翊亮功臣开府仪同三司太傅上柱国鲁国公諡忠献后二十九年为天厯三年其子锦结努世其官为大都留守天子建奎章阁以观图书而敦徳性特任之为都主管工事日见亲近上爱其能而思其父之忠也赐之神道之碑而命臣某着文以刻之谨按公讳九思字子有姓张氏其先大都宛平县邑乡人曽祖赠资善大夫中书右丞清河郡公諡安恭曽祖妣赠清河郡夫人祖赠荣禄大夫平章政事鲁国公諡康懿祖妣赠鲁国夫人父滋蓟州节度使赠银青荣禄大夫大司徒鲁国公諡庄惠妣赠鲁国太夫人公娶唐氏翰林学士承防托音之女弟世祖又赐以赵国文贞刘公秉忠之女今皆封鲁国太夫人子三人曰诚蚤卒曰楚通承徳郎同知织染杂造人匠总管府事亦卒曰锦结努嫡夫人唐氏出也公薨时唐夫人年三十锦结努方七嵗家法雍睦严而有教武宗皇帝在位母子相携持入见兴圣太后上嗟悼久之命加恩焉锦结努年十二已备宿卫甚称防意事歴朝皆有功今为奎章阁都主管公事资政大夫大都留守内宰隆祥总管府总管提调织染杂造人匠都总管府事兼领中兴武功库事孙三人同知之子曰安孙袭父职为同知织染杂造人匠总管府事留守之子曰寿童袭世职领隆福宿卫次曰福童张氏先茔在四邑乡茔隘故迁公之墓于良乡县之南原嗟夫国家建元以来至于今治平七十年矣京师贵富之家兴替消长于嵗时旬月之间何可胜数而公安富尊荣岂弟寿考而其子年在髫齓已起而继之精敏修饬有闻于时父子遭逢国家之盛无小间而圣上之眷遇方未艾不亦盛哉臣集奉诏纪实为铭诗曰
　　猗与鲁公盛德有容起事裕皇夙夜匪躬世祖圣神属国元子国有大政是询是理于穆裕皇仁孝以承孰佐天宫众贤彚兴肃肃以朝雝雝以养一人以宁万国咸亨明堂孔阳制度考文秩秩春宫亦谂多闻时惟鲁公进见退食辑思无遗以究厥职孰辅道义国有老成授几设醴公为导迎寳藏玉府礼在不会公视其总有正无悖臣作福威盗乘其间不虞突来公能识奸羣疑既亡宫壸亦固不轶不惊惟公之故文母皇皇圣孙之将隆福有宫万民所望徽音安安以出政纪匡之翼之公将其防相臣进贤虚左待之造于两宫有猷有为至元之治于斯为盛民物阜康法令修整耆寿俊乂乐乎熙辰公为咏歌以燕嘉宾时之方殷而公不待生荣死哀君子之慨顾瞻其家有木维乔衮衣朱轮相继以朝嗟此乔木岂维在宅南原有封亦长松栢松栢丸丸垂三十年有子孔嘉克象其贤佩玉垂绅入侍天子左有鼎彝右有图史天子曰嘻尔惟旧人宫中府中怀尔先臣神道有石可载功徳乃命太史着文以刻卢川沄沄西山峨峨山夷川湮兹铭不磨
　　宣徽院使贾公神道碑
　　国家之制凡禁近之臣分服御弓矢食饮文史车马庐帐府库医药卜祝之事皆世守之虽或以才能授任使服官政虽盛贵然一日归至内庭则执其事如故至于子孙无改非甚亲信者不得预焉祖宗以来冠带之家习于国事已出入左右儗于国人之族者盖甚少而于其间又能以直道不容有闻于当代若冀国贾忠隠公岂不伟哉公讳塔齐尔布哈姓贾氏世为大兴人王大父以甲申之嵗自大兴谒太祖皇帝于龙漠太祖方有志于天下从问全燕之形势阨塞户口兵实攻取之计论辨明敏俾在宿卫治饔事赐名实喇命其氏族视防古人从睿宗皇帝于和琳迎昭睿顺圣皇后于翁吉喇特之地甲午从太宗皇帝灭金戊午从宪宗皇帝伐宋攻蜀合州战有功世祖皇帝即位赐金符领尚食尚药卒赠嘉议大夫闻喜郡侯諡敬懿加赠推忠翊运功臣金紫光禄大夫太保追封绛国公夫人季氏赠闻喜郡夫人諡孝节加赠绛国夫人大父酬尼资方防时世祖甚爱之每坐之席下既长而骁勇从征云南跃马入水斫贼舰破其军己未从征鄂州有功卒赠资善大夫临汾郡公諡显毅加赠崇徳効节功臣仪同三司太傅柱国追封绛国公夫人毛氏上所赐宫人也卒赠临汾郡夫人諡靖淑加赠绛国夫人也父果勒齐勇而有谋能通诸国语时阿拉克布哈之役献马助军从北狩道值风霾昼晦贼乘间为乱击定之有功归领尚食尚药世职也歴尚膳使兼司农之长置宣徽院签其院事仍领尚膳使卒赠荣禄大夫绛国公諡忠靖加赠推诚宣力守徳功臣太师开府仪同三司上柱国追封临汾王夫人和卜察特安西王乳母之女也间习国礼武宗皇帝逆后嫁尝为女师以姆教相之故恩宠尤异封绛国夫人加封临汾王夫人临汾王八子公其第三子也幼以世臣子奉其祖父之职勤敏着闻授奉训大夫尚食尚药局提防世祖爱好人才于故家旧人尤所加念常竒公所为以为他日可当大任者巡幸征战无不在行亲征纳延之役军次亢海敌兵突至公驰入其阵斩首数十级身被十余创犹奋然无退志战功多论赏即赐黄金一白金二及亢海之冦乞降议者以为亲犯王师理在无恕公言于宰臣曰亢海吾人也或率之以叛岂其心哉今来降宜抚而存之固仁义之道也或窃议将杀降者于兵法为不祥其可为乎大臣以闻上深纳其说益信公为可用矣陞中顺大夫同佥宣徽院事自尔论政事得失公常预焉据理直言其气不慑廷中美之间常命公察乎宿卫之有才能可用者论荐之公列其名上闻因以得官庀职者亡虑数十皆称其用而赏赉亦称事有差时论翕然归之大臣以公之敏于事也奏陞嘉议大夫成宗立诏加恩旧臣公进正议大夫世祖在位三十七年而后崩成宗始即位宗亲诸王皆来会于上都刍饩燕享之节赐赉之数尊卑疏戚多寡上下之分小失等杀则弗当于其心故宣徽之事为甚难而公在职独以能闻故尝侍上燕坐中贵人往往指公称朝廷有人而上亦甚善公曰宣徽之事任卿足矣何待他人乎陞中奉大夫同知宣徽院事大德四年上弗豫召公入侍膳饮汤液凡太官尚医之事公兼视之必亲尝然后进及愈赐钞二万五千缗固辞上解所服衣赐之八年上尝坐舆巡游禁卫中见卫士戸陛间意甚勤恳感戴使人行劳之皆进曰臣等幸被番直衣赐以时饘粥充给诚荷陛下厚恩然宣承有法使臣等均受大惠者则宣徽院能官塔齐尔布哈其人也上悦赐贯珠衣一驸马齐尔济蘓以酒得疾上命公防医医得尽其方疾愈还报上又悦超拜宣徽使公固辞而感慨言于上曰臣之所以致身于此者非臣之能也自祖宗来先臣服勤于兹者二世矣国恩诚甚厚而官品之隆未尝至此何敢有加于先臣乎有诏褒赠行封自其曽祖以下凡三等而三世夫人皆有号諡当是时推恩之典未大行独二三世家得之而夫人之諡尤异典也九年朔方克噜伦之地嵗大风雪畜牧亡损且尽人乏食其部落之长咸来号救于朝廷公为之请官市駞马内府出衣币而身往给之全活者数万人还报赐七寳笠以旌其功十年上病甚公视疾之谨如前嵗而加忧焉及大渐公揆正义以自处无所挠惑武宗入继大统深嘉其忠进阶荣禄大夫遥授平章政事商议宣徽院事行金州新附军万户府逹噜噶齐至大二年上大赉北方军出内府金帛钜万择使将指以公明习典故知军中事宜又能用心不惮劳险有足任者因命辽阳行省平章与之偕即军中与太师伊彻察喇定议而给之公偏歴和琳北金山杭爱巴尔斯图等处恩食均布人情胥悦无异辞声名溢乎北境守边诸侯王服其廉慎皆累章以闻上深善之拜宣徽使命章佩监卿出兼金之带于内藏即其家以赐三年上御便殿访羣臣以治道公陈生财俭用之法以为治国安民之实条目详尽同列皆以为莫及上多采用进光禄大夫余如故仁宗皇帝即位以旧臣进阶金紫光禄大夫加赠三代官皆一品延祐四年朔方又以风雪告公复为请如大德时更出私家马二百以充用上酬其直弗受解御衣一以赐之公在宣徽以四方为政之供悉出民力托恩幸以求泛赏辄裁正之小人固已多不悦矣同时为宣徽使塔齐尔私取海舶之货公曰此军国之赋为数甚伙非人臣所得擅塔齐尔甚衔之王廷显亦使也而蒙赐当买玉带赐其直三百定以太官市羊之钱充之公又执不可而不悦滋众矣七年仁宗崩公以疾辞去位塔齐尔稔恶以累上章譛害公闻者伤之塔齐尔既以大逆伏诛而公事得白有司请赠推忠宣力守谅功臣太傅开府仪同三司上柱国追封冀国公諡忠隠绛国夫人托克托呼追封冀国夫人王氏追封冀国夫人林氏封冀国夫人子四人巴勒巴和哩台皆为监察御史伊蘓衮章佩监少监呼都克齐中书客省使贾氏之墓在京城西之漆园里有韩国公李公孟所着碑而公墓今迁于某处和哩台等之所营也和哩台衔哀茹恤越歴嵗时始克申其情事天子闵焉天厯三年三月大司农卿哈喇巴图传勅命太史臣某着铭刻之碑臣观于世家自太祖时已知名见用歴仕累朝至于公父子四世公自奉议大夫积官金紫四五十年之间常领宣徽之任可谓世家者矣而昆弟子孙又方赫奕繁衍何其盛乎臣集谨奉诏为之铭曰
　　太祖膺命神武载扬顾瞻中原纪纲万方于时豪杰四面而至有智有畧燕有竒士褎然来朝造膝晤言谘询孔周属之旰既勤既老嘉尔黄髪入侍帷幄出从征伐享帝养贤大亨维时守道以官盖取诸颐世祖建国百度维作羣公受职世臣是若嗟嗟冀公夙已见竒承厥父祖只奉鼎彝歴事成宗武考仁庙靖共于位有正无挠忠爱之诚岂为燕私自迩及遐振其寒饥嵗大雨雪朔漠告病往拯往哺公为之请武皇在边熊貔如林尔公尔侯干城腹心乃纉大统乃有大赉乃出金贝泉币裘带至于朔垂宣防劳勋往咨太师盛飨于军大车彭彭载酒糇胾部曲罗络均饭同醉贤王将臣合言来闻曰兹虎士感公之勤天子赏功命长其属公虽再辞三锡逾笃盗臣肆欺窃取货寳公曰不可是谓不道虽能夺之而怨已深患失之私寳蓄厥心盗之患失于国犹忍彼忌则惮以构忠荩可杀者身不磨者名我忠彼奸不系死生忠亡奸在是用隳败人之伤公亦为国慨天高日清衣冠舒舒昆弟子孙入朝以趋既贵既蕃恩旧之故襟山带河公墓则固郁郁公怀文以信之垂示后人天子命之
　　翰林学士承防刘公神道碑
　　世祖皇帝既定天下列圣承之四方无虞民物康阜熙治太平将百年于兹矣于是乎有博雅耆俊之士歌咏德业赞襄訏谟于其间以贲饰一代之盛三代以下未之或先也于戏士大夫之生乎斯世安富尊荣自壮至老优游以终不亦幸乎中统初天子慨然思考制度定官府损益古今斟酌事宜立成宪以贻万世时则有若刘公肃明乎政刑之要习乎礼律之通自外官召拜右三部尚书综覈纲纪集成事功通预朝政既老而不聴其去又以为礼乐由乎贤者诏诰之播风动天下简册之载规勤古今时则有若王公磐以亡金高科大儒召拜学士承防文献之事悉以属之荐举成材奬励后进则王公司其权矣故承防刘公赓亲尚书之孙而师王公最久者也故公之论文则淳厚而不浮论治则平易而不紊用能以老成为国耆蔡长儒林艺苑者数十年以高寿终岂偶然哉公殁之后圣天子入纉大统作新斯文建奎章之阁以尊德而怡神以问道而典学而故老渐以澌尽阁学士和塔拉都哩黙色在翰林与公同为承防十余年慨公之不及斯时也间为上言之上以为感制诏臣某着文以载其行事而刻诸神道之碑谨按公讳赓字熙载世为洺水人五世祖逸以郡吏治狱有隂德命其子僊治儒业始为儒生深赠昭文馆大学士资德大夫上防军追封邢国公諡康穆康穆生尚书肃赠推忠赞治功臣金紫光禄大夫大司徒上柱国邢国公諡文献文献生长葛主簿慤赠光禄大夫柱国大司徒邢国公諡孝靖公有子五人公其长也至元十三年授将仕郎国史院编修官十六年陞从事郎应奉翰林文字十八年司徒府辟长史陞承事郎仍兼应奉翰林文字二十年调承务郎同知德州事二十四年除太庙署丞明年拜承直郎太常博士元贞元年拜奉训大夫监察御史大德二年除翰林直学士朝列大夫知制诰同修国史六年加少中大夫以学士奉使宣抚陜西八年陞中大夫为侍讲十一年以太中大夫落侍讲为学士至大二年拜正议大夫礼部尚书仍兼翰林学士明年拜中奉大夫侍御史嵗中拜翰林学士承防资善大夫知制诰兼修国史四年除资政大夫国子祭酒皇庆元年除集贤大学士荣禄大夫兼国子祭酒延祐改元复入翰林为承防六年立东宫拜太子宾客七年复入集贤为大学士是年四月复入翰林为承防至治元年丁外艰泰定二年加光禄大夫致和元年三月薨于位是年八十有一有文集若干卷藏于家公娶冀氏先卒继以廖氏赵氏冀廖皆封邢国夫人无子以弟之子仔为后女二人长适太史院管勾霍礼次适侍仪司法物库副使王德谦是年五月十日葬公洺水县栖鸾乡公孙寨先茔之次故侍讲学士王纬实志之建元初命官犹皆有训辞简古尔雅皆出于翰林常分番上直或扈从而史馆方修太祖皇帝以来实录与辽金之遗史故公自应奉辟司徒长史而犹不离翰林者其职事非冗散也而太常方治神人修典礼非公莫能称焉始移博士御史中丞崔公或承眷遇有才调善任事然好盛气待人他御史拜谒或平受之至公常以客礼见盖公平允笃实有以当其心者延祐间众贤聚于本朝精采相荡耀意气相雄高而退然沈毅畧不与之较而言语字画之出人寳而敬之知其以徳胜也朝廷肇以科举取士公持文衡先质行而后文时人化之其在成均也晨入坐堂上以身率先神色端重若不可犯而辞气循循然足以厌服学者之心志学法凡民俊秀以次升其名佐贵游治业嵗中以次出补吏既有以利訹其心则不无争先者矣当公时有生贫且亲老同舍生有在前名者因博士以告曰我方壮有以为养请让之先公大喜曰让徳之恭也从其让别为书荐其人朝廷反先用之自是六馆之士皆兴让矣公官一品年六七十而孝靖公亡恙公躬奉食饮候寒暖晨昏不懈怡愉顺其顔意若婴儿然仁宗皇帝闻之曰此我国家人瑞也刻玉为鸠杖以赐日赐上尊酒因其生日遣大臣锡宴其家朝臣咸集自皇太后皇后皇太子皆有赐孝靖再拜称老臣以受赐公须鬓皓然亲扶掖之都人相与歌咏而图画之及卒公奉丧归葬畧不以衰废礼盖天禀素厚有不待于勉强者凡朝会及与郊社宗庙之事未尝后至行礼比毕事无惰容不以寒暑久速而少变亦其立志之异于人也泰定二年权臣思文饰太平以媚主自行在所遣使至大都以防意召百官老臣诸儒会廷中议上尊号公方服阕归翰林独抗言其不可众黙然重违公言以其说上之事遂已公论事类如此此其尤卓卓者云臣忝国子博士从公成均待罪直学士又从公翰林公之葬孝靖而还京也一再至臣舍语臣曰先世茔域碑铭幸具而吾老矣将谁属乎因感慨论平生或至终曰臣至于今不忘今奉明诏敢作为铭诗而刻之铭曰自古在昔国尚老成有典有则是程是经百年之间羣贤并兴蔚乎其文充乎其能逝川弗回继其邈矣白发苍顔公独寿祉出而事君玉佩珠履入而奉亲榆堇滫多士在门有公有卿颂诗读书亦有诸生金劵瑶册鼎彝之铭追琢其章昭如日星顾瞻在列孰肃孰艾孰为浮夸朝艳夕坏孰为强梁外肆中隘众人尤之君子攸慨君子之兴有来有承隠徳之积久而有征尚书制作秩秩在廷孝靖式谷退若弗胜谁云弗胜公以文起有禄有年与父终始栖鸾之乡公孙之里何以表公贞石有纪
　　高鲁公神道碑
　　至顺二年春有诏特加赠故中奉大夫河南等处宣慰使推诚协亮功臣太傅开府仪同三司上柱国鲁国公諡庄僖而御史中丞赵公世安又传勑太史臣某制文以刻诸神道之碑臣再拜稽首受诏退考诸传记而得公之遗事云至元十九年春三月世祖皇帝时巡上京裕宗皇帝以皇太子从是时左丞相阿哈玛特以聚敛专政有盗因上下人心之不与诈称皇太子而贼杀之者是月之十七日也是日公与工部尚书张九思等俱镇留京宿卫上直皇太子宫左丞相与两西番僧谓公等曰皇太子将以今夜还宫修佛事公曰近日有上来者不闻有此行也因以西番语问僧曰主人与国师今至何所僧愕眙不知所对即改用汉语诘之僧色变辞穷公曰是诈也叱卫士执付功徳司讯之左相曰尔自为之无与我事遂去之是时左相固不辨西僧谁何而公又疑左相为变即率张尚书蒙果勒尚书及大都尹布敦宫卫王顾两指挥申严卫禁固守宫门皆执兵以备日且暮闻枢密院副使张易以兵公与张尚书问易曰此将何为易曰夜二鼓当自知之公又谓易曰此大事岂得不令吾二人知易附耳语曰得密报闻太子来诛左相殆是也盖易亦不察其伪也公黙计太子必不暮还而政府亦率百司列宫外栁林中数遣使迓太子畧无还者皆疑惧不知所为至二鼓果闻人马矢箙声嘈杂自逺至仪卫前驻传令启西门入公曰太子果来旺扎勒赛音必先令我辈知此必诈也因答之曰太子未尝由此门入入果有令旺扎勒赛音二人来门即开扣门者谬曰汝等知所守甚善乃去之南门公曰此有变无疑矣命九思之弟守西门而九思急趋南门叩门又不得入有举烛传呼以名召左相以下者公等从门隙中觇见已挝杀左相阿哈玛特及左丞郝桢矣公与九思曰果贼也即命布敦与两指挥严兵彀弓矢开门出卫士射而击之贼散乱弃兵仗走获王着问得贼状盖假太子名以贼杀左相等也而首贼高菩萨已逸去贼败终不能犯宫阙者公与九思力也事定天未曙公曰吾能日驰千里报主上太子比暮得入奏上与皇太子于行在上与皇太子甚善公所为即令还守宫掖明日至大都有司捕治有罪者行诛遂以无事公之功亦大矣哉后十余年成宗皇帝即位隆福太后在东朝宫府旧僚咸见显用张公日以贵重用事致位一品及殁封赠亦如之而公不及见矣仁宗皇帝追论其功合封赠视张九思会仁宗宾天命弗果下今上皇帝乃申前诏而命之夫人臣有显功而朝廷不忘此劝忠之道也刻之金石以示来世固其宜哉按公系出女真以高为氏奎章阁艺文监丞赫舍哩希元与公同出女真亦以髙为氏状公世家嵗月子孙尤备臣又得考而载焉女真之地东接高句丽西迩燕云之北分族此石居各为部落非郡县无市井杂处者故其为氏或以名或以爵或以官或以里而称高氏者曰渤海曰钮祜禄曰赫舍哩曰冨珠哩亦或为高氏公盖渤海部之高也先茔在辽东凤凰山金时碑刻具在多贵爵位太师者一人节度使者十人曽大父全义尝为大官而碑阙书大父彝登进士第积官潞州昭义军节度使潞州见金之将亡也弃官隠居上党教其民之俊秀以诗礼上党之人化之国朝兵至上党潞州与上党人自归太祖皇帝上党人先得全其父子家属者潞州与有力焉潞州生守忠守正臣以孝闻又以善射从都沁郡王取中原有功为千夫长从琨布哈王取宋黄冈恃射深入奋击死焉年二十九归葬冠州夫人张氏无子卒后夫人赵氏生中滦运粮都提举乌噜台次即公也公讳觿字彦解幼頴异不好弄稍长读书兼习国语及西域语风仪耸然魁杰人也事世祖皇帝潜藩以慎密受知嵗甲寅世祖城上都公董役有中帑金币之赐中统三年上为裕宗择宫僚以公掌文史监治中醖兼领宫府门卫之禁而长其属焉裕皇竒公材国人谓黄曰实喇公须黄裕皇因赐公名实喇以表而宠之至元初内廷将制御榻取豫樟之材于高丽公以使往宣布徳意厥贡称用有金绮衣之赐三年十月王傅萨尔满太子赞善王恂以裕宗之命复公与张九思家凡二十有一户无所与世祖既定都于燕作都城宫阙公与留守伊蘓布哈段祯董其役功成有白金廏马宫服之赐十八年拜中议大夫工部侍郎同知五府都总府领东宫禁卫之事如故十九年以守卫定变之功有尚衣鞶带鞍马等赐二圣益知公可大用而公名声赫然着于中外矣廿二年拜嘉议大夫同知大都留守兼少府监裕皇上僊公哀慕切至求解职事亲拜中奉大夫河南等路宣慰使廿七年十二月廿六日薨于官明年正月葬冠州吕家原先茔之次娶杨氏卒又娶葛氏生子曰师顔泰定某年师顔佐枢府以例谓封赠推诚保德功臣正奉大夫河南江北行中书省参知政事鲁郡公諡贞肃杨氏追封鲁郡夫人葛氏封鲁郡夫人赠公父守忠中顺大夫佥太常礼仪院上骑都尉鲁郡伯母张氏赵氏封鲁郡君今上时恩封杨氏追封鲁国夫人葛氏封鲁国夫人又赠公祖彝曰集贤大学士荣禄大夫大司徒鲁国公祖母王氏追封鲁国夫人公父守忠曰银青荣禄大夫大司徒鲁国公母张氏赵氏追封鲁国夫人公薨时葛夫人方盛年师顔幼隆福太后追念公之昔事裕皇也驿召母子以至葛夫人习于诗礼通古今常以经义为女师宫中太后命师顔学于国子召其师而告之曰师顔故宫子善教之以待用赐衣酒而嘱勉之师顔事母夫人如严君夙夜无违无怠延祐年间有司以葛夫人贞节上闻有诏表其门闾兴圣太后召葛夫人讲资治通鉴论古今政治得失仁宗尤念之今上皇帝以天厯改元之十月即自大同召师顔奉葛夫人以来曰旧家老人壸内师表赐德辉之号俾侍中宫赞六宫之教焉师顔自枢密院防事官寻迁枢密院判官出守大同召还特除同知中政院事明年改授太子府正又明年加资善大夫中政院使娶魏国公靳公之女又娶故镇阳王从孙尚书史脩靖亦卒又娶李氏女二人长适朝列大夫淮安路治中张谦次适中书防事官刘奈曼岱孙男五人硕徳掌设署丞次愿天保次愿神保皆上所赐名次和通次雅里孙女七人长适东京李长寿次适巩昌汪万嘉努次适史逹尔结余尚幼呜呼至元中四海混一世祖在上裕宗在储天下晏然大定一旦盗起不测假托太子以为名自中书枢密诸臣皆有智虑者莫觉其诈以先后就死而公明辩勇决以定其变于俄顷使宗社奠安二圣无所顾虑非小故也仁宗念之于三十年之后又十余年而今上成之夫功在王室实有可纪久而益着侥幸一时之荣本无其实则随以泯灭何足算哉葛夫人贞节至老以妇仪母德着美号崇礼于当时他族未之有也是皆足以传示后世故宜铭其辞曰
　　于赫世祖揽收羣英以一万方以开治平文武率职出入左右建极于中以进耆寿乃睠圣子继明丽天雝雝在宫百度是宜相时大僚并俊咸乂旣试既庸以遗宫邸时维高公始事潜藩有藩维城启祚孔安頟頟专城辨方作室虎跃龙骧奠此京国界界居庸巍巍两京公维信臣克相经营皇简在衷宫城是使腹心扞城夙夜只事世祖时巡裕皇在行载燠载清徒御不惊维时大都宗社攸在俯临中原旁极南际犷彼柄臣聚敛善逢神愤人嗟速祸自躬乃啓盗心任侠之靡诈名太子幸于一济时相狡壬耳目素备天夺其魄就毙如醉易也本兵素恶相奸闻言不察堕贼计间夜叩宫门仪导咸若时匪有人孰固其钥贼败旋踵繇不入宫弗贻主忧实为隽功天祚皇图生此硕彦决疑于几致安于变事着简册名垂鼎彝累圣歴时报功匪迟桓桓鲁邦泰山为镇锡以上公食其封畛桓圭衮裳不及其生肖仪庙堂万世之荣夫人贞孝克配厥德有文有识为母仪则寿岂康乐子奉晨昏有慈有严官业是敦天子命之封爵之贵上天报之令闻不已令闻不已视此铭诗百尔子孙勿替引之




　　道园学古录巻十七
　　钦定四库全书
　　道园学古録十八
　　元　虞集　撰
　　墓志铭
　　贺丞相墓志铭
　　世祖皇帝建上都于滦水之阳控引西北东际辽海南面而临制天下形势尤重于大都大驾嵗巡幸中外百官咸从而宗王藩戚之期防朝集冠盖相望供亿之计壹统之畱守故为职最要焉自非器钜而虑周望孚而干固明习国家典要深为上所信向者殆不足以胜其任也自世祖时以属诸贺氏至于今三世矣方奉元忠贞王为政时一府之中非无国人贵姓与之共位又有材僚佐布在行列求其临事决议之际必得其一言而后定则他人固不能矣是以终至元之世数十年间有増秩赐金而终不可迁居他官焉公忠贞之子也讳胜字贞卿一字举安小字巴延以小字行幼从鲁国许文正公学通经传大义年十六以大臣子备宿衞世祖甚器重之入则侍帷幄出则参乘舆无昼夜寒暑未尝暂去左右故事论奏兵政机密非国族大臣无得与闻者时独不避公或更命畱听近侍或言论语八佾之五章若讪今日者盍去诸上以问公公曰夫子为当时言距今二千余载岂相及哉且国家受天命为天子有天下固当下比古之逖远小名而自居乎上然之廿四年乃顔叛率其兵入冦上亲将讨之将战之夕唯近臣济尔噶朗带劒立寝门外虽亲王贵人不得辄至而公直帐中受密防出入指授诸将及战公擐甲前导牙纛既成列还侍上侧王师奋击遂克纳延明日上顾谓近侍曰昨者之战飞矢及朕前毅然无慑容者唯巴延为然都人见上之亲征也颇恟惧上欲慰安之故亟还夜行卧舆中苦足寒公觧衣以身温上足乃安寝及旦跸驻始寤他日上自校猎还宫伶人道迎有被色缯缀杂旄象狮子以为戏者载舆象见之惊逸执舆者莫能制公时侍上在舆中即自投下奋当其触突后至者始得追及断靷脱象乘舆乃安而公创已甚上亲抚之命尚医尚食谨防视盖三月而后安是时天下初定四方无遽闻者上欲亟赐报公方少壮能日驰千里又上所亲信有使事辄见遣受命无畱行复命无后期所区画动合防意或朝至而夕复出亦不少惮也故六诏西域交广之属无不至焉槩计其所厯无虑数十万里上春秋已髙海内已定每严畏天象以自警司天有奏得非时以闻因拜公集贤学士服一品服以领之僧格之为相也怒忠贞之尹京常不下已危中之上前旬月之间数十奏不止赖上察公父子深故免廷臣共知其奸无敢为上先言之者公尝啓其端而言者继之始服罪上之改尚书省为中书省也方卜相顾谓公曰汝以为孰当吾心者公再拜曰命相国之大政非小臣所敢知然求之舆望以为太子詹事旺扎勒锡津子也端重忠实可属大事上曰然吾并得所以佐之者矣遂相旺扎勒而以公为参知中书政事时年二十八耳参决朝议明允通练一时惊异焉乆之又拜佥枢密院事又拜大都防典外国之来属者成宗皇帝即位之十年忠贞告老寻殁于家而公拜荣禄大夫上都畱守兼本路都总管开平府尹虎贲亲军都指挥使服忠贞所佩虎符至大年拜光禄大夫左丞相行都畱守兼本路都总管府达噜噶齐延祐年拜开府仪同三司上柱国三进而弥尊遂兼台司之贵而畱钥之寄如一盖世官矣上都地寒不敏于树艺无土著之民自谷粟布帛以至纎靡竒异之物皆自逺至宫府需用万端而吏得以取具无阙者则商贾之资也吏多并縁为奸一旦称遽发所居以集事而直不时得人用病焉公常阅文书按而与之无或失其业故来藏市者沛然日増以称京师之盛公坐府治事谨辰酉吏舍肃然具牍无敢玩出内无敢欺贵人大家或以上命得给赐若营缮市易多遣私人逼胁府史凌辱辽吏榜系其民人豪横过取无可谁何公必画奏抑治之而善柔者亦必使得所当而去吏有持上供物入宫门迫莫不得出所司捕得奏诛之公曰此有故非阑入也力争之吏得不死奉圣州民髙氏籍虎贲衞以多赀名身死而子幼贵官有利其家财者使部曲强娶其妇公为辨之上前不听娶髙氏乃得全其家公以民之饥也尝便宜发廪不待得请以民之不知教也始大为学舎礼儒师以风化之是以吏民不识贵强之凌暴承其教戒仰之若神明焉相率为祠于西门之外设公像而祝之阿斯罕之乱也闗陜震动公方朝正月于大都上曰上京根本之地其速还镇即日告行都人见公至如孤弱得慈母时安王将兵北行所过多侵掠公谓之曰君父倚王以保民禁暴今未出国门而行次失律天子或以为问奈何王悟谢之整兵以行民间安堵时方隆寒士马冻乏县官刍糗衣着不时具公以私藏足之行者以为感仁宗皇帝乃命工画公像勑学士为賛识以天子之玺而赐之俾传示子孙于是公有足疾辞不任剧愿赐骸骨归上曰祖宗以上京属卿父子民安化行朝无顾虑乆矣徒卧防可也乃赐小车俾乘以出入得至禁庭焉当是时太师特们徳尔为丞相子弟纵虐于民公壹绳之以法官峙宿储而丞相家奴擅罔市利责髙直于官公每裁抑之又恶其帷簿之不脩也而贪嫉日盛绝不与往来都人张弼杀人狱具丞相受其金钱无算为折辱畱守胁使易辞出之公持不可而中书平章政事萧拜珠御史中丞杨多尔济等遂与公等显奏之天子震怒罪且不测赖太后仁恕以为言幸得罢去相位而诸公之怨不可觧矣英宗皇帝之即位也特们徳尔复为丞相乘间肆毒睚眦之私无不报者萧杨二公既已被害即诬公乘赐车出迎诏书为非礼而执之激怒主上遂遇害公死之日京师之人巷哭相闻而士大夫愤怒相视以目自是廷中不附已者固已尽中伤之而无遗矣乆之天子察其故斥不得居位遂死于家敕仆所树颂功牌而言者始昌言萧杨及公之寃未及有所昭雪而上崩今上皇帝入继大统发明诏以慰抚天下顾未暇它及而首以公等之枉为言盖知天人积愤之故本由巨奸残忍以啓之也于是奸逆忠顺之辨大明死者固已少自释于地下而天下之公议亦少振焉明年乃赠公推忠宣力保德功臣太傅开府议同三司上柱国追封秦国公谥惠愍賛书哀恻闻者感动命下之日都人走诣其殡不约而至者几万人而其子惟一即拜正议大夫同知上都畱守司事泰定四年秋集执经讲帷从在上都而惟一适迁陜西亷访副使乃来告曰家世荷国恩受京师之托父子一心所以图报称于万一者天实临之列圣实鉴之我先人遭罹奸凶遘履危祸此惟一泣血终身而不忍言者也皇上圣明灼见隐伏不遗故旧褒防之典极用哀荣又不以惟一不肖俾嗣世职感恩戴谊是以未敢申其情事期满嵗而请行今易节以西实过乡里是天所以赐惟一也将以某年月日奉以归塟焉惟先人终始定于国是非一家之私言也托诸幽宫以期不朽者非太史氏其何徴乎敢以为请此又惟一忍死以待者也集受其言而悲之乃考诸见闻与其客吕弼所为状得祖宗付嘱贺氏以上都之事与贺氏父子之为治者乃并朝廷爱忠臣惩往失之意而具书之按贺氏世家平阳隰州之永和今为京兆县人曽祖种徳封通奉大夫防军雍郡公妣郝氏赠雍国夫人祖贲京兆路总管诸军鄂啰赠输忠立义功臣银青荣禄大夫大司徒封雍国公谥贞宪妣郑氏赠雍国夫人考仁杰光禄大夫上都畱守虎贲亲军都指挥使平章政事商议陜西等处行中书省事赠推城宣立翊运功臣太师开府仪同三司上柱国追封奉元王谥忠贞妣刘氏郑氏皆封雍国夫人改奉元王夫人娶张氏早卒又娶讷古济氏亦先公卒皆封雍国夫人改封秦国夫人子男二惟一惟贤为尚衣奉御女二长适平章政事阿布哈雅次适齐拉哈藩公墓在鄠县某里从先茔也铭曰
　　巍巍神京世祖所营殿于漠南治朝广廷有城有阙民之攸止大纛周庐亦有舍次始命董兹国有干桢举纲挈维纪目亦程维昔周郊陈实继旦慎始和中异体同贯我则不然世官尚贤保绥成功动循故先公始侍中年壮气锐出入践敭百试无替乃賛国均乃佐本兵乃敛长筹以督畿坰时巡至止百用具给清宫言还畱钥是埶嵗率其常年与位迁膂力则非精思弗愆时入禁闼众起咸拜名王细侯亦仰而慨曰此老臣世皇之臣祖事孙承矧其都人公出市政狱市无扰商曰予获民曰予保公田于野徒御不嚣有警无遨具咨公劳公惟小心不懈弥谨义之有激事在无隐窃位为权彼凶滔天我则老臣忍从危顚二三君子掎角不制不竟于防阶此大厉呜呼昊天不淑谓何假威神明徧为百讹国论素定公则不陨扬言孔昭天子之圣保终没寕岂必谓身身枉义伸抑又何呻我哀公子知忠念孝还塟忍缓思报之道奉节过家天子命之承志正丘天道听之嗟彼都人不歌以相曰此有祠公庶来享南山峩峩其鹿维林公从先王归复自今贞珉刻辞作于太史千载之徴亡愧孙子
　　中书平章政事蔡国张公墓志詺
　　我国家有文武忠孝世勲大臣曰蔡国公张公以泰定四年十二月甲寅薨于保定满城县冈头里第遗命上蔡国公印丞相即日以闻上为震悼勑有司赠官致赙如礼公卿大夫士相吊于朝中外闻者莫不嗟叹异口一辞曰呜呼正人亡矣其孤景武等以明年之二月辛酉塟公于定兴县之河内从献武王之兆次也先事三日使其孙旭属太史虞集书墓铭事严不敢辞谨按公讳珪字公瑞故累赠太师开府仪同三司上柱国蔡国武穆公讳某之曽孙故累赠推忠宣力开国翊运功臣太师开府议同三司上柱国汝南忠武王讳某之孙故赠推忠効节翊运保大功臣太师开府仪同三司上柱国淮阳献武王讳某之子也至元十六年献武王平宋海上归奏成功道出江淮公年十六行省臣察其英伟畱公摄管军万户明年真拜昭勇大将军管军万户佩其父虎符治所统军镇建康未几献武薨京师世祖皇帝亟召公还治丧既塟有勑入朝上亲抚之因得面奏曰臣幼军事重聂祯者从臣父祖乆歴行陈幸以副臣上叹曰知求老臣自副常儿不知出此厚赐而遣之徧及其从者元领军半戍湖广省命还其麾下十九年冬以使事入见上赏识其成立初凡内宴忠武以功赐坐诸侯王上至是特勑公坐其故处还军盗起芜湖宣徽尤甚皆僭号署官掠郡县烧府库杀县长吏江东新附民心易摇应者日众至犯杭之昌化行省以重兵讨之未克报至之日公投衣而起率歩骑向芜湖芜湖定乃使人言于行省曰宣徽虽非我所部盗起我不得以彼此为觧以其兵行行省因以讨贼属公与他将防惟公部曲所过无扰宣部士数为贼衂将奔溃公传令止之乃定败卒有杀民家豕而并伤其主者公曰此军之所以败也斩之明日战三合三胜而贼益众困我公曰日暮矣敛兵设伏贼不敢动明日复战公曰宣卒败而怯毋累我众使持旗鼓为声势自以所部为二队命之曰贼勇者在前前行击之后立者胁从乌合耳遣亲将帅二十五骑冲其后陈乱前行奋击追奔数十里得贼酋斩之其馘三百而自相蹂践以死殆尽乃遣人抚安余民又有贼呉道者以妖术起兵亦有名号恃其妖来往军门且易公年少欲因入谒剚刃以骇服其众公得其情即执斩之麾下其党大詟而他酋犹将袭公公夜伏兵山上令之贼至而起明日击贼贼走山伏起蹴贼堕崖死磔其酋宣州平贼之冦徽者已败两万户军公曰贼轻矣我往必得之获生口三十纵之使归防语其人曰张万户知汝栅居保族逃死耳官军不谅汝以贼击汝与官军格非汝志也来降吾能活之不然吾击汝立尽明日稍稍以牛酒来见皆印识其衣令兵识之勿敢犯渐以信服有持金帛来者弗受兵弗动而安者十八九矣独南岩西坑之寨尤险固又尝衂官军惧益自保不听命公得野人计导胜兵百余人鸟道缘登其巢背度已至奋兵击之贼出战巢背军下据其壁贼回顾已失其穴不得还其孥由他道走或请邀之公不可贼以孥得出益懈公曰可矣纵兵击之血流成川执其酋送之行省诛之南陵盗又起称天王攻宣州州兵不能支公得檄帅轻骑数十赴贼贼并林阵公不介而驰之贼靡贼见无后拒引众围公公挥矟出入杀数十人贼伤公胁裹创复战毙其子以矢官军大至斩首数千级贼平郡人德公至于今祠之盖自是江东之人安于耕田凿井以共赋税而长子老孙矣军中遂以无事得故宋礼部侍郎邓公光荐而师事之邓公以相业授公曰熟之后必赖此用矣凡在军十四年而复入朝实二十九年也是时行枢密院江南或曰天下事定矣可无烦行院也而张瑄者以淛省参知政事任海道运饷亦以爲言枢密副使按巴问于公公曰见上当自言之遂召对盖张方以运饷得幸公恐其擅利海岛因势用众将非其福故告上曰纵使行院可罢亦非瑄所宜言淛省控制甚重而行院得制其军事非始计乎上曰不罢行院枢密院论江东功奏公佥书江淮行枢密院事上曰其命为副使太师伊噜勒诺延言张珪年尚少姑试以佥书果可大用请俟他日上曰不然是家为国家踣金蹙宋尽死力者三世矣汉人赐号巴图者惟眞定史天泽与其家耳史徒持文墨议论孰与其家功多而可靳此邪拜鎭国上将军江淮等处行枢密院副使乆劳之师新附之地赖以镇安焉成宗皇帝即位罢大徳三年遣使循行天下诏公持节川陜民之疾苦便宜振之如罢官府之冗无益于民者赎特黙齐之贫而典鬻妻子者还巩昌民之复佥为军者皆其事也比还江南诸道行御史防侍御史换中奉大夫淛西宋之故都民物繁庶贡税杂艺倍蓗它镇贪吏豪右甘心其间朝廷病之以公为肃政亷访使下车未数月所部郡长吏以下罢劾三十余府吏胥徒无虑数百其赃钜万万强民有杀人恃其赀得不具狱更制官吏持乡里短长讼否受成于其家公按之如法民间始知有条制焉得盐司奸吏事根连上下具有实迹将发之而窃位方面者内不自安欲因以危中公使其属以女子金钱赂遗近臣用妄人言公有厌胜事且沮盐法天子为遣官数人往杂治之得行省大小吏及盐官欺罔状皆罪罢而公召拜佥枢密院事入见同列言此张九巴图之子也故事侍宴别为衣冠制饰如一国语谓之济逊公受赐因得数宴见特黙齐军之戍北者多逃归吏请按法诛之公曰逃者闻命惧诛将聚而为盗其以百日许自归有不至者乃诛之可也奏可公虽世家无第宅在京城或言公僦居于上者命买宅以赐辞不受拜御史中丞行防江南因上疏极言天人之际灾异之故其目则有脩徳行广言路进君子退小人信赏必罚减冗官节浮费以宪法祖宗者是时中书大臣有因朱青张瑄之行贿也事败贬湖广闗节近幸求复相位而江淛省臣之首诬公者亦在中书公劾之不报驰驿面疏论之并及近侍之荧惑者又不报遂谢病归乆之又拜中丞行台陜西不赴武宗皇帝时仁宗皇帝在东宫召拜谕徳未数日拜太子賔客复迁詹事辞不就尚书省臣滥杀无辜轻革钱币中外汹汹中执法乆阙人上方图任仁宗曰必欲得眞中丞惟张珪可苟不称我任其责上即日召拜中丞居月余上不豫三保努矫诏赦天下赦常赦之所必不赦者未几上崩仁宗命按诛之而其党有求脱免者公力言诸上虽得不死犹杖之仁宗将即位廷臣用皇太后防行大礼于隆福宫法驾已陈矣公独奏其不可台长止之曰议已定虽百奏无益公曰未始一奏讵知无益哉且大位太祖世祖之位也隆福太后之宫也舍大明弗御天子果即何位乎上悟移仗大明遂即位赐只孙衣二十袭上金五十两使自为带受衣而辞金不允制带以赐之上命道士刘志清以其法为醮事近侍分其所用金币道士讼之台而近侍道士于上前当杀者六人公力辩道士无死罪上怒曰汝以台纲胁我耶公曰御史台陛下之台则台纲陛下之纲也陛下奈何欲自壊其纲乎上怒未解顾左右扶出明日复叩头苦諌曰陛下必欲用谮言杀无罪臣请先死上即不杀六道士亲解衣以赐公明日上谓近臣曰人言中丞忠臣乎张中丞乃张忠臣非官中丞也召谓之曰朕欲厚赐卿非无宝玉如非卿心何因以御巾拭面额纳诸公怀曰朕泽之所存朕心之所存也其服膺毋失皇庆元年八月拜荣禄大夫枢密副使旧制中州军士鎭江南者逾岭以戍率二年而代遭犯瘴疠十无一还公曰是徒寘之死地耳奏请屯置近边其岭表要害因其土人以戍不幸前死者官给槥传还其家从之徽政院使钖勒们请以供城军兴圣宫而已领之以上防移书宥府众恐惧承命公曰宣徽省左右都衞两军足备工役又欲此将何爲固不署事得寝而怨怒自此思害公矣延祐二年拜中书平章政事请减烦冗还有司以清中书之务得专修宰相之职焉上从之着爲令教坊使曹约尔珠拜礼部尚书公曰伶人爲大宗伯何以示后世上曰姑听其至部而去之公又諌乃止皇太后以中书右丞相特们徳尔爲太师万戸布色参知行省政事公曰太师辅上道德特们徳尔非其人万户无功不得爲外执政上深许公言而东朝之怒滋矣勒们等谋所以去公中书者间车驾时巡既度居庸皇太后宫幄在龙虎台猝遣使召公宫门下以中防切责之赐杖公创甚舆归京师明日遂出国门贤人士大夫祖饯感叹以爲公之身可辱公之名不可辱斯事也所谓质诸鬼神而无愧者欤公子景元蒙上眷遇掌符玺不得一日去宿衞至是以父病革告遽归上惊曰乡别时卿父无病景元顿首泣血不敢言上不怿遣参议中书省事罕珠往赐之酒遂拜爲大司徒谢病家居寻丁母忧庐墓三年寝苫啜粥病肿湿或劝之食肉不听日于其间累土坟次如台者三七年正月上忆公生日辍上尊解御衣以赐之盖仁庙于公终始之意固将有爲而竟夺其志悲夫至治二年英宗皇帝召见公于易水之上曰四世旧臣朕将畀卿以政公辞归遣近臣设醴候诸馆东平王罕珠时爲相问公曰宰相之体何先曰莫先于格君心莫急于广言路是冬起公爲集贤大学士而特们徳尔复爲丞相遂杀平章萧拜珠中丞杨多尔济上都畱守贺巴延皆籍没其家大小之臣不知死所防地震风烈勑廷臣集议弭灾之道公以大学士当议抗言于坐曰弭灾当究其所以得灾者汉杀孝妇三年不雨萧杨等寃死非致沴之一端乎死者固不可复生而清议犹可昭白毋使朝廷终失之也又拜中书平章政事初公将兵时所佩符及厯台省每除必让还曰此军符也非他官所得佩请上之典瑞自大德来凡三上三不允至是以闻又不允而公固请竟纳之侍宴万夀山又特有玉带之赐仁庙范金爲主盗窃之时参知政事玛勒兼领太常礼仪使当迁左丞公曰以参政迁左丞姑曰序进而太常奉宗祏不谨当待罪而迁官何以谢在天之灵遂格其命时有勇暴者厠名元从中怙恃恩私肆爲不法有医妇饰而过市六七人要而执之加无礼焉有尉捕得强盗械送府盗有亲者方乘传出使击尉去破械纵贼有司莫得而诘告省府又不得请公曰如是则乱生矣力命捕之皆得诸权要之家防赦解有售珠于内府枚论之一小者有直万缗公曰万缗中人几家之产防其珠凡几万乎且战国小君犹以得贤胜照乘曾彼识之不若乎又手疏极论法度寛防纪纲日壊汚秽贼虐恬不爲怪逆顺不明于人心祸乱之鉴不逺惟圣明奋其干刚以振德之则仁厚之泽无党偏矣不报而公病增剧非扶掖不能行有诏常见免拜跪赐小车得乘至殿门下上肇开经筵讲帝王之道明古今治忽之故命左丞相与公领之公进翰林学士吴澄等以备顾问每进读公恳恳爲上敷説皆义理之正无几微权谋术数之涉焉自是辞位甚力上委曲勉畱而后许然犹封蔡国公知经筵事别刻蔡国公印以赐庶几其少畱也泰定二年五月公得防蹔归天下之功成名遂身退者未有能及之者也三年春上遣使召公期以必见公力疾而谒上曰卿来时民间何如公曰臣老寡宾客不足逺知眞定保定河间臣乡里也民饥甚朝廷幸出金粟赈之而惠未及者十五六惟陛下念之上恻然勑有司毕赡之如公意又一再进讲拜翰林学士承防知制诰兼脩国史国公经筵如故上见其诚病谓之曰西山佛祠多高洁可以颐神已疾卿择而处之驾至上都上顾谓丞相若曰张平章安否老人恐乏侍养冝以时还家得无便乎因遣使抚谕之务在顺适其意于是公始成归矣少间长衣幅巾逍遥泉石之间与山僧野老分席以相愉悦上稍闻之以公爲愈矣起公商议中书省公曰老臣荷国厚恩四世而臣厯事六朝矣一息未尽其忍忘朝廷乎如筋力弗胜何使者不敢强阅数月又病上遣太医视之久不愈乃移书中书曰病不任事而国公月俸千缗弗敢受籍防之凡爲定者三百余悉送还宫上闵伤其意畱其奉庋诸府俄而公薨公质本高明又辅以学力积世勲崇期世其家以经济自任临事决议侃侃正色勇于敢言千剉万折人所不堪公志不爲少变而气益昌虽贵幸临之奸黠侮之公一以诚慤自处久之而各失其所恃者多矣究而论之盖古所谓社稷之臣者乎公少能挽强命中尝从大帅出林薄有虎在焉人马辟易公抽一矢直当虎虎人立矢洞其喉一军讙嚣及学书腕力尤健端重严劲无惭笔谏之臣读书不尚章句务求内圣外王之道既而稍进方外之士以悦生佚老焉公初娶杨氏继室乌氏又娶郭氏并封赵国夫人皆无子清河郡夫人孙氏生定远大将军保定等路管军上万戸佩虎符鎭武昌曰景武者公长子也次景鲁亚中大夫海北广东道肃政廉访使景哲奉政大夫佥浙东海右道肃政廉访司事景元资政大夫河南江北道肃政廉访使景德未仕卒景诚文林郎内政司丞女五人长适朝列大夫太常礼仪院判官董守慤次适中顺大夫秘书监丞赵伯忽次继室董守慤次未行次适武德将军保定翼管军上千戸呼图克特穆尔孙男十一人长曰旭宿衞次曰昌明威将军保定等路管军上万户佩金虎符曰昆曰升曰昭曰晟曰曜曰旺余皆幼孙女六人铭曰
　　维蔡建国自其先公于焉讫金是用啓封公子公孙洊扬世武追王奕奕曰淮曰汝顾瞻先履頟頟有城孰不胙土我于其生于皇建官略用汉制将军司马丞相御史三府相望总赞国成人登其一已极显荣我以世将典司风纪既贰宥密又使宅揆公曰噫嘻我曷致兹于公先王究忠百爲人曰咈哉德则维世智周虑渊乃克有济世皇作之成宗渥之穆穆武仁心焉度之大车既载于行而柅孰谓得君众忤构厄既退既藏侃侃大纲先帝遗直以锡嗣皇有猷有爲有言有烈相时憸壬睢盱震慴大驾之来法宫既清出纳咨诹属于老成人亦莫间政亦莫适抱其遗经积诚思格白髪苍顔安车以朝伫瞻威仪德音孔昭公虽言归公乡近止公疾遄已公来觐止公今不来天子永怀一鉴之亡四国之哀勲在王室德施孙子着铭堂作者太史
　　张隐君墓志铭
　　张隐君讳埴字直翁其先青州人唐时有谪居吉州者遂爲永新人曾大父翚宋正议大夫永新县开国男大父楀父焕皆不仕隐君避兵湘中至耒阳遂居之今爲耒阳人娶萧氏先殁子一人曰鉁耒阳州副长官女二人长适著作郎文矩次适陈士奎继室吴氏生二男曰和尚曰阿虎侧室生男曰夀孙孙男曰善僧孙女二人君殁以大德十一年秋八月十六日年五十有五明年冬十二月七日葬其州之鳌山乡瞿塘里既葬矩以国史院编脩官刘致中之状来请着隐君之行而表诸阡云隐君蚤孤能自力学习进士业有声既居耒阳买田筑室将终身焉或劝以仕不应大延宾客师友课其子以学州建孔子庙君出私财作礼殿及东西庑爲七十子及从祀诸儒象其中又爲象舍鳌山以来四方学者事未集而殁子鉁克成之州道涂下者沮泽高者嵚崎君悉募治使隆隐平夷又浮船架梁通续阻絶岁躬视而葺之民取子钱者法三之君又捐贷者三之半雨旸之愆必斋戒爲之祷有疾者君爲之医药岁饥君贱贾发其盖藏或遂捐而与之或使以木偿因以爲棺给贫者之敛尝之武昌道遇渴死者倒囊注善剂活之遇饿仆者倾糗糒食之虚行五十里困不能自达宁解衣易米以防衡武阳洞盗起焚剽邻道君聚其囊箧落置庭中曰吾于乡邻爲独赡盗至先得吾财易则乡邻免矣而盗卒亦不犯他日有十男子求见君察其非常挥从奴散去独与之语已而偕行度甚逺乃独还入室中少时又独出如是者再四妻孥莫知其所爲后十余年乃与矩言及之曰向有十贼刼我云得金若干乃出不尔祸且及我语而与约使待于野我独归取畀之重不可持故至再四彼取其半以去曰特试君耳无用许也虑家人泄语或掩袭有弗克且贻患故不欲言然则隐君盖奇士也着之以铭曰
　　卓哉隐君制行用奇不私其赢推人勇爲佐于邦惠先事惟敏施不食报高义无泯昔疹之瘳昔馁之充非而儿黄非而丱童岁时来者观于鳌下尚其勿毁以永终古
　　熊与可墓志铭
　　先生讳朋来字与可姓熊氏世爲豫章望族祖父炳父希曾以宋淳祐丙午生先生先生以咸淳甲戌登进士第第四人受从仕郎宝庆府佥书判官防公事未上而宋亡世祖皇帝初得江南常以名取士尽欲得故国之贤能而用之尤重进士若故相畱公梦炎固以爲内相尚书而王龙泽亦召拜行台监察御史先生名不在王御史下然不肯表襮苟进隐处州里生徒受学者常百数十人因取朱子小学书提要领以示之学者家传其书几徧天下时来鎭豫章者多名公卿皆以客礼见先生先生和而不肆介而不狷儒者倚以爲重焉宪使魏公初与先生从容东湖之上先生指其北涯曰徐孺子故居在焉太守陈蕃之所表也而里门西南出曰桂华坊无所当矣魏公感其意更表爲高士坊郡城外旧有宗濂书院祠周子兵兴燬之先生得郡人黄氏故居于孺子宅东加葺焉徙其名表之公私争致助俨然立爲学宫矣刘公宣之持宪节也尤敬先生与先生论经义无虚日间以政事爲问先生愀然曰郡学上丁释奠诸生有与执事者公固见之而是日有盗刼伤人者南昌贼曹执而掠之幸儒者善柔不能自白诬之狱成矣耳目所及尚有此又何问乎刘公曰有是哉即日审得实立破械出此儒即以械械贼曹诸公由是益知先生有用于世者而终不敢以事溷先生也防朝廷使治书侍御史王公构铨外选于江西于是行省参政徐公琰李公世安郎中马公昫宪使卢公克柔列荐先生爲闽海提学使者报闻而福建庐陵爲郡在东南儒学之士爲最多朝廷大兴文治加意此两郡特起先生连爲之教授先生所至考古篆籒文字调律吕协歌诗以兴雅乐制器定辞必则古式学者化焉故其爲教有不止于词章记问云者既归有司以常格调建安簿不赴后又以福清判官致仕先生一视之漠如也更自号曰彭蠡钓徒而四方学者称之曰天慵先生云先生燕居雅瑟而闲謌以爲乐门人归之者日盛旁近舍皆满至不能容先生恳恳爲説经防文义老益不倦得其所指授多爲闻人达官举进士者项背相望延祐甲寅天子独断以进士科取士进士科废已久官府咸不知其説以不称明诏爲惧独江西行省谘问于先生动中轨度因以申请四方得遵用之请先生爲考官则曰应试者十九及吾门不可而其后举江南二行省皆卑词重礼致先生主文先生以儒事爲重皆应之及对大廷先生所选士居天下三之一焉初先生以周礼首荐乡郡而今制周官不与设科治戴记者又絶不见先生屡以爲言后得周尚之以礼经擢第习此经者渐广由先生啓之也英宗皇帝始采用古礼亲御衮冕祠太庙奋然制礼作乐之事朝之大儒搢绅先生凛然恐不足以当上意而翰林学士元公明善飏言于朝以先生爲荐未及召而至治三年五月先生卒矣享年七十有八先生动止有常喜怒不形于色接宾客人人各得其意去有家集三十卷其大者明乎礼乐之事关于世教其余若天文地理方伎名物度数靡不精究焉先生娶袁氏子男曰永先象先太古以某年月日葬先生太古与其门人今陜西行省左丞廉惇前进士曾翰等使以书来京师求铭某受而对曰昔先生与我先君太史同年生友谊甚重某再以待制召复入史馆道过豫章前先生之卒数月耳先生以其所撰瑟赋二篇命某书之盖有所属其感焉不敢不书也先生之墓草至是三易矣铭其敢缓乎故爲之铭曰
　　维昔先圣善韶放郑律失音泯莫辩其正先生脩能兴遭宋亡抱器永歌教成乡邦于皇盛德方被金石沛乎述作失此遗则疏越朱我则不闻欲知先生视兹刻文
　　林彦栗墓志铭
　　延祐五年冬林君彦栗手书其所爲文十余篇以示予予读之见其奇峻刻厉三叹而起曰世固有致力深苦至是者乎意谓予之知其用心求爲识之逡巡未能而彦栗遽以气羸而卒予虽欲有言于彦栗而无及矣悲夫彦栗年七岁能属文十岁尽记诵六经十二岁以书干东平徐公子方徐公有大名当时方按察浙西以人材爲己任问经义皆条对如响目彦栗爲神童期之深逺然彦栗不自足也爲学益力其父恐其勤苦致疾尝禁其夜读使休息彦栗密藏火候夜分亲睡潜起微诵或至旦不敢令亲知年十七丧父哀毁过节盛暑衰绖不去身家素清贫能自立不隳其所守教其弟坦宏坚宇理以学如父在居吴中二十年开门授徒以爲业从游者皆自逺至成业乃去然性好山水之乐游钱塘灵隐天竺诸山动或经旬月乃一归闻四明雪窦尤奇特即冒暑往游其山中多高僧隐人见彦栗风神高洁爱而从之者甚众凡其观览赋咏谈论皆録而传之比去犹不忍别往往送过浙江乃还卒之岁年三十九其爲人可知者如此悲夫而其爲文亦从可知矣宇曰兄之来京师非有仕进之事也徒以宇在此来抚之尔今不幸客死宇致之也呜呼痛哉于是坦亦在京师奉其柩以归葬吴兴宇知某之哀彦栗也故来求叙其世次而恐遂湮没云彦栗讳寛姓林氏其先资州人曾祖某祖某温州乐清令因家乐清考某从仕郎某处判官至元中盐官君初仕爲湖州录事又居吴兴妣罗氏娶盛氏子男三人宗亮宗衍宗【阙】以某年月日葬于某里铭曰善乎归全从其先人死生往来友爱则均复安幽居包山之虚其精者文子孙传诸
　　项鼎墓志铭
　　台州临海项氏系出唐丹徒尉斯其后徙永嘉宋宝元间胜归爲临海人临海之族有孝子曰玑有至性丧亲致毁过时犹孺慕身负土爲茔庐居三十年朝夕奠如初丧兵部侍郎商飞卿爲立传无子以胡氏男爲子曰惠惠生骃骃生乡贡进士良材良材生鼎字用文迪功君也君有令姿承世学之裔自幼俨如成人稍长有意气议论国朝取宋之师在江上时宰拜表请出督战实肆溺愧怯不欲行风所私具疏畱已乡校试诸生以裴度征淮西事爲问君设对极言时事斥其情状传读皆相顾失色识者伟之初在理宗时胡公良由太学博士厯著作廷常教授小学王宫度宗幼时曾学焉即位之七年始思问胡公则死已久因命录其子弟将官之久知君在京学实胡公兄子有司以闻遂得官方以迪功郎爲浙东提刑司凖遣而国亡矣是时郡县盗贼并起君归保宗族无敢犯其里者兵后大疫君饮食医药其病敛藏其死者无一失所大德中常具便宜二十事爲书数万言将上之既而叹曰圣明在上何必吾言而后治乎因自名曰退翁以终其身君笃于孝友祀其先人未尝不垂泣饮酒至数斗不乱益庄娶毛氏子炯业进士有声女适黄应龙车崇君以至大三年五月壬辰卒得年五十七炯以某年月日葬君某处以鄞县丞周仔肩所述状来请铭仔肩予弟槃同年进士也故以信而述之至元中天下始一朝廷欲尽得天下士用之如恐失一言一艺予观用文在乡校能论国事处乡里能应变救菑而不得少见用于世欲有言矣而卒隐不发何也铭曰
　　生代之末微见其孽奋未遂达遭运惟新盍作而振胡怀言弗陈前不及施后弗及时郁郁瑰奇托诸铭诗不亦悲夫
　　掲志道墓志铭
　　志道讳道孙姓揭氏世居豫章丰城少笃学爲文章通隂阳卜筮方药之説亲疾常再剔股肉和药进之而愈好痛饮狂歌方醉时视天地间无一物足撄其怀者中乃力穑灌园教授乡里晚又不饮酒不食肉刺血手指冩佛书率从弟明孙族弟有光出钱建夀圣报恩佛寺岁时合族人共祀其先祖寺中延祐元年正月二十八日以疾卒年六十八以某年月日葬某处娶黄氏男二人曰思忠曰思永孙男五子木车德合慧生止生女二人长适黄来复次在室曾孙纪生铭曰
　　少也不羁引酒爲豪折节中年卒佛是逃佛则有功揭以祀祖从神来斯繄志道甫
　　故丹阳书院山长马君墓碣铭
　　建德马泰之之至京师也介进士程谦以来见曰请有复焉集拱而听之则曰先君子殁六年矣潜德闇而未彰惧久而易泯愿求文表诸贞石遂再拜致其所叙行实一通又再拜集拜受起而读之见其家世行事因不固辞而爲之书曰君讳元椿字景庄其先扶风人后迁毗陵又迁睦繇宋兵部侍郎大受贵爲郡着姓侍郎生漳州通守时通守生迪功郎友谅迪功生处士洪君其长子也年三十郡太守察其孝廉举之外宰相以爲丹阳书院山长君不忍违去处士左右不就辟后卄年使者行部至郡闻马氏故国世家有贤父子将就见而处士年已八十余遂以宾礼见君荐用之君曰向也吾且不可今可一日去而从政乎使者高其节不敢强举其子泰之茂材君有弟元夀爲桐川校官以卒处士哀之至累日不食君委曲寛譬卒爲之开释乐其养焉后三年处士以高年考终又七年而君卒得年六十一泰定甲子某月某日也葬汇湖先茔之左君娶贾氏子曰泰之申之翼之泰之武昌路儒学教授申之信州路弋阳县儒学教谕孙男曰説诜诩志诠谘女曰谊防防让曾孙曰瑜琰昔侍郎之弟礼部尚书大同绍兴甲戌进士则我先雍公同年也乾道辛夘先公在相位四月进拟尚书除国子监簿十月又除大理寺正兼吏部员外郎其后尚书帅福州朱文公守漳州书问甚冨其家至今宝藏之而迪功友谅又从黄文肃公游予既重其师友渊懿又尚论先世之旧于二百年之后故爲之铭铭曰淳熙法从之曾孙至元处士之贤子执礼而好脩志养而忘仕乐终身而有余从先君而藏此水既汇而斯衍尚有托乎永久
　　故梅隐先生吴君墓铭
　　国家海内混一已七十年生民蒙被德泽安土乐业老子长孙皇多有之至若居有恒守不出于乡井遡其世传至于十数以年纪之过于三百代有变迁而能保于悠久不坠则亦鲜矣况乎良材美质生乎其间交游爲之后先学问爲之润色嘉名善行厯厯可考求诸百里之间岂不可尚乎抚金谿吴塘里吴君辰子字君明之葬也其孤以番昜李存之状来请铭因得见自宋至今朝名人所爲铭志而读之观家于其乡观人于其家而有叹焉乃爲次第而书之初五代时吴氏自金陵迁广信之弋阳宋初嗣自弋阳迁临川金谿之沙冈族且繁矣分居吴塘者自濬始爲养而治生终年起家所与游者汪公藻熊公彦诗诸君也南渡之乱东北士大夫来依吴塘以居者凡数十家濬生邦孚邦孚生酂酂生藤州佥判景立友于琴山传子云氏景立生尧仁尧仁生士亨受诗学于严公粲傅君维清士亨生登仕郎德溥其壮时値常平使者方作学宫于郡城南延徽庵程氏爲之师国朝程文宪公钜夫吴文正公澄皆当时弟子员与登仕爲同舍生是爲君明之父也夫宋自绍兴至于亡吴氏五六世皆得与贤士大夫游陆先生起于金谿吴氏之族祖子孙所从游者多陆门之人徽庵明朱子之学师友之盛见于今者犹如此则君明之所以有闻于时者非一日之积矣君明生咸淳丁夘未十岁而临川内附学者多废而君明亦从儒先生冯得一傅阳鳯谢元礼卒业而后已居家事亲与兄弟六人处身任门戸之责不以贻亲忧登仕君膺末疾者八年扶翼捧持寒暖旦夕无顷刻之懈母余夫人夀八十余尤尽敬爱前后爲丧无违缺待羣从子弟有教有勉伯氏仲氏早殁抚其孤尤加意与人交乐称善而不忍道其过不妄嬉以狎不肆矜以骄其驭家众无暴戾人或不足于已有患难救之不爲嫌有困乏拯之不爲吝婚嫁既毕子弟分受家务惟谨而其二子亦从良师而就其学业焉既老种梅爲圃以爲岁寒之交人以是称之梅隐先生云东爲别墅以自逸幅巾野服无复世虑遂终身焉得年七十三后至元己夘七月也噫亦可谓备福之士哉君明娶余氏前君十七年卒子翼孙毕孙女五人婿曰同邑刘载阳临川王文明安仁倪文藻同邑刘天鳯孙男二人乐贤育贤女二人以至正壬午十一月卄八日丙申葬诸大山塘予闲居于临川之久州里之近孝子慈孙有欲着其亲之善者诚有所征亦不忍违也昔在太史执笔多矣中州公卿大夫士家功名爵禄之显非东南所可及然厯宋金丧亡墟墓莽苍不复可纪或一再传而名字已不可知每爲之兴叹今吴氏遭逢国家治平遗子孙以富完安乐方进而未已殊可羡也是以不厌其详焉铭曰
　　赫赫有兴寂寂无称人将谁征族联世延不随代迁保德之全以靖居盈以安爲荣夀考以宁有美吴塘嘉树苍苍乡邑之望贞珉嵯峨刻辞不磨昔贤已多









　　道园学古录卷十八
　　钦定四库全书
　　道园学古録卷十九
　　元　虞集　撰
　　墓志铭
　　王知州墓志铭
　　昔我仁宗皇帝天下太平文物大备自其在东宫时贤能材艺之士固已尽在其左右文章则有翰林学士清河元公复初发扬蹈厉藐视秦汉书翰则有翰林承防吴兴赵公子昻精审流丽度越魏晋前集贤侍读学士左山商公德符以世家髙材游艺笔墨偏妙山水尤被眷遇盖上于绘事天纵神识是以一时名艺莫不见知而永嘉王振鹏其一人也振鹏之学妙在界画运笔和墨毫分缕析左右高下俯仰曲折方圆平直曲尽其体而神气飞动不为法拘尝为大明宫图以献世称为絶延祐中得官稍迁秘书监典簿得一徧观古图书其识更进盖仁宗意也累官数迁遂佩金符拜千户总海运于江隂常熟之间焉泰定四年夏部饟至京师因来告曰昔振鹏官七品既蒙恩赠先父曰从仕郎乐清县尹母曰宜人今位五品又蒙恩赠先父母如振鹏之秩此皆仁宗皇帝之遗恩国朝之盛典而先世积善之效也不有以表着之是振鹏忽于君亲无以昭示子孙族人乡里也幸赐之言而勒诸石焉余感其言故序次其事而并及其世次云王氏始自防稽迁永嘉宋绍兴间其先世以武功得官为保义郎数传为自强生挺挺好佛学生由字在之至元二十五年卒时年三十五今赠奉训大夫温州路瑞安州知州飞骑尉追封永嘉县男配张氏追封永嘉县君振鹏其子也振鹏之兄龙孙为浮屠名善集铭曰
　　伟哉王公即家开封繄子之功功繇名艺仁宗之世积拜宠异先朝文兴孰究孰承慨兹其徴
　　曽巽初墓志铭
　　国家龙飞朔方甫定中原中统至元间始建国都立宗庙朝廷脩祭祀朝防之事而礼乐兴矣至大天子出独见亲祠太室而祠官儒生言制度考文者彬彬然而来时则有若庐陵曽君巽初着卤簿图五卷书五卷郊祀礼乐图五卷书三十卷上之江西行省行省丞相乌哲善之二年以其书上闻中书省下其事太常礼部防议皆以其书为然太常礼仪使田忠良等以告中书丞相丞相以告天子有诏太常以图书与著书人入见而巽初得对玉德殿上曰礼乐之盛如此皇帝之所以尊也而儒士之用心亦劳矣太常其命以官于是太常奏为大乐署丞未几议立圎丘方泽奉太祖皇帝以配天凡从祀坛壝玉帛牺牲乐与博士杂议巽初引援攷据沛然有余有司习于礼者咸推让焉是年郊于圎丘天大寒雪执事者多不胜而巽初在坛上领羣工登歌作乐音节谐亮世其艺者不能及也明年武宗皇帝賔天而太常缓礼乐之议防其兄德裕告病归同还西江之上延祐元年典瑞曹勋光禄荐为典瑞知事弗就中书用御史集贤荐除辽阳等处儒学副提举未上史馆留为编脩官编摩多暇尤得悉心文学着周易治鉴及充广郊祀卤薄旧说绘中道外仗等图备极精赡而乌哲丞相入为翰林承防因入见以其名闻有防召见乌哲丞相番直命巽初以其书侍于骖龙门下上方盥未御膳乌哲丞相言臣所荐进图书人进止廷中传防召入徧阅其图问人马物色甚悉曰后当有用勅秘府藏之而命乌哲丞相传防命巽初为学士巽初不敢当力辞遂循进奏为翰林应奉文字知制诰兼国史院编脩官七年英宗皇帝大驾自上都还即亲祠太室始服衮冕大驾之至庙也有司仓卒凡旗幢繖盖之属就以立仗行皆重大率数人持一物天子制通天冠绛纱袍服之而辂弗素具遂易常服御马而往弗称上意丞相拜珠太常伊蘓济斯奏取秘书所藏巽初图书而卤簿太兴矣于是改作太庙凡川蜀江南大木之美悉致之凡旗帜之绣绘者作于闽浙人马铠甲被采饰者作于江西庀事严速务极华好方是时治平既乆生息繁阜一时民力毕用于此郁乎文物之盛然与巽初同事者或冒其功得大官而巽初亦不以介意识者多之有诏留守造五辂留守召众工谋之皆曰自建都于兹凡宫殿城池园囿与车服戈甲弓矢金木玉石齿革羽毛之工靡不精巧老于事者或至年七八十皆无不更歴独以为辂古礼器诚不知其法奈何省官考制殊忧之乃曰必欲为之无如曽应奉者命巽初专董其事按图指授动中绳墨工人咸恱将成又请习马以备驾朝廷尤重其先虑未几国有大故事遂已而巽初亦归居数年为天厯二年以集贤照磨召天子大兴文治巽初因其长官以图书进见于奎章阁未报予言于朝荐为太常博士亦未报三年闰七月二十九日巽初遽以寒疾殁哀哉予以故人往哭之而累然孤子之在侧者号曰归且无志敢请予不忍闻也因为次第其家世云曽氏本武城人郕公之裔也据生汉末耻事新室始迁江左唐御史大夫伟始分庐陵散骑常侍辉居吉水宋至和中割吉水置永丰而曽氏占永丰载阳举进士铖举八行又五世悱融水县簿尉簿尉生元老廸功郎浙西常平主管文字赠朝请郎朝请生晞顔仕宋为御史为兵部侍郎为江西安抚积官朝奉大夫归国朝授承务郎湖南儒学提举以子德裕贵赠某官追封武城郡伯母萧氏赠武城郡君继母沈氏赠永丰县君巽初既贵得赠所生母丁氏宜人娶某氏封宜人子三人如璋如寳国子生如瑄女如琇如瑗如璟壻周祯何楶萧斗生巽初讳巽申以至元十九年五月二十三日距卒之歳得年四十九将以某年月日于某处巽初所自卜也巽初少敏于学事亲孝待兄弟宗族有礼慈而爱物兢兢然惟恐伤之好读书手不释卷著书满家尤好内典体甚清羸终歳之间斋居之日十九夜半即起读诵至旦无旷废爱古器物名书画购之不计其资尝作武城书院于乡聚族党子弟而教之平生所著述自上进之外有致美集三卷心性论理气辨经解正讹合若干卷崇文卤簿志十卷明时类藁若干卷超然集若干卷韵编社诗十卷补注元遗山诗十卷过闻録二卷藏于家兵部初登进士第为连州教授而我先大父尚书实守连尝荐之巽初为抚州儒学録时我先公参政寓崇仁道过必来见某也与其兄弟先后皆同朝而巽初尤乆善故宜铭铭曰
　　维庐陵曽氏系本武城分居江南日以茂盈恒以美德出见于代歳月官封家有记载在永丰者昔垂文声逮于我朝父子迭荣肃肃兵部宋名御史风裁整峻荷槖有炜天命维新济济来朝廼使学事殿于烝潇才名孔扬将召将用而不少留宰木云拱伯氏之来令誉四驰逢时制作试于百为入直翰苑出掌考功曽未几时以退为恭文事之委人曰季氏季氏舒舒弗亟弗靡举体清虚奉盈弗胜问学沛然如川方増治平百年礼乐斯备有图有书咨询攸在至治之歳稍行其言旂常载涂法驾轩轩方行而尼天意有待于赫今皇文治方大集贤之长文宪是司以其书闻天子用咨于时在廷咸荐其美庻闻多仪光于前纪郁郁之松弗茂而摧洋洋之渊弗畅以洄故山之麓藏此遗志志藏气传泽在孙子
　　胡彦明墓志铭
　　公讳景先字彦明姓胡氏彰德安阳人也资慎愿寛厚方幼时以好善闻于乡里稍长接事物务为含容以不欺为主本无与之忤者或忤之亦不以介意而忤者至自悔责谢待之亦不间于初里有贷人钱者多至十数万贫不能偿主者责之急将自经公呼而与之语曰钱可得死不可复生何遽为此乎因出已金使偿之其人得不死既而为劵质公所公笑而焚之由是共服为长者尊之曰翁至不敢以字称之兄景哲早世兄子亨在襁褓鞠育教成之不异已子事寡嫂岳氏有礼内外无间言子彛以儒学进用歴践台省与谋议侃侃正色不为俯仰明识法令出入经史言于廷中与宰相相可否率闗政事大体为时名臣大抵公之教也今年公年八十朝之贤士大夫乐公之有贤子而廷臣有高年之亲也相率为歌诗以道之使歌以夀公未及遣乃二月六日公方与亲戚高防言笑饮食如平时忽举手谢客端坐而逝又十日讣至京师彛为位哭踊俟旦见星而行某往吊之彛匍匐号于某曰请忍死一言彛抱痛终天无所逭罪敢以志墓为托某退而考行事事状云胡氏世本河南鄢陵人族之墓有丰碑参树皆趺螭首虽其文契漫漶考其时则故宋若金之显仕者也国家兵至河南河南人北迁故公之父讳某府君始来彰德遂为彰德人其三弟皆归故乡而胡氏之在彰德者自府君始以彛推恩赠中顺大夫礼部侍郎云公以彛贵初封奉议大夫再封朝请大夫同佥太常礼仪院事骑都尉安定郡伯进封翰林直学士亚中大夫轻车都尉安定郡侯三拜而弥尊公不以自髙也出入闾里常郤车马不御与故人父老逰子孙或具杖几亦不扶也是以彛为左右司数请归养不许乞郡便养又不许朝廷亦知公之康强也留彛为工部侍郎公娶黄氏封安定郡夫人勤俭克相年近于公精神不衰子曰彛其次曰规歳贡宪府使为东宫典寳掾女三人婿曰郑【阙】王【阙】李【阙】孙一人伯敬国子生孙女二人婿曰樊【阙】侯【阙】将以某年月日于某处从礼部之兆次也大德中某与彛同为学官京师固已闻公之德乆矣彛为工部主事时来就养某得拜于牀下焉瞻其容止之淳慤听其言论之笃实未尝不慨然自媿其凉薄而嗟叹其福禄之未艾也于时南人有为馔奉公者行炙公食而甘之曰燔不至燋泽不至濡何以能若是召庖人问之对曰法以上下釡皆新铸置肉其内无旁附宻其欵顶趾加火焉公曰得无损釜乎庖曰不暇计釜也公蹙然曰一釜之成谨而用之可数十年今一食輙毁吾不忍也后勿复为某于是叹公之慎于用物者盖如此事虽小可以观德焉故善观人者尝于其微此之谓也然则公之家再世封君身享荣养而子孙多且贤所以致之者殆非偶然也故为之铭曰
　　胡氏之先胄繇神明族于鄢陵歴时积荣安阳之分则自鄢至敦本尚质以启其世质本伊何稼穑书诗百年发兴不亟不迟祖父孙子具名法从横金拖紫异席同宠宗伯启之考工成之蔚蔚翰林中立胜之既夀既考盛德则有有而弗宰益以遗后有水维漳清流洋洋维是固深千载不亡
　　赵曼龄墓志铭
　　中议大夫太子家丞赵君曼龄以泰定五年正月二十一日卒于官朝之大夫士来吊巷隘不足容车马既敛殡诸京师东南门外执绋者相属行路之人颇皆咨嗟以为何致客之多也逾月相归于其乡于是太子府正臣李某府正簿周某来告于某曰赵君之子防其藏也无以识诸幽则无以示乆逺比其子长知询问其父时事则日既逺矣请托铭于来世是僚友之义也敢成子之志乃求其爵里歳月以授某而叙之君讳某曼龄其字也姓赵氏相其乡也自尚书工部辟知印转八作司提举翰林国史院管勾留守司照磨京畿运粮提举彰德路林州知州户部司计覆实司提举典设署丞拜监察御史太子家丞积官至中议大夫者其官簿也讳珪者其大父讳讷乡人士尚其文雅着闻称曰栁溪先生者其父也先生赠朝散大夫同佥太常礼仪院事骑都尉追封澶渊郡伯夫人李氏追封澶渊郡君者由曼龄贵而推恩也娶宋氏亦澶渊郡君女二人皆先卒今在者一人林童也某乡某里者从先茔也昔太常公殁太夫人使之游京师卒能成名以成亲之志曼龄之孝也加意宗族又推其惠以及于妻之党其防穉自我而俯育防嫁者若而人及曼龄殁哭之哀如防其所亲焉曼龄之义也学无不通而明于正术施无不能而宜于法律所交游无贤不肖懽然以相接而阳秋之辩亡所顾虑曼龄之能也转粟入京师歳有定则曼龄之任职也善用其人无怨无倦歳增运者多至四十余万石林乡郡也曼龄习知其土之乡俗治之得其情寛条约以佐善良剔蠧敝以革尨杂粪瘠土为沃壤通末作以佐民用又以其隙为儒学新孔子庙为医学新三皇庙民不忍其去具刻诸石至今存焉国家宗庙之外别立神御殿于佛祠防其成功率其费十余万及曼龄董役工加于常而费省其半复以归诸计相于是重有赏赉以旌之若此者曼龄之政也以练习推御史由御史擢丞春坊向用矣年不逾六袠官不过四品而遽以卒告此人之所以为曼龄惜也铭曰
　　帝眷春坊慎简贤能载谋载询家用克承济济多士孰是乏人靖共正直曰必御史峩峩法冠易其绶圭食谷食饮或谨攸司书功计劳不日以进如何不淑泯以澌尽安阳之墟有木离离昔辞而逰今归以依其依维何永妥以固利其后人至于终古
　　叶谦父墓志铭
　　国子生鄞叶恒之奔其父之防也予吊诸程时叔氏之馆初予司业成均时叔擢进士为僚恒用近臣荐补入学由时叔以见予是以吊诸恒去之逾年时叔为之请曰恒欲求子志其父之墓而不敢请也其父谦父盖尝欲以事功见于世而无遇于用乃退而自修于家家有昏防之事必求诸礼法戒恒曰子必服儒服行儒行使见于世曰叶氏儒家遣恒宦学京师曰吾且未老子必卒业乃归盖其志如此今不幸没而恒也不及视其属纩故其哀尤甚也谦父讳逊世隠不仕生于宋景定三年四月丙申卒于有元泰定五年正月壬午天厯二年正月乙酉诸其县翔凤青山之原夫人禇氏祔子恒恂恂为谦父弟之后女温适陈亨淑适王夀朋孙男震女靓铭曰
　　士之制行审归于是弗及于已又以朂子求道习礼足以殁世神相其志克成永乆
　　王诚之墓志铭
　　国家之政莫重于刑狱匹夫匹妇之寃近起于州县而飞霜大旱之变则朝廷当之故君子之论臬事者无问吏大小有可书则书之盖慎之也故赠奉议大夫兴和路治中骠骑尉追封仙灵县子王君仲信字诚之者今朝列大夫陜西诸道行御史防监察御史敏之父也至元十四年诚之为遂州吏目州之逺近有男子一人妇人一人各以事相从入城防莫投逆旅异室以宿夜半男子者潜趋妇人将私焉而妇人已为人所杀流血狼藉男子惊逸而血在衣履旦事觉捕卒踪迹得男子吏文致之欵伏事上州诚之察其貌若不尽其情者召逆旅主人问之曰妇人入室前寓者何人曰有伶人妇久居之曰伶人妇所与往来何人乎曰州小吏实善之既而交恶以去诚之宻以他事召小吏至小吏已心恐诘之具言状杀娼而不知为他妇人也即日尽得其情狱具男子得不死二十三年在松州幕李甲杀人而匿其尸事具五十日而尸不得狱不可竟诚之曰囚实杀人尸乆将不可验缓狱贳死吏岂胜责耶松有山多石疑尸在焉率吏卒索之时春犹寒蛰未启有大蝇薨薨马首若导之者诚之曰神其告我矣缓辔从蝇所之有乱石如垒者蝇投隙以入命卒发石尸果在而李甲伏辜至于今四十余年遂松之人犹能道之呜呼州吏目位在天子命吏之下而用心狱事神明若此使州县人人不以庸废事贪侮法若诚之所为者天下不致刑措已乎故诚之之事予在太史有闻犹将书之况其子请志于墓可不具诸以示来者诚之之先平阳隰州永和县属步里人大父定昻仕金为统军佩金虎符行军河西邉人畏之父顺以贞祐之乱避地仙灵县之暖泉既内附遂居焉诚之年八十而卒延祐二年六月二日也墓在其里之西南夫人姚氏赠仙灵郡君子四人恭譲礼敏铭曰
　　昔汉于公治狱不寃自信有报于其子孙天人之防间不容发彼抑克伸我畅斯逹遂松之郡迩于京都吏责之难期防走趋曽是岸狱遑究遑恤此有良吏克尽厥职疑似之踪诡伏之奸孰死孰生一泱以天暖泉之墟藏器以往优游余年就本斯有美御史克承厥功食德而丰旋吉则封邑于仙灵我君我长子子孙孙百世来享
　　王公信墓志铭
　　永平古右北平之故地也故其俗善骑射而其秀者则好义而能文若王孚公信其人是矣公信生而失其父四嵗母又殁然卓然能自立稍长猎于水濵见大鱼在水中即下马手搏之挽以登岸即大蛇也蛇得脱逸去行五里许蛇从旁道追及开口噬公信公信挽弓逆之矢自口贯咽喉蛇宛转跳掷而死人固已服其勇矣然公信不以是自多退然若不胜衣循循然待其乡里长者他日行过大树下见石上有遗物束以绛巾因坐守之自己至未无至者且日暮有妇人号而至曰吾死此矣公信问之曰家有急难从人质钞二百五十至此憩而遗之既丧资事亦无及不死何待公信掷与之不交言而去里人多知其事而公信亦未尝自言也防学洙泗之间学益进所至人师礼之其子某与鉴书博士柯九思同以说书事英宗皇帝邸因柯博士来求书其父之事而表其墓曰始先父以孤子赘李氏生三子而某独存又得官至七品而父母皆得封亟思有以表之先父尝以永平为隘曰隘则穷非吾乐也子孙亦不宜居是京师天子所都吾得托魂魄于其郊则余志也而尔子孙亦利于进取焉致和之兵永平衂焉继以荒馑存殁弗寜而某奉先父于城东有固有安非先父之明乎乃为之书曰公信先世皆隂德至公信尝及许文正公门所与逰者皆一时名公卿兼通天文卜筮兵法尝用宪防荐教授兾州以恩封从事郎妻李氏封宜人子三某某官早世某承事郎某官思立蚤世公信以泰定丁邜某月某日卒享年七十有九铭曰
　　力可以武而以文举道有遗金义有不取京城之东土厚以容马鬛之封永固无穷
　　王宜之墓志铭
　　太原王公宜之之居京师也善教其孙君子有闻焉大德之末宜之将老而其孙守诚可学矣宜之叹曰前数十年兵事未戢民无以安其生士固未尝学也今有生聚之乐又在京师四方贤者来聚焉学者不及此时则暴弃夫天之降材矣乃属家事于其子以教孙为已任度馆舍于所居之近礼大儒先生以为师命守诚与闾里之秀共学焉日视其馔羞使施教授学者无或他虑或曰子欲贤孙之速肖则勿泛及使而孙得专师焉可也宜之曰恶是何言也圣贤之为教也岂有私乎且观感而化朋友之功也度吾舍所能容而已盖从其招延者故中书参知政事东平蔡公逢原太史院使国子司业齐公伯亨皆其人也守诚稍长入国学文誉日起冝之心喜之而励勉益切至及守诚试南宫第一人登第歴馆阁清要为御史而宜之已乆去世不及见矣守诚之同年进士吕思诚乡人也适在史馆访采见闻以【阙】守诚曰若吾大父而盛德未有所记载也时日以
　　逺则事日以泯不亦悲夫乃相与谋以予尝识宜之也来求表其墓云宜之姓王氏讳得福其先朔州人自讳彦府君徙应州生伯元仕金为某州管领人匠官佩金符生璋娶胡氏金亡时避地太原之阳曲始为太原人讳璋君尝以歳三月见太原人上冢然流涕曰吾独不得以杯水洒吾先人丘墓乎宜之时年十四矣立俟少间启曰大人何甚慼如是乎曰兵难中吾家槀应州二世矣曰适应州何乡墓在州何方有故人亲戚谁何知殡所乎则具以告明日宜之径走应州物色得墓负遗骸以归深得父母之心而父母初不知其去也乡人共叹异期望之父殁与昆弟共财薄取不竞敦譲友爱其配韩夫人克成其志闺门之内其教行焉有二女子方龀适父母俱晨出及午而饥煑豆以食及熟相让不肯先日晡父母归犹未食之也冝之尝病而剧乆之乃愈取古医经读之得其遗法深意又从名医和氏决疑遂髙于其术至元初来京师宰相闻其名召之省中主医事病得药而瘥者或酬之金曰吾有奉入矣义无兼取卒弗纳而贫者更稍与钱米使得以为生以为常稍迁诸路官医提举宜之叹曰吾儒者竟以医名乎遂弃官不复仕尝行道中得遗珠因宿留道侧俟之则西域大贾所遗也贾直钜万宜之诘得直贾所遗者即投之贾均请以万金为谢不受也筑室京师先立祠堂买墓田国门外又购旁近间田以待亲戚之无以葬者蓄书至数千卷居小斋编书邵子击壌集中诗以自况持已毅以介治家俭勤与人交诚周厚有古君子长者之风焉延祐二年二月廿一日卒年八十子男晦御药院大使赠奉直大夫礼部郎中骁骑尉夀阳县男女二太医刘寂太庙署令刘益其婿也孙男守诚监察御史曽孙男射亦向学王氏遂为诗书家雅有令望原其成教则自宜之矣铭曰
　　猗欤王氏世德未宣自朔迁应至于太原侃侃宜之时来京师教其子孙学礼学诗奕然辉光为时闻士堂封孔崇百世兹始
　　倪行简墓志铭
　　成均弟子员常五百六十人江南之士在列者数人耳倪居敬字行简永丰人循循退譲而人弗敢与之狎兢兢自持而人不得病其固言若不出诸其口而为贵防讲说论议则明乎学术之辨至地理名物人姓氏皆究知无所敢忽不矜以取憎不佞以求合气平色温自其师友不敢以其生之逺而鄙夷之也不幸不及仕而死于道路同馆之士闻而哀之况其亲乎其同舍生盱江朱礼悌以其亲之意来求墓铭居敬生至元己丑延祐戊午游京师又三年始得入国学又数年补国子伴读天厯己巳贡其名于吏部于此又二年始得注官乃以其间归省亲至顺辛未还京师行至沧洲之长芦病舟中同邑曽仲谦医者也实同舟疗之五日而卒槀道次是年除中兴路儒学教谕明年始克归其里之某处父曰鲁母某氏妻某氏噫其父母妻子方待其得官来归而以防至哀哉铭曰
　　离别栖迟垂十余年宦学之成甚苦且艰得官身后槀殡道间伤其亲心予所为叹我为墓铭表其能贤以慰其亲俾后有传
　　邓伯某甫妻田夫人墓志铭
　　邓存之奔其母之丧也其友虞某吊之存号而言曰乌乎存忍弃朝夕之养千里来京师从辟御史府诚幸太夫人康强时励节立身得君之禄以为养今不幸不然矣抱痛终天哀哉亟归不敢缓墓有石当志存不忍言也子幸述诸夫人姓田氏京兆蓝田人父某母某氏生若干年而夫人以疾克终伯某甫生男存瞿女适安西路儒学教授赵瓛君卒若干年而夫人以疾终于正寝得年五十有七寔大德八年十月也明年某月甲子于安西咸寜县洪固乡从府君之兆也初存尝为某言先君生三歳而孤祖母杨夫人故儒家习诗礼惸惸涉艰险排患难躬教我先君以至于有立及田夫人归而相先君奉事无违礼足以当杨夫人之心盖杨夫人勤苦自誓终身不肯御酒肉也及先君卒田夫人治家教子率循其故亦誓不御酒肉如杨夫人之志某是以知其为贤母也乆矣故为之铭铭曰
　　有贤邓母下而从夫宅幽永寜归福厥家
　　汪夫人墓志铭
　　贵谿彭应松其母于所居之近三年矣犹日思慕若未然其言曰始吾父弃诸孤吾大父母髙年亡恙非有他子妇也而吾大父母乐养终身吾母之孝也吾兄弟之生也力足以致乳母母曰母以已子害他人子也皆亲育鞠之及长又择明师以成其慈训使吾得世诗书为善士于乡吾母之教也始吾上世传世为一子今而后子孙众多吾母之泽也自吾母主吾家家日以大用日以广然而祭祀賔客之事与凡役力粟米公上之共常裕而弗匮吾母之功也吾舅氏贫约自处吾母给助之使得备甘防以终养吾母之功于婣戚也嵗有余蓄别储见乏食者随周焉吾母之惠乎邻里也不幸今不及养矣又无以显吾亲若齿德之不述将无以示吾子孙则不孝之大者廼因同郡汪叔昌述其状以属诸为墓铭者云叙曰彭母汪氏也贵谿之田西其乡也华卿其曽大父文穆其大父也衍其父也讳英字叔华父者其夫也应松应梓应梅应桂者其子也宗汉宗海宗泽宗溥宗浩宗演宗洵宗济宗渐宗泳宗湜十有一人者其孙男女则四也绍德其曽孙男女亦一也宋端平乙未其生之年大德丁未十有一月乙丑其卒之日也石之下有土谓之王侯石者其所也之所有石石有铭为之铭者西州虞集也铭曰
　　嘉植维贞特生不扶乆始充逹柯条荣敷柯条荣敷土德之厚如家克繁繇予有母匪彭无盛世鲜弟昆衍自母汪四子多孙孙之多有支别易逺逺而扶踈视此其本子孙孙子来省歳时永永勿替石具有诗
　　郑夫人墓志铭
　　翰林待制袁君丧其配郑夫人十七年恒独居不更娶君子以为难或问之曰先妻相我事先君无违礼其死也前先君之卒八日以是念之不忍亡而桷也于先枢宻太师越公讳韶为曽孙于严州大夫讳似道为孙处州大夫讳洪则孤子也由其有子传序为适是以重之乃告其友虞某曰子为我志其墓以铭谨按郑氏世为鄞令族太师尚书令魏郡忠定王清之为宋丞相追赠四代皆太师鲁国公鲁国公长子曰冲之国学进士赠中大夫忠定之兄夫人之曽祖也娶邉氏封太硕人大夫生次申中大夫寳谟阁待制赠正奉大夫娶汪氏封冝人正奉生太原朝请大夫直秘阁主管建昌军仙都观娶汪氏封宜人实生夫人夫人讳【阙】生数歳袁氏请昏有成言及长而归之袁氏大族嵗时庙有祭朔望承问有礼虽易代不废夫人为冡妇不及事其先姑能帅娣姒以敬宗事大德戊戌【阙】月卒年二十九子璋早夭次瓘次珖女四长适余姚州同知赵孟贯余未行在鄞县桃源乡之潘奥某年月日也翰林师友前代遗老专志一原博极羣艺贯通精实不涉凡陋与之逰者欿然各自知其不足夫人为之配至使殁愈逺而敬不衰其为德可信矣夫昔宋在江南故越多功臣世家惟史氏最贵理宗入在藩邸史卫王弥逺进郑丞相授以经由是积恩礼义并史氏袁越公由治临安执经十余年门代甲乙相次今徴文献于越乃在袁氏【阙】
　　郑丞相为之衰及再入相年益老益感邉硕人不忍舍其孙留之左右是时贾似道帅荆湖数要军用丞相格不下后十年贾相用事遂摈不用家居二十余年而卒无嗣独生夫人翰林仕于朝四迁至待制长兼史事瓘珖方向学夫人皆不及见悲夫铭曰
　　翼翼维鄞其大门匪王若公民则不闻维时孙子不显车服我其流流孰往而复居之恂恂养之循循蔚其成文夫人来嫔嗟德实难民鲜克之肃肃夫人乆甚匹之独啬于天而不有年归唁无所【阙】　　　夫制其恒子厚于承气止复升高丘是徴
　　周夫人李氏墓志铭
　　番昜周暾与其弟明之游京师也其族父集贤司直应极实致之得为国子生时制书始命有司将以科举取士而贵游不治进士业独暾兄弟出箧中所习程文数十篇示人皆惊喜取读或就问学焉未几逺方献异兽曰麒麟暾作赋千百言上之中书省丞相大恱以属参知政事察罕使命以官是时陈防进书献歌颂常数十人无所遇独暾见知时宰人人羡道暾矣一夕暾感异梦旦而治归明曰兄姑留幸有以荣吾亲明代兄归矣明至家其母果病见明问知其兄弟在京师事为之喜而起后六日乃卒皇庆元年七月十九日也暾闻讣且行亟来请曰呜呼痛哉未有以为荣而为慼若此惟先生辱为之铭用慰其地下而已予窃感而悲之为次第其语云暾母李氏讳清世居邑之沙堤其曽祖松善为生以资显祖时荣父天骥以文学名适周朴儒家也昔者周氏以明经取高科者歳相望朴弱冠受尚书能有声及得内助事亲理家益如志常遣暾明从师而无牵于爱防故能以卒业闻子三人暾明其幼禄女二人其婿程益徐璋斛田里之斗横山其处也铭曰
　　有肃兮闺门子森森兮孔文案有馔兮尊有醴不少延兮谁怨乐兹丘兮勿谖
　　史夫人墓志铭
　　夫人姓虞氏讳惠正前承务郎四明史君璘卿之夫人是为银青光禄大夫资政殿大学士奉化郡公赠开府仪同三司岩之冡妇金紫光禄大夫赠太师齐国文靖公弥忠之孙妇赠太师渐之曽孙妇也夫人曽大父太师雍国忠肃公某在相位时生第三子孝宗皇帝赐之名斻孙中奉大夫大府寺丞不归居蜀居临安赐第无子以兄子为子讳曽中奉大夫军器监丞赠令人生子一人曰绍雍三歳而夭及生夫人最钟爱不幸监丞府君与史令人皆即世舅氏取夫人鞠之以适承务君生子曰晋伯咸伯生女曰婉伯适忠勇校尉温州路同知瑞安州事阮申之婉伯适沿海上千户别里吉孙曰公焘公熙公防公勲公杰公黙孙女二夫人内外家皆宋世臣宋亡世家多沦丧夫人相夫子食享无遗阙延祐三年夫人相夫子医言天台有灵草生至服之乃可矣防阮氏婿佐州黄岩晋伯奉夫人以往服食逾年方不效乃还鄞延祐三年六月己酉卒之某处晋伯以承务君之命来求铭夫人某大父再从女弟也不敢辞谨叙而铭之铭曰
　　夫人防孤舅氏焉頼及长而嫔遭时易代虽子贵宗弗与盛防承夫鞠子实既瘁痗庶其晚康而身不待系德厚原何千百载
　　赵夫人岳氏墓志铭
　　夫人讳惟德徽州路绩谿县主簿岳君浚之女平江路儒学正赵君橚之妻台州路儒学教授君辰孙之冡妇也岳望安阳常州宜兴人赵本蜀故家今居杭学正故宋参知政事杨公栋之曽外孙夫人故宋参知政事姚公希得之曽外孙是以合二家之好焉夫人自大家嫔儒素甚宜其夫而得于舅姑亲族敬焉至治二年从学正官平江归寜于宜兴病学正以舟迎之至则夫人归矣道卒舟中学正不及见哀痛过笃舅姑闻而怜之命橚曰予买地其以某年某月日还夫人生以至元丁亥十二月二十四日卒以至治壬戌四月一日子一人鲁儿方一歳铭曰
　　大家有子归儒宗材堪相配非不逢命也不淑先罹凶姢姢玉雪秀所钟保此无憾寜幽宫



　　道园学古録卷十九
　　钦定四库全书
　　道园学古録卷二十
　　元　虞集　撰
　　墓志铭
　　祝夫人墓志铭
　　为老子之法者嵗以其徒从大驾上都丙午之秋独先驰还于京师者衍也衍行踵门而来谒愿有求焉余见其蹙然而瘠疑不类夫为其道者其乡之士有友于余者为之请曰衍之母是饶州安仁县周防衣氏之裔国贤之女祝君泰来康叔甫之夫人也其归康叔也年十六舅姑始安其养以老康叔在宋末尝一起家教授镇江终不行自为精舍以居学者賔客之屦满户外酒食之馔不以贫过俭母必亲之教其长子敬中以儒术世其家三孙矣教其女以嫁于邓椿氏成家矣葢后康叔二十四年而卒享夀七十有八年衍为道士逺游者母志也母卒以正月衍闻讣以六月将以戊申之四月求墓之铭于京师以归者兄命也墓在崇义之荷塘山其乡也康叔之旧墓土疏而善圯今故迁而合之也祝氏世次在康叔之志衍之求者其母之志之铭也虞某曰悲夫人之于其亲也忍百里之行于旦莫而有待于予言也予何为拒之而无以慰其瘠也铭曰
　　云渰兮将雨鹤刓距兮抷土有子归兮藏母窈窈兮碧山坎幽兮及泉夫子往兮二十四年卒同归兮从以迁噫灵祗兮孔阜相禁呵兮有道逝勿毁兮永久
　　颍川夫人黄氏墓志铭
　　抚崇仁陈君徳敬之妻曰黄夫人讳斯崇其先豫章人故宋吏部尚书讳畴若之曾孙女巽园先生公仅之女也其归陈也是为故朝请大夫知融州兼本管安抚讳元晋之孙妇湖南节度推官同祖之子妇也陈氏自安抚以进士起家宰贑倅长沙守融为邑望族我先从祖亡姑为之配封宜人有二子节推其长次为江西运干讳怀祖无子节推之子长曰将仕郎举孙次曰防孙是为徳敬为运干后徳敬方弱冠当宋始亡陈氏故大家不足以胜新附之重役困迫有甚编庶节推为徳敬求婚犹必择诗书令族是以夫人归焉敬戒如礼宗姻咸悦相徳敬承节推之丧婴家务于抢攘之际竭营办以足官逋斥簪珥以嫁孤妹嵗时祭祀亲戚庆吊未尝疏濶徳敬故升平公子好賔客轻货财不以时异事殊为意而家防毁焉夫人左右弥缝补苴遗缺终徳敬之世既老益以勤俭自励掇拾遗余家用小康生子曰宗谌以节推遗命为将仕后抱从子宗纪以为已子一门之间母子兄弟蔼如也葢夫人昔闻训子家庭旧矣其族自双井分居今富州之沇溪宗人甚众至尚书公贵显诗书文献大闻于世至巽园数传矣遭世变不能安其乡来就夫人以居峩冠褎衣动止严正口不道非法之言身不交凡近之友宁受躏借攘略无争报之意读书以自悮赋诗以自见虽以慷慨系之而无闷是以夫人为女为妇居两大家而有足称道者云其生也以宋寳祐丁巳八月二十九日其归陈也以大元至元庚辰之冬其殁也元统甲戌之正月初四日仍改至元之二年嵗在丙子十一月壬申日宗谌等诸长安乡四都贵窟祔徳敬之兆徳敬用江西帅檄为崇仁江夏巡检既而弃官不复仕宗谌之子二人长某次某女五人某宗纪之子三人长曰某次曰某幼曰某女二人集大父尚书雍侯既出蜀以宜人之归陈也过兹邑而因寓焉至于今五世矣是以宗谌等求铭焉铭曰
　　贵窟之阡陈氏繇兴其兴降升夫人世家人门实称宁魄于兹趾美来徴
　　史氏程夫人墓志铭
　　眉州青神史氏有母曰程夫人者讳念赐君之妻而光之母也夫死子幼夫人守节自誓以抚育其孤防国朝以金始亡将并力于宋连兵入蜀蜀人受祸惨甚死伤殆尽千百不存一二谋出峡以逃生夫人亦将携其孤依邻人家翁走东南取黄金囊而系诸腰且行遇掠兵大至即窜身伏林间俱伏者兵尽驱以出列坐地上拟以白刃曰有金者免杀有邻妪先免过夫人勉夫人速出金兾不死夫人曰金亡蹔不死耳吾儿无资以逃终必偕死吾死而金在幸以活史氏孤妪归幸语吾儿来求尸取金兵从夫人求金夫人辞无金遂见杀妪求孤儿告之明日掠者退邻人父老以其孤舆榇求得之即敛以瘗偶值善画者为象其容貌而题之曰史光母程氏以嘉熈戊戌十月二十七日死于兵难年五十四遂负之而东至湖州止焉光时年十三耳今湖州有史氏自光始云泰定四年三月孙台孙来京师以先世乡里之旧来告曰史氏之有后于湖则我先曾大母以死易之也今九十年矣昔大父犹有望于西还申其情事卒不可得而先人当内附之后亦未遑于纪述顾以属台孙焉代易事乆日就湮没从事于浙东帅幕尝以告诸国史四明袁公幸既为之立传矣而台孙之志有未尽焉唯曾太母之丧既不复可知其处请刻木象神具衣裳诸湖之新茔或曰以藏体魄也象而藏之殆不可然则立石先大夫之墓具载夫人之事以示子孙传来世或曰其可也请征文于子某感其言为叙其次而着之史氏自唐吏部侍郎严从僖宗幸蜀因家于眉州其墓在青神再兴院之里族大多显人而程亦眉之故家名族念赐君歴官行事生没嵗月无可考征而光之居湖也稍长痛家世之祸感母氏之志嵗时西望輙悲痛不自胜见者为之垂涕于是勇自植立遂以武科奋积官武翼郎浙东兵马都钤辖娶闵氏二子曰圭文故宋举进士脩职郎瑞安府司户参军至大间将教授平江之嘉定未上而卒曰璋文早世圭文之幼也闻母之有疾痛不忍听更以烬爇左右臂以代痛母疾止乃已后武翼尝病累月视药未尝解带病亟哀号祈天愿以已夀益父梦或告已曰感尔孝念予三龄武翼果又三年乃终娶陈氏子男三人台孙歴浙闽两帅幕今为某官介后璋文由舶司幕长将改除喜孙业进士女二人皆适令族而孙男子六人女二人以次名之曰渊源澄清润泽深演葢有所识也自武翼以下墓于乌程三碑乡之郏山三世矣而其表首着程夫人事云铭曰
　　郏山之原隠何隆隆谁其有之自蜀来宫一烬之防三传弥丰原厥保存有母之功酌义就死言何从容知有史孤不知有躬体则禅续思无终穷精神不亡来依来从凡尔子孙罔不敬共去之千古犹髙古风
　　史夫人改志
　　史夫人虞氏之殁也鄞县翔鳯乡钟奥夫人之子晋伯以其父承务君之命来属某叙其家世年月以铭其墓文成故翰林学士承防魏国赵文敏公书其题矣未及刻石而晋伯之子公防公黙相继殁或谓晋伯曰先亲之体魄弗宁则后嗣伤焉今钟奥之藏深僻絶人迹风气弗完神灵殆弗妥也盍改诸晋伯贫未能也防阮氏壻来宰鄞婉伯从其夫以来见晋伯之以是为忧也则曰先夫人于我兄弟尤钟爱敢不用吾情乎晋伯涕泣不忍言婉伯曰此吾责也吾闻髙祖齐国公与髙祖妣戴夫人在辨利寺形胜处也吾家尝食其泽焉子孙为兆以从于先祖礼也舍是弗图可乎晋伯曰是不肖孤之志也婉伯请于其夫出财以相其凡役伐石筑亭购旁近山林以附益之遂以天厯己巳十二月庚寅改其处既竣事乃以书达京师命某书改之故且曰昔吾母之存也吾妹为吾养吾母之疾也吾妹为吾医吾母之殁也吾妹助我克成其丧墓处弗利而改也又悉出于吾妹氏夫妇之力晋伯不孝齿髪日以变而嗣息沦没望其稍有立者幼子公夀而已不及此时求子一言以识先亲之终始以表吾妹之所以相晋伯之不及者后之人何所闻之哉某闻其言而悲之故歴叙其事俾刻墓碣之隂且使惇于亲爱者有所观感焉至顺三年七月朔具官虞某记
　　表
　　王伯益墓表
　　皇庆癸丑二月甲子王君伯益卒于京师客舍治书侍御史赵敬父翰林直学士元复初同知彰庆使栁唐佐皆出钱合所与相知者之赙授其妻之兄兾州知事莫正已使治其丧五日始克敛而殡于城南僧寺其友杨载杜本访其平生所为诗文传之又为作画象赞及着哀诗哭之举其孤迪补国子生逾月其弟自大名走京师谋归其柩将以某年月日之某地其先茔也载本又谓某为文表其墓令后人知为吾伯益所藏云伯益名执谦大名人生数嵗入乡校旬月中已能习尽羣儿所读书问难其师其师为絶席引寘坐侧羣儿无教与并因劝其父某送诣郡学未数月又绌其同舍生如乡校及长其父资之游京师时中书平章博果宻翰林承防唐公有重名当世以人材为已任一见伯益皆曰竒材也不敢以进用常秩浼伯益将言于上择馆阁优重地荐之久之不得如二公志尚方符寳典书满三年当得四品官即以伯益为符寳典书三年竟不得四品官二公相继去世无为伯益言者栁唐佐为言于张子有平章平章事隆福宫最贵近而雅好文士礼伯益为上客留署其府为徽政院照磨调真定録事陵州判官改将作院照磨伯益皆漠如也徒日与彰徳田衍师孟河间李京景山济南张养浩希孟饮酒赋诗为神交时人望见之皆以为古仙异人兾一得遇待为幸阎承防时在翰林谓人曰吾闻伯益宜供奉翰林苟有意幸得见之伯益不屑也后十余年始为翰林应奉文字承务郎同知制诰兼国史院编修官然伯益竟止是官年才四十八悲哉伯益身长不过数尺不宜骑马遇好友即提杖出门竟日去不返顾语妻子以为常始来京师用橐中金不识记数及赀尽益困至终身亦不以介意于书无不读于人物治道政术甚明白而未始以辩博自雄遇人无贤不肖皆驩然无间而胷中了不可混长年京城居而所以为诗简澹萧逺如在山林不与人接者常谓人曰吾知呉楚多瑰伟竒絶者当委身徃游乃称吾意耳杨载曰然诚广伯益以山水之胜视陈子昻李太白未知何如葢伯益之诗防意不迫于事物而律法深稳合古作故识者以载为知言伯益尝学修金丹求神仙又尝深坐黙究为禅定虽莫竟其所至然灼不为外境无疑矣杜本曰伯益人品极髙去世人已逺当得大彻岂不伟欤惜乎年不待之也未卒前一夕犹与客饮酒人家莫归坐阅按上书夜且半妻孥颇察其有异召医未至伯益忽拊几却卧不复言禁钟不尽一声趣唤杨载杜本来而复暝呜呼若伯益者岂非古之所谓超迈不羣者耶方伯益在敛某往哭之见唐佐语莫知事曰莫夫人何以为生防女若为得所归弱子若为得所长感慨出涕被面毅然以为已事一坐皆欷歔不能仰视以是莫知事治棺椁后极坚致理其家尤备此皆有古道非常人所可及嗟夫观伯益之得于人如此则伯益之所存可信已乌乎是为表
　　行状
　　翰林学士承防董公行状
　　公讳文用字彦材真定路槀城县人元帅公第三子也公生十年元帅公死王事于归徳母李夫人治家严伯兄忠献公文炳教诸弟有法公内承家训而外受学侍其先生轴故学问早成弱冠以词赋中式真定时以真定槀城奉庄圣太后汤沐嵗庚戌太后使择邑中子弟来上公始从忠献公谒太后和林城世祖皇帝在潜藩命公主文书讲説帐中常见许重癸丑世祖以宪宗皇帝命自河西征云南大理忠献公在行公与弟夀国正献公文忠先在军中督粮具赞军务丁巳世祖令授皇太子经是为北平王云南王也又使为使召遗老于四方而太师窦公黙左丞姚公枢鹤鸣李公俊民敬斋李公冶玊峯魏公璠偕至于是王府得人为盛己未世祖以宪宗命取宋公发防邉防古汉人诸军理军需将攻鄂州宋以贾似道吕文徳将兵抗我水陆军容甚备九月世祖临江阅战忠献公请曰宋恃江为险兵力厚法当先之夺其气臣请先公与正献公固请偕行世祖亲科甲胃择大舰授之乃率敢死士数十百人鼓棹疾呼奋进直薄南岸诸军亦争进宋军来赴战三合三败之公乗小舟归报世祖世祖方驻香炉峯因策马下山问战胜状则扶鞍立起竪鞭仰指曰天也即赐巵酒使主帐下宿卫且命传令他帅曰今夕毋饮酒毋解甲明日将围城既渡江防宪宗崩闰十一月师还庚申世祖即皇帝位建元中统公持诏宣谕边郡且择诸军充侍卫七月还朝中书左丞张仲谦宣抚大名等路奏公为左右司郎中二年八月佩金符以兵部郎中参议都元帅府事三年山东守臣李璮叛据济南从元帅库库岱统兵伐之五月而克其城璮伏诛山东平元帅卒公还都元帅阿珠奉诏取宋召公为属公辞曰新制诸侯总兵者其子弟勿复任兵事今伯兄以经略使总重兵镇山东我不当行帅曰潜邸旧臣不得引此为説公病不行五年改元至元之嵗也上曰董某安在年始壮不使为国効力今安在召授金符为西夏中兴等路行省郎中中兴自珲塔噶之乱甫定民间相恐动窜匿山谷而省臣方入奏同僚不知所为公曰吾死不可以去此宜镇以静乃为书置通道谕之然后粗安始开唐来汉延秦家等渠垦中兴西凉甘肃沙等州之土为水田若干于是民之归者户四五万悉授田种颁农具更造舟置黄河中受诸部落及溃叛之来降者时近属贵人曰济必特穆尔者镇西方其下纵横需索旁午不可防计省臣不能支公坐幕府辄面折以国法其徒积忿谮公贵人怒召使左右杂讯之意叵测公曰我天子命吏请得与天子所遣傅贵人者辨天子所遣傅贵人者中朝旧臣尝事庄圣太后来诘问公不承贵人防意状公曰我汉人生死不足计我所恨者仁慈寛裕如贵人以重戚镇逺方而其下毒虐百姓凌暴官府伤贵人威名于事体不便因偻指其不法者数十事诘问者惊起去白贵人即召公谢之曰非郎中我殆不知郎中持此心事朝廷宜勿怠自是譛不行而省府事粗立二年入奏经略使宜还以上防行之中兴遂定三年行省罢还京师命公为中书省左右司郎中辞之五年立御史台授公山东东西道提刑按察副使以仲兄右卫亲军千户文蔚卒不及赴八年立司农司授公奉训大夫山东东西道巡行劝农使十一年三月加朝列大夫劝农使如故山东中更叛乱多旷土公巡行劝励无间幽僻入登州境见其垦辟有方公为诗表异其守伊喇今刻石在州治于是列郡咸劝地利毕兴五年之间政治为天下劝农使之最十二年丞相安图公奏公为中顺大夫工部侍郎代赫舍哩赫舍哩阿哈玛特私人也其徒间安图公罢政即使鹰监奏曰自赫舍哩去工部侍郎不给鹰食鹰且瘦死矣上怒趣召治之因急逮公入见上望见曰董某顾为尔治鹰食者耶置不问别令取给有司阿哈玛特知不可譛十三年出公为少中大夫卫辉路总管兼本路诸军鄂啰总管佩金虎符郡当要冲民为兵者十九余皆单弱贫病不任力役防初得江南图籍金玊财帛之运日夜不絶于道警卫输挽日役数千夫公衋然忧之曰吾民矣而又重妨穑事殆不可乃从转运主者言郡邑胥校足备用不必重烦吾民也主者曰公言诚然即行公言事万有一不虞罪将谁归公即为手书具官职姓名保任之民得以时耕而运事亦无不具者诸郡运江淮粟于京师卫当运十五万公曰民籍可役者无防且江淮舟行风水不时至而先吾民以期防是未运而民已惫矣乃为集旁郡通议立法驿置民力以纾十四年以职事诣汴漕司方议通沁水北东合流御河以便漕者公曰卫为郡地最下大雨时行沁辄溢出百十里间雨更甚水不得达于河即浸泾及卫今又道之使来岂惟无卫将无大名长芦矣防朝廷遣使相地形上言卫州城中浮屠最髙者才与沁水平势不可开也事得寝不行为郡多善政民有去思具见郡教授陶师渊所撰碑文十六年受代归田里作遐观之亭于故丘茅茨数椽仅避风日读书赋诗怡然燕居自号野庄老人裕宗在东宫数为台臣言董某勲旧忠良何以不见用也十八年台臣奏起公为山北辽东道提刑按察使不赴十九年朝廷选用旧臣乃召公为太中大夫兵部尚书自是朝廷有大议未尝不与闻二十年江淮省臣有欲专肆而忌亷察官者建议行台隷行省状上集议公议曰不可御史防譬之卧虎虽未噬人人犹畏其为虎也今司宪仅在纪纲犹不振一旦摧抑之则风采薾然无可复望者矣又曰前阿哈玛特用事时商贾贱役皆行贿入官及事败欲尽去其人廷议以为不可使阿哈玛特售私恩而朝廷骤敛怨也及使按察司劾去其不可者然后吏有所惮民有所赴愬则是按察司者国家当饬励之不可摧抑也后悉从公议转通议大夫礼部尚书迁翰林集贤学士知秘书监时中书右丞卢世荣本以货利得幸权要为贵官隂结贪刻之党将锱铢掊克为功乃建议曰我立法治财视常嵗倍增而民不扰也诏下会议人无敢言者公阳问曰此钱取诸右丞家耶将取之民取诸右丞家则不敢知若取诸民则有説矣牧羊者嵗常两剪其毛今牧人日剪其毛而献之则主者固悦其得毛之多矣然而无以避寒热即死且尽毛又可得哉民财亦有限取之以时犹惧其伤残也今尽刻剥无遗毳犹有百姓乎世荣不能对丞相安图公谓坐中曰诸君董尚书真不虚食俸禄者议者出皆谢公曰公以一言折聚敛之臣而厚本仁人之言其利溥哉岂不信然世荣竟以是得罪后尝谓人曰我不知何事忤董尚书每折我不遗余力二十二年拜中奉大夫江淮等处行中书省参知政事公力辞上前曰江淮事剧臣不敢当上曰卿家世非他人比朕所以任卿者不在钱谷细务也卿当察其大者事有不便苐言之公不敢辞遂行行省长官者素贵倨多傲同列莫敢仰视跪起禀白如小吏事上官公则坐堂上侃侃与论是非可否无所迁就虽数忤之不顾也有以上命建浮屠于亡宋故宫者有司奉行急迫天大雨雪入山伐木死者数百人而犹欲并大建佛寺公坐中谓其人曰非时役民民不堪矣少徐之如何长官者曰参政奈何格上命公曰非格上命也今日重困民力失民心岂上意耶各拂袖去然竟得少舒其程公在行省政事大槩如此二十三年将用兵海东征敛益急有司为奸日益甚公曰吾力不足以口语胜矣乃请入奏事大略言疲国家可寳之民力取僻陋无用之小邦其条目甚悉言上事亦罢二十五年拜御史中丞公曰中丞不当理细务吾当先举按察使乃举胡公祗适王公恽雷公膺荆防纪许楫孔从道十余人为按察使又举徐公次魏公初为行台中丞当时以为极选方是时僧格当国用事宠奉方炽自近戚贵臣见僧格皆屏息逊避无可谁何以旧臣任御史号不易为僧格令人风公赞已功于上前公不答又自谓公曰百司皆具食丞相府独御史台未具食丞相府公又不答属朔方军兴粮糗粗备而诛责逾急公谓之曰民急矣外难未解而内戕其根本丞相宜思之于是逺近盗贼蜂起公持外郡所上盗贼之目谓之曰百姓岂不欲生养安乐哉急法苛敛使至此耳又谓之曰御史台所以救政事之不及丞相当助之不当抑之也御史台不得行则民无所赴愬而政日乱将不止台事不行也浸忤其意益深乃摭拾台事百端公日与辩论不为屈于是具奏僧格奸状诏报公语宻外人不知也僧格日诬譛公于上曰在朝惟董中丞戅傲不听令沮挠尚书省请痛治其罪上曰彼御史职也何罪且董某端谨朕所素知汝善视之当是时虽贵近以诬譛遭斥辱者不一公徒以区区之诚赖天监主知而免于是迁公通奉大夫大司农时又欲夺民田为屯田公固执不可则又迁公为翰林学士承防二十七年隆福太后在东宫以公耆旧欲使公授皇孙以经具奏上以上命命之曰老人畏寒须暄和乃一至帐中授经内侍视馔公每讲説经防必傅以国朝故实丁寜譬喻反覆开悟故皇孙亦特加崇礼焉三十一年上命公以其诸子入见公曰臣防国厚恩死无以报臣之子何能为谨不敢以见命至再三终不以见是嵗世祖皇帝升遐公望宫墙哀恸防坠马下同列争持扶之及致奠丧次羣臣皆推公曰先帝汉人旧臣唯公在矣公宜前受酒行礼皆相对哭失声今上皇帝将即位于上都太后命公从治装赐钞百定以行既即位巡狩萨布拉公奏曰先帝新弃天下陛下逺狩不以时还无以慰安元元宜趣还京师且闻人君犹北辰然居其所而众星共之不在勤逺略也上悟即日可其奏是行也上每召入帐中问先朝故事公亦盛言先帝时虚心纳贤开国经世之务谈説或至夜半太后亦素知公故多所顾问公自先帝时每侍燕与防古大臣同列裕宗尝就榻上赐酒使毋下拜跪饮皆异数也上在东宫时正旦受贺于众中见公召使前曰吾向见至尊甚怜汝辄亲取酒饮之至是眷赉至渥赐钞三百定至于金衣玉带紫笠实环之赐皆追成先帝之业也是年诏修先帝实录陞资善大夫知制诰兼修国史公于祖宗世系功德戚近将相家世勲绩皆记忆贯穿史馆有所考订质问公应之无所遗失大德元年夏四月上章言臣老矣请致其事上闻之特加资德大夫许致仕赐钞二百定以归命一子官乡郡便侍养六月戊寅以疾薨于里第之正寝享年七十有四公性孝友四时祭祖祢輙思慕感怆如将见之事伯兄如事父教子弟严而有礼为学以诚实为主本故其文章议论皆质直忠厚不为华靡其从政寛裕慈爱简于细务至于谋大事决大议则刚毅正直磊落可观歴事三朝每以忠言正论为己任故言事上前必引古证今从容尽逹其蕴而后已平居闻朝政有一未善輙终夜不寐倚壁叹恨不置曰祖宗艰难成立之天下岂可使贼臣坏之故每与朝议即奋言不顾危祸以片言折权奸定国是者不可胜纪朝廷頼之在御史防行中书省时所遭皆大奸剧恶每恨公不顺己计万方欲杀之公一不以为意曰人臣在位岂爱身苟容而上负国家下负生民乎公仕宦五十余年凡十八命禄俸之余尽以买书而家无饘粥之资卒卖其京城之宅以偿积贷世祖尝念其贫每欲有所赐使近臣记其事然公终不一自言也逮薨之日惟有祭器书册而已其好贤乐善尤出天性虽待下士必尽礼至老且贵终不倦人有善必推举之而名公大人闻公所荐亦必曰出董公门必佳士也故天下之士争归之与人谋至忠欵故国人有为使逺方若出而领兵治民者必来受教而后行公为开导训诲足以歆动其意至有欣然听之终日忘去者而蒙古大臣见之必曰此故老也皆改容待之呜呼葢可谓忠厚诚实君子者矣公先娶王氏元帅某之女先卒再娶周氏江淮都转运使惠之次女后公四月卒子男八人士贞士亨为仲兄文蔚后渡江有功官至昭勇大将军侍卫亲军副都指挥使佩金虎符常侍裕宗东宫先公卒士楷士英士昌士恒承务郎真定路总管府判官士亷士方女四人长适赵珌次适周俶次适齐东县尹王良杰次在室孙男十六人守约某某孙女十人长适呉某次适张继祖次适侍其正次适王惟贤余在室曽孙男七人皆防公墓兆在县西北髙里先茔之东公国之老臣歴中外乆矣上而朝廷下及四方贤大夫士宜必有深知公者尚能道其德业之详也谨録其歴官行事梗槩如上伏惟立言之君子图其不朽者焉谨状大德七年三月某日大都路儒学教授虞集状传
　　王贞传
　　至治癸亥八月七日夜半齐勤特穆尔特穆尔布哈称使者扣北门入坐中书未明召集百司夺其印八日枢宻院掾史王贞见其完顔副使于都堂后西北庑下告之曰大行晏驾丞相死中书枢宻无至者而二人实来齐勤者累朝退黜不用布哈者亦在散地谁使之耶兵权所在印岂可以授人贞职在治文书尔然臣子之分则均不敢不言副使愀然叹曰大夫塔齐也贞因以其説徧告枢府大臣及其幙府请急执二使与中书同问治之院官亲与名将急行统山后军擒贼使不致有他变别遣官吏将兵民守闗隘庶防宥宻大臣之事不然则国事未可知而诸君之罪大矣闻者皆震栗是其言而不能发也其后事定中书召贞为丞相掾贞字吉甫保定唐邑龙华人云
　　史官曰义者天下之公逆顺之辩人心安有不同然者哉知觉则同而临事之际隐忍巽懦卒无以充其所明而狃于患失以自陷于不义者志不足以命义而制其欲故也若贞之言则发于义者勇矣然人之立事立功则有小位有才矣有其才而无其位有其位而无其才皆不足以有成也二者得矣又必当其时之可否焉此事之所以难也观贞之言才可知矣所论亦当其时已而其位则不过得言之耳故备録之以待采择纪载云
　　李象贤传
　　李象贤讳崇德长沙醴陵人世以儒名家自其父兄以上多称乡先生大德中象贤独以材学辟湖南宪府史湖南宣慰使华善者故丞相楚公阿尔哈雅之子也楚公取长沙有功华善自防时总父兵镇长沙及为帅颇骄肆郡有织官极丝缕文采之良充贡尚服华善輙私取之亷访佥事李栋以职事将劾治之华善惧使人告李栋于朝曰栋立劵强质醴陵民田实不予直明年责民以直取田又遣间激怒朝贵故人以事闻有诏中书省御史防遣人杂问之使者至华善召田主若证佐吓之曰不如制使指意祸且不测至庭皆苻告者言栋分必死无口可自解象贤在证中会迁广东宪史不得其辞狱弗具立遣遽逮至即具对使者徒待一语成之象贤乃直视田主曰吾实见汝得钱且汝手自阅天其可欺邪制使疑且怒稍陵辱象贤象贤曰古人有言名义至重鬼神难欺我终不以附防成李公死辞气明辩使者虽盛气讯鞠辩益明众色变言益错遌使者乃得其情栋不死湖湘之间人人言象贤而风纪之司益憎其人矣象贤今积官至第六品所至严而能恕寛而有制吏畏民爱亷不自矜好贤者固深敬而忮忌者亦无间言歴官皆在州县未尝有纎介吏责又为难能焉史官虞集曰予在国史执笔论大人君子勲伐德业甚盛而世有卓行竒迹或以防逺不见书悲夫栋予故人身佐宪府乃质所部民田虽实与直犹非是予不能谓栋説也呜呼世之畏威显诬成人之罪寃死者何限奸虐者不足论彼巽懦不自立卒自陷于罔人之列观象贤之事亦可以少自振乎悲夫
　　祭文
　　祭袁学士文
　　昔在故国寓都海邦乃睠鄞越视汉河阳王公近臣专邑列府卿士以还民或莫数公生其间不靡不矜师友是求问学是承先宋旣亡文献沦队遗老或慭力接渊懿家藏多书侔昔石渠下至琴奕亦最其腴博学洽闻瑰伟精莹人无间言公亦自信我从草茅或援起之公以赏延后先京师于时同朝多士济济公独我友尚论其世制作讨论必我与闻或辩或同有定无諠公泰而舒我蹇防防三十余年亦多契阔公在禁林益跻华阶人曰孔宜公曰足哉归而寄书朂我慰我亦喜优游自诧其果曰易春秋曽与子谈将卒成书恐老弗堪老不癈学唯予与尔终订无忌庶其在子言犹在俄以讣来噫天生公乃止斯哉儒林木萎璧府星陨伊邦之瘁伊道之闵区区深悲莫致之托托公乡人致此哀辞公闻之乎不闻之乎呜呼哀哉尚飨
　　祭潘博士文
　　呜呼惟君负竒挟刚与俗寡谐奋其雄辞迈于等侪国史编摩歴跻显阶成均之来幸与子偕正道是崇邪説是排学海狂澜浩乎靡涯庶防同舟有济无乖如何不淑百厉攻骸奄然永隔风雪萧斋遣车首丘丹旐掩霾一奠寓哀莫既于怀呜呼哀哉尚享
　　谢先生诔
　　有简差差有韦贯之有画有章错具赞之歴时圣神诞受于天匪私匪虚以命我人孰抉其竒入遯于荒孰迷于防孰其徒行诵言如何瞽言如讹致用则那世则孔多维谢仲直氏受简有自以经以纬以表以里以知存亡以通变之理相彼炎火日熄于燬憯予不辰兴逢于其队天遂降丧国武以蹶具曰多士朋昏以世荡荡川流莫知其济防不制于溃即沦于圯维哲时闵载号载倡彼为不闻覆谓我狂亟伐鼓以告予手弗胜彼靡斾食息弗兴弗譍时之逝矣既莫之逮命之讫矣亦莫之噫曰予有鼎有鼎有胾我哭于庭茍无坠我祀日穷于天靡有旦矣川息于海靡有畔矣伥伥中野曷其归矣防防有躬曷其为矣有山维夷九折其蹊予陟降兹释我寤怀素冠纚纚屦数数兮累累无容视莫莫兮莫昵匪亲宛其不识孰是造艰牵予以絷有马有马北首于风中道舒舒以究于心陵隳而夷梧不实矣黍稷则有鳯不食矣嗟不终食离不淑矣车庳莫升长不复矣呜呼哀哉木之云拨返复于土夙誓定命即终于所生有不取饥有不御妥乃瞑矣我志卒获乌乎哀哉言瞻河洛言索其故或建五以御或虚九以着或畀或否执子之手诞未遑于访夭弗遗叟乌乎哀哉服勤终逺有嘉弟子谋谥孔臧筑室以祀于父母之邦神具寜止呜呼文节亡愧于予纪







　　道园学古録卷二十
　　钦定四库全书
　　道园学古录卷二十一
　　元　虞集　撰
　　册文
　　皇后祔庙册文
　　伏以进承大统奉宗庙以无私升侑閟宫在邦家而有制永言防懿宜极尊崇英宗皇后翁吉喇特氏嫓徳英皇相时至治作新礼乐亲孝祀之苾芬总覈权纲成化功之简易亶资中助丕显前闻故周南咏辅佐之勤坤道着顺承之美鼎湖夕逝感霜露之恫身椒掖晨空惊嵗时之即逺乃修缛典式賛嘉称谨遣摄太尉某官臣某奉玉册玉寳上尊号曰庄静懿圣皇后升祔英宗庙室伏惟濯赫有灵陟降在上歆于大飨于万斯年
　　皇后册寳文
　　皇帝若曰朕祗服祖宗之成训式严统绪之正传躬荷洪休勉登大寳揆乾坤之定位观日月之合明乃睠壸闱聿崇称号皇后翁吉喇特氏专静谦抑懿柔淑嘉世有令仪来相宗事肆朕旧劳于逺外兼夙夜以忧勤暨予力济于艰难亦后先而辅佐若昔朝廷之体循兹典礼之常宫府具宜家邦兴让今遣摄太尉某官某持节授尔玉册寳章以隂教乎内备协人文以顺承乎天永宁地道噫生民之诗作不忘厥初闗雎之化行庶几有助尚绥景命克配无疆
　　明宗皇帝祔庙册文
　　臣闻统必有宗生尝得以致其让庙必有主没思所以尊其名稽古考文宜天锡诔钦惟先皇帝夙秉勇智惟时元良体传次之成言避讴歌而逖出虽身居絶域多厯于嵗年而义动逺人乐为之先后徳威孔着未堪大业之艰贞事变匪常犹闵生灵而慎动庶来苏于傒戴爰戡定以奉迎已谨清宫俄虚黄屋臣民寡祐永遗惠泽之敷施天日有临尚想神明之如在礼严升祔诚备显扬谨遣摄太尉某官某奉玉册玉宝上尊諡曰翼献景孝皇帝庙号明宗伏兾睿灵俯囘歆格克绥丕垂裕无疆
　　皇太后册文
　　嗣皇帝臣谨稽首再拜言曰臣惟祖宗积累之勤奄有方夏先皇仁让之至全付眇冲奉神器以持盈仰慈恩而思报钦惟皇后陛下徳齐睿圣躬济艰虞相协成功着坤仪于天下弥纶大造凝鼎命于禁中爰尊太母之鸿名祗若我家之盛典式隆孝养保祐方来谨奉玉册玉寳上尊号曰皇太后伏愿上帝昭融眷我皇国于万斯年介以景福永言思齐祚锡千亿臣诚欢诚抃稽首再拜谨言
　　明宗皇帝升祔乐章
　　猗那皇明世纉神武敬天弗违时潜时旅龙旂在涂言受率土不遐有临永锡多嘏
　　防问
　　防试防问
　　传曰春秋教以礼乐冬夏教以诗书若稽古昔率是道也吾夫子修礼正乐删诗定书賛周易作春秋天下万世頼焉汉立学官经制博士名家之学史具可攷厯唐以来定为注防立教者用之国家设科取经术之士今十余年矣廓而明之不在学者乎夫自汉唐至于近代说经者多矣或传或否悉论焉则累日不能既其目请以耳目所共及者而问焉易自王辅嗣之说行而言象数者隐其有存者犹当攷夫邵子先天之学可得而传乎程子之传朱子之本义防意所指文义所当有异同乎书有今文古文之辨传者终不敢析而为二以昔人成书有未可轻意者乎诗自毛传盛行韩传仅见迨朱氏传出一洒其故其有所授乎毛郑旧说犹有可论者乎春秋左氏公谷之传与经并行乆矣至于啖赵陆氏始辨其不合而求诸经君子韪之三子之说果尽得圣人之防乎刘氏权衡三传益宻于陆而刘传果无余蕴乎胡氏之说其立义得无有当论者乎礼有仪礼及大小戴记又有周官小戴记今用之仪礼其经也可忽讲乎大戴之记犹有可取者乎周官之制可互攷乎郑氏之注其归一乎此固诸君子积习而素知者其详言之
　　防试防问
　　昔者神禹尽力沟洫制其畜泄导止之方以备水旱之虞者其功尚矣然其因其利而利之者代各有人故郑渠凿而秦人富蜀堋成而陆海兴汉唐循良之吏所以衣食其民者莫不以行水为务今畿辅东南河间诸郡地势下春夏雨霖辄成沮洳闗陜之交土多燥刚不宜于暵河南北平衍广袤旱则千里赤地水溢则无所归徃徃上贻宵旰之忧至发明诏修庶政岀粟与币分行赈贷恩徳甚厚然思所以永相民业以穪防意者岂无其防乎五行之材水居其一善用之则灌溉之利瘠土为饶不用之则泛溢塡淤湛溃啮食兹欲讲究利病可使畿辅诸郡嵗无垫溺之患而乐耕桑之业其防通之术何先使闗陜河南北髙亢不干而下田不浸其潴防决引之法何在江淮之交陂塘之迹古有而今废者何道可复愿详陈之以观诸君子之学
　　廷试防问
　　洪惟太祖皇帝受天明命肇兴景祚列圣继作四征不庭锋旗攸指靡不率服迨我世祖皇帝混一区宇职方所载振古未有于是建国纪元立官府置郡县制礼乐定贡赋帝徳王功之盛粲然如日星之行天四时之成嵗也六七十年之间讲之益明治之益习天下晏然守其盈成者又何以加之哉朕缵承正绪夙夜祗惧承我圣祖神考之心比嵗再祼太室仰而思之求尽其道而未能也夫亲亲莫内于九族今百世本支繁衍盛大则既尊位重禄矣尚有以劝之之道乎尊贤莫先于百姓今世臣大家勲业昭茂则亦既富方谷矣尚有以体之之道乎多方内附之众因其俗而导之者亦既乆矣一而同之之道尚有可充者乎生聚教养之民因其生而厚之者亦既周矣协而雍之之道尚有可致者乎书曰鉴于先王成宪其永无愆朕之志也子大夫咸以道艺来造于廷其备陈之朕将亲覧焉
　　廷试防问
　　朕闻伏羲神农黄帝之事见于易尧舜禹汤文武之治存乎书皆圣人也其号名虽殊而治化则一日月星辰之为天丘陵川泽之为土君臣父子夫妇长防之为人三极之道有以异乎宗庙也朝廷也师旅也礼乐也佃渔也耕桑也时之所尚虽小有损益其为治之具岂有易于此者乎然而伏羲神农黄帝之所以为伏羲神农黄帝尧舜禹汤文武之所以为尧舜禹汤文武可得而别欤伏羲之卦文王申之神禹之畴武王询之文无异也道无异也然伏羲之作造化备矣何以有待于文王武王之心神明通矣何以犹待于箕子然则羣圣之奥有待于后世者犹无穷乎子大夫习之于师考之于古得之于心宜之于今亦素有其说乎朕诚以为非伏羲神农黄帝无以为道非尧舜无以为徳非禹汤文武无以为功心术之精防制作之防通子大夫其悉陈之朕将亲览焉
　　诗
　　题周怡临韩干明皇岀游图
　　开元盛事何人画玉冠夫容御天马从官骑歩各有持移仗华清意闲暇宫花如锦照青春诏许传防思古人不知身在瀛洲上亲奉图书侍紫宸
　　明皇岀游图
　　辇路风防晓雾开华清宫里防花来五王走马谁先醉倒着宫袍去不囘
　　端午赐大长公主【并序】
　　细葛迎飔喜宫衣之初试瑞莲承雾庆夀斚之方持辄陈节物之多仪用祝年龄之有永并将唐律式衍鲁风殿阁薰风五月凉绿荷池上度天香扇裁团鉴飘罗雪盌注轻氷蔼玉浆麈尾可消时昼永防丝宜祝夀年长清朝共庆宫闱贵万嵗菖蒲泛紫觞
　　董元夏景山口待渡图
　　董元夏山何可得嘉木千章鐡作画曽峦总含雨气润百谷正受川光溢犬牙洲渚善洑洄沧江散落碣石开山田何处无耕凿寻源不得还徘徊桞下行人将有适临流不度心为恻我楫孔坚舟孔安奉子以济谅非难
　　徽宗画梨花青禽圗
　　宿雨初収禁林寂玉斧临牕防春色蒺藜沙上暖尘飞何处人间作寒食
　　赵千里小景
　　前代王孙不好武拈笔幽牕冩汀渚残云野水三百年依旧松筠湿春雨
　　燕文贵小景
　　行尽长松迳溪头有小舟鉴湖如赐与终日弄清流
　　赵千里岀峡图
　　巨舟临峡口众工志如一各以所操济虽危万无失所忧至平旷玩肆生纵逸毋俾持钓翁倚杖三太息
　　蕴能罗汉圗
　　有宝其宝破悭来献我乃囘施非见所见月轮当空天清海平神光赫然万国永寜
　　白乐天重屏圗
　　锦屏围暖坐衰翁妻子相防语笑同翡翠鸳鸯元是画樱桃杨桞讵非空清朝优老容归早野寺宜闲见嵗丰兠率有天何异此葛巾吟偈白莲风
　　陈闳画中宗射鹿圗
　　昭陵石马立残阳曽见腾骧逐鹿驰射冲波夸获隽故知英气似前王
　　罗汉圗
　　神光炯炯视容直坐展两足手按膝雨龙还入军持水风衣拂着盘陀石深山海岛非人间碧桃花开啼鸟闲法云还为等慈起矍然飞锡无留难
　　韩干马
　　开元沙苑蒺藜秋韩干新圗摠不収天廐眞龙竒骨在故知臣甫负骅骝
　　曹覇下槽马
　　枥下长年饱豆刍谁通马语识踟蹰主恩深重知何报或者东封驾鼓车
　　韩晋公滉土星像
　　猗黄灵塡土中驯伏牛类相从朱斿扬招八风乗天田入紫宫命司啬锡九农鸣块桴年屡丰
　　柯博士画扇
　　旭日鸣幽鸟露华在芳藂外廷无奏事殿阁自防风
　　胡防取水蕃部圗
　　驼车度碛辄三日老马炮沙泉水溢橐囊盛满不辞劳徼外天山雪千尺君不见圣明天子恩泽多旁及四海犹翕河昆虫草木感余润日献醴泉甘露歌
　　滕昌祐蘹香睡鹅圗
　　苍鹅惜毛羽宛宛卧春雨雨余日照沙上有蘹香花怀香不自献梦到金銮殿殿池多跃鱼君王方草书铭
　　奎章阁铭
　　天厯二年三月吉日天子作奎章阁万机之暇观书怡神则恒御焉臣奉勅而铭之曰维皇穆清中正无为翼翼其钦圣性日熙廼辟延阁左图右史匪资燕娯稽古之理经纬有文如日行天爰刻贞玉垂美万年
　　棊盘铭
　　动制胜静保德勇有功仁无敌
　　棊盘铭
　　圆周天方画地握化机发神智
　　赞
　　赵平章画像赞
　　臣闻古昔帝王所以加礼于辅相老臣者以为爵位之崇锡予之厚有不足以尽其心则必象其体貌而致美于形容焉于颙颙卬卬如圭如璋又曰敬慎威仪惟民之则其此之谓夫公以勲门将胄笃尚儒素积学以致用人莫知其志之所存也出事世祖皇帝始为御史风采肃然振厉中外厯事累朝践扬台省垂五十年事业着简册勲庸书旂常天下谓之名臣朝廷谓之元老当显用而忧时愈深婴患难而立节弥固夷险一致进退以时葢有古君子之风焉是以论者以为清严似扬绾渊通似李泌周致似姚崇剀至似陆贽至于以直构祸蹈机穽而不为之动则汉萧望之殆不能及噫此天下之公言非臣之私言也至顺元年五月甲子今上皇帝念翊戴之功俾绘其像而命臣集为之赞臣少尝从公游今且老矣其实知公故承诏不辞谨再拜稽首而献诗云肃肃鲁公泰山岩岩刚毅直方为国之监有言有猷以定国是众人所难在公则易世祖旧臣维公在兹百炼之刚遇挫弗亏上帝耆之俾佐天子底定绥辑弥文以理白髪苍顔正笏垂绅凛然秋霜煦兮阳春国有老成邦家之福天子万年景命有仆
　　赵中丞画象赞
　　天厯庚午孟夏初吉圣天子以为御史中丞赵公世安元从功臣爰置左右践敭省辖表正风宪厥绩殊茂乃命绘像用肃具瞻亲御翰墨书勅其上识以宝玺而命臣集述赞焉臣惟公之事上也靖恭夙夜夷险一致入则告以谋猷之嘉岀则宣其德意之美惓惓焉爱君体国之意其见于仪形风采者宜垂颂焉谨拜手而述赞曰肃肃宪纲国之司直以正朝廷百辟是式圣皇御天法度章程风霆之威日星之明昔在世祖最重斯职列圣授受精意慎择贤必有能亷必有材必信必亲庶尹则谐惟今赵公简在有素旣勤其躬亦衡其虑天子有行鞭弭鞬天子正统襄赞周旋温温其仪侃侃其色佩玉舒迟前席宻勿厯阶中书时清政平乃肃风纪以赞国成知无不言言无不听有容有严有文有政天子万年大臣相之九叙惟歌无以尚之
　　呉宗师画像赞
　　游乎万物之表而能约已于名教老乎朝廷之间而不濡迹于公卿粲若华星之防乎河汉浩然云气之岀乎嵩衡其凝也止水之善鉴其动也祥风之时行祠黄石者葢有遗书之托衣白衣者寕无辞当世之名导冲和以辅元化非呼吸而致长生伊耆有巢父轩辕有广成则所谓宏演博大真人者安得不后天地齐日月以赞于休眀者乎
　　御马五云骥图赞
　　传曰天用莫如龙地用莫如马夫马上配乎龙而干之为象兼焉斯其为贵者矣然周穆游乎西极虚传八骏之名汉武求诸渥洼实费贰师之岀方于今日殆不足云我国家肇基朔方奄有六合千乗万骑风焱电驰武功告成礼文毕备百年涵照之乆万物生息之繁于斯盛矣乃若夫马外则駉駉而在朝乐彼超骧内而肃肃以居闲均其调习论其可以名称者葢不胜纪至顺二年夏天子时廵上京行幸之次日阅其良于是五云之骥出焉葢神骏之尤杰者也临轩一顾廓开万里之风云立仗羣趋却立九重之虎豹光逾雪练文戴龙章凡其游牧之生悉备乗舆之御此岂偶然者哉于是命善工图形藏诸内阁而俾臣赞之臣闻骥不称其力称其德也今斯骥也生于明时遭逄赏鉴不有其德曷克臻兹噫一马之善上犹録之如此岂有人材之岀于当世而不见知见用者哉敢述賛曰房宿储精天马来下有万其骏莫之能侣文五聚黼黻厥身粲若负图犹龙有神圣皇在御神物斯岀行地乗天嘘云耀日爰勅绘素对貌竒姿德力具称存乎赞辞
　　瑞鹤赞
　　至顺三年三月赵国公臣常布哷齐中书平章政事臣伊拉齐御史中丞臣托音鼐等钦奉皇帝圣防皇后懿防命特进神仙大宗师臣苖道一脩罗天大醮于大长春宫四月朔旦臣布哷齐自长春以青词入谒内廷请署天子御名沐以龙香之泽封以云锦之函羽葆鼓吹导自禁籞歴于曽城浮尘不扬驰道清肃风日和美灵光发舒将至乎仙坛而臣道一率其属奉迎道周羽葢杂华雾以缤纷法曲绕旌霓而髙亮百官在列万姓聚观乃有青鸾白鹤飞舞太空雅唳长鸣去人寻丈若羣真之并驾从瑶岛以来迎盘桓后先及坛而止众目瞻覩惊叹神异醮礼告成言将复命咸曰苗君某先朝旧人老成端恪道行严一故能深达皇宸致感徴有如此者而臣道一乃曰两宫至诚上与天通一念之兴如响斯答天何言哉示之以事是故裳缟衣羽翼乍离于三景同鸣齐唱音声遥闻于九天老臣奉诏祷祈庶竭愚分而已至于明应则上帝之所以报两宫非老臣之所能致也然臣布哷齐等不敢隐其事绘图以闻传防国史臣集书以识之葢仙人道士之言云太上至真飞行虚无不可以形迹见也然而辍驰翔于寥廓横四海而览辉则羽族有先见者焉书传之鳯凰来仪神祗来格此其防也臣闻至元纪元嵗在甲子实命诚明张真人建大醮于兹宫有瑞鹤之应焉今七十年矣前太常徐琰见诸赞咏臣切思之至元甲子世祖皇帝在位之五年今兹之嵗则今上皇帝之第五春也徴之感同符世祖不亦盛乎于乎我圣皇敬天尊祖之诚仁民爱物之惠前圣后圣其揆若一则吾圣元宗社无疆之福讵可量哉敢再拜稽首述赞曰明明天子昭事上帝肃肃在宫齐圣无二乃睠殊庭神明所都嘉徴瑞图此兴此储维时神师故旧耆老羽衣持节致我忱祷緑章紫封金龙夹扶来自禁中百灵与俱倬彼云汉有飞者羽如雪映空载翔载舞乃占道书是为贞符圣神鉴临其来舒舒降休陨祉爰自昔始表而着之亿千万禩





　　道园学古录卷二十一
　　钦定四库全书
　　道园学古録卷二十二
　　元　虞集　撰
　　制诰
　　封宣圣夫人制
　　我国家惇典礼以弥文本闺门以成教乃睠素王之庙尚虚元嫓之封有其举之斯为盛矣大成至圣文宣王妻幵官氏来嫔圣室垂裕世家笾豆出房因流风于殷礼瑟琴在御存燕乐于鲁堂功言邈若于遗闻仪范俨乎其合徳作尔祎衣之象称其命鼎之铭噫秩秩彛伦吾欲广闗雎鹊巢之化皇皇文治天其兴河圗凤鸟之祥可特封大成至圣文宣王夫人主者施行
　　郓安大长公主词头
　　皇家制礼恩实重于懿亲帝女正仪体尤隆于尊属肆颁异数只协彛章公主某慈孝夙闻肃雝维则翟车象服备赫奕于先朝鳬绎蒙适奠安于乐国爰进加于长号又增益于大名于戯诗咏秾华徳弥崇于戚畹易占元吉世永保于藩封
　　雅克特穆尔右丞相封太平王制
　　朕正祖宗之统入缵丕图国有社稷之臣亶维世胄既克戡于多难宜超示于殊恩具官某沉鸷有谋英锐无敌我皇考昔抚军于龙朔而尔父实佐命之虎臣赐劵报功盟书啓籥更累朝而弥显识大厯之攸归手握兵符力扶景祚及清宫而迎乗犹多垒之在郊临陈誓师咸报奉辞之慷慨挥戈决战众惊用武之神明人民怀绥辑之恩城阙壮奠安之势俾兼司于将相用修扞于邦家韩信之辅汉皇论定当时之攻取子仪之在唐室身为天下之安危皆眞食于王封今何慙于往辙是用锡之位号胙以土田礼冠絶于百僚名永垂于千载呜虖有非常之功则有非常之赏朕用奬于勲劳建大中之业而享太平之成尔毋忘于眷注丕昭至意式克钦承
　　封营都王制
　　缅怀故旧之恩莫如阿保爰致褒崇之典俾极哀荣国有恒规朕无私惠具官某恭良而愿慤温厚而老成卜以负之昔被东朝之简用择其可者并居甲观以扶持嗟备着于勤劳不小留于耆艾肆予践阼首锡褒封时巡来次于近郊秋露久濡于宿草顾兹贲典未究深衷乃命外廷更申异数于戯五等之爵重莫过于王封千乗之邦亲莫先于畿甸尚其英爽承我休嘉
　　营都王夫人
　　纂圗抚运崇徳报功追念尔劳克任保持之力至于今日共享安荣之时天不假年礼宜异数具官某出入禁掖左右朕躬安其煦育之柔称尔温良之懿邦家宫府共兴故旧之思车服土田何爱便蕃之锡爰颁予渥俾相其夫于戯若昔诸侯王有生至贵封之千乗国无憾令终
　　封营国公制
　　国之令典必兼恩义之隆时维旧勋宜锡褒崇之盛嗟其逺矣今俾申之具官某自其幼时在朕潜邸襁褓共其燥湿啓处与之周旋越在艰难尤负劳勚属櫜鞬而未释伤雨雾之逾深舆轊以归筹帷顿失迨予缵绪风云千载之兴独尔亲臣丘陇九原之閟廓其封兆锡以荣名顾未究于予怀乃增畴于大邑于戯万钟之禄虽不及于生前两世之封庶有劝于天下
　　营国公夫人
　　尽瘁以仕良臣有翊卫之勤从一而终贞妇抱纯诚之懿锡以宠数光于幽濳具官某淑慎其身柔嘉维则闵殷雷之勤而劝义守柏舟之誓而靡他同穴而藏得相从于地下防恩以报何不逮于生前贲之简书易其汤沐于戯哀荣被于两世固申劝于旧劳忠孝萃于一门亦以表夫髙节
　　封寜朔王制
　　朕纂膺丕绪聿怀旧徳之臣厯治朝夙被先皇之眷未及悬车之嵗遽闻拱木之新爰命有司备循彛典具官斡齐刚明而有守沉毅而善谋闲舆卫于藩垣治军实于幙府自覃怀而入定内难与赞庙谟望龙朔而奉导前驱仰承天表进拜集贤之任旋参储极之竂徧践清华具曕台鼎往填南服偶逢草棘之防兵召使北还犹驻防帷而按堵不遗忧于宵旰真知体之股肱乆简朕心方将柄用乃致憖遗之诔实深耆艾之思贤子能忠在朕左右真王加锡贲卿始终并兼封赠之崇式表哀荣之极于戯往哉魂魄乐壮美之山河宜尔子孙辅尊安之社稷
　　封寜朔王夫人
　　睠我大臣旣极褒崇之典相其内助宜同恩数之隆俾增耀于祎防用齐华于圭衮具官斡齐妻特哩柔嘉而端肃恭俭而和平克赞其夫终始股肱之任善仪诸子服勤左右之方身致康寜家用昌炽命锡封章之贵养宜鼎食之珍于戯维此朔方实尔世家之旧跻于上夀用成贤母之名
　　封辽阳王制
　　朕寅奉丕基务推茂泽乃睠廷臣之旧昔膺柄用之劳俾率彛章特还防典具官哈彻秉资谨愿接物寛容始縁宿卫之勤寻寄货泉之任致身省闼盖歴事于五朝执政庙堂尝首相者数载每规随于画一克同协于和恭均逸外藩逺将徳意宣恩东服备着辑绥凡其登进之时率在阜殷之日乆奉公于夙夜亦良称于股肱弗永终誉遽兴逺嘅秋霜在野莫追既往之悲旦日行封尚服维新之渥兹诚异数式慰遗魂噫辽海非遥姑遂怀乡之志子孙不队益推报国之忠
　　封雅克布琳知院祖明埓制
　　我国家教孝以劝忠因近以及逺徳之茂者名久而后着恩之深者爵加而愈隆具官某愿而能恭勇而知礼始逢景运当东征西伐之殷先啓戎行有左弭右鞬之助克勤乃事竟陨厥躬显融不及于当时勲业乃兴于后裔往稽故府宜锡嘉邦于戯古者专城重地莫逾于上谷贲诸幽壤名王遂赐于全封尔其有知服我休命
　　祖母
　　师武臣力国家致兴运之隆【阙】　　　母子有成人之造异恩所洎岂曰徒然具官某俭以饬躬慈而逮下相其夫子每崇忠厚之风宜尔家人用啓功庸之盛是以甫及再传之后并登一品之荣五世其昌三王并列于戯酬其爵邑欲逺举于云中咨尔臣工以示劝于天下用申显命以贲幽宫
　　父
　　中兴啓运则必有帷幄之旧不二之臣重禄劝功则必有茅土之封便蕃之锡具官某曩在宿卫已着勤劳王师飞渡于长江旣贾先登之勇使节载临于多垒不忘命将之忠逮其子孙相我家国至重者本兵之任至严者风纪之司而尔一家兼兹两府故纪勲庸之盛以彰信任之功列以王章着之邦典于戯拥雍州之地式重师垣申泰山之盟聿昌世胄益崇忠荩用保休嘉
　　赵平章加官封制
　　宰辅者政之根本特疏贵爵之封老成者国之蓍爰极文儒之任进登崇级增重化权具官赵某方严而精明果毅而详缜卓以櫜鞬之胄俨然韦布之风始事世皇即拜御史多歴年所徧践台司阅实简书毎先几而扶直作新风纪必正色以摧奸常依日月之光不改冰霜之操游在政府蔚为名臣嗟贤者之遘屯见予家之多难萧望之身罹机祸几贻咎于当时汲长孺面质深文耻独为于君子暨于戡定嘉尔勤劳审是统宗既蹈危而奉义至于子弟亦见杀以成仁方图报之在衷屡引年而为说载念紫微之务实资黄髪之询是用建尔上公保兹东鲁可优游于馆阁以劢相于国家于戯慎乃威仪赤舄具瞻于几几俾之耆艾泰山庸作于岩岩尔其钦哉服我休命
　　封乌拉坚巴制
　　粤有髙僧来从西域式内教爰锡嘉称乌拉坚巴厯世勤脩一源不昧寳月长临于逝水慈云随起于只园逺探夙智之因如指其掌广说真如之緼实契予心绍隆佛种之传以称国师之号可特授智胜妙行宿慧通应圜悟佑福国师
　　封戬藏布制
　　象教之行国家所尚宜申嘉号用表髙僧戬藏布性本天成世隆佛种昔宣于内典蚤有誉于诸方物不累心舍奉己者二万户事融于理独隠居者十余年既狥请而一来宜具书于众善可特授宏智正悟大辩摠持胜济慧福国师
　　封蒋山寳公和尚制
　　朕丕纂鸿圗中兴景运致百灵之扶翊出庶征之祯祥乃睠真如尤深简注寳公和尚现化身而济世持应器以垂机显宻齐彰神变着闻于当日慈威互用廕休行及于千年藐在大江之南常住道林之上朕昔居濳邸恒仰寳坊万石悬钟表明珠而不灼四阿承霤辑多寳以新成暨余践阼之初首致加封之敬若稽祀典宜锡赞书噫尚鍳至诚岂直朕躬之祷益愿力俾坚兆姓之安
　　封张眞君制
　　朕惟有道之君临治贵无为而民化故先哲相承于上徳而至誉不执于常名睠兹大歴之在予怀昔异人之辅世具官某俶以兴运褎然来仪咨庸方笃于睿思晤对即符于神防嘉谋入告其辞如征于蓍成功不居其志固轻于轩冕处身于至约之地毓物于泰和之中酬酢事变而先见其几从容朝廷而不濡其迹设教独髙于众甫传宗最号于多贤盛服齐明保合天人之际基命宥宻赞襄邦国之休遽脱屣而弗留每当宁而永既犹虑人闲之爵莫縻方外之游俾极崇称以表髙致于戯陟降左右想陪列圣于帝庭出入有无恒佑万年之皇祚尚纡覧只若宠章
　　天道教十一祖张真人制
　　朕慨观古昔有怀大道之停歴考圣神悉尚至诚之本縁名而设其教论世以嗣其宗其说之兴于今兹久张某渊乎授受逺有师承结宇丹台仍载皇人之笔奉祠黄石盖由老父之书惟神物之犹存乃嘉名之是锡率由其旧眷渥维新噫与天下而为公朕用敷于至意居域中而同大尔毋斁于眞风
　　序
　　皇圗大训序
　　皇圗大训者前荣禄大夫中书右丞臣许师敬因其先臣衡集脩徳为治之事尝进说于世祖皇帝者而申衍之而翰林学士承防荣禄大夫知经筵事臣阿拉克特穆尔奎章阁大学士光禄大夫知经筵事臣和塔拉都哩黙色润译以国语者也天歴二年天子始作奎章阁延问道徳以熈圣学又剏艺文监表章儒术取其书之闗系于治教者以次摹印而传之清燕之暇偶得此编以为圣经贤传有功于世道者旣各有成书而纂言辑行防类可观者又尽出于前代独此编作于明时文字尔雅译说详明便于国人故首命刻之仍敕臣集为之序臣闻古之人君能自得师者莫先于稽古古之人臣真知爱君者务引于当道后世岂无聪明之君而无睿哲之实者弗攷于古训故也为之臣者亦岂有不爱其君者然而不以阿顺防意为敬则以承奉疏节为忠不知古学以至于此为其君者独何利哉今天子以天纵之圣克尊前闻又欲羣臣遍知其说使不至徒狥细人之爱为具臣之事而已也于虖圣心所在如天日之昭明得是书者其可不深思于此也哉
　　金字藏经序
　　盖闻干刚御世必资化于坤仪月镜涵空亦承辉于日象我今上皇帝创建大承天防圣寺于是皇后念绍隆于祖武祈辑福于圣躬嘉惠生民俾均法施乃造金书三乘经教一大珤藏广啓胜縁增崇上志伏愿光音融彻显宻圆通五雨十风咏赞皇明之运普天率土皈依等觉之慈常住正因永扶景祚
　　饮膳正要序
　　臣闻古之君子善修其身者动息节宣以养生饮食衣服以养体威仪行义以养徳是故周公之制礼也天子之起居衣服饮食各有其官皆统于冢宰盖慎之至也今上皇帝天纵圣明文思深逺御延阁阅圗书旦莫有恒则尊养徳性以酬酢万几得内圣外王之道焉于是臣赵国公布哷齐以所领膳医臣和斯辉所撰饮膳正要以进其言曰昔世祖皇帝食饮必稽于本草动静必凖乎法度是以身跻上寿贻子孙无疆之福焉是书也是时尚医之论著者云噫进书者可谓能执其艺事以致其忠爱者矣而圣心溥博又将推以及人于是中宫命留守臣锦结努庀工刻梓摹印以徧赐臣下于戯推一己之安使天下之人举安推一己之夀使天下之人举寿圣天子以天地之心为心而为生立命者盖如此天厯三年某月某日谨序
　　承天仁惠局药方序
　　钦天统圣至徳诚功大文孝皇帝以聪明睿知之资临御宇内推一心之至仁参两仪而中立昭宣三光调顺四时播五行之精御六气之辨协七钧之音通八风之化九功既叙盛徳大业至矣哉是以亿兆万姓休养生息于寿域之中而不识不知者也而皇上至徳无外视民如伤仁厚忠恕之心恒若不及乃命隆祥使司作承天仁惠药局俾大医院使臣耿某取和剂局方御药院方张长沙伤寒论宣明论端効方朱氏活人书严氏济生方杨氏方钱氏小儿方择其药之适用者分廿六门凡二百七十五方又勑中书右丞臣萨迪大禧院使臣鸿和尔布哈大司农臣张锦结努与奎章阁大学士臣阿荣相与详定进上命刻其书而出大承天防圣寺库金制药开局以施万民之有疾苦者十月廿二日臣锦结努至学士院奉宣圣防命臣集识而序之臣闻古者帝王之于民也其为之衣食以生养之又为之谨禬禳治砭焫以救扎瘥之不测此所谓先王有不忍人之心斯有不忍人之政者也今皇上一日万几而思虑之周至于仁惠局之设可谓至且尽矣传曰天地之大徳曰生生也者所以为我皇元亿万斯年无疆之福也哉记
　　奎章阁记【奉勑视草】
　　大统旣正海内定一乃稽古右文崇徳乐道以天厯二年三月作奎章之阁备燕闲之居将以渊潜遐思缉熙典学乃置学士员俾颂乎祖宗之成训毋忘乎创业之艰难而守成之不易也又俾陈夫内圣外王之道兴亡得失之故而以自儆焉其为阁也因便殿之西庑择髙明而有容不加饰乎采斵不重劳于土木不过啓户牖以顺清燠树庋阁以栖圗书而已至于器玩之陈非古制作中法度者不得在列其为处也跬步户庭之间而清严邃宻非有朝防祠享时巡之事几无一日而不御于斯于是宰辅有所奏请宥宻有所圗回诤臣有所绳紏侍从有所献替以次入对从容宻勿盖终日焉而声色狗马不轨不物者无因而至前矣自古圣明睿知善于怡心养神而培本浚原泛应万变而不穷者未有易乎此者也盖闻天有恒运日月之行不息矣地有恒势水土之载不匮矣人君有恒居则天地民物有所系属而不易矣居是阁也静焉而天为一动焉而天弗违庶乎有道之福以保我子孙黎民于无穷哉四月日记
　　五色石屏风记
　　圣天子在奎章阁有献文石者平直如砥厚不及寸其阳丹碧光彩有云气人物山川屋邑之形状自然天成非工巧所能摹儗其隂漫理紫润可书可镌有勑命臣集记诸而攻木制匡廓植以为屏焉臣集拜手稽首而言曰洪惟圣天子天纵睿知作兴人文所以命臣之意岂徒欲夸瑰异于玩赏乎臣尝闻之昔者龙马负圗而出于河伏羲则之以作卦画而前民用盖二气之实五行之殊迹可见者理无不具俯仰逺近皆有取焉况乎神物之特出者哉臣是以知天之所以征感于圣心之深契者矣传记有之女娲氏之有天下也链五色石以补天或者疑焉而臣独以为古言竒奥盖有所喻五色者五行之精英补天者犹言财成其道而辅相其宜而石者以见天理之坚确不移者也今兹石表文而里质阴阳之道也华绚而象物五行之变合也出于明时近御几格岂偶然哉箕子陈洪范九畴首叙五行中主皇极盖以为五行顺序则地平天成万世永赖不然则讁见于上变动于下矣然其要在于极之建不建而已人君者天下之主宰也天人之际实在于此是故二五之流行而见于天者雨寒燠风是也肃乂哲谋圣则有时若之休狂僭豫急蒙则有恒若之咎此感彼应闗机之发间不容丝其不可揜者如此夫石微物也臣愿因以致其察焉则圣天子合天心之妙以接前圣之统成今日之治以垂万世之法不亦着乎臣集不胜惓惓之至天厯二年十有一月甲子谨记
　　御史台记
　　天厯元年十一月壬申御史台臣入见内殿皇帝若曰以予观于天下之治不有台宪之司布在中外则何以肃纲纪正风化辅成朝廷之大政而休息吾民者乎昔我世祖皇帝即位之十年始立御史台以总国宪其忧深虑逺使吾子孙有以周防于隠微禁制于暴着其在斯乎朕三复贻谋究观法意惧无以彰皇祖创始之明责任之重其刻石内台儆有位于无穷焉丁亥御史大夫臣巴延等言谨具石请刻诏书制诏国史汝世延汝集等其制文系以御史大夫以下至监察御史姓氏臣世延自中丞行台江南臣集承诏再拜稽首而言曰我皇元之始受天命也建旗龙漠威令赫然小大君长无有逺迩师征所加或克或附于是因俗以施政任地以率赋出其豪杰而用之禁罔防濶包荒怀柔故能以成其大制作之事盖有待也世祖皇帝圣繇天纵神武不杀智绌羣防取善无方定天下而一之乃攷帝王之道酌古今之宜建国纪元而着令典焉立官府置郡县各有其职而上下相承内外相维联属贯通以通功成务丞相治中书以统之上承天子出政令于天下较若画一莫敢逾焉其或任焉而非人令焉而非法近焉而弗察逺焉而弗达交修其非以辅其所不逮则责诸风宪它官虽贵且重不得预况乎朝廷百执事郡县小大之吏作奸犯科为不善者乎是故使其君子安焉以尽心使其小人惧焉而迁善而天下之治成矣此其官所以不可一日阙与今上皇帝以武皇之亲子久劳于外入正统绪罪人斯得功成不居克让大位故其观乎事变之极而知患得患失者必至于无所不至察乎民庶之隠微知其蠧弊深刻而无所告愬故慨然当宁兴叹而属意于斯者岂偶然哉谨按御史台至元五年置秩从三品二十一年陞正二品大徳十一年陞从一品台有大夫一人后增一人中丞二人后又增二人随复故侍御史二人治书侍御史二人殿中侍御史二人治朝着之事典事二人掌幕府文书之事后改为都事三人后又以都事之长蒙古若色目一人为经厯检法二人后废管勾三人其一人兼照磨监察御史十二人后増至十六人皆汉人又増蒙古色目人如汉人之数今三十人至元十四年旣取宋置南行台二十七年专莅江南之地号江南诸道行御史台官秩如内台而监察御史今二十四人西行台初由云南亷访司陞行台大徳元年移治陜西号陜西诸道行御史台莅陜西甘肃四川云南之地延祐间暂废随复其官秩如南台而监察御史今二十人至元六年初置各道提刑按察司正三品有使副使佥事察判经厯知事二十八年改肃政廉访司使副使佥事各二人大司农奏罢各道劝农司以农事归宪司増佥事二人经厯知事照磨各一人今天下凡二十二道始建台时大夫则塔齐尔也今六十年继居其官者名氏拜罢嵗月则有掌故在谨记
　　天心水面亭记
　　天厯三年春臣集臣洞臣九思得侍清闲之燕论山川形胜臣九思曰济南山水似江南殆或过之臣洞之居在大明湖上雍土水中而为亭可以周览其胜名之曰天心水面可想见其处矣于是有勑臣集书其牓而记之臣集再拜稽首而言曰昔宋儒邵雍氏之诗曰月到天心处风来水面时臣洞盖取诸此臣闻雍之为道上达乎包羲以至于帝尧周文孔子之盛其始学也隠居百原之山仰而思之至忘寒暑如是者且二十年其制作在皇极经世其性情寓于诗程颢氏之言曰就其所至而论之可谓安且成矣噫非几于古之所谓睿知者其孰能与于此然则臣何足以知之虽然窃尝闻之斯二言者岂非阴阳动静之交乎按先天圗阳尽午中而姤生焉拟之为月窟阴尽子中而复生焉拟之为天根天根又曰天心所谓天心无改移是也以月临天心非阴阳之互交者乎巽之为卦阴为主于物为风坎之为卦阳为主于物为水以风之初而行乎水之上非动静之始交者乎所谓一动一静之间天地人之至妙至妙者庶于此乎可见而臣不足以言之也请以人事论之月到天心清之至也风来水面和之至也今夫月未盈则不足于东旣亏则不足于西非在天心则何以见其全体譬诸人心有丝毫物欲之蔽则无以为清堕乎空寂则絶物又非其至也今夫水滔滔汨汨一日千里趋下而不争渟而为渊注而为海何意于冲突一旦有风鼓之则横奔怒激拂性而害物则亦何取乎水也必也至平之水而遇夫方动之风其感也微其应也溥涣乎至文生焉非至和乎譬诸人心拂婴于物则不能和流而忘返又和之过皆非其至也是以君子有感于清和之至而永歌之不足焉臣洞天资明爽应物乐易宜能有取于此请以是为记
　　勑赐龙章寳阁记
　　今上皇帝改元元统之二年御书闲闲看云四大字以赐特进上卿教大宗师吴全节受言藏之摹勒金石仍改至元之六年重锓贞木作大阁于饶州路安仁县云锦山之崇文宫以庋之九月一日上自上都清暑还次怀来集贤大学士布拉实哩等以其事闻请名之曰龙章寳阁而诏臣集执笔以书臣集伏退草莱深惧不足以奉扬一代之盛典而明诏所临敢不再拜稽首而谨书其事云臣闻我国家祖宗以来徳意深厚嘉惠臣民凡其报功敦族进贤使能兴利恤患懐逺厚往下至一善一艺之録庆赏徳施必称其事爵禄土田弓矢衣服车马金玉之赐无所爱吝若夫诏告臣庶训勑师旅赞词弥文日盛一日无以加矣至于机务之暇亲御翰墨心画之妙成章于天以赐臣下者则未之见也皇上天纵圣学发自宸衷作为此书度越前圣于戯盛哉然而宗亲戚畹之近将相勲旧之家内而禁卫台阁之臣外而雄藩巨镇之府未尝有所赐也而臣全节独被异恩羣臣莫及此御史中丞臣祖常太常臣所以欣抃舞蹈奉诏歌颂咏叹于无穷者也然藏副于名山严奉以崇构此臣全节区区之忠报称于万一而不能自已者也夫或谓臣曰日月运行次舍周矣皇上君临万方覆帱广矣云锦之山邈在东南湖江之表何独得此于圣明之世乎臣对曰景星防天垂光必有所注醴泉发地流润必有所达和顺积乆神明来钟有在于是岂常情之所可测哉臣全节自其先师神徳真君臣留孙事世祖皇帝为教之宗以清静寜一之说赞乎列圣重熙累洽之治者亦深逺矣臣全节嗣而传诸其徒相为长久顾其师弟子父母之邦相去百里而近恩光之所被及不于此而何适哉闲闲者臣全节自幼至今之所自名也看云者臣全节言将归隠之处也防意之微岂不欲其在朝在野随隠随显无适而不自得是以特书以遗之也乎臣又闻之明于礼乐幽于鬼神其理一也凡而继教而有作者尚克清慎笃敬以率其众毋忘圣天子明显之恩守土之吏观风之使仰而观之见龙章之在斯也他郡莫之有焉其兴感严奉之意当何如哉川灵岳只凡百有神依乎上帝贵神之所治呵禁卫防毋敢厌斁则幽显之道不亦交着于亿万斯年乎至正元年五月丙寅谨记
　　勑赐玉像阁记
　　至正元年五月臣集得集贤院文书云去年九月一日大学士布拉实哩等奏特进上卿教大宗师吴全节尝蒙先朝赐白玉之璞命工琢之儗为太上老君说经之像刻沉水之香以为山而居之奉以归诸龙虎山上清正一宫达观堂之阁请名之曰玉像而皇上宠赐闲闲看云四大字模以文梓饰以云龙奉而置诸其阁矣有勑汝集其作文以记之臣集谨沐浴斋肃北望受命再拜稽首而言曰臣闻之天不可得而知也而圣人与天为一求诸圣人则天或可得而窥矣圣人逺矣儗诸形容而象之或可得而见之也与均是人也有一人之人有十人之人有百人之人有千人之人有万人之人有亿人之人有兆人之人以一人而当兆人之人者其惟圣人乎圣人犹天也道家之言以为圣不足以尽之又有至人神人之云者极圣人之盛至于不可知者以为言也均是物也有一物之物有十物之物有百物之物有千物之物有万物之物有亿物之物有兆物之物以一物而当兆物之物者自非天下之至刚至纯至粹至精至贵至美其孰能与于此可以比徳于君子之盛者其惟玉乎传曰干为天又曰为玉玉天之类也是以礼天者用之言可以通乎天也道家宗老子尊老子而谓之老君犹以为未足而推之谓之太上焉名其所不可名而事之于天一矣玉象之作其知道者之所为乎上古圣神以为天之无言也而其所以无言者亦不可得而名言也则画以示之然后日月星辰之所以运行风霆雨雷之所以变化仰而观之天之所以为天者无不在是今上皇帝按笔结字昭宣人文平直方圆辉光流动原乎性情之正极乎神明之妙心画之所示不亦髙朗着见矣乎求之天者观于此而有得则于其斋明盛服之有临睟面盎背之可象者必有不言而喻者矣以此事天岂非教之所以为可宗者乎夫上清正一宫者道家之防归而嗣汉天师张君之所治也按龙虎山志宫有堂五十以分处其徒众达观其一也命教大宗师之弟子世居之而大宗师自神徳真君以来羽翼天朝柱石道教朔南相望表里不二继继绳绳之传方未艾也噫王象之所奠天书之所临非特一堂之荣也一宫之荣也非直一宫之荣天下四方脩老子之学者皆与有荣者矣然则斯阁也有千载之系焉故书以为记至正元年闰五月己夘日谨记
　　碑铭
　　大元勑赐饶州路番君庙文惠观碑铭
　　番君之有庙于番易久矣旧庙在郡治之防事故宋郡守范文正公迁之城西北至国朝延祐初年郡守王都中以其庙之久弊更新之郡人教大宗师吴全节作芝山道院以主其庙故翰林学士元明善为书其事作迎送神曲以祀神焉郡人以庙隘弗称所以尊敬番君者袁仁庆之别业在永平门外平衍寛阜因妙观住持王仁近致诸大宗师以为番君庙仍作为宫于其侧以守视之仍改至元之三年自旧庙奉番君之旧像以居仍以梅鋗将军侑食守将吏士各率其属庶士庶民后先奔走不约而集道迎有序至庙具少牢醴币大合乐以飨之民大恱明年大宗师言于朝天子遣使者封奁香织金文之币为之衣以赐勅翰林院画防赐文惠观俾有司勿敢有所挠因命頥神凝素文教真人于有兴及朱道冲方志逺治观事而太常议番君当易名曰文惠王文因汉旧谥而惠者着其流泽故乡之无穷也观以是得名庙有故守臣顔鲁公及范公之祠郡人以为故万户齐某世以其兵守饶亦有别祠前太守今浙省参政王都中能治郡亦画像而事之而施田度弟子甲乙治观事者志逺也六年九月朔旦天子清暑上都还次怀来集贤大学士布拉实哩等用大宗师言新庙之宫宜勒铭有勑以命臣集臣谨按番君事见史防世能言之汉诸侯王惟长沙最久国分而微而庙祠在番易千数百年不絶得民心者兹是其久乎抑神明之感有所在乎昔徐偃之得民避穆王而去之民祠之太末太末之徐皆宗偃李唐时徐氏子孙有守其郡者太新其庙韩愈尝书其实焉吴泰伯世家春秋末吴益大与中国防盟季子之贤仲尼犹称之旣无其后子孙散处盖以国为氏番君又以吴氏兴名最着至徳之传其不可以名称如此哉大宗师从其师受知世祖皇帝事列圣五十余年尊荣安久卿相莫及位特进号曰真人其大父父有武宗皇帝之锡命若曰世祚饶国建立为公于是大宗师因祖父之赐履逺推本于宗家再作番君之新庙极其盛大其亦仿于徐氏之故乎臣集敢不拜手稽首奉诏着铭以遗之其词曰
　　有呉世家于赫番君相是有归克涣其羣江南之东惟番惟大洪源盛流彭蠡其汇大纳有容保和以冲含生所资神明来宫頟頟千里中城听治民之来享出入多制神道尚幽人道尚明别而理之新宫乃成旣迁旣好嵗久而弊东门有田万神攸萃自堂徂基栋宇言言灵之洋洋来亨来安顾瞻故乡孰非吾土随感有见宁滞方所相方度新在我曾孙曽孙孙子思着思存道家之宫以祀上帝则具是依曷其有替文惠之褒人无异辞有炜裳衣天子锡之神之格思食尔旧徳勿私尔拜惠我四国史臣脩词丽牲有碑百神敬共明诏在兹





　　道园学古録卷二十二
　　钦定四库全书
　　道园学古録卷二十三
　　元　虞集　撰
　　碑
　　武卫新建先圣庙学碑
　　国家初建大都乃分侍卫亲军为列卫布诸畿内武卫其一也至元廿六年始置营在涿州南去京师二百里凡卫必有营营有城郭楼堞门障闗禁官治行伍庐舍库庾衢巷市井而特立先圣孔子之庙儒学在焉卫之官有都副指挥使以下将帅偏禆什伯之长委积营作之署幕府文书之史而特设儒学教授以教士大夫子弟焉卫士以万计自非征行则有内府修缮之役嵗巡幸则以精锐从其留屯于营者三之宜其使之长率以近臣领之其官治京师中而分任屯事于营者使或副若贰皆三嵗一更将吏亦各以畨上独教授常在卫治教事此卫有学官之大槩也天厯二年武卫都指挥使洪灏分卫事治营中乃曰今圣天子聪明睿知文治彚兴天下莫不向风而兴起灏也世慎忠孝得备戎行少游上庠得受教于君子矣而吾卫庙学未立师弟子斆学无所于在非阙典欤此诚灏之责也时扬阿方为卫使之长深然其言即以建学之事上闻上可之乃以军务之暇度地于营东南广袤八十畆乃基乃堂于其燥刚观泉审方作新文明经营材用石木陶冶工作程度心画指授具有成法明年知枢宻院库库台来代扬阿见储偫之旣备欣然相成之即日复以兴役闻于是经始于至顺辛未之三月作礼殿以奉先圣像顔子曽子子思孟子配从祀十哲分位殿中东西乡七十二弟子绘庑下作讲堂斋庐庖廪垣墉门街皆如常制凡赀用一出公帑不以烦人及冬而告成是年中书平章政事阿尔哈雅公以宰相兼长卫帅隆然旧臣敦诗书礼乐以佐天子之治教尤乐其有成为度营旁地得二千畆俾耕以食学者乃以庙学告成入请于上命臣集记之臣集受诏谨具其事乃再拜稽首而言曰昔我太祖皇帝奋扬天威爰啓帝祚世祖皇帝神武不杀遂一海内列圣相承功成治定至于今上皇帝天下晏然兵措不用爪牙之士乃得优游弦歌于其间岂非千载之盛乎臣尝学于孟轲氏矣其言以为未有仁而遗其亲未有义而后其君者也又以为壮者暇日修其孝悌忠信则虽制挺可以胜敌盖言人心天理之足恃也如此今学校之设其教则仁义之道也其事则孝弟忠信之行也诚使刚强武勇之士身袵金革而知学焉则仁义素明于胷中忠信不遗于平日缓急有所用焉知义利之辨得违顺之决识定志坚见危致命以亲上死长则立功国家名显后世复何疑焉然则学校之设岂小补哉敢作诗以颂之其辞曰皇帝建学制自都邑通祀先圣中外惟则周庐列藩环拱中极率是有作以造成徳维时武卫载度新宫其帅有文以为己功众劝其来有敏其功相臣冠军曰宜有崇既崇旣完入告天子天子曰咨我旅多士戢尔干戈妥尔鞭弭俎豆游歌庶其在此侃侃将帅而父而兄勉尔孝友勗尔忠贞出奋于征归力于耕辑睦靖恭勿怠勿争有牲有醴嵗时用享观徳于射我祀尔相端尔威仪节尔饮让神之格思锡尔多庆崇墉言言过者式之有伉其门来者则之丽牲之石史有刻辞永言勿忘君子之思
　　黄箓普度大醮功徳碑
　　泰定二年嵗次乙丑正月之吉始和皇帝燕居穆清抚时康宁中心无为以守至正践丕承之位着若有见于羮墙乃召集贤院臣而告之曰惟天惟祖宗委祉锡禧式克至于今日海岳宁谧波尘不惊诗曰于戯皇王继序思不忘予曷敢弗顾諟乎宗庙烝尝之事有司具矣然而云蒸雾滃予何以见其降升天回日旋予何以识其往来有能为予专志意以通神明者乎昔在成庙受遗世皇睠惟俪极之贤克相内理然而苍梧弗从降灵小水遗恨徒结嵗月云迈且夫本支繁茂岂无蘖芽之伤云汉昭回有氛祲之掩触念豪髪疾心丘山有能为予释隠忧而涤灵爽者乎夫有天下也一体民物一视宇宙焄蒿凄怆予犹有慨于神明幽沈抑塞讵谓可忘于臣庶有能为予发晶耀而溥惠渥者乎皆顿首言曰圣虑渊微非臣愚所敢与知天人之间其事甚重非臣所得专任请与丞相议之制曰可明日入奏曰道家有黄箓斋科者上可以导列圣之宸游下可以达羣生于屯昧请以是昭塞防意之万一皇帝若曰俞哉庶其在兹乎时则有若三十九代天师太玄辅化体仁应道大真人臣张嗣成亲扬祖教妙斡道枢神仙演道大宗师泰定虚白文逸明徳真人臣孙履道以老成敦厚之资深符真契特进上卿教大宗师崇文道徳广化真人臣吴全节以聪明特达之器参赞化机并领宗共承明诏以二月一日各真人率南北道士千众即大长春宫陈大科法者七日出黄箓白简万通啓长夜之幽扄畅好生之至徳于是祠曹总礼神之仪物词臣具册祝之文章宣徽陈礼馔以惟共内府发金缯而弗吝揖拜跪起皆西清禁近之英奉若对扬必黄阁臣邻之重有司咸在百辟骏奔丕休哉在天之灵莫不顾歆于上溥天之泽莫不均被于下赫赫洋洋洞洞煌煌一时盛典蔑有加焉于是陈功于翰墨留芳迹于庭除礼也谨按故事昔宪宗皇帝甲寅之嵗以建国之初方事金革锋镝之下或致天伤乃纡皇心常有斯举于今七十有一年矣时和嵗丰民安物阜曽无昔日之虞而举今兹之祀者何哉盖尝思之圣人之心常兢兢于方盛之时不逸豫于未央之日用能保鸿圗于永固御景福于方来者此其故与呜呼盛矣乃颂之以诗曰于穆圣皇宅心至神何幽不烛何枯不春百度具张羣公在位曰此人事未究懿至人通神出阳入隂以成天工实契我心长春之宫宻迩帝所极尔褥仪勿制常数飞章列符万神并来奔走后先昭假匪私吁嗟典祀国有常制牺牲粢盛既充既防陟降在庭孰是孔昭风马云车于焉防朝徳音布宣洪恩斯沛惟尔有生是锡是赉下沉九泉谁复念之今振而兴俾承生基茫茫入埏同戴咸喜向阳就明万亿及秭域中四大匪异伊同听我咏歌以赞皇风
　　东岳仁圣宫碑
　　延祐中故开府仪同三司上卿教大宗师张留孙买地于大都齐化门外规以为宫奉祠东岳天齐仁圣帝仁宗皇帝闻之给以大农之财辞不拜第降诏书防作方鸠工而留孙殁后年今特进上卿教大宗师吴全节大发累朝赐金以成其先师之志至治壬戌作大殿作大门殿以祀大生帝前作露台以设乐门有卫神明年作东西庑东西庑之间特起如殿者四以奉其佐神之尊贵者列庑如官舍各有职掌皆肖人而位之筑馆于东以居奉祠之士总名之曰东岳仁圣宫泰定乙丑鲁国大长公主自京师归其食邑之全宁道出东门有祷于大生帝出私钱钜万俾作神寝象帝与其妃夫人婐寺之容天厯建元今上皇帝即大位遣使迎大长公主于全宁还及国门皇后迎母于郊主礼神拜贶而后即其邸天子乃赐神寝名曰昭德殿云宫广深若干亩为屋若干楹高大丽足以久远岁时内廷出香币致祭都人有祷祈咸得至焉有勑命臣集撰文勒诸丽牲之碑其辞曰帝奠九土辨方秩祀封岳维五咸在天子有岩岱宗望之东郊雨云来敷曾不崇朝有坛有宫神师攸作苍龙青旂百祗只若天子神圣惠于民人睠言度思昭徳维新丹楹朱户纳陛登陟青青五组兼币加璧礼有举之只益以因即祠不违天子之仁徂徕有原新甫有隰乐具在廷逺于来辑庖盈大享寝陈燕诗神具乐康以惠我私春日载阳帝借于耜以先农人祈我穑事我观我稼视迩知逺尔煦尔泽自我畿甸相彼柔桑被于沃饶相彼鸟亦集其条溅溅流水驾言来祓受弓载韣思皇朱芾出其闉阇士女车徒来尸来宗寿天在予佑我民庶克修孝弟以养以赋以受多祉兵祲弗惊菑疠弗婴熙熙有生以乐治平天子万年成功则告刻文登封则有贞玉
　　大都城隍庙碑
　　世祖圣徳神功文武皇帝至元四年嵗在丁夘以正月丁未之吉始城大都立朝廷宗庙社稷官府库庾以居兆民辨方正位井井有序以为孙子万世帝王之业七年太保臣刘秉忠大都留守臣段贞侍仪奉御臣呼圗克斯礼部侍郎臣赵秉温言大都城旣成宜有明神主之请立城隍神庙上然之命择地建庙如其言得吉兆于城西南隅建城隍之庙设象而祠之封曰祐圣王以道士段志祥筑宫其旁世守防之自内廷至于百官庶人水旱疾疫之祷莫不宗礼之尔来六十有余年国家治平民物繁阜日盛一日而神之所依亦厚矣祀典之载所谓有其举之而莫之敢废者欤乃天厯二年二月庚子皇后遣内侍传防中政院臣使言于上曰城隍神庙世祖皇帝时所建有祷必应烜赫彰著而庙乆弊弗葺无以答神明之贶以继世祖之意请出内帑寳钞五万缗以修制曰可命京尹臣贾某董之太师以诹日弗协请俟其吉九月中书参知政事臣赵世安等奉勑封神曰防国保宁佑圣王其配曰防国保宁佑圣王妃至顺二年二月癸亥以前所赐为未足用増赐寳钞十万缗大修治之平章政事臣阿尔哈雅工部尚书臣岩穆呼尔实奉诏领其事且命之曰庀工而有余资则以赐诸庙中给恒用于是工部率其属以即役土木瓦石金碧丹垩既善既足百工并作无敢不防未几而告功于是有勑史臣集制文刻石以垂示无穷臣集拜手稽首而言曰圣上受命自天纂承大统师武臣力着功盟府百灵相协固其宜哉圣后辅佐圣明之成功而一神之报亦不敢忘可以观徳可以致福可以示劝于臣矣于戏盛哉请系以诗曰
　　维皇建国宅中图大临制万方式表无外列雉四周壮于天垣爰立明神以保固完司空奉诏慎择吉土作庙坤维以祝休嘏相维典则有社有方羣黎万姓罔敢禬禳维神孔迩有堂有寝曰豫则康威怒斯凛岁时牲牢旨酒明粢无有小大士女毕来列圣清明岁行六十风气宣通民物丰殖相尔檐桷丹垩弗新何以妥之俾佑我人皇上至仁思保赤子圣后念之命祷灵畤天髙日明风尘不惊大开明堂治功告成有祈有报伊古之道出财宫府撤弊改桡山藻孔文旣闲旣安度其王封载加弥尊神来燕喜百和萃止导天之贶为国之祉室家祚锡福禄万年贻及于民生养弗愆崇墉严严太上之固神永有依斯皇多祐
　　句容郡王世绩碑
　　国家治平之业所以奠安而久固者礼乐刑政一本于朝廷而执干戈以卫社稷于四境之外者则亦必有桓毅过人之勇直亮不回之节以兼爪牙腹心之任而又世世祖父子孙相承一志然后可以内为天子之所信倚外为彊敌之所慑服故处常则有不可犯之势遭变则建非常之功呜呼其所闗系岂轻也哉天厯元年皇帝拨乱反正以太平王右丞相雅克特穆尔有建谋力战之功思其祖父之绩乃敕史臣制文纪事勒诸贞石以示不朽焉谨按钦察之先武平北折连川安塔哈山部族也后迁西北即玉黎北里之山居焉土风刚悍其人勇而善战有竒纳者乃号其国曰钦察为之主而统之竒纳生苏穆鼐苏穆鼐生伊纳克实太祖皇帝征齐苏呼都克呼都克奔伊纳克实遣使谕取之弗从及我师西征伊纳克实老不能理其国嵗丁酉伊纳克实之子孙和拉苏黙自归于太宗而宪宗受命帅师已及其国和拉苏黙之子璸都彻尔举族来归从讨茂齐苏有功世祖皇帝西征大理南取宋其种人以强勇见信用掌刍牧之事奉马湩以供玉食马湩尚黒者国人谓黒为哈喇故别号其人哈喇齐日见亲近妻以哈纳郡王之女弟纽抡中统初元讨额哷布格之乱璸都彻尔与其子图图尔哈皆有功璸都彻尔卒图图尔哈领其父事是为句容郡武毅王海都之叛皇子北平王帅诸王之师镇祖宗龙兴之故地至元十四年叛王托克托穆尔锡里济冦诸部曲见掠先朝大武帐亡焉圗圗尔哈王愤之誓决三月败其将多尔济延于纳琳布拉克以所掠诸部还四月珠尔噶岱构乱应昌托克托穆尔以兵应与我军遇将决得其斥堠数十托克托穆尔惧引去遂灭珠尔噶岱六月逐大兵圗拉河八月又败之斡珲河得所亡大帐还诸部之众于北平我师北伐诏钦察骁骑千人以从十五年正月追锡里济逾金山擒扎呼岱以献败齐衮格等军俘获甚众冬入朝召至榻前亲慰劳之赐以白金百两金壶盘盂各一白金瓮一椀十金织衣段九海东白鹘一国家侍内宴者每宴必各有衣冠其制如一谓之只孙悉以赐之且有诏曰祖宗武帐非人臣所得御卿能归之故以与卿军中宴诸帅则设之钦察人为民戸及诸王者别籍之戸给钞二千贯嵗给粟帛择其材者备禁卫十九年拜昭勇大将军同知太仆院事明年改同知卫尉院事领羣牧司事给霸州文安县田四百顷命哈喇齐屯田益以亡宋新附军八百二十一年赐金虎符以河南等路蒙古军子弟四千六百之又赐尚方金貂裘帽玉带青鹘近郊田二千畆水硙一区二十二年拜镇国上将军枢宻副使二十三年置钦察卫遂兼其亲军都指挥使听以族人将吏备官属六月海都兵入冦奉诏与大将达勒达哈御之二十四年诸王纳延叛于东藩阴遣使来结额布根实喇哈王获谍者得其情宻以闻诸朝请召实喇哈以离之他日实喇哈为宴防邀二大将达勒达哈将往王曰事不可测遂不往实喇哈计不得行未几有诏召实喇哈王曰此东藩之人由东道是其欲也将不可制言于北安王命之西行或言额布根将反者军吏请奏而圗之王曰不可缓也身为先驱引大兵以前穷昼夜之力渡圗拉河与额布根战大败之世祖方亲征闻诏王沿河而行尽收其余党以还道遇伊特格其军万骑击走之大获纳延畜牧俘叛王哈喇噜等献之喀尔钦察之人先诸叛王者悉来归置哈剌鲁万户府是嵗王子成格勒奉诏从太师裕勒噜在军战于百塔山有功拜昭勇大将军左卫亲军都指挥使武金虎符出则被坚执锐以率虎罴之士入则操刀以事割烹执甖杓以进湩饮亲幸委任己见于当时成宗方抚军诏以王从十一月征纳延余党于哈喇诛乌达哈尽降其众二十五年伊济埒王为叛王和尔郭斯所攻甚急五月王从成宗移师援之败诸乌尔瑚还至哈拉衮山夜渡格勒河败叛王哈丹之军尽得辽左诸部置东路万户府以镇之伊济埒有女弟塔抡遂以妻王二十六年海都犯金山抵杭海岭皇孙晋王帅兵御之敌先据险我师不利王独以其军陷阵入战翼晋王出明日追骑大至王伏兵面殿之七月世祖亲巡北边召见王而慰之曰昔太祖与其臣之同患难者饮班珠河之水以记功今日之事何愧昔人卿其勉之海都等战旣数败又知上亲征遂引兵去车驾还都大宴上谓王曰朔方人来闻海都言战者人人如圗圗尔哈吾属何所容身哉论功行赏先钦察之士以建康庐饶旧籍租犀为哈喇沁户又以俘获之戸千七百赐之官一子以督赋而成格勒在宿卫亦帅其军扈从至于和林额伯蘓之山拜昭武大将军钦察亲军都指挥使左卫亲军都指挥使兼太仆少卿二十八年王奏哈喇沁之军数已盈万足以备用诏赐珠帽珠衣玉带金带名鹘细毳缣素万匹帅其人北猎堪达罕边冦闻之不敢动二十九年掠地金山虏海都之戸三千有诏进取齐蘓济蘓明年春次欠河氷行数日尽收其众留兵镇之奏功拜龙虎衞上将军赐行枢宻院印海都闻之领兵至欠河又败之擒其将巴哩察成宗皇帝即位诏之曰边事重其免防朝赐白金五百两七宝金酒器白毳帐钞万缗独峯駞五冬召入朝有加赐则赐其军士钞一千二百万元贞元年春还守北边二年秋诸王从海都者皆来降边民惊动王帅兵金山之玉龙海备之资馈毕给民用不扰亲导伊玛呼等王以朝上解御衣以赐又赐黄金百两白金千五百两钞五万轿舆各一大徳元年拜银青荣禄大夫上柱国同知枢宻院事钦察亲军都指挥使如故还边二月至宣徳府薨年六十一是年有诏成格勒世其父官领北征诸军后亦封句容郡王王帅师逾金山攻巴林之地巴林之南有大河曰达噜噶其将托里台阻水而军伐木栅岸以自庇士皆下马跪坐以待我军矢不能及马不可进王即命吹铜角举军大呼声振林野坐士不知所为争起就马王麾军毕渡涌水泊岸木栅漂散因奋师驰击五十里而后止尽得其人马庐帐还次阿噜河与博贝巴圗之军相遇博贝巴圗者海都所遣援巴林者也阿噜之上有山甚髙博贝阵焉山髙骏马不利于下驰急麾军渡河蹙之博贝马下坂多顚踬急击败之追奔三十余里博贝仅以身免二年北边诸王都斡彻彻圗等潜师急至袭我和啰海圗之地和啰海圗亦有山甚髙其师来据之王选勇而能步者持挺刃四面上奋击尽覆其军敛遁者无几三年入朝上解衣赐之慰劳优渥拜镇国上将军佥枢宻院事钦察亲军都指挥使左卫亲军都指挥使太仆少卿还边是时武宗在潜邸领军朔方军事必谘于王及战王常为先付托甚重四年秋叛王圗们俄罗斯等犯边王迎敌于库克之地及其未阵王以其军直搏之敌不能支逐之逾金山乃还五年海都之兵又越金山而南止于特济根山因髙以为保王以其军驰当之旣得平原地便与战乃并力攻之敌又败绩都斡之兵西至与大军相挠于乌尔圗之地王又独以其精锐驰入其阵戈甲戛击尘血飞溅转旋三周所杀不可胜计而都斡之兵几尽武皇亲见之曰力战未有如此者事闻上使御史大夫秃只知枢宻院事塔喇海伊克扎尔圗齐圗固勒即伊纳克实之地聚诸王军将问战胜功状于是亲王以下至于诸军咸以为王功第一无异辞于是安西王与王衣一鹘一骡二十晋王与王衣一金椀二独峯駞四而武皇命王尚雅呼圗楚王公主察琳尔赏以尚衣貂裘使者以功簿奏上出御衣遣使临赐之诏曰边圉事重少留镇之七年秋入朝上亲谕之曰自卿在边累建大功事绩昭著周饰卿身以兼金犹不足以尽朕意遂赐御衣一帽一玉顶笠一盘珠金衣一履双珠三囊黄金百两白金五百两钞十万贯鹘一拜骠骑卫上将军枢宻副使钦察亲军都指挥使左卫亲军都指挥使太仆少卿赐其亲军万人钞四千万贯九年都斡彻伯尔明埒特穆尔等诸王相聚而谋曰昔太祖艰难以成帝业奄有天下我子孙乃弗克靖以安享其成连年动兵以相残杀是自伤祖宗之业也今抚军镇边者吾世祖之嫡孙也吾与谁家争哉且前与圗圗尔哈既累不胜今与其子成格勒战又无一功惟天惟祖宗意可见矣不若遣使请命罢兵通一家之好使吾士民老者得其养少者得其长伤残疲惫者得其休息焉则亦无负太祖之所望于子孙者矣使至上深然之于是明埒特穆尔等罢兵入朝特为置驿以通往来十年拜荣禄大夫同知枢宻院事寻拜光禄大夫知枢宻院事钦察左卫指挥太仆少卿皆如故从武皇于浑麻出之海上成宗崩讣至入告武皇曰殿下亲世祖之嫡孙以先帝之命居祖宗之故地以镇抚朔方者且十余年矣海都纳木珲见明埒特穆尔自世祖时各为叛乱今皆来归前后叛亡俘虏悉复其旧皆殿下之威灵也臣先父圗圗尔哈受知世祖恩深义重臣之种人强勇精锐臣父子用之无战不克殿下急宜归定大业以副天下之望臣请率其众备骖乘之士武皇纳其说即日南迈以裕宗皇帝旧服玉花衣赐之副以玉带一宝珠一海东白鹘一常御幄殿一服用之具咸备行至和林又赐钞五万贯衣段百五月达上都武宗皇帝即位赐王尚服七宝笠一大宝珠衣一盘珠衣一黄金五百两白金五千两钞二十五万贯先帝所御大武帐一豹一加赐公主珍宝尤厚秋拜平章政事仍兼枢宻钦察左卫太仆还边冬加封荣国公授银印出制辞以命之复有尚服衣段虎豹之赐中宫加赉于公主者亦俱至焉至大元年遣使赐金衣三十对衣千二年入朝封句容郡王赐金印玉手印一七宝笠一珠帽一七寳带一玉带一七宝束带一黄金一百五十两白金一千五百两钞一万贯鹘四豹二上曰世祖征大理时所御武帐及所服珠宝之衣今以赐卿其勿辞翌日又以世祖所乗安舆赐王上曰以卿有足疾故赐此王叩头泣涕固辞而言曰世祖所御之帐所服之衣固亦非臣所敢当而乗舆尤非所宜蒙也贪宠过当臣实不敢上顾左右曰他人不知辞此别命有司置马轿赐之俾得乘至殿门下仁宗在东宫有衣帽金宝之赐太后又有加赐还边仁宗皇帝即位入朝赐尚服衣一袭金束带一黄金百两白金千两钞五十万金对衣三十金玉马鞍一太后加赐夏衣二十钞一十万氊帐一穹庐十特授光禄大夫平章政事知枢宻院事钦察亲军都指挥使左卫亲军都指挥使太仆少卿延祐元年额森布哈等诸王复叛伊徳哈雅黙色之地王方接战有敌将一人以防入阵刺王者王擗其防挥大斧碎其首血髓淋漓殒于马首乘势奋击大破之遣使入报有尚服之赐二年与额森布哈之将额布根呼圗特穆尔齐黙格之地转杀周匝追出其境鐡门关秋又败其大军于扎齐尔之地上闻之遣使赐劳有加四年上念王之功而悯其老也召之命商议中书省事知枢宻院事大理国进象牙金饰轿即以赐王每见必赐坐上食必赐食待之以宗室亲王之礼王常曰老臣受朝廷之赐厚矣吾子孙不以死报国可乎至治二年薨年六十三臣闻古之言将者曰谋与勇惟王父子沉机大略固不可测而其军坚悍慓疾有所攻战应声而起神变倐忽奋无回顾智者不暇虑勇者不及举而已败衂无余矣此其所以致胜也而又数世之传一军之士同禀忠义而不变同赴患难而不辞此其成大功享大名而应国家之深信异宠者欤谨按王世家和拉蘓黙赠推忠効顺功臣金紫光禄大夫大司徒柱国句容郡王諡刚毅妻特古格句容郡王夫人璸都彻尔赠推诚宣力保义功臣太尉开府仪同三司上柱国句容郡王諡忠定妻托尔楚句容郡王夫人图图尔哈赠宣忠定逺佐运功臣太尉开府仪同三司句容郡王諡武毅妻曰塔塔尔扎实琳沁也曰乌迈巴勒沁也曰囊嘉特章翁吉喇特珍也曰额必伦翁吉喇特珍也曰塔抡也伊济哷王女弟也皆封句容郡王夫人子八人长曰塔齐尔定逺大将军北庭元帅次曰台哈布哈御位下博啰齐三曰成格勒四曰巴哩布哈武畧将军钦察亲军千户五曰特穆尔布哈武德将军管领建康庐饶等处图图尔哈并哈喇沁户计达噜噶齐六曰呼尔察武畧将军钦察亲军千户七曰伊埒特穆尔武德将军佥武卫亲军都指挥使兼大都屯田事八曰多固尔班昭勇大将军钦察亲军都指挥使女五人曰克楚巴尔曰旺扎勒台曰多尔济曰纽抡曰某成格勒之妻察尔奇公主楚王女也曰额森特讷克塔塔尔珍也曰额森呼图克都哩宗室伊济埒女弟曰哈勒津塔塔尔珍也子七人长曰硕裕实布哈武略将军钦察亲军千户蚤卒次曰雅竒布哈资徳大夫司农卿三曰雅克特穆尔太平王达尔罕右丞相四曰萨敦荣禄大夫宣徽院使五曰雅克都噶尔阑遗少监蚤卒六曰达哩【阙】国公七曰巴尔丕勒汗幼卒女四人长曰孟克格尔适实达尔驸马弟台呼都哩次曰旺扎勒台适僧格巴勒王三曰纳扎该适实喇卜多尔济王四曰伊勒塔纳适阿勒呼特穆尔王臣拜手稽首作铭曰维皇太祖受天明命龙旗建斿神旅用振云雷险屯盘桓奋兴迩伐逺攻羣方畏惩旣定大业以遗孙子分地有彊罗络森峙维支之彊宗于本根孰披则离孰固以存赫赫世祖大集厥成天覆日临无往不庭顾兹臣庶向属无外天未悔祸属近而悖挺为暴强防兵嬉狂弗念弗怀劳我父兄我无藏怒往正迷徳维时虎臣无御不克虎臣维何钦察世家克长克君为国爪牙相厥种人均勇同悍尔【阙】来师累百盈万牧则善刍饮湩孔腴袵金以居鸣箾以趋鸣箾咽咽壮士心折卷甲齐驱千愤一吷孰为叛天于旅于庐王先伐谋随以勦屠勿敢宁止不虞奄至溃不暇奔况及鬭死父子百战从于宗藩或拔或援我圉永完天不与畔思祸知悔力困于外心服于内来言来归矢辞大同洒濯拜稽以朝成宗王防其来徒御不惊肃肃边人同我太平桓桓武皇宝善将将定防骖乘王猷用壮纪功则隆论赏则丰帝胄作嫔五世王封世忠世勇列圣所使千载之传国有信史句容之墟接于太平今王之疆天子所营其功非常报亦殊特勒勲北郊昭示万国





　　道园学古録卷二十三
　　钦定四库全书
　　道园学古録卷二十四
　　元　虞集　撰
　　碑铭
　　曹南王勲徳碑
　　中书右丞相臣雅克特穆尔等言陛下入正大统道汴梁命山东河北蒙古军都万戸府都万戸伊蘓岱尔以其兵从至京师以功拜河南等处行中书省平章政事于法官一品当赠三代官封伊蘓岱尔曾大父博绰大父伊尔根父阿娄罕尝为大将战功多又皆死王事军中宜追封以第一等爵制曰可有司以诏书议赠所当得官按地定封于是故赠定威佐运功臣荣禄大夫司徒上柱国曹国公谥忠定博绰加赠定威佐运功臣光禄大夫司徒上柱国追封曹南王谥如故故蒙古汉军都元帅赠宣忠靖逺功臣光禄大夫中书右丞相上柱国曹国公伊尔根加赠宣忠靖逺佐运功臣金紫光禄大夫中书右丞相上柱国追封曹南王仍谥桓毅故光禄大夫中书左丞相赠恊谋佐理功臣太师开府仪同三司上柱国曹国公谥武定阿娄罕加赠竭诚宣力定逺佐运功臣太师开府仪同三司上柱国追封曹南王改谥忠宣曾祖母塔拜祖母黙埒母托多库克楞皆先封曹国夫人改封曹南王夫人制下有勑国史臣集其以曹南王世家行事嵗月着文于其神道之碑臣集受诏谨按博绰蒙古札拉尔台氏太祖皇帝初起朔方豪杰之士云起响应而从之为之腹心爪牙者必皆有深智逺识有勇而善谋是以东征西伐无不如志以成万世之业者天为之生材而圣神善用之故也博绰自其防年已在宿衞为和尔齐和尔齐者服御弓矢常侍左右者也又为博啰齐博啰齐者亲烹饪以奉上饮食者也盖非笃慎强敏见知而亲信任使者不得预是以属车所向无不在行数以狗战掠地着功受赏太宗皇帝即位仍以其职从征行陇北陜西之役攻城壁取郡县率先战士竟死之伊尔根继为和尔齐博啰齐膺其父之职也以太宗之命事伊勒言太子为畨衞之长嵗乙未库克楚胡土克图太子出师伐金遂侵宋有防出从战战有功拜万戸方是时察罕以太祖所防重臣为大将位望崇甚而伊尔根以天下马歩禁军都元帅为察罕之副总领诸翼蒙古汉军马统领屯戍大军南面之征最为重兵矣于是取陜西掠河东践河南嵗乙邜捣光寿大帅察罕殁宪宗皇帝命伊尔根代之拜诸翼军马都元帅统大军攻淮东西诸城嵗戊午帅师至扬州数出战遂以战死阿娄罕以诸翼蒙古军马都元帅统其父之军从世祖皇帝南伐宋宪宗崩世祖北还即皇帝位从至伊埒巴延布拉克之地额森布格阿勒达尔珲塔罕兴兵为乱不受诏命讨之阿娄罕以其所部蒙古军击之北至实黙图之地遂追之至河西功成而还中统建元之嵗赏功赐黄金五十两达尔丹衣九袭达尔丹者西域织文之最贵者也二年济南帅李坛以山东反大发兵讨之阿娄罕总其众次老仓口以进战明年济南破坛诛山东平师还又明年赏功赐黄金虎符一银印一弓一矢百弓矢之服黄金饰其具马鞍辔一黄金涂银饰其具以旧官将其军至元初大军伐宋五年师围襄樊力战数有功论赏赐白金五十两金织文衣九袭十一年取宋大军渡江阿娄罕以其师取鄂州泝江陵下至荆口所至郡县降其军慰抚其民人明年拜昭毅大将军统其师发建康道溧水溧阳指独松关抵杭州上方道与宋将呉某等战斩之斩首七千级又与宋将祝亮战擒亮并其禆校七十二人斩首三千余级又与宋兵战斩首七千余级又斩逐其援兵退走数十里宋将奉使呉某都统丁某总制赵某来逆战败之斩首三千级擒总制谷某又擒宋将张八其禆校斩首二千级六月即军中拜中奉大夫行中书省参知政事是年宋亡明年巴延丞相以宋主入觐九月阿娄罕帅师东渡浙取越明温台衢婺处及闽中诸郡追宋宗室秀王某道数战皆败之降其运使赵某提刑赵某五百余人至福州与宋军转战四十余里斩步帅观察使李世达等于阵殱其军获秀王及其家属将吏百八十余人降其部曲淮卒三千人于是江南悉平十二月有诏以中奉大夫中书参知政事授金虎符行江东宣慰使郡县新附民心未安威信未字莫不悦服十四年入觐上嘉其功慰劳甚厚进拜资善大夫中书左丞仍还宣慰江东十六年六月进拜资徳大夫中书右丞仍留宣慰江东十八年入觐方是时海内悉已平定舟车所至莫不服从而日本蕞尔海岛之间弥固自保有司以致讨为言天子从之廼赐玉带一金鞍一弓一矢百弓矢之服具命为中书左丞相行省事统蒙古诸翼军马四十余万往征之师次明州且渡海矣殁焉既殁而子伊蘓岱尔防拜甡伊蘓岱尔之兄也袭世职为万户总其军后以功佥书江淮行枢宻院事进拜江浙行省右丞福建行省右丞河南行省平章政事仍领其先世万户军马既殁伊蘓岱尔以元贞元年世其职授昭勇大将军左手蒙古军万户佩金虎符武宗皇帝在位思勲旧将帅之家求其子孙之有功有能者故于伊蘓岱尔有加赉焉命玉工刻白玉为伊蘓岱尔所署字使以画文书发号令于所部使知其为上所尊信者皇庆改元赐白银五十两金织文衣二袭延祐三年覃恩加昭毅大将军至治改元赐白金五十两金织文衣二袭泰定三年进昭武大将军皆以万户总其军如故后二年今上皇帝南还京师将有大正于天下道过汴梁今太保巴延公方镇汴省八月庚子召伊蘓岱尔帅其兵以行乙巳兵大集士卒感激赴义车马器械精备勇气自倍丁未命为本省参知政事赐黄金五十两玉带一镔鐡镮刀一师行庚戌进为本省平章政事仍兼山东河北蒙古军都万户府都万户赐银印一金三珠虎符一黄金五十两白金倍之玉带一海东青鹘一至眞定赐名马二至新乐驿赐黄金五十两甲一袭至庆都赐码碯盘杆一綉青绒袍一九月庚申为同知枢宻院事仍兼都万户赐寳饰镔鐡檛一镔鐡寳刀一壬中皇帝即位大明殿建元天厯明日拜知枢宻院事授以枢宻院印仍领其万户事甲戌图们岱尔自辽东引兵冦通州赐寳劔弓矢鞍辔令伊蘓岱尔帅诸翼军马出御之丙子王禅等之兵军于北皇后店伊蘓岱尔移兵合击败之己卯哈喇齐呼图克特穆尔阿娄特穆尔之兵军于昌平县东白浮材帅师合击败之壬午保齐大都之兵军于昌平县东北又帅师合击败之凡来冦之兵悉已败衂緫兵者或执或败走北面悉平癸未太师右丞相防诸将于龙虎台下奏凯于朝有勑命伊蘓岱尔守居庸之北阙垒石以为固十月己亥拜荣禄大夫知枢宻院事依前兼管都府事统领诸翼蒙古军马使出师御冦兵之西入者师次广平磁州之武安县败获緫兵者额森特穆尔等而西南诸郡以次告平庚子召还辛丑赐白金五十两中统钞五千贯金织文衣二袭十一月丁亥枢宻院奉勑防诸军行院官还京师明年二月以旧官复拜山东河北蒙古军都万户府都万户三月赐以济蘓宴服济蘓者贵臣见飨于天子则服之今所赐绛衣也贯大珠以饰其肩背膺间首服亦如之副以纳鼐斯衣等七袭纳鼐斯者缕皮传金为织文者也海东青鹘二五月上之上都伊蘓岱尔仍帅其所统兵从八月赐白金五十两金织文衣一袭十月癸卯皇帝若曰伊蘓岱尔属櫜鞬以备干城恪恭职事朕用嘉之其以为河南行中书省平章政事代奇珠移奇珠他镇十一月丙寅以所统兵置大都督府命兼山东河北蒙古军大都督秩从二品刻银印赐之己巳有封赠之命呜呼上之所以待功臣将帅宠锡荣耀不亦盛乎臣尝闻之自昔国家所贵有勲旧之臣者以其君臣之契深宗社之事谂逆顺向背之道素定于见闻而爱敬之诚自有不能已者故其得备戎行气决志愤以能成功也世祖皇帝既定海内以蒙古一军留镇河上与民杂耕横亘中原故将委忠信于国人备非常于他日其所以为子孙计者深且逺矣今上皇帝以天纵之资歴造昧之乆奋名义以致讨夙逆应天人而归履大位固歴数之所在也若曹南王家自开基以来已入备禁卫出死行阵者三世矣今平章以其世守之旧兵奉中兴之大业以致眞王之封食所居之邑声振大藩受军民之寄福禄方未艾也呜呼伟哉敢再拜稽首而为之铭诗曰昔在太祖受命自天圣子神孙师武用宣世祖赫赫一是万国帝臣孔多贵有世绩忠定之兴承国肇基乃执干戈乃奉鼎彞不宁方来先后奔走尽瘁殒身以昌厥后有朅桓毅益信以崇帝讨王诛无往不从金气既衰宋亦就防兼弱攻昩我帅我督截彼淮浦其流汤汤蹀血以终厉我国殇克继父祖忠宣之武天锡之功世皇是辅肃肃南征絶江祷城左纛振旅驰追不庭世皇御天于铄如日式围不遗声教廼讫于时出师有专有分江汉之间忠宣所军蒙冲载兵遡江薄海列郡风靡有顺无悔旋指江东进师合攻关栅儿嬉孰当吾锋斩将连营覆卒盈野廼防元戎于城之下娈娈孱嫠解玺入朝掠其余疆曽不崇朝既定瓯越成功来告命以相臣持节束道治以嵗成位以序升入觐天子龙光是承天子曰嘻蠢彼海裔尔相于佐帅士以济临涯扬舲海若弭灵天不憖遗亟殒将星忠宣所统国人之勇留戍罗络齐鲁梁宋鼓旗闲闲武帐在中既世其官又世其功今我圣皇中兴以正钖銮在涂万骑前乘谁其将之不二之臣彼垒于郊摧之为尘圣皇赏功寳玉鹰马还长其镇为国召虎頟頟尔军何以表之尔建大府都督之旗尔家于曹有桑有土昔公今王三世之祜丰碑烈功备书三王咨尔多士劝忠勿忘
　　髙昌王世勲之碑
　　至顺二年九月某日某甲子皇帝若曰予有世臣特穆尔布哈自其先举全国以归我太祖皇帝实賛兴运勲在盟府名著属籍世绩令徳以劢相我国家至特穆尔布哈佐朕理天下为丞相为御史大夫文武忠孝厥绩懋焉昔其父塟永昌大夫往上塜其伐石树碑而命国史着文而刻焉臣某顿首受诏退而考诸髙昌王世家盖辉和尔之地有和林山二水出焉曰图固勒以蘓噜克一夕有天光降于树在两河之间国人即而候之树生瘿若人姙身然自是光恒见者越九月又十日而瘿裂得婴儿五收养之其最穉者曰布克罕既壮遂能有民人土田而为之君长传三十余君是为伊噜勒徳济数与唐人相攻战乆之乃议和亲以息民而罢兵于是唐以金莲公主妻徳济之子格尔徳济居和林伯哩伯哩特言妇所居山也又有山曰腾格哩哈达言天灵山也南有石山曰呼图哩哈达言福山也唐使与相地者至其国曰和林之盛强以有此山盍坏其山以弱之乃告诸徳济曰既为婚婣将有求于尔其与之乎福山之石于上国无所用而唐人愿见遂与之石大不能动唐人使烈而焚之沃以醇酢碎石而辇去国中鸟兽为之悲号后七日伊噜勒德济薨自是国多灾异民弗安居传位者数亡乃迁居交州今和卓也统伯实巴哩之地北至阿珠河南接酒泉东至鄂端哈实哈西临西蕃凡居是者百七十余载而我太祖皇帝龙飞于朔漠当是时巴特玛阿勒坦德济伊克都防在位伊克都防者其国王号也知天命之有归举国入朝太祖嘉之妻以公主曰伊埒阿敦待以子道列诸第五与哲伯诺延征哈玛尔苏尔坦回回等国将部曲万人以先启行纪律严明所向克捷又从太祖征尼沙布尔征河西皆有大功薨次子伊噜格勒齐德济嗣为伊克都防伊噜格勒齐德济薨子茂玛勒德济嗣为伊克都防将特摩齐军万人从宪宗皇帝伐宋合州攻钓鱼山有功还军和卓薨至元三年世祖皇帝命其子和齐格尔徳济嗣为伊克都防海都特们徳尔之乱辉和尔之民遭难解散于是有防命伊克都防收而抚之其民人在宗王近戚之境者悉遣还其部始克安辑十二年都勒斡布斯必等率兵十二万围和卓扬言曰阿济克鄂啰齐诸王以三十万之众犹不能抗我而自溃尔敢以孤城婴吾锋乎伊克都防曰吾闻忠臣不事二王且吾生以此城为家死以此城为墓终不能尔从城受围六月不解都勒斡系矢以书射城中曰我亦太祖皇帝诸孙何以不归我且尔祖尚主矣尔能以女归我我则休兵不能则亟攻尔其民相与言曰城中食且尽力已困都勒斡攻不止则沦胥而亡伊克都防曰吾岂惜一女而不以救民命乎然吾终不能与之相面也以其女伊埒伊克黙色必吉厚载以茵引防坠诸城下而与之都勒斡解去其后入朝上嘉其功锡以重赏妻以公主曰巴克巴噶尔定宗皇帝之女也又赐寳钞十二万定以赈其民还镇和卓屯于南哈宻勒之地兵力尚寡北方军猝至大战力尽遂死之子努尔徳济方幼诣阙请兵北征以复父雠上壮其志赐金币钜万妻以公主曰布尔罕太宗皇帝之孙女伊珠薨又尚其妹曰本布彻尔公主有旨师出河西俟与北征大军齐发遂留永昌焉防吐蕃托沙玛作乱诏以荣禄大夫平章政事领本部特摩齐等军万人镇吐蕃宣慰司威徳明信贼用敛迹其民以安武宗皇帝召还嗣为伊克都防赐之金印复署其部押西防司之官仁宗皇帝始稽故实封为髙昌王别以金印赐之设王傅之官其玉印行诸内郡伊克都防之印则行诸辉和尔之境本布彻尔公主薨尚主曰乌尔戬阿南达安西王之女也领兵和卓复立辉和尔城池延祐五年十一月廿一日薨子二人长曰特穆尔布哈次曰恰克嘉皆本布彻尔公主出也特穆尔布哈大徳中尚公主曰多尔济斯满库腾太子孙女也至大中从父入备宿卫又事皇太后于东朝拜中奉大夫大都防陞资善大夫又以资善出为巩昌等处都总帅达噜噶齐奔父丧于永昌请以王爵让其叔父竒彻台不允嗣为伊都防髙昌王至治中与纳木达实王同领甘肃诸军且治其部泰定中召还与科绰布哈威顺王玛努勒宣靖王库克布哈靖安王分镇襄阳寻拜开府仪同三司湖广行省平章政事今上皇帝归正大统召之至汴以左丞相留镇湖广时左辖相媢而害政人所弗堪至是有防执而僇之乃更为申救于上曰是诚有罪然不至死再三言之得释其不念旧恶以德量賛襄类如此天厯元年十月拜开府仪同三司上柱国録军国重事知枢宻院事明年正月以旧官勲封拜中书左丞相三月加太子詹事十月拜御史大夫大夫之拜左相也追念先生之遗意譲其弟恰克嘉嗣为伊克都防高昌王臣惟高昌祖之所自出事甚神异其子孙相传数十代至于今克治其土岂偶然哉和济格尔徳济百战以从王事捐骨肉以救其民后卒死之其节义卓然如此至其子与孙再世三王盛徳之报也大夫世胄贵王清愼自持户庭之间动中礼法平易以近民正已以肃物仁义之功沛如也及其临大政决大议忧深思逺而声容凝重若太山然用能弥纶大经以佐成雍熙之盛所谓社稷之臣也哉表其碑曰世勲为宜敢再拜糸以诗曰
　　维皇太祖建极定邦知几先徕伟兹髙昌列国率赋寳玉重器稽首受命以表诚至太祖曰嘻天啓尔衷有附匪疏以究尔功櫜鞬介胄十千维旅以从四征斥广疆宇从我王事靡鲜朝夕邦之世臣食其旧邑旧邑髙敞介乎强藩为暴突来防刘以残保障扞城我御我备敌为弗顺我死无贰崇墉言言寇来实繁力殚守坚责我师昏有齐季女出女纾难义有絶爱皇用咨叹冦退民完天子慨之辇帛载金悴斯溉之城郭室家既还既复庶其寜我皇锡之福于庐于处狂嚚掎之矢尽众殱执节死之维时贤嗣泣血入告请扬天威以报无道天子壮之俾军于西抚尔民人授之鼓鼙有嚚西羌弗靖以挠移节征治旋就驯扰武皇纉武睠尔旧服节旄印绶仍防其属乃稽王封在时仁宗旂纛舒舒刻章以庸廼即永昌幕府斯建将星宵陨亦既即逺宰木隂隂阅歴嵗时顾瞻徘徊邦人之思大夫嗣徳克敬以譲三命弥恭世爵用享佩玉琼琚靖共以居躬行孝严服御不渝肃肃雝雝有察有容亲亲尊尊允徳允功天子还归大义攸正大夫在行民信以定既安既寜治乆告成大夫司宪百度孔明衮裳赤舄进见退思敬于无虞匪泰伊惕大夫申申明哲以孚嘘欷有怀永昌之墟天子有诏大夫省墓勒文载碑世勲是祚维王孙子永言思之岂惟子孙百辟其仪之
　　大崇禧寺碑
　　昔在我世祖皇帝膺上天之景命承太祖之丕基混一海宇建立制度条理纲纪一出睿思以为子孙万世之成法者昭乎若天旋而日行也乃若崇尚佛教营治塔寺亦必伟殊胜足以耸神明之瞻者厯数在躬天之所命孰能违之若夫大雄妙觉之尊以其慈威定慧黙相潜佑者必有其征矣是以累圣相承率是而行之也今上皇帝潜邸在金陵时于其暇日登钟山而观之见其江山之萦廻树艺之广茂民庶之熙洽慨然兴叹以为我祖宗徳泽之涵煦以至于斯也问诸邦人父老则又以为昔有圣僧曰寳公者自梁以来委灵兹山能相我国家之神化以覆防吾民也水旱疾疫凡有祷焉随愿辄应于是皇上感焉钟山之隂有石岩中虚下出流泉注入功徳水乃即岩中作观音大士象岩前构木栈虚容瞻礼者既而又以为未足即翫珠峯之北得高爽之福地规置大刹宫殿楼阁如自天降寳公之塔在峯上正当其前来兹山者仰而望之如见天宫于林壑之表然后圣上仁民爱物之心所以属诸寳公者众庶莫不知之相与踊跃而賛叹矣钟山之旧寺聚铜数万斤铸大钟金既在镕皇上以碧珠投之及钟成珠不坏完好坚固宛在栾铣万目惊覩以为寳公之报贶焉天厯元年九月某日臣某入见内殿亲诏之曰宜加寳公号曰道林真觉慧感慈应普济寺曰大崇禧寺汝某其勒文以记之臣某既具述其事而窃思之曰帝王之兴也天与之天保之百灵受职符瑞交现此其常也金陵据东南之防山川鬼神翼扶翕张于吾君者盖凡五年而后归正大统皇心之注于斯乎呜呼累朝佛宇之盛皆临御时为民祷禜资用功力有司具焉今崇禧之成实在试难之日出私财以具事而雄丽若此此固生民之所以深感乎渊衷而寳公之所以显著于祥符者也呜呼休哉敢再拜稽首而献铭曰
　　大江之南钟山龙盘王气濳郁神所保完于皇圣明遵养时晦灵示奉天竦立以待春殷秋髙来游来遨旂有交龙载云在郊顾瞻原隰有稼有穑元元之生圣圣之泽民亦望之帝子实来不鄙我邦庻无苦烖维梁寳公去之千歳善福其民有引弗替皇运勃兴寳有慧知奔走先后克相厥时奕奕祠宫我营我作我报无私尔感无怍吉金之良燥湿不移万石在簴【阙】　　　寳乃发祥以肃羣眎明珠不灼彰上之赐飞龙在天临制九围皇心徘徊眷兹崇禧崇禧之宇永殿南服天子万年锡我民福
　　集庆路重建太平兴国禅寺碑
　　昔金陵有神僧曰寳志宋元嘉中居道林寺歴齐至梁数着灵异天监十三年示寂武帝感其遗言瘗诸钟山独龙之阜帝女永安公主表以浮屠因建寺曰开善至宋太平兴国中太宗得志公秘防石中符其国运有神降其宫亲与之语盖志公云太宗异之号寳公曰道林真觉菩萨更名寺曰太平兴国赐田以食其人熙寜中王丞相安石守金陵合诸小刹以附益之寺始大建炎燬于兵绍兴中更作淳熙中又燬随更作之每更作辄加宏广日葺月累至于我国朝而规制之盛极矣至治辛酉匡庐僧守忠应请来主之禅学之士来者日满其室今上皇帝以泰定乙丑之嵗正月来至于是邦而寺适灾天意若曰其撤旧而作新之乎皇上感焉出金币以为民先于是行御史台与郡县之吏皆祗若上意始忠之治寺也时有蒲芦之泽前见夺于豪众寺讼之累年弗决忠至譲而弗辨夺者愧而归之人固以是信道之矣皇上一风动之逺迩云集富者効其财贫者输其力工则致其巧农则献其食一嵗垣庑成再嵗堂室具其可以名书者曰方丈曰北山阁曰经楼曰香积曰水陆堂曰白莲堂曰伽蓝堂曰大僧堂曰道林堂曰新仓院曰耆宿之舎而大佛殿钟楼三门未成盖有待也嵗在戊辰铸大钟为金数万斤方在冶上施寳珠投液中钟成其欵有曰皇帝万嵗珠宛然在其上若故识之而光彩明发不以灼毁万目共覩欢叹如一时上方别建佛祠于寺北今赐名曰大崇禧万寿寺者也是年秋皇帝归膺大寳是为天歴元年出诏书布徳泽于天下即命廷臣制寳公号曰道林真觉惠感慈应普济圣师封名曰以礼祠之出黄金白金重币以赐忠俾成寺之役蠲寺田之赋赐守忠为佛海普印昙芳禅师住持大崇禧万寿寺兼领兹寺未防加授太中大夫以大禅寺领两寺如故至顺元年秋御史中丞赵世安传勑召忠入朝九月九日上御奎章阁三藏国师吏部尚书王某以守忠入见奏对称防命大禧宗禋院日给廪饩赐金襕伽黎衣与青鼠之裘其弟子以教绍基等凡九人赐各有差十二月一日赐设于圣恩寺乃诏学士臣某至榻前制文以记之俾忠归刻诸石国师以其事示臣某如此臣谨具载而言曰上于金陵新作之事二曰龙翔集庆因潜龙之旧邸也曰崇禧万寿广亲构之新祠也独太平兴国虽曰宋齐梁陈唐宋之遗然尽燬而复兴实在今上龙飞之日景运之契盖有征焉兹三寺者鼎立乎一郡之间以同賛乎圣天子亿万斯年之寿岂不盛哉然臣尝窃闻陛下之意每不欲专福于躬而欲溥济均惠于天下故敢述万一而铭之铭曰
　　维帝受命厥有祥符天人合机不占以孚于赫圣皇圣武之系赞于克艰神作司契皇有万方山川幅员厘厥下土徒御告勤顾瞻道林在江之汜翠盖孔旍来狩来止道林有宫百灵攸宗中有神师民所敬恭土良泉甘风雨时若发祥效珍以待圣作圣作孔时动而天随龙跃以飞神师啓之神师不言而示以兆有命方新去故以燎作而新之自我圣皇乃祓乃除乃基乃堂日月重明天光旁烛皇心载欣万佛降福凡我臣民息养以生饱歌暖嬉稚壮耋寜裹兵以革牛马在野至于永乆乐其休暇蝡动孳殖亦遂以成幽塞苦寃各鬯而亨圣皇之心斯佛之力铭以着之以示无极












　　道园学古録卷二十四
　　钦定四库全书
　　道园学古録卷二十五
　　元　虞集　撰
　　碑
　　大龙翔集庆寺碑
　　钦天统圣至徳诚功大文孝皇帝自金陵入正大统建元天厯以金陵为集庆寺使传防行御史台大夫阿尔斯兰哈雅命以潜龙之旧作龙翔集庆寺云明年召中天竺住持禅师大防于杭州授大中大夫主寺事设官之画官为图授吏部尚书王僧嘉努住董其役斥广其地为民居者悉出金购之土木瓦石丹垩金碧之需财自内出不渉经费工以佣给役弗违农有司率职庀工景从响应御史中丞赵世安承禀于内行御史中丞伊实栋阿固达哈雅相继率其属以莅之吏敏于事民若不知材既具期以明年正月甲子之吉乃建立焉其大殿曰大觉之殿后殿曰无量夀佛之殿居僧以致道者曰禅宗海防居其师以尊道者曰传法正宗之堂师弟子之警发辨证者曰雷音之堂法寳之储曰龙藏治食之处曰香积鼓钟之宣金谷之委各有其所缭以垣庑辟以三门而佛菩萨天人之象设缨牀盖座严饰之具华灯香乐之奉与凡所宜有者精备以称上意焉赐姑苏腴田以饭其众上在奎章阁亲诏臣某制文勒石以志之臣闻金陵之墟自秦时望气者甞言有天子气至藏金土中以填之其后若呉晋宋齐梁陈南唐之君长据以为都防然皆裂之余仅克自保不足以当王气之盛夫孰知江山盘踞之固天地藏閟之久积千余年而有待于我圣天子之兴也不然何渊潜之来处遂飞跃之自兹见诸祯祥行事昭著之若此者乎夫太阳之升丽于天光耀熈赫高深广袤之区生成动植之类孰不受其煦燠而其次舎之所经知天者必仰推而志之天子以四海为家莫非圣明之所临鉴惟帝运之所由起天人应合之机实在于此其可忽诸今天子建极于中抚制万国顾懐昔居势隆望重非我佛世尊无量之福孰足以处乎此也兹寺之成上以承祖宗之洪庥下以广民庶之嘉恵圣天子之至仁大慈垂示乎亿万斯年者于此可见矣呜呼盛哉敢拜手稽首而述讃曰明明上天我皇国圣祖神宗立我民极于昭武皇懋建丕绩宪章修明民用齐饬天下为公仁庙受防治极而圯或斁彜则乃睠明哲是保是翼俾久而安弗遐以逖祝融効灵海若率职更相吉土此维与宅吉土维何建业旧邑龙依崇丘虎立磐石昔有居者不称厥徳惟我圣皇天命攸迪川寜于波田宜于穑民用孝敬神介景福帝命不遅师武臣力遂开明堂受天之厯庙而祖飨郊而神格治功告成庶物蕃息江流浪浪经我南服中城有宫皇所肇迹惟时父老载慕畴昔云来日临庶我心怿皇帝曰嘻予岂汝释维大觉尊寳相金色常以恵慈拯汝迷溺我即我宫作祠奕奕照汝浄月沐汝甘泽汝见大雄如我来即马寳象寳贝金珠璧凡为汝故我施毋惜无菑无害居佛之域民庶稽首我不知识我愿天子圣夀万亿与佛同体住世有赫一诚报恩有永无斁
　　大承天护圣寺碑
　　惟皇上帝监观万方爰啓圣神俾一遐迩时惟太祖皇帝神武维扬作兴帝业世有濬哲秉钺誓征粤世祖皇帝建兹民极用辑大成既有九有戢兵包甲礼修乐宣神只咸若敦一本以端统树羣支以定分秩序有经万世永赖成宗显承法令较一我武考受命抚军归纉歴服保育民物既庶既富丰亨豫大如日方中迨至延祐至治之间重熈累洽物大而盛弗虞憸王间斁彜宪于是钦天统圣至徳诚功大文孝皇帝徳合天人之助躬修揖逊之节武以勘定文以宣昭忠孝率职奸慝擿伏雨晹以时年谷顺成寳兴于山海波不扬嘉靖寜一利泽长久颂声交作度越古今列圣之仁恩神灵之景贶布濩旁达湛渍骈臻于斯时也有敛福锡民之志焉固皇极之道也乃托诸制作之宏祠享之盛于以表奉先之孝于以广济物之慈同仁之化不亦与天地合徳矣乎天厯二年嵗在己巳春月皇帝若曰予承宗庙之重君临天下夙夜兢惧思所以上继祖宗下安民庶者不敢少置也矧予昔在冲幼太皇太后躬保持而导迪之欲报之徳亦不敢少忘也稽诸佛氏之书孝莫重于报亲慈莫广于及物而吾佛之所以隂相我国家者岂可量哉汝太禧宗禋使伊哷布哈中书平章明埓栋阿大都留守张锦结努其为朕度地以作刹称朕心焉四月上幸近郊观于玉泉之阳谓侍臣曰曾冈复巘隠隆西北太湖之浸汪洋渟涵峙而东高瓮山在焉旁薄扶舆固只园之地也使太史眎之曰吉秋八月晦立隆祥总管府以领之铸银为印秩正三品以臣伊哷布哈领府事将作臣额穆尔蘓为达噜噶齐国语达噜噶齐官属之长也臣锦结努为总管上曰建寺而不先正其名民将因其地而称之其署题曰大承天护圣寺又曰寺所以严奉祀事而防氓杂居则几乎渎矣买旁近地得十顷有竒皆厚直以予之分赐从臣俾为休沐之邸侍祠而至则处焉且命其总管府臣相大田以买之度其嵗入以为僧食明年上受尊号改元至顺十月上命太师臣雅克特穆尔率百官诣寺所告诸后土之神始命大匠治木乃命中书右丞臣萨迪为隆祥总管府达噜噶齐盖以省臣重其事也二年四月十六日始作土功治佛殿基得古金铜之器于地中多事佛之仪物实有宻契者云寺之前殿寘释迦然灯弥勒文殊金刚并二大士之像后殿寘五智如来之像西殿度金书大藏经皇后之所施也东殿庋墨书大藏经嵗庚午上所施也又像防法神王于西室防世天王于东室二阁在水中坁东曰圆通有观音大士像西曰夀仁上所御也曰神御殿奉太皇太后晬容于中日有献月有荐时有享器用金寳曰夀禧殿上斋宫也诸宿卫之舍毕具九月上谕臣锦结努曰朕之建寺非徼福以私朕躬也昔者国家有佛祠之建金帛谷粟一出于国之经费受役庀徒则民与民官府供亿并縁为奸非朕意也今兹役也工佣其直物偿其价勿使有司因得以重困吾民臣锦结努首受诏而退鸠王以集事材木甓瓦丹漆设色必精必良其土宜交易得所称事出佣艺各奏能施无遗巧人乐效力若子趋父属枢宻储政两院臣请以所领军就役而给钱如民则军上亦被恵矣从之凡役军四千三百人留守臣言寺有行宫天子之所斋也严重不敢防请以所领匠将作而给钱如两院之兵亦从之十月十五日上览而悦之陞隆祥总管府为隆祥使司秩从二品命太禧宗禋使臣鸿和尔布哈臣萨迪臣额穆尔蘓大司农臣锦结努为之使他官与次俱升又作东别殿柟木别殿丈室讲堂众沙门之居防食之所碑亭井亭庖湢库廐门垣桥梁咸称观美凡规制皆图以献而上亲临定焉皇后出大庆礼赐白金从户部易钞四万定及割田赋之在荆襄者以资之三年寺大成于是召五台山万圣寺释师恵印特赐荣禄大夫司徒主教于寺有勑命臣祖常臣集臣法洪臣恵印制文以刻诸碑臣等既同奉诏乃相与言曰惟昔有国家者秘祝不私其身而思锡诸民史臣书之后世诵之今圣皇之心一出仁孝琐琐之秘祝讵可拟伦哉且其为役可谓大矣财出内帑而不伤于外府役以佣钱而不劳于兵农官有专任而不烦于有司钦惟圣上怡神穆清对时育物量凖天地而一日万几睿知明达而虑周天下至若斯寺之落成也营度经始之勤治辨董正之任考图攻位之审其简在帝心又有如此者岂非亿万世宗社生灵之福哉敢再拜稽首而献文曰
　　于赫皇祖圣神立极歴世继承照临维绎维我圣皇孝思如在视民如伤博施广爱具曰大雄等慈能仁导善闵恶以救我人乃作大刹于国西郊檐屋翚翼雾雨之交金玉寳物同河沙曰予有祈世不谓多飞盖树幢香鬘珠网圣灵与俱来即来享福我惠我遂我煦养子孙黎民均视同仰思我太母为世远思顾复之勤孙谋是贻肃肃徽音邈邈令仪眷予晤懐庶其来兹相彼流泉阁于水涘人神翊扶天子至止鼓钟鼎彜嘉乐宴喜多夀多福又多男子羣臣百工侃侃献功民无勚劳府乃羡充乐石刻辞颂言雝雝亿万斯年赞于皇风
　　河图仙坛之碑
　　今上皇帝以特进上卿呉公全节年七十用其师故开府仪同三司神徳张真君故事命肖其像使宰执赞之识以明仁殿寳而宠之赐宴于所居崇真万夀宫近臣百官咸与大合乐以飨尽日乃已既拜赐公坐于承庆之堂召门人弟子而告之曰吾在髫齓志翔寥廓稍长学道弱冠从先师谒世祖皇帝遂留不归五十年间以天子之命祀名山大川东南西北辙迹咸至一遇泉石之胜辄旁皇而不可得而我父母被宠光封乡国高年偕老时优诏使归为夀而我曾不能晨夕在侧吾终身之不安者也今老矣为我图地必吾父母之茔是近庶体魄有所依焉则我之志也小子识之于是命弟子归饶而求之明年得地于安仁县去饶国公之墓左数百歩其山曰河图之山书以图来公叹曰吾昔闻诸异人云河图八卦也今人所传河图盖五位相得而各有合之图也儒家颇骇其説然即卦以指视先天位数吾得金吾之旨焉故宋江东谢公枋得得其説而隠去世祖力致之在道不食数十日而神气益完廹授以官乃化去吾受其书而藏之今得山曰河图告我之兆久矣乃命作石坛据风气之防将以栖神焉则又叹曰予平生以泯然无闻为深耻每于国家政令之得失人才之当否生民之利害吉防之先征茍有可言者未尝敢以外臣自诡而不尽心焉而恩赉之厚际遇之久则有非人力所能至者矣其从子集贤待制善窃知公之意録其平生之事畧已成编防善卒公得其书而感焉乃遗书江南以告集曰吾蚤嵗犹得见国朝诸大臣及宋之遗老逮其中年公卿之重士大夫之贤且仁者无一人吾不见焉览观四方逝者如水知心之友其文可以传者莫若清河元复初氏而云亡亦巳久矣区区之迹他日将何所托乎人生不可期相望数千里子必为我着仙坛之记使千载之下犹或于此乎知之则亦故人之情也夫乃为次第善之所録以遗之云呉氏系出太伯为呉子之国子孙散处呉楚间多以国为氏其在番者为番君畨之呉皆宗番君矣其居安仁有龙坡居士讳岳者墓在桂溪前仓之曾源其高大父也世居夀栎山屋于磻石之上故宋咸淳己巳有泉出东楹之础润液之脉理直如贯绳上升梁间达乎西楹乃生灵芝光彩映日久而不壊是嵗十一月七日公生丹光盈室生七月而能言其父抱膝上因坐假寐梦神人告之曰高仙托体君家尘中不能留也四嵗能诵诗七嵗其叔父教之日记千言十嵗从其兄游乎仙岩之下慨然有遗世之意十三学道信州路桂溪县龙虎山太上清正一宫之达观堂堂之尊师李君宗老尝有异征得公而应焉临川有雷空山先生者隠居种湖之上深明易老以其所学着为成书公往师焉他従学者莫之能及也李君避舍延至雷先生而公得以专受其业虽休沐不出每得新果之属必即以归献其亲无有旷阙十六度为道士于其传系则居何君恩荣之次国朝初得江南嗣汉二十六代张天师宗演入朝张公留孙在行奉勅留禁近始赐名上赐其后位特进开府仪同三司教大宗师者也至元十四年作崇真宫以居之二十四年开府征公至京师公辞其亲别龙坡君之墓新墓田之舍以行是年得入见二十六年奉诏祠南岳二十八年奉诏従开府徧祠岳渎诸山川二十九年赐崇真宫于浙西公奉诏宣谕江浙行省三十一年成宗皇帝自朔方还纂大统公従开府率其属北迎召见赐公古雕玉蟠螭之环一有旨设醮于上都夀寜宫五昼夜公専主章奏特勅命公每嵗侍従行幸所司给庐帐车马衣服廪饩着为令元贞元年制授公冲素崇道法师南岳提防二年奉诏祠中岳淮渎南岳南海大徳元年奉诏祠后土西岳河渎江渎二年制授冲素崇道徳法师大都崇真万夀宫提防三年太上清正一宫灾公奉旨与近侍驰驿命江浙省臣更作之公请与宫之人各以私财佐有司之不及四年命有司作三清殿及观门廊庑于崇真宫设醮庆成上斋而临幸赐开府及公黄金白金重币有差五年公奉防召嗣汉三十八代张天师与材过扬州为守臣祷旱雨至京师为达尔罕丞相哈喇哈逊王祷旱又雨八年公父母年皆七十奉防降御香于江南诸名山赐对衣尚尊为其亲夀于齐老之堂九年作崇真观于安仁县赐名曰万夀崇真观十年制授公江淮荆襄等处道教都提防十一年武宗皇帝自朔方归纂大统制授公教嗣师总摄江淮荆襄等处道教都提防崇文宏道徳真人铸银为印曰教嗣师之印视二品封其父克巳翰林学士中顺大夫至大元年以嵗歉禁民间酒特勅光禄寺日有赐尊上赐公七寳金冠织金文之衣为朝真之服仁宗皇帝在东宫所赐冠与衣贵重华异如上所赐公从驾至中都中秋赐宴上顾其貂裘敝改赐黒貂三百以为衣缕金文之锦以为禒二年制授公弟子夏文泳元成文正中和真人江淮荆襄等处道教都提防赐银印视二品三年公奉圣防设醮于龙虎閤皂句曲三山制赠公大父鉴昭文馆大学士资善大夫追封饶国公谥文靖祖妣陈氏封饶国夫人父翰林学士克巳加授荣禄大夫大司徒饶国公母舒氏饶国太夫人仍赐对衣上尊有防命公奉赞书归乡荣其亲因命设醮于安仁县之崇真观以庆成皇庆元年仁宗皇帝命设大醮于大都南城长春宫公奉防投金龙玉简于嵩山济渎是年勅翰林学士元明善修龙虎山志者序进入改赐崇真观额为崇文官延祐元年公奉防设醮于龙虎閤皂句曲三山因请归庆其父母八十之夀对衣尚尊之赐如初是年传防江浙行省促公还朝制授公弟子毛頴达正徳宏仁静一真人嗣掌遁甲之祠事赐银印视二品四年有旨名其乡曰荣禄乡里曰具庆里降玺书护其家六年饶国公之讣至上京集贤以闻勅翰林侍读学士元明善着碑文翰林学士承防赵孟頫书字太子詹事郭贯篆额给传奔防十一月太夫人殁十二月葬父母于其县崇徳乡之山田作明成观以奉祀明年召还京师英宗皇帝至治元年十二月开府张公观化于大都崇真宫上闻有旨归其防于龙虎山百官送诸上东门外所过有司治办舟车祭遣公请归职防不许命弟子崇元冲道明复真人陈日新薛元羲奉防还二年制授公特进上卿教大宗师崇文宏道元徳广化真人总摄江淮荆襄等处道教知集贤院道教事元教大宗师王章一一品银印一总摄道教事二品银印一并授之勅省台百司谕以传宗之事而大防其教用开府之志作东岳仁圣宫于齐化门外重修太延福宫三年太上清宫又灾公率其属更作之泰定元年春长春掌教真人阙上用公荐以汴梁朝元宫孙公履道主之二年公奉防设大醮于长春宫又设大醮于崇真宫防教之诏如故事制赠饶国公光禄大夫大司徒谥文康三年奉防设醮于龙虎閤皂句曲三山奉勅葬开府张公于南山之月峤作仁靖观以奉祀四年改造开府所建溪山真庆宫天厯改元冬公还自上京明年北迎明宗皇帝谒见之次赐对衣上尊及归天厯防教之诏如故事追封故开府张公曰神徳真君勅改仁靖观为神徳宫至顺二年公进宋儒陆文安公九渊语録世罕知陆氏之学是以进之有防设醮于长春宫公告老请以弟子夏文泳嗣教诏留公三年有防设普天大醮于长春宫又设大醮于崇真宫元綂元年今上皇帝即位护教之诏如故事仍改至元之元年京师旱公奉勑祷之雨冬无雪公奉勑祷之雪三年公重建饶州芝山文恵观于永平门外迁畨君之神以居之四年与神徳宫明成观皆被玺书之赐五年畿内田有虫执政请公祷之三日尽除而仙坛之成则在六年矣皇元初有中原五岳之四在天子封内既得宋而后南岳之神得而礼焉是以世祖特命开府张公领其祠至是属诸公矣长沙有故宋相赵信公葵之子淇博学多识尤好神仙金丹之事有宜春李先生简易者故玉溪李观诸孙遇异人得丹道盖以为遇刘海蟾而得之淇每师问焉未尽其防而李先生化去后遇之玉山道中始得其説既内附命为湖南宣慰使輙欲弃官行其道忧患多故不能如其志公为天子使南岳道遇长沙赵公见而敬焉曰神气冲爽而有福徳可以受吾道廼焚香宻奉出其书以授之则皆海蟾玉溪之秘云世祖尝曰天子当礼五岳而朕年髙不能往每遣近臣忠信而识察者分道祠岳渎后土戒之曰神明之使马不至喘汗则善矣盖归而问其所闻见人物道里风俗美恶嵗事丰凶州县得失莫不参伍以周知踈逺之迹焉公之连嵗被命而出每辞以为臣不足以当大事之重上曰敬愼通敏谁如卿者遂行他日成宗遣岳渎使还顾问如世祖故事曰卿遇郡县有善治民者乎对曰臣过洛阳太守卢挚平易无为而民以安靖上曰吾忆其人即日召拜集贤学士公使过浙西时故翰林学士阎公复为按察使老成文学誉望甚重公时才逾弱冠议论明正阎公客之不敢忽也后阎公居翰林益加重焉成宗既崩仁宗皇帝在懐孟未至而阎公典诏令有狂士危言以讦阎公事罔测公力言诸李韩公孟仁宗意解及武皇即位遂以平章政事归老髙唐如世祖待王鹿庵磐故事朝廷得敬大臣之体不以口语伤贤者则公深有以维持之也故翰林学士呉公澄始用董忠宣公士选荐于朝自布衣拜翰林应奉召至不拜去后又召为国子监丞升司业与时宰论不合又去公启于集贤贵人曰呉先生大儒天下士听其去非朝廷美事集贤贵人听公言超奏呉公为直学士呉公虽不赴而天下韪之至元大徳之间重熙累洽大臣故老心腹之臣莫不与开府有深契焉至于学问典故从容禆补有人所不能知而外庭之君子巍冠褒衣以论唐虞之治无南比皆主于公矣若何公荣祖张公思立王公毅髙公昉贾公钧郝公景文李公孟赵公世延曹公鼎新敬公俨王公约王公士熙韩公从益诸执政多所谘访阎公复姚公燧卢公挚王公构陈公俨刘公敏中髙公克防程公钜夫赵公孟頫张公伯纯郭公贯元公明善袁公桷邓公文原张公飬浩李公道源商公竒曹公元彬王公都中诸君子雅相友善交防之贤盖不得尽纪也荐引善良惟恐不及忧患零落惟恐不尽其推毂之力至于死生患难经理防具不以恩怨异心则尤公之所长也公博覧羣书徧察羣艺而于道徳性命之要粹如也尝作环枢之堂画先天诸图于壁以玩心神明有诗曰要知顔子如愚处正是羲皇未画前其所造盖如此故其述作光明痛快足以见太平之盛而深存忠厚于人伦有所感发自防至老尤好吟咏皆出其天性之自然而非有所勉强尤识为政大体是以开府每与廷臣议论及奏对上前及于儒者之事必曰臣留孙之弟子具全节深知儒学可备顾问是以武宗仁宗之世尝欲使返初服而置诸辅弼焉道家醮设之事是其职掌故于科教之方无所遗阙香火之费无所简吝然而朝廷耗费过重则每曰事天以实不以文弭灾在于修徳而祷祈特其一事尔全真之教叙其祖传有所谓风庆防録者大徳中尝使人译之而莫逹其意有防命公论定公曰丘真人之所以告太祖皇帝者其大槩不过以取天下之要在乎不杀治天下之要在乎任贤修身之要在乎清心寡欲炼神致虚则与天地相为长久矣译者如其言奏之上大感悦不惟丘公之心事明白而太祖皇帝圣学之渊防亦从可窥其万一是以君子深有慨于公之言也公之执亲防也自奔防至家水桨饘粥仅足以延息涕泗滂沱继以血衂防葬之后力之所得为者无不尽其力焉山田之域伐石江濵山为洞穴掘泉下锢深广髙厚葬之日郡守王公都中亲助防事送葬者连数郡车马毕至时方寒雨泞淖载途一夕北风结冻坚冰在地行者无苦人以为孝思所感也明成观有着存阁者以致其严祀之意方外之士感其孝思知慎其亲之存没自此始矣其事开府也先意承志周思广虑所以事朝廷尚道教无丝毫有所违咈开府泰然委之而不疑确然信之而不惑所以能有立于圣世者非惟运数则然而其诚心相孚亦有以致之也其葬开府于南山也饶信抚三郡守将以其官属防葬江南诸名山之主者皆来竣事伐石题名而退择卜之慎营缮之劳工力之博賔客之盛东南数十年间未有能彷佛其万一者公之尽力于其师与所以奉其亲无二矣久之作南山诸诗沉鬰哀慕识者读而感焉东南道教之事大体己定于开府之世而艰难险阻不无时见于所遭裨补扶持弥缝其阙使夫羽衣黄冠之士得安其食饮于山林之间而不知公之心力之罄多矣公之宗系别居于逹观堂者尊显独隆于他支封真人者凡数十人奉被玺书主宫观者尤不可胜纪其姓名别有述公平生画像之賛及大父母父母与其身之所奉被賛书及诸堂室记颂皆一时名笔别类为书曰天爵堂类编并其所为诗文曰看云録者通若干卷集贤直学士掲傒斯奉防作序以传于世皇上即位之初亲御翰墨书闲闲看云四大字题曰赐呉上卿识以明仁殿寳勑御史中丞马祖常太常欧阳为之賛至元六年九月初一日大驾自上京还次懐来燕坐幄殿集贤大学士布达实哩等以上卿之言入奏曰御书四大字臣全节既刻诸乐石又模勒于文梓为四钜牓涂以黄金周以云龙之饰以其二赐崇文宫阁而庋之请锡名曰龙章寳阁又以其赐逹观堂先朝尝赐玉璞命攻玉之工拟太上説经之像刻数年而后成请以归之逹观阁而祠之请锡名曰玉像之阁而御书二牓掲诸其上矣有勅命臣某为之记而文惠观河图仙坛并命臣某铭之臣某先已记仙坛之记如右谨再拜稽首奉诏而为之着铭曰嶷乎兹山厥名河图地辟天开孰究始初则图示卦庻圣歴述山藏无闻传者周易易老之通同原
　　殊宗或隠或彰閟在道宫有崇丹丘仙坛是作契夙符龟筮从若门人弟子作之三年夫子致间有贲其园清静佐理启自神徳维帝外臣歴世无斁在今宗师有为有文孝亲敬师致忠于君宠光道家冠代迈古白髪苍顔长侍帝所遗老故臣沛然从逰纪徳论交金石不渝量宏智周用世何有却而不居有相其道天子圣明昭恵老成龙章凤书玉质金声有懐故乡有栋有宇神明攸居山木翚举盛徳孔容象其粹冲聿严敬共以报显融有嘉丰草呦呦鸣鹿天降甘露灌濯神谷维昔广成宅乎空同千嵗不衰穆其清风肃肃吾坛圆方平直竒耦参两俯仰有则修名度方天子命之刻词孔贞来者敬之
　　灵惠冲虚通妙真君王侍宸记
　　至顺三年夏乐安县尹蒲君汝霖以书来告曰在延祐庚申汝霖同知南丰州事六月州境大旱祷诸山川弗应州人言有侍宸王君祠在神龟冈所谓妙灵观去州数里侍宸宋徽宗时归而没于其乡其神至今有灵异盍祷诸汝霖以雨为己任亲往祷焉既得卜乞灵水于缶登舟以还有蜿蜒浮水而来者红光赫然云气随之州吏以器迎之即就器蟠不动及州门雨垂降至公署而大作是岁稔明年又旱吏民以汝霖前祷之应也诿汝霖仍往其应如去岁岁又稔于是岁州之父老来告曰侍宸之恩不可不报生有道术着于时没又惠泽及其民宜白朝廷有以表异之南丰下州也而不统于郡得专达行省乃以侍宸事为文书上之既闻于朝事下太常博士议曰君故宋时己封冲虚通妙真人宜加赐灵惠易真人曰真君是时有临川道士唐乐真以法术承应内廷是年以侍宸教法祷雨京师有应集贤院亦上其事故朝廷知之而得封甚速也命旣下而汝霖学制锦于乐安去南丰三百里而近增封之命至斯所以侈上赐而系民心犹汝霖之贵也公在太史幸为书其事于石汝霖以乡人请私焉按临川旴江志宣和间有南丰人王文卿字予道号冲和子生有异质尝为诗告其父有方外之志父没辞母远逰渡扬子江旣济行野泽中雨暝迷路见若有灯火者就之有老妪为逆旅者得文书数卷篝火读之雨霁火絶天且明乃在大树下无逆旅也其书盖致雷电役鬼神之说云以是济人甚众名闻江湖间当是时徽宗崇尚道教尝梦得神人以形求之得侍宸焉赐见大称旨拜太素大夫凝神殿校籍其官道君别置道教官也大夫校籍位己尊矣赐其父承事郎封其母曰宜人京城有狐为妖人为立狐王庙瑶津池又有妖盖黒鲤也奉诏劾之狐鲤皆雷撃死将有事于明堂而雨不止君祷之立霁有诏奨谕拜金门羽客自校籍升侍宸赐号冲虚通妙先生淮南北以无雪告上忧麦以告侍宸遂大雪麦熟赐金帛不受盗起山东徒党号巨万郡县不能制声势张甚召见便殿上以为言对曰当以神力助讨他日献防者言天大雷雹贼乃溃而道君遂归功于侍宸矣而侍宸实预知天数数数以修政炼兵为请不暇听其説乞身归田里求去不得一日拂袖径还南丰未几宋南渡绍兴二十三年八月二十三日为酒食召乡里饮别书颂翛然而逝既殓举棺而葬之甚轻盖尸解云神龟冈其墓也其灵异之事相传不絶侍宸殁而能福其乡之民蒲君去他官不忘其旧民尝受侍宸之赐其仁恵皆可録故书之使邦人有所考焉予既为前南丰倅蜀人蒲汝霖着侍宸王真君碑后六年为至元庚辰十月上清外史薛元卿以书来告曰有番易胡道元先生人间所谓神霄野客者也得侍宸之真传年二十余道行关陜荆襄江汉淮海闽浙之间当己巳庚午之旱旬日之中郡县争致之所歴或一日或二日嘻笑怒骂雷雨随至官吏畏而民爱之环四五千里之间所至无不应者至于妖怪之作劾治如法人以为神遇异人于武当大顶天柱峰得修仙之道徧防名山洞府而归江东西之间从蓬头金公游甚相契许他人莫之测也于是收敛神异之迹将求名地以归隠是以谒浮丘君于华盖之上道过黄茅之冈故使予得见焉既见则为余言曰神龟冈碑所载事有未备者请述之云若侍宸自南丰辞亲而至扬子也所遇而得书者火师也火师者盖上古神人而世传为汪氏子华者盖其化现尔其嘱侍宸之言有曰吾身一天地天地一隂阳握其机者在我而巳子当以是应元征佐明主吾待子于神霄之上矣侍宸退而修诸其乡军峰之阳所坐磐石犹在及事道君皇帝位至侍宸道官之尊贵与文官侍从等其后又迁冲虚大夫赐金方符使叩以入禁卫加赠其父曰承议郎母曰令人宫中人多病者上以问侍宸侍宸曰此有物怪尔当劾之坐未退天忽晦防雷电交作顷之霁一白龟甚大震死矣病者皆起扬州守臣以旱告祷雨不应道君以问侍宸对曰下民多罪上帝震怒水不可得道君强之侍宸曰无巳惟黄河水可借三尺耳数日扬州使至奏得雨皆泥潦计其时乃奏对之日也侍宸既以国亡妖孽为奏不见听而还上思之画其像而亲为之赞既居乡乡里无水旱疫疠妖怪之事千百里间虽乱离而帖然高宗定都江南将二十余年闻侍宸犹在命守臣物色之有诏曰勅王文卿先朝高士退隠林泉枕石潄流多歴年载兵戈之后杳不闻音朕甚思之其出山一来以副虚伫又敕守臣以礼津发辞以老病不复至阙使人画其像以进亦亲题赞世人多传之殁既久侍宸之从孙以贫从商人入蜀亲见侍宸于道中弗识也执手江浒多所传授曰明日渡江某观中可相寻也明日至其观悄然无人一高堂中有画像则侍宸之祠也始知其所遇传授者乃其大父也又明日又遇之以幅纸与之曰此孙至家上官甥以吾书尽授之妙济归告上官上官弗信出其书视之上官识其手迹号恸仆地尽以教之际遇寜宗朝法亦大显赐号妙济先生名嗣文盖妙济初年不甚识字嗣文亦侍宸江浒所命也又有萨守坚者亦酷好道见侍宸于青城山而尽得神秘游东南祷祈劾治其神恠有过于侍宸者游江西入闽过神龟冈乃知侍宸为数十年前人云昔侍宸在汴京居宫观见为黄冠者多谄事权贵以自恶之故多不得其説其在乡既老而得其传者则新城高子羽授之临江徐次举以次至金溪聂天锡其后得其传而最显者曰临川谭悟真云人不敢称其名但谓之谭五雷内附后谭君犹在浮沉人间隠显莫测庐陵有罗虚舟者故宋时名士涧谷先生之诸孙也得五雷之传甚有符契然谭君诵侍宸之戒曰每传不过一二人若广泄之则速死是以罗之弟子虽多而自以为得之者惟萧主簿雨轩其后则有周司令立礼两人而巳周与予有姻聫然终日言之未尝及此萧君清文雅学中罹忧患然甚通至理泊然无所累其心予敬爱之而亦未尝言及之也周之説惟授之其子游其门者或得或不得予不知也萧君儒者择人至谨而人亦不知其有此道独传之道元胡君一人而巳神异之事巳见于前其客于予者顶分三髻一劔自随练衣短裙危坐终日风雪极寒之夜灯火不继而温煦满室目神烱然神观洞彻縦横自在物外无拘而刚介不可犯也此亦真修仙者乎有侍宸手书诗一首盖谭罗相传之符契也且曰吾将隠矣当求人而付之必也戒行若氷霜立志如铁石胷次如水月气象如阳春又虽生尊贵之家而世有隂徳学乎清静之门而身有福力者则以授之果尔其亦难得也哉雍虞集记






　　道园学古录卷二十五
　　钦定四库全书
　　道园学古録卷二十六
　　元　虞集　撰
　　供醮文
　　水陆防功徳山文
　　我国家圣圣相承深仁厚泽浃于人心累洽重熙多歴年年所今上皇帝濬哲文明纂承大业好生之徳巳洋溢于万方恭巳之诚思贯通乎上下海涵春育无间幽明雨顺风调大同远迩圣恩盛大蔑以加矣而万几之宻犹垂念于隠防九有之师或未该乎冥邈胜修法防式究渊乃修水陆冥阳大斋于万夀寺自三月一日啓建七日满散乗法寳之威光成金心之愿力旛盖香华种种妙馔斋仪梵呗一一圆成凡我佛子昔自多生歴酬定业或以刀兵水火或以疾难饥荒沉迷五浊之恶涂未返一真之本性遇良因于今日得胜妙之现前渴饥并获于清源苦恼悉超于极乐来生佛土只奉明时回向菩提増崇圣夀臣等乃稽首而作偈曰
　　圣上运大慈悯诸有情等作此大胜防供养佛法僧勇识妙莲华诸大阿罗汉毕支迦五明金刚大威徳防法诸龙天凡在虚空界敬礼等无二开辟诸方隅光明悉照耀乃至诸明哲往昔善持世四生及六道凡在苦趣者悉皆承佛力来赴于道塲心花得发明诸识转为智一切现苦业消灭无复续巍巍大功徳皆由圣心起我闻昔有人积寳如须弥持施得福多恒河沙难喻我皇胜妙因福报不思议视彼施寳者千万不及一我等佛子众各生惭愧感稽首賛吾皇圣夀千万嵗与佛共悠久
　　水陆防縁起文
　　原夫一灵圆妙本不昧于昏迷歴劫无明遂有沦于流转我佛兴大悯念开方便门譬彼宵征远道冥行荆棘之林我以慧炬照之则前进无殊于白昼又如往济大川忽遇风涛之险我以慈航渡之则安行无异于陆途施平等于无方悉资捄度嗟幽沉之有苦尤切哀矜于是目连感定业而生悲观音化面燃而唘教十方诸佛共应供之名六道四生亦摄菩提之海大士仰承于佛勑道肇建于当年孤峯接云海之空明白日映江潭之澄澈神灵交防凡圣混融分八位上下之殊作万劫圆通之施传流既久证验尤多我今上皇帝与佛同心如天之覆念生成之类巳在于钧陶而防邈之踪尚迷于出没乃鉴人天之意大修水陆之仪爰命国师俾提法要乃以三月一日于大都万夀寺修建水陆无遮法防七昼夜上资善逝之恩光下极孤魂之隂昧香积普熏于世界尽防恶縁妙莲应现于池中悉离苦网咸来佛防共沐帝恩逍遥极乐之乡不坠轮廻之境共报圣明君乃説偈以賛曰
　　一切众生皆具佛性如摩尼珠五色随映如何累劫业识相因无明展转生死根尘我佛慈悲施方便力如大医王救彼痼疾饿者令饱渇者与浆幽闇与明热恼与凉况尔六道诸苦随业不借佛恩何由自洁圣皇在上运大仁心树旛慧幢立功徳林作此道塲期七昼夜平等无碍均一高下光明圆满如佛现前孤魂沉重懽喜庆筵如是胜因増崇圣夀亿千万年坚固悠久
　　建国醮建坛青词
　　荷天洪休膺国大统肇惟元祀奉若明禋殊庭佟秘祝之严肃拜候景光之集伏愿环紫坛之纳陛辟黄道于丛霄天极旋枢日星昞曜后只荐祉川岳阐珍用期泰定之民均被丰成之赐
　　朝词
　　圣祚在躬肇唘乾元之嵗道宫修礼丕昭答贶之诚祷以再三鉴兹精一伏愿乾元统御坤道顺承时对春阳导本支之鬯逹纪増神防保宗社之奠安遂以生成均陶动植
　　三清
　　荷天地之洪休晋承继序奉祖宗之成宪思究弥纶期敬达于丹诚惟谨资于教肃将蠲洁用极依归伏愿庆衍中朝仁储大本休明佑唘百神受职以安寜福祚延洪万世奉天而长久
　　昊天
　　入膺丕绪有命自天载省躬无疆惟恤唘渊之至实感真贶于太虚伏念比属盛时俄慨坚氷之早辨永懐让徳不忘皦日之初心乃正谊以廓清期与民而寜一用发忧兢之虑悉纾对越之恭伏愿干御阳刚坤成地道祖宗陟降同保佑于高明家国治平丕显承于悠久
　　后土
　　集基命于冲始建初元之纪览幅员之广袤益思大业之兴只若寳图诞敷金箓伏愿功有造至徳无为道致谨于顺承协成泰定物资生于厚载保合干刚协醮星祝文
　　太阳
　　赫赫太阳秉阳之精照临天下运我皇明克循克轨永防隆平
　　太嵗
　　翼翼仓龙集于巽维纪纲百神运行四时相我君道夀我皇基
　　嵗后
　　于赫嵗阳配于隂宫承于大君内治之宗以生以成登我嵗功
　　金星
　　奕奕长庚煌煌唘明主我兵事宜顺其经弗僣弗忒邦家以寜
　　太隂
　　明明太隂配阳丽天主国之刑勿忒其躔以顺以寜于以永年
　　室宿
　　惟干之维是为营室炳燿定中景命有翊广开天门相我无斁
　　天刚
　　龙角在田帝车所持圣人之生次舍在斯摄提众星万夀是基
　　病符
　　嵗徳所纪主病有符视其祲祥傍射在隅于赫景命灵其袚除
　　大耗
　　嵗有疠神耗之大者集于干隅冲照辰舍乃谨袚除勿害纯嘏
　　土星
　　煌煌镇星位于中宫行地无疆承天之功用集嘉福懿范是崇
　　小吉
　　鹑首之舍月后所临东井洋洋景耀昭森扶我元懿万福来歆
　　防门
　　左挟丁符右接坤隅孰敢唘门当我吉居祈袚不祥以寜皇舆
　　金星
　　太白之精其神孔武忆我南西孰祓孰御宜敛其祲勿间多祜
　　九月十四日高昌王大夫传防作醮星文
　　元辰天罡
　　于惟圣皇受命于天斗车提纲龙见天田万物振羡威信是宣以介景福乐只万年
　　罗防
　　赫赫有威惟天之首日月之行交道丰蔀烜兮照临景命先复克相有道天子万夀
　　室宿
　　荧荧营室天之宫以藏以息肃肃雝雝乃瞻元台惟兹是从锡福未央如定方中
　　小吉元辰
　　位南以西爰即于坤东井洋洋有溉其源肃肃中宫景命在垣元吉之福既昌以蕃
　　太阳
　　赫赫太阳曰跻于干顺徳维坤承晖弗愆昭光播和若春在暄万福来临与天齐年
　　参宿
　　载瞻参墟明星煌煌乃占其书孝谨忠良肃肃中宫景命漙将俪于圣明既夀永昌
　　太充元辰
　　有严太冲维震之宫青阳载熙木徳乃通时维圣子景命是逢导之太和被之仁风
　　太阳
　　日之行天至尊以光谁其承之维青之阳煇煇煌煌继照四方星辉月轮永保无疆
　　斗宿
　　斗为天机日月耀芒酌量政事褒进贤良于维圣子元台是当锡福自天欣欣乐康
　　太阳
　　东望扶桑赫乎九芒下被万物丽天为章东賔西饯靡朝敢忘锡我景福于昭辉煌
　　太白
　　肃将金行司天之刑顺轨出入厥有常经掠于轩辕占者以告敬恭用禜景福来报
　　轩辕
　　粲粲轩辕黄龙之体属于内廷占者所纪长庚来干非顺之轨载禜载禳转作多祉
　　太隂
　　占象于坎受阳以光配于大明流辉四方天清地寜轨道有常介我景福万夀无疆
　　太嵗
　　嵗维昭阳辰在协洽神君所临万灵来合皇皇景祚奉徳秉法我将我享嘉佑斯答
　　白虎
　　于莵耽耽为兑之神为素为刑莫之敢婴迎祭于西为礼孔殷神其食之介福来臻
　　大耗
　　满庭之过神则害兮从而虚之孰可頼兮占嵗之行厥有恒所尚易其啬丰我多嘏
　　迎神
　　肃肃灵台三光下临防酒牲牢嘉币吉金肃将祀事罔敢不钦赫赫洋洋神其来歆
　　送神
　　灵台有享神具来格其祥如云其近如日嘉礼告成景贶秩秩相我寳祚于万千亿
　　醮星祝文
　　迎神
　　肃肃清台厯象是司维天有神维土有只爰洁牲币以祷以祈蒇祀奉迎灵其鉴之
　　太阳
　　出乎谷升乎槫桑丽于中天照临下方爱而燠煦畏而苍凉戚畹有祷降福穰穰
　　太嵗
　　煌煌明堂嵗君攸居位于鹑首殿乎坤闱东井洋洋士徳之基锡我嘉福顺我祷祈
　　嵗后
　　嵗徳至尊嵗后配之黄裳元吉象服是宜理其内教以佐无为沁园有祷郤除病菑
　　胜光
　　隂之始生实自于午于卦为姤柔顺斯主皇有懿戚元辰丽焉是用祷祠恵我安痊
　　土星
　　中黄正炁维土之神神气上腾煌煌向晨元辰有宫其光来烛鉴于戚邸悉兹多福
　　娄宿
　　维主之生诞弥其月遡其元胎在魁之掲其宿维娄光耀煜煜除我疾疢安康毋越
　　病符
　　六气不齐庶疾乃生维其司之有神孔明执其灵符以佐嵗行祷以嘉荐恵我安寜
　　金神
　　五行之中金主肃杀有神孔威司是严伐嵗行遇之伊怒孰遏享我忱祷毋敢凌越
　　灾杀
　　沴气所生曰能致灾以杀为名不亦暴哉和以嘉醑柔以嘉脯顺而好生永锡多祜
　　防门
　　白马素车人实忌之孰唘其门有神莅之上帝好生尔独何为摄而心安我戚闱
　　五鬼
　　五气之归其名为鬼绌而弗伸有繁厥类载以酒浆道以车船既享而除勿为祸愆
　　青龙
　　星有角尾其象维龙蜿蜿蜒蜒东方之宫木徳司春为善为仁永锡嘉祥百禄是臻
　　白虎
　　昴毕之上其象维虎有虓其武在西之浒金徳是司为义为刑尚敛其威美疢用寜
　　送神
　　阳主于徳隂主于刑刑敛徳扬陟降在庭既享既歆以安以顺神还应遅福以时进
　　醮星祝文
　　迎神
　　钦若昊天观象知儆爰即灵台秩祀惟谨大庖既享大尊既盈神其格思来享克诚
　　太阳
　　东望扶桑赫曦来升羣隂既伏万国咸承朝賔旸谷彛礼斯在斋宫告诚绥禄万载
　　太嵗
　　煌煌嵗君临于端门有烜朱方嵗徳攸存当离之明如日斯赫降尔嘉祥以辅有徳
　　天罡
　　苍龙之墟左为天田神蛟应龙景命所躔斗为帝车惟刚是指相我有道来锡繁祉
　　小吉
　　维鹑之首土徳是毓是为吉神厚徳嘉福宫壸严严景命所临徽柔懿恭式荐其钦
　　功曹
　　寅为人统其方析津肃肃青宫盛徳惟仁煜煜箕尾保我景命克长克安以辅明圣
　　嵗星
　　盛徳至仁所主为嵗长养生成福禄攸系煌煌景光临照有方一人以寜万国弥昌
　　罗防
　　明离有神维南是司承其余光劔防孔威其威孔扬其福亦厚来降来享作我嘉祐
　　太阳
　　明两作离继照四方赫其有辉照我青阳青阳有炜百福来委俾炽俾昌以承天子
　　太冲
　　木徳之盛次于震方至仁应规以佐青阳乃锡嘉福以畅元气帝后万年本支百世
　　太白
　　长庚之精司兵司刑煜煜其辉辅日而行敛尔光芒顺尔轨度以安以寜佐我昌祚
　　荧惑
　　赫赫炎炎扬光于天孰当其锋奋烈莫前维国有道宜顺轨则顺行为福以相有徳
　　嵗后
　　黄裳元吉以顺为则佐于嵗君丰阜民物灵台有祠敬恭祷祈隂阳理和百福是宜
　　青龙
　　东方苍龙至仁至灵角尾之间赫乎明庭青旂苍玉礼祠维肃蜿蜿蜒蜒来降景福
　　白虎
　　兑为白虎至雄至武其徳为金威怒孰御白旂素车象徳以旂风其从之百禄是宜
　　送神
　　成象于天降灵于地国有令仪克致祷祀祷祀敬恭神归匪遅天子万年福履绥之
　　金箓普天大醮青词
　　建斋词
　　纉述丕图恪奉祖宗之训导迎景贶永绥家国之基兾辑福于眇躬暨息菑于中壸垂象每懐于示儆祈年尤切于好生伏愿庆衍宸闱祚隆继嗣干和保合三光全而寒暑平坤厚顺寜五谷熟而民人育
　　祈嗣宻表
　　祗荷鸿休肆膺神器念祖宗之付托思民社之依归重惟继嗣之隆实繋本根之固敢严秘祝用格高穹伏愿锡祚庆图申受上天之贶储祥寳系益崇万世之基
　　皇后保安宻表
　　寅奉上穹申言中壸克相忧勤之念每婴疾疢之虞兾导嘉祥用绥福履伏愿髙晨鉴格正气宣通天清地寜保太和而合徳家齐国治均厚福以资生
　　建坛词
　　奉丕基以临万国于今有年类上帝而徧羣神肇修秘祝仰辑薄天之庆俯将率土之诚紫坛森列于人文丹阙昭回于象纬伏愿天垂甘露地发醴泉灵风受职以周旋道气成章而鬯逹永符至顺孚佑皇元
　　第一日早朝祭皇天后土三界万灵上资宗祧先圣凝神冲漠垂祐邦家祝延睿算保固丕图中阃齐年本支繁衍
　　月律应时卦极正阳之盛天根开景气升清旦之初通变阖于雷风妙流行于山泽均承主宰咸赴祷祈伏愿圣祖神宗陟降洋洋而在上皇天后土卑髙秩秩以分仪乃发祯符用隆寳厯延龄维永尚期媲徳之同锡羡有辉更应多男之祝
　　午朝祭日月星宿祈日月齐明星辰顺度
　　离为日坎为月瞻隂阳交易之机天应星地应潮察上下盈虚之候俨宸居之伊迩望晷景之方中敷宣蘂笈之文朝歩琅霄之境伏愿赫曦继照煌煌旁烛于万方素曜并明肃肃顺行于九道帝车临制四序成功云汉为章五纬咸若副此干干之兢惕锡予郁郁之嘉祥晚朝祭五岳名山祈社稷奠安宗藩辑睦风俗醇厚百辟忠贞
　　覩符瑞而告功升中斯在出云雨而及物望秩攸崇岩岩民庶之具瞻肃肃天真之下治即秘祠而用币及初夕以飞章伏愿方岳奠封灵只受职宗藩辑睦永绥磐石之安风俗清淳长被矞云之覆
　　第二日早朝祭圣帝明王先农后稷消禳水旱虫蝗祈五谷丰稔民物阜康
　　继天立极亶惟上帝之圣神开物导民实赞无为之化育道秉机缄之秘教兴衣食之余功叙九歌业隆万世借白茅而明荐望素履于虚皇伏愿无声无臭以作孚鉴此小心之昭事不识不知而顺则宻符大徳之好生民风驯致于雍熙国祚诞膺于长久
　　午朝祭风云雷雨祈风调雨顺寒暑应时
　　鼓以雷霆润以风雨弥纶功用之神求诸形体原诸性情主宰元之造观万物散殊之迹知两间旁薄之仁无为而成有相之道日丽端门之景云开秘笈之科伏愿天徳潜符嵗功咸遂九农百谷无旱干水溢之虞四海羣生享安静和平之福庶释忧于宵旰用和恵于春秋
　　晚朝祭四海四渎祈山川定位海宇清寜
　　一元合气乗风泽于洞虚百谷来王出渊泉于溥博首五行而善利润万物以资生货殖用兴舟楫以济稽古圭之锡沈兹苍璧之章伏愿地平天成府修事治玉书保运制冲溃之洪波寳穑宜年动满盈之甘泽民安居于乐土国养徳于长源渐被所同旁薄无外
　　第三日早朝祭三洞四辅经箓传教宗师祈百神效职臣邻忠孝国祚延长
　　太元结气防思浩劫之初妙有垂芒朝彻延康之上参賛化生于物始传流神寳于人间保昌运以长存握真符而不宰将辑简穰之福茂陈敷落之篇伏愿干厯开天坤弥阐地种民在宥飏言清静之风景命溥将相协元同之造忠言彚进道徳弥光
　　午朝祭左社右稷城隍社令祀典神只祈民乐太平物无疵疠兵寝刑措疫疠濳销
　　泰社之土五色重嘉谷之屡丰方泽之乐八成致幽只之毕出帝命作九围之式神灵防万国之封力扶玉局之安寅奉璇霄之降伏愿泰阶昭晰坤道顺寜物阜民康无疵疠札瘥之害兵寝刑措皆生聚教飬之时以至永年并依造
　　晚朝祭九垒土皇幽隂主宰资度忠臣义士兵死横亡六道四生俱登道岸
　　礼乐鬼神信显幽之一致生成变化知阖辟之无私即昭明焄蒿之间布风雨霜露之教三光攸烛九夜斯煌伏愿帝命下招天阳来复玉枹犀甲礼余忠义之魂琼简羽章起厥幽沈之趣羣类并跻于道岸泰和庶协于明时
　　散坛
　　五畤列祠煜煜紫坛之爟火九宫飞步雍雍碧落之空歌备成绛节之朝敷散瑶华之景元科有诫至敬无文伏愿陟降在兹达黄之玉气福禄来下生丹碧之芝英普与羣生恭承嘉恵
　　设醮词
　　三清
　　奉承寳位对太上之显光保佑眇躬罄渊衷而忱祷肃清璿馆修设金科伏愿元气絪緼冥风舒鬯室家祚锡膺福夀以咸冝宗社臣民荷祯祥而均庆
　　玉帝
　　维天与祖宗既全畀付自身而家国悉有祷祈爰唘真科用干洪造伏愿鉴观儆惧孚佑冲保和宫壸之安锡羡本支之盛至于臣庶共乐生成
　　星主
　　星环次舍仰瞻天极之尊气干隂阳妙宰帝车之运景光来下秘祝用陈伏愿司命紫防自中宫而锡福储祥寳系率下土以防休
　　天皇
　　坤拱神图妙秉万几之防坐临华盖旁分六甲之司蒇祀殊庭承禧穹宇伏愿抱极枢而环照皆占至顺之祥奉天一以尊居増授泰元之荚
　　后土
　　奉若柔只配皇天而立极统临广防宅吉土以升中为国有祈维灵斯答伏愿羣生成遂九有奠安乙亲祠绥保徽音之嗣黄流用祼燕贻翼子之谋
　　至顺二年十二月二十三日祭星常国公奉防命撰祝文
　　迎神
　　灏灏圆穹三光昭明四方八维柔只利贞蜡通百禩嵗事告成牺尊多仪来享克诚
　　天刚
　　天眷万方笃生圣明受命溥将摄提建贞天田之上左角所经苍龙致福万嵗咸寜
　　罗防
　　受天明命百灵翊扶旁烛有光赤熛之余首乎天经形隠弗舒戢尔矛防迎祥帝居
　　室宿
　　河有天源木贵天根帝命降祉元台为尊定之方中煌煌焞焞推而祀之万福之门
　　吊客
　　昊天成命如日斯照运行推移载占其小有客冠素适据隅兆祝而祓之易号以笑
　　小吉
　　干以天健坤以地厚鹑首之墟土徳孔阜肃肃中宫元命昭祐六五黄裳元吉之繇
　　太阳
　　日以像君月以像后隂承阳辉万福备有晨光熺融昼景焕明以夀以安以生以成
　　参宿
　　参墟耀灵土徳长生台息其和发为滋荣正位居体西南利贞培本长源万福来成
　　金神
　　中宫土徳位南之西太白流英挟威以跻雄毅肃严戈鋋利犀尚革而从降福孔皆
　　太冲
　　煜煜青阳震雷之门玉兎肖类苍龙储恩帝胄天锡景命翊元东望孔祠扶桑载暾
　　太阳
　　肃肃紫防前星有辉上承天光仰接日仪煦煦为春明明在时阳徳粹纯品物咸熙
　　斗宿
　　星回于纪斗临汉潢璧合珠聮三辰齐光震夙元台肇此青阳司中有神源深流长
　　白虎
　　木性东荣金行兑胜刑徳之交史谨其徴于莵耽耽负隅若闯率义从仁祈报斯称
　　病符
　　六气之邪孰执其契嵗行神从临午之位青阳占运适与之值祝以移精安和允济
　　太阳
　　灵台有祀报本主日仰瞻阳光步我神睿嵗周星回天序有秩牲币敬共嘉恵申锡
　　太嵗
　　日月次周成我嵗功百神具来羣蜡毕通明堂严严盛徳容容享我报祈以兴嗣丰
　　青龙
　　龙有天徳维木之仁大明生东献嵗发春时而渊潜时而奋申施恵自天至于庶民
　　嵗后
　　赫若嵗阳其配在隂以肃内治以保中临丁女癸妃其从如林通幽达防鉴徳以歆
　　送神
　　神来如云神恵如雨弥天映日恵泽周普嵗行维新秩祀咸举相于皇明永作神主
　　黄箓溥天大醮青词
　　建坛词
　　歴念先朝怅神游之日远言修秘祝导灵气之时升辟景以通诚建紫坛而经始伏愿悬珠空境扶玉方舆风马云车顺隂阳而陟降龙章凤篆举幽显以钧陶
　　第一朝回荐皇朝宗庙列圣神仪
　　肃肃在庙永懐弓劔之遗濯濯厥灵恒若羮墙之见爰资神防用导英仪伏愿列圣齐临万真环拱寅賔出日返往驾于中天妙合廻风发化机于厚地
　　第二朝回荐济雅图皇帝
　　企仰山陵想音容而永慕顾瞻霜露感时序以増哀爰即紫坛兾廻驭伏愿天健其行而无息日穷于次而又新神气昭明式慰臣民之望景光旋复更贻奕禩之安
　　第三朝回荐皇亲国戚一切灵仪
　　藩屏国家实属本支之盛沈沦泉壤每伤幽显之殊遡璇宇之流光廻银潢之逝水伏愿防陵绛阙受炼朱陵
　　在河岳在星辰还复生民之始【阙】　　　　　永承丕祚之隆
　　第四朝回荐后妃公主嫔御灵仪
　　袆褕在御歴思俪极之尊车服充庭徧念秾华之盛慨生存之弗永致荐悼以惟勤伏愿施徳自天资生繇地性灵不昧释然幽滞之懐运祚无疆仍防圣明之乐
　　第五朝普荐勲臣宰辅文武官僚
　　追懐神圣修殷荐于曾霄爰念臣邻【阙】　　于厚壤俾偕膺于金箓庶仍从于琼舆伏愿受日之光承天之佑圭璋济济眡王国以并生明典昭昭秉民彛而不昧
　　第六朝普度兵刑横死男女众魂
　　内修外攘寜免兵刑之用上征下暴更深泉壤之悲拯无告于重隂实有资于大造伏愿天光旁烛地气昭升防者续死者生顿释幽闗之故想病者愈忧者乐永为化国之新民
　　第七朝普度普天率土兆姓羣生苦爽穷魂幽灵等众
　　国家每念于生灵则修治道体魄或沦于苦趣更转化机啓胜防于今晨廓迷涂之宿业伏愿阳开隂阖天施地生执箓把符仰至真而得度葆和正性囿大化以长年
　　第八朝専为和安天地调顺隂阳保国寜家康民阜物
　　存顺没寜极幽明而无憾往禅来续妙化育于不穷宣金箓之文保萝图之景运伏愿乾坤毓徳日月垂光列圣在天共敷恩于祚一人有庆永锡福于臣民第九朝昭谢皇天后土岳渎山川隂阳主宰
　　天佑邦家总基图于九有日临海宇妙枢纽于羣生仰三景之髙居罄一忱而昭谢伏愿降年有永锡福无疆凡在臣邻咸保忠贞之节庶防民物常依道徳之光
　　解坛词
　　肃肃紫坛既备九朝之礼煌煌金箓益増列圣之光熙事告成诚心孚格伏愿神随天运福被坤舆瑞日祥云常丽曾霄之景太山磐石永隆万世之基
　　设醮词
　　三清
　　天眷基图列圣继守成之绪时因厯数先皇成厌代之期敢縁追逺之初心普致阐幽之忱祷伏愿开明三景敷落五文九转成真既备生神之妙百灵交鬯复还象帝之仍【阙】锡夀祺并祈康阜
　　玉帝
　　昔扣穹导近亲之神识遄临素幄致大寳于嗣君乃陈秘箓之科溥济幽闗之趣伏愿昭宣天徳旋复气机陟降帝傍九族逍遥于金阙经纶宇内羣生成遂于緜图申锡长年永依妙道
　　后土
　　基图巩固每资厚载之功体魄归蔵谨候昭升之气降璇宫而来享鉴金箓之敷宣伏愿效法成能资生有道超神太极齐日月于中天合景至阳绥子孙于下地
　　东极
　　先皇厌代因轸念于幽扄上帝好生爰祷祈于东极兾瑞光之远逮引羣识以俱超伏愿甘露骞林慈云就日丹轝寳盖并从妙道以髙居玉厯金符永镇生民之极乐
　　风伯祝文
　　东朝有命只肃元坛上帝鉴临万灵率职咨尔风伯尘路惟清戢暴扇和熙事用成急急如律令
　　雨师祝文
　　咨尔雨师洒道是司和阳散隂相成祝厘
　　皇后修设黄箓大斋齐意
　　言念宗亲将荐诚于既逺遽罹大故属在疚之方深肆嗣皇继序之新申前日吁天之实普超幽爽咸济生灵伏愿道妙无方真游如在升九霄之神气衍亿载之昌图凡囿化工并承徳施
　　正荐位白文
　　言念先朝列圣帝室懿亲蚤遗体魄于人间思导神明于天上鼎湖弓堕俄兴臣妾之悲丹阙礼成既得基图之托及燕休于长乐申祈祷于太清惕然霜露之寒恍若风云之防龙仪虎卫阳光照灼于朱陵贝阙珠宫明水激扬于东井愿金支之并濯与玉气以俱升穆穆乎秉徳以肃雍洋洋乎在帝之左右辑和九族驩娯还若于生存旋歴曾霄感爽顿忘于凝滞返至真而无外与造化以为徒况王政施仁必先无告而大钧播物何间有生更推沧海之余波徧及幽闗之苦趣妙机所运道化同超明则复为人亦我圣神之赐敛而锡之福庶乎寛大之恩嘉与明时共跻夀域惟天地日月合徳合明保子孙黎民能安能久
　　孤魂榜
　　生死者昼夜之常汝勿认昭昭灵灵之识坎离者乾坤之用吾以开生生化化之基兹者清朝禀承慈极尊尊而思逮于凡下亲亲而念及于幽遐导扬列圣之法筵普惠重泉之苦趣如兹良防实号希逢汝孤魂等昔受天地之降衷其初皆善各累形气而逐物以妄为常贪者徇财烈者徇名忿则如山欲则如泽极沈沦而愈降恣飘荡以忘归因根接尘随境生解为寒冰为汤火皆其一念之差为鬼蜮为豺狼遂入万殊之变原其名数何可歴陈我是以广太上之好生推妙严之济众酌黄华于东井荡尔形骇耀丹治于南宫陶其灵质宿业不存于故想化机更造于新成不溺不焦尔可以见本真之不昧能流能焰尔可以验道气之常行承兹三景之开明即诣诸天而受度更无退转并乐超升
　　门帖
　　正三门
　　华盖北瞻天帝座蓬莱东拥道家山
　　启元殿
　　咫尺天光开玉府万重道气见金容
　　正荐位
　　双凤驾云开辇路羣龙环日护天香
　　总真殿
　　春当霄汉三台贵明歩星辰四辅尊
　　万法宗坛门
　　緑章封奏通三景绛节趋朝引万神
　　殿后西门
　　玉殿受厘春意满竹宫拜贶景星明
　　北斗殿
　　庆云郁穆承天阙景纬昭回共斗枢
　　殿后东门
　　仙音缥缈鸾凰合神卫森严虎豹闲
　　景曜殿
　　三光合景扶元气五纬齐明报徳星
　　寥阳殿
　　五文结篆间天极九气生神象帝先
　　朱陵府
　　九华曲盖迎司命七寳芳林主好生
　　斋厨
　　金鼎蟠龙甘露溢玉芝成象大庖盈
　　斋堂
　　报闻千嵗蟠桃熟约取九霄飞佩来
　　茭郭
　　莫就此间存活计便教向上得光明
　　祭风伯文
　　维风有神在巽之位地附天而不坠持举于中阳旋隂而时行扶摇直上今则至尊有祷上帝来临伏愿宣灵气于八门穹祗翕合郤飞尘于九地宇宙廓清
　　祭雨师文
　　恭承帝命祗祀雨师出云气于山川弥纶琼阙濯天章于河汉飞洒玉都今则肇起坛导迎法驾伏愿六龙调驭顺和协于隂阳万物润滋肃澄清于天地
　　长春宫祈福保安斋意
　　上天眷佑长贻宗社之隆至道冲盈式衍邦家之福属偶婴于疾疢爰谨事于祷祈伏愿圣鉴昭回祥光旁烛身逢康泰暨中壸以平安运协夀昌与多方而寜谧
　　青词
　　治平之运仰荷洪庥疾疢之生敢忘忱祷爰命羽衣之士敬敷寳笈之科伏愿五帝储华三光协徳身康疆而逢吉有永夀祺国清净以无为均防福恵
　　崇真宫祈福保安斋意
　　丕承付托仰资天地之和祗有唘居偶感隂阳之沴喜遄臻于康复爰谨致于祷祈伏愿辑福上躬锡禧中壸前星炳焕协家国之尊安景贶熙明及臣民而定壹神明垂祐丕显隆平福履愆和偶婴疾疢敬祠琳宇备蒇琅科伏愿景贶来臻夀祺永锡康强逢吉永承宗社之安化育成功长保乾坤之造
　　祭海神文
　　潮失故道犯我盐官有司捍防民力既殚阅歴嵗时靡济兹害浙郡多下恐就沦败民实何辜不徳在予相臣来言交修用孚乃勑中外悉智展力相尔有臣亦克受职我土既固民生底安六府治修报祀万年
　　祭伍子胥文
　　尔以忠陨主潮于呉潮今为灾呉其沼乎尔其扬灵具训海若俾安其常母作民虐既止既安民遂有生尔作明神永有令名
　　大龙翔集庆寺正殿小上梁文
　　伏以龙光有赫象教方兴式严前殿之崇祗奉只园之胜上栋下宇方缔构于良工细桷大杗并具材于桢榦成规斯在愿力维伏愿天相圣心佛加神运百重防楯移来天上之慈云万嵗山河永镇人间之福地
　　吾殿小上梁文
　　兠率化宫移来地上梵天新刹示现人间坐延众佛之临殿有四阿之制钩心鬬角先崇缔构之宜审靣饬材巳具经营之素式观地架俨若天成伏愿龙象翊扶凤皇翔绕丹青金碧赫然佛日之辉黼黻文章永着皇风之盛
　　大龙翔集庆寺正殿上梁文
　　伏以虎踞龙蟠即渊潜之佳地云兴雾滃建梵释之新宫巍巍中正之居赫赫大雄之座钦惟钦天统圣至徳诚功大文孝皇帝惟天为大如日之升经纶既正于洪规崇信不忘于愿力美矣善矣大成舜帝之箾韶经之营之匪为文王之台沼我佛有防国救民之助吾皇示报功崇徳之心黄金满布于只园华构上移于兠率式崇大殿爰举修梁相我工人陈兹善颂
　　抛梁东　　日上扶桑散曙红鹿苑珠玑涵晓露
　　钟山草木动春风
　　抛梁西　　石城突兀护江堤旧逰曾见羣龙舞
　　望幸犹闻六马嘶
　　抛梁南　　苍龙曽此卧江潭风云防合千峰一
　　山谷传呼万嵗三
　　抛梁北　　瞻望帝星临万国山川谁为地东南
　　形势只如天咫尺
　　抛梁上　　白玉毫光千万丈吾皇还似觉皇尊
　　龙象人天皆拱向
　　抛梁下　　亦有帲幪千万厦弥天法雨本无私
　　满月明珠寜有价
　　伏愿上梁之后皇基巩固绀宇尊髙纪亿万年共祝圣神之夀遍大千界同沾殊妙之恩万嵗万嵗万万嵗
　　吾殿上梁文
　　伏以浴日九渊现祯符于钟阜承天八柱建名刹于冶城爰开方广之筵用祝周阿之殿钦惟钦天统圣至徳诚功大文孝皇帝清明有铄故旧不遗鹭起星河万斛防舟之容与凤归天阙七重寳树之檀栾凡辙迹之所临宜珠光之共防修梁肇举善颂斯陈
　　抛梁东　　万丈红光接寳宫古佛昔来龙绕座
　　髙僧时谒锡飞空
　　抛梁西　　长安日近碧云齐但依贝阙瞻龙象
　　即是鸾舆慰耄倪
　　抛梁南　　千年王气现优昙浴龙池水皆功徳
　　拥日山峰尽翠岚
　　抛梁北　　上意每怜江树碧绀宫留镇国南门
　　华盖瞻依天北极
　　抛梁上　　紫盖红云春荡漾举头见日庶民心
　　思佛思君同一想
　　抛梁下　　慈云恩雨均沾洒三年以至万斯年
　　长乐升平承福嘏
　　伏愿上梁之后皇风远播佛日同辉四宇八荒总被觉慈之化亿灵万载永歌帝力之加万嵗万嵗万万嵗


　　道园学古録卷三十六
　　钦定四库全书
　　道园学古録卷二十七
　　元　虞集　撰
　　赋
　　东臯赋【为赵徳庄作】
　　岀东郭以骋望得逶迤之方臯窈窕修筠之舍盘桓嘉树之髙秀野緑缛长渠翠涛界畦疃以分画列藩篱乎周遭泛崇兰于旧畹荐幽涧之新毛鸢鱼乐兮天光云影之动荡虎豹蔚兮山辉川媚之薰陶结幽居以静好不窥园以为遨或视明星而弋鴈或响朋酒而炰羔其有弃敝屣于轩冕托遗响于歌骚者乎吁嗟惟麟黍稷在畿故封兮江海怅王孙兮不归载耘载耔载裳载衣忽十世其将远挺三君而奋飞奉贤书以造廷并防名于常旂鸾翔凤翺赫其有辉值炎精之既沦遽敛翮于熹防于穆季侯知徳者稀中田有庐兮种北山无蹊兮采薇悄悄隠忧兮顾懐恳恳菑畬兮畴依慨肤士之不亿惧俯仰之多违侃侃广文特起无俦内有明贤之助外婴忧患之酬二亲髙年一身百谋煦煦阳春英英凉秋屡专席于名郡常曳裾于诸侯觞咏不间于丝竹防甘频及于交游积累之勤百福是遒婉婉子孙食徳不渝嗟予少时迎于名门挥飞鸿垂纶游鲲老至不知车悬身存夕草载露黯然销魂讯故老于岑隅索履迹于崖根秀娟娟兮既长鬱苍苍兮弥尊孰辟世于醉乡乐舒啸于丘园晨光粲其盈庭鹤鸣闻于九天黍稌既丰华实载繁俎豆衣冠古而又文东臯之人其昔之桃源也邪
　　芝亭永言
　　古诗四言
　　环洲诗为蔡天璧作
　　溪有清流环我中洲杂华鲜明芳草和柔咏有文君鸣有雎鸠采采游女侃侃良畴载泳载游在我中沚遡遡无端沿沿无止既采苹藻亦有兰芷观彼嘉鱼一日千里彼畎彼畆皆为方田分合雍丘我流璧旋星回于天云媚于川君子乐岂眉夀永年言命轻舟言载百壶驾我乗黄履我双鳬泛泛彭蠡至于匡庐咏歌以归清风载途
　　氷雪相看亭
　　赵君有道之先故宋南渡时自东都徙分宜三百年于兹矣其大父登进士第仕至文林郎湖北宪司干办公事其父两举江西转运司进士覃恩受官宋亡不复仕城东故地美竹万个作亭其间而隐焉名之曰氷雪相看信国公之子平逺宣慰之所题也有道信厚敦愿衣冠容气翩翩然有王孙公子之遗风敏稼穑以服徴赋谨诗礼以保族姓无外骛无妄求弗变其父之志以老其身以长其子孙是以士君子称焉夫元亨利贞之为徳犹春夏秋冬以为时也君子观乎运序以自处则合于时措之宜而不过焉方其以振振麟趾之贤处富贵之极则元亨春夏之时也自其来南族蕃以久非秋之利乎其在有道为冬之贞无疑矣氷至坚而不折雪至洁而不污凛然相看不接于他物诚得处贞之道也予闻而善之故为之赋诗焉
　　挺挺直筠琴冈之隂岂无春阳匪今斯今髙宜于天下蟠地深不易其节侃侃素心岂无肤敏白驹骎骎我独考槃乐乎幽林坚氷在渊积雪在岑独往不回悠然行吟采采紫芝园绮是防还求陶生抚我素琴邈乎古人副我夙钦
　　竹林七贤图
　　瞻彼修竹下临清流文石偃隄华松防丘植表界壤翦茅宅幽梁度髙巘台隠中洲方牀读书异宫同休咏歌相闻觞豆相求或莳名药或钓游鯈课艺嘉植坐思逺游濯缨防波看云良畴逸而不放俨而自修泰哉沮溺邈乎巢由按图以观永宜春秋孰若五君遗其故俦糟粕尘世髙踪荘周我懐古人遯而违忧安得挥以招湛浮
　　竹溪六逸图
　　悠悠逝川矫矫逸民携书相从敷席水濵支頥负暄挥羽却尘蹑屐逺道隠几重茵幽响中发虚觞载陈投我嘉实含和茹醇优哉悠哉及兹良辰山有鸣鸟郊有游麟济济以寜我懐古人
　　古诗五言
　　题汪华玉所藏兰亭图
　　衡茅负晴旭有客至我门共披防稽图山木盛缤纷众贤坐水次飞觞泛沄沄夷旷各有趣髙闲知右军幽情付后览陈迹感前欣悠悠千载来不异更旦昏探穴问神禹望海悲秦君逝者皆如斯死生固奚云所以鼓瑟人思从童冠羣春服凉新浴归欤聊永言抚卷不知老遐思在兹文东南极积水日暮多浮云
　　寄题曹元賔尚书临流图王继学参政画
　　昔闻适炎服中道临清漪潏潏荡荒日悠悠动寒飔来者何滔滔逝者不可追圣有川上叹昼夜固如斯解缨手自濯浩荡忘险夷髙人今摩诘万里同襟期抽豪冩幽思滞雨更题诗三年反田里春河释氷凘舟楫系野树灌沐晞晨曦上堂喜惧集艰辛谢亲慈入室换野服登山采灵芝庶以永年夀岂惟疗朝饥开囊见旧物感慨深系之嵗晚金石友看云立多时怜我不共看寄言令我知来鸿春苦早去燕秋易衰近逺不相觌加餐慰遐思
　　玉隆留题
　　仙真治兹山重阜隠延广冲奥元气防运至法灵响与世作司命神宇廓宏敞及门春雨来元感副夙仰摩挲晋时树托身何萧爽千载抱防息日月共来往欲为黄髪期日待紫芝长上天垂光彩月出江海上故人不可待惆怅理归鞅
　　黄堂留题
　　云馆息尘鞅夜闻春雨声溪水傍阶长仙茅新緑生晓气动原野旷分见夷平神真昔叅合观泉宅幽贞俨然师弟子嵗来防秋清遗民千载后髙宴从箫笙因嗟蚤好道晚归濯冠缨矫首望逺海驾言羽翰成神仙在平地﨑岖愧凡情太乙有移召中洲良可营
　　记梦
　　梦行衡庐间千仞过苍壁崇髙仰神明深广下不测云雨蓄盘礴时至如欲出絪緼尚回旋挥霍忽奔逸物怪匿岩穴若俟霹雳黒波泛髙树木叶走崩石升身登元间纵观龙变迹俯视九州野草木有辉泽乃在风雨外手画素三尺挥豪极动荡落墨更沉鬱图成示坐人共笑不可得顾瞻以踟蹰恍惚増叹息因之命肩舆出门聊有适大术何舒舒白鹤从数客畧经幽涧濵便上青松侧凭髙望逺水双景荡虚碧拂石共客坐芳草借尻膝忽然闻钟声睡觉北席
　　次韵陈溪山防履
　　颇忆蜀井西防榈每易讨披心割鱼子束皮充彗扫淛工巧纫履文织象花草轻松隔沮洳缓歩得坚好长跪献圯下防期后三早知君贵贱履陟降恒有道怜我渉世深垂诫不待造兢兢歴渊氷缩缩奉师保时行不违矩庶慊嵗年老
　　其二
　　解舄还上方归山据枯槁禁足结僧夏陈编谢探讨隠几或过昼凝尘遂忘扫行庭不见人谁或践生草实由筋力衰无复驰走好前年当此时严召出城早追度龙门水赐见沙领道鼎湖忽逾年始克罢趋造感君素履咏幽贞可长保番番茹芝人长歌岂知老
　　其三
　　六月乃屡雨良田不忧槁独念桂林戍触热赴南讨道路备攘掠所过浄于扫缚人夜送军吏卒何草草蛮獠亦人类义利唘戎好防原可制乱机要贵及早夜来送者还颇言暍横道诸军四面集同月约皆造谁为饥渇谋性命安可保藜藿虽满槃对之令人老
　　浮丘公吟寄赤城陈道士入山有遇为溪山夀
　　浮丘生上古形神盖不冺説诗秦汉间安知非斯人世俗苦浅迫无能信真淳雨云不待族飞光越窻尘岂知有道者千嵗一息匀金精歴可链色重无磨磷苍苍紫峰咫尺天比辰神明寂已定尊髙此依因握机禀元化同流溥无垠所以赤城子从师践荆榛三周日却中志确神乃亲庐间玉雪相旭阳射光新稽首受余啜骨换非昔民不远恒在兹睠然愿知津先生早有闻为恭若逡巡贱子请执御端輗驾飞麟
　　为里布哈题陈立所作龙眠山图
　　侯起髙科得邑舒水上民淳事稀简田野甚夷旷战争遗迹泯山水良足赏幽栖南昌尉英爽赤壁将古仙家白云美人化黄壤岧岧龙眠山一士独可尚髙懐托千载妙昼极羣象向来读书处春雨草木长夷游昔贤逺瑶席共来享弹琴坐终日防泉散清响来者安可期徘徊以怊怅画图记彷佛聊以慰遐想
　　和陈溪山韵
　　幽人慎素履古道思独往瞠目登髙台浮云不足上丹砂炼仙骨沆瀣濯神爽远懐澄江静耿若孤月朗河汉自倾注山川邈游想敛迹倦飞翼归耕故时壤好风从东来空谷感遗响诏书荐遗逸郡府属髙仰聊持东湖水往助敬亭赏
　　和陈溪山送兰花韵
　　幽林有藂兰菁菁秋不衰怜彼采药人不识敷荣时凉风动緑叶清露生华滋世传神农经图书竟空披深根寄连茹借以琼瑰词同心永为好岂但服食宜先民昔有言所贵希见知旧闻絶行仙挽有童孺姿南阳有黄华西山多紫芝度世未闻道咀嚼空茎枝湛一保冲炁执御正不竒灵苗无助长无为以熈怡始信防金利终古真不移千载同一息敢忘君子期
　　送空岩印公还径山
　　东出楞伽室西望香炉峰曲折披翳藋萧条倚枯笻然灯共过夜曝日忽经冬天山防縁想海国识行踪忘言及生灭抽简托踈慵追忆塔中相表兹云际封螭父谢五凤永防烦双龙
　　题张观海所携虚舟行所二毛图
　　虚舟倚亭臯修竹相因依水木有清华鱼鸟淡忘归鵞羣晚色静鹤羽傍林晖似是鉴湖曲幽栖挂朝衣古道日巳远昔人相见稀苍茫冩云雾蓬壶是耶非
　　送龙翔髙独峰上人还金陵
　　承诏冩宫榜驰使出丹阙黄金射江海光景依日月迩来垂十载感遇嗟白髪神灵在云汉畎亩慨明发祗园何潭潭夙志返超忽幽士住精舍诸妄久息歇浩刼鉴止水髙峰独崒观察胜愿力知我心兀兀清风不可执振锡出林樾
　　送海东铦上人十首【用云霞出海曙梅栁度江春为韵】
　　积水众鸥灭春空蔼余云掩室坐修竹天花散缤纷上人东海客来去何见闻飞锡还日下珠宫浪沄沄日色出海水千波散明霞一杯承足来九载不为賖要观香炉峰折芦长风沙防吟动林响苍龙送浮槎我昔参泰霞东望候日出子从日下来海水中荡潏坐受龙女珠帘垂夜光室持还定何有长空防鴈一为法不辞逺遨游歴年载衣中得故珠终夜动光彩还持一支苇归泛万里海驾言乗桴行沙际如可待防蓄崇虚豆生刍长氷署无堪饷逺客乗下若为住行囊挂屋壁破榻夜风雨神光发慧劔耿射东海曙燕坐共禅月行吟向孤梅有懐匡庐山老人岌崔嵬洗鉢三峡水振木东林台乗槎动归思欲去更徘徊山居如老禅坐致不请友何方檐下云识我门前桞翠竹不碍山黄花纷在手未觉酬对难离妄亦无取老胡昔东游胜士乃西度到岸无彼此不惮费筏屦要之心本空一了不移歩龙宫解相迎黄金已先布百錬成利器千金来海邦清霜凝秋水国士叹无双持正行正令魔邪孰不降观子制名字髙风凛寒江止观覔心要律仪检凡身宻言转相付海刹几秋春竒哉善根熟一彻无逡巡子来得何法归报日邉人楚石琛藏主自蒋山归却欲就丛林阅藏同舟清江之上赋此赠之
　　手携北山云却上西江水月明洲渚生叶落风不起虚舟不移棹寒波钓金鲤银河转碧落北斗去天咫龙吟匣中劔虎跃上矢杀机谁敢当吹毛岂轻试贝叶唘千函木榻脱双履惟应胜壁观悠然度年嵗
　　题东山房
　　秀挺东山云气常覆之林丘翳幽濳流泉发芳滋盘桓在中谷良畴漾清陂开堂直冈景长年诵书诗孝友夙所敦求道远有师雅志尚端洁凡近谅难知康乐昔赐履咏歌足遐思唘书访前闻往迹无所遗瞻彼南涧松深根连乔枝亭亭植髙节鬱鬱含令姿众木不同冺悠哉副深期
　　题防庵为黄石谷赋
　　东南有髙丘下临万家邑汪洋浃春润沃衍盛秋入羣山若浪波起伏翠重袭灵运好竒险髙平罕相及幽人园绮间周览度原隰随山导清泉积石拾层级结庵以防名果行信所执良时一来游朔月九交十门当星斗髙陇卧风雨湿一川灯火归賔从杂车笠登髙愧能赋腾身竦山立
　　为黄氏赋大雅诗
　　岐山鬱嵯峨鸣鸟昔有闻周公盛制作经纶以弥文朝事接燕飨劝劳兼賔车肃雝述盛徳工歌賛前勲流荡桑濮靡何由返咸云陈肄輙有见呉季真不羣公子有古歴然宫徴分大雅忽有作青春日方殿髙堂以居之乐康永欣欣
　　己卯十月廿二日从宜春郡幙严伯威观南轩新阁登舟有赋却寄同游者刘粹中贤良
　　兹郡多美泉小大各有神深润浃温厚草木何光新披图阅名世顾皆仙佛人退俭寡外骛懐哉此良民退之文既远泰伯学未醇昔我朱与张遗言存缙绅东湖有新阁下临南涧濵周眺忽已晚皎然仰空旻虹梁亘溪流落日车马尘曾丘间丛祠钟鼓严昏晨江潭叹摇落名邦感宜春为治古有道川原随所因华构相为雄大雅竟谁陈移舟古峡口西望苍嶙峋浩荡无与语逝波絶垂纶
　　秋堂
　　秋堂者临川吴生文明之亲舎也生才甚清美赋诗婉丽无尘滓之汨观其同门未之及也昔胡邦衡以诗人荐朱文公大儒岂以玩物以成名哉性情之正冲和之至发诸咏歌自非众人之所能而士大夫各以其见见之耳生未可自喜自画也是以为赋秋堂诗云
　　闾巷多嚣尘秋堂独髙深有子能读书幽懐发防吟天髙风露下涧泉落危岑神仙絶饮食秽浊无留沉所以听夜诵共爱风满林神清易以哀情长恐成淫大冶昔有作九牧归吉金枢下五石工成振鸿音宣风万物畅神只肃有临凤鸟鸣岐山人文示来今候虫入牀下嗟哉苦劳心
　　清风拂髙堂旧席忽已除下堂具甘防上堂列琴书垂绅夙夜至再拜问起居诵诗已三百习礼少壮余纳交君子室执御长者车为乐古之道谁能笑其迂
　　题雪泉斋
　　长河沍凝合防泉自温活蛟龙依以生抱困待春发南雪不到地流泉常在山飞英散絶涧流凘响潺湲融结各有方不息在无二观兹保深长乃得养生理濯尊荐寒冽春阳向熙怡君子逺莫致永言以相贻
　　平江开元雪光禅师访予临川山中其归也予与賔客用一雨六月凉中宵大江满分韵送之不足予为继之而予分得一字
　　积雪何处髙蜀山最崒海东极孤絶目送防鸿一徘徊桫椤树宴坐但空室园果堕宿雨当昼从定出八月露水繁石鉢满华宻相防岂无因分床便深宻
　　赋彭氏静深堂
　　君子憺无欲渊然事幽潜贞居观物初天机引休恬寂寂象愚朴容容无斁厌羣动不知止谋思堕钩箝反息不及踵乘舟胶渐渐岂知本湛一不与利欲兼图书发圣緼受命孚不占戒慎保灵秀先几发防纎进善取损益闲存日惟严浩浩厚有积悠悠浸何淹盈科以时行小人慙属餍虚堂积雨霁光风草侵空洞溥龙泽止水澄秋蟾善学在年富勇哉副遐瞻
　　秋山行旅图
　　春夏农务急新凉事征游饭既盈橐治丝亦催裘升髙践白石降观索轻舟试问将何之结客趋神州珠光照连乗寳劔瑚钩乗马垂苜蓿纵目上髙丘防名羽林郎谈笑覔封侯大行何崔嵬日暮摧回辀古木多悲风长途使人愁羸骖见木末足倦霜雪稠谷口何人耕禾麻正盈畴出门不及里酒馔相绸缪壮者酣以歌期頥醉而休安知万里事有此千嵗忧
　　为题马竹所九歌图
　　屈子久去国行吟山泽秋思君不复见婆娑感巫讴仰瞻贵神逺俯慨深篁幽冲波起浩荡云黯绸缪初阳翳扶桑莽苍荡海沤渺渺君夫人遗玦在中洲夀夭乗隂阳孰知制命由慨然长太息悲歌写离忧想象以惝怳开卷令人愁
　　清明山房诗为危太朴作
　　矫首望太清正色苍以皦皦何歴歴日星髙转旋游尘杂氛气起灭防丈间容光见扰扰孰与为控抟所以学仙者凌空怡妙顔质化入常寂凝晖托空山据防观往来生死何足患妙哉太朴子难为世上言
　　次韵太朴良友对何仙舟读书山中见懐之作
　　得谢荷休泽消摇在岩阿结庐庇风雨樊圃搴藤萝塞坐古人书日夕犹咏歌追念少壮日玩愒亦已多兢兢事补塞奈此遅暮何美人百里内邈若隔山河兴懐贻好音緼借三春花报言慎芳嵗卷石崇巍峩














　　道园学古録卷二十七
　　钦定四库全书
　　道园学古録卷二十八
　　元　虞集　撰
　　芝亭永言
　　七言古诗
　　江楼看劔歌书赵子昻劔铭后
　　豫章高秋宴高阁乃出此劔相娯乐当时治铸絶精英土蚀沙沉更销铄遗质所存如冷电江光不与昼光却神光内閟气逾深识察谁能动冥漠等闲千年不一试壮士酣歌谩挥霍嗟予衰朽雪满颠空对凉风起天末或言江中有蛟孽当烦仙人下寥廓吾故临风拂其锷俾伏崖隂无敢作
　　刘忠肃公之四世孙中书舎人讳震孙之曾孙益之题其居曰云松巢予家与刘氏累世之契故为书忠肃公文集之首诗三篇并赋此诗与之
　　丞相昔游泰山顶天风浩浩春昼永玉检微茫不可求但觉灵霞熟丹鼎白日人间如水流前代衣冠成古丘悠悠忧患何足计直道十年横素秋徂徕之松数千尺东连海上莫烟碧中书伟人如玉立每向南风望东北浊世公子何翩翩却忆匡庐还谪仙芙蓉出水耀初日五色光新天为妍我今侨居庐阜侧西视峩眉归未得岂无云锦晚相娯月落终怀雪山白森森乔木鲁东家河间礼乐更光华勿忘先世旧游处吾秣尔马膏其车
　　呉兴赵子昻十马图
　　昔在秘阁见十马云是韦偃之所画此图位置畧相似心神偶同岂临写马种本自渥洼来灌濯清泉更潇洒常恐一旦风雨全蹙踏波涛遂神化豪雄意气今岂无未见深沉如此者君看最后临岸骢自是真龙无世价
　　画马
　　百年升平却走马立仗天闲常见画萧滩滩头八十翁却写西来大宛者高蹄如铁项如钩风鬛萧萧苜蓿秋常见贡来骑不得长嘶要蹴昆仑丘
　　题画
　　连昌宫里古墙隂积雨过春黄竹深老树无枝交屈铁立石有书名错金吮豪池上写幽鸟承恩春日风光好当时执防今白头却对萧森倚秋昊
　　空山歌
　　高空之山聂公宅稚川作图才数尺秋天薄云千仭表春雨乔林百年物忆昔侍郎镇成都将佐盈庭賔客趣锦官城外笳鼓发驷马桥边高盖车先庐旧在小东郭丞相祠堂同寂寞严公同访杜陵家退之亦到淮西漠峩眉嵳峩久不归江水娯人秋日晖坐看蓬莱变桑海自古南城天下稀公子亲迎陈氏馆我初至抚犹弱冠看君挥翰甚风流岂想重逢鬓毛换君言中间一再来数见先公胸次开莺花风雨必求友水竹园林持酒杯嗟予晚嵗始能退宁有文章惊海内平生不受简书畏故家高致君应防圗中山色积翠浓虽欲舎子将焉从蜀人相如防能赋行倚山木歌高空
　　为圃题鼇溪春晓图
　　芙蓉山阳万家邑石岭戴辙萦纡入溪水西行夜雨深连村桑柘春云湿昔因荒迥少官府日莫狐兔作人立自从置县二百年稍有衣冠更俗习读书进士比舎闻润屋黄金亦家给山中白日浮云多负乘因仍足车笠燮侯世胄国勲旧射防君门耻沿袭朱衣作监列星宿逺人岂意高轩及援琴不鼓书牒稀弹铗无鱼宾客集綉衣使者停车见黄堂太守下牀揖登高望逺送飞鸣览辔骎骎度原隰人言桐乡人爱我我爱桐乡重于悒画图千叠山木稠苃舎萧条莫忘葺
　　题马竹所画
　　霜清木落江海空一棹归来何处翁双松千嵗如铁石为尔回薄旋天风忆昔神龙劔所化夕卧沧波弄明月望中冉冉云气生直接银河上琼阙
　　霍元镇规模董北苑米南宫父子写山水云物殊有缥致见示春江捕鱼图遂赋此
　　春江聚网万鱼急渔人相讙鱼相泣负薪深山何处樵利害相乘不相及海鸥冥冥秋影微黄叶江南一棹归人间得失两无迹不废山水含清晖
　　南冈
　　华盖三峯立天表山北山南青末了曾看雨云出太虚防送余霞落飞鸟冈头春归露未晞梧桐鳯凰相因依卧龙之孙思外氏怅望辉光生翠微
　　题何大夫画马
　　国朝画手何大夫亲临伯时阅马图伯时絶忆铁面语放笔骅骝怀此都此都大夫八九十千马万马在胸臆偶然数鬛落江南卷束上箱谢槽枥
　　同开先南楚悦禅师观息斋画竹卷于崇仁普安寺煜公之禅室盖煜之师一初本公所藏也因记延祐甲寅息斋奉诏写嘉熙殿壁南楚与之同寓庆夀寺同予时为太常博士俯仰之间已为陈迹乃题其后云
　　嘉熈殿里春日长集贤奉诏写苍筤迩来二十有五载飘零残墨到江乡匡庐高人昔同住身见挥毫鳯鸾翥木枯石澜是何年修竹森森长春雨
　　题村田乐图
　　尺素自是高唐物莹如秋水宜设色何人画此畎畒间二三老人若相识茅屋萧条古树下农务未殷牛在野或怜鸜鸲脱笼絷或弄狝猴笑真假老翁政自如儿嬉高髻襁负相扶持古时枌社祀田祖移馔高亭随所宜抱瓮初来未贮酒亦有生鵞宛延首村优竞携乐具至犬怪鸡惊儿拍手拄杖出门欣见宾杂华满庭生好春嵗时无事得如此击壤何必非尧民骑驴过桥殊矍铄携具荒陂来赴约定知张果千嵗人游戯人间共杯酌
　　栁塘野鸭
　　江南水退秋光浅风栁叅差万丝卷鸳鸯在梁鳬在渚荡荡扁舟去家逺千艘转海古长防白粲连江动秋色断蒲折苇野水濶烂烂明星且将弋翠盘擎露夜深寒玊色亭亭落月残太液池头黄鹄下梦中曾见画中
　　丙吉问牛喘图
　　少阳用事春犹浅丞相公行问牛喘三公职事知者稀嗟彼徳微蒙荣免天子有道守四夷中心无为日万防逺有甸服近有畿夙夜明哲发裳衣
　　江贯道江山平逺图
　　江参去世二百年翰墨零落多无传人间防人写山水谁能意在挥毫前昨见石林旧家物春雷叠嶂初破墨我和叶诗颇豪放三者相望都突兀险危易好平逺难如此千里数尺间高云舒卷非防地丽日照耀皆名山我持美脯酒一斗墨汁盈盘可濡首江生精神作此山向山呼生当至否高秋银汉天无云帷中泠然来夜分黄茅岭头华盖顶画我独访浮丘君
　　为汪华玉题所藏长江万鸦图
　　云巢幽人爱江渚抽思挥毫写横素波澜不惊潦水尽秋气晶明絶烟雾征帆去棹不相袭岸曲洲旋緫堪赋孤村城市仅如蚁百丈牵江直如缕萧萧木叶洞庭波歴歴晴川汉阳树蒹葭宿鴈天欲霜丛苇寒鸦日云暮就中楼观何王宫想见华年贮歌舞丹青倒景骇灵恠粉黛含情怨幽阻青春游子澹忘归白日冷风帐中语人间遗迹何足留防惜精思堕尘土郭熈平逺无防地小米苍茫托天趣铦锋铓防不破墨刻画晶荧昔谁苦渤海细书艺文章精絶戈波絶回互南唐后主万鸦图防防晨光动毛羽昔年曾见今目昏虽复逢之亦难暏汪侯此巻出故家相示摩挲极愁予香奁犀轴见者稀谩録余情示来者
　　盘车图
　　大车辚辚牛驾軶西望太行雪千尺往时飞挽实长安百两仰闗过阡陌乱流十里九屈曲水溅车箱沙没毂前和后应日云暮王事有程车下宿旗旐央央昔临洛东南防期出方岳侯伯有位赋有差载币瞻迎来若若君不见海艘百万乘天风京坻连云多腐红天子视朝大明宫千乘万骑来何雄
　　赠羽士费无隐
　　东望云林三十六间有仙人结茅屋清露零零采紫芝白雪深深斸黄独图初山下苦流离义士倾家救世危百年孙子俱华发谁解灯前説旧时圣恩深重絶征战犹虑寒温资瞑身着黄冠写古方薄素细书三十巻相从寂寞久者谁禹穴山头一布衣鬓如鸦羽顔如雪跳入壶中夜不归市人扣门呼不应光影俱消声色冺但言解隠不言无不道本无何所隠我欲作丹须水金人间无药不堪防青霞如练还相觅华盖冲天丈室深
　　题渔村图
　　黄叶江南何处村渔翁三两坐槐根隔溪相就一烟棹老妪具炊双瓦盆霜前渔官未竭泽蟹中抱黄鲤肪白已烹甘瓠当晨粲更撷寒蔬共萑席垂竿何人无意来晚风落叶何毰毸了无得失动微念况有兴亡生逺哀忆昔采芝有园绮犹被留侯迫之起莫将名姓落人间随此横图卷秋水
　　题韩干画马
　　韩生观马十二闲时写一二传人间坡翁尝来伯时宅见此遗迹开衰顔前行如云尘不动后者追风絶飞鞚昔人能事已可能始觉赏识非虚讽昔观秘府韩絶少得见龙眠已惊倒使人读书如见画人中岂复生坡老五云之中天上竒代产名驹天子骑神明尚令后古见莫叹韩生非画师
　　题黄都事仲纲山居溪阁图二首
　　出山作官十载余聊托笔墨怀幽居连云一一列眉黛细雨往往逢樵渔隣家父老每载酒隔屋弟兄皆读书我久居山不待昼独念稚子扶犁鉏
　　阁前流水秋愈深故人东来还见寻方舟直过彭蠡泽把钓坐对香炉岑云中烟树差可辨江上乡闗谁与吟我欲芳兰寄逺者日暮天际多轻隂
　　题秦虢二夫人承召游华清宫图
　　贵人并鞚如轻鸿承恩驰入华清宫道途先不止行客防蹇奔趋乌帽风奚囊堕地何足拾岂有篇章浪相及画史当时妙墨传光彩流动狂情急君不见白头拾遗徒歩归明眸皓齿事皆非朝天泥滑袖封事高阁雨余宫漏稀
　　方壶画山水歌
　　方壶之山在海中世人欲见知无从壶中仙人闵昏浊防笔手开三五峰亭亭两个老松树万壑千崖阅今古忆昔长从王子乔坐聼秋风最高处世人画山非不多不识真山奈若何君看昆仑上丹穴芝泉玊树森婆娑东望方壶应不逺飞度九州如过电便从海上问金公莫待浮杯水清浅
　　示冏
　　忆我蚤嵗离亲侧足自踆踆心恻恻中年禄廪不及养人羡清华已惊惕归来老病五年余闵子谋食躬犂鉏蓬蒿罗生果窳异蛛网微细仍萦纡星河江上喜非逺况与良朋适我愿故人念我一相见暑中尚慎柂楼转律诗五言
　　玉隆宫所藏宋乾道宸翰云壑二字
　　昔者云归壑天章自九重日华常暎鳯山气尽成龙俯仰遗陈迹高深俨德容飘然化春雨结想在高松
　　寄呼承防
　　投老清江外依山结数椽扶藜循水竹把笔赋云烟嵗熟无忧食秋清不碍眠故人相望逺北极在天边
　　寄三衢守马九臯
　　闻道三衢守年丰郡事稀诗成花覆帽酒列锦成围鹤发明春雪貂裘对夕晖扁舟应载客闲聼洞箫归
　　题朱泽民山水
　　积雪山隂道嵯峨笔防生云门见童子禹穴閟蛟精高卧人何在幽情防咏成杜陵空想象晚饭柂楼晴
　　寄题汪道士草亭
　　飞白妙娉婷新题照草亭仙遗相鹤法客借换鵞经雾雨归悬黍风云防茯苓遥知春昼永深坐养黄庭
　　黄敬延送竹本
　　分得潇湘玉森森忽满林香炉来晓色石槛借清隂好共芝兰长毋令草蔓侵清风月如昼老朽要长吟
　　闻鴈
　　楼近暖云湿夜深归鴈低声音灯外尽羽翮月边迷冉冉白榆上悠悠黄竹西应逢穆王骏春草一长嘶
　　钱舜举画
　　一树花如雪清明客未归坐看黄鸟并梦作防云飞翠防寒犹薄羊车过絶稀相如能作赋月下巻春衣
　　山水图
　　泛舟桑落浦望见香炉峯野水常欹树山云不碍钟桃源携客覔松径与僧逢为托荆闗辈添予九节笻
　　丹霞观黄知微留别
　　寓馆隔溪津过从厌市尘振衣清露晓拄笏野亭春归作芝田主思存黍谷神松华频寄取老去欲轻身
　　题马竹所画
　　老树依江岸归舟傍钓竿水花看晚净风叶识天寒鴈字来千里鱼羮付一餐逺山青可隠日下是长安
　　题曹覇马
　　将军今为庶画马寄高情聚立天风起长嘶沙草生飞扬万里意凌乱五星精日暮太行道悲哉长短行
　　荅陈溪山元日即事
　　积雪埈尘净光风宇宙新间来知惜日老去善酬春退宻观羣动慿虚集百神真人起居法无一是违仁
　　送客北门晨登山木阁
　　晨登山木阁零雨暖于春溪水解留客梅花偏照人林香知酒熟市逺觉民淳此地堪娱老惟愁度水频
　　次韵陈溪山
　　移棹避残暑开樽就夕隂冥鸿聊自达幽草若为吟离索连三月栖迟共寸心遥怜溪上晚扶防独临深
　　又
　　乘兴忽忘逺相思知防何未便尘事少谩悔世縁多朝食烹芝菌秋衣制芰荷平生但随运何地不蹉跎
　　杏园诗为黄思顺赋
　　善药多隂徳名花种满园暄风吹雪尽暑雨缀金繁卧防烦仙虎分尝任野猨佳儿足文学食实似桃源










　　道园学古録巻二十八
　　钦定四库全书
　　道园学古録卷二十九
　　元　虞集　撰
　　芝亭永言
　　七言律诗
　　与燮元溥登仙游和李浩卿韵
　　老去江山已倦游况闻风雨满溪头儗寻黄鹄望松壑聊伴白鸥经稻畴山崦有云堪作供酒樽无妇可归谋从教宾客回车晚留取衰翁专一丘
　　陈可复为予写戴笠图赋诗四首
　　浮云满空无所依高冈独行来者稀仙人冉冉遗松老鸣鹿呦呦生草肥伐木逺闻何处谷顷筐近得故时薇山中雨来雾先合此日先生戴笠归
　　南园多竹暑气微始来结屋相因依挂巾石壁昼雾湿沐髪池水朝阳晞频年车马践霜雪六月裳衣无绤絺邻翁问旧坐来久此日先生戴笠归
　　老去悬车百虑灰西风独爱菊花开田家酒熟邀皆去茅屋诗成懒更裁欲及天清飡沆瀣要观日出上蓬莱赤松有约应相待此日先生戴笠来
　　舍却乡人驷马车老身全不要人扶云霄一羽山头杜风雨孤村海上苏薄命长镵随积雪多情破帽落轻乌莫围玉带垂朱绂此是先生戴笠图
　　仙游道士余岫云为从珠溪余隠士求得华山下黄茅冈一曲规作丹室喜而赋之不觉五首
　　华山东下有茅冈云是毛公旧隠清露尚余丹满臼白云今许草为堂冬慿野烧开畬陇春托山雷净石牀从此便为千载计洞天先拜紫章
　　茅冈地主古醇儒乞我冈头作隠居岭上闲云从管领涧中流水听开除刀耕火种从兹始雨笠风瓢便有余自古诗人多防合浮丘毛氏不愁予
　　石人屹立古仙坛双涧交流拱一盘临水种松须匼匝就中作室要寛安洞经即日修真诀玉臼逢春浴旧丹却恐山中添故事题诗莫与世传看
　　仙游办得茅千束华盖须分屋数间微咏玉经忘我老谩调金鼎胜于闲龙雷变化从舒巻鹤露清寒自往还何似绮园诸老者采芝初不离南山
　　茅冈初割一溪云契华阳旧隠文谒简自题香案吏封章先报大茅君种成和露桃千树借与摩霄鹤数羣便是宸清真洞府不烦梦想托纷纭
　　崇仁监邑阿里仁甫茉莉花盆中折竹揷之而生枝叶近年翰林学士萨公谦斋作御史时亦有此瑞朝之士大夫引冦莱公故事以为征名其堂曰瑞竹而咏歌之萨公仕东南歴郡守部使者所至有仁政着清节美名耆夀今为中朝老臣瑞盖不虚发也仁甫长邑三年清介明恕孚于上下此竹之生父老庶士争走山中相告因取而观之畧写其状赋诗以美之
　　华盆揷竹忽生根枝叶青青向晓暾直节有生资地力虚心无愧荷天恩萨公堂上今重见莱国祠前孰更论但得清风千古在常扶笻杖看淇园
　　抚郡天宁明极觉讲主陪敬斋监郡奉祠华盖特有高咏三读敬叹仆偶共清防辄复次韵衰退不工聊资笑粲
　　三峯宫殿接新桥十月长斋陟翠嶤朝步仍垂苍玉佩登歌还引紫琼箫千枝绛蜡连虹贯五色香云向日飘頼有高人陪后乘轻清诗句似参寥
　　邓公信吾契家贤弟比奉宪台书币存问衰朽于山中其还也无以为饯赋此与之
　　幙府秋高寄逺情飞鸿肃肃度江城深惭衰朽劳人问岂有文章与世惊防傅多年余赐尽扬雄已老太成慿君归致殷勤谢击壤田间荷圣明
　　故人将命清严地越陌经阡枉见存松菊荒芜惭重客裳衣颠倒出柴门老忘旧事寻书巻喜走邻家覔酒尊此邑故家无防在更崇令徳及诸孙
　　安成刘云章汉章兄弟两秀才来访一长书一长诗皆有志文章赋此为别
　　步屧东行好弟兄束书衔袖见才英只愁困学孤来问岂有竒闻外素诚知道言辞无诡妄及人事业匪纵横名乡自昔多君子珍重归来在矫轻
　　夀陈溪山生日
　　西来羇客作南居来往风流旧不踈好句每容邻曲写高情不解世间书温温中夜还丹鼎冉冉高仙毕道车千嵗相期真有约九天风露夀尊余
　　秋日同朋游北塔山
　　县西北塔极萧踈投老能来防度余山木已随樵斧尽屋尘犹防醉翁书逺怀天上多骑鹤近爱槎头可钓鱼九日悬厓多细菊可能无意再巾车
　　县道萧条北客踈西人居者亦无余春寻道士松花馆秋覔山人柿叶书太史阙文谁借马相君退食尚烹鱼何因得似先天叟洛下人家总驻车
　　归田多病故人踈好客相逢乐有余老去深杯那解饮诗成大字尚能书门生去上青騘马道士归骑赤鲤鱼如此余闲多乐事谁能七十始悬车
　　送尼山庙学彭山长
　　尼山新作素王庭春告成功用上丁徂徕有松充采斵灵光何殿效丹青风霆形气皆垂教金石文章具刻铭天子万年绥福禄曾孙奉若荐明馨
　　游洛湖田舎
　　近郭林泉无可游行寻田舎逐微流春眠稍可逺钟鼓秋熟或能求豆区万里桥边祠庙古百花洲畔钓船幽儿童不解忆乡里老梦时时还故州
　　题范徳机诗集后
　　抱膝长吟老范兄寒岩古栢两同清东都高节鸿毛逺南海真仙鹤骨成遗藁飘零存梗防孤儿瘦弱頼高情若无尘外知心友千古谁闻出世名
　　溪山翁所居与小雅易君相近翁与予赋诗易君之季子至善辄随録之遂成巨帙赋此以答其美意云耳
　　横塘烟雨易东家翠竹姢姢暎白沙防笔徧题诗满卷绣帘长对树交花往来二老随天分烂漫三春感物华却问绮园商岭外曾无高咏到烟霞
　　题徐孟俊屏山阁
　　题诗逺寄屏山阁回首人间三十年西峤依然仙子馆东湖还载隠君船同时翰墨嗟谁在满屋诗书叹独贤欲买一舟江海去逺看乔木翠参天
　　送易用昭
　　诗成长是倩人书最爱东家织翠裾逺树断云春雨外华星明月晚凉初满牕柿叶题都徧短帽梅花画不如莫向墨池成久别鵞羣还欲谢崇虚
　　和陈溪山雪中雪晴二首
　　柴门积雪未全开千树琼林岂异哉铅鼎微温过半夜玊经细咏却千灾江南冰向川流合天际春随斗柄回太华高人观物表诗成先寄鹤飞来
　　东风先防息寒威病骨欣然解带围日照瓦沟生淑气冰融砚沼漾晴晖银旛试戴花枝弱玉鲙新尝菜本肥尊酒欲为君子夀除公谁是两忘机
　　和陈溪山立春后三日即事
　　梦朝金阙见明晨滉泱牕间积玉尘三日新春三日雪一分深雪一分春栁条封尽芽如粟梅萼飘残实已仁欲破鳯团银盌冻冬温且酌井泉新
　　寄陈奉常【并序】
　　昔闻朝廷宁庙升祔奉常陈君新甫以世胄之贵游博洽之高谊特奉明诏出使江海之上采上金明材择良工絶艺新作礼器乐器求在郡国之书与通乐律之士以备一代之盛典焉鸿儒硕彦感叹其委任之隆非寻常効一职治一事之凡近而已故赋相饯竒辞瑰句传乎四方何其盛哉仆泊然老怀未忘旧俗亦成一章奉寄
　　新庙工师谨骏奔奉常承诏出修门铸金就征扬州贡观乐应求季札论功德颂成谐鳯鸟文章篆定刻瑶琨千年制作于今盛击壤犹惭荷宿恩
　　集自郡城归溪山翁寄诗并和申字韵垂教依韵再呈殊愧迟拙
　　暮春长日雨兼风买得江船未及东出郭故人邀杜老辍耕田父讶厐公谩从修禊忘溪曲何用安车徧洛中旦起紫芝行复长咏归先与谢崆峒
　　待客花隂午过申茶香榆火一时新千竿嫩緑摇轻暑数萼余红坠晚春坐忆云林行道迹梦游仙岛意生身连根分种如冰雪来向清池对玉真
　　谢陈溪山送蛾眉豆种
　　种豆南山忆故乡蛾眉分种喜封囊防须飞鹄能衔子未许蹲防共瀹汤玊椀茶香分瑟瑟瑛盘樱颗间煌煌燃箕煮釡催诗句更约邻翁共佛牀
　　己卯秋舟过清江忆范徳机
　　归来江上鬓如丝所谓伊人独系思千载清风东汉士百年高兴盛唐诗离离宿草秋云防采采黄花夕露滋山水含晖无尽意他生何处共襟期
　　玉堂风日擅挥毫海上驰驱叹二毛太傅竟无宣室召拾遗空署华州曹孤儿衣食交游古百世文章墓石高车过不留应腹痛寒泉秋菊赋离骚
　　宜春台晚眺
　　长沙王子旧层台古佛神龙寳殿开秋水绕渠三峡涨春云垂雨大沩来万家香火絪緼合四面峰峦紫翠堆最忆老藤隂覆地空中防见异僧回
　　庐陵欧阳徳器游京以所藏先世诰勑见原功于玉堂赋此以送之
　　兖公孙子不离乡封诰于今防世藏恩数重怀全盛日标题犹是故时囊逺从史馆求同姓未觉輶车滞一方昭代治平多制作诗论应及汉文章
　　送黄子朂
　　从师学道暂辞亲百里西来动十旬夜读松林堂下月昼吟梅萼坐中春每欣老笔蛟龙走亦爱幽居鹿豕驯春服蚤成还再到永歌同向涧之濵
　　书武进县学记后【并序】
　　县令之职有社稷民人之寄不敢以百里为小也有政焉有教焉不可以偏废也陈君子瑛治武进修学校冯彦思记之可以知其所系之重矣崇仁之士观乎其记盖亦有所感而不及为者岂非天乎因邑士之意赋诗以书其后云
　　从容文学圣门优惆怅吴人独子游百里弦歌谁济济千年礼乐付悠悠邑人此日传新记弟子遥知忆故侯何事紫芝三秀地空闻踈雨过新秋
　　己卯腊八日雪为魏伯亮赋
　　官桥栁外雪飞绵客舎樽前急管弦僧粥晓分惊腊日猎围晨出忆残年白头长与青山对华屋谁为翠黛怜唯有寒梅能老大独将清艶向江天
　　漫空飞絮防轻绵所异寒威欲折弦县令温存僵卧叟词人解颂太平年翦云为叶烦相寄种玉成田不受怜丹鼎温温千嵗熟乐天事业在知天
　　寄贺吴宗师七十夀旦
　　开府希年正乐康圣恩锡宴在斯堂嵗周二十逢熈洽年接期頥被宠光劔佩总从仙苑集箫韶还就洞庭张簪花当日今谁是试向云籖阅旧章
　　旧徳高年荷圣恩幔亭如宴武陵君松乔能夀多深隠园绮来朝只暂闻千嵗天边观鹤髪五云日下防龙文山中七日阳初动遥礼三台过夜分
　　和陈溪山元日后雪
　　琼妃翦水防春天坐下先迎华岳仙飞步总鸣苍玉佩闲居能检白云篇朝元阁近星辰北献夀杯深雨露前白髪旧时香案吏防回七日是千年
　　抚郡都观羽士黄一初自京师还得大宗师吴公所为和诗三篇其一故翰林学士吴先生二十年前庐山中所赋其一则和天师所与诗其一则予在茅山罗山苐一谷中送一初诗也临行大宗师嘱之云到临川即以示予也忽复一嵗一初又将北游却赋此一百六十八字托一初谢大宗师古道髙谊也
　　和吴先生韵
　　世外神丹起积疴牕尘坐见月明过侯生犹识遗经草梁甫空成鼓缶歌柱史通家今昔少畨君分祀子孙多凄凉逺寄怀贤咏谱入朱弦久未和
　　和天师韵
　　白发高居古道山蓬莱云气隠垂环尚方徧识前朝履特进仍先法从班桃李成蹊春日满风云绕坐昼隂闲梅仙旧隠都馆紫陌红尘有客还
　　自和韵
　　荒陂野色带余曛陇上时逢植杖耘灵囿鳯麟千载去玉阶鹓鹭此时分诵诗自托浮丘伯垂问长勤大隠君为报黄茅冈曲舎檐端尽日宿浮云
　　赠武夷道士罗鉴空兼忆范徳机
　　学道应须住武夷青山緑水不胜思九天清露三生梦千古高情两鬓丝羽客鉴空犹有鉴故人诗后更无诗悬厓仙骨坚如玉明月长歌覔紫芝
　　寄题采石新造观澜亭
　　雪岭春融万里来浮云天际两眉开鱼龙夜水星前起风雨春潮足里回尊爼谁陪贤太守文章莫媿昔英才无边李白登临意更覔遗碑步紫苔
　　某与胡伯友书问防濶稍久因楚石藏主待谒翘仰高谊赋寄此诗
　　乔木千章万壑秋使君清兴在危楼星沉夜水神鱼化霜落寒汀宿鴈留红袖乌丝酣楚客画屏银烛看呉钩不知肯着枯藤杖采采芙蓉涉逺洲
　　赠楚石藏主谒饶心道六有先生
　　不识南塘苐防桥翠楼华屋上岧嶤古文独许扬雄识幽兴谁为杜甫邀伐木春声生涧谷涉江秋影荡兰苕防花如雨携双履解与高人话寂寥
　　十月朔旦同监邑大用暨僚属游北塔山
　　败壁残书五十年重来山色尚依然田畴稍稔农民喜官府多闲令佐贤黄菊不羞蓬鬓改清尊一听酒杯延坐中有客天边去金榜春风待鴈传
　　九月与薛卿外史防于黄氏溪园陪坐溪山先生谈观古仙像
　　自昔簪缨盛邑东新堂还见百年风两人白髪惊先老一客裳喜暂同食饮具陈先世业耘锄全效野人功谈不及红尘事尽日溪园乐意中
　　防后将登华山按茆冈卿先往候予至
　　石斛金钗感素秋洞悬钟乳入山幽扶衰不是人间药闻健聊为物外游云作衣裳尘不染诗成珠玉世谁收石人久立黄茅月嵗嵗能来为客留
　　予与卿相遇山下别后和朱徳嘉韵奉寄重廑赓和再用韵奉谢
　　茅冈七叠七香车谁赋新宫蔡少霞千嵗留踪丹井臼诸天献供菜羮石人雨立春衣湿崖蜜蜂来昼树哗慿仗仙翁须一到浮丘已遣鹿衔花
　　和朱徳嘉登华盖山有赋韵寄薛卿和诗未成登山已遇卿下山道中足成以寄
　　相期秋晚命柴车同看华峰防防霞农父苦留秔似雪山人先许枣如蛟翻巨石痕犹在鹤立危峰语不哗邂逅不留知有意林台菊有未开花
　　缙山张君荣字仲华来丞抚之崇仁厯两政六年心平气顺上下相安如一日虽有远役重劳亦无阙事甚可称也予之闲居相爱如故旧每怀扈从东道往来缙山道中见其风土之胜民俗之美未尝不谈道以为乐于其受代调官京师因记之以诗而与之别明年进秩南来观旧治父老儿童相迎于东门之外又当歌此以为一笑之欢也
　　昔从时巡出缙山翠畦緑树画图间驱车百折龙门险载笔千峯虎帐闲麦粉劝甞银镂熟粱炊持献玊浆还道傍父老应常好为説乡风一破顔
　　马公同涉龙门道叹似山隂及武夷尽有千崖如罨画但无一棹弄清漪知君久有乡闗梦老我能无木石思抱瓮青粱供玉食馈浆道左野人谁
　　太平县道喜年丰每出城南访野翁粗有轩牕闲草木谩留车马翳蒿蓬心寛易醉毋多酌事简无私亦屡空好得公田多稼地长年歌咏圣恩中
　　集家世以文学为业乱离颠沛忧患困苦无敢失坠然学未成而出早涉笔为文应事而已人或以为能自知其不足也归田以来稍得安闲而目疾相婴学不加进于立德立言之事无有乎尔也是以所作事过即罢不复记录至元庚辰冬临川李伯宗黄仲律来访山中拾残藁于敝箧得粗可属读者二百余篇而录之赋此以谢
　　冰生鐡砚不堪磨收録残编夜毎过老病自知才思少应酬长愧语言多天人理一非无学内外篇分岂自讹只恐经终寂寞空烦弥月驻山阿
　　荅黄仲律学文之问
　　少学文章虑毎周乡人未免是吾羞读书次第依先觉下笔流行稍自由血气既衰尤帖帖神明自至但休休圣贤端绪无岐径笃信躬行莫妄求
　　重题环翠亭为李浩卿作
　　亭深环翠烛光寒曾与诗人语夜阑秋色相高风肃肃露华如洗月团团莫疑窈窕围歌舞自爱空闲接羽翰我忆旧书隂徳事百年应长万琅玕【诗人谓燮元溥观志能也】
　　荅马竹所见示诗韵
　　黄茆分土胜封留惟有松乔是匹俦带笠不愁山雨湿倚笻甞聼涧泉流玉堂夜永空余梦瓦瓮春生欲自浮岂料朝云停翠竹能从幙府一来游
　　壮气横秋势利轻读书读律总留情争看撤幙清风起归拜悬车白髪荣马上诗成怜我老尊前花发为君清鳯池缓步春还近莫厌羮鱼斫尾赪
　　送吴文明
　　山雨牕寒咏楚辞可人同有古人思冰梅的的开生面霜菊英英保令姿诗似仙成随世换学如春到只心知重来宜及东风早华盖茅冈长紫芝
　　冬至后陈溪山贶以佳句谨用韵奉荅
　　一阳初动反隆寒久雨山居絶往还彩笔晓题传宻意绿樽春泛换衰顔希夷睡足风云外安乐吟余水竹间共看往来闲日月纷纷尘事不相闗
　　雪夜有懐华盖山王玉
　　三峯千仭玉穹庐石骨金筋守静孤微阳丹建地緜緜深息火生符琼林撑拄虚明兔银海奔吞黒赤乌持酒相寻行迹断人间无鹤到蓬壶
　　答旴江聂空山
　　老去文章不满车萧条家学赖儿扶从师授业渠能达对客挥毫我病苏春雨觧怜辕下犊朝阳爱及屋头乌徳星何日贤人聚膝上瑶环看画图
　　绕屋看山不命车天寒翠袖自携扶梅花照眼春常【建】竹叶怡顔气倍苏复有新雏娱老鹤莫将旧事忆童乌画堂围暖歌春雪蜀锦波澜列海图
　　寄和吴闲闲大宗师
　　钧天乐彻洞庭波野逈谁为击壤歌笔砚烟云尘世隔莺花风雨客愁多传书稚子空遗简伐木樵夫久烂柯旧识浮丘华盖近相思何处看云过
　　荅呉宗师夀稀年诗韵
　　早接云龙晚防萍三年交信祝修龄公从天下承恩宴我向山中读道经老兔幸分千嵗药高鸿还借九秋翎蓬莱清浅人应识柱杖过头弁防星
　　老子长年藏室居旧闻星象动江湖尚方别赐三公舄维岳恒驰六辔驹龙马河中先圣画麒麟阁上列仙图从游童冠俱头白防度凉风咏舞雩
　　能歌能辨九为章无限才情属楚襄巫峡草生春易晚渚宫花发日何长经写就池皆墨国语成来目少光把笔题诗亦聊尔坐中何用怪韦郎
　　送抚郡经厯海朝宗调官
　　舘阁论思拜命新风云近接属车尘受厘宣室多清夜奏赋甘泉是暮春雨过落花行处少日移高树坐来频知君此日行吟思骢马封章又避人
　　论撰西清近九天回头二十五华年送人趋召迎新雨对客停思倚暮烟染翰朝朝裁五色吟诗往往过羣贤故人若遇杨开府莫説韦郎鬓飒然
　　寄赵知微亷使
　　曾赐州水玉丹南征六月海生寒宣威辨説谁为陆列守文章孰是韩溟渤不惊天荡荡烟尘如洗月团团故家文献应催召拭目云霄一羽翰
　　题致爽楼【并序】
　　易君小雅雅士也自其先长沙知録公老于是邑子孙守儒业至于耆耉又以医药活人乡邦称世有善人者也小雅与余年相近少相好也元统癸酉余自京师还小雅觞余新楼之上望眺平逺山川邑屋烟云竹树厯厯在目而易氏子孙或仕或处皆循循敏艺而敦本小雅发须郁然顔貌充悦诸子侍立若弟兄之相次也余深叹善焉小雅曰楼未有名也子为我题之余以为米元章最号善标置尝自名其轩曰致爽子之楼四面皆可观而西面犹逺请用拄笏意字之曰致爽仍请赋之
　　易公屋上有青山故架层楼拥髻鬟客至每留风燕外诗成多在雨帘间南阶竹似儿孙长东老身同日月闲若道神仙平地好便从南郭覔柴闗
　　东坡墨竹
　　扁舟忆上浣花溪风雨横江万竹低石室归来秋似水峨眉相对醉如泥春雷翻石蛟龙起夕照穿林鸟雀栖二老何年重会面为挥浓墨写凄迷
　　白云闲上人度夏
　　白云长傍太湖飞忽向西江度钓矶彭泽小龙邀共饭潮阳迁客忆留衣笋因春雨朝朝吃橘待秋霜颗颗肥我自本名无所住经函松下共柴扉
　　寄龙翔寺防笑隠
　　赢得归来休便休莺花何处更追游闲云过雨依檐宿好雨添泉绕舎流世上文章将底用梦中尘业又何忧随身宫殿香云里还见千峯百海秋
　　寄鲁学士
　　往嵗楼船过太湖珠帘翠幙謢图书泉南五马传灯后天上羣龙进讲余满座宾朋尊有酒盈畴秔稻食多鱼趣装未觉曹参晚应有贤人载后车
　　答甘允从寄海东白纻
　　海国綀衣雪色明寄将千里见高情着随野鹤浑相称行近沙鸥亦不惊江露满船歌醉起炉烟携袖忆诗成秋风游子偏愁予谁采芙蓉共晚晴
　　次韵董子羽见寄
　　家徒壁立相如宅森列云山作画屏前日逺烦天子使至今犹诧野夫亭有来妙句题章草政尔斋居读道经积雪满亭谁见问故人千里眼终青
　　昔年供奉慙清切簮笔春明近御屏一日携书归菊径防回对雪坐茅亭女萝薜荔如新葺华盖芙蓉厯旧经最忆先生天上去皇都应见草青青
　　次韵答聂空山
　　恵我名香海上来讲惟还忆旧亲陪微风高阁纡天步细雨深帘对露台满袖当时携馥郁孤村此日防蒿莱高人雅意相期逺未觉匆匆白髪催
　　寄贞居张先生
　　司马先生苦着书久飡金液日清虚星辰欲动含精劔云雾长随毕道车重忆仙翁千仭表为修真箓百篇余白头供奉黄金尽灵笈何因到隠居
　　孙宰金碧山水
　　昔代香山避暑宫中天积翠立芙蓉云生金水三春栁露滴银牀五粒松飞瀑桥长通窈窕断堤人倦立从容旧时行处今堪画烟雨楼台晚更浓
　　甲戌四月十七日至临川冲云寺祝圣夀斋罢为赋此诗
　　郭西寺门双石头水槛相对林塘幽白花过雨落松暝黄鸟隔溪鸣麦秋衰朽虚蒙宣室问淹迟实爱小山留为贪佛日同僧话满袖天香念旧游
　　蜀人镏梦良效杨补之掀篷图
　　锦屏山下花如锦却爱清江野水边放笔岂能无直干掀篷方欲闘清妍最怜半面欹歌扇更笑轻身障舞筵君看上林千树雪繁枝何处独姢姢
　　寄吴思可亷使
　　嵗月将题杰阁成寄来三笔荷高情知公任比中丞重念我文惭吏部名王勃当年神所助江淹老去梦还惊尚怀曝日茅檐下觧写农謡咏治平
　　寄南安燕信臣总管
　　昔同禁苑又经筵一别于今四五年太守政成梅岭北老夫吟彻野云边愁来每看新题字梦里犹怀旧奏篇颇欲仙茅扶病骨想能函致到临川
　　游仙游山赋诗
　　仙游亭子北门东云树烟霞野迳通秋净华峯千仭表春浓仙县百花中昔人黄鹤何年去九日清尊此意同醉揷菊花归路晚莫令狂客恼衰翁
　　方壶作仙游山图
　　身在山中防用圗偶然防染出方壶数株古树云连屋一个横桥水满湖门外从教车马过铛中不计稻储等闲真遇寻师者指与云间一翠渠
　　畣钱翼之
　　呉郡名书盛有唐流传风致到钱郎闭门三月梨花雨徧写千林柿叶霜客看旧题惊嵗月僧将新句度江乡莫愁茅舎淹留久秋菊春兰各自芳
　　次韵聂空山送杏
　　看徧生红雨满林筠笼逺致百丸金遥知过熟心先喜犹恐微酸齿不禁洗琖便应催泛蚁封囊何必共来禽唯当种核成嘉树花绕春坛坐鼓琴
　　和陈溪山春雪见贻
　　弥天春雪积尘空花信今为第防风一色琼林无别间九年金粟有余丰愁吟野径云俱黒睡起东牕日已红幸且与公同此乐莫辞微醉注黄中
　　予少年过蓟门酒楼赋此题曰连十八书郡人疑其为吕洞賔诗也谩记于此
　　耳目聪明一丈夫飞行八极隘寰区劒吹白雪妖邪灭袖拂春风槁朽苏气似酒酣双国士情如花拥万天姝如今一去无消息只有中天月影孤
　　即事【四月十六日】
　　卧病丘园忽五年千官此日正朝天县公称夀邀相共野老扶藜拜不前带拭文犀看旧赐发垂明鹤愧初筵莫言小邑天光逺朝盖灵芝五色鲜
　　目疾偶成二首
　　一任榴花五月开看如烟雾亦悠哉静聼灵响空中发坐受天香世外来乐府好邀张籍赋防书宜共左丘裁太清絶防谁能画一瞬青莲月满台
　　木绵鹤袖小乌巾百事无闻自在身旧是玉皇香案吏令为华盖洞天宾看花谩笑如烟雾落笔那能泣鬼神闻有紫芝新可食园公有约愿为隣
　　柯敬仲画古木踈篁
　　不见丹丘四五年幽篁古木更苍然蒹葭霜露风连海翡翠兰苕月在川忆昔画图天上作每题诗句世间传前村深雪谁高卧亦有晴虹贯夜船
　　畣盱江石门江秀才
　　石门山在盱江上闻似金山及落星浮石不随春涨没道林常见晚云停鸟飞空界谁能赋龙负经函我所铭此地卜隣多逸兴重来为写向幽亭
　　梦呉成季真人见访梦中作
　　竹外旗旌驻马鞍儿童惊喜识衣冠青山春日何须买高阁浮云只共看野簌不堪供匕筯新诗聊可助盘桓当年赤壁扁舟梦防度人间玉宇寒
　　嘉平防望陈谿山自山斋还邑月下独步有赋
　　野逈霜明月转高寒花踈影立亭臯池冰下见苍鳞鬛云海东回雪羽毛客去夜深犹倚杖诗成春近更挥毫茅檐数尺当晴昊无限清欢一緼袍
　　莫愁寒日经檐短瓮牖西南暖有余颇有襟期俱老大畧无尘滓渉清虚饥来进火烹仙术定起和丹较道书慿仗白云封谷口免教人迹近幽居
　　题马竹所照磨捕鱼图
　　霜寒水净已无鱼渔者纵横罔不踈羮食尽供晨市逺炊烟犹待晚归余已知漠漠濠梁异岂尽洋洋郑沼如万里江湖春雨濶海鸥不去小舟虚
　　李伯宗録诗
　　老去逢春只谩吟敢烦防笔为追寻玉堂天上成尘梦茅舍山中称野心万里云霄归鸟尽孤村风雨落花深文章传世知何用空使高情慨古今
　　夀陈溪山生日
　　风动萧萧白髪踈高斋长日共清虚轻雷过雨神功外瑞露垂云夀沥余藜杖每期天外友松肪更试枕中书九秋华盖通天极千载相随两鹿车
　　鹤【并序】
　　予家有薛少保鹤一轴先尚书自蜀携至此邑以为珍玩先参政晚嵗失之不知何在当时极惋叹今二十余年集妻侄浚仪赵徳庄从好事者重购得之欲集识其故而藏诸箧笥为赋此
　　吾家旧物薛公鹤老气峥嵘压九臯鐡石阁身修足胫雪霜依骨浅翎毛通泉久失千年壁杜甫空吟一世毫老去思乡归未得时时借看倚秋高
　　二月雪与陈齐贤
　　江南二月长听雨谁见翩翩雪满舟病眼直惊翻玉树吟身浑欲覔貂裘冲寒载酒怜佳客把笔题诗想旧游得意长安各骑马山堂还忆醉翁不
　　闽宪克庄以故旧托文公五世孙明仲逺徴鄙文老退遗弃散逸荷伯宗用昭止善浩渊子朂至善及余表侄孙陈谊予兄子丰仲弟之婿贾熙用昭之从子大年等十余人寒冬连旬日夜录之得五十卷亦已劳矣赋此为谢
　　老去斯文付寂寥寒枝枯甲一遗蜩虚言自叹真何补好友相求不惮遥败箧尘埃烦数子破窻灯火每连宵书成明日寻梅去共看春风转斗杓
　　送朱明仲归建安并简贰宪斡克庄
　　道南遗绪实天存径寸神胶万里浑路逺秖慿霜履穏嵗寒更觉緼袍温山川文物今谁在师友渊源尚可论弱翰不堪酬使者逺来深愧考亭孙
　　送王公辅逺游【并序】
　　君子之所居虽岁月易远而余风流韵不自知其及人之不穷也空山雷先生隐于种湖之上豪杰名胜多从之游其光显盛大者固已着见于代其高尚深遯者则有不可得而知者矣然种湖犹有先生遗书数百卷与平生著述皆无恙也湖观之师弟子相传而守之其寥廓之趣奥古之思必有彷佛其精防者乎至元二年丙子正月六日大雪道无行人有羽士王公辅自种湖来袖诗一篇为贽观此风致谅非俗尘所能固有得于君子者乎问其年才三十喜其盛年好读书苦吟闻其将从呉越淮泗而遂至乎京师也故作诗以送之
　　春雪门前二尺深子乔双舄度幽岑欲吹藜杖同清夜静看梅花对苦吟江国鸎花时冉冉京城烟雨晚骎骎老来每忆登临处仗子芳年一一寻
　　题赵师舜谢安游东山图
　　太傅东山仗屦行总将忧患托高情独寻窈窕开瑶席双引娉婷韵玉笙春雨松间残奕冷秋风江上莫尘生三分筹防频烦甚惆怅云霄一羽轻
　　活水源为王钦道赋
　　川上尝闻感圣衷寻源曾见出泉蒙风霆流动千门辟山泽高深一气通润物已随时雨化济川犹叹昔人功野塘旧隐谁能住一勺清泠谢太空
　　夜宿周氏简饶复心李伯宗【并序】
　　复心与伯宗留宿周氏东斋谈易论语集注至于达旦某以防疾不得奉陪然心甚喜鸡鸣赋此章呈二君子
　　霜月高斋宿两贤夜深清话极幽退藏莫测神明化通变犹闻典礼传五十华年思絶学二三良友信遗编选锋若欲驱残腊晴昊梅英孰与先
　　赠朱万初之官建宁【并序】
　　仲春之望建宁幕长朱君万初之官迂道百里惠访山中存抚老病深感古谊得见禁林贵臣名公书报万初延阁几暇得进所制新墨甚称防意中书传问所居官将有朝擢之喜良为助庆因赋此为别云
　　墨卿璧进明光玉砚云兴御榻香内相贻书传异赏中朝垂问仕何方宗家应访金丝旧古道相求草木荒把笔欲题新感遇牛衣春梦鬓苍浪
　　五言絶句
　　题汪华玉子昂兰石【四首】
　　海内出瑚枝撑碧月孤鲛人拾翠羽泣露得明珠参差不可吹纫佩寄远道遂令如石心岁晚永相好抱玉下天河绕丛秋露多天寒翠袖薄日莫欲如何翠袂倚岧嶤来寻碧玉箫拂衣成歴刼遗迹映寒潮
　　题黄与可所藏钱舜举图
　　秋蔓有遗实不食庸何伤东陵为圃地何曾忧雪霜
　　题赵师舜光风转蕙泛崇兰图
　　众芳非不多金石好兄弟杂佩以间之春风接襟袂
　　春妍带雪图
　　玉茗深宫里春姸带雪残可怜五色羽相并不知寒
　　江村秋晚图
　　依约米家船疎林泊暮烟新诗吟未了槎上钓江鳊
　　题饶世英所藏钱舜举四季花木
　　海棠
　　睡起多情思依稀见太真一枝红泪湿似忆故宫春
　　黄蜀葵
　　花萼立清晨鹅黄向日新金杯承玉露偏醉蜀乡人
　　芙蓉
　　丹霞覆苑洲公子夜来游终宴风露冷折花登彩舟
　　家茶
　　万木老空山花开緑萼间素妆风雪里不作少年顔七言絶句
　　题赵师舜所藏雪竹图
　　鳯凰台畔竹猗猗别出参差玉一枝阅尽雪霜心似铁高风惟许岁寒知
　　题饶世英所藏孤鹤图
　　海风吹月忆危巢清夜梳翎雪堕坳仙客不知犹是画每听长唳向松梢
　　赠朱万初【四首】
　　霜雪摧残涧壑非深根千岁斧斤违寸心不逐飞烟化还作云绕紫防
　　近世墨以油烟易松滋媚而不深重万初既以墨显得真定刘法石刻墨法以为刘之精艺深心尽在于此必无误后世因覃思而得之盖取千百年摧朽之余精英之不可冺者乃用之非常松也乌乎孰肯舎易而求难必求古人之成法而后尽其心者乎
　　珥貂鸣佩入明光新墨初成进御牀草野小臣春梦短犹懐染翰侍君王
　　天厯己巳天下大定中外乂安天子始作奎章之阁于宫庭之西日亲御翰墨时荣公存初康里公子山皆近侍阁下以朱万初所制墨进大称旨得禄食艺文之馆其名借甚邈在草野岂胜千古之思乎
　　延阁晨趋接佩声又纡朱绂向江城丹心要似东阳水酿作官壶彻底清
　　朱万初以艺文直长以年劳恩赏出佐帅幕南海转丞东阳东阳文物之邑俗第以名酒归之岂其山川之望哉韩文公讥丞不负余余负丞今丞凡邑之风俗教命刑狱科赋无不得言言之当无不可行存乎其人而已万初勉之
　　颇爱烧香是鼻尘不应缘齅又劳人方牀石鼎过清昼一缕山云伴老身
　　深山高居炉香不可阙退休之久佳品乏絶野人为取老松柏之根枝叶实捣治斫枫肪和之每焚一丸亦足以稍助清苦久亦不复为今年大雨时行土润溽暑特甚万初袖致土速数片空斋萧寒遂得为一日之供亦可喜也
　　道园学古録卷二十九
　　钦定四库全书
　　道园学古録卷三十
　　元　虞集　撰
　　芝亭永言
　　七言絶句
　　雪后偶成
　　千山积雪日华明瓮牖前头画不成未有楼台供逺眺负暄过午听檐声
　　晓来残雪在陂陁逺似羊羣或似鵞忆踏春泥看柳色驼裘貂帽度氷河
　　自賛题白云求陈可复所写像
　　归来江上一身轻野服初成拄杖行祗好白云相伴住天台庐阜听松声
　　筑室
　　溪头筑室苦不多无奈今年春雨何水暖白鸥浑不去泥深田父少相过
　　客有好仙者持唐人小游仙诗求予书之恶其淫鄙别为赋五首
　　东海转上白玉盘满天风露桂花寒方平欲来共今夕微闻洞箫过石坛
　　偶过松间看奕棋松枯鹤老忘归时山前酒熟不中吃自有金盘行五芝
　　关关雎鸠在河洲锦幄春温吁可愁六合清凝海天碧木公金母坐优游
　　衣垂烟雾冠晨晖雪色鬓毛风外稀何事酒罏眠不去尘中醉里或忘机
　　老妇扶儿休笑侬不肯学仙蚤已翁东家木公合辟糓但汝护田祈嵗丰
　　子昻竹
　　忆昔吴兴写竹枝满堂賔客动秋思诸公老去风流尽相对茶烟飏鬓丝
　　子昻兰石
　　汀草离离石老苍行吟何防乐清狂江中遗佩相思乆莫待明年春蕨长
　　梦蟾图
　　炯炯孤蟾两目寒莎罗台上濯神丹氷容映日初无质故许空岩梦觉看
　　唐五王出游图
　　华萼楼前御柳长春风驰道晓尘香龙姿凤质多相似黄发为期乐未央
　　八骏图
　　瑶池积雪与天平西极空闻八骏名玉殿重来人世换萧萧苜蓿汉宫城
　　射猎图
　　羽猎长年从翠华合围八月度龙沙萧萧徒御图中见犹想君庖赐满车
　　日暮推车力已疲道逢猛虎快馋饥负嵎何待要冯妇弱妇婴儿未可欺
　　题白玉蟾像
　　日出扶桑积雪髙海空天净絶纎毫每看劔气冲银汉知是吹笙咏碧桃
　　题大别山栢图
　　慿陵霜雪鼓风雷此树相传手所栽想见楼头黄鹤客千年一度此山来
　　答赵乘彛送地黄膏
　　身如老马视茫茫多谢银罂致地黄昨日饮余肌骨暖解持书卷近晨光
　　酧张用鼎
　　老马尚书賔客盛淮南淮北诵君诗玉堂自是归来晚不及观君落笔时
　　题关尹问道图
　　身隠何为更注书区区关尹强留车周公制作成残缺叹息何人问绪余
　　中秋前偶赋
　　一室萧然絶蔽亏桂香初发自先知已无热恼仍无梦坐到空林月落时
　　空林月落大如盘鸡犬无声晓气寒童子儗谋朝一食玉杯盛得露漙漙
　　一杯浓露滑如饴灌溉清凉可疗饥毕力石田嗟已晚空山何防采灵芝
　　采芝不觉过前山偶答樵歌莫却还人影自行残照外雨云先入翠防间
　　次韵答鲁子翚参政四首
　　山水娱人若妙顔几年摇落镜中鬟髙情谁与为膏沐舒卷春云指掌间
　　海风吹雨散晨曦纨扇髙堂两鬓丝想见东南賔客盛临江酾酒看潮时
　　病鹤前年下玉京空巢聊寄一毛轻白云千载悠悠外自照寒溪野水清
　　方岳罗贤祝网开选抡更欲籍非才故人情厚惭衰朽千里空烦重使来
　　题赤城站壁
　　莫怪扁舟不早归斜风细雨湿蓑衣天心月满江心定赢得闲身坐钓矶
　　又和赤城壁韵
　　飞鸿力尽始能归敢向渔樵诧芰衣多谢相如逺相问华星明月照寒矶
　　秋夜有作
　　月明清露浸山河八极无尘水絶波形质不应犹有碍鼻端惟恨桂香多
　　玉龙图
　　贝阙澄澄海月生水晶帘影接空明鲛绡剪得霓裳就却拥氷髯上太清
　　郭熈画木
　　江南乔木已无多谁画参天铁石柯记得玉堂春昼永寒林坐对老东坡
　　浙西提举陈众仲以其省之命请考秋试其还也赋此赠之
　　道谊交情志竟完千山触热访衰残唯慙薄徳成虚辱故咏髙风小子看
　　百病消沉老病身石田茅屋度余春故人逺访闲相对共看流泉日日新
　　合礼文章体道心事天成物致精深老来更觉交游少珍重髙贤副所钦
　　游杨罗李生闽土千古斯文一线微最忆相逢共细绎开牕东海眇烟霏
　　子去声光日已髙荒村那复重相遭画屏瓮牖闲欹枕春雨秋云见羽毛
　　赠闲白云
　　白云东去入经春每想飞鸿到水濵几个遮山松树子慿君洒雨洗埃尘
　　无题
　　贝阙珠宫夜不眠露华浩浩月娟娟不应又作人间梦窈窕吹箫度碧烟
　　题亡弟嘉鱼大夫与眉山奴诗后
　　瞻望眉山草木春西还无计每伤神数家共客巴陵下只托诗书论古亲
　　吾弟文章絶幻厖只余诗句似西江十年梦断遗书在风雨梧桐自一
　　书兰亭后
　　墨池春雨水泠泠消得鵞羣舞雪翎千载临文嗟悼尽摩挲病目看兰亭
　　题黄敬申虎图
　　当时玉帐蜀云西坐啸风生草木低传写余威千载外空山藜藿尚萋萋
　　闻机杼
　　咿哑机杼隔林幽梦觉江湖忆旧逰满地月明凉似水数声柔橹过扬州
　　赋玉簮花
　　玉簮花发忆京城徧阅诗篇未识名解道折花犹帯露却愁香色起凡情
　　面植芝兰背植谖髙花冠玉擅中园小冠不厌防蓬鬓頼有朋簮玉露繁
　　翠叶长莛出露丛素华髙洁倚微风方田种得新秋玉万斛浓香属老翁
　　天宫会弁若星流簮笔同朝八月秋一色尚方新切玉含香无语度中洲
　　溪桥踏雪
　　万竹孤亭积雪明冲寒先到寄髙情过桥不是防常客共听空山裂帛声
　　奉答吴仲谷见寄兼简许愿夫
　　城南谩作草堂新过客全稀甑有尘城阙莺花二三月无因藜杖伴诗人
　　华葢山前已结庵荒陂独往防羸骖何如城北萧闲叟吟咏髙斋从适参
　　翠竹如云百尺楼川原锦绣出城头遥知吟咏羣贤老清酒千壶荐膳羞
　　赋范徳机诗后
　　玉堂妙笔交防尽投老江南隔死生最忆崖州相忆处华星孤月海波清
　　题文丞相诗后
　　大厦明非一木支区区未忍听倾危故人邂逅聊相问矢死终天更不疑
　　次韵陈溪山春日即事
　　日出苍龙雾露零郊原花柳总苏醒七言内外黄庭景歴歴东风旧所经
　　河汉光微海出暾蓬莱宫阙启千门晴虚无外来相覔尘影俱消湛若存
　　蕉竹中旧席虚白云不住意何如欲占正叔来消息正值包羲未画初
　　题吕洞賔见滕子京像
　　一杯湖水碧于天飞劔来时月正圆天下尽多忧乐事翛然来往又千年
　　题魏受禅碑
　　华歆劝进钟繇笔妙画千年不可磨旧有始皇金石刻李斯文字更嗟峨
　　崇仁邑士吴景永客授齐安寓定惠院书来报寺之海棠东坡所为赋诗者今二百五十余年枝萼复盛住山明月溪増葺坡翁旧寓并录所赋为寄偶成三章答之并呈乌公克章部使者云
　　满山桃李擅春风麤俗何妨总化工頼得土人浑不爱故容山寺对衰翁
　　江城红萼是乡人人去花飞海复尘二百余年还一见雨中月下为谁春
　　昔登栈阁俯春涛红叶青松翠壁髙应有故人知我在鹧鸪春雨老江臯
　　次韵东山凤栖别墅四时词
　　湖邉緑树多年柳岛上红云二月花惟有旧时防燕子经春仍在故人家
　　雨余飞蝶伤秋润江外蹲鸱喜早凉髙屐围碁归别墅东山莫是谢家庄
　　秋声柿叶书连屋日暮黄花醉短篱每叹观文修旧史不违初志见新诗
　　寒隂洁白分嘉玉园果青黄贡上金受命素心如鐡石不知氷雪嵗年深
　　临川艾飞英茂才求书北游京师荒山乆病笔墨尽废偶有近诗二首写寄国史侍讲祭酒先生数千里外一笑契旧有同在者共一看之亦知衰朽托庇无恙也
　　鸟鸣不鸣山更幽少学多闻今始休常年空吃人间饭聊为田家事牧牛
　　牛角挂书田里归昔人行处不相违白苹如雪鹭飞起耿耿银河星宿稀
　　和陈溪山韵
　　林园寥廓静帘栊来往风云尽日中万卷相娱嗟嵗晚一箪犹恐负时丰
　　幽幽直入南山路行到水穷犹有云回首独归无一事道傍还见丈人耘
　　题楼攻媿织图
　　我国家既定中原以民久失业置十道劝农使总于大司农慎择老成重厚之君子而命之皆亲歴原野安辑而教训之今桑麻之效徧天下齐鲁尤盛其后功成省专使之任以归宪司宪司置四佥事其二则劝农之所分也至今耕桑之事宪犹上之大农天下守令皆以农事系衔矣前代郡县所治大门东西壁皆画耕织图使民得而观之而今罕为之者抚图颂诗为赋三章章四句
　　乡里蚕桑勿失时画图劝相又题诗当时补衮应无缺金玉余音到蠒丝
　　吴越蚕桑用日多始终吟咏极婆娑工成茧馆间琴瑟宜荐房中备乐歌
　　昔者东南杼柚空咏歌蚕织到图穷劝农十道先齐鲁百世兴王衣被功
　　送程以文兼柬掲曼硕
　　朴学清忠荷主知每惊异论苦相危只縁自信非乡愿俟命从容絶妄思
　　玉堂北局是秋官徤笔相遭白画寒莫怪讨论成诤论御牀夜索草篇看
　　故人不肯宿山家半夜驱车踏月华寄语旁人休大笑诗成端的向谁夸
　　西郊草堂图为从子岂作
　　故家东郭百花洲梅柳西郊总旧游贤子独知怀土念结庐为拟草堂幽
　　早晚东吴买客船直归万里画桥邉寄赀尽有诗人在忍向园中看数椽
　　草堂在防即西郊巴岭还如雪岭髙但有好孙能力学不愁老杜不春遨
　　野梅官柳颇依依酒债寻常七十稀莫遣锦溪贤侄觉恐愁安乐不思归
　　至正改元辛巳寒食日示弟及诸子侄
　　疾风吹雨作春深抱膝西牕独自吟百世诗书千古事只愁孙子不虚心
　　江山信美非吾土飘泊栖迟近百年山舍墓田同水曲不堪梦觉听啼鹃
　　寄成都孝成侄
　　寒食风花髙下飞锦官城外是耶非百年坟墓惟孤侄因酌寒泉荐蕨薇
　　寄具门弟侄
　　尚书大坟在吴门老病西江更断魂春雨满山湖海去扁舟强饮引诸孙
　　寄子安民从子宣
　　两儿逐禄广东西解忆荒村呌竹鸡北返衣冠先志在扁舟有日发端溪
　　癸酉歳晚留上方观
　　投老归来山县小无端人事尚关情云房借宿最岑寂亦有邻舂月下声
　　灯前自了读残经风入疎帘月入櫺坐到夜深谁是伴数枝梅萼一铜瓶
　　偶行幽径岂寻春忽见丛兰紫茁新幸自林深可终日莫将香引路行人
　　山中积雪到檐端独对篝灯坐夜阑不是梅花心似鐡如何禁得许多寒
　　葵榴防鳬
　　江南春事已萧条只有葵榴绚日娇水国不知炎暑近双将文羽戯清潮
　　题明皇按舞图
　　寝安食饱对青云按舞调笙不厌频西内归来还独看梨园弟子白头新
　　题昭君出塞图
　　天下为家百不忧玉顔锦帐度春秋如何一段琵琶月青草离离咏未休
　　题陈氏逺尘楼
　　春风满县花开日夜月千山雪积时定有扁舟来好客倚阑溪水度云迟
　　偶成
　　野田闲水浸秋天随意行吟到水邉樵牧各归鱼鸟散微风吹面鬓萧然
　　半畆秋隂近石牀倚牀自炷水沉香新凉透骨清如水几个苍筤共夜长
　　鹤骨新来怯晓寒东牕睡觉日三竿蒲团深坐香如缕尘几残经亦倦看
　　桂亭
　　夜色澄澄海气深水光荡漾入帘旌氷肌玉骨便清梦不为吹箫送月明
　　璧月珠星绕四周团团翠树屋东头黄金布地香为国此是山中冨贵秋
　　田舍
　　晨昏车马乱云烟花下追逰亦偶然百舌无声春亦去萧萧田舍日髙眠
　　题汉孝宣受贡图
　　悠悠旌斾马萧萧万里归来气不骄黄屋东邉渭水上从官谁是霍嫖姚
　　答饶心道四首
　　碧玉凄凉思入云数峯江上见湘君夜深霜冷弦中折尽有遗音世未闻
　　日下紫微还独归隂隂夏木掩柴扉空传秀句寰区满世外髙情更絶稀
　　巴水东流日夜深先生茅屋背城隂东风尽日吹香草金石台荒想独寻
　　塞坐诗书日昃歌陶公于此每婆娑匡庐雨过青如旧只为长松不易柯
　　题约牖为谭无咎赋
　　约牖前头一沼开天光倒影入苍苔临泉洗墨春云湿恐有神鱼起蛰雷
　　检束精神不外驰天光融彻入初曦飞尘不碍晴虚景意识空从一管窥
　　意识休将一管窥敛藏深宻静无私始终愼独成天徳深信开天自宓羲
　　酬酢纷拏窘室庐老来渐觉就明虚羡君盛歳先知约絶利寻源事广居
　　别圃后重寄
　　郭西山路有寒梅想见临行首重回夜听雨声知水长满船明月几时开
　　闻圃除御史
　　好风天上送春来紫陌红尘万里开春雨春波舟一叶题诗先到凤凰台
　　圃除御史后寄萧性渊廵检
　　望仙亭长最清闲日日吟诗竹树间长官新峩豸冠去谁与空山相往还
　　题赵子固梅
　　楚王宫室赋离骚不及梅花不解嘲留与周南旧公子嵗寒聊写两三梢
　　古桧
　　根到深泉石作身疎疎香叶不知春海波不动天风逺千嵗寒蛟作老人
　　题梦良梅
　　诗翁白发对青春看遍江邉玉雪新我是锦城城里客开图更忆锦屏人
　　留易小雅楼促陈溪山同饮
　　花满横楼酒满杯晴光偏送好春囘东家纵有溪山兴听得歌声也合来
　　和陈溪山樱桃
　　紫玉盘中绛雪繁相如多渴喜清寒明光分赐难重得却作金丹火齐看
　　留题龙门寺
　　自入重山知者稀黙然终日坐垂衣山猿还笑痴顽甚无见无闻忘却归
　　一榻东轩絶百非浴波红日上当扉轻雷谷口作飞雨知是老龙回翠微
　　旧得鹇雏短羽毛筠笼三月未能髙携来听法生公石风竹云松任所遨
　　投闲虽乆尚劳生数日山居实称情香象渡河姑且置端然听得落花声
　　乐府
　　满庭芳
　　微雨经宵暖烟笼昼相寻闲步堤沙露桃风絮香影傍乌纱徙倚江楼最乆绮牕迥翠拥双丫轻鸥外水村山郭帆过泊谁家　东华尘土梦汉宫传蜡隋树啼鸦记当时携手何处天涯日暮清吟未足听街鼓催发香车山翁醉惊雷散雹深夜未停挝
　　鹊桥仙寄阿里仁甫
　　维舟南浦临流不渡踏破城南蔬圃故人直是不相忘把酒看沙头鸥鹭　青云得路兰台乌府早晚新承恩露轻车切莫便乘风先报与山翁知取
　　法曲献仙音三叠为陈溪山寿
　　秋气至寿斚注天香燕坐喜看扶两几击鲜何必溷诸郎长嵗接賔行
　　盘石上新昼太丘翁扶老一枝风满袖凌霄千嵗露垂松不与世间同
　　千嵗事何许覔松乔急雨轻雷开道路星河北斗转岧嶤相对话渔樵
　　浣溪沙
　　江上秋风日夜生萧萧两鬓葛衣轻芭蕉藂竹共幽情病骨不禁湘簟冷梦魂犹似玉堂清画檐疎雨过三
　　更
　　铭
　　虚白斋铭为陈玉林作
　　于穆圣皇有嘉玉林曰若积雪日华照临六合无外既清既廓气容明新庻物咸作羽衣有仪燕见穆清廼取虚白肇锡之名泛景太虚接轨贞白先生之称世岂多得天垂休光贲于丘园寳我谷神守我幽防升在上日月于迈顾怀下土福禄攸介我瞻草木我行户庭风云徘徊雨露载零斋居孔明夙夜敬止以祈繁厘以报天子冲而不盈湼而不淄上帝临汝永朂遐思
　　方床铭
　　后至元庚辰九月二日芝亭老人作方牀于居室铭其背曰
　　昼安以恭夕敛以息俨然若思顺应无迹崆峒有人善脩其身千二百嵗不衰而神
　　几铭
　　方牀前几因式致敬俯毋傲视仰毋倾听必精必明必安必定敢曰耄至弗慎中正
　　先君砚铭
　　砚先君所常用之先君去世十有九年砚亡而复得之铭其隂以示子孙
　　端而温谦弥尊思徳容如生存
　　赞
　　子昻画陶渊明像賛
　　田园归来凉风吹衣窕﨑岖遐踪逺微帝乡莫期乘化以归哲人之思千载不违
　　刘原父遗像賛
　　博学洽闻雅言通史经残礼轶折衷补拟百炼悬鉴照物不遗末世寡陋肃瞻遐思
　　刘贡父遗像賛
　　兄弟并兴博雅冠代著书满家精覈之最守道自如不局曲迂精神所存天禄石渠
　　先公遗像賛
　　至正幸巳九月九日集理故书得先君郡公遗像于是弃诸孤廿有三年矣逮事者咸曰甚似再拜瞻对继以泣血敢述前德以示子孙其辞曰
　　孝弟之诚仁义之学传宗世家践迹先觉歴患难而心常定处贫约而气愈充不与物忤而人自化不与时竞而道弥崇遗我子孙者实行之积没世不忘者盛徳之容恂恂与与知者实稀常与人俱孰同其归
　　邵庵老人画像自賛
　　世家岷峨之山生身衡岳之舍咏圣神之遗言攀仙真之轶驾白雪晴空春风秀野雨云露雷不可绘画聊采灵芝以遗逺有
　　孝女賛【有序】
　　金谿县因金谿场之名也唐时有银鑛发其地作场以冶之曰金谿场宝厯乙巳银絶而冶废宋开宝初始置县云冶废时土不产银久矣有司不敢失其贡廹诸民而取之有葛祐者官强之莅冶事银既无所从出倾其家不足充数吏驱祐家取土石杂烹之卒无所得缚祐搒掠不胜其苦祐无子独有二女且长不忍见其父皆自投冶中焚死监吏黄慨上其事抚州刺史奏除之里人哀二女又感其去患害也神而祠之皇元至元中郡守张国纪用献利者言起金银冶属县至今民病之独金谿以二女事闻得不作大德庚子县丞呉瑾作新祠于沙阜之地延祐戊午县尹李有又新作之民间岁时祠之有诏祠在祀典者则县长吏行事焉元统甲戌四月朔邑士危素请太史虞集赞之赞曰
　　寳藏之兴岂为厉阶叔世尽利民生罹乖防防二女哀其所天力不能捄投身毒烟身尽义着苛政亦熄民以永宁无愧血食
　　帝画像賛
　　帝像呉兴赵公子昂写其梦中所见者而上清羽士方壶子之所临也青城山樵者虞集述赞之曰
　　吴兴赵公前代公族神明气清静处贞独乃梦天人被髪跣足衣寳劔坐临厓谷再拜稽首仰视退伏念昔敬事存思庄肃敢意接对光耀心目如闻教言知子诚笃尔善绘事追步顾陆凡吾真仪子善记録审而传之与世瞻瞩傍有介士玉板金箓曰帝告汝锡尔荣禄冉冉而升梦亦遂觉明月在户香彩徧屋取火亟冩神运掌握豪分无失三十其幅丹青既成斋戒韫匵有当受授先事穆卜而其秘梦初不以告晚有相师泄其躅人始得传锦标钿轴方壶仙人洁以薰沐临池拟容识以玉有得之者昭事毋渎上帝临汝介尔景福
　　题渊微先生画像賛
　　湛乎澄之而愈清昭乎执之而有象我自和以天倪人乃见其神王纳湖山于几席运风雷于指掌酌沆瀣以濯鼎御气机之来往此所以身潜九渊之深名应少微之上居与稚川相望寿与广成相长也











　　道园学古録卷三十
　　钦定四库全书
　　道园学古録卷三十一
　　元　虞集　撰
　　序
　　周易玩辞序
　　周易玩辞者江陵项公安世平甫之所着也其言以为大传曰君子居则观其象而玩其辞动则观其变而玩其占其道虽四而实则二变乃象之进退占乃辞之吉凶圣人因象以措辞后学因辞而测象是故学易者舍辞何以哉项公以其玩于辞而得之者笔于书使后之学者因其言皆有以玩于前圣之辞而得焉此项氏著书之意也嗟夫天不言生圣人而代之言故曰圣人之精画卦以示圣人之蕴因卦以发微卦圣人之蕴殆不可悉得而闻然卦象未有语言自非明知何以知之中古圣人以其忧患之心因卦立言畅于周公究于孔子首尾具完皆所亲定所谓精与蕴者后世因得以推见焉今夫生乎千载之下而仰观于千载之上以凡人之资而欲窥见天与圣人之道苟得于圣人之一言即为天之命已矣况乎三圣人之言广大悉备虽歴世乆逺遭时防乱亘千万古而与所谓卦画者畧不可有所磨灭岂非天乎后之立言岂有加于此者志于学者诚不可下此而他求已愚是以深叹项公之为知言汉晋以来治易之师其言犹有可见而于三圣人之意未知其何如也及乎邵子周子之生易道盖中兴焉邵子以先天心学着为成书不必丽乎经传而极天地之妙通万物之情三圣人以降未之或先而学者鲜或知之周子之图亦不必求同于易象而理则不二所谓通书者皆所以通乎易者也因卦以立辞者如干损益家人暌复无妄蒙艮之说仅见如大畜等卦当时已不得闻独頼河南程子亲得其宗以其成徳之能事附于三圣人之书而言之非直传注而已也自其学而推之以极其至则天人之际岂有间哉盖尝闻之能尽其性者则能尽人之性能尽人之性则能尽物之性故曰知其性则知天矣苟知天矣则天地之故鬼神之迹事物之杂岂待于考索推测而后通之故程子有言不尽意者诚有望于后世学者自有得于圣人也朱子发明象占本义多约程子之言而精之云尔故学易之士于是得其端绪而不差焉项公实与朱子同时当时则又有江西陆先生者各以其学为教又有聪明文学过人之士兴于永嘉项公尝从而问辨咨决焉其遗文犹有可徴者朱项往来之书至六七而不止其要防直以程子涵飬须用敬进学则在致知之説以告之于是项公之学上不过于髙虚下不防于功利而所趋所达端有定向然后研精殚思作为此书外有以采择诸家之博闻内有以及乎象数之通变竒而不凿深而不迂详而无余约而无阙庻几精微之道焉其书既成而朱子殁矣自叙其学皆出于程子而其言则不必皆同也是可以见其讲明之指归矣近时学易君子多有取于其说岂徒然哉然而为是学者自非深求于程朱之说而有所愤悱于缺塞则亦不足以知项氏之功也集之壮嵗至好此书每取其说以与朋友讲习今淮西亷访佥事乌君克章好古博雅学道爱人尝以礼学责于有司而不及奏有防俾居成均勤苦数载有人所不能堪者文宗皇帝临御开延阁以待天下之士乃特召见得与论思之次一时谓之得人持节淮壖至于江上取是书于箧俾齐安郡学刻而广之盖叹乎学者之不多见是书也不鄙谓集退老林下庻乎困学之不敢忘俾叙其说焉呜呼内圣外王之学不明于后世而为治者以其知力之所及而行之不无其效至若上下与天地同流者则何有哉昔邵子有言曰学于里人而尽里人之情学于乡人而尽乡人之情学于国人而尽国人之情学于古人而尽古人之情学于天地而尽天地之情如此则可以玩辞观象而得之世有斯人也哉
　　戴石玉所着三礼序
　　治亲书者庐陵戴君石玉之所编也其意以为记礼者有曰圣人南面而听天下所宜先者五一曰治亲故杂取尔雅仪礼戴氏记及先儒之言而成之凡三篇一曰释亲二曰宗法三曰服制而亲亲之道备矣品节之礼辨矣予读之而叹曰考之于书帝尧则曰以亲九族帝舜则曰察于人伦其命契也亦曰百姓不亲五品不逊敬敷五教在寛然则治天下者思尽人道以成善治岂有出于此乎今布衣韦帯之士坐论书史慨然思古圣人为治之道有取于圣经贤传着而为书以自见其学其必有见也夫夫大学之道其极致在于平天下盖其素讲者如此又何疑也夫亲亲之名立内有其序外有其别礼可得而行矣名之不立则或昧于一本之立迷于疏戚之辨谬于爱敬之节溺于鄙倍狎昵之私此犯上好乱之所由起也治亲而首释其名可谓善矣古者天子有天下诸侯有国大夫有家故宗法可得而行焉秦人坏封建后世虽复建侯立国不能如先王之制故宗法不得行而士无田不可以祭则乌在其为宗乎为士者犹然况庻人乎是故学者肄其说而传之可也石玉所谓君子行其意者庻几得之若夫服制之説今所叙列先王之法时君之制先儒之説可谓备矣余窃有慨焉防服者所以着其哀所以称其情也世俗沦降不能三年之防者多矣又何缌小功之足察乎虽然君子之为道也亦教之以孝弟而已矣五十而慕庻几有闻大舜之风者焉则其立制也常欲节其过以勉其不及焉则凡石玉之所序者可考而通之以就其可行者矣噫论至于此亦不过肄其说而传之云耳不亦悲夫孟子曰天下之本在国国之本在家家之本在身为人上者不有躬行心得之君子孰能与于此哉方今圣明在上人文方兴必有诸侯王大臣能献其书以就一王礼乐之盛千数百年之间戴氏复以礼显不亦伟欤
　　戒子通録序
　　愚尝闻之人受天之命以生亦犹子之禀父命而行也君子畏天命而不敢违犹孝子之从父命而不敢悖事天事亲其致一也人之事天而不求于事亲则不可以为人子之事亲而不足以事天则不可以为子是故父命即天命也同一至仁而无私者也然而天不能为谆谆之诲也知命者观乎风雨霜露之迹变化消息之故而得之诗云昊天曰明及尔出王昊天曰旦及尔游衍庻几奉以周旋者乎故曰富贵福泽将厚吾之生也贫贱忧戚庸玉女于成也莫非惟其所命而顺受其正者也事亲之道亦若是而已矣夫亲之于其子也盖无不爱焉欲其善良欲其贤智欲其福泽长乆而不欲其凶恶愚不肖不欲其困乏断折其心无有异者语曰厉人生子夜而取火是欲其子之善者至于凡庸尽然况中人以上乎是故爱之至则虑之深知之明则言之切或因其材或因其事或抑其过或朂其不及或正其偏或定其是以启廸其所未知而増益其所可进虽人品不同而立言逺近浅深顿异要其指归皆爱其子而已矣天理之公孰有着于此者乎昔静春刘先生辑凡为人父者之戒其子言载书传者以为戒子通録意其所以谓之通録者岂不以天下之为人父者各以其爱子之心而为之戒天下之为人子皆可因其所戒而省念之如闻其父之命亲在求诸容色辞气之接而不能尽也即此书以充其所未达亲殁思其精神志意之防而有不及闻也即此书以徴其所欲知一语黙动息无非受命于其亲者矣天理宁有间断乎集尝得其书而敬爱之服行讲明不敢后也它日至临川刘氏之族在金溪者多贤俊每持其先世遗书相示仆嘅然问之曰戒子通録亡恙乎有曰儆叔熈者对曰是吾世守以保族者也敢忘之乎集曰子之家显且二三百年岂偶然乎盖又闻之孝弟之顺徳视犯上作乱之恶其间之相去甚不相似也而有子推两端之极于一言之间豫章罗先生曰天下无不是之父母而陈公了翁推致之曰乱臣贼子之起常始于见父母之不是呜乎不受命之害至于如此三君子之言所以有功于万世名教者也而忽焉者不足以知其言之有功也必有观乎此书而用力焉则能惕然恐惧而所以尽心于事天事亲者矣子盍刻而广之也儆曰诺明年以成书来告因请题其说云
　　六书存古辨误韵谱序
　　古者以六书教小学是童丱已通习六书矣今有皓首而未遑究之者何望干孺子乎秦法学童十七讽籀文九千试八体乃得为吏书不正者至尚书举劾之后为政者不复用此律官府孰与正之哉叔重存说文解字之书于汉阳氷发义中兴篆法于唐学者盖亦希阔矣宋初徐骑省兄弟能倡明其说着为系传有通释部叙等篇许李之旧考辨推充奥深衍博可谓极矣其后若吴兴张谦仲着复古编亦号简要夹澄郑仲大发类例义防于二十畧之一学者可以触类而长焉至永嘉戴氏父子三世所着六书故六书之外设疑一条以识不可强通者近世书法之要论也国朝至元中秘书少监鲁人杨桓武子善大小篆所着六书统以诏书刻之尚方多出已意篇帙浩穰刻梓在尚方学者莫之能究观焉独徐氏尝又以为古法背俗秉笔操觚者要资检阅而偏旁奥密不可究知寻求一字往往终卷乃令楚金取叔重所记以切韵次之声韵区分便于检讨聊存诂训无恤其他则其为后学计可谓详尽今瑞阳学宫亦刋五音韵谱然声韵所协乃偏旁之本文学者检寻未为省力则未知何为而作也畨昜吴正道年五十余世为儒家深好篆法既着六书渊源字旁辨误又着存古辨误韵谱故翰林学士临川吴公见而喜之亲作两书两序噫吴公岂轻许可者哉盖其字旁辨误之说既考之诸家而举其要用工固已深乆而韵谱之书徐氏旧作直载其字而已葢不更加于辨误而张郑戴之辨又不得以切韵寻检是以正道有辨古有存古具见于切韵相从之下视徐氏为后出而益详矣惜刋未成书而吴公殁无名公大儒力賛助之故乆未克完也往者鹤山魏公尝以篆法寓诸体最为近古而近时豫章熊先生亦用之吴公又直用篆法而结体加方云耳然学之者无所讲贯则宁无差误为俗媚好反病之乎于此得正道之书则思过半矣且魏晋以来善书以名世未尝不通六书之义不通其义则不得文字之情制作之故安有不通其义不得其情不本其故犹得为善书者乎吴兴赵公之书名天下以其深究六书也书之真赝吾常以此辨之世之不知六书而效其波磔以为媚诚妄人矣然则正道之书岂直篆者有益欲为书亦必有取焉是其不可少如此必有博雅君子如吴公之喜之而助趣成之
　　春秋胡氏传纂疏序
　　昔之传春秋者有五家而邹夹先亡学春秋者据左氏以记事以观圣笔之所断而或议其浮华与经意逺者多矣是以公谷据经以立义専门之家是以尚焉唐啖赵师友之间始知求圣人之意于圣人手笔之书宋之大儒以为可与三传兼治者明其能専求于经也然传亡存者惟纂例等书意其传之所发明无出于所存之书者清江刘氏权衡三传得之为多而其所为传用意奥深非博洽于典礼旧文者不足以尽明之是以知者鲜矣葢尝窃求于先儒之言以为直书其事而其义自见斯言也学春秋者始有以求圣人之意而无傅防纠纒之失矣程叔子所谓时措之宜为难知者始可以求其端焉胡文定公之学实本于程氏然其生也当宋人南渡之时奸佞用事大义不立苟存偏安智勇扼腕内修之末备外攘之无策君臣父子之间君子思有以正其本焉胡氏作传之意大抵本法于此盖其学问之有源是以义理贯串而辞防无不通类例无不合想其发愤忘食知天下之事必可以有为圣人之道必可以有立上以感发人君天职之所当行下以啓天下人心之所乆蔽区区之志庻几夫子处定哀之间者乎东南之人頼有此书虽不能尽如其志诵其言而凛然犹百十年至其国亡志士仁人之可书未必不出于此也然其为学博极羣书文义之所引不察者多矣国家设进士科以取人治春秋者三传之外独以胡氏为説岂非以三纲九法赫然具见于其书者乎而治举子业者掇拾绪余以应有司之格既无以得据事直书之防又无以得命徳讨罪之严无以答圣朝取士明经之意新安汪克寛徳辅以是经举于浙省其归飬也能以胡氏之说考其援引之所自出原类例之始发而尽究其终谓之胡氏传纂防其同郡同氏前进士泽民叔志父详叙之夫读一家之书则必尽一家之意所以为善学也推传以达乎经因贤者之言以尽圣人之志则吾于徳辅犹有望也至正改元辛巳七月一日雍虞集叙
　　郑氏毛诗序
　　圣门之教人盖以诗为学矣孔子説烝民之诗曰为此诗者其知道乎故有物必有则民之秉彛也故好是懿徳战战兢兢如临深渊如履薄氷曽子之所以终身也鸢飞戾天鱼跃于渊子思子之所以明道体也不以文害辞不以辞害志以意逆志是为得之孟子之所以説诗也是以程子之于诗也尝防掇一两字而诵之使人自解又曰今之学者未见意趣必不乐学欲以三百篇教之歌舞恐未易晓欲别作诗令朝夕歌之似当有助其意一也圣贤之于诗将以变化其气质涵飬其徳性优游厌饫咏叹淫泆使有得焉则所谓温柔敦厚之教习与性成庻几学诗之道也汉儒有保存遗经之功而亦不无専门训诂之失儒先君子知岂不足以知之而罕见于言者岂非有得于此则彼穿凿纒绕之説自有所不得行乎诸经皆然盖不止于诗也齐鲁韩诗不传而毛氏独存言诗之家千数百年守此而已至宋欧阳子疑诗序之非而着本义苏栾城亦疑而去之不免犹存其首句譬诸山下之泉其初出也壅塞底滞而端亦微见矣渐而清通沛如江河后因于先而廓之而水之源流达矣亦有其时也至于朱子诗传之出然后悉屏去大小序别为一编存而不废以待攷辨即经以求其故自为之説而天下学者从之国家定以为是然后其説与圣贤之言诗者合而学者有所用功矣集之防也尝从诗师得郑氏经説以为大序不出于子夏小序不出于毛公盖卫宏所为而康成之为説如此心窃异之欲求其全书不可得中嵗备员劝诵有阿勒呼叔仲自守泉南入朝为同官始得其録本而读之见其説风雅颂之分盖本诸音节之异于比兴赋也训诂多不得兴之説而为序者掇拾傅会以愚惑乎后之人鸟兽草木之名天文地理之説或疎或谬非一端也剖析训诂之旧痛快决裂无复余蕴向之所谓纒绕穿凿者幸一快焉恨未乆散去而不得终卷也盖窃感夫郑氏去朱子之乡若是其近以年计之不甚相逺门人学者里闬交错而不能通见于一时何哉虽各自为説而多同者岂非闽多贤人学者老于山林尝有其説未达于外而两家各有所采乎将二氏之卓识皆有以度越前人不待于相谋而有合乎世逺地广未之有攷也西夏斡公克庄常以礼经举进士如左榜汉生者考宫见其博赡疑不敢取而朝廷知其为明经之士其佥宪淮西也以项氏易玩辞足补程朱之遗谂于集也序其説而刻之自南行台而贰闽宪也以为闽在山海之间岂无名家旧学谘询之暇思有以表章之予因及郑氏之诗即使録以来示且曰果可传也畧为我叙之故着其説如此又曰求诸郑氏之子孙夹漈之手笔犹有书五十余种故御史中丞马公伯庸延祐末奉防阅海货于泉南观于郑氏得十数种以去将刻而传之马公歴清要出入台省席不暇暖未及如其志而殁泰定中故太史齐公履谦奉使宣抚治闽亦取十余种将刻而传之太史还朝不一二年而殁亦不克如其志二家皆有子弟安知无能承其先志者乎吾闻闽人刻书摹印成市成邑散布中外极乎四海其间亦有谬妄未经论定在所当禁者观风使者得以正之而移其工力于博洽有用之説则在于今日矣至正元年辛巳十有一月十日雍虞集序
　　飞龙亭诗集序
　　古之言诗者自其民庻深感于先王之泽而有所发焉则谓之风其公卿大夫朝廷宗庙賔客军族学校稼穯田猎宴享更唱迭和以鸣太平之盛者则谓之雅飞龙之亭我文宗皇帝昔游之地也臣民咏歌何有间乎然而中外大小之臣因登覧斯亭而有赋者在是四方游士与凡民俊秀之览观而有赋者亦在乎是大元兴万寿宫住持勅赐虚白先生陈寳琳既以防意作新斯亭又取其风雅徧刻于亭下所以击千载之思者不在斯乎传曰言之无文行而不逺诗者文之最深而风雅者又诗之盛者也文皇帝成功盛徳如天地之大日月之明若其治化之精微思虑之熈广盖不胜纪焉然而书诸简册者閟不如见于咏歌者之悠长告于神明者严不如播诸臣民者之周浃然则所谓飞龙亭诗集者山林畎畆之士不忘其君于无穷者其在斯乎次第成编而虞集为之序
　　曹文贞公文集序
　　我国家龙兴朔方金源氏将就亡絶干戈蠭起生民涂炭中州豪杰起于齐鲁燕赵之间据要害以御侮立保障以生聚以北向于王师方是时士大夫各趋所依以自存若夫礼乐之器文艺之学人才所归未有过于东鲁者矣世祖皇帝建元启祚政事文学之科彬彬然为朝廷出者东鲁之人居多焉典诰之施于朝廷文檄之行乎军旅故实之讲乎郊庙赫然有耀于邦家至元大徳之间布在台阁发言盈朝所谓如圭如璋令闻令望而颙颙卬卬者焉集束书游京师犹或望前辈之一二而三四十年以来求文献于当时邈乎逺哉有不获见者矣其所存者其为文章言语之可见者乎故鲁郡曹文贞公起于汉泉受业于野斋李公受知于信斋马公起自儒官宦游东南敭厯台省声誉籍甚每其来至京师集尝得与清河元公复初汶上曹公子贞诸人有往来之好焉未尝不叹其意气之宏达议论之慷慨而文物之雍容也当文宗起故老于休致之余托文儒以风纪之重集时执笔史馆而叹慕焉归田以来嵗月逾迈乃从其子南行台照磨复亨得中台所命刻文贞诸诗以见示俾识其言焉读其墓碑諡议慨然千古之隔观乎张欧苏之序言又感乎一代之盛衰退不敏其何能賛一辞于其间哉虽然穷乡陋邦之逺闻天下之伟人而莫之及也独得其咏歌之绪余以观其性情之所在观其歴之所至而知其行事之所着传曰诵其诗读其书不知其人可乎后之君子将有徴于圣朝文章人物之故其必于此而取之也夫
　　杨叔能诗序
　　人之生也以其父母妻子所仰之身以治乎居处饮食之具外有姻戚州闾之好上有公上贡赋之供固其常也然而气之所禀也有盈歉时之所遇也有治否而得防利害休戚吉凶有顿不相似者焉于是处顺者则流连光景而不知返不幸而有所婴拂饥寒之廹忧患之感死防疾威之至则嗟痛号呼随其意之所存言之所发盖有不能自揜者矣是故有知其然而思去之者则必至于外其身以遗世不与物接求生息于彛伦之外庻几以无累焉然其为道则亦人之所难者矣葢必若圣贤之教有以知其大本之所自出而修其所当为也事变之来视乎义命而安之则忧患利泽举无足以动其心则其为言也舒迟而澹泊闇然而成章是以君子贵之予行四方求之而未之见也又求夫今昔之人有词章之传而合乎此者必取而讽之以寄予意焉然而亦鲜矣临川危太朴与其友豫章杨显民以其族叔父叔能所为诗一编以示予观其所游不过州郡数百里之间观其所慕则千古髙尚之士澹然有余而不堕于空寂悠然自适而无或出于伤怛乃若蝉蜕污浊与世畧不相干而时和气清即凡见闻而自足几乎古人君子之遗意也哉吾尝以此求诸昔人之作得四家焉则陶处士王右丞韦苏州柳子厚其人也苏州学诗于憔悴之余子厚精思于窜谪之乆然后世虑销歇得发其过人之才髙世之趣于寛闲寂寞之地盖有惩创困絶而后至于斯也右丞冲澹何愧于昔人然而一旦患难之来遽失所守是有余于闲逸不足于事变良可叹也必也大义所存立志不贰乃若所遇安乎其天若陶处士者其知道之言乎虽然言不可以伪发人不可以徒欺千载之下简翰之存茍有一人讽咏于一日之间则安所逃乎是故君子尚论其本也今有读叔能之诗者譬诸饫刍豢之昏病夏畦之苦而得一勺之清泉甘露岂不悦乎夫泉之所自出露之所由降尚善求之哉
　　送危太朴序
　　临川危太朴释书山房将有观乎江海之上虞集酌酒送之而为之言曰夫士者有一乡之士有一国之士有天下之士一乡之士乡之人有不得而见之者矣况一国之士乎一国之士一国之人有不得以见之者矣况天下之士乎环百井之里以为乡乡之人多矣列千里之封以为国一国之境广矣合万邦之土以为天下天下之体大矣而士也以一乡以一国以天下名其何以知之乎邵子曰有百人之人有千人之人有万人之人非其等乎噫何其不常见也彼所谓天下之士必有所居之国矣一国之士必有所居之乡矣以天下之士一国之士而处乎一乡焉吾不待去亲戚逺坟墓而得见之不亦幸乎去临川五百里而近有一人焉清文厉行立志自信曰范君徳机者太朴既得而从之至临川二百里而逺又有一人焉经明道立为人师表曰子吴子者太朴又得而师之矣是岂非天下之士一国之士之在夫一乡者乎而二子者殁世矣冝乎吾子之徬徨适逺而有所求也吾闻诸孟子曰一乡之善士斯友一乡之善士一国之善士斯友一国之善士天下之善士斯友天下之善士矣吾子其行矣登东山则见鲁矣登太山则见天下矣吾子得一乡之善士而友之则吾子亦一乡之善士矣得一国之善士而友之则吾子亦一国之善士矣得天下之善士而友之则吾子亦天下之善士矣茍得天下之善士吾请从太朴而为之执御焉虽然子亦欲子之善与孟子之言又有之矣盖曰以友天下之善士为未足又尚论古之人颂其诗读其书不知其人可乎是固求至善之道也柰老且病不足以有所适徒将颂诗读书思古人之微以迟子之还可乎
　　葛生新采蜀诗序
　　吾闻庐陵之文溪生息繁伙其俗好远逰不间于稚壮强艾也特其志尚之不齐则执业有悬絶者矣葛生存吾独曰今天下车书之同往昔莫及吾将歴观都邑山川之胜人物文章之美使东西南北之人得以周悉而互见焉且夫风物之得以宣通咏歌之易以传习则莫盛于诗縁古者采诗之说而索求焉乃沿豫章泛彭蠡上九江浮游湘汉之波遂遡三峡至于蜀都而止焉名卿大夫文雅之士居数年得诗六百余篇归庐陵将刻而传之吾乡之人知予以老病归田寓耒耜于江上托生相问劳而保宁贤帅大夫鹤野萧侯存道又手为书使予序夫六百篇者予不敢辞也而生抱数钜帙欲予有所去取其间则仆不敢也生往反万里而得之且诸君之属生厚矣何敢有所择乎集之去乡乆矣亲戚故人之别逺者二十余年近者亦五六年一旦因生尽得其词章而讽诵之以诧其门人子弟唯恐不足岂肯抵玉于昆冈弃珠于合浦者乎生宜无惮于烦也乌乎吾蜀文学之盛自先汉至于唐宋备载简册家传人诵不可冺灭宋南渡以来蜀在斗絶一隅之地然而文武忠孝之君子冠盖相望礼乐文物之懿徳行学问之成立功立言卓荦亨畅下至才艺器物之类其见诸文辞者亦沛然非它州之所能及矣防乱以还废轶殆尽集虽尝从父师闻一二于千百盖亦以微矣微而后着当在斯时其有以鸣乎国家之盛大者乎生之所采识者有以见其端矣生其亟成书以西报诸君子乎仆在禁林时尝与蜀学者史君秉文言将谋筑于沧江故居之上字之曰归与天幸不违斯意固将与其故人父兄昆弟取坐之编而弦歌于其堂也乎生年甚冨天下之都防若吾蜀者何啻八九而两京又在其上焉生亟成其志勿怠且必有遇合者矣
　　甘天民诗序
　　岷山导江合众小流千源万其水盛矣见束于三峡出夷陵而后得衍曼徐行滔滔汨汨至于海而后止盖自夷陵而始得志焉今夫才智之士怀抱利器鬰鬰不见于用一日如水之出夷陵岂无其时哉豫章甘天民雄于文盛于气中年仅得为夷陵学正人或病其地幽僻而天民怡然就官书满而后去是夷陵者不特水之隘至此而伸安知天民不如水之自夷陵而遂伸乎长风扬澜一日千里吾知天民之利涉大川也故为作送行诗序昔欧阳子小绌于夷陵而大名在天下后世亦余言之一验也郡从事有李道济者尝与余同在秘阁试以此语讯之
　　临川黄氏复姓谱序
　　临川黄大明以其髙祖冒游氏而不能自归也始复为黄氏尝无子以其弟为子后知其不可也仍其弟之次更以弟之子为子而心始安焉自着谱以传诸子孙而示信于人夫三年无改于父之道可以为孝自髙祖至于大明之身其为三年也多矣父子兄弟之间心有所未安必求其安而后已大明其知礼也哉夫异姓不可以为后弟不可以为子天理民彛固当然也是以昔者别氏于其族者有之蒙他人之氏者无也有国者兄殁而弟及有臣子之道焉直以弟为子者无也而后世有是者其始盖出于率情狥利而天下之争端起矣故君子慎之而小人弗之察也是故为政者因世之有是事也则为之条制而防闲之卒亦莫之止也若大明者知礼之所不可心之所未安而能自返焉不亦君子之道乎
　　送饶则明序
　　吾闻则明之曾大父神童君防頴异有大名稍长与主一张先生洽为友壻于丰城范氏明春秋之学未及显而殁及则明之父好史学家藏书万卷内附初散轶无存者乃尽力购求一二十年之间史官之书行于世者掇拾畧备为阁以庋之手疏其目以见得书之难则明承世业接见闻于父兄材可以适当世之用故翰林学士临川吴公曰吾郡世为儒者有娄氏饶氏皆有邹鲁之质行学术雅正守醇谨而不变然未甚显于世近年娄氏稍有仕进者而饶氏犹迟之其在则明可以仕矣今则明除韶州儒学正将之官吴公之言验而不及见之矣乃求赠言于予噫昔者夫子尝使漆雕开仕矣使之仕必可仕者也吴公许则明以可仕其必有所试哉夫春秋道名分实尽性之书也分之上下弗辨则民志不定乱之所由生也必君君臣臣父父子子夫夫妇妇之分立则王道行矣此教之大者也夫古今治乱之迹不攷则无以极事理之变通又史学之不可不讲也则明持其家学而佐其长以为教焉信乎其可仕矣穷乡下邑无良师畏友以相发明君子忧之而为之计则明所持以往者如此尚何疑哉昔唐相国曲江公实生是邦人材之出初无方所则明毋忽而薄之也今曲江宰长沙赵君故信国诸孙于予有世契试出此而共详之








　　道园学古録卷三十一
　　钦定四库全书
　　道园学古録卷三十二
　　元　虞集　撰
　　序
　　送太平文学黄敬则之官序
　　至元甲申之嵗集从先人始来侨临川之崇仁时内附未乆淄莱李忠愍公方领其军定江右镇豫章鹿泉贾公以文臣为使奉诏分阃绥抚其士民思有以畏服众志而安定之起文雅通练之士知名一时者以慰民望故宋进士之在崇仁者犹十数人衣冠甚伟独宗正寺簿思梅黄公为诸公一起为之賔客气象论议多所感发既而河东刘公伯宣来为按察使与其同列具书币遣使者礼延公于洪学亲听其讲说焉刘公则许文正公髙第弟子经学节行方正严重其为此举也风厉激昻四方耸然嵗丙戌寺簿公殁忠愍元子龙川公以世家仍镇其部厯阶省府贾公刘公子弟之往来于洪者皆以其先志求寺簿之子浮山君开馆塾而礼貌之中山赵公朴隠持节再至与君处无一日之舍而李氏之子孙至再世皆称门生弟子君之生平客授之日多于居家矣龙川以平章留枢筦尝与翰林集贤荐君而仅一拜文学之命而君不屑也使其子仕为学官则敬则也敬则自浮梁改迁太平需次者五六年恬然以居略无躁急之意是以学者称焉仍改至元之五年孟夏之吉敬则来告曰有人自太平来趣治其学事求一言之赠焉集为席与坐而告之曰世祖皇帝以天兵临鄂渚之嵗嵗在已未我先尚书解组永州道过崇仁为姻戚少留始识寺簿公寺簿公登进士第时实寓我尚书临安之别第而我先参政少寺簿公十嵗甲申之来得相从者三稔焉我先人涪湛田野箪瓢屡空不计闻达浮山君友道崇笃每为诸侯大夫称诵之赵国董忠宣公之延敬先人则君与清河元文敏公实啓之也及忠宣还朝先人即归田舍浮山君亦渐倦防相处东西家讲学脩行无食顷不相求始终无间言人以为有古君子之风矣延祐已未先人即世浮山君年已六十视集少有十三年待之若稚弟焉及集再召还朝而君没矣既老而归君已不可复见赖敬则之家居也时有过从之乐今出而服官政集得无言乎集尝闻诸郷之遗老云敬则曾大父梅窻先生方盛年富文史教授近郊之巨室中夜有求见鲁男子者先生絶袖抉闗而走失道堕巨浸中衣絓水栁而止闻有人声相呼者云此人有子登科谨防之旦乃得解而归家人怪问之不答也而馆人或叹其事而泄之后三年丙申而寺簿公生造物之报卓行君子昭昭如此可不惧乎可不敬乎今内附且七十年寺簿公之名徳雅望浮山君之清才懿学再世积累溉被其子孙充硕盛大方殷而未央也可不知所自乎夫善必积而后成非必一事而可责报于天也然而一念之烈其发之不可遏若是此孟氏之论学所贵乎扩而充之者也吾敬则横经于其堂以其祖父之所教而教人者余岂足以尽知之至于善端之发确持而不变勇行而不绌者尚有以广君子之泽哉子行矣余待子于蓬荜之下三年而归有以为告焉采石之上有我先忠肃公遗庙在故人覃怀薛公超我守郡时为起断碑于草莽而植之谊不可忘也集过祠下又已六七年子弟之至者亦一二年矣敬则经行幸为集省其庭柏阶草焉
　　国朝风雅序
　　夫欲观于国家声文之盛莫善于诗矣类而求焉是为得之昔者延陵季子见诗与乐于中国心防意识如身在其时而亲见其人盖以此耳梁昭明着文选其诗不必出于一时之作一人之手徒以文辞之善惟意所取而已然数百年间篇籍散轶幸有此可观焉而衰陋之习或取此以为学则已微矣河汾君子有意于续经汉魏之诗殆必有取然而其书不传盖非偶然也盖尝闻之诗三百一言以蔽之曰思无邪又曰王者之迹熄而诗亡诗亡然后春秋作邵子亦曰自从删后更无诗葢知圣人之意尔昔者盛时学道之君子徳业盛大发为言诗光着深逺其小人防被徳泽风行草偃变化融液莫或间焉此所以一言以蔽之曰思无邪也此所以王者之迹熄而后诗亡也此所以删后之无诗也国朝之初故金进士太原元好问着中州集于野史之亭葢伤夫百十年间中州板荡人物凋谢文章不槩见于世姑因録诗传其人之梗槩君子固有深闵其心矣我国家奄有万方三光五岳之气全淳古醇厚之风立异人间出文物粲然虽古昔何以加焉是以好事君子多所采拾于文章以为一代之伟观者矣然而山林之士或不足以尽见之百年以来诗文之辑録葢多有之然虽多不足以尽其文或约而不足以尽其意亦其势然也监察御史前进士燕人宋褧显夫在史馆多暇其所防稡开国以来辞章之善多至数十大编自草野之所传诵亦皆载焉庶几可以为博而传写之难四方又有不得尽见之病矣建阳蒋易师文着国朝文雅三十卷而以保定刘静脩先生为之首许文正公继之终之以杂编三卷庶乎其有意焉嗟夫若刘先生之髙识卓行诚为中州诸君子之冠而许公佐世祖成治道儒者之功其可诬哉若师文者其可以与言诗也夫十卷以上诸贤皆已去世而全集尚有可攷载如临川吴先生之经学具有成书其见于诗者太山一毫芒也穷卿晚进尚繇是而推求之乎十一卷以下诸君子布在中外夫君子之为学茍不肯自止则进徳何可量哉切以为未可讵止于斯也至于仆也蚤持不足之资以应世用老而归休退而求其在已者尚慊然其未能也片言只辞何足以厠于诸贤之间哉亟除而去之则区区之幸也至元己夘七月三日雍虞集书
　　送墨庄刘叔熙逺防序
　　元统甲戌予自史馆归侨临川从清江墨庄刘氏贤子孙之分居金谿者得见其先世遗墨遗事与群贤交防之翰墨葢三叹其文献之懿乆逺而能使人不忘也其后叔熙氏嵗登华盖山必及于门予尝与叔熙论其家书因及静春戒子通録实有助于名教恨其书不大传叔熙曰诺有家藏旧本当刻而传之一年而书成宗族郷党受而读之逺近学者愿得之台省有知其书不逺千里使人求之信乎锡类之不匮也叔熈又谓予言族人诸兄昆弟愿合其财力先取公是公非两先生之文而刻之而公非集颇有遗脱将访而足成之故缓他日叔熈又及予门以自清江至金谿族谱及侍读以来所与欧阳公王荆公眉山苏公昆弟南丰曽子固诸家之书与刘氏相闗者及幷静春与诸子所往复备録为凡三巨编受言诵之慨思古人之不可复见也予早辞亲防京师馆授以为业每惧夫于道未有闻也至于古今记载名物制度之类又皆空疎不足以酬应观于昔者斯文之盛有欧王苏曾度越前代而侍读公兄弟父子博学洽闻森然叅着于其间声望略等何其盛哉故予每执笔茫然博雅之士未尝不叹自刘氏于二百年之上也往者承乏事文宗皇帝于延阁清燕之暇曲赐延对访问故实著述文字几无虚日于是时也则前日所愧于是益深承诏读进士对防于殿庐得刘粹刘闻闻庭诸君之文而奏之后知其赐官庐陵临江因告以其说而嘱之曰刘氏之书惟春秋意林及三传权衡刻本在学官而所着传尚阙其他成书者犹十七八种惟西汉书注或附见于本书七经小传学者或传写读之其余盖罕传焉而静春氏等诸著述未暇数也宜访而广之二年前闻庭刻小传于临州粹忠刻弟子记于旌徳皆摹寄以属餍予之嗜焉因以其贰与叔熙叔熙归读而告曰与家藏本无异也故家子孙若叔熙氏之拳拳于先世草茅俗陋其可以小媿乎哉世祖皇帝时既取江南大臣有奏言国可灭其史不可灭上甚善之命史官修辽宋金史时未遑也至仁宗时屡尝以为言是时予方在奉常尝因会议廷中而言诸朝曰三史文书阙畧辽金为甚故老且尽后之贤者见闻亦且不及不于今时为之恐无以称上意典领大官是其言而亦有所未建也天厯至顺之间屡诏史馆趣为之而予别领书局未奏故未及承命间与同列议三史之不得成葢互以分合论正统莫克有定今当三家各为书各尽其言而覈实之使其事不废可也乃若议论则以俟来者诸公颇以为然然每思史事之重非有欧公之才识而又得刘公之博洽以资之葢未易能有成也予闻前軰言渡江后眉山李公仁父就蜀置局着宋通鉴长编而北兵卒至尽亡其书走至东南多追忆以成书凡数百卷是可以追及刘氏者欤宋晚礼部尚书王公伯原最彊记而我从大父秘监公与之齐名予不及见王公秘监公蒙世祖特起之任以舆地之事今其书在秘省予幼时得豫章布衣孙某吾每得书览记之不忘又能参错攷定是非每有问必举之终其篇蜀人范大冶亦善记尝言幼在蜀从予先世得尽见六经纬时为予读一篇予时尚小不能通其说时范已七十余矣其后同朝友侍讲四明袁公伯长葢学于王氏得其记言之要而泰定执政东平王公继学见书辄记无复再览领政事省朝省吏牍过目无所遗皆异材也然今惟王公在耳此予之所亲见者也朝廷必欲成一代之言不有如此数君子者其克有济乎戊寅春叔熙来告别云将防观乎燕赵齐鲁晋宋之郊予曰善哉子之逰乎慎毋茍然也观夫山川之形胜对域之离合考古人之遗迹风气之变通习俗之升降文史之遗阙皆子家学之能事也以子之清通明敏因以肆其问学而资其见闻今圣明在上必有述作之事如圭如璋令闻令望济济之多讵可遗吾叔熙者乎
　　送李仲永防孔林序
　　章甫逢掖之士视鲁孔林如支庻流裔观于父母宗子之家孰不以为归往瞻仰之地乎国家混一以来有欲观夫徂徕之松新甫之栢瞻山之云泳沂上之风者川有舟航陆有车马不待赢粮计日而可至视前代分裂隔乱之世欲往而不可得则其防其不快哉然以布衣陋巷穷居终日坐诵书史安于闾里之近无其志者有之矣桑弧蓬矢有四方之志而力不足以充之者有之矣有其志有其力或仰事俯育供给公上之类又足以累之无其时者有之矣予年垂七十数经济泗之间每以王事有程不获伸阙里之敬归老临川自意无复是行李逺仲永视予年仅将半之有其志有其财有其时欲为孔林之行其行矣哉毋因循毋简慢毋退志为它日有予之悔者也呜呼昔杨中立先生自程门归叔子叹曰吾道南矣既而宋失中原而南渡然道统之传自杨氏为豫章罗氏延平李氏乃得朱子其传诸胡氏者得张宣公是诸君子之学宛有端绪身不必亲观乎灵光之遗而亲聆乎金丝之音也其望圣人于千载之上若亲炙之不可诬也然则学者之求乎圣贤固有在此而不在彼者乎仲永之先侍郎公实为朱张二子所称道议论名节见诸文章仲永尚论先世其亦有所闻也乎然则仲永归而求诸者既如此今往而游观之者又如彼予安得不快其防乎
　　易南甫诗序
　　诗三百篇之后楚辞出焉西都之言赋者盛矣自魏以降作者代出制作之体愈变而愈新因唐之诗赋有声律对偶之巧推其前而别之曰古赋古赋诗有乐歌可以被之乐府其后也转为新声豪于才者放为歌行之肆长于情者变为伤淫之极则又推其前者而别之日古乐府时非一时人非一人古近之体不一今欲以一人之手成一编之文合备诸体而皆合作各臻其妙不亦难乎髙安易君南甫示予以赋若诗一编尽具诗赋诸体不蹈流俗有为而作辞不茍造葢闻南甫之居则康乐之故地谢公之所封而尝防者也林泉之日长山水之兴足有得于昔人之流风余韵是以能然也哉今夫江河之行湖海之浸或为惊涛巨浪之壮或为平波漫流之闲一洼之盈一曲之胜其所寓不相似而各有可观者焉以水之同出一源故也善赋之君子又以其非常之才有余之兴随所遇而有作焉何患乎众体之不皆妙也固哉予昔之言诗乎苏子由言其兄子瞻平生无嗜好以图史为苑囿文章为鼓吹老亦弃去顾独好为诗耳嗟夫予岂敢拟于古之人哉防有耳目之疾有园囿而无所游观有鼓吹而不能以自乐而心思凋耗亦不复能诗徒使弟子诵昔贤今人之诗以自娱焉南甫之所以恵我者多矣然南甫之意岂徒然哉予之少也亦尝执笔而学焉闻诸同志曰性其完也情其通也学其资也才其能也气其充也识其决也则将与造物者同为变化不测于无穷焉诗赋云乎哉斯言也南甫以为有可采乎
　　临川晏氏家谱序
　　临川逍遥峯福胜院主僧师吉以所脩晏元献公家谱相示深叹其以为委身于释氏而不忍忘先世之疏阔因其族兄某得其谱系而叙録焉按其谱自师吉上距于元献八世距尚书公六世葢元献公九子尚书则第八子之子尚书六十三而殁而尚书之子生三嵗而孤是以师吉之系厯三百年而才八世云尔宋之南渡秦桧专政误国胡公邦衡慷慨一疏当时伟之至今读者犹愤发有生气岂知尚书之疏尤深切着明忧思治法无不毕备世臣之言固当然乎而学者鲜得见之然国史有尚书之传今又幸于私记叙谱而见之也君子之言其不可泯也如此乎余昔待罪国史尝以职事求于先宋之故家遗记得燕山窦公俨贾公昌朝之后人皆为贵官于国朝传系可徴而谱牃遗逸矣最后得阆中陈丞相尧咨兄弟诸孙之留居郑州者子孙之分居东平曰某为御史来求先茔碑而得其谱之略故宋盛时若吕申公韩魏公富郑公曾鲁公司马温公桐木韩家子孙南渡后仕宦功业犹可攷见内附以来邈乎无所闻于四方闻曾氏有子孙在泉南数十年前北方曾氏有仕于南台者至泉南以世嗣求拜其家庙者庆厯从官莆田陈氏之裔孙旅为余云而今亦不可攷之矣及余归侨临川郡之大族乐侍郎史后人尚多而未尝见其谱王荆公子孙四十年前在金陵尝见一二人今祠下亦有一二人耳而晏氏之子孙莫盛于尚书八世之后乃有去为释氏若师吉者凛然思其宗家缉累其家世行事嵗月如此贤者之传固当有见于后世矣又闻王岐公子孙有官抚州而留居者其孙卒于外孙李氏家又得桐木韩氏之谱于其诸孙之留居临川者南涧公为之序者也故家之子孙数世之后虽隆替不可知余于晏氏之谱有不胜感叹者矣思古人于既往望乔木而遐思故书此而归之前史官虞集书
　　叶宋英自度曲谱序
　　诗三百篇皆可被之弦歌或曰雅颂施之宗庙朝廷闗雎麟趾为房中之乐则是矣桑间濮上之音将何所用之哉噫歌永言声依永律和声葢未有出乎六律五音七均而可以成声者古者子生师出皆吹律以占之葢其进反之间疏数之节细微之辨君子审之是故郑卫之音特其发于情措诸辞有不善尔声必依律而后和则无以异也后世雅乐黄钟之寸卒无定说今之俗乐视夫以夹钟为律本者其声之哀怨淫荡又当何如哉近世士大夫号称能乐府者皆依约旧谱仿其平仄缀缉成章徒谐俚耳则可乃若文章之髙者又皆率意为之不可叶诸律不顾也太常乐工知以管定谱而撰词实腔又皆鄙俚亦无足取求如三百篇之皆可歌其可得乎临川叶宋英予少年时识之观其所自度曲皆有传授章节谐婉而其词华则有周邦彦姜防之流风余韵心甚爱之盖未及与之讲也及忝在朝列与闻制作之事思得宋英其人本雅以训俗而去世乆矣不可复得老归临川之上因其子得见其遗书十数篇皆有可观者焉俯仰畴昔为之增慨序其故而归之
　　道园学古録卷三十二
　　钦定四库全书
　　道园学古録卷三十三
　　元　虞集　撰
　　序
　　庐陵刘桂隠存藁序
　　昔者庐陵欧阳公秉粹美之质生熙洽之朝涵淳茹和作为文章上接孟韩发挥一代之盛英华醲郁前后千百年人与世相期未有如此者也苏子瞻以不世之才起于西蜀英迈雄伟亦前世之所未有南丰曽子固博考经传知道脩已伊洛之学未显于世而道说古今反覆世变已不失其正亦孰能及之哉然苏氏之于欧公也则曰我老归休付子斯文虽无以报不辱其门子固之言曰今未知公之难遇也后千百世思欲见公而不可得然后知公之难遇也然则二君子之所以心恱诚服于公者返而观其所存至于欧公则闇然而无迹渊然而有容挹之而无尽者乎三公之迹熄而宋亦南渡矣干淳之间东南之文相望而起者何啻十数若益公之温雅近出于庐陵永嘉诸贤若季宣之竒博而有得于经正则之明丽而不失其正彼功利之说驰骋纵横其间者其锋亦未易婴也文运随时而中兴槩可见焉然予窃观之朱子继先圣之絶学成诸儒之遗言固不以一艺而成名而义精理明徳盛仁熟出诸其口者无所择而无不当本治而末修领挈而裔委所谓立徳立言者其此之谓乎学者出乎其后知所从事而有得焉则苏曽二子望欧公而不可见者岂不安然有拱足之地超然有造极之时乎而宋之末年说理者鄙薄文辞之丧志而经学文艺判为専门士风頺弊于科举之业岂无豪杰之出其能不浸淫汨没于其间而驰骋凌厉以自表者已为难得而宋遂亡矣中州隔絶困于戎马风声气习多有得于苏氏之遗其为文亦曼衍而浩博矣国朝广大旷古未有起而乗其雄浑之气以为文者则有姚文公其人其为言不尽同于古人而伉健雄伟何可及也继而作者岂不瞠然其后矣乎当是时南方新附江乡之间逢掖缙绅之士以其抱负之非常幽逺而未见知则折其竒杰之气以为髙深危险之语视彼靡靡混混则有间矣然不平之鸣能不感愤于学者乎而一二十年向之闻风而仿效亦渐休息延祐科举之兴表表应时而出者岂乏其人然亦循习成弊至于骤废骤复者则亦有以致之者然与于是执笔者肤浅则无所明于理蹇澁则无所昌其辞徇流俗者不知去其陈腐强自髙者惟旁窃于异端斯文斯道所以可为长太息者尝在于此也往年集承乏禁林陪诸公奉诏读进士之防于南士首得刘性粹中而奏之尝与论及此事后十年遇于集云峯下又尝及之而思见乎有以相发者又后二年以书来告曰我乡先生刘桂翁氏有学有行文章追古作者而年亦七十有四矣屹然山林其书满家而逺方无尽知之者因以得先生之书焉集执书而叹曰予知之旧矣而未获尽与之防也先生之言曰弱冠时犹及接故宋之遗老既内附犹用力于已废不用之赋论视侪辈无已及者及国家以进士取人未能忘情于斯世乃益究乎名物度数之故注笺训释之辞以从当时之所为而志大言髙不为有司识察又十年乃为古学而用意于欧阳子焉四方之求文者随而应之不知其沛然而无穷也此虽先生之谦辞要其大槩不我欺也嗟夫以文应时者虽有古今所取以为文者古今无有异也以髙才博识専业而肆志求诸昔之人者五六十年其应于今者合否不足论也吾故曰山林之日长得以极其力之所至学问之志専则有以达其智之所及知其背于涂辙之正者即有所不为知其可以传诸方来者则言之而无隠论古今成败无所蹈袭而出人意表观乎泷冈之麓青原之波不亦善于达本而遡源者乎集故极道夫欧阳子之所未易知而善乎先生之有以知之而輙及于予之所欲求知于欧阳子者而着之篇也先生之文凡若干卷诗若干卷已刻杂著记序铭説等若干卷方将刻焉而先生耳聪目明心识精敏出其所新得以为言者犹未有止也仆小于先生四嵗相望不逺安敢以齿发之不足而自弃于先生乎姑书此附诸篇末使观先生之文者或有取于区区之言而有所感发也夫
　　曹上开汉泉漫藁序
　　某蚤嵗游京师得见朝廷文学之士大抵皆东鲁大儒君子也气象舒徐而俨雅文章丰博而蔓衍从而咏之不足以知其深广极其所至不足以究其津涯此岂非蒙徂徕之间元气之充硕以发挥一代斯文之盛者乎老而退伏于山林想见其风采听闻其謦欬漠然其不可得者久矣曹君复亨以其先中丞文贞公诗文刻本所谓汉泉漫藁并续藁见示鲁无君子斯焉取斯能无百世之感乎近者又使其客危观以书相示曰是藁也御史府请诸朝廷而刻诸学宫者也民间未易多得请约其篇目小为字而刻诸家塾以遗子孙而传诸同志嗟夫为人子弟拳拳先世之书自非知为孝之道者不能也前集之序有之公之平生诗文当不止此门生故吏尚博采而附益之葢名言也且夫千江之波其水同原也千枝之秀其木同本也即一波一叶可以求水木之本原凡水凡叶衍沃敷腴者皆此原此本之所发挥不可选也岂得有所去取于其间哉是以有书以来旬日傍徨而不能对然而初得漫藁续藁时有从游临川李本伯宗者借读而三叹焉以为三百篇中夫子独取秉彞好徳之章以为知道葢非学问则不足以得其性情之正未可以言诗也其次则如唐杜子美之诗或谓之诗史者葢可以观时政而论治道也流连光景云乎哉于是辑其学问之所陈政事之所系别録之葢得百数十篇取而观之非无意于斯文者辄録其目以为记其为説盍亦在所取乎姑叙其说如此云耳至正元年辛巳四月十五日虞某叙
　　陈文肃公秋冈诗集序
　　大夫君子所以有誉于天下而垂名于方来者必有及人之政传世之文是故骚人胜客和墨濡翰以自悦于花竹之间欣叹怨适留连光景非不流传于一时然于治政无所关系于名教无所禆补久而去之亦遂湮没而已何足筭哉乃若受命天子临莅斯民禁奸慝消祸暴抚善良纾困厄防微杜渐于不言之先救弊塞遗于将蛊之际而怀恩服义者众卓然有闻宜无不传者矣及其逺也幼者渐壮而不及知壮者日老而不复记老者既徃而不复追遂使有志有为之成绩竟堕于无闻无知则所谓言之不文行而不逺者夫是以无长歌之纡徐短咏之激烈无以陈説其志意而感动其性情使夫人者手无可披之编口无可吟之艺于是声光风彩不能使人有所欣慕而感发于无穷者良可惜哉所以立行立言之不可偏废也如此昔世祖皇帝方混一东南之时遗老昔人建大事出大议功名各已成遂故佥省尚书秋冈先生陈文肃公自潜邸之旧持书省户画诺翰屏阅歴之久已专城千里于河山之间矣东南新归版圗名都巨邦佳山胜水遗宫坏苑江花庭草皆在所视履也区区亡国保御之所经营其形势未尽刬削消磨也新附之人救死扶伤于田里闾阎者疾痛呻吟未尽休息也新政未孚聚敛刻薄之説得行而皇上之恩徳未浃于遐陬也拘曲文史形格势禁而缙绅大人雅歌投壶雍容整暇示人以寛裕忠厚之徳意者未足以风动四方也山川能説升髙能赋茍无其人则何以哉天子于此时宁辍公于论思之亲宻而使徃来于江海之上其防亦深矣哉公以政事之余歌咏迭作有风雅之义焉公开朗岂弟衣冠伟如人望之如神明已神销而气化矣穷陋僻逺有不得见者闻其片言只字之传大有所感发所系岂轻也哉然公平生文章之出沛如泉源之发挥而波澜之无津譬如风云之变化而舒卷之无迹逸兴所发无复留藁是以素无成编今公之孙广东亷访使允文其副宪江东江西则公治郡之所在而英节之所树也至若金陵钱塘维扬凡公昔时惠泽风化之所及者公孙之观风问俗亦皆至焉然后公之诗文得于门生故吏之所诵习学士大夫之所传写官寺民舍之所题识当时名公钜卿家倡酧寄赠之所徃来随所得而辑録之得古律五七言及古乐府等若干篇増益家藏之所未备亲自校雠刻梓而藏之故家旧人之闻孙博雅有识可谓知所重轻先后者矣公孙既不以集之不肖早尝望公于下风俾执笔书公遗事与神道此编之成又使集附注其説使得而读之者庶有所发焉亷使忠厚而简易清慎而刚介所至为治不事苛文有法外意是以风操之所感发者非庸俗固陋之所知也然自歴中台久在江湖之上今又奉宣至意省察疲氓于炎荒之表而不辞者岂有他哉亷使之为治皆文肃之贻则而圣天子之所以期于亷使者其亦世祖皇帝之所以侍文肃之意欤至正元年五月甲子虞集序
　　李梅亭续类藁序
　　梅亭续类藁三十卷者故宋中书舍人直学士院寳章阁待制临川李公讳刘字公甫之文梅亭公自号而穆陵书以赐之者也先有梅亭类藁三十巷其家既锓梓而传之及内附国朝公之孙畯掇拾遗书而彚次之又得三十卷曰续藁既成帙而没后三十年畯之子积力不及其前人时犹欲节约次第勉力以成其志而求予叙其事云若积之所为犹有前代惓惓文献之余意葢亦可念可称者矣若夫乍起乍防于寻文之间俄忽之顷者岂复知此之为重乎按龙图赵公汝腾作公墓志公初有语纂闭户録理语书成皆燬于火然则续藁者亦公既贵之所着也夫公之在朝两为中书舍人三入翰林直学士院故内外制最多而乔行简李宗勉史嵩之三相之制尤为世所称道公始入蜀佐制司幕府先曾大父沧江府君时参议制司及行邉兴元实与公偕军事之画诺文章之徃来极相爱重二氏家集互可考见其再入蜀也厯守荣眉进緫漕事并緫蜀帅成都守本路宪四川都大卖茶买马等司凡八印军府僚佐各禀教令条治无不得所公之从容于政又有如此者当是时公所得图书輙以八印识之近时或散失民间予犹见什百于一二追忆吾蜀父老之言而难其烜赫者矣且公之文光采博赡文学之士莫不欲尽见以快其心目何待于区区末学而賛于一言乎而不敢违积之请者考公之遗书而切有感焉尝辨先丞相雍公采石事以为史书但言采石之功虞某与焉葢当时缪史有所佞也不亦欺天罔人乎又云魏文靖公了翁所着沧江府君墓志言其学问行业可为至论而隐徳潜美犹多逸遗尝欲叙次同行军秦陇时胜败大槩而不及为也先雍公之事着在国史炳如舟青千载不可诬而沧江府君经理蜀事有丞相之风而卒不得志于时帅多所遗恨其行事虽有可考二百年来山川邈逺陈迹无一可见予尝使渉其境瞻望凄怆岂复可思耶缅怀故乡是以不能忘情于公之言也故为积书之如此仍改至元之五年歳在己卯五月甲申雍虞某书
　　送杨生序
　　豫章隐士杨君显民至予舍有丽泽之乐焉葢尝相与三叹而言曰君子与天地同其体充达而无外而非固其形气之私以贪生也与圣人同其心悠乆而无穷而非局于意识之凿以执一也故尝观于旦昼之存而忽忽失于应酬之时者多矣又尝观于向晦之息而汨汨谬于梦寐之交者又多矣然则此心之神明此体之限量乌能充达至于纯一者乎他日其子原自吴郡还予问之曰子亦有所遇乎原曰有神医活人不可胜纪原从而问焉以为可教而谓之曰吾之学尝于中和之交静虚以待知一身之气来防而觉其散还也然后教之以脉络之所经井穴之所在识之于已身而无不熟然后以之察乎人之病者中于何经起于何所攻刺摩治而去之葢非常医之所能也又将往而受业焉予曰善哉子行矣君子学圣人之道而行之而有所弗得焉则学乎其道者必有所差矣法乎天地之运而有所弗合者则其所以行之者必有所不同矣学焉而无所得行焉而无不同然后推吾之所有而以治乎人达乎天下所谓执柯伐柯其则不逺者也予诵其言畧有合于予与显民所谈者故书以示之
　　杨贤可诗序
　　士大夫学于家业成则国家取而用之古之道也然业成而未用于世有其志而无其行事则以其性情才思寓诸吟咏见诸议论而已及出而见用则凡行事者即前日之吟咏议论者也説诗者引古人之语谓可以为大夫者九事山川能説登髙能赋其二也非其胸次素定一旦起而行之其何以哉始予在奉常贤可登进士第葢尝见之于琼林粉署之间英英乎其风采也濯濯乎其容色也浩浩乎其神气也秩秩乎其经画也后二十年予自禁苑归相见江上时宜黄之政告成苍顔映照有忧深思逺之意焉卧疴山中闻其佐郡临川以职事行县又得见之卓然明防千里纪纲益又以见儒者之效焉既而乃得见其初嵗及登科后诸诗藁叹曰非能赋能説之大夫乎噫仁皇帝之取士也集尝闻诸近臣云上每曰进士中得一范仲淹亦足副吾意明圣之心于戯逺哉首科最为得人御史中丞马伯庸侍御史张梦臣侍讲欧阳原功与诸君子皆赫然有称于当世吾贤可所居位虽差若未及然治县佐郡实有以及人所至未易及也追踪数贤岂晚哉诗中佳句刘飬吾之讃尽之若曰推其赋咏之磊落而见诸行事之明敏则引而未发故以书其后云
　　磵谷居愧藁序
　　磵谷居愧藁者崇仁先正粹斋先生李公所着诗也公讳进字野翁生宋嘉定十四年辛巳淳祐四年甲辰留梦炎榜登进士第仕至朝奉郎福建运管而宋亡隐居县东门之外种瓜植菊以终其身题其舍曰磵谷居所谓愧藁者自命其诗集之名也嵗在甲申先君自岭海北还至于兹邑尝携集拜公牀下峩冠褎衣意度闲雅故国之遗风俨如也集出仕而归省公已去世而磵谷之花木犹有存者及老而归宿草夕露拱木悲风不胜其凄然者矣公甥游绍雅集丱角与之游今亦八十矣乃出此藁相示公所改定具在集得而讽焉葢宋人尚进士业诗道寥落及入官又有不暇及者而南渡以来若陈简斋参政放翁陆公诚斋杨公擅名当世及其季年若曽苍山赵东林葢有追求作者之意而公诗真率调畅简散深至兼诸子之长焉至其暮年之作深有乐天知命安于所遇者可谓感慨系之矣卷中有送虞连州诗为我大父尚书公作者也然则尚论事契葢有徴焉绍雅欲识其后谨识而归诸游氏云
　　送杨拱辰序
　　庐陵杨拱辰自金陵归道过陵川之上而告予曰建炎初金兵至建康守臣降我五世祖父以郡卒死之郡人收而诸南门之外明年朝廷旌其节赠直秘阁又赠徽猷阁待制谥忠防立庙墓侧官二子赐田庐陵子孙世守之仍改至元之二年始克往拜墓下葢自国朝以来前代忠臣之在祀典者有司尝以诏书祠之而庙旁之父老犹能相传其遗事称道之犹感愤有生气护戒其墓道樵牧无敢至者知拱辰是其曽孙特相慰抚顾庙貌古老宜少加葺规再往而经营焉明年春且东行故为诗以送之曰一襟寒碧忠臣血二百余年翳草莱故国丘墟遗庙在荒城霜露逺孙来黄鹂碧草无时尽白日青天后死哀亦有先祠临采石每曽挥泪櫂船回葢予先丞相忠肃公亦赐英烈庙于采石庙久不存而祠堂在广济寺子孙往来江上必省拜题壁以识庙有两碑一碑防为隣观女道士所取尝使族人求之不可得一碑仆前当涂守覃怀薛公超吾起而树之其髙义如此故并及之必有闻风而起者拱辰其往哉
　　新喻州丁士英举遗逸序
　　国家举遗逸之士集得于见闻若保定刘梦吉先生数聘之至为太子賛善终不为起许州赵某公自隐士起官至一品京兆萧临川吴先生皆至二品其学术徳业之足以树立有益于人之国者士大夫知之无所容私言于其间也近嵗汴梁吴彦晖起家待制犹未肯一出朝廷之待遗逸遗逸之自重葢如此今仕者布在班列以千万数计崇卑于分寸之间亦独何心哉圣天子思广先朝之意幸嘉惠山林特降明诏使有司举遗逸御史部使者得察而上之其所以敦尚风节抑侥幸义至正恩至溥也愚也退在田里游士过客不及其门无所知于外事伏而听之未闻有举者葢必有之而未之闻耳新喻守李侯仲英竒节之士也周察于其乡得丁士英氏以应诏吾闻丁氏于其邦世修进士之业故宋科举盛时兄弟八人同时六人举进士其二人又特奏名子孙世科不絶自归国朝犹守其家学士英既罢举教授其乡族而其家子弟尤能文邦号多士葢难为贤而士英以明爽卓异见称诚可尚者哉夫士君子知守经学行艺则不必求知于人非有髙识泛然不足人亦何从知之有司之吏租赋刑狱期防文书承奉上官不以私意累其心者犹不暇荐士况念虑纷扰患得患失于毫厘之间者其暇念及于邑士以荅明诏于万里之外一州之小乎故书之以为序是以渝之举士不可以不记
　　洛阳杨氏族谱序
　　嘉议大夫南雄路总管兼劝农事杨益以书抵临川告诸前史官虞集曰昔忝同朝俱扈从上都尝以洛阳先茔之碑为请亦既大书而深刻之矣又虑夫子孙之南北宦游不能以时至墓下乃书为谱锓梓摹之子孙胜衣以上各受简而藏之虽逺且久不忘其初而他族无以间之也或千百里之外数十年之间适然相遇各出本而求之昭穆长防之序不乱也一本之初不失也请为之序云洛阳之杨由金中京酒使某壬辰兵北渡没兵中中京生某举家避地平阳事定还洛修旧茔而定居焉紫阳杨先生奂然为河南转运使辟为幕官生南阳府判官某子四人益某某某益歴宪司御史南行防御史除广东宪司经厯任奉训大夫防圣营缮司大使日赠南阳公为奉训大夫礼部郎中飞骑尉洛阳县男转朝列大夫户部员外郎再赠朝列大夫自礼部升秘书少监自飞骑尉加赐骑都尉自洛阳进封农伯益出守南雄官嘉议当封二代三赠南阳公为嘉议大夫刑部尚书上轻车都尉农郡侯而南阳之父某赠亚中大夫河南府路总管轻车都尉农郡侯而昆弟子孙姓名以次序列于谱云按杨氏自唐叔虞为诸侯后世有为大夫食采于杨而受氏汉初赤泉侯喜着见于史及三世四公以名节盛徳世承清白子孙遂以众多而皆望华隂矣其后族人益蕃遂有四院之谱所谓华隂闽蜀浙者也洛阳去华隂至近或者洛阳之族其华隂之裔乎洛阳之族遭时丧乱死徙北方而卒能自归于先茔之次岂无天意乎再世封农而益有民社之寄别族为谱自中京君始以其所可知者而言之所以信于其后世子孙者也故为书其端云
　　送常伯昂序
　　古者仕不出其乡去乡国而逺出者其为使于四方者乎使事毕而还归无嵗月之淹父兄亲戚之久违也今则不然薄海内外皆吾圣天子之疆宇虽岭海之极际相去万里殆若户庭然宜其腹心之所寄耳目之所托气脉通贯情意孚浃痒疴疾痛无不毕达绥辑妪煦无不覃及是以仕者不知其逺焉且为之士者修学于已于用无不周受命于天于行无不可彼惴惴不肯出户限逐逐求龙防之登者亦岂君子之志哉常伯昂氏防从其父自中州仕于江乡诵诗读书翛然一室不妄交接父之仕国众人或不识其面而名士大夫则识之稍起受郡府之推泽治其文书虽非所好而守身徇道信于上下茍有可以及人者从容视防不使上有失而下有怨焉此可望之贤也去年明御史知其为人而荐之观风于江右者又皆以为然将资用于幕府而广海之濵以乏才为请奉檄云迈畧无不足之意非知学者能如是乎吾闻逺近海岛之人参错奔走以货交于中国者南海一都防为之喉襟焉富庶淆杂亦非他郡之所能及则容有孽牙搀抢之生治之之方平易则足以得其心明慎则足以察其隐整齐法度而无所暴则足以防其微别白是非而无所私则足以辨其慝从其欲则易肆拂其愿则易狂几微之间毫髪千里权度之则以简御烦岂有外于腹心耳目者乎简书之暇制其变于画诺之际先其谋于筹思之时推其原以捄其失定其本以持其久尽思广忠绰有可为者伯昂其勉之耳目者上下之通也有美名者必本于实有髙翔者必谨于下未见其逺且缓也况伯昂亲切于耳目之近者乎

　　道园学古録卷三十三
　　钦定四库全书
　　道园学古録卷三十四
　　元　虞集　撰
　　序
　　送李敬心之永嘉学官序
　　宜黄李君敬心作石城教谕建昌州学正常熟州教授皆得故翰林学士临川吴公之言其家居作其邑之学吴公又为之记今年赴永嘉教授思欲得吴先生言邈乎逺哉不可得而闻之矣乃辞亲戚于乡登家人于舟而后东行百里而有求于不肖者之言嗟夫予岂有易于吴公之言哉然而别十四年之逺居相去之近而不得一接于顔色以观其学行之所至而将何以为言哉大抵吴公之意以敬心天资之敏龆齓而记诵于诸经家学之懿既长而不流于俗学欲其深明于圣贤之遗经不欲其为浮靡之文以干禄仕欲其修君子之行不欲其从卑茍之术以趋势利其卒章也必以言忠信行笃敬而勗之至以已之为学者为説世岂复有斯言哉稽诸其文自丙辰至于今二十有五年矣吴公求其明经也经既明矣吴公之欲其修行也行既修矣吴公之所以望其忠信笃敬者当有诸其躬矣今以是而教人舍此将奚适乎吾故曰昔者求以尽乎已今者将以推乎人岂有易于吴公之言哉是故天下之言学者其端多矣必欲求于圣贤之域舍此二言者虽有过人之才超世之志有不足与于斯文者矣昔朱子在时永嘉之学方兴意气之轩昂言辞之雄伟自非朱子孰足以当其锋哉自是以来以功业自许者足以经理于当世以词章自许者足以风动于斯文至于六经之传注得以脱畧凡近直造精微如薛常州春秋等书实传注之所不可及而足以发明于遗经者也山川文物之美遗风流泽之传彬彬然济济然诚杞梓之茂林而凤麟之灵囿也教之之道无以忠信笃敬为庸常之言深求吴公之意而有以激劝之则学者之于斯道也岂不有可望者哉
　　翰林直学士曾君小轩集序
　　昔在至元大徳之间天下大定天子方与民休息中外晏然可谓熈洽之治矣武皇帝入纂大统当富有之大业圣明于赫盛莫加焉方是时也国家丰裕府库充斥封爵并建于公孤而不摄锡赏下逮于暬御而不匮而秉钧轴者多练事而袭故安常而厌动慢防之习见焉于是有智力过人者欲见于有为以功名自许招徕才俊采拾论议一言悟主风采震动立尚书以出朝廷之政治天下之事中书之署仅同闲局居其职者俛焉食禄而已于是新任事执政者各献其能以佐君相不次超擢以建事功政令日出震耀竒伟其大者如作中都改楮币复泉布责郡县吏以九载黜陟之法而考功之职兴焉武公曾君葢初自逢掖超拜翰林直学士而专任考功一司于天官矣明年政归中书考功随罢益初竟归庐陵时年三十有九后若干年而卒卒之后二十有三年其子如辑其遗文相示以为益初在朝时予方为学官与之同朝者也是以来徴文以序其端予闻益初甫四五嵗已通文字善属对机敏防出稍长徧渉经史尝与其弟巽初相对背诵韩退之文竟日终卷不止庐陵有文士宋之既亡习尚竒变益初独能不然凡为诗文舂容幽逺有昔者先正之遗音焉其拟古人表记赋颂之属葢以词学自期稍起试有司为郡县教官用防调桂林録判皆不屑也早游京师声誉日起于诸间遂登显仕当至大时封拜滂沛故代言之在藁独多考绩职专故画一之公牍具在则所谓春梦之録者君子不得不为之一慨也乌乎武王升天于今葢三十年今圣子神孙继继承承人才辈兴治道新盛而吾益初不及见之矣昔集承乏于文史之间尝从禁近见丞相楚公之子二人而当时执政及诸贵臣人家【阙】
　　闻矣近时复置考功而予在荒野亦不尽知其説观于益初遗文之有传亦足以见当时之事九重清闲之燕或有观文学于先朝尚有徴于斯乎哉
　　曾撙斋縁督集序
　　縁督集者故宋徳庆太守曾侯丰防度之文也侯抚州乐安人登乾道己丑进士第积官至朝散大夫至参知政事真公徳秀防尝学于侯侯没真公志其墓石纳竁中不得见而侯之孙焄以防补官歴鴈茶海口两监镇调平江府节度推官则由真公念旧而推引之也二百余年而书亡国朝元统初今监察御史前进士燮理溥化来监其邑询求其乡之先生蒨人得其族谱两卷故翰林学士吴公之所叙也又命侯之五世孙徳安购其遗书得今集二十卷将刻之而燮君召拜御史书未及成后三年徳安求予叙之按乐安未置邑时地属庐陵之永丰其先在唐末五代时有异人善相地者为之而子孙果蕃以盛如其占江乡好事者人人能道之往观者至今车辙马迹不絶于其里其显者则莫盛于徳庆矣侯方未第时自着其族谱叙以为逺不及温陵宣靖公家父子福徳功勲之盛近不及南丰子固兄弟文学名位之着慨然有自愤之志不一二年遂防名大廷其志亦宏矣哉予得其所欲刻者而有以见之其气刚而谊严辞直而理胜其有得于易之竒诗之葩者乎取譬托兴杰然不溺于风俗山川磅礴雄伟之气葢有以发焉夫物之精华久而不防则有神明之助者矣一编之书独发于五世诸孙之手殆非偶然也徳安能儒能医则文理之美隂徳之厚尚有以昌其书者乎侯登科之年则我先忠肃公入相之嵗俯仰今昔故为之书
　　范左司松溪诗集序
　　故宋左司丰城范公松溪集六卷公子徳劭以为公所著述甚多遭靖康建炎兵火所存惟此而已并述公行事一篇附其后其九世孙申如以其郡士熊昶书来告曰郡人至顺辛未进士熊爟宰畨禺令申如以松溪集来为刻梓而传之昶为来请畧叙其始末公讳濬字舜文生元祐己巳徽宗时行三舍法公自县学升洪州学九年贡辟雍政和八年戊戌改重和上舍及第调抚州仪曹又调福建提学司主管文字提学司罢宣和四年还官太学以幸学恩转文林郎七年授防州仪曹改节度推官佐幕防有政金廹宋南渡郡兵盗公公治之有方绍兴四年以荐者改宣教郎知建州欧寕县有治迹既满县人争留之太守魏某以闻召见除兵部员外郎歴舍部户部枢宻院检详尚书右司郎中迁左司郎中兼中书省检正与时宰秦桧议不合求去除知南劒州至官迄祠二奉【阙】至主管玉隆万寿宫绍兴二十二年丁父忧后三年卒官至朝奉大夫云松溪集诗文皆南渡后所存者往往哀二帝之北狩愤王业之偏安其上致剳子论言之要以为不当如三国之纷争当如帝王之吊伐其献防先内治而后用兵以祖宗之徳意感激士大夫去政之所以害国蠧民者而一归于仁可谓正议也已而丰水旧志及今翰林直学士郡人掲公傒斯所言胡忠简公论王伦剳子葢出公笔而胡公以为公亲老疏上必有危祸而自上之遂南迁当是时泸溪王民瞻送之以诗言颇激切犹中危祸使桧知出于范公之笔则公之祸可独免乎而行述上之公与桧有旧桧曰舜文领取从官去可也何用多言然公遂去国矣桧虽未忍致害于公而公不自安而家居终身君子之祸亦惨矣哉夫食人之禄则不敢内頋其私此公所以奋笔而不辞知其必堕危祸不忍弃其亲朋友之厚徳而区区以声名祸福计较者恐非二公之心也孔子论殷三仁又言伯夷叔齐求仁而得仁葢言尽其心尽其分而无所计较于外者也范公之草防胡公取而上之庶几君子之道焉是以不可不表而论之也至正元年辛巳九月前史官虞集序
　　送朱徳嘉序
　　周子之教学者曰志伊尹之所志学顔渊之所学先儒之言曰立志以明道希文自期待明道之学顔子之学也希文其志伊尹之志者乎昔者仁庙以世祖皇帝之遗意设进士科以取士某尝闻之时宰之言曰或谓进士取人多而得官速且病其无实效也仁皇曰千百人中得一范仲淹斯足矣然则得希文斯得伊尹矣圣神之见岂不明且逺哉然自此科而进者凡七举而小辍其为人也或显或晦或升或沉命则有不齐者焉今扬于王廷尚多首科之人精神之所感天人之际固如此夫今年圣天子下明诏复进士科而乙亥乡贡之士盱江朱礼徳嘉始以诗经举于乡已而就校官之例来兹邑秩且满而明诏适下某乃为之言曰当始议科举时某承乏奉常畧闻其议论之末有云明道欲取天下之俊秀聚而教之京师其成者散之四方以教其人葢一道徳而同风俗之事则无患乎异端旁説或得以出乎其间使圣贤之传不明而天下不被其泽者也是时廷臣欲有由答得意而患夫其道有待于悠久也乃定取士之法其书必曰易书诗春秋礼记其道必出于尧舜禹汤文武周公孔子其学之授受必由乎顔曾思孟周程张朱以为论定而不可逾越者也然则如此而得士焉而用之则必有以希文自期待而达于伊尹者出焉惜乎趋而应之者仅以为入仕之途及其得之俯首所事不过众人之事而已使説者得以为辞岂当时之意乎今既辍而复兴圣明特达之造群贤賛襄之美岂徒然哉老病衡茆无复闻其万一徒以昔之所闻而为徳嘉言之易书诗春秋礼之为经五儒者葢莫不欲通焉汉之专门名家则亦已固矣而先儒之説曰先通一经而明则余经可得而通也既而又有言曰论语大学中庸孟子之説通则诸经可得而通矣此皆要言也国家之制通问四书之疑而各明一经之义如此而学者其于文义固不待言施诸有政何可御也所恨者各奏其技以应之有司者随其所得而取之是以失之于昔而不可不勉于今者也就令有司者以虚文取之而吾党之士其为学也则不可以苟焉也已矣吾见徳嘉之治斯校也旦暮坐堂上与诸生説经缉文井井有序而不倦县长贰待以賔师之礼而不敢防暇日投壶雅歌以为乐及观其退处于家父母皆髙年而康宁饮食起居有节妻子严畏而和敬果有得于所习之经也乎观于孔门弟子之记载圣人之于诗独数数而言之爱其子言之于子贡子夏言之本之以思无邪推至于专对授受始末周至沛然孰有盛于诗者哉徳嘉之以是书进也推之家人父子之常而达诸天下国家之大以其易直子谅之意而行之言论咏歌之间雍雍乎沨沨乎使无所廹切而意已独至岂无以发挥盛徳之至者乎仍改至元之六年十月十五日雍虞某叙
　　送乡贡进士孔元用序【有诗】
　　嵗庚午殿试后集与阁学士阿荣存初候见直庐存初慨叹相语曰更一科后科当辍辍两科而复复则人才彬彬大出矣又叹曰荣不复得见公犹见之应之曰得士之多诚愿如存初言方今文治兴隆未必有辍贡理存初国家世臣妙于文学在上左右华年方殷斯文属望集老且衰见亦何补耶又叹曰数当然耳问何以知之弗荅也后三年集归田而存初有玉楼之召乙亥果停贡今嵗圣天子科诏兴贤一一如存初言犹愿此举得人亦如其言则区区畎畆之愚诚也临川素号多士前七举进士者予弟仲常与黄餋源同年张国賔予校艺南省所得罗友道予忝读卷时所奏也今年临川之士预荐者六人前此未有如此之盛者元用阙里之系清江三仲家之传曾子白南丰之后刘良甫墨庄公是公非家子孙当汴宋极盛时皆文学知名大家去之三百年而有子孙并荐于今日徐国基之髙大父尝为试官得周益公程文题之曰此有公辅之器时以为知人涂自昭张直方皆再举直方尤老于文学者六君子之世业积学岂苟然侥幸于一日者哉予以州里耳目之近以推其逺而未知者则彬彬多材之出其徴讵不可信哉元用质粹而文髙与子白皆予素所期望者行省将歌鹿鸣而劝之驾元用亟来山中为别其意尤古乃赋诗以饯之并寄诸君子云明诏兴贤第九春临川今荐六贤人南宫入奏催廷对砚影龙旗墨色新青田千仞妙髙防天挺清明不世才化鹤能来尘路絶芒芒骄莠欲谁裁临川经学迈前修摹进遗书几驿舟天上鸿儒多雅识春明劝讲达宸旒
　　饶敬仲诗序
　　予归老山中习俗嗜好不留于胷次独与幽人雅士咏诗读书尚未能忘情焉四方之君子念其衰老不鄙而枉教以饫予之欲何其幸也前年饶君敬仲遗予五言长诗凡百韵陈义之大论事之逺引援于往昔圣贤之业铺张乎一代文章之体纵横开合动荡变化可喜可骇可感可叹及观其他作往往不异于此而此千言者尤足肆其驰骋云尔问其学所从出则尝从乎临川吴先生游宜其所闻过于人也逺矣尝著书一编述山水之情性吴公亟称之首为之序以传于世夫山之行重峯峻岭奔腾起伏势若龙马亦或以广衍平大为胜水之流惊湍怒涛吞天浴日莫穷涯涘而亦或以平川漫泽纡余清泠以为美不可执一而论也盖其脉络贯通首尾相映精神所在随遇而见是以能极其变焉敬仲得此于其心以托于吟咏之事故能若此何其快哉昔李阳氷喜篆书自以为有得于日月风云山川草木动植之体敬仲之诗得于山川亦何竒哉然吾晚嵗足骎骎而视茫茫也山水之间济胜之具顿絶维有端坐絶物使善歌快诵于清风明月之际亦足以慰吾之寂寞也乎故为题其篇端云至元已卯二月朔旦邵庵虞集序
　　渔樵问对序
　　元统癸酉十月集自禁林告老而归中表父兄岿然独存者唯吾溪山翁一人而已闲居食贫无以为乐恬憺之极赋诗以为娱友人易涛命其子升辑而録之数年之间不觉成帙翁之子宗蕃请题以名集曰翁之世大父安抚公钓游之所曰渔墅而集之故乡人有识之者曰此青城山中樵者也宜题曰渔樵问对至元庚辰四月十五日虞集叙
　　送吴尚志序
　　今年明诏复进士科外有司将取乙亥所贡士而劝之驾焉而盱两乡贡进士适皆在兹邑其一人曰朱君徳嘉其一人曰吴君尚志也乃孟冬朔旦予与邑大夫士与二君登乎邑之北山而赋焉防者十数人莫不举酒相属于二君以望其决防于大廷矣明日徳嘉告予曰尚志有求赠言于子之意予病退于野学日以困何以为子言乎然昔者窃闻设科之意所望于君子者甚重也三十年间其见用于朝廷者固不少矣然而一日得之而为禄仕焉明经之学不达于行事陈防之善皆付于虚文区区绌徇于吏俗此固众人之所疑君子之所叹朝廷之阙望而科目之所以有间也乎方今圣明在上文治大兴沛然有制礼作乐之盛朱君以诗进吴君以礼进其必出而有合于当世也乎且礼之为经仪礼十七篇有司不以为问所以取士小戴之记也四十九篇虽记载之文不一而子思曾子道学之传在焉是故不学此则易诗书春秋未易可学也且夫尧舜三代之遗説天子诸侯大夫士之成制吉凶军賔嘉之具物虽或残缺参错然舍此几无可求者焉必有制作以复先王之旧宜必有攷于兴革而举错之者矣是岂尚可以取应得之于一日遂忘其事于他年者乎昔者顔渊有问于夫子而从事于视听言动之目亦曰礼而已矣至乎为邦则虞之乐夏之时殷之辂周之冕岂无其具乎内圣外王有道有器夫岂可二之哉吾故以为学乎礼者又当先于诸经者也何也以其学而修之者即可以举而行之者也然则可以付之空言乎哉吾闻之圣人之教其子也学诗学礼而已尔集是以命弟子学诗于徳嘉矣然则学礼者其将求之于尚志乎子之乡有前进士江君学庭者礼士也谢君子顺诗士也于予有文学之契焉试以吾言而论之乎
　　送李栋伯髙序
　　临川李氏有活人之隂徳至其诸孙质美而业儒乡人君子多称焉今年二月李来居月余予为着君子堂记以勉之后一月其从弟栋又来而云将游学于四方也夫子弟生于隂徳之门譬诸草木生乎沃壤其所因者厚矣然而嘉谷芳草之生有待于人力非若稂莠稊稗易于蕃茂也是故闲之防之而保餋之父兄之事也扶之持之而匡直之师友之功也故有内外之辨而无逺近之殊矣嗟乎径寸之珠不鬻于三家之市千里之马不试于山径之蹊栋之隘其闾而欲有所观乎四方岂非内视而有余者哉昔者君子将观于防通以行其典礼岂非有志者乎栋尝学诗乎诗曰芄芄黍苖隂雨膏之言欲其润泽长飬之深也又曰芄芄棫朴薪之槱之言有成材人将用之有不待已之求也又曰蒹葭苍苍白露为霜葢言其时至而器成则其所至亦逺也乃书以赠之
　　熊万初旧雨集序
　　熊君万初与仆相识十余年始得见其旧雨集观其与吴学士书问古文尚书知其能守素学不事浮靡出真见而无茍从端慤有规矩新学小生未之能及也杂著本理而敷鬯诗赋亦雅而不阿皆未易及也仆至郡少俊之士多不鄙来见问之多出万初之门虽其后更他名师而笃实有质行多吾万初所启也然则文岂足以尽知吾万初哉
　　医书集成序
　　医之治人疾也砭以鑚灼其肌肤酷毒以攻害其腑脏非有顺适之快甘和之美而不爱千金重币以求其厉已者而甘心焉诚以其疾苦之加死亡之至有甚于医之所用故也故曰不得已而用之犹国家之用兵与刑也圣哲之为治岂忍使残忍之伎以劓刖而加诸血肉之躯使勇悍之夫操杀人之器以跳梁击刺以为功也固将以禁奸慝止暴乱以安良善而致治平云尔是以兵有兵书刑有刑书然而叔向不满于子产赵括一战而亡君者诚以执书而不知用其害有不可胜言者也医之为书古先圣神之言而仅存于今者素问难经灵枢甲乙之类而已古书竒奥世逺不无缺凿难解者多矣张长沙之书学者重之几列于经后世之説者众若成无已之不谬于防要者或寡矣千余年后继而起者其河间刘守真乎而其言亦古奥世俗浅俚非儒家深于文字者亦未易尽通也寥寥数千百年天下万方之国生齿之繁何可数计而传其学者又如此则医之为道人之为生不亦殆乎且以近世论之士之生于东南者气质柔弱腠理浅疎鱼肉菜果粳稻之食短味而少力土薄水浅炎蒸湿沮易以中袭故其人多畏忌而慎攻伐是以医者之用药每尚温平至于疑似之间依希以尝试虽其谬误均为杀人然谨慎循持犹可以渐理故説者曰得其道者为治病悮于前失者又须治药病虽已失所幸其药势之缓犹或可为也中原至于北方风气坚劲禀受雄壮饮食充厚肤理严宻大实大满之疾常常有之为河间之学而得其传者胗脉察证真知邪之所在一决而去之可谓快意而通神者矣而其时东垣有洁古老人用药至详实尝以固根本为重非惟法当宜然而亦可以救当时一偏之矣我国家混一海宇地气周流无有间隔然而东南之民柔脆如故而富完安乐之久奉养之厚欲乐之纵则中州北方之人不如昔者亦有之矣近世乃有勦用其法以自夸不足以深知刘君之防而究其法一切从事于苦寒疏利之剂抵掌扼腕以为神术今夫杀人者死伤人抵罪有国者莫之能易也若而人者操杀人之具于顷刻之间而莫之禁亦独何心也哉噫非书之罪也譬若治平之世或草窃生乎其间为政者或一夫之力治之而有余或千人之众讨之而可定的知贼之所在而用吾兵焉则贼除而国安矣今也虽有小冦而遽出重兵以讨之初莫知贼之所在于是元气伤而本势虚虽微贼反足以成其势而猖蹶者有之矣贼虽去而本势随之以尽者亦有之矣尝有及吾门者谓尝治某人之疾葢用大黄朴硝数斤煑以大酒数斗而饮之一夕疾良已又如是者饮之数日疾乃已予斥之曰古人服重剂疾去止后服且分两少于今日权衡多矣虽牛马岂能饮如此汤剂乎予后迹其所治者皆死古之人一汗之速犹恐促其年若用药如斯人者残忍可胜诛哉予闲居病此久矣而未有发予之论者防稽处士费无隐来山中退然有不自足之意恻然有悯世之深心自修若不足而惧无以及人也故亦好医焉尝问其所为学则曰临川之金谿有三十六峯者古僊真人之所游也其下有邓君文彪者不乐家居而好修真之事尝去乡里适吴越之郊有闻其风者筑室山水之胜以留之其徒苦挽之以还其乡乃以暇日尽攷古医经彚而别之三十有余卷命之曰医书集成数十年而后成攟拾离合该博参互其用心亦勤矣邓君忧医学之失传而人生之不遂葢同于予心也修书之事无隐亦与闻焉邓君字谦伯号无为子书成而化去无隐治其丧如礼又经纪其家独寳其书以传示诸公间南行御史防侍御史张公起岩见而悦之曰子宜得蜀郡虞伯生氏之序则当助子刋行矣后数年始能来为予道之嗟夫昔之为方书者先列其经络以见其病之所在随而见其治之之方其后又有内因外因不内外因之目而条列之而言病者无遗处矣兹书也乃自颠至踵分列百骸而以病系之观其病之所见轻重大小无不尽在即其条而后观其受病之经所因之故一经一纬可以互见亦著书之一法云学不博不足以尽其艺为医者尚有攷于斯文




　　道园学古録卷三十四
　　钦定四库全书
　　道园学古録卷三十五
　　元　虞集　撰
　　记
　　王文公祠堂记
　　至顺二年冬中顺大夫抚州路緫管府达噜噶齐塔布台始至郡时守以下官多阙侯乃以民事为已任先事而忧恻怛周至平易之政人甚宜之雨旸稍愆若致自已且备且祈得不为菑嵗丰时和郡邑安静则求其所当为者而尽心焉明年故翰林学士吴公澄就养郡中过故宋丞相荆国王文公之旧祠见其頽圯而叹焉侯闻之曰是吾责也乃出俸钱命郡吏董某譂某儒学直学饶约掲车使经营焉乐安县达噜噶齐前进士锡哩布哈兴国路经歴前临川县尉张与郡士之有余力者各以私钱来助经始于某年某月某日以某年某月某日告成侯介予从子宣传其事于石按郡志宋崇宁四年郡守田登为堂于守居之侧肖公像而祠之淳熙十五年郡守钱某更筑祠而象山陆公九渊为之记公故宅在城东偏盐步岭有祠在焉作而新之则侯用吴公之言也郡人危素将重刻公文集吴公为之序既而吴公殁侯是以徴文于予也呜呼昔人之言曰周公殁天下无善治奋乎百世之下必欲建立法度以尧舜其君民而又得君以行其志则未有如公者也况乎冰霜之操日星之文卓然命世之大才者乎陆吴二子之言既足以极公志之所存今昔不足于公者又有以尽破其偏私之蔽而世俗口耳相承之议遂无复容喙于其间虽公复生亦将怃然于斯可谓千载之定论矣然则今侯新公祠岂直为观美也哉世之从政果如陆子所谓出乎老氏之绪余者乆已鲜矣而波頽风靡之中求如公之所谓因循所谓流俗而不足与有为者亦且无之安得有如公立志操行者哉亷耻道丧士习愈下表而章之使人士拜公之祠瞻公之象诵公之文考公之行以求公之志而有所感发焉则贪者可以亷懦者可以立矣其于人心风俗岂小补哉若夫其所以为学者陆吴之言备矣学者尚有考焉乃作迎享送神辞以遗之其辞曰天高日晶百世之师野水秋云悠悠我思澹澹荒陂晨曦载晖言采其芹迟公来归山川出云无往不复草有零露在彼灵谷寻穷于原亦企于石父母之邦庻几来食盈庭之言匪今斯今邦人之云式究予心作者之兴实命自天哀哀民生何千万年
　　南丰曾氏新建文定公祠堂记
　　君子之欲行其道者时王之制有所不得为则推其法意之所得为而为之此圣贤所以无不可行之时也昔者诸侯之国其昆弟子孙得以公族为大夫为士有田有禄以养之国有宗庙世守其祭祀百世之子孙祭于大宗五世之子孙祭于小宗而祖考之神灵盖有所归矣后世贵为公卿而无国邑惠泽无以徧及其族人君子原本而充类尽然伤其心是以有置义田以待后人之冠昬丧祭者矣宗庙不立祭享无所君子思贤贤尊尊亲亲之道而不得有所为焉于其贤者则縁夫尸而祝之于社之义而致其意则亦庻几而已南丰曾氏自鲁国公有六子其显者三人文定公子固最贤子开之文如其兄而子宣最贵子固之学在孟子既没千五百年之后求圣贤之遗言帝王之成法于六经之中沛然而有余渊然而莫测赫然为时儒宗其文章深追古作而君子犹以特公之一事云耳鲁公没时公弱冠未仕也家甚贫嫁孤妹九人必得其所奉母夫人至孝老死不衰盖其根于天性者纯明得于经学者深至所以行其道者众人固不识也是以官爵不过于郡守奉入无逾于常僚然犹悉其赀力置义田于临川郡城之后湖与属邑金谿之南原立为规约以惠利其族垂三百年矣此所谓能行其法意于可为者乎不然何其能乆也今其族孙元翊以其父正子之遗命作公祠堂于后湖之上使其族之人食焉而思其本居焉而敬其身则公之遗意虽去之百世而乌有终穷者哉乌乎公之至元翊八世矣于庙则已逺于社则已疏即其所遗田而祠之使羣情之涣者有所萃也不亦可乎元统癸酉祠堂成适予自京师归临川来求文以为记故为书此俾附诸义田规约之后而刻诸祠下云十又一月一日雍虞某记并书篆
　　奉元路重脩先圣庙学记
　　我国家龙飞朔方奄有中夏世祖皇帝既定大统人文聿兴学校之设为急先务奉元本京兆汉唐故都地望尤重是以分镇于陜者平章亷公某参政商公挺平章赛公某佥省严公某先后作成宣圣庙儒学于郡东南有礼殿二门其东西庑为从祀之舍后有讲堂有石经之亭唐人石刻附焉仪门之外有斋宫外为都宫有櫺星门此其大略也时东平徐公琰方为行省左司贠外郎实记而刻诸石则至元十三年丙子之嵗也其后陜西行中书省西行台皆治奉元有司校官治庙学无敢阙失防嵗荐饥勿遑缮葺仍改至元之二年嵗在丙子扎实特穆尔布哈为行台御史乃建言曰今嵗事有成民汔小康礼义之教需此焉出嵗行六十时其复矣以更治庙字为请且其説曰诸贤从祀庙庑嵗时之奉其与享焉非请益受业而皆绘以侍立于爼豆之设未便请如国子监庙制皆塑像坐食为宜台端唯而从之相继以就其功者则御史苍闾李伯述何执礼李中蔡明安岱尔诸君子也于是陜西行省西行防各率其属出俸以为之先豫王王相府巩昌帅府齐哩克屯田二緫管府下至郡邑之吏好义之士闻风劝助者相续四月命工度材各给其直工佣之费稍廪之给凡为钞贰万缗如民间之通工易事无官府之扰是以明年八月告成而民不知有是役也四年二月官又给费脩石经廊庑五年夏御史李中又计学廪之赢脩神厨仓屋更衣之室及提学官廨冬御史蔡明安岱尔更建櫺星门是年李御史巡行西道得豪民所侵学田五十余顷刻石着其疆畔租入之数以畀之学官六年御史爕理溥化司廙以为学校之政既脩风纪之效为大使学生姜硕以其事来徴予为文以为记噫前有徐公之文在集何敢有所纪载于其后乎而二君知集之先雍人也集其敢不为雍之父兄子弟颂宪台君子之美而纪其成绩推本关陜道学之自以成诸君子作成人才之意乎集闻之兹土也昔者周公尝治而教之矣礼乐其具也出之于宗庙朝廷之上行之乎学校井田之间因其秉彛好德之懿而咏叹夫天命之不已因夫卦画示人之蕴而发挥乎变通之无穷致严于闺门袵席之防而推至乎天地神明之着致察乎时物衣食之末而究极乎辅成化育之功耕禄之均施之四海而无不凖也祭祀之达传之子孙而无不保也三代以降人文莫过焉世降俗易仲尼犹有不复梦见之叹而况于千载之下乎汉唐之遗迹无复有者又何有于教之可言邪昔二程子得周子之传而起于洛邵子在焉横渠张子特起关中其学一原也而尤有意于制作之事焉程子之言有关雎麟趾之意而后可行周官之法度此周公之遗意而张子之志也与正蒙之书学者受读订顽之铭推极乎事亲事天之诚而程子以为其脩辞之不可及其勇知之所造非振古之豪杰孰能与于此而其言曰贫富不均教养无法虽欲言治皆茍而已议与学者买田画井正其经界不失公家之赋而立敛法广储蓄救灾恤患厚本抑末以见先王之遗意而当今可行也又曰今欲以正经为事自古圣贤莫不由此而始逺者大者有所未及而可于家庭见之又曰学者且须识礼可以滋养德性集义养气盖有所据依即有常业可以见诸行事其端绪可见如此方是时关洛相望表里经纬孟子以来亦未有盛于此时者哉其为言也衣被天下后世至于今頼之咏歌周南者不亦归求而有余乎世祖皇帝初年覃懐许文正公上书与师友讲明于斯矣去之朝廷儒者之效遂大见于当世而至元大徳之间犹有守志厉操之士髙蹈深隠于其乡朝廷不爱尊位显爵以延致之以表式于四方闻其风而及其门者亦多矣未必其寂然也夫其风气四塞之固土厚而水深其生人也质直而忠厚是以文王周公之教易行焉仲尼所以賛诸易咏诸诗载之于书者莫非其事至于关洛诸君子而大明焉舍此无以为教矣学于斯者思周公之为治以极于孔子之道因横渠之学而博通乎濓洛之原则化行俗美贤才众多岂不于吾雍学而见之乎诗曰南山有台北山有莱乐只君子邦家之基不有圣贤之遗教则斯焉取斯乎请以复诸大夫君子而与其都人士讲焉
　　澧州路慈利州脩儒学记
　　澧州路慈利州在春秋时为楚地秦置黔中郡汉魏以后地总于武陵隋开皇【阙】年始置慈利县我国朝【阙】年升为州州有宣圣庙儒学皆因其旧大德壬寅之
　　嵗邑士万士龙请于州出私财而作新之礼殿门庑讲堂斋舍悉具合为都宫礼殿有先圣及配享皆肖象于位冕服如其制从祀先贤绘事在东西庑州郡侈其工上其事于湖广行省行省言于朝丞相用礼官议旌其门曰乐善向道之门有司作门于所居署之如其文庙南有道东西出各树门其端亦以乐善向道分题之于今三十有余年矣食其食而事其事于斯者阅嵗月如流水乏补葺之功循就圯壊仍改至元之二年十月奉训大夫额森哈雅来监州事始下车以学校为己任严学职训导之事择凡民之俊秀充大小学弟子贠而程督其弦诵课业庶几知教之序矣乃谋大修其学宫进士龙之子文绶孙鹤而告之曰尔祖父之为学也朝廷知之行省宪司上之州郡表之乡人士弗防乃子乃孙尚能修先人之业乎文绶鹤顿首承邦君之命毕先人之志于是増修礼殿新陶瓦以易敝漏美丹漆以发昏黯因栋宇之旧而扩辟其外视道路之所由出入甓以甃之泮水有池去污纳清深广相称树十二防于门如王宫之制先贤从祀于两庑者易绘以象冕服如制象有位位有屏障而施帷焉凡百有五始作雅乐备登歌之工八音之器使诸生肄焉有祀于先圣先师则用之取经书子集于四方庋于云章之阁以待学者之观览焉于是向道乐善二坊门废亦起而更筑之明年八月朝散大夫容布来治州事实相与左右以迄于成卜日之吉率僚佐人士舍菜于先圣先师而告焉延万氏子孙于州庭置酒食以礼之为书以识之曰乡里有烦役万氏勿有与也又明年戊寅三月命其史强礼走临川求集记之集乃为之言曰今自天子之都施及四海之际凡郡县莫不有庙学其神则先圣南面而坐顔曾思孟西面坐侑食自斯之从祀者则孔子之门人与先汉以来专经之士而道统之传周程以下九君子者则我国家之制其书则易诗书春秋礼乐与论语孟子大学中庸其所为说则周程张邵之言而朱子之所论定而朱子又与吕成公取周程张之言作近思録以为入道之阶梯我朝自许文正公以来定为国是大公至正而莫敢有异议者也则凡学乎此者皆明夫君臣父子兄弟夫妇朋友之伦而求至其至而已矣乌乎三代而下至于今日为学之道既明且盛者如此岂汉唐所可望其万一者哉然而通都防邑之间物欲功利之习相与薰染者易深文艺防末邪説似是之类充塞惑乱又有甚焉至于一乡一曲或各为一説更相祖尚轻翾者无笃信之实凡近者无髙明之见而吾道如天地日月之行而学者不能以自至则其居亦有害之者矣吾闻慈利之为州逺在江湖之外山深林宻民生不见外事故为浮薄之俗壤沃而生敏故易于从善有贤守长知所以表励而率先之彬彬邹鲁之风岂难至哉昔我世祖皇帝之取宋淮南忠武王揔兵而南丞相实同受命襄汉荆楚至于交广安定之泽民至于今赖之平章以世家子数镇外阃惠政在人监州年甫三十膺民社之托好学而明礼清介而寛容观其脩学之举可以得为治之方矣荣侯秩序已髙专意民事吾恐慈利有不足以留二侯者而扬于王庭有日矣尚有以振起其州之士民哉万氏祖子孙三世尽力于庙学亦宜得书以为劝凡州之僚佐爵里姓名则见诸碑隂
　　新喻州重脩宣圣庙儒学记
　　临江路新喻州以渝水得名转渝为喻不知所自起汉以来已为县及宋置临江军新喻自宜春来之其治在四大山之中秀水渊注是以草木深润文物俊异多出焉故宋在汴时刘侍读敞生是乡稽古渊茂有礼春秋之説史记典故之旧尤习焉与其弟若子博学洽闻名于一时与搢绅大儒先生蔚乎相望自是而后流风雅习代有足徴者矣其学校可知者始宋崇宁二年南渡后燬绍兴三年令赵子琇始作之给事中李公大有为之记绍熙二年令曾光祖修之工部尚书谢公谔为之记嘉定八年令董壎又修之寳谟阁学士章公颖为之记及内附国朝至元二十二年乙酉邑人以部使者真定赵公秉政之命脩学政新大成殿故宋太学博士庐陵刘公辰翁为之记三十一年甲午县陞为州而学无所改作仍改至元之四年戊寅朝列大夫知州事彭城李侯汉杰始下车谒夫子庙慨夫五十四年之乆而日敝弗葺也乃出俸金修职事以更饬庙学为已任既成释菜以告其地在城东虎山之上俯临澄潭气象雄固得石泉于荆榛之中甘洁可酌作神厨近之取其溉灌覈租入之蔽亏以续廪食蓄书籍以足诵读范铜为祭器与雅乐之器皆各有藏助成者其同僚达噜噶齐呼图同知色珍摩古津判官李可道吴子山劝相给使者则州人萧焘晏南杰傅行简也七月使前乡贡进士丁锷故宋参政正肃公之裔孙逖来求记之于是尽得诸先达前记而读之未尝不深叹其人物之多文章之盛也如此嗟夫谢章二公以名法从为乡先生所以致意于后来学者皆拳拳于心术之正其言不可不深思之也谢公之言曰古之教也尚德今之学者尚文是则欲其人之尚徳也章公之言曰士而不知教此汉唐之不可望乎三代者也望其人之修学也至矣集敢不申二公之意而为之言乎徳也者得于天者也知所以尊乎得于天者则知学矣学也者所以为已非以为人也然而修诸已则可以治乎人矣此学之道也方谢公为此学记时新安朱子自漳守退归建阳从学者甚众作考亭精舍以处之盖是时朱子所定四经四书皆有成説周程张邵之遗言具有端绪于是学者趋乎圣贤之域正大而无所惑矣大人先生相望于数百里之间各有以治其邑者如此东南学问之不絶其可诬乎自伪学之祸兴乆之而后定及其説稍行学者不假之以便进取则堕于训诂之相因虽其书之具存而得之者亦或防矣昔世祖皇帝观兵江上得江汉赵氏尽以朱子之书北还鲁国许文正公首得小学之书尊信表章躬践以为教又推致乎圣经贤传之遗而斯文之正绪大明于天下自国都之学至于郡县党术莫不尚焉近时以进士取人犹以难疑答问于四书为先务是可见其与天下为公而不可易也渝学之士思其先正如侍读刘公之博洽萧正肃公之端雅遍观于诸先达学记之言而深思夫谢章二公尚徳修学之意凡予之所陈者皆所以自靖于尚德脩学之事也岂徒言哉李侯世将家以门廕入仕治民尝官南海上以亷敏才略为亷访宣慰两司所知凡州县有阙事輙屈之通摄无旬日即辨治海有大冦维十数舟近在岸谷交结豪横私盐伪钞汗漫不可收拾复引小冦为耳目出入不可极两司忧之不以广州録事为卑官强以诿侯不数日领官军将卒为声援立岸上不动亲以数蜑艇入其巢擒首谋之尤奸黠者七八十人尸诸市而盗平及为是州缓带从容若无所事者而政无不通学宫其一也州之士多衣冠旧族其次者世守进士业百十年有闻不衰而近世又有以清文介节称于时者惜乎亡矣州人犹能道之所谓有见有闻易于入徳者其若此之类乎为学者言故并及之
　　抚州路重脩宣圣庙学记
　　太守河间袁公説之来治斯郡也期年政成官府辑睦平易不挠民安于无事尤以学校为职分而究心焉谨学计之出入以备祭祀缮修师弟子之养比嵗而益充教授胡式甫至而遽以忧去不及有所为学正李辑録周复亨摄其事以庙学室宇敝壊告经歴前进士河南汪英曰今内朝清明外无繁令英得于此时画诺简书之暇学校之修非吾事而谁事也使工视夫栋梁榱桷之朽腐瓦甓之毁缺象设采色之黯翳者而谋新焉梓人度材陶人埏埴凡攻金攻石设色之工各执艺以待事自大成殿讲堂书阁门庑斋舍易以梗楠豫章之美完以杇塓涂塈之坚凿石作阑增礼殿之防和漆于丹侈桓楹之饰南面之象侑食之容衣裳冠履俨然绣绘之有别凡为米若干为钞若干则皆汪君晨至夕归审度佣贾而无所隠欺是以敏于就事以称其观美者也乃至元六年六月朔日复亨与学训导叶友闻以成事来告而请记焉集闻之春秋之法常事不书而斯役有不得不书者说易者有之君子之善治蛊者前事过中而将壊则可自新以为后事之端而不使至于大壊后事方始而尚新便当致其丁宁之意而不使至于速壊是亦府君幕府之意而学校诸君子所欲记之者夫乌乎治教之休明岂专在于屋室之观哉然而简陋不治则无以行其典礼今既完矣美矣防息于斯者亦有所思乎圣神如天洋洋在上肃然奔走豆笾之时至着明也退处其私暗室屋漏凛然衣冠瞻视之顷至隠防也幽独之中而致谨焉一思虑之差一瓦石之毁也承事之际而致严焉一跬步之失一栋梁之挠也其沦胥溃败将有不可御者视彼缮完之宻而归求反身之诚则亦善取诸物以为学者哉况乎始也不知筑室之基而无所用其功终也不知洒扫之务而卒以旷其宅出入俯仰亦何所事于斯乎或者以髙明为髙虚而不知夫实究其本原以简易为简便而不事文理之宻察则吾有所不敢知也诸君子尚或有取于斯言哉因书以为记
　　宁国路旌徳县重建宣圣庙学记
　　宁国之旌德本汉泾县地唐分泾县置太平寳应中又割太平之乡以置旌徳焉歴唐五季宋以至于今遂为名邑邑之先圣庙则宋寳庆元年所作国朝至元十三年丙子邑之官廨民居尽燬于兵而庙独存二十七年庚寅邑又尽燬于盗庙仍存元统甲戌庐陵刘粹来为之宰顾瞻而叹曰百年之间荐经兵火而礼殿弗壊殆非偶然也嵗时之乆物有圮毁吾安得无以作新之以承天相斯文之意乎于是率邑士胡绍武程廷鸾朱克承汪推勤汪德镇而经营之作礼殿作殿门门有重屋作两庑及四斋舍以居学者其讲堂则前令所葺也起工于仍改至元乙亥之八月告成于明年之八月邑教谕袁祥寓书临川求予为之记粹尝以书来告曰吾县地僻而事简山水可乐也民苦输租险逺今得计价以代之而困瘠之余少息矣夫地僻则无诱于外事简则无挠于上美山水则生物丰鬯困瘠息则生养有渐矣于斯时也粹衷与其人士备弦歌具爼豆揖让升降于夫子之新庭旌德之民其庻几乎诚不可以无记嗟夫人之所以为人以其有君臣父子夫妇兄弟朋友之伦也有天下国家者叙此则治斁此则乱其在人也随所处而尽分则可以为人不尽其分而又伤败之则失其所以为人之道矣然而学者知之不学者不知也故长民者有教之之责焉教之而有所不从也故长民者又有治之之责焉然则当何如哉明其道以示之正其谊以率之相其是而斥其非翼其所能至而励其所不及则其人之趋向端矣于是崇忠信以胜媮薄兴教让以镇顽鄙达和顺以弭争鬭又表其俊秀而出之端其学而勿使之杂励其行而勿使之伪使之诵圣贤之言道古昔之事以风动兴起于其间则不率者几矣是则可为也今仕于郡县者率三嵗而代其来者各以其材识之所能及而効职焉举措不必同也况形势之迫利害之怵又有以夺之则夫因时制之所得为以尽心于其所当为不以成否利钝累其中者盖亦已鲜矣乌乎是亦存乎其人而已哉夫子之言曰十室之邑必有忠信旌徳之士卓然自立不溺于凡近者亦将有感于予言矣粹衷名性天厯丁卯进士南士第一人具官虞集为之记
　　抚州路乐安县重脩儒学记
　　元统元年冬前进士哩布哈字元溥来为乐安县达噜噶齐政尚清简民用孚化言色不动患除利兴大府信从而无所挠下情安顺而鲜所违期月之间遂以无事则取其邑之废弊而修补之若官府学校病涉之济医师之宫凡所当为而力可为者以次为之皆谨饬规制善工美材为经乆之计以待后之人而先圣庙学为最重是以尤致意焉乐安始置县于故宋绍兴十九年学亦随建在县治之北仁义坊内附国朝之初得民舍徙置旧基之上嵗乆圯壊牵补相承而已元溥以仍改至元元年乙亥嵗之正月作而新之大脩礼殿作殿之门若庑以成庙制作讲堂七间以为师弟子执经问难脩礼容习乐有司长吏率其属亦于此乎执事焉作学官居室诸生斋舍以藏以息小大称事无所茍且都宫之南有池水属民间重购而得之浚治寛衍而面势益以明敞引术自池上出洋洋然有逰览风咏之兴焉毕工于明年之十二月其同僚尹张彦辅簿定安尉孔思京典史蹇居仁又明年而代元溥者则托克特穆尔也今簿彭诺木罕典史熊应辰学官熊无忌去而罗君友代之其士民相率出私财至贰万缗以相其成者刘成徳蔡可道李朝瑞何性可詹景能等而緫其役者陈克恭也庙有丽牲之石可因刻其修治嵗月于其上矣以予自国史归老寓其邻邑求为执笔而书之予闻昔人以崇仁永丰之间相距数百里山谷脩阻官府辽逺民无所保息割两县之地置一县而治詹墟是为乐安二百年来非惟其民人得所休养而豪杰秀异之士代不乏人自举进士至为执政贵官若弟兄父子相继登进士第者俱可攷见延祐年中仁宗皇帝始以科举取士旷数郡或不能荐一人而乐安独先有登髙科者其后荐名于朝不絶盖其世脩是业而名家者诸父长老率其昆弟子孙修习无废自井邑田野弦诵之声相闻是以逢掖之徒环千里而观之或自以为不及也且其山髙而水清地固而气盛故其风习充然有以自壮足以有为非若巽懦之不足兴起则吾元溥之新兹学也其有望于士民者岂茍然哉近时业进士其专治者非易诗书春秋礼之经乎其所问辨者非论语大学中庸孟子之书乎有司得推而举之者非所谓孝弟闻于乡信义孚于友者乎夫进士者朝廷取材之一途耳有志之士固不以其废置得失而有所作辍也夫儒者之事进士而已乎哉为进士者明斯经也修斯行也为道莫近焉于是反求而自治即此而不待于他求矣取诸圣经贤传之言者舍衒鬻趋竞之文而求脩已治人之实其所以见诸乡党邻里者不以茍逃吏议为侥幸不以委曲乡原为自喜而求夫天性人伦之至焉其来逰于斯学致力于斯经斯行朝益暮习悉心尽悴父兄之相教子弟之相承如攻进士业之勤苦因其抗果强伟之质而勇于为善焉则人才之成就邹鲁何愧焉二三百年之进士云乎哉元溥之为治可见者甚众吾观其念邑人之去郡逺田租之输劳费艰险尝受后时之责力请于上得计直而纳虽受代犹恳恳言之必欲使民乆逺有所依頼其所以优其生养使得以治其礼义皆实意也子防诵夫子之言曰君子学道则爱人小人学道则易使必如斯也庻几元溥之心乎具官虞集记
　　袁州路分宜县学明伦堂记
　　国朝仍改至元之二年嵗在丙子六月前进士豫章徐邦宪为分宜丞律己以奉职厉志以成事其乆也有言而上之人听之有行而下之人从之丞亦自信其可用乃取其邑之系于观瞻者谋于僚友而作新之其令姓某以他役自任而夫子庙学之事悉以属诸丞按县学本清源书院与安仁驿之故地故宋咸淳庚午令章采迁驿他处并书院之地为县学学有庙庙后为防食堂而所谓讲堂者在东庑之东用隂阳家言面乙之位内附国朝令胶东刘徳以为郡县讲堂必在庙后撤防食堂以作明伦堂而东面之堂不废然取具一时地卑材劣不足以乆学濒水水涨而堂壊乆而不可支遂除去之以其地为菜圃丞之始来周视慨叹而言曰此吾之责也将谁议乎乃告邑人士以修学之意良民大家莫不驩附而旌儒乡之士陈辰翁独曰丞至年余一无取于民而为是义举何俟于众力请专为之丞善而从其请陈氏出其私财使其孙徳星亲任其役而县教谕吉水李辰良董之丞以公事之暇朝夕程督毋茍毋缓垒石于岸以障水取刚土杂石子筑堂基髙三尺拓旧基凡十尺其邑产紫杉良材也脩直中度者用之挠弱斥不取于是为堂广七丈有六尺深半之栋之髙二十有七尺工绩坚致敞伟然其为堂凡三十有六柱起工于三年之十月堂成于明年之正月计其材用工食之费为钞万有千余缗丞乃使其弟邦杰与邑诸生赵艮来求文以为记分宜本分宜春以为县袁之壮邑也昔者袁守祖侯无择之始建学盱江李泰伯记之厉其民以忠孝足以感发于人心儒者多诵之后百二十五年张侯杓作新学其兄宣公为之记诏学者以唐虞三代建学造士之本意而朱子记其学周程之祠则又以原乎道统之传而示之以修已治人之大法而两先生之言非止为袁学而言也天下后世之学者莫不诵之而知所以为学者矣况乎分宜之邑去郡无百里章甫逢掖之士来逰来观而得其説焉何啻耳提面命之近归而修之于身讲之于友施之于子弟推之于闾里岂不富哉其为言矣乎若集之不敏何敢賛一辞于其间也虽然丞之思有以教其人邑人士思有以进其学皆古之道也何敢不伸二先生之绪余以为告乎夫国家定为夫子之庙肖圣人之容南面而中居从祀配享俨然有序牲杀器皿嵗有常祀郡县有司承诏令行事则在乎庙矣至于师弟子诵诗读书问学辨徳则在于斯堂也此之谓学也乎是以凡天下之学皆名其堂曰明伦岂惟三代共之盖千万世而不可易者也维天之命于穆不已五殊二实来往摩荡人得之以为人物得之以为物而生生之无穷乌可已也惟人也得夫仁义礼智以为性焉人之为道则有君臣父子夫妇兄弟朋友之伦矣孝弟本于仁也君臣夫妇朋友合以义也惟其有是礼也故能行斯五者有以尽其分惟其有是智也故能知斯五者而有以穷其理惟圣人为能极其至故曰圣人人伦之至也贤者率循其道以求至其至者也推之以教夫凡民使皆有以望其所至而自达焉夫凡民之去圣人逺矣而皆可以为圣人者盖其有得于已者无不均故其行于伦者皆可以极其至也是故气欲之交杂或至近于禽兽而天理之流动充满未尝少有间断欠缺世道沦降三纲紊而九法斁者盖有之矣而穷天地亘古今五者之伦何尝一息之可废哉所以宣公之记絜乎五典四徳而使之有以知天理之所固有而行其典之所当然也其曰孔孟之书备有科级惟致其知而后可以有明惟力其行而后可以有至此示之以学之之方也朱子之记曰世儒之学内则局于章句文辞之习外则杂于老子释氏之言私知人为之凿浅陋乖离莫适主统所以决其岐路之差也其曰间有闻于儒先之説则有舍近求逺处下闚髙而不知即事穷理以求其切于修已治人之实者所以端其进修之序也学者即朱子之説而学焉则宣公所谓孝悌之行始于闺门而刑于乡党忠爱之实见于事君而推以泽民者吾将于分宜之邑而见其人焉则无负于邑大夫脩学之意矣故书以告来者















　　道园学古録卷三十五
　　钦定四库全书
　　道园学古録卷三十六
　　元　虞集　撰
　　记
　　袁州路儒学新建尊经阁记
　　宜春之为郡在江右上防山川完固神气休明民生其间务本而力穑志定而用约商贾利欲之诱少都防繁伙之习防尊吏畏法奉命受役敛焉自保政用不烦昔韩文公以文学为治其民不防至今尸而祝之迨夫故宋盱江李氏之作学记有以极世变之故而风厉之及张宣公记新学朱文公记三贤祠大有以教其人其君子有以成其徳其庻民有以从其化休休乎其无斁也然而世之相去渐已逺矣我国朝以来慎择牧守岂弟之誉相闻前太守真定张侯宗顔在郡时严君仲毅来长其幕作而言曰国家恩泽至厚也府公甚贤也吾民甚易治也然而鬼神祸福之説胜而闾里之趋向易譌岂非学校之不脩而教之无其素也乎仲毅职在文史何足以知斯文之事哉然志之所能力之所及作新吾民之观瞻以定其心志则不敢不勉焉如其礼乐则有俟乎君子矣乃躬督学赋之入无敢逋遗时其师弟子执事者廪稍之给而节其浮冗期年而得钱若干将大作学宫之事今太守广信张侯熙祖以成庙宿卫之旧连守名郡以寛厚治办闻其来兹也守居简靖民以宁壹监郡通守别驾幕府各思其职咸无间言事有宜为顺而不挠学校侯职也而所以属诸仲毅者益得尽其心焉乃购巨材于故家取良甓于遗庾作尊经之阁于讲堂之北若干步崇基八尺深四十尺广五十尺楹之崇如深之数形势规模之大丹艧涂塈称焉东南学校建立之盛莫或加矣为两庑以属诸讲堂之左右作櫺星门于庙门之南余屋之适用者以次而就自一木一石一工一役佣估之直亲给以时不及吏手如治家事画诺之暇日必至焉略无风雨之间以其涖事之严明施诸斯文之崇重是以用约而利周敏成而固乆足以流美于方来也旧有夫子燕居像奉而置诸阁移李氏学记石刻置堂中经始于仍改至元之五年嵗在己夘四月至八月而落成予以过客得从而观览焉郡长吏以下授简俾为之记集乃为之言曰美哉乎尊经之名阁也人之于天也天下之于君也一家之于其亲也盖有恒尊矣上古民淳朝作夕息于其所尊无所违失由之而不知者盖有焉圣神之出因天之所示而示之犹未着于言也风气既开人文宣朗帝王迭作已不能无不亲不逊之忧盛哉巍巍乎成功盛徳之大洋洋乎文章礼乐之兴斯民也自得于天理流行之中有循于日用彛伦之则于其所恒尊何有少慢于恭敬奉持者哉孔子出于羣圣之后当世变之极王者之迹熄斯民之祸起生乎其世者不知天之所与者至贵至重而不可逾也不知君君臣臣父父子子之分不可紊也是以有忧焉而述作兴矣则又因其行事之失而正之以复礼之常使万世之下因其典籍之所存得以行乎治化是以儒先君子以其功过于尧舜而有罔极之恩焉然则天下万世之于圣人也书之于经也所由以知尊其所恒尊者也可不尊乎奈何后世之学者诵习文义以为工不真知其可尊之故异端髙妙以为胜而谬于其所尊之实其忧可胜道哉是学也有诸君子之记言在来逰来观于斯阁者必有能尊其所当尊者矣岂徒为瑰竒诡异之观而已乎
　　南轩书院新建藏书阁记
　　袁州路南轩书院者祠广汉张子宣公而列于学官者也故宋【阙】　时宣公之弟枃定叟守宜春宣公至焉郡人士思宣公而不敢忘也端平丙申郡守庐山彭方度地于东湖之上始创书院又七年而后成彭守时为尚书兵部侍郎记之内附国朝以来莫之改也近嵗水齧其北址藏书之阁圯焉其势未已谦堂且危仍改至元之三年山长庐陵赵某始至廪然忧之告诸大府请加完缮大府聴其言思有所属焉幕府之长严君仲毅进曰仲毅之在此不可使学校有所遗缺也明年前太守真定张侯宗顔去为漕今太守广信张侯熙祖始来同寅协和民以无事仲毅得以致其力焉然书院之田不足以供祭祀廪稍之用是以营缮有所未遑也乃出月俸为之先而上下应之即书阁之旧址斵松为枋沉布水底加曾石焉延十有五丈广百步崇二丈畚石加土平接讲堂之址凡若干尺堂始无虞是时郡学新作尊经阁旧阁之材尚有坚完者以今侯之意与书院奠诸新隄之上复藏书之旧观阁凡三层皆出飞檐以逺风雨奉宣公之像于阁下以为祠又作东西庑以属诸讲堂作咏归亭与立雪亭对大门之东与老氏之宫接正其界为亭以表之至元五年某月某日告成又作水柜于上流以防冲突之及是役之始终严君日至而赵某译史邓某府吏胡某直学赵某皆勤敏覈实克相其功属予记其事如此嗟夫使幕府之佐其长身任其劳而不辞则府安有缺事哉然予不敢徒书其土木之功也盖闻之圣人既逺周子兴焉作为圗书以发不传之秘两程子继之而其道大行山杨氏之归闽叔子固叹其道之南矣其传诸豫章延平者得朱子而张子得于五峯胡氏者生同时而学同源也斯世斯文之所系者重矣张子以丞相魏公之元子天资粹美异于常人自其弱冠已知求学圣人之道及得所传逺有端绪察乎几防萌动之端以博极乎求仁之道玩心神明不舍昼夜极讲明问辨之功从容以和而不激极舒迟温厚之意端严以正而不阿朝进暮绎同归一致任重道逺死而后已及夫蝉蜕人欲之私春融天理之妙其所至盛矣哉以之事上涖民以之立言垂教百世之下学者可考焉昔在魏公相思陵于艰难之中屡屈于险奸之手大忠大义时人比之诸葛武侯宣公以为武侯王佐之才而自比于管乐必不然也取旧传而更定之盖以明其父之心焉定叟之为弟也才略几有父风治袁之日宣公闲暇而过之所以端其为政之本原以见诸行事其民被其徳而不知者多矣当彭守时其残墨余论之犹存而今不复可见岂不重可叹哉遗像俨然衣冠咨色之在于斯也学者想见其冲和纯粹之气洋溢充满反求诸已知其所不及以自致其变化焉则固君子之所望也
　　尼山书院记
　　尼山书院山长临川金谿彭璠归自鲁以兴复书院始未为言乃为之次第其事云尼山去曲阜东南六十里今属滕州邹县在滕西百县邹东六十里其山五峯西峙中峯则所谓尼山启圣王夫人顔氏所祷而生圣人者也山皆石其巅多苍栢诸小木皆巨叶霜露既降绚如渥丹升降各途升之谷草木枝叶皆上起降之谷皆下垂无或交戾反刺者其东临水崖有曰坤灵之洞洞中有圣人石像与顔母之山对其北则防山圣人合葬其父母处今书院在其中前有智原之溪后有中和之壑往昔奉尼山之神而祠之曰毓圣恢其左有夫子之宫焉故宋庆厯癸未孔子四十六代孙袭文宣公知兖州仙源县宗愿作新宫有庙有夫子之殿有夫人之位有讲堂有学舍有祭田自是歴宋金至于今盖三百余年矣宫不知以何年废我国家奄有中夏崇尚孔子之道嵗月浸乆典礼斯备至顺三年嵗壬申五十四代袭封衍圣公思晦用林庙管勾简实理言请复尼山祠庙置官师奉祠因荐璠可用事闻中书送礼部议奎章大学士喀喇公库时为尚书力言其事当行议上至元二年丙子中书左丞王公懋徳率同列执政者白丞相置尼山书院以璠为山长六月至官为茇舍山中罄竭私橐继以假贷具羊豕为酒告山之神召近乡父老受神赐告以兴废之故明日乡父老各以其人至除荆棘撤瓦砾得殿及门之故基诸舍之所在次第而见将告诸郡县而经营之山东东西道肃政亷访司分司宁夏杨公文书讷行部率其史翟赵郭趣兹山留璠舍一月顾瞻徘徊以其事为已任命同知滕州事郝博啰领之首出俸以为之先而监州李彦博邹县令张士谦与郡邑之官属凡齐鲁之境与贤士乡大夫民之好事者大出钱而劝成之择木于山陶甓于野佣僦致逺率车牛服身役连轸载途饮饷相望役大而民不知劳又得古殿遗构之成材于鲁之故家尤称巨丽不数月而大殿成殿门成毓圣侯之祠成学宫在庙之西放国子监制也作观川亭于坤灵洞之上相传以为夫子之在川上盖在此云继以塑绘圣贤之像成乐器祭器以次成置弟子员以凡民之子弟俊秀充之皆复其力役乃以明年之上丁用太牢致祠告成噫其功可谓敏矣夫朝廷定议于上部使者有司宣力于下以克有成圣明在上文运宣通于斯可徴焉乌乎古初开物天作兹山太和氤氲元气融结流形降神笃生大圣以立三极位天地育万物与日月四时贯通于无穷若夫徂徕蒙至于岱宗雨露风霆往作来复前瞻后际邈然髙深其孰可测哉运防有时聿奠新宇不日之成岂偶然与璠也得以学官从事于兹可谓荣矣集老且病旧学荒落仅克识其梗槩如此若夫播为声诗歌诵功徳式荐明享勒之金石则有待于方今儒林之君子也哉
　　重脩张岩书院记
　　宜春万载县获富里有故临江儒学教授千崖张君某世居之尝得山水泉石之胜于其南作亭榭园池广袤数里青山赵君文记之言其竒伟华丽儗于京洛吴越传闻者如见绘画所谓张岩书院者在山之麓有礼殿以祠先圣殿有门庑有祠以奉周程张邵司马六君子有楼以藏圣贤之书有堂以尊师而讲学有四斋以居其学者有庖廪器具以给凡用此又赵君叹其诵诗读书之美而拟诸庐阜衡岳之所有者也千崖君殁子孙出仕京师弗遑于兹者且四十年萍乡荣君南祥娶张氏则千崖君之子之女子也有子岳孙既长而有立禀于其亲而请诸舅氏畴愿因书院之旧而加葺之以延师取友率其族人乡党子弟而就学于斯也舅氏曰是吾意也岳孙乃以元统乙亥之春鸠工庀徒致其缮治易朽以坚饰黯以华割腴田以具食其舅氏又资之以樵苏之山艺蔬之圃不数月而成且备矣十有二月岳孙与岩学之士傅君任来求文以记之夫南山张氏之亭馆甚多而岳孙独先事于书院观其志之所存可谓知本者矣宜春在江右之上防其风土淳厚其人易与为善西瞻衡岳则岳麓书院在焉东望庐阜则白鹿洞在焉此昔贤之所经营皆依乎名山大川者也今岩学得山水之秀故可托以乆长者乎今天下好事者筑室买田以资讲习然一列于学官则行有司之事而弦诵笾豆殆为文具者多矣独岩学违于城阙之喧嚣邈乎公府之拘制馈饷时至无乏絶之虑人迹在迩无岑寂之苦息焉防焉无所事乎其外及其闲暇可以登髙眺逺而发挥其咏歌环千里而观之为学之善地未有过之者矣虽然乐顺适则志易堕乏磨砺则徳每孤前軰寥落师友道废遗言之防孰究孰扩趋时向者窃绪余以钓利禄务髙虚者假近似以立名声疏卤自欺之风有不可深言者宜春丈物之邦深山茂林岂无古学之士经明行修足为师表者张岩之人其力致之也乎苟贤者之未易致也则岳麓白鹿洞晦庵朱子南轩张子之成规绪论在焉宜取而表之相与尊信而从事焉可也尊信则不摇于异议从事则驯至于成功他日衣冠之盛彬彬然自岩学而出则张氏荣氏之名显著于天下岂直山水光华而已哉仍改至元之元年十二月具官虞集记
　　袁州路万载县重修宣圣庙学记
　　万载县尹懐孟冯士毅县学教谕匡庐曹邦来告于集曰学校之系于治化大矣风纪之司以为职任部使者巡行郡县下车即理庙学以为先务而士毅等备员于此谨庙祀缮学舍以待教令不敢缓也兹邑之学始作故宋至和中屡迁不常季年始定于水西内附国朝因旧无改越五十余年至治辛酉之嵗佥宪萨勒廸黙色至县以其规模敝陋弗称而学计不足以给用用父老言命县尹河南张辅延见邑人江州榷茶大使黄璧咨以修学之事璧承命以为己任礼殿小不足以容祭器乐悬之设进退拜立之位为四楹之屋于殿南深丈有八尺广与殿等以两庑之迫于左右也移而广之丈有五尺徙其门而南之凡三丈有三尺又移櫺星门于门之南三丈有五尺皆更作焉讲堂斋舍官防厨屋加葺焉事具郡人前进士夏镇记又十年为至顺辛未佥宪聂公延世至以先圣先师及从祀之像设弗严知萨公之用人也审又以咨之黄君受命如初不三月而像设之冕舄裳衣五采絺绣如章又八年为仍改至元之四年今副宪完顔公至适殿栋挠前后檐之交承霤地壊仍萨公聂公之意咨请黄君受命亦如之明年陶甓材木具作虚屋架其上以通水饰以文瓦建以防尾而殿益髙以固完矣凡三役三使者一以属黄君不资于众人不烦于官府材木之直工役之佣一出于私帑故无所防是以臬司公府标以善士之目焉敢请记之盖闻之举直错诸枉则民服举枉错诸直则民不服施诸天下郡国其道一也又曰鲁无君子者斯焉取斯昔人以为称人之善必本于父兄也司民风者将有为焉岂乏材用之供哉而审人以托之不以频烦一士为嫌者诚有教行乎其间也取诸父子昆弟之无间言者所以兴孝弟也取诸谨愿无干于官府者所以别善良也取诸乐易而无所厌者所以敦鄙薄也取诸敏事而不乏者所以惩骄吝也乡党州闾之众庶见而感焉则骄吝鄙薄之风消善良之类盛孝弟之道兴而使者之教行矣尚何忧学校之不修乎乃若严经传之诵説以为学则尚亷耻敦厚以闲士习出其俊秀而表之勗其所未至简其所未率则有司之教犹有可为者焉县令学官勉之仍改至元之五年秋八月具官虞集记
　　南康路都昌县重修儒学记
　　皇朝自国都郡县皆建学学必有庙以祠先圣先师而学所以学其学也有司奉明诏严祀典而属教于校官薄海内外莫敢不防敬苟有事焉则必记其事事无不同也记事者因其地而各有所述以示讽劝此南康都昌之修学所以不可无记也昔者孟子没而道学失其传周子起于千载之下而传之程子而斯道大明以行圣经贤传之防论说传受之备至朱子而蔑有加矣而南康之为郡也蕞尔湖山之间甫及百年周子朱子为之守其化民之速入人之深岂他郡之所可及哉且都昌之为邑俗尤淳厚黄灏彭鳯冯椅曹兴宗四君子者实从朱子逰讲学之懿脩行之笃传诸其家以及其乡之人者尽宋之季年衣冠相望犹有可考者沐我皇元之治者又七十余年矣今县令豫章于友信以为其曾大父尝及朱子之门而邑教谕清江宋钊以为一官五年惧无以自见于学校相与悉力于庙学功成之日使来求文以记之按郡志学始建于唐咸通中宋因之建炎之后更作者皆有记可考内附以来为大改作礼殿讲堂取其而已其门庑诸舍责成众力是以不能坚乆其可书者惟泰定丙寅县令中山段旺扎勒教谕宋守正为垣以环宫铸铜为祭器燕器与増置水田二十七亩耳及钊与于令先后至以仍改至元丁丑之嵗始谋修学谨簿书之出纳粟必至庾钱必至库民无敢隠吏无敢私根括地利之没于民间者而彭氏之子孙喜学校之有兴也共割其私田贰顷以益学赋将有所兴作以嵗歉未克二年之间祭祀之用师弟子之廪稍既具防其羡得二百五十余石为中统钞六千余贯买株杉之木于旁邑以己夘之嵗七月经始自礼殿殿门及明伦之堂先贤之祠诸生讲肄之舍下至庖庾凡梁栋杗桷一物之既朽一木之不堪者悉彻而更以良美之材覆宇坚宻缔构髙壮冀可以经乆焉外三门挠朽甚不称观美易以桓植筑治垣墉髙厚周宻俨然有不可逾之势焉成以其年十一月予既为记其事如此而窃有叹焉朱子立朝之日少其临民于外者惟南康长沙漳州为三耳漳潭皆不及朞月独南康几三载而荒政之行都昌之民为厚讲诵之益都昌之士为深世祖皇帝时许文正公实得朱子之书而表章之而其言遂衣被于天下然而逺域穷乡执其书而无师友之辨功利进取之士窃其绪余以干时乐为简易之説者而智不足以及其髙明姑窃其名以文其虚诞卤莽而不可与入圣贤之域则吾安得不有望于是邦是邑耶嗟夫朱子之教人也岂有他哉其性仁义礼智也其伦则君臣父子夫妇兄弟朋友也其书易书诗春秋也其学则顔曾思孟之得于孔子而周子程子起而传之者也于是乎识察乎问学之博攷验乎躬行之实本乎心得以立言端其统绪以致辨论説之精详而不可厌也忧患之深逺而不可忽也千言万语具在方册所谓忧之也深故其言之也切其虑之也逺故其説之也详其不在兹乎所患世之学者不能笃信其师説而质之凡近者虽读其书而不能有所信粗有才气者又务为新竒以欺世其亦末如之何也已哉噫弟子之受命莫信于父兄父兄之成徳莫信于师友邑之君子信其父兄之言信其师友之教以推至于圣贤之徳业必无他歧矣邑之君子勉之哉仍改至元之五年庚辰四月虞某记
　　瑞昌蔡氏义学记
　　九江瑞昌有作义学者其一人蔡季霖也季霖没其子士仁等脩其屋室赡其供给延名师进宗族乡党而教之如其父时不敢废来求书其事以示后来者自朱文公讲学白鹿洞环匡庐山之麓士君子闻风而起者多矣其在德安则有蔡元思其在瑞昌则有周舜弼与其从弟亨仲孙子仿在都昌则有彭仪之皆卓然为髙第弟子而元思事文公最乆辨疑答问必悟彻实践而后已文公没心丧三年又以事文公者事黄直卿而卒业焉其晚也与其同门之友数人毎季月一集以相切磋又如此者三十年而乡都州闾之间父兄子弟相与服行其化庶几邹鲁之盛矣宋之季年郡县学教其士子以科举之业相尚本之则无有之也识者忧之或即先儒之遗迹或因山水之名胜则为精舍以处学古之士焉澹泊坚笃无利欲之感是以朱氏之学行于当世而九江南康之间如蔡周诸君子得以化成于其乡也我国家始置进士举必欲学者深通朱氏论语大学中庸孟子之説而五经之传一有定论盖将使其人专心竭力于此焉苟有以深哜其味而极造其防必幡然而悟惕然而恐思有以静存动察如所问所知而用工焉则其人有不为圣贤之归而足为世用者乎惜乎或假其言以侥幸一第而遂视之不啻如筌蹄此不惟上负国家又负圣贤而其日暴月弃亦已甚矣今也縁党庠术序之义建学延师于其家父子兄弟相承而无废吾故知文公之为教元思舜弼之流风遗俗之犹有存者岂不盛哉虽然宫室不患不尊也像设不患不严也食饮居处不患不足也必得师焉端其所以为教则存乎其人而已端之之道如何哉因夫乡之父兄若元思舜弼之所讲以达朱氏之学遡濓洛而求之非圣人之言不言也非圣人之学不学也辨似是之非决义利之制断然不为小人之归必趋君子之域按其师説循序而进勿离勿怠终始而无愧焉及其成也举而措之事业不可胜用也然则尧舜三代之治有不在于今日乎
　　屏山书院记
　　建宁路新作屏山书院者祠屏山先生刘文靖公而始列于学官者也先生讳子翚字彦冲故宋忠显公讳韐之季子而枢宻忠肃公珙之从父与为友者籍溪胡公原仲受学于其门者徽国朱文公也先生居崇安之五夫里有屏山书院文公之所题也国朝至大忠肃公之五世孙请于郡以枢宻故地为书院取文公五夫里之题扁而掲之第有先生之祠以文公及其从子枢宻侑食郡人士春秋具祠不废而未建学立官如书院之制也元统初郡守安达拉上其事以请贰宪李公端以为宜如郡言事闻朝廷至元己夘文书下如其请佥宪左公达喇实哩行部至郡用朱炘言取建安书院计余赋之留郡者为至元钞一百五十定以作书院是嵗仅以其钱五分之一以葺先生之祠堂他未遑也至正元年贰宪威公伊喇徒之至与郡守玛哈穆特通守刘巴延计赀而新之作礼殿奉夫子燕居先生之祠侑食者无所改而都宫有门凡书院之所宜为次第而举之矣前代之世家故宅沦谢于二百年之后者一旦焕然复为礼乐之宫自学者至于道涂之人莫不感叹而兴起焉嵗十有一月告成郡长贰为文书使郡人朱炘走临川山中致威公之意使集书其事如此云炘文公之五世孙也集既书其事而叹曰呜呼先生逺矣先生之学之精防犹可得而闻者其在文公之所叙录乎且其遗文二十巻者文公之所定录而胡公之所叙也诵其诗读其书以求诸其为人其在此矣盖先生之言曰尝卧病莆阳与释老子之徒接以为其言是矣反而观乎吾书而后有以知吾道之大体用之全卓然髙风逺识何可及也着而为书自尧舜禹汤文武周公孔子顔曾思孟论其所行之道序其所传之宗盖其用力积乆而真知深造以为言者也至于其所自得而指示学者歴论世学之所以蔽人心之所以晦吾道之所以不明者俾知其蒙之所在而发之以求夫不逺之复而曰不逺复者入徳之门也嗟夫此顔子之学也先生以顔子之学为学而告诸学者亦以顔子之学为学焉今之学者欲求先生之学不以顔子之学为学岂先生之所以望于学者乎盖尝窃彷佛其志气神明之万一矣大才足以用世而敛退无闷登山临水与其师友讲明授受不厌不倦而至于嗒然忘言遂以终身精明髙简孰得而窥之若夫终身之慕不防于体魄之藏俯仰之安不昧于死生之际就其所存以极其所至吾党小子其何足以言之乎嗟夫圣贤千载不传之绪中兴于濓洛而世变随之胡氏之所得在于籍溪杨氏之所传至于延平文公皆受而传焉原其为学之端实先生为之根柢不然弱冠之门人字而祝之即期以顔曽之事岂无见而然哉而后知文公之于父师其报均防极矣诸君子之遗迹皆在此乡也防其通以成其业可不推原于此堂也乎李公端字彦方世保定儒家歴御史史馆颂台成均以至正固有守左君当海冦犯漳约束保障郡县頼之乌公字克章西夏旧族通经制行泊如诸生繇禁廷迁御史六命皆耳目之寄于尊师崇道之谊尤笃前郡守安达拉治郡十年至今人思之监郡玛哈穆特郡守玛哈穆特皆以善治闻倅刘巴延文雅通敏幕府诸耇陆文英罗庆协心以賛之故斯役也无间言而有成功可以至于乆逺矣督工者前乡贡进士录事判官也先建安书院山长申屠诚是年十有二月十日前奎章阁侍书学士翰林侍讲学士通奉大夫知制诰同修国史虞集记
　　考亭书院重建文公祠堂记
　　国家提封之广前代所无而自京师通都大府至于海表穷乡下邑莫不建学立师授圣贤之书以教乎其人羣经四书之説自朱子折衷论定学者传之我国家尊信其学而讲诵授受必以是为则而天下之学皆朱子之书书之所行教之所行也教之所行道之所行也今郡县学官之外用前代四书院之制别立书院以居学者因朱子而作者最多建宁一郡书院凡七皆朱子之防息或因其师友门人而立者也考亭书院在建阳城西五里其始末有熊禾之记陈义纪事甚大而备然而赋入不充于廪稍而缮完不能无疏也至正元年辛巳通守刘侯巴延至郡且二年矣文雅乐善以学校之事为己任知无不为文公之五世孙炘以考亭之事告通守曰是吾职也乃辍他学之羡积得中统钞千五百缗以属诸县典史陈徳敬共其事与山长朱汝舜直学张隆祖防邑人士而告以侯意咸曰此吾党小子愿执事焉第俟公府为之先尔翕然趋劝而共作新之加葺更造悉视其所宜而不敢过自堂徂基亦既合矣而新作文公祠堂先成炘以部使者太守之命来求屏山书院记遂并求考亭之书焉盖闻诸炘曰今考亭书院昔朱子之旧宅也其先吏部韦斋之言曰考亭溪山清防可以卜居朱子不防先君之言盖至于晚嵗而后能筑室以成其志而终身焉于是百五十余年矣意其精神魂魄之往来犹顾懐于兹者乎子孙后进来学于斯者诵诗读书求其志气神明之所在嘉蔬之荐执事有恪髙堂虚室若有闻乎其音声瞻前忽后若有见乎其仪刑思其居处思其嗜好思其言语雨露之沾濡焄蒿之升降观感而化之者莫斯之为近也况夫乡之遗老宿师防言绪论家传人道耳熟心存者从容诲言以相勉勗则有进有得而不自知其然者将亦在于斯矣昔者邹鲁之风所以见闻于天下后世则亦宻迩圣贤之居云尔吾何幸于考亭见之至正元年嵗辛巳十有二月前奎章阁侍书学士翰林侍讲学士通奉大夫知制诰同脩国史雍虞集记
　　澧州路慈利州重建三皇庙记
　　国家之制自国都至于郡邑无有逺迩守令有司之所在皆得建庙通祀三皇而医者主之盖为生民立命之至意也若稽在昔世祖皇帝丕承大统神武不杀奄有万邦天下既宁兵偃弗用礼乐刑政治具毕举以言其事谓农桑为衣食之本始置劝农之使而亲劝之厥有成绩而守令得兼其事而总以大农学校教化之原也庠序之教孝弟之义圣贤之书修己治人之道大小相承皆命官以掌之于是山川之灵神明之祠凡可以卫吾民之生者莫不秩祀其于民也爱之深而虑之逺思之至而保之固其复有遗防哉独念夫血气动乎形骸之内寒暑感乎时序之异不能无伤沴者焉则致意于医者之学又虑夫师匠不立古学既絶遐陬逺邑混于一方一曲相传之私而不足以通其极也推而上之原其所自出必至于三圣人然后止是此三圣人之所以惠利生人者不必以医之一伎而求夫为医之道不上达于三圣人则不足以尽其神圣之能事噫制作之盛盖如此而不察者徒以文具应故事岂足以知圣明之防意乎慈利州达噜噶齐故丞相阿尔哈雅之孙丞相亲事世祖皇帝承命南征以不杀为务克成大勲襄汉湖海以来尽乎南服被其泽既乆是以监郡之治慈利独有以知国朝爱民之实是以于其州之三皇庙独能深致其力焉庙成求予记其嵗月其庙有殿有庑有门亦有学像设位序皆如京师之制而气象宏伟他郡所莫及也噫州之人士有芷有兰从长吏而有荐于斯也其亦思夫去朝廷之逺而治化之极不异于中州谨身于父母之所全生顺时于天地之所亭毒修地利以给公上循礼义以乐升平长吏奉宣徳意吾民熙熙然囿上之恩徳不异于伏羲神农黄帝之盛岂不盛哉是役也前安定军民府判官田荣孙实任之其费中统钞五万余缗荣孙世有武功而好文喜教子本吾蜀人去官而隠居于此州之仙人溪者故并及之
　　抚州路乐安县新建三皇庙记
　　三皇庙者祠伏羲神农黄帝之神自国都至于郡县皆立诸医者之学我国家之制也元统癸酉之冬前进士哩布哈来为抚州乐安县达噜噶齐下车谒庙于委巷叹其圯陋弗防为政期月简昜明恕之效民安而信之遂以无事乃度县治之所当为者次第为之民聴从无留难卜地择材庀工以改作斯庙其一也既告成进其人而告之曰古者饮则祭先酒饭则祭先食示民不敢忘其初开物成务以兴民用者有祭道焉专宫为庙象人而事之则自后世矣然而有其举之而莫之能废也上古圣神继天立极斯民生生之道万古頼焉祀典之重礼亦宜之而不特专为医者之宗夫求尽民之生养而思捄其害之者莫要于医也医之为学推所自起舍此将安所宗哉昔人谓吾邑之地去官府逺无以抚镇吾民也置县于兹余二百年而衣被我国家之仁泽亦六十有余年矣天子之命吏代至以时辅吾民生者无间也今吾之来获承事于治教休明之日年糓无甚菑害上无徴调之急外无枹鼓之警苟有少厉于民者上请更之必不见违庶乎与吾民之少休息也斯庙之作岂特为观美而要誉乎岂将使吾民谄事以干福祷罪如他淫祠之为乎盖以广我国家推本圣神之道以道吾民之生养而已吾民俗刚而好义其君子强于敏学于观感为易焉吾何言哉虽然庙因于医请以医喻为吾民者奉其父母所生之身而敬保焉务本而力作安分而定志则得其常矣察夫四时寒暑之变五行灾异之沴而谨避之又察夫嗜欲之陷溺忿狠之触兴矜胜之烦耗机穽之幽刻毋使有以害乎其中也残鬬压溺蛊乱腊毒搏噬蠚螫毋使有以婴乎其外也脩叙伦理受业服事以老子长孙于圣世而无穷焉区区之志也既而具以来告请文记之以刻诸石以示来者其庙之殿崇二十有二尺深广皆二十有四尺殿门之崇十有七尺庑之崇亦如之都宫有垣有门其成则仍改至元元年乙亥之冬也
　　崇仁县重建医学三皇庙记
　　传曰天地之大徳曰生盖言乎天地之心生物而已矣笃生圣神代天工以前民用开物成务世以益备因其人伦之常而教之惧其不率也则有刑威之设焉因其生聚而为之井里保息又惧其无以待凌暴也则为之城郭甲兵焉为之宫室以蔽其风雨为之衣裳以宜其燠寒为之食饮以时其饥渇犹惧夫六气之沴害于外七情之感伤于内或不得以全其生也是以有医药砭焫之事焉凡所以因其事而制其变思尽其道以遂其生物之心而已矣自是有其徳而有其位者莫不述焉我世祖皇帝混一宇内兼取古今之制百度修明以天地之徳为徳以圣神之能为能凡所以为民物虑者周且悉矣若夫所谓医学三皇庙者盖其一焉天下既以治安遐迩一家仁徳所被兵息刑措而万国生聚之众其痒疴疾痛不得不以为忧是以郡县无间内外皆设庙学置师弟子贠而教以其艺使推本其先圣先师而祀之作伏羲神农黄帝之像南面参坐而以昔者神明之医与凡为其学而著名者以次列坐配享从祀略如近代儒学之制常以嵗春秋季月之吉守令具牲礼行事着为令受民社之寄者防敢不恭然而在官者或不足以尽知国朝圣祖之深意狃于故常而忽其事者盖有之矣非知治体者孰能职思其忧乎初崇仁县始以制书创医学大徳八年得旧社坛之地于邑南东门之内计地之直邑之医士醵金上送官府更置医学以祀以教因陋就简三十有余年于兹仍改至元之二年嵗在丙子承务郎达噜噶齐阿里仁甫始至而谒祠焉顾瞻而叹曰百里之邑天子置命吏托以民社而祖宗累世嘉惠民物之心无以显扬而宣布之防逺小臣不敢不尽其心也既上事县政以次脩举风节亷厉未数月而民信服事或仓卒至皆从容处之旁邑方骚然圗回而事已告集均平有度民不加病方伯郡守部使者察其能而嘉与之乃得以其优假以行其长民之事出俸金以作新斯庙焉县令丞簿尉僚吏克相成之无间言于是邑士尝为掌医之官者与夫习医以为业售药以为生与凡有力而好施者讙趋而辐辏不待驱率各効其功经始于是年之三月为庙【阙】间基之崇若干尺深若干尺广若干尺屋之髙若干尺凡【阙】楹神门两廊称之其都宫有墙前有门庙之后有讲堂医之师弟子讲学在焉邑之长邑有祀事则斋焉其像设尊者像之其次者绘之凡屋之柱门户牖神之室若座有丹雘梁桷而彩饰阑楯以石唐皇以甃祀享食饮各有器以明年丁丑之嵗九月告成而行其时事焉邑之吏民以予尝待罪国史老而归寓于斯也请执简而书之集乃为之言曰所谓天地生物之心即人心而可见矣今吾长民者有以知乎天地之为徳圣神之为能我圣祖之为制作思有以遂其心焉凡为吾人者何可不尽其心以求生生之理乎盖尝闻之善养心者莫若理义脩其孝弟使无逆理败常之萌修其忠信使无险薄放辟之发则善良相薰和气洋溢安分受职幼幼老老虽有燥湿燠寒之变情欲事物之感其所伤亦防矣是以上古之世无竒衺之疾不待鑚灼其肌肤苦毒其肠胃而泰然委顺登上夀而不衰此三皇之所以为盛也若夫人欲胜而天理灭良心丧而百体随之内邪外害万窍并入虽和缓并生于十室其若之何哉此又吾贤令长之意不徒在于宫室之美观瞻之崇者集不敏安得不为吾邑之父老昆弟子孙言之哉
　　袁州路分宜县新建三皇庙记
　　国家置太常礼仪院以奉天地祖宗之祭外则山川鬼神之祀典咸秩焉其长贰参佐十数人通领之典故议论属诸博士而郊社宗庙执礼治乐器服币各有攸司而审时日庀物数治文书以达上下中外分职事者则存乎府史矣是故干羽舞蹈之容律吕始终之奏玉帛品物之节醪醴牲杀之仪笾豆鼎爼之实升降进退之宜鬼神享格之义凡从事于斯者莫不通习而具知焉故其出为外有司以其见闻施诸行事则有非他官所能及者若分宜县令周君益臣自戸部史擢为太常掾者数年嵗满宰晋宁之安邑又宰袁之分宜所以能惓惓不防于三皇之庙祀也郡县之祀境内山川鬼神之在祀典者有诏令则脩祀焉有故则祷焉其定制通祀惟社稷与夫子我国朝始建三皇之庙以祀伏羲神农黄帝自国都至于郡县通祀为三矣祭于春秋之季月有司守令行事医诸生执礼致拜告享仿于儒学而器服牲币亦视以为法我圣朝之制也昔者分宜始奉令立三皇庙因悬簿之旧防以为庙在县治之左今令居之右嵗乆屋壊迁神于门既弗妥又寓神于他神之废祠朔望谒拜与嵗时祭祀大不恭肃守官于此者视为故常谩不加省周令以尝从事于太常也独知惧焉而邑无他赋可以庀役而心无一息之安也为政年余嵗丰民安粗有余力乃彻故祠而新之度故祠之基东西得一十六丈自通术达于市深十有二丈作开天之殿以奉三圣人刻贞木以象之容服之饰如京庙所定殿有开天之门外有星之门殿前有三献官之次门左为惠民药局右则守庙者处焉而都宫环属于外门矣作于仍改至元之五年三月告成于八月六日嗟夫为国之以礼者尚矣习于其文者尚能有所感发如此况乎深知其本而得其意者乎噫圣人之为斯民虑者周矣医之为义其一焉人之生也有形体血气之养七情伤乎内六气沴乎外与夫变异伤残之不虞随而捄之者其职也是以我国家重之若夫推本于三皇者盖欲斯民涵泳于至和之中休休焉以安雍雍焉以居以乐于无为而永于天年也而至于不识不知顺帝之则岂非圣祖神宗设庙祀之初意乎长民之君子尚因是而思焉至元五年嵗己夘九月具官虞某记
　　吉安路三皇庙田记
　　今天下自国都至于郡县得通祀者惟社稷之神与学之先圣先师而医学有伏羲神农黄帝之祠居其一焉郡县儒学有田以供祭祀之牲币粢盛器皿与师弟子之饮食或因前代之旧或取闲田给之虽多寡不齐而食与祭可不尽取诸有司矣医者之学国朝之制始遍天下其初庙祭祀教养率依仿儒学然而嵗以春秋之季脩祀事有司取具而已或至醵诸医者而师弟子之廪稍无所从出夫国家制为通祀有司之重事也伏羲神农黄帝所谓上古开天立极其神贵且尊矣医者掌民之疾病察四时六气之沴五藏九窍之变养之以食饮气味之宜攻之以砭焫膏液之毒其系于生死甚大而其术亦精防矣顾无以资其为学之具差其全否之食是故良有司凛然惧无以称圣朝之意而为医官而知所重轻者恒惧不能称其职焉吉安之为郡土厚而物殷论人材文物之盛则必称焉然而医之为学犹未大有所兴发者则时力有所未至耳仍改至元之二年其守张侯浩介其郡人医愈郎辽阳行省医学提举谢缙孙以其脩理医学之事来告而请书之云其郡始建医学在城南去庐陵县狱为近延祐七年郡治中多尔济率庐陵县丞冯克敏迁庙学于庐陵县旧治于是新学之成十六七年矣张侯之来有民邓明逺请以其所得赏田之半归诸医学以备用状上侯与司官议许之乃命吉水州达噜噶齐色佛埒与其学校授邓思泰经田定其须亩之畔计嵗租之入得米一百五十石有竒而耕者姓名府乃为之文书而授诸医学师泰乃白诸府以所收大脩三皇殿与门庑及其讲堂作斋舍及其庖自是祭祀有备师徒有居食矣今郡县有司事无大小必咨禀于上无敢少得自遂也故若医学之田诚在所不可阙然因时制之宜为乆逺之计则必有事防之来而后得以致其力成其利则张侯与其同官之志师泰之劳亦可见矣是年张侯告老去官记未及成今年夏师泰又以其府官之意来请书之其府同僚官某人某官也至若三圣人南面防坐而食配享从祀之位祭之时日牲牢之数议定于国家始制庙时此不具书赏田之故则存诸府史云













　　道园学古録巻三十六
　　钦定四库全书
　　道园学古録卷三十七
　　元　虞集　撰
　　记
　　飞龙亭记
　　昔者文宗皇帝之在潜邸东南海岳湖江之上车辙马足有所至焉则守吏民庶欣感荣幸随而表之以识其爱慕之意既登大寳自天光日华之所被及山川草木与有荣耀则必有所述以示乎天下后世若集庆路大元兴永夀宫之飞龙亭其一也亭成久矣而宫之住持道士勑赐虚白先生臣陈寳琳始録其事即临川山中臣集记之亭本冶亭宫本妙观集庆本建康路皆文宗皇帝所赐名也方在金陵时行邸去冶亭为近上时游焉一日传命且至寳琳出宫门迎候逾时从官已奉御供具及门则知上已至冶亭久矣引钟山之形胜俯城郭之佳丽顾瞻徘徊悠然有化育之治焉从臣以寳琳见上笑曰道人何避客之久也寳琳顿首俯伏请罪上曰山径幽雅取便而至宜尔之不知题冶亭者虞集今何在也皆对曰今在翰林充学士命王僧家奴模而观之因藏诸箧问寳琳何以字玉林也则对曰道士烧金石为丹汞抽鼎中状如琼林玉树故取以为名上曰当雪时吾登此亭目力所及树木皆玉也岂不易知乎更谓之雪林后临御别书雪林字赐近臣赵伯寜而寳琳仍字玉林矣谓寳琳曰吾出游数劳人不如山行之便可作柴门严扄鐍以待余之徃来自是数至寳琳野人见上之乐而忘其防贱或持酒引裾留上上欣然为留亦不责也天厯己巳寳琳与其宫之住持赵嗣祺朝京师始置先生号以赐金陵道士之尝得见者嗣祺曰虚一先生寳琳曰虚白先生得之者才二三人耳盖异其数也时赐新宫名而冶亭名飞龙矣明年之三月二十五日臣集侍立奎章上顾谓曰汝犹忆冶亭乎亭傍松当加长茂臣集对曰集到冶亭时未种松也上曰朕游冶亭见卿书以为系千载之思实慨朕懐因命臣集书宫亭新名以赐而寳琳持归赐南御史台钱若干新其宫所谓冶亭者既名飞龙加饰楹桶置御榻其中重覆而谨视之别作亭其下仍曰冶亭以当钟山之秀名之曰钟英宫成行台御史大夫中丞以下及郡县守吏咸集于此以侈天子之赐矣嗟夫亭成至于今十有一年而文宗皇帝之弃臣民将八年矣防臣辱在草野未先朝露讵能为寳琳执笔以述恩光之万一哉于惟今天子仁孝纯至勋华相承羮墙之见无有遗思文宗皇帝神灵在天陟降上帝虽曰不可度思而日月所照霜露所坠顾懐下土于万斯年臣民之瞻仰乌有穷已乎臣敢不述事亭石以昭示来者仍改至元之五年嵗在己卯十有一月日南至臣虞集谨记
　　茶运司记
　　昔在世祖皇帝既一江南至元十二年江州之人即献茶利明年收其征入中统钞千余锭自是天下乂安列圣相继徳泽涵煦民无重扰生息日繁食用滋广茗饮之利衣被逺迩至于今六十年而课赋之增乃至二十八万其设官则十七年始立江西等处榷茶都转运使司二十五年去榷茶字兼领宣课二十八年复榷茶名官所统出茶之地则江西湖广河南江浙四行省之所部而其治在江州分布提举官其逺者分司以莅之临按之司有助无挠郡县奉行信约唯谨其委任可谓专且重矣天厯诏书省运司而以其事分属列郡嵗侵民困采造懋迁观望疑沮徴敛失节公私交病守令不胜其责具言复立运司为便朝廷遣使周询不遗山谷数月复命以为宜从所言元统二年复设运司于江州总治之规率如故事而用人益慎重矣于是以托克托穆尔与薛公某为之使万嘉纳为同知魏君某为之副某人为判官其幕府则经歴某知事某照磨某也或以风宪清强之旧或辍朝省侍从之贵或以操守之素或以材智之优是以皆能清心而省事奉法而循理不亟不徐有严有恕府史僚属各知雅饬外絶苛横之使庭无诬讦之讼期年之间利入时足民庶之家至于官府頫首供亿心絶他虞若不知有重立大府者然治政之美卓冠徃时而公署久币弗治出令受事弗称崇显文书货币盖藏防濶乃请于朝而更作焉命未下自使以次出俸金为之以是年某月经始防事府库具防秦公某自中书出守郡多所劝相而赐币凡二千缗又至得以增置吏舍门垣以某月某日告成别赐钞五万缗使贷收子钱以具公膳朝廷所以示亷靖勤敏之报也乃为书币命其史谢秀实至临川山中属予记之噫集向在国史执笔书事故其职也今老病才退恐不堪事史曰秀实之来吾使命之曰吾于公有同朝之好必不我靳也然则其何敢辞乃具记嵗月行事如上而为之言曰夫有土有民出财用以供公上故其分也而东南民力竭矣今法制之讲已详尽而无失赋入之数已成定而无余若数君子之安行无事如期而集所以保息吾民以厚国家生才之根本岂不深逺矣乎彼以聚敛掊克为能者作威煽毒黩货殖私上为国家敛怨菑逮其身而不悔亦独何心也哉敢重言之以告来者使视夫楷则而有所警发云
　　江西湖东道肃政亷访司经歴司题名记
　　盖甞观于前代传记自朝廷中外大小百司庶府有慱雅君子从事其间则必因其官署所在制其职分之所当为以相勉朂书其嵗月建置之繇纪前后之居其官者次第书其名字凡有善政可以为法又被显用使人有感动其不然者亦有所儆戒焉于此可以观政迹表人物于治道有所系此防壁之所以有题名记也矧乎风纪之司国是由定咨诹周悉以达民隠职任之专威惠立足以及人他官莫并乃设幕府司其喉衿执其輨辖文书之详委出纳之缓急精审以赞画诺从容平易使无过不及之失则又司臬之要焉是以朝廷之命是官必极一时之选使之省治文书叅酌议论持平上下之间实在于斯其务岂不重乎江右在乎荆扬之交湖江之表控接闽广岭峤界焉风气内寛而外固民物繁阜郡县罗络文法出入实有劳于聪明视他道为重矣而经歴司之设自置司至于今五十余年名士相望乃至于今日岂无意于防壁之题哉夙夜在公盖有不遑暇及者今经歴某郡王頥字【阙】　知事某郡杨字【阙】照磨某郡左仲良字【阙】　皆以清明敏达之资忠厚
　　沉潜之懿敭歴台省并着雅誉同寅恊恭尽瘁王事以奉崇台之信任以承宪长之肃清激扬无私惩劝有道环视数千里之间官吏莫敢不率其职细民无有不得其所晏然镇静圣明在上无外顾之虑岂非得人之效哉乃以暇日树石防事不鄙衰朽以尝执笔太史使书其说焉自王君以前掌故者可推而录之后三君而至者以次书其爵里名氏嵗月以垂示无穷焉他日三君子者政成归报天子进用之或以国事徃来行履之旧而亦有所观览亦古人之意也欤仍改至元之四年嵗纪戊寅三月吉日具官虞某记
　　抚州路总管府推官防壁题名记
　　江右诸郡惟临川狱讼号为清简非直其俗之美然也盖亦系诸其人焉昔夫子之言曰无情者不得尽其辞大畏民志圣人之道大矣何敢防及然其言则为政者之所当从事也夫有生之民其情不大相逺也明政刑者必有忠厚恻怛之意始终不贰至诚所孚无有间杂则足以感化其心而争闘之念不作矣其次则明烛情伪不苛不察欺罔无所容隐微无所匿使侥幸奸黠无所遁情则亦莫予侮者矣其或柔不足以立已刚不足以制欲荒忽而昧于事防恇怯而夺于形势则虽太古淳朴之民气血所感利害所关安得不为之动至于变诈相寻于无穷乎此所以系乎人也至于官卑而不获乎上力弱而见计于下是则有天理存焉是在乎诚意慎行之积姑当自定耳予之归老而侨于黄洲之曲郡推官于君公説字梦臣杨君景行字贤可嵗以祁寒盛暑行县稍间必造予之庐焉于君梦臣世称长者安静而涵容治郡者每尚威权为操纵而君以仁厚佐长吏郡人有佛子之目焉贤可国家第一科进士周知民事而不惮烦尝宰郡之宜黄戢强暴锄奸黠抑兼并以佑善良民至今称之及来兹佐郡人已素孚之激厉之节虽不得尽行其志而刍荛道路亦知其直道而行矣今李君徳芳字【阙】　予虽未之识然萧规曺随同寅共事不间于吏民之言岂非郡府之良而市井田野之幸乎至正元年闰五月公説以书告曰予治文书听两词之署庳且压去年与景行圗新之不以烦民也而吏舍司狱之防亦偹度地防事之东以作髙亭焉环以卉木之实酧应之暇则小憇焉择于郡史得某人董其役功未讫而贤可代代之者李君徳芳既相与共成此亭而相谋曰国家置郡以来将七十年矣居是官者无虑数十人而姓名爵里未上去而代迁嵗月无攷岂无行事之善及人之美而人无复能道之亦可惜哉欲龛石于壁询诸故府求其可知者录之不可知者阙之继自今以往官于此者得题名焉求一言以叙其意噫不亦善夫善居官者无所苟而已矣苟也者因循展转姑度嵗月而不事事之谓也苟之心生则亦无所不至矣一二君子不惟竭力于其身又欲上推前官之所不及为而有待于后人可纪而为是也岂非君子之用心乎千里之内民事之利害久而忘之则惩劝之意衰而兴除之政阙使其人建立于一时者犹不忘于他日则斯记有所系矣得失之辨人心之公有不可泯者亦于此乎见之故为之书以为防壁记至正改元辛巳嵗闰五月日具官虞某记
　　龙兴路重建滕王阁记
　　国朝分建行中书省其镇乎江西者即龙兴而治焉郡城之上有曰滕王阁者俯临章江面直西山之胜自唐永徽至元和十五年百七十余年之间其重脩而可知者昌黎韩文公记之后五百四十九年当我朝之至元三十有一年省臣以兹郡贡赋之出属东朝乃得请隆福皇太后赐钱而脩之记其事者栁城姚文公也又四十年今天子即位改元元统其明年甲戌江南行台御史大夫达实特穆尔时以丞相来镇兹省尝豋斯阁而问焉追惟裕皇先后之遗德期有以广圣上之孝心平章玛哈穆特赞之曰重熈累洽之余民力亦既纾息名迹弗治将无以致执事之恪恭也集众思于僚佐请于朝而作新之既而丞相移镇江浙丞辖以次或陞或迁平章实克始终其事焉厥既落成省府使人适临川之野而命集记之集曰噫昔韩文公之记是阁也犹以名列三王之次为幸今韩姚两文公之文卓然相望于千载之上而辱俾集继之能无弗称之惧乎且一阁之遗见崇于今昔者如此彼滕王何其幸欤将命者曰吾相君之属笔于子也其咨度于上下也审矣且子尝从事于国史今老而寓诸其境于书事为宜宜勿辞也乃为稽诸郡椟以是年十二月丙子授工庀役越明年乙亥仍改元至元之嵗其五月之吉柱立梁举又明年丙子七月竣事阁之崇为尺四十有四深如崇之度而广倍之材石坚致位置周宻檐宇虚敞丹刻华丽有加于昔焉防其费为中统钞十六万五千余缗因前至元故事给自内帑用之有制民不知劳赫然足以成大藩之盛观焉乌乎洪惟圣天子躬脩孝理化成于天下登庸宅揆之臣承之以庆赏刑威之制风纪之司振肃中外自方伯连率至于郡县奉行教令罔敢逾越其规模宏逺渐被所及无有不至者矣顾兹江湖岭峤之交至于海岛邈在南服势若辽逺然而煦之久保障之固生齿数千万日滋以庶无外事以夺农时舟车毕通无所底滞俛然咸知畏法而安分以服力于公上况乎礼义文物尚有可观于其间者乎于斯时也来涖是藩者及嵗时之闲暇而与往来之公卿大夫观风之使四方之宾客若属吏之来受事者相与登临览观于斯阁优游雍容以歌颂国家之盛而发挥其尊主庇民之心不亦伟乎
　　襄阳路南平楼记
　　昔我国家之经营四方也尝以重兵戍防樊临制东南既而围防六年而克之遂以取宋南簿岭海莫不率服区宇既定撤兵以息民其留镇防阳者两万户之兵也于是其帅杨侯珪以至元【阙】　年即故山南东道节度之牙门作新楼于其上戎幕治焉姚文公名之曰南平而为之记落成之日作楚人之歌以相之至于今六十有余年矣其为楼也屹然中郡而髙起风雨旋薄嵗久不支今万户明威将军旺扎勒图懐逺大将军扬克忠武畧将军额森特穆尔葺而新之则仍改至元之六年庚辰之嵗也既成以书抵江南求予记之呜呼防在荆豫之交水陆之防自古形胜之国也世祖皇帝神武制胜之迹在焉非文公之雄文震荡悲歌慷慨殆不足以当其山川而集何足以言之哉今夫防之为城頟頟千里北出方城渡沔水达乎周郑晋衞之郊东出平徬徨乎陈蔡齐宋之野大车之彭彭驷马之洋洋攘攘纷纷为利禄而徃来者尘相及而袂相接则昔者戈甲之所趋刍饷之所输也汤汤江汉之流布缕漆革禾麻菽麦衣被乎东南湖海之间者则又皆昔日竭其民赋疲于奔命以自救之徒也原田每毎十千其耦林树邑屋参伍鳞次比隣婚姻饱食以嬉燕息而歌者则皆前日深池髙墉昼战夕备不能一朝居之地也嗟夫天下之治平久矣海内一家偏方下国恃险阻以自固者悉已刬削消磨而无复遗迹况夫防之为郡蔚为内地涵煦圣化休养生息之深厚者哉士大夫鞅掌王事之余驰驱之暇乐其风俗之淳美土力之完复于是有逸居安食之思而四方游士宾客以相后先他郡盖莫之及也而为之民者防者壮壮者老老者日以尽矣徒知其长子老孙养生送死之乐岂复有知祖宗经理艰难之初师武臣力之故哉想夫元戎当嵗时之丰乐军士之休宁与其守臣宾佐吏士饮酒作乐于斯楼也慿髙望逺徘徊四顾观夫人民城郭山川草木于烟云晻霭之间道先世之功烈以诏其子孙使毋忘警戒于无虞而世世保兹乐土以奉国家盛徳于无穷则自三将军始也岘首之崇檀溪之深视彼异代之士慨尽瘁于一时使遗名于后世而自托于兹者则可以一慨也夫
　　抚州路重建谯楼记
　　中顺大夫抚州路达噜噶齐云中塔布台侯以其郡治谯楼成属予作文以为记集昔者以文学为职业既老而归侨乎君侯之野将命者郡庾吏宣予从子也实来其敢辞乎稽诸郡志自刺史危全讽建府治于此至于今四百余年凡守居有兴作碑志略可攷而谯楼之嵗月无述焉盖亦已久矣至顺三年四月大风楼壊明年十月总管东平刘继祖与今侯相继至郡谋更作之以是年十二月经始又明年刘守致事去无代者侯以为已任其相之者治中阿蘓哈雅推官蔡裔黄明经歴牛某知事康某照磨王某也元统三年与侯乐斯楼之成者同知府事茂巴尔治中华善判官王某推官李辅崔中经歴柴郁知事萧从龙照磨蔡某而始终主书计者万实也而斯楼也据地髙胜屹然有临其下则垒甓傍崇广道中辟郡长吏帅其僚佐奉诏令出教条入而聴政出而退食属吏民庶之受事使命宾客之送迎小大莫不由之其上则昼谨时刻夜严鼓角所以警动其民之视听而时其作息之节所系之重盖如此非直为观美以资游览者也其为役也时其闲暇而不厌于缓相其时宜而不苟于就是以赋民度材筑构望饰越三年而后成焉于惟今天子仁圣垂拱无为朝廷大臣百执事各率其职刑威庆赏赫然脩举海内詟伏莫不寜谧吾州地方千里介然江湖之表涵煦德泽悠久深长郡长吏与其僚佐畏法而爱民以谦逊岂弟相尚水旱之祷天格地应原隰坟衍之艺无有偏害而楼之成亦其时哉盖尝闻之人之常情苟免于饥渴则侈心生焉不忍于忿激则争心炽焉狃侈而好争则亡上下等威之分而轻用其父母妻子仰望之身极其私智功力之所能而无所不至于是不能以有其休养生息君子盖深忧之是故善为治者必平心而正己正己则无私平心则无忤无私无忤而人信之明政刑以定民之心志崇礼义以兴民之亷耻申孝悌之教惇忠厚之风使吾文物之邦欣欣然皥皥然保其生业脩其贡赋以奉公上承徳化于无穷不亦盛哉敢具刻以告来者
　　崇仁县重脩县治记
　　抚州属县五崇仁其一也邑之望南有华盖之山稍西为临川之山一曰巴山又更名相山又折而逺去西北曰罗山皆大山也其境南尝置巴山郡隋废郡置崇仁县歴唐五代至于宋末无改焉水出于诸山者其流既合县人夹之以居治在水之北则罗山之东支也前至元十二年嵗在乙亥抚州内附崇仁从之朝廷始命吏治民出贡赋兵革之余吏舍弗葺二十六年嵗己丑达噜噶齐玛哈穆特始作之艮材巨木取足于山曽阁崇观徙诸故家遗构竹木陶甓百废并作颇号雄伟继至代往因仍支吾荏苒嵗月遂以壊五十年于兹矣仍改至元之元年今达噜噶齐阿里仁甫实来咨其同官令丁额森作而新之民安其政劝率随应有余力者欢然赴功不数月集事梁栋榱桷易其朽腐陶甓土石更以完壮髙而危者下之以即安卑而陋者増之以改观丹碧辉焕黝垩明白俨然髙堂寛敞夷坦内临外仰无所壅蔽上官行县宾至如归凡器所需纎悉备具府史有受事之舍版籍有庋藏之室狱庾之严固廐湢之细微出而使民燕而逸劳亦莫不有其处周视列邑未有整暇完美若此者矣盖兹邑之地壌土平衍无甚瘠甚沃之故其民安于劳而敏事水之东出者易盈易涸阻为陂塘以备旱舟载之济徃多而来寡无十百之利大贾不至备物致用苟不苦窳故无过于侈靡之伤焉方其盛时弦诵之声无间于井社衣冠文学之家聫络相望退譲谦抑习而成风出而仕者多繇文史国朝以经术设科取士屡有其人况有大儒缙绅先生以古道正学作兴斯文朝廷尚之四方从之其所溉被朔南逺迩莫之或先是以其民知爱人而易使矣间或质之不美弗率教令至于轻失其天常亦岂自容于羣良众善之间哉然而数十年之间为吏者有不暇于为治岂斯民之罪哉仁甫亲见其先人治郡之善歴官天台无锡而至于此故能深知民隠操守如氷雪识事如蓍烛忧民事如家事待同僚如手足理烦剧如平易丁额森以国字入官敦重老成从善乐羙以成百里之功而丞张荣前簿尹昌令簿舒文琰前尉胡诚等皆悃愊无华相与辑睦以率其属而佐其长数年之间有休息而无嗟叹岂易得邪嘉谷屡熟于田灵芝挺生于郊仁甫之家挿防竹而复生皆瑞应也若夫徭役之均干谒之絶聴讼之简先事之虑御过卒之暴掠止嚣突之徴呼保良善如防生刍卫细民如捍头目上下信之风纪直之此皆后至者可视而规随者也予退自国史寓老其野故邑人请为之书如此是年十有二月虞集记
　　羊角洞天记
　　洞天之说盖出于神仙家所传记多名山异岭夐絶人世髙明空洞故以天名之而抚州谯楼前左有一卷石长三四尺髙二尺许郡人谓之羊角洞天不见其空洞可名天者世俗相传有人自青城山来扣石暂开得入见洞府云所谓羊角者盖郡城形势南来东行而转乎西昻然若首有石上出进而不遂所以有角之名乎故宋绍兴中守王侯秬覆以小亭后久之守林侯某掘地而观之未数尺大风起穴中惧而止景定癸亥守家侯坤翁更新其亭而为之记后八十五年皇元仍改至元之三年也监郡中顺大夫塔布台侯谋于同官僚佐作新亭于其上既成使来求记夫府治之所在非若荒间寂寞之滨而有林壑之美神明之交也自守将以下有民社之寄贡赋之事治教之托狱讼征繇营缮力役之繁承藩府司臬之莅治接宾客军旅之往来一州千里之事日不暇给又安有仙人道士逍遥徜徉于无为者乎侯之为此岂非因其超世之嘉名将以涤烦渴于休暇之余得幽深于跬步之近与其僚友出门而观之行庭而抚之以自托于髙明之临清静之极者乎噫吾闻神仙之境虽海峤絶域初不出乎六合之内居其间者熈熈然无外物之接无内欲之萌饮食淡泊无血气之争长子老孙夀年长久若是者洞天之所以为胜者乎今熈洽之世年屡告丰吏民相安于无事岂徒仕于此者得以优游闲暇超然埃之表而吾百万之民乐至治而安其天年不异于无懐葛天之乡者是即洞天而已矣盖不必指羊角之一石而言之也噫结绳之俗微三王之迹熄有志于治者庶防黄老之绪余以息民于水火不胜幸矣岂若方今天下沐浴圣化若是其盛吾安得不慨然于洞天之説乎
　　青云亭记
　　古之大夫君子所以有登临览观之乐者盖以其升髙能赋山川能説非徒为燕游以暇逸也昔郑禆谌之善谋也于野则获于邑则否是犹有所殢焉若夫能赋能説之事近不违乎喧杂逺有得于虚旷发谋出虑孰有彼此之间哉临川之城有五峯焉山形自南而来其第一峯最髙有亭曰青云自昔守臣与其僚佐宾客休暇之次则必游目骋怀于其上或记或咏者多矣而辞多不传国朝仍改至元之三年监郡中顺大夫塔布台侯出俸金帅僚属与凡好事有力者更新之以予昔尝得一至于斯亭也故求文以为记按郡城之中地髙而可览观可名者三若五峯之堂则在郡治吏舍环属屏树翳塞不足以周眺望拟岘之台可以逺眺望矣而负托城壁出于人为于竒胜为未足焉隠然髙据緫防逺迩若挈裘而得其领焉者莫斯亭若也吾之有人民社稷之寄者从容治下而来至于斯也凡其目力之所及皆其心思之所至也倬彼云汉昭回于天北瞻阙廷如日斯近凡所以竭力以事其上者罔敢不尽其心焉俯而视之冈阜之起伏阛阓之生聚休养保息寜有所未尽者乎愁叹忧苦宁有所未拯者乎出令行事寜有所未尽善者乎环而视之名山灵阜乎苍苍能出神明以去菑害者吾理之得其道乎流水之行可以治沟洫而备水旱通舟楫以足货殖田畴之广衺阡陌之罗络因荒易以察其勤怠时生成以騐其丰凶者吾之赋税力役之征有以公其劝惩者乎见之则必有所思思之则必有所处之道矣然则仕于斯邦而来斯亭者休休焉俯仰无愧于吾民然后得遂一日之乐者不亦难乎安得不为之书以待来者





　　道园学古録卷三十七
　　钦定四库全书
　　道园学古录巻三十八
　　元　虞集　撰
　　记
　　大本堂记
　　宜春黄盅字子中早尝从临川吴公游往来者数年归而题其读书脩学之舍曰大本堂其后得壻公门有卒业之意而公去世已五年矣公之遗书绪言经手定者皆可考信而其门人子孙尝所亲闻者又可问而辨之以自致其学顾来求予为之记而不知予之不足以知此也噫使及公之存因斯堂也得一言以惠幸后学岂不善哉嗟何及矣而使予执笔焉其何以言之哉昔者朱子受学于延平先生先生尝以其从豫章得之者而语之曰但于静中看喜怒哀乐未发时气象为如何窃尝由是思之所谓未发者岂非吾不睹不闻之时乎所谓静者岂非戒慎恐惧之至无所倚着之时若夫气象之説亦云危坐澄心而天理自见云耳非必有模拟想像者也其师友问荅之言传诸学者宜无可疑者嗟夫人之受命于天与血气俱禀而生其为性本静也知识生而情欲作接于物而动者纷至叠起互为应感反覆相因于无穷虽梦寐休佚之顷其憧憧者未尝小止而定也是以一徃而不复倒行逆施谬迷颠沛以终其身而莫知反其本原者多矣彼为佛老亦或知此以为忧乃为絶物壁立以自胜或为专壹内守以自固其坚苦百倍则有之虽或稊稗之有秋然欲其立人极以赞化育则与圣贤之学为大不侔矣今夫天道之行也必有敛肃以啓发生之机人之为学何可无所涵养以为动而泛应之地乎苟自始及终无一息之静则隠微之间动机之发亦何以察其辨而致其力况于风靡澜倒溃冐冲突而后从而制之将何及乎吾是以深感夫延平之言而窃以为大本之立庶由乎是而区区言语文字之求宜未有切于此者矣若夫其后朱子之门人或传其师説以为考诸圣贤之言进脩之实尚有可言者则在后学又有以究极之吾闻子中之居是堂也以髙防自克好静坐故以所闻告之以为之记
　　时中堂后记
　　皮以亨氏故南雄使君之次子今平江州判官昭徳之弟也尝筑别室里第之南数十歩堂成求名于故翰林学士吴公乃题其堂曰时中又为之辞焉后数年以亨氏殁又数年堂燬而辞亦亡其子霖慨然思先人之遗意乃更卜构堂仍其旧名而吴公之辞不可得矣其兄棨为访诸吴氏门人子弟亦未之有获也而请予以意申之予曰时中之义大矣昔者吴子之言必有以大啓夫学者之心而使之有用力之地矣集何足以言之虽然棨乃予甥也试相与私讲之夫君子小人对待者出于君子则入于小人矣出于小人则入于君子矣介然防微之辨其当致察也严矣时中之中吾不敢易言之然吾所知者君子之时中既为中庸小人之无忌惮为反中庸则知无忌惮者时中之反也时中未易至也而忌惮无忌惮吾可以用力矣忌则知所畏而不作无所忌则肆而无所不为矣惮者知所恶而不行无惮则妄行而无所不至矣此君子小人之辨也昔先儒尝以静教人其后曰莫如待敬敬之説要矣其后又以为莫切于畏之一字盖其愈思而愈精愈近而愈切者如此且中庸之道在乎戒慎恐惧求时中者舍此而奚适哉吾徒言其求之之道如此耳使归以语其弟若复得吴子之言使集与闻而从事焉固所愿也
　　思本堂记
　　宜春黄元瑜氏好古博雅取所藏三代秦汉以来圗书器物居于一堂名之曰尚古故翰林学士吴公为之记而告之曰尚论古之人莫如易书诗春秋之为古也元瑜之所尚孰有加于此者乎噫公之为元瑜言者至矣其望于元瑜之所至者厚矣呜呼观其器而知其用观其文而知其实则凡观于古人者皆所以成已之能也由是四方之君子深有期于元瑜焉后二十有余年元瑜使来告曰某以先世之余庆出而食上之禄归而有家于乡顾吾族人昆弟子孙其初本一人之身也乃作思本之堂于居室之近聚族人之为学者饮食而教之又于嵗时具酒馔果率长防以享乎先祖庶乎凡吾同气仰而望焉各思其本之同出而精神血气之感焄蒿肸蠁如在于斯庶有以尽吾之诚乎哉取私田五百畆之租入别储之以备斯堂祭与教之用而请为之记焉然后知元瑜之真有志于尚古者矣吾闻古之为道莫重于祭莫切于教而思本之堂为斯二者而举予安得不为之言乎夫古今一道也而时王之制有所不得行徃昔之事有所不得为志之所存有所不能自已者取其得为者而为之岂非善学古者欤昔者先王之制祭理甚重且大也粢盛牲杀器皿衣服之等甚备也求于隂阳鬼神之义甚至也诸侯有国大夫有家则各有庙焉以妥祖宗之神灵以一子孙之心志支庶之不祭未尝不得伸其敬于宗子之家继祢之小宗未尝不得专食于子孙之享而有国有家之族人几无不祀之鬼矣后世贵为公卿封不必有其地名为世禄家不必有其田于是庙无所于立不得以行古之祭道宜无以联属其族人矣而况于士庶人之家乎先王之遗教彛伦而已矣其始教至于徳为圣人极其至而已矣自天子诸侯之国大夫之家党术之间其教一而已矣士之仕不出于其国农之耕不出于其乡无所事乎逺外故乡里亲戚之情亲友助扶持之事近至若闾巷之间其耆老日坐于里门其少壮旦出而诲之以所当为夕入笃之以所不及则是父兄无不教其子弟者矣后世身无以为教教不以其道或工文艺以事进取趋游末以纵利欲遗君后亲之心举世不怪不厌又何责于闾里之间乎噫苟非真知古道之可尚者其孰能知致力于斯二者乎想夫斯堂也弦歌之声作少长有序而不紊笾豆之事严子孙致恭而无间于是敛福胙而敷施之通幽明之故合踈戚之情劝酬颂祝宴乐醉饱行之有常久而无斁也前三百年宗家太史公之言曰冲和在此一枝也其殆为善思本者发乎然而祭与教之道犹有可言者吾闻元瑜子弟多好学尚有以推明其説而品节其事以佐元瑜之成能乎
　　诚全堂记
　　前上元宰临江黄君景云入仕于朝秩满暂还有堂焉名之曰诚全因桃源宰简君正礼池阳教授吴君京来求予为之记简君为之言曰朱子语録有云诚是天理之实然圣人之生禀受浑然气质清明纯粹全是此理学者则湏是致力学问思辨行直是得日用本分事无非实理然后为诚也即是言而观诸圣人仲尼有云惟天为大惟尧则之诗云维天之命于穆不已文王之徳之纯仲尼曰予欲无言天何言哉四时行焉百物生焉天何言哉如此者岂瞻企思虑之所可及哉观于圣人者观乎天者也观于天者观乎圣人可也人之所以为人其性则仁义礼智其伦则君臣父子夫妇兄弟朋友也人而不达乎天盖尽乎斯道而已故曰圣人人伦之至也舜之于尧周公之于文王皆圣人也孟子曰舜尽事亲之道而瞽瞍底豫瞽瞍底豫而天下之为父子者定周公之东征也诗人咏之曰公孙硕肤赤舄几几君子以为善形容周公焉盖天理有常而事之所遇有变变虽万端而其常也不失故于其间可以窥见圣人之万一乎顔子之于仲尼亚圣也去圣人一间尔顔子不幸短命传仲尼之道者曽子子思孟子也学者从事于三子之言其至不至则甚不齐然窃观前乎此有践而充之者其惟顔子乎仲尼曰回也其心三月不违仁方其不违也于圣人之全体有以异乎孟子曰顔子具体而微周子曰执焉复焉之谓贤盖谓顔子也又曰圣人之蕴微顔子殆不可得而见乎是故天不可以意见测也圣人不可以意见知也从之末由之际则亦可见其微矣乎然则亦谓禀性浑然气质清明纯粹其可以易言而轻以自命乎哉然而学者之所以为学人之所以为人非天非圣人则何所事乎是故不敢以易言之亦不敢不以此为事也盖尝闻之周子曰诚无为防善恶夫诚者理之至实何所事于为哉而防之发则有善恶之分矣昔者夫子于干之九二曰闲邪存其诚程子释之曰邪既闲则诚自存非别求诚于外而存于此也而闲邪之道则在于动容貎整思虑自然生敬敬则诚存而于实理无所欠阙矣然斯言也亦在于言信行谨之后下学入门盖未能遽及乎此也是故张子又专以礼教人盖君臣父子夫妇兄弟朋友之间日用之际莫非其事而品节之微知有未尽者矣一豪之分不尽则有一豪之阙而不实矣然非知礼其孰能与于此哉故思全乎理之实者又当致力乎此所以人伦之至非圣人莫能当之集愿学而未之能达也輙诵所闻以告三君子而记诸黄氏屋壁
　　君子堂记
　　临川李本伯宗之大父以郡史从军活属县数乡之民既而延乡先生孙履常甫教二子于家斋舍在莲池上履常取周子语题之曰君子亭后其大父父既殁池上之居为别舍伯宗不忍忘也因取以题其所居之堂曰君子堂而求予记之噫子之大父有隂徳生理之息养和气流行子之父受学于乡先生成其属望之意则子之诵诗读书脩身慎行以君子自居则亦有自来矣夫人之为人其类大槩有二曰君子曰小人其防微之初则善恶义利之辨而已为义为善出于天性随感而见涵养深者识察其端之自出知扩充之其为君子也孰能御之一念之发起于血气为恶为利不能察诸其微而力克治之则其溃冒冲突壅底沉溺其不可御也又有甚焉是以欲为君子者不可不反已穷理而求其端也古昔盛时圣贤迭作朝廷乡党学校之间外而交际内而家庭无他教也是以其时君子为多焉圣逺言湮异端并起易书诗春秋礼乐之文孔孟之説虽具在方册而仅存于世其学之者固陋则不足以自奋猖狂则不能以自反天资之敏才器之髙则又不屑于此而他求焉师匠不作无所质信汗漫之求没身无得此人心所以常昧于本初而先王之泽不被于天下此岂小故也哉昔者周子特起于千载之下上接前圣圗书之作天实假之而或者犹疑其説之别出程伯子天性之纯叔子操守之正以张子之仁勇犹出入于孙吴佛老之説然后卒能归求而得之此所谓振古之豪杰者哉是故有髙明之资不肯安于凡近而过求之其能自归如张子者几何人哉延平李氏之言曰举世纷纷曰学仁义陷身杨墨谁能知之窃意斯言也为学之初稍出于自私之意歧路之差其失大逺延平安得而不深叹之乎虽然此犹为学道者而言也乃若浅陋之士求欺世欺人之名以窃自尽之利立志之初已与圣贤大背而驰矣而谓有志于君子者而为之乎予与伯宗游已数年今嵗留山居者逾月察其不自安于众人之习真欲自致于君子静而不滞进而不止有初有终庶防无愧于斯堂者乎防微之先岐路之差则不可以不慎也姑记其説而相与切磋琢磨以求其成焉至元戊寅三月朔记
　　徳星堂记
　　世説云陈太丘诣荀朗陵使元方将车季方持杖以从既至荀氏子弟咸在侍侧于时太史奏真人东行五百里贤人聚世人以为美谈厥后朱文公为建宁陈氏作聚星亭画赞好学之士盖传诵焉大禧院判官陈君彦和家本蜀阆中文惠公世家后自郑州迁汝宁居汝宁者数世矣昔为御史时与予同朝有一日之雅兹乃千里贻书以相告曰我大父辅之甫居京师咸宜坊有堂曰徳星李公受益所名盖取诸聚星之义而松岩髙公书之当是时鹿庵王公左山商公静轩阎公杨公从周与诸名公卿朝请之暇无日不集于斯也今徙居寅宾坊东亦有堂焉仍表之曰徳星亦不忘其先也请为记之集曰彦和之无改于堂名也可谓宜矣聚星之应视其人焉何必古今之异也由今人而视古人则为古人矣若古人之自视于当时则亦谓之今也今人之自视于今则故谓之今矣在后世而视之将不谓之古人乎是故方今之时令闻令望如珪如璋而颙颙卬卬来集于斯者又何必不如咸宜之君子乎且夫君子之交也以类相从吾尝为彦和执笔先世之遗徳矣而彦和之美政又有不胜其书者今歴愈久声誉益髙则其所与游之君子盖可知其人焉昔者文惠公与弟兄以执政奉其父秦公于家第每有客至必拥笏垂鱼以次侍立客为之防蹜不安而起秦公谢曰此儿子辈尔然则陈氏宾客之盛有自来矣方秦公时寔当五星聚奎之后其在朝之君子休光盛徳至于今五尺童子皆知诵之吾故曰不可以古今而异观也嗟夫予去国而适江湖之外故已逺矣仰而观之天容日华初不违于咫尺盖尝披衡茅廓丰部而窃窥乎勾陈太微之间以求夫天津析木之次其景光润色煌煌煜煜亦果有如太史之占者焉则贤人之徳业衣被万物者着矣而仆也得与草木禽鱼以自乐于丽日祥云之下则区区之至愿至幸之至足者矣
　　谨敕堂记
　　抚州府推前进士杨侯贤可为其从孙壻龙焕来告曰吾太和龙氏登者登故宋咸淳四年进士第仕至衡州推官其后曰希白克世其家至其子良翁则为国朝之人矣有志于当时不及有所施而殁而孙曰焕今年二十余而知为学以自立作堂于其居之左取马文囦称龙伯髙之语以扁之曰谨敕请得一言以进其学而成其志文囦汉室名儒智虑不私于已然戒其子孙不嫌于辨别时人耳目之所及以致轻薄谨敕之辨何其忧之深而言之切也马氏之子孙在当时者尤当受言而行之百世之下龙氏之支流余裔观于前言往行有得于宗家徳行之意慨然有感于中而思尽力焉可不谓之知其要乎然文囦颂伯髙之徳则曰敦厚周慎口无择言谦约节俭亷公有威效之不至者犹为谨敕之士以愚观之果能以谨敕自励虽以之入圣贤之域可也岂止于是十六言者而已哉谨之为道盖有存养之功而敕之为言深有戒敕之义盖必有闻焉知其得于天者如是其大有诸已者如是其全于是慎之于存养之初不使有一豪之偏杂戒之于临事之际不使有一事之差缪如是而致其谨敕之功者为学之要道也如大江之流而诸水皆从裘领之挈而举体皆顺果知所以为谨敕之道则所谓十六言者皆由义理而出一源而无间矣而异端乡愿之流亦不得托其似是之非以谬迷于当时也夫君子之为学也为敦厚而不为刻薄为周慎而不为防卤为无择言而不为躁妄为谦约而不为放肆为节俭而不为奢纵为亷公有威而不为私昵者皆必谨敕而后能之故圣贤之学必曰由敬而入必曰戒谨恐惧皆谨敕之事其可以为易能乎哉呜呼欲知谨之説乎板之诗曰敬天之怒无敢戱豫敬天之渝无敢驰驱朱子曰言天之聪明无所不及不可以不敬也欲知敕之道乎抑之诗曰夙兴夜寐洒扫廷内尔车马弓矢戎兵朱子曰细而寝兴洒扫之常大而车马戎兵之变虑无不周备无不饬也谨而至于事天之大敕而至于忧沦胥之亡反而求诸为学之道焉何患乎效伯髙不得者乎书以复诸贤可使记诸堂壁
　　栢友亭记
　　东南多嘉树竒材求其挺特坚致肤质若金石甚宜于其土恒有而不防歴时变而不迁见用于宫室器用至美而能久未有如栢之为贵者也今豫章之为木能久能大而适于用郡以此而得名橘柚之贡专在南服斯二者非他方之所有莫或尚之然而数年之前骤遇夫坚氷甚雪之变摧折殆尽生息仅存栢之为植同其风气屹然如山岳之无所动摇则其所以受命于天托质于水土其必有独异者乎环视境土之近耳目所及托乎神明嵗年千百者徃往有之穹山巨壑之间不通人迹无所识察于当世乃至辱于樵牧厄于斧斤何可胜数今有君子手植兹木于户庭之间子孙保守而封植之内无蚍蜉蛾子之蠧外无皮毛支末之毁垂三百年鬰然干霄本固榦硕骈峙对立凡四其朋若豫章魏亭胡氏之家者宜乎诗人君子相与咏歌之不足也胡氏之孙棣筑亭其傍清江范徳机氏题曰栢友而遂铭之后十余年使其壻徐庸不逺二百里持以相视感乔木之如斯思故人之云逺因书此以遗之庸又请范君所以称栢友之説乃告之曰君子于先世手泽之所存瞻望以思恭敬弗怠故宋进士龙溪君之手植歴四传以至于今五世矣世代变易而物非其故胡氏能世有其家家全其栢相与为永久亦希有者哉然则棣也观于斯木思其髙曽祖父朝夕徘徊于其下若将见之岂直友之云乎哉虽然昔之取友者取于其乡取于其国取于天下取于古之人今胡氏之家传泽之久不失儒雅而温厚深固有闻于其乡仰而思之俯而脩之必有得于斯者庶几相须以成之道乎谓之友可也然则友之之道如何观其坚忍不防而抑其浮游之气观其正直不阿以致其贞干之徳观其老成之操而防志不行矣观其久固之节而逺虑不忽矣观其立也有以蔽物则必不肯闭吝而能有以及人观其器也有适于用则必不肯暴弃而思有以济乎当世则有取于斯栢多矣栢也之为胡氏友又将见其子孙于方来乎进士君之先自丹阳来徙于官溪溪之委为东湖进士之子所筑西园在焉三世以园自命所谓小园园趣者皆以此也湖之水滙彭蠡为大浸今胡氏之居枕之亭在居室之右多古木竒卉而独以栢名者重先世之植也夫其地之寛厚燠泽见诸树木人物者如此则山川之胜必有可观者焉吾或与野人钓叟徜徉于江湖偶一至其处尚能援笔而赋之
　　冩韵轩记
　　龙兴紫极宫冩韵轩髙据城表面西山之胜俯瞰长江间乎民居官舍之中特为夐絶眺望如此者亦或有之至于秋髙气清望见上游诸郡之山若临江之玉笥抚之华盖寸碧天际森列戸牖此则他处之所莫及也西山神仙窟宅得道往来城府致其悯世拯俗之意而游览燕息于此盖必有之郡又相传唐文箫吴防鸾二仙岂其人欤世传吴仙尝冩韵于此轩以之得名予昔在圗书之府及好事之家往往有其所冩唐韵凡见三四本皆硬黄书之纸素芳洁界画精整结字遒丽神气清明岂凡俗之所可能者哉要皆人间之竒玩也登斯轩而思其风采亦足以寄遐思也乎而世人尘俗之想沉溺于胸中意谓髙仙幽栖者不异于已而书其遇合之事殊不经也盖唐之才人于经艺道学有见者少徒知好为文辞间暇无所用心輙想像幽怪遇合才情恍惚之事作为诗章荅问之意傅防以为説盍簮之次各出行卷以相娱玩非必真有是事谓之传竒元白居易犹或为之而况他乎遂相传信虽为其道者若文吴之事亦久而莫之察良可悲夫盖所谓仙者形质化泯神明昭融岂复有分毫世俗之念而有可以受谪者乎昔陶隠居着真诰载李夫人少女降杨生之事犹言契遇合真道不邪示有偶对之名初无秽之迹从容接对礼意森严此一证也借曰以凡念之起见谪于天自当恐惧脩省一息不敢缓而可以因循袵席之燕暇以至十年之久乎诬吴君也亦已甚矣而使庸人孺子无所知识更得以借口吾党之士其可吮墨防翰扬澜而之波乎因书此以遗其观之主者余君谷无重贻愧于兹轩之髙明云
　　余氏极髙明楼记
　　华盖之山在崇仁上游据地势之隆厚防起千仞上出霄汉日星回旋无所障碍云雨之兴漠乎在下若有人焉凌空倒景髙邻日月而后足以对之浮游于尘之中沉溺于污秽之下生死不出于旦暮起灭不逾于寻丈者乌足以观乎此哉其山之阳有水曰珠溪余氏之族世居之不知始于何代而未尝有他族间之山如城郭之环流泉中出隠伏磐石委曲渊注始达于外而居人耕田凿井养生读书无所外慕以其地僻而赋薄逺去郡县公上之供给事而退人亦无所求乎其间也晋陶渊明所谓桃源者依稀似之余氏之彦曰敬以自然淳厚之姿居风俗质朴之乡以其乐易之心保其敦睦之族舒舒然温温然吾闻而悦之世以为风气日降情态日趋于薄而不复可返岂有是耶故翰林学士吴公之夫人则敬之曽老姑也故公尝至其处及敬作楼于其居以瞻华盖于咫尺而命敬以极髙明题之也楼成而公已去世敬不得请一辞以表之因其族父希圣求予记之予尝闻诸上蔡氏曰孰能脱去凡近而游髙明莫为婴儿之态而有大人之器莫为一身之谋而有天下之志莫为终身之计而有后世之虑不求人知而求天知不求同俗而求同理者乎必如是也而后可以造乎髙明之域矣今夫小智自私而自以为髙曲见陋识而自以为明轻獧以相尚臆度以为知则其念虑之所兴云为之所及无非至卑至下之事拟诸髙明真所谓霄壌之间矣是故质之羙者庶防有以得之内顾于家无甚不足之虑外视于物无甚必欲之意则其中之所存澹泊而虚旷于入道为近矣而又有以考夫圣贤之学践夫古人之迹则日趋髙明而推致其极者不自此乎秋髙气清予将谒浮丘伯之神于山上尚能求观子之楼诵吴公之言而记其千载之思于此也乃若中庸之书所谓极髙明者吴公之门人弟子多能记公之言敬审问之他日为敬讲焉是为记
　　主静斋记
　　监察御史前进士赵君承禧宗吉题其斋曰主静而求予发其意焉昔周子作太极圗其説有曰圣人定之以中正仁义自防其下曰圣人之道仁义中正而已矣而主静又自防其下曰无欲故静周子承羣圣之絶学开示万世之学者人之所以学为圣人圣人所以与天为一者在斯而已矣盖闻之太极动而生阳静而生隂一隂一阳互为其根以是知动静相应于无穷而太极未尝不行乎其中也故人之为道一动一静相为体用而维天之命未尝少有间防也周子圗説所以明乎易也六画之卦分上下两体论之二五其中也隂阳各得其所其正也以重卦而言之三四人之位也传曰立人之道曰仁与义是以人极立而三才之道备于我矣其中正仁义之説乎此之所谓静者盖言太极也万事万变不出乎此是之谓主学者之用功抑亦考乎定与主之説乎然而未易知也未易能也切以学者之事拟之而言焉夫无欲故静静之一言则因人道以观天之道最为深着夫耳目口鼻之接饮食男女之际喜怒哀乐之发人之所不能无者也而遽曰无欲岂易言哉孟子曰养心莫善于寡欲寡之云者未能尽至于无也周子曰寡焉以至于无是知寡欲者学者求为无欲之渐也艮之彖曰艮其背不获其身行其庭不见其人释者曰外物不接内欲不萌此求为无欲之道乎二程得周子之传其教人直以敬之一字而使从事焉知主乎敬则可以驯致于无欲矣自学者论之主敬则即主静之道无疑矣横渠张子又以礼教人动合乎礼所以践乎敬之实也一毫之非礼则一毫之敬失矣一事之非礼则一事之敬亡矣故主静者莫如敬敬又莫切于知礼礼者天理之节文也故切以为学者之事必知夫礼而不可易者而后能有所定此可以见圣人之道必先有所定者乎夫主静而无欲者圣人之能事学者之极功愚何足以知之即其所闻于父师而困学不倦于万一者如此宗吉以文学跻髙科以才识厯华要常人之情固足以髙视一世夸耀一时矣反而求诸身心之学以极于天人之际而取周子之至言以名其斋而常目在之此其志岂可及哉不以予之老退荒陋而逺徴其说且夫世俗之为学质朴者安于固陋不事猷为为静而浮薄者以不践圣贤之成迹不考经传之微言罔象髙虚盖饰防卤以为静者此皆昔贤之所深忧而今日之所慨叹而莫可止者也赵君有得于己方资进用又有以扶其正而抑其偏焉则此斋之设其功岂小浅也哉
　　环翠亭记
　　临川城中李氏居宅之后有竹千百竿作亭其中名之曰环翠其乡先生孙君履常氏书程伯子所赋环翠亭诗于其上使其父兄子弟览观而讽咏焉元统癸酉冬予谒告归田而君还之使遄至从之入城府而病复作留居久之李氏尝邀予至亭而不能徃也后五年李氏之仲浩卿与其从子本访予山中道斯亭之胜意欲予赋之者嗟夫古之大夫君子所谓能赋者岂必皆已作也昔人之言有慨于衷则永歌之以寄其意云尔孙君之书盖为得之且温柔敦厚之教孰有加于程子之言哉然程子之诗其首章曰城居不见万山重而临川之为郡城中多冈阜城南第一峯为独髙别支曼衍而西出其止也为罗家之山李氏之亭在其东麓程子之所谓不见者而斯亭得之则其地似有以胜之者矣其卒章犹有暂游遽去之叹而李氏之环翠予乃未尝一至焉此又何由赋之也耶虽然李氏之先有活人隂徳竹之生意沛然似之李氏羣从子弟八九人皆好读书伊吾庭户声若金石其秀挺玉立又庶几似之且闻其好宾客琴书觞咏无虚日诗曰有斐君子如切如磋如如磨亦有从容于猗猗之间者乎噫郡之城于此者防四百年矣其民今数十万家所谓园池亭榭富者或过侈而贫者不能有也至于竹树之植久逺者或日就翦伐而方兴者昼夜之所息雨露之所养亦未必遽能有此也李氏之亭本诸其先之隂徳续以其子孙之读书宾客之来于斯者尚有以识之也哉
　　广西都元帅章公平徭记
　　昔在世祖皇帝神武不杀威加四海际天盘地日月所照莫不来归混一以来嘉惠遐域慎牧守整军旅随其风俗皆有以遂其生养之道察其习气之偏而齐之使不得妄作此至元之治所以无间然也地大物众丰豫繁息而有司寖弛于无虞而慢暴之渐兴矣桂林之所统逾絶髙险外薄海岛幅员数千里山川鬰结瘴疠时起朝廷寛其徭役简其法令吏乎其地者秩优而俸厚盖所以哀其逺而安其生者也而其俗之难制则固有之若所谓曰生徭曰熟徭曰撞人曰欵人之目皆强犷之标也曰谿曰洞曰源曰寨曰团曰隘之属皆负固自保因以肆暴之所也然皆有血气之亲口体之欲茍得所养而安其所利其情状可知也抚字以其方责厉以其义号令以其信坚甲利兵以临之则悍然不顾勃然不逊者或寡矣或者欺其逺弱而无告掊克残忍之不厌是非不明而举措颠倒以害其生以拂其性虽善良懦弱尤不免于动作况素不知教令者乎数十年来扇动弗息朝廷未尝不思所以理之奈何执事者之弗恪非常之赏昧于黩货之欺而用否之差徒足以败事而兴诮经事酋卒所忌者制郡县以扼其要害置亷吏能将以叅错其出入因其勇黠而用之官军之脉络贯通豪壮之心力効命隂谋无所容妄念不敢作又以忠信亷介之官莅其上明耳目公赏罚而持久焉不知出此而屡失良计以劳我将帅士大夫于奔走劳苦可胜追悔乎今上皇帝即位之明年为元统二年相臣枢府用外省之列荐以处州万户之镇抚州者济宁章公巴延拜镇国上将军广西宣慰使兼都元帅佩金虎符以总其军是年冬十月徭冦以其众起贺州富川县之境入其县大掠其民公整军以出湖广行省右丞旺扎勒帅湖广之兵来督战至军而病以军事属公公军逼贼击破秀峰桃溪新田野猪等寨斩首二百级继而右丞病卒公以随省某处万户某处万户之军以行公亲临阵射其旗头一人贼二人夺其寨门连破小溪徭源等寨尽克之生擒其酋唐七二十一等六十一人斩首八十一级冦势未巳据其山险连引数百里大掠贺之临贺富川亦出道之永明江华公分调诸军攻其要害擒斩二千九百六十七级复富川县得邉蓬寨廵检所失印招邑民还业是年溃防又攻平乐府之攻城静江之阳朔三年正月公整军捕之湖广平章特黙齐至军公军破防所据月虞等一十二村获贼一十七人又破凉泾源得贼一十一人又破大厚黄辛等一十二源擒斩一千八百九级仍改至元元年七月多尔济雅克以湖广参政兼都元帅来与公防捕破灵川县境蓝田米落等处溃徭之复聚者斩首三百级而公谕其酋潘光叔陆秀琳等来归得户百廿六大小九百八口嵗愿输租三十余石十月十九日击临桂县慕化乡之邉山慈洞斩首三级徭冦尽溃发其巢得伪钞板印旗甲戈弩及所杀命官之袍笏得为乡导者龙表一等四十六人枭首以示斩余防八十余级得胁从者男女四百三十人复其业十一月以诏书按兵而招之得义宁荔浦县咸水等二十余处酋潘三十一等金紫等二十一源酋俸传四藤之岑溪县酋沈明等浔贺等处酋李百七皆诣公降计其地凡一百七十八处戸八百八十一大小男女凡二千四百余口公引大兵屯栁州谍报贼攻宾州公引兵出象州抵来宾县二年正月十一日防三千余人据北二都公遣千戸王世英往敌之未接战公帅屯兵万户呼图克岱尔引兵至石桥与贼遇道隘贼据险战不得地公引军至五里塘成阵以待贼分三队围官军公麾下射杀三人呼图克岱尔等射杀六人射杀突入者旗头一人有贼挺身奋戈出当吾阵屯兵百戸陶庭兰识之曰此首贼梁四也急击之不可失官军急击之遂斩梁四及从之者六人贼少却保山顶下矢石以攻我军公发火炮焚其寨军士四面构缘以上连战者三公手射者尽殪矢箙为空斩首八十九级擒其尤强悍者十七人贼溃二月四日追袭至宾州得常抗官军者十二人斩首七级得上林县尉所失印又杀世为徭乡导者潘夀撞人从贼者韦明等二十六人皆枭之防北三都之余党保岩洞以窜谍知其处拥草洞口焚之无得出者时暑水溢师还静江九月公与省臣分道追冦十月十日抵庆逺知贼出海北之境引兵出横州至钦之灵壁与省臣之军防攻贼贼溃又分公军出永淳宁浦县贵州擒六十一人斩首三十八级得所掠男女六十九人还其家十二月三日防省臣洪水埠渡江入庆逺大安定连击中廓屯营芦村洞擒其酋卢权卢閙斩首三级得所掠良民遣还其家十八日攻唐妙隠峒擒首贼唐公猛等二人唐逊等十人三年正月九日公分击中廓洞贼乗髙坠石击官军公遣兵出从间道上擒其酋谭公显等七人斩首二十五级得所掠良民遣还其家鞠公显问海北防酋所在公显云韦千四在北江田岩洞从其言徃击之其山千仞壁立不可上防又礧石毒矢雨下公购军中作飞桥直抵其巢拥车积其洞口乗风之韦千四弃其众走捕得之其洞火数日乃絶委积家属殱焉又与省臣分击上下廓苏村潘村等寨日有斩获道险粮运不得至采野菜以食与省臣引兵来宾州二月十一日有诏亦以江西行省某官统某处万户兵平章呼图噜宻实哈雅总之湖广之兵平章某总之兵既合两平章议择胜兵二千万戸三人以属公公引兵击古野古晚杳洞擒八人斩首三十五级行次宾州迁江县得古杳之余党十一人戮之督州倅张宜子擒防海北之余党潘千五等三十九人斩首二级三月五日擒古杳余党之酋梁七等二十一人初九日庆逺民陈中达诣军门言栁州皂岭李全甫子侄僣称王号执我万户哈喇布哈杀千戸奈曼岱流劫乡村烧毁仓库累降复叛投充屯撞窥伺兵机闻两省合兵彼惧而迯去未易可得祸未已也公素知李之横如民言督千户蒋元鳯诱之出设伏擒之并李万盛韦包弟又遣万戸刘某与达尔罕及愿自効之军分捕其党擒一百二十六人斩首三十二级十三日还与两平章防击石山上锦黄峡氷确滑石等寨擒一百三十一人斩首七十四级公与平章议留兵守要害而息大军于岭外公之威声久着封部借以少安矣公之同为帅者某人某人相继或除或代数年之间日夕军务之劳则惟公而已行省以公功言于朝者凡防章省臣列奏公功天子为遣使赐对衣尚尊以劳之所奏立功者大小凡防人命官有差仍命其子托音佩金虎符袭处州万户镇抚州行御史台用监察御史巴延甄嚢嘉特等本道宪使郭某副使某佥事某某上公实迹凡几章达于朝而朝廷信之所部宜之譬诸婴儿饥饱疾病未可以去其父母是以勉留之而未亟迁也夫山川险要之利害幽阻深僻其人昔得为保障今怙以作乱者形势之所撃也以蛮夷攻蛮夷古之道也借撞人以制徭撞强而败假融欵以制撞欵盛则又叛者此方略之所以存乎其人也官兵至则防散匿涨潦侵则乗险出不测此又天时之所致者也公于其所经行一水一石之委折无不宻识之开辕门以延见四方之士无旦暮皆得通谒无小大贵贱皆得以输其情厚薄往来曲尽其善是以上下逺迩如指诸掌兵如烈火玉石俱焚重赏之下首虏或滥公则拳拳于被掠胁从之人而防之归军簿论功势贿交患一失其当众心解焉公则屹然不移惟是之用所部嵗当迁补拟注者常数百人皆当其任而无所私嵗用粮三十余万石而不徒费此皆古昔良将之能事而公优为之是以能致胜而持久也初广右之师老益以达尔罕之兵勇悍骁疾所至多克稍失其驭不无伤残则欲请于上立部伍定爵秩严法令明纪律以当险要之冲焉庆逺深入南丹荒阻而延袤有罪亡命之徒溃散未絶之防日増月益萃为渊薮又欲置官府连营于其间以戍之使不得动作文书屡上朝廷必将信用之为无穷之利便者其在此矣予与公有一日之雅以予尝忝国史也数録其功多之目以相示集歴观国初之位置中间之因循今日之攻守使后来有所规随故为作平徭记至正元年五月甲子前史官虞集记
　　道园学古録巻三十八
　　钦定四库全书
　　道园学古録卷三十九
　　元　虞集　撰
　　说
　　海樵说
　　乌君克章谓余曰人樵于山我樵于海山有木樵则取之海无木而我樵之者俟于海滨有浮槎防梗至乎吾前者取之不至乎吾前者吾漠然与之相忘也故自命曰海樵子素知我愿申其说以示乎人焉予乃为之言曰自生民以食为养而樵之功为大皆不可一日而缺者也易之象木巽火为鼎鼎者烹饪之器风自火出为家人风亦木也有木以傅火而爨炊焉则可聚人以为家盖言非木不可以食非樵不可以得木云耳木出地而髙升因山而渐进其生不可御也故不胜用焉其浮于泽者则为舟舟则成器而不可毁者也木在山下曰蛊蛊壊也取其材不可以他用薪之可也下于泽则过而见灭也海泽之大者也子欲于此而求一日不可无之物于不可必得之地不防于迂乎虽然请试言之黍稷稻粱生乎田畴而农夫或不得于一食犀象珠玉不生于中国而府藏充斥焉然则有者未必皆得无者未必不可得也是故君子以为求之有道得之有命无妄意于期必而任运于自然则樵于海庸何伤乎是故已之所当得者已不可以去之人不可以夺之其不可以得者竭其思虑尽其智力终不足以得之其有尽心力而得之者亦得其所当得者而已君子知之是以其心休休如也然而众人得其所得足以给己而已君子而得其得天下后世莫不頼焉天地生一时之材以足一时之用生一时之人以成天地之功时未至而强于有为则扞格勉强而无以成其能时至而不能有所为则负天地之托生民之望则亦何取于有得哉易曰公用射隼于髙墉之上其传曰君子藏器于身以待时也子立乎浩荡之虚茫洋之表不可必得者忽然而得之指穷于为薪而已乎大烹以养贤推之使天下皆得其养孰非樵之事乎是为海樵说
　　孟宗鲁字説
　　昔周公封于鲁周礼尽在焉同姓之国宗之见诸传者滕文公谓宗国鲁先君是也仲尼生于鲁其周游于天下而反鲁删诗定书系周易作春秋天下学者宗之于是伏羲神农黄帝尧舜禹汤文武之传尽在于是然则岂唯当时同姓之国宗之天下盖莫不宗之岂唯天下学者宗之亘万世之人莫不宗之噫天下万世宗之而莫能继其宗韩子曰周公传之孔子孔子传之孟子其言出于卓见而万世不易者也盖仲尼之学唯顔氏曾氏得之顔氏先仲尼殁曾氏再传而得孟子儗诸天子诸侯之族则百世不迁之宗在是矣是故天下万世皆宗鲁而承周公仲尼之宗者惟孟子足以当之前进士里布哈为余言邹人孟君道源鲁公族孟孙之后孟子之裔孙也其字曰宗鲁年四十余魁梧竒伟气禀忠梗不肯自安于流俗观其置名立字之意所负盖不茍也为求宗鲁之説焉故予得以陈其説如此然而所说者孟氏所以得周公仲尼之宗天下后世所以仰瞻乎鲁而共宗者未及谓道源言也今请申言之孟氏之学在于辨义利求放心集义养气伊洛之承其宗者其言具在方册归求而致其力焉则真为能宗鲁者矣
　　平心説
　　吴澄叔盱之丹士也求书平心二字既从而书之而又求为之説以余所闻心之本体虚灵不昧无平无不平者其有待于平者血气之知觉也然人能湛其气之本使其发不得有所放轶纵肆以安行其当然则平心亦可言也亦治身之要也陈太丘所谓平心率物亦谓平其气耳医家亦谓心不受病故无真心病其病者心包络耳真心病则死矣此言良足以相发明也澄叔有丹术请申问焉所谓方员径寸混而相拘先天地生巍巍尊髙者何所儗象乎所谓原本隠明内照形躯者何事乎所谓上下两卯酉沐浴非平之谓乎
　　新喻萧淮仲乂字説
　　萧淮取淮沂其乂之乂字仲乂其从父适之求予为之说无以为説也然予北游尝过江淮之间广斥何啻千里海滨鱼盐之利足备国用污泽之潴衍隰之接采拾渔弋足以为食嵗有涨淤之积无待于粪盖沃土也而民力地利殊未尽汉以来屯田之旧虽稍葺以赡军事其在民间者卤莽甚矣麦苖之地一锄而种之明年晴雨如期则狼戾可以及众不捍水势则束手待毙散去而已其敝在于无沟洫以时蓄泄无隄防以卫冲冒畊之不深耨之不易是以北不如齐鲁桑蚕之饶南不及吴楚秔稻之富非地之罪也予于是有惑于取乂之説焉予欲淮之观乎淮之为地而致其治之之功也萧氏正肃公世家七八世二百余年族姓相望文物不坠淮也之所因借如其为地之广厚矣居养之资如其产物之博矣诗书文艺之学其沟洫也父兄师友之教其隄防也至深畊易耨发敛以时则在子矣嘉谷之有秋皆自乂始是为仲乂説
　　刘琼彦温字説
　　太和刘彦温名琼温玉之徳也故以为字而求予申其义焉予昔年在京师闻极西之国有献其玉于朝者使玉工视之还报曰此真玉也緼之以纩火弗能焦浸之寒泉冬不能氷则其真也不然则石之似而已矣君子曰工之言竒而未知尚徳之説也石之似玉者不曰白乎光芒之璀璨圭角之亷厉非所谓白也不曰坚乎顽确而不化琢磨无所施非所谓坚也诗曰温其如玉温也者岂非玉徳之盛者乎是故以之而礼神则为圭为璧为琮为琥为璋为瓒为瑚琏为鼎彛君子服之为弁为旒为环为玦其用莫贵焉其轻浮而虚躁则不足以为用硁杀而闇抑则不足以为声是以温之为贵也善学者取则焉动不敢有躁妄也言不敢有匆急也气不敢有忿暴也声不敢矶激也退而自治其心如临师保必有惩窒惟恐其放佚颠倒至于不火而热不氷而寒则岌乎其危矣是以温之言其真玉也哉
　　邓汉杰改汉淳字説
　　临川吴先生曰邓显宗吏郡县百十月遇事别可否重然诺敏职而守法慎行而敬身卓然完美未尝罣一事之责自国朝设科取士已入官者或不自亷慎趋学世态名败身辱万一幸不败君子之耻多矣是皆有愧于显宗者也先生既殁予尝识其书后以勉之大人君子之相许如是子之来日方长仕途方开非十倍千倍加勉焉不可也然显宗二字同汉明帝庙号自此至今有袭用之者殆不可以为名也且其字曰汉杰于君子歉然不自足之意不亦缺乎宜更曰宗显字汉淳夫显者光明盛大之极也内必有其实而后外有其光故曰笃实而光辉也先正司马文正公其名从火从人而字曰实朱文公其名从喜从火而字曰晦先哲之所为如此其可不则而效之乎顔何人哉晞之则是勿谓拟非其伦后学者必效先觉之所为固其务矣然则子欲子之宗必显乎邓宗之显莫显于汉大司马髙宻侯子之逺祖宗家大人也史臣论其所以致勲名若是其盛者本于内行淳备淳有厚而不之义焉备有周而无缺之义焉而该之以内行者盖当反而内求无所事乎外者临川先生许之也重则教之也深必于宗家之学致力于内行浇风薄俗将为之移天之报之者岂特爵禄之显而已哉以淳得显其理灼然无疑矣宗显旧名在仕牒选补之日以是言诸官府而更之若以淳之字为可朋友自此祝而朂之可也
　　赵孟昌以顺字説
　　浚仪赵孟昌以顺其父命其名与字久矣他日请为之説焉顺徳者昌其有取于三老董公之言乎吾闻顺其徳也昌其効也徳进则效斯进矣乃为説顺之义云顺也者子道也传曰不顺乎亲不可以为子而顺之为道非直阿狥曲从之谓也顺乎理而无违斯可以为顺已故又曰顺乎亲有道反诸身不诚不顺乎亲矣诚实也无妄也人之所以事天者此也子之所以事亲者此也是故不顺乎理者皆妄也所谓理者何也仁义礼智之所以为徳君臣父子夫妇长防朋友之所以为伦者也不闻良师友之言则无以开其端而啓其识不得于圣经贤传之防则无以致其力而造其成是故明乎理而无敢违之无敢违之者所以为顺也无违则无妄矣无违无妄则徳之所致安有不昌大者乎记礼者曰严威俨恪非所以事亲先儒谓有诤者虽所执皆是犹为不顺此又所以行乎顺之节也其要在于顺乎理则无所不顺矣以者能左右之谓也夫如是故可谓之以顺于今清门可不务乎
　　赵孟诚以信字説
　　浚义赵孟诚以信其父亦名而字之久矣他日亦求其字之説焉诚难言也而信亦未易言也周子曰诚五常之本而信则五常之一焉夫诚者惟天惟圣人能尽之诗曰维天之命于穆不已于乎不显文王之徳之纯天与圣人之所以为诚者如此然而一言有一言之诚一事有一事之诚学者可以致力焉子思孟子之相传曰诚之曰思诚皆人之所以希乎天也古之为学者学此而已而世之不讲者多矣而姻亲之间有以此命其子者予安得不为畧言之乎夫信也者先儒以以实释之传所谓主忠信所谓言忠信皆求诚之之方也孟子所谓有诸已之谓信而漆雕开之答孔子曰吾斯之未能信此皆学者用力于此而反求诸己而有以知其至不至者也是故诚难言也而知以信者其亦善学者乎昔先正君子有教其门人以诚者学者请曰诚自何入曰自不妄语入此虽未为论诚之究极而不妄语则以信之一端也以信之道自不妄语推之察之于方动之防谨之以行事之际而一一皆求其所谓不妄者焉则庶几矣
　　易晋字用昭説
　　易晋字用昭盖取周易晋传之辞所谓自昭明徳者也其父景原甫求予为之说予尝闻之心之本体虚灵不昧未有不明者也然而人品不齐则其为明者不无大小通塞之异矣明睿所照者圣贤之所谓通而大者也考索而知者众人之所以塞而小也故善为学者求为通者大者而不愿为塞者小者庶乎其本然之明无有不尽者矣是故能尽其明者然后能用其明不能尽其明者则不能用其明矣其善用者出于大公至正则谓之明所以用之者如天地之大日月之照矣不善用者用之于私意小志则其所用者察察耳非明也譬诸举管以窥天凿牖以为室其为用也亦狭矣况乎察之愈失而明愈背者乎是故欲知夫此者学而辨之可也试尝即其知觉之动而求之原夫性命之正者扩而充之则圣贤之明可得而用矣其出于形气之私者则克而治之然后无所事乎考索而所谓私意小智者亦不复行乎其间矣且晋之为象日之出乎地上而用乎明之时也亦知夫有不用其明之时乎不用其明者日在地中之时也非无明也不用其明也必有静也而后有以啓其动必有晦也而后可以生其明晋也果欲用其昭乎勿表暴勿浮躁勿浅露沈潜乎不睹不闻之地谨畏乎闇室屋漏之中有以存养之久笃实之至自此而用其明明何可御哉虽然难矣未易言也未易能也予姑诵所闻有志于昭昭者试以此求之
　　易至善字説
　　至善者极粹精纯美以为言者也维天之命人受以生有不可以名物而儗诸形容则赞而称之谓之至善其言止于至善者如曰人而能尽天之道则极其至而无所他之者也斯善也非与恶对待而分别其是非大小消长进退而有福祥殃祸之徴也学圣贤者其自治也至乎此而尽其极施诸凡民者其治之也亦必至乎此而尽其极以学圣贤者而视凡民则不一矣然而皆欲其止于至善者其原诸天者一本得诸已者均有是以必可同至乎极而无疑也易景原防子元名明徳而字之曰至善后改名升而字弗改景原求至善之説焉或曰以至善字其防子不以泰乎噫学圣贤者犹以此而望诸凡民为人父者岂可不以此而望诸其子乎虽然无孔子之教则已之徳不知所以明无尧舜之治则民之德不可得而新求所以明之新之者且不可得何以止于至善乎曾子所传之经千五百年而程子表之以授学者朱子歴取师説折衷补正定録以为成言家传而人诵之矣况吾乡大儒缙绅先生发挥尤切其去世未逺绪言之存有可质问而从事焉愚不敢以一言槩之也
　　书
　　荅方仲约论春秋书
　　新春得嵗晚所惠书审履候清胜深用欣怿余兄每归必诵閤下所以为教者精神振跃自谓得之麟经之学遂尔西行甚感甚喜但喻及学春秋之説似専主进取而不及穷经为已之意区区未之敢知也春秋圣人手笔所谓性命之书彼泥胡传以为能舍四传以为髙者此其人且不知学乌取以语春秋耶朝廷设科取士正求实学今徒以施平日之谈论固已非所谓经学及用之塲屋又别为一説不亦末之又末者乎科举定制虽尝举四传之目然有真学者即所出题据四传之言辨其是非与圣人之意合与不合以已所得而折中之以见其所学岂非明有司愿得复于上者哉大抵区区之意切先要知圣人防意得其説者可以措诸行事而无疑应举之时直以所学言之有司识不识科举得不得则付之义命庶不愧春秋之万一也托斯文之契甚深又辱下问不觉拙直唯故人念之更有以见教焉
　　荅张率性书
　　集今年三月始得去秋陈贰宪令嗣转致许益之先生门人所撰行状及其孤所致币猥以集尝执笔国史儗诸史迁使有所序述世之以功名自任者易为言而德性道学之渊微有非文史卜祝者之所能知也仆与许先生年相若而仆早忝薄禄不能如许先生山林之日长曽无一日之雅徒想象其风致其起敬至其门人颇见一二问其授受之要多所未解及求所着之书但畧见其诗集传名物抄而愚陋又不足以尽知其为学之所至也是以逡巡久之欲荅诸贤之书而不知其字无以达鄙见敢与率性言之昔子程子没叔子为行状张子没吕与叔为行状表伯子之墓者文潞公表张子之墓者吕门下也是皆大臣一言以定国是非常人之词而吕公之言曰不敢譲知知则不敢让也知有所未尽安得不让乎朱子作延平先生行状而延平墓铭未闻黄直卿李方子作朱子行状年谱而朱子之墓铭未见岂非门人之言足以尽其师之道可传信于后世而无待于他人之言乎今益之之事既见于诸门人之所序述何取于不知之瞽史也以此观之诸名公知先生而举之者甚众安知无文吕其人之可求而仆非其人也礼币二敢因率性复之而行状所述多所未谕数月之间尝与友生门人细读而详阅终莫得其统绪之防归以观其成徳之始终輙亦别録而防其下未敢即达或诸贤不吝赐教当缕陈以请则虽不作铭亦可辨为学之体要矣旧嵗作临川先生行状一通輙此寄上状中言有四书丛説固略无所闻而所足成金先生之书亦未尝见又闻栁道传太常已为许先生作得文字刻本已传如集老病山林亦莫克见因率性得一见之甚妙师道立则善人多许先生何可得哉向风不胜感慨相望千里彼此得以考徳问业幸甚
　　荅刘桂隠书
　　伏承逺赐手书陈古今文学之原委千百年如指诸掌此足以见閤下不以乡里古今而为界限博观乎天地宇宙之间知其有不可泯者可谓知言者之为言也然引喻过当非集所敢当惟有皇恐閤下以英伟之气不肯小出以徇世好卓然如灵光之在鲁风云变迁而三光不为之蔽亏潢污载道而大陆不为之昬垫霜降水涸而松栢后凋沙砾汰除而黄金独耀区区蚤持不足之资以应世退而益以衰老求如公以伏生之年教授齐鲁不辍何可望其万一也所赐之书骤而读之如雷雨既盈千源并合大江安流不见涯涘万斛之舟寳藏充溢旗旄在前箫鼓在后賔客在列雅歌投壶浪波鱼龙百态异状形胜古迹过目如电快哉快哉是故占毕之小子迷瞀之有司固无足知之盖不足怪也髙文大册俾叙其说不亦难乎姑述謏闻以逹于大方家之侧多见其不知量矣知之罪之一惟所命令嗣纯厚不随流俗恬然以隐居奉亲为乐盖今世之所难得者集目疾之外尚无他故或得一执手于清江之上岂不幸甚当暑治荅不能详好伏惟鉴念不宣集顿首再拜题跋
　　跋济宁李璋所刻九经四书
　　承直郎松江府上梅县尹李君璋以广东元帅宣慰王公都中书访集于临川山中而相告曰世家济寜之钜野去夫子阙里二百里而近先大父谦斋翁始就外傅时出游孔林而学焉是时干戈未宁六经板本中原絶少学者皆自抄冩以成书其后朱子论语孟子集注大学中庸章句传至北方学者传授板本至者尚寡犹不能无事手録及至元混一东南书颇易致而阙里无专本欲刻梓焉意将省笔札之劳以富涵泳之日未及如志年九十五而卒家君守永嘉之瑞安盖甚欲为之而未克就璋也从事江右宪幕辟淛阃掾得学制锦于海濵秩满少间请于家君愿成大父之志易诗书礼先就既以北还而春秋左氏传及朱子四书重至江右而后克成四书板加厚字加大命子某谨缮冩不敢忽犹虑北方风髙木善裂取生漆加布其四端归诸孔庙之下俾久于模印而无壊愿书其事诸经板凡若干四书板凡若干其大父讳从道其父名某云昔汉建宁中命诸儒刋正六经去其穿凿谬误刻石东都太学门外一时观视摹冩者车日数千两甚矣学者之好之也如此伟哉东鲁自有李氏所刻书以应四方之来求将何愧于东都乎乌乎秦灭经籍内圣外王之道盖以微矣頼汉儒掇拾于散乱煨烬之余师生授受盖千有余年而后有周子二程子张子邵子以至于朱子出圣贤之学始大复明于世若夫四书者实道统之传入徳之要学者由是而学焉则诸经可得而治矣昔在世祖皇帝时先正许文正公得朱子四书之説于江汉先生赵氏深潜玩味而得其防以之致君泽民以之私淑诸人而朱氏诸书定为国是学者尊信无敢疑贰其于天理民彛诚非小补所以继絶学开来世文不在兹乎有得是书而诵之者庶防尽心焉岂惟李氏之望盖亦儒先君子之意云尔



　　道园学古録卷三十九
　　钦定四库全书
　　道园学古録巻四十
　　元　虞集　撰
　　题跋
　　跋刘资深墨庄后
　　清江刘氏墨庄之说具在方策着乎当时传之后世学士大夫喜称道之及新安朱子为静春氏作墨庄记始有以啓学问之大原以逹其期望之先志临川呉子为公非氏之八世孙自得兄弟作墨庄后记以农喻士因田之有上中下以喻学之品级以终朱子之言焉其所以为墨庄者富矣而自得又欲集识其后集复何所言哉然得王良为之御而车弗驾也终不能以适远扁鹊为之医而药弗饮焉终不足以已疾先世之言二公之记防绎而弗力焉可也请因田而申言之墨庄之兴至于今三百年不待代易而耕矣高防至于云礽世守之知夫地利之宜熟矣浚之以忠厚之源润之以诗书之泽其歳有所获者匪今斯今矣二公犹田官然示之以耒耜之利者朱子之言也别之以嘉谷稊稗之分者呉子之言也善为田者将为嘉谷乎将为稊稗乎勉于耒耜之利乎将不勉乎吾知其子孙之从事于斯庄也菑焉播焉其有获也必矣必也如二公之说得嘉谷而种之则其为实可以衣被生民非止一身一家之利而已
　　题呉先生真乐堂记后
　　乐发于情者也有中节不中节之分而无真伪之辨盖虽不中节之乐亦由其情之所感自以为乐而不待于伪为也惟君子以理命气则其乐也无妄乃可谓之真矣读呉先生为刘天爵作真乐堂记慨先生之不见感其言之如新故书其后而归诸天爵云
　　跋艾圣传三絶碑后
　　集归耕临川山中道至城府问故家旧族于郡人闻艾氏最乆逺愿见其子孙而徴世德旦日道孙来谒见故宋郡守徐公霖所题如松甫墓铭后已着其五世矣天厯己巳故翰林学士呉公所题则八世九世矣何其盛哉明日徃谢之道孙以集升其所谓中和之堂见其五子十孙二曾孙皆循循有礼度其居中郡前览夷逺后据崇固在昔季宋显官贵人邸第相望今无存者而艾氏之居则曾子宣故宅也郡人推以为最胜处以时考之绍兴艾氏以举乡贡在此则在子宣盖无几时也道孙又言昔东偏楼藏书万巻内附后多遗失而子孙不敢忘学也呜呼此又善保其世德者乎鄙薄之夫骤起倐仆者观乎此亦有所感发已夫
　　跋程文宪公遗墨诗集
　　楚国文宪公早年以功臣子入见即受世祖皇帝知遇歴践文字风宪清要之任时游庙堂裨赞国论起家东南者未能或之先也故宋之将亡士习卑陋以时文相尚病其陈腐则以竒险相髙江西尤甚识者病之初内附时公之在朝以平易正大振文风作士气变险怪为青天白日之舒徐易腐烂为名山大川之浩荡今代古文之盛实自公倡之公既去世而使吾党小子得以浅学末技滥奏于空乏之余殆不胜其媿也归来山中犹未得尽见其家集公孙之来尉崇仁也乃得公持节武昌时行部近县亲书五十日所为诗八十九首伏而读之至于再三不忍去手见其冲澹悠逺平易近民古人作者之风其可及哉而公之为政不大声色以为厉而严重崇髙隐然泰山岩岩之势又岂硁硁悻悻者之所为哉相望才三四十年而风声气习邈乎辽絶敦厚之风犹可继耶敬书其后而归之
　　书范左司事后
　　按胡公之贬在绍兴十八年范公之请祠相去时不逺其父犹在至二十二年则范公丁父忧盖不独为其母以身许人也其行述秦桧有舜文但领取侍从去何用两言之语而行述乃书除兼给事中兼权枢密副使则是既以从官登二府矣桧何以有此言也当时文臣少除枢密副使又不知左司便可兼给事中否检正称三省亦所未晓揭公史官也必有所考集未之知也
　　题沃哷氏世谱
　　集尝待罪着廷勲臣诸侯王世家未尝不得览焉顺德忠献王社稷大臣勲业尤着又尝亲见而执笔记载其事其族系则未之知也其族孙哩布哈举进士髙科有斯文之好其仕于江右始得见其世谱如此古者众建诸侯各有其国传之子孙则有大小宗以聨络其族有采地以食之疏弱者盖鲜矣忠献以王爵食顺德实未始去朝廷父子相继出镇中外倚重未尝就国而即安是以一从之孙已有困乏之叹然而物不能两大譬之木然本固而封厚者其枝之畅逹或在于彼或在于此岂有常乎国家兴王之初以几畧着功及夫危难之间身任社稷之寄承平之余天下无事则以文学政事显著而继之固其宜哉
　　跋双井黄氏家谱后
　　豫章黄氏自金华来其族分居丰城之宛冈分宁之双井双井之子孙众多又分居筠之上髙宜春之万载万载之族有太史文节公之从昆弟户部郎中讳叔豹氏之七世孙曰德荣者持其谱相示集受而观之见其终宋之世登进士第者相望殆数十人衣冠文献歴歴可数求诸郡乘莫或过之集尝见太史公家书言马鞍山事曰冲和偶在此一支盖古之君子槩观其本初则一人之身所分也是以宗族之间有盛大者不啻已有之忠厚之至也而豫章集中诸父昆弟子孙名字行业多可考见而太史公之孝友清节百世之士也其能保族于久逺也宜哉德荣思先世之盛而不敢轻其身惟其所在以奉承其诗书之泽江海之流始于防防松柏千仞起于毫末德荣其毋自卑而慎之哉
　　跋曹氏通济仓记后
　　前代士大夫忠信而笃实于已之所当为分之所得为力之所可为知之所及无不尽其心焉非必有所为而为之者也仕有世禄民有积业以其有余分诸亲戚隣里之不及亦天理人心之常而仁人君子之事也盖自分田制禄之法乆不如古大夫士之家农工商兼并无艺而私财不均始相悬絶于是君子又因时宜而推其恻隐之心以行均齐之道以救一时之急如朱文公社仓之类是已临川之宜黄曹工部家簪缨华逺乡里称之缙绅道之二百年来门户弗坠故翰林学士呉公序其家世甚详益可以传信矣又从其家外孙李本得见其出粟米济乡里之实事举族同心虑事周悉盖有前所谓无所为而为之者不见其有要誉于乡党隣里之意慨思前代之君子其不可及也如此夫或曰子孙之绵逺殆食其报理则固然而非君子之所计也已近时偶有水旱之变朝廷不爱一官之冗以劝分于富室或者又有虚滥以为欺速报以自衒吾侪小人朝不谋夕将无过于浅乎
　　跋曾氏世谱后
　　南丰曾氏之族其在金溪者以故宋南安守仕于国朝佥福建闽海提刑按察司事以奉议大夫致仕讳冲子之孙元黙命其子衍以南丰金谿曾氏世谱示集受而读之作而叹曰善夫文昭公元丰七年所为族谱叙也文昭之言曰家传旧世系以为温彦博髙士亷所撰而有不敢信者经唐末五代之乱又有不可考者自其身追寻先集之遗至其乡石记钟铭之属得其六世之名讳犹有不能尽知者盖盛之至也曾氏一门若文定文肃文昭一时文献之懿度越今古文肃贵为丞相自可以见其源本之深固而足以知其流裔长乆盛大矣世之人曾不知古人之意妄引名族贤者而自附焉觊以自表而不知诬祖之罪其为不孝甚大而其官爵年代叅错舛误徒贻识者之笑叹是故若文昭之志其族谱所以为君子之道而后世之所当师法者也且夫子孙既多支分派别而服尽而亲尽而谱有不能及者遂至如涂之人士大夫家着谱者尝病之而文肃公之言又曰后之续此书者世绪既逺并载则不胜书彼此各书则可以互见此良法也此小宗附于大宗之微意也士大夫家作谱者之所当知者也曾氏自南丰而金谿三百年间人门并着谱无遗阙而按察公兄弟三人在故宋时并践华要推恩先世至于师保南丰三君子以来金谿又其一兴也集尝观于临川之乘自宋初有黄门乐侍郎晏元献公王荆公之家乐之子孙尚多晏亦有之而王氏之后分居金陵其后人特少南城既自为郡南丰又别为州其居金溪者复为临川之大族何其盛哉集尝待罪国史歴观国家贵戚勲臣世系承诏撰经世大典必移文其家按其文字石刻与简册不谬又询其子孙至于故老而后谨书之正恐他日有温髙之致疑于后世乃若前朝之故家遗族仅存于今时者集亦尝得见其人见其谱而读之其不胜感慨者多矣若曾氏者其可感也夫其可敬也夫
　　跋刘墨庄世谱后
　　故宋临川世家莫如乐侍郎晏王二丞相家最贵重南渡后如橘园李侍郎青田陆先生及崇仁罗春伯枢密月湖何同叔尚书梅亭李公父中书皆着姓而有道德行艺文学政事卓卓有述者及他郎官乡监以下尚多有之内附国朝将七十年乔木故家或着或微其谱或存或否要必有贤者出而后有以亢其宗而兴之也其自外来寓者则有桐木韩氏子孙近得见谱于郡城俯仰今昔伊可懐也墨庄刘氏自清江来金谿遂为其邑之望诸孙叔熈能以垂三百年之家世及其文学交防之懿辑为三巨编何其偹哉噫诗书清门有能世其学者则可以有誉于天下而贻永于后来矣
　　题先丞相寨屋亲帖
　　右先丞相雍国忠肃公五月十日寨屋劄子真迹当是故宋乾道七年在相位时与洪公遵之书也按家传是年五月丁亥后殿进呈文字次上曰洪遵近日职事甚留意公奏云遵言建康寨屋间有木植小者若欲覆瓦须当抽换臣昨因问李泽乃知芜湖当涂两寨木植甚小不能胜瓦此皆太平管下县也故遵以为言上曰遵朴实不欺如此适有中使自海上还言马司人至新寨无不叹喜皆云官家爱惜士卒它日调发止过一水便可接战免得临时道途之劳公奏士卒却知陛下圣意朝臣喜为纷纷之论者闻此能无愧乎上曰然劄子中有纷纷之说正与此同故知此帖与洪公无疑丁亥正其时也阜陵无一念不在复其先业丞相左右之虽微细经画内外之志相通如此尺素流传人间而家乘所载脗合诚之不可揜如此夫后百六十九年豫章甘璋伯昂以其家藏此帖示集集谨考其事而书之曽孙集谨书
　　跋朱文公先生与黄商伯书后
　　按此书当是先生守漳州时与南康黄君灏之书也淳熈十七年庚戌四月先生至漳州所谓至前申省自劾未囬者当是去年十一月改知漳州之初文字也十月地震并以足疾不能赴锡宴自劾求去又明年始去州商伯与先生论学如隂阳五行仁义礼智物格知至心丧等书具见先生所答书先生尝有书与商伯云所论读易之说真无欲之説皆平正精切非一槩悠悠之论且年亦过中而更阅世故又已多矣乃能切切用力于此愈于年少新学之为者是可尚已学者凋丧古道阔絶所谓平正精切之学歴练世变而用力尤切者读之竦然至元五年三月某日后学虞集题于临川城中僧舍
　　跋呉先生新登谯楼诗后
　　至顺壬申十有一月郡新作谯楼部使者郡监若守请先生观焉先是先生以第三子京教授郡学来就养焉登楼后赋此遂出城竟归其乡焉呜呼先生此诗之作至于此有不得而自已者矣昔者曾子着大学之书言修已治人之道而中庸之书则子思子忧道学之失其传而作者也后千有余年程子曰周公殁圣人之道不行孟子死圣人之学不传道不行百世无善治学不传千载无真儒呜呼此岂有几微倍谬疑惑于其间者乎陆先生王丞相寥乎天地之间气卓乎千载之豪杰殆非临川山水所得而私者也然而临川有如是之父兄君子也岂他郡之所可望哉呉先生微疚之言盖有慨于先哲之所深忧者矣明年六月先生卒呜呼此集之所谓至于此而不得自已于言者乎先生之门人袁明善求集书此因识其后云至元己卯七月既望虞集书
　　重书黄子中澄陂堂记后
　　君子之所以大过于常人者以其有量也所谓量者容纳万事而不以为杂酬酢万变而不以为劳世不见知而不为之愠时见用而不为之厌富贵利逹贫贱忧戚无一足以动其心而区区箪食豆羮蜂虿之螫破釡之失而愀焉以动执焉而不化者又岂足以语此哉是故斗升釡钟之分瓶甒瓮盎之盛一受形而不可易器之拘也而人也禀天地之粹精而最灵岂无扩充之道哉是以昔之言景者喻之以江海而不足必凖之以天地焉嗟夫常人而望贤人贤人而望圣人岂易至哉然而其得于天者无不同也而心之限量虚明广大亦无不同也则君子之所自进也盖必有其道矣故又有言曰识进则量进量之狭劣由识之不明也识不明而谓之量者漠然于事物之应无町畦无畔岸而已矣是故又有言曰考索而得之者多窒明睿所照则廓然而大公明睿所照识之至也是以求诸圣贤之遗言涵养省察而自靖焉有以扩其心之所之则庶几矣宜春黄氏之先以澄陂名其堂余尝为记之其子盅子中自其少时受学于临川先生之门盖有闻焉于是又欲余广澄陂之义故为之言如此乃作而叹曰昔汉东都世运否塞大徃小来阳微隂盛大夫君子不胜其忿起而救之名节相先九死而不悔介特而严固犹惧小人之不胜也而叔度独有汪汪之量为世所咨叹至以顔子目之当时诸贤信之不以为过后之论者传之不以为非而畧无一事之迹可以推见于史册其为人也何其髙逺深微也哉昔者顔子箪食豆羮不给于陋巷而夫子语以四代礼乐孟子曰禹稷顔回同道此岂以其迹而论者乎惜夫叔度之生也后不得见夫子而亲炙之以就其所至而论定于孔门焉嗟夫子谓回也终日不违如愚退而省其私亦足以发囬也不愚观乎叔度澄不清而挠不浊也诚有如愚之意焉然而顔子之所发当时同门之士固有未尽知之者况于千载之下吾党小子乎由此观之叔度之所以为量其有所不可知也夫其有所不可及也夫而其可知者孔子之于顔子始终以好学归之学者学为圣人者也周子曰学顔子之学过则圣及则贤不及亦不失于令名子中以所闻于临川者而尽心焉澄陂在其中矣
　　书先世手泽后
　　崇仁陈氏所藏我先大父知郡开国尚书郡侯手书九幅其一与主簿公其八与主簿之子校勘公先君国史参政郡公手书三幅皆与校勘公者也校勘公之子德仁命其子宗蕃装为一巻而命集识之集谨考家乘故宋嘉熈己亥之歳我王姑归于陈氏为安抚公之夫人有二子湖南节推同祖江西运属怀祖也而主簿公则安抚公之亲弟也夫人以归陈之明年以郊恩封安人淳祐二年壬寅以渔墅陞正郎封宜人九年己酉安抚公没寳祐四年丙辰尚书公解永州郡组将适临安道过临川宜人率其二子迎伯舅至崇仁因得项氏故居于邑南门之外留居焉而吾家之居崇仁自此始尚书公居此二年有沿海制参之命适行都景定元年庚申国朝大兵临鄂渚江南震惧世祖皇帝入登大位兵还江上稍安是歳尚书公去官来崇仁十月宜人以疾终而运属先一年殁矣明年尚书适行都又明年癸亥有连州之命歳甲子咸淳改元之连山道过崇仁小留于寓宅秋暑之书是其时也其八书则连州所遗书中云请校勘公之女暂奉运属香火权宜以慰存殁之情云耳校勘之女后归中书李公诸孙而宗蕃之仲弟宗纪为运属之孙矣其欲为校勘致一官者深知校勘公之材器可用于世也其曰思梅先生则德仁之本生父也当是时思梅犹未登乙丑进士第而名誉已着于时矣其曰莲塘之居即所得项氏宅也其相托以俸余经营者亦可以见财用之入无不可对人言而亲戚之忠厚相信也二年乙丑尚书公薨于连先参政护丧还葬呉郡其三书皆自呉中作也先宋既亡先参政归自海上力不足以适呉以至元甲申之歳复至崇仁犹与节推校勘居今五十三年矣二公与先公先后去世已久虞氏今五世陈氏有六世孙矣集虽无所肖似徒保遗书以与德仁相从于澹泊之乡百年之好庶几无斁后之子孙尚有攷于斯文哉
　　跋桞诚悬墨迹
　　余幼年来崇仁得桞诚悬所书嵇叔夜絶交书石本云是中书梅亭李公携归蜀物是时余未识桞公笔法亦不知此石镌勒之精否摹搨之工拙也后官成均与郓人曹彦礼先生同馆见其所藏桞公易赋灵寳经真迹非唯笔精墨妙严劲缜密神采飞动至于界画粘缀硬黄捣练各极其工之精者矣留几格临玩仅半歳愽古好雅者以重金购诸曹氏后虽数见不能久矣归田以来百虑消尽时忆故物了然心目之间则亦不可谓全无累于尘影者矣而谌致荣乃得絶交书墨迹与石本并卷亦云是李公蜀物也而余目障成痼略不能辨波磔防画于茫渺之际传曰盲者无以与乎五色之观虽有至寳邈然不知深为怅惘书其后而归之
　　跋山谷书萧济夫墓志后
　　古之君子其择交也尚德生而与之游也无愧色殁而为之言也无愧辞其山谷先生与萧君济父之谓欤故其所为文章翰墨若有鬼神隂相之是以好事者虽复巧取旋亦流转垂三十年终为其诸孙昶所得和氏之璧不毁于秦庭镆鎁之劒终归于延津物理固宜然也噫萧君之德黄公之文学士大夫传而诵之久矣故不待于尽见其真迹而一笔一墨出于先贤之手先世之遗在子孙当藏之在他人不必固获也然能善摹而广之亦足以少厌好事者之心乎
　　跋呉亷使可堂说后
　　路提学着亷使呉公可堂之说凡经传论可不可者捃拾几无余焉客有持以示仆者昔在延祐中集窃学者之禄于成均僦居京城与公同巷其舎相去甚迩亲见公之事其太夫人也是时公尚贫甘防新异之味无日不具其夫人亲餁以馈太夫人未食公不敢出也诸孙幼太夫人甚爱之每辍食以饲每食率先具丰膳使足徧赐而有余随以精馔进太夫人必恱而饱焉退而食于私室太夫人使察之见其甘食谓若与已馔无二者甚安以喜不知其实疏粝也举家长幼安行以为常是时集先妣已去世先公在江南旦暮适公馆见其为养如此未尝不刻心感叹也夫事亲之道安有过哉孝如曾子孟子犹曰可而已吾见公之为养者如此而歉然犹若自以为有未能尽者也此吾知可堂之可之实之一也公后连典东南数大郡两拜行省参政以亷明数持宪节福禄未艾而其子方以时材为显官于朝公之敭歴中外能左右之使无顾虑云噫天之报孝子也若是乎
　　题李肩吾字通序
　　李君肩吾在魏文靖公之门有师友之道焉是以公序其字通取其自楷而是正于六书又进之以学使极变化而通神明者魏公书后题字则集之从祖父户部府君而魏公之壻也魏公歴靖州七年先户部从之学故亦与肩吾友善多所讲明也今楷之法亦且寂寥又能録其文与六书合诚切用矣自叔重所録以来二徐之言详矣至戴侗氏六书故盛行于世凡为六书之说颇为要论惜乎魏公及先户部与肩吾皆不及见之也豫章龚观学篆字得李氏字通而善之将刻梓以贻诸好事集以为必尽载魏公虞公之言而后可以成李氏之美盖前辈序言皆有闗系非若近世妄求妄与以徇人情而已者也
　　跋宋髙宗亲札赐岳飞
　　大元故翰林承防魏国公諡文敏赵公孟頫懐古之诗曰南渡君臣轻社稷中原父老望旌旗集承乏国史尝读其诗而悲之以为当时遗臣志士区区海隅犹不忘其君父何敢有轻之之心也哉今见思陵赐岳飞亲札则其奏功郾城时所被受者观亲札所谓杨沂中刘锜立功之事则绍兴十年七月也是时秦桧方定和议而飞锐然以恢复自任所向有功飞之裨将杨再兴则邦乂之子也单骑入阵几殪乌珠身被数十创犹杀数十人而还一时声势可知矣是以郾城之役恢复之业系焉飞之师乘势薄朱仙与乌珠战破汴在顷刻而桧亟罢兵诏飞赴行在而沂中刘充世锜皆以其兵南归自是不复出师明年十二月桧遂杀飞父子而乌珠无复忧色洪皓区区蜡书虽至而中原无复余望矣乃知文敏之诗其为斯时而发也欤
　　跋朱先生答陆先生书
　　按朱子年谱载陆先生与人帖云朱元晦在浙东大节殊伟劾唐与正一事尤快台人之心虽士大夫议论不免纷纭今其是非已明白江东之命出于九重特逹于羣疑之中此尤可喜即书中所谓长者亦不以其力辞为过者也又案朱子答叶公谨书云近日亦觉向来说话有大支离处反身以求正坐自己用功亦未切尔因此减去文字工夫觉得气象甚适又与胡季随书云衰病如昔但觉日前用工泛滥不甚切已方与一二学者力加鞭约为克已求仁之功亦粗有得力处此两书皆同时所书正与书中所谓病中絶学捐书却觉得身心颇相收管似有少进步处向来泛滥真是不济事之语合盖其所谓泛滥正坐文字太多所以此时进学用功实至于此也然窃观其反身以求之说克已求仁之功令学者且看孟子道性善求放心之说直截如此用功盖其平日问辨讲明之说极详至此而切已反求之功愈切是以于此稍却其文字之支离深忧夫词说之泛滥一旦用力而其效之至速如此故乐为朋友言之也病中絶学捐书岂是槁木死灰心如墙壁以为功者朱子尝叹道问学之功多尊德性之意少正谓此也噫陆先生之问传之未久当时得力者已尽而后来失其宗而后知朱子之说先传后倦之有次第也因见揭集贤无客气之语有慨然于予心者故为申其说如此云
　　跋子昻所画陶渊明像
　　陶渊明集传于世且千年矣临川呉幼清先生以为其诗泊然冲澹而甘无为者安命分也慨然感发而欲有为者表志愿也盖以拟诸屈大夫之辞云然楚辞得朱子发明之而陶之志悟者盖鲜又因二子而推言张子房诸葛孔明区区之心欲明君臣之大义于天下则同也留侯武侯事业可见而屈陶托诸空言而其心之明白天下万世信之何其伟欤予尝以斯言也想见四君子于千载之上恨不得为之执御焉幼尝游楚见屈大夫像于山泽之荒祠称其所谓憔悴枯槁者留侯像世或传之而画者以太史公言其状貌乃若妇人女子不胜其志气乃以意而彷佛之似否未可知也归蜀见武侯像衣冠良是而年代深逺傅仿疑未必尽然江乡之间传写陶公像最多往往翰墨纎弱不足以得其髙风之万一必也诵其诗读其书迹其遗事以求之云汉昭回庶或在是云耳临川郡贰幕大梁邵宏父得呉兴赵公子昻所写渊明像盖公之胸次知乎渊明者既深且逺而笔力又足以逹其精蕴是以使人见之可敬可慕可感可叹而不忍忘若此乃为之述赞云田园归来凉风吹衣窈窕崎岖遐踪逺防帝乡莫期乘化以归哲人之思千载不违
　　跋张魏公与刘和州墨帖后
　　昔南轩先生修诸葛武侯传以明其父之心以为无愧辞焉观魏公与刘和州之书则亦开诚心布公道集众思广忠益之事按文林郎刘子厚着和州行状云我先雍公以中书舍人参赞叶公军事立功采石时和州献平戎十二防及防江利害三劄极为先公所重即骤用之遂能徙海陵公私之舟万艘焚隂沙积粮三十万金人之计失而气沮其功盖不细也魏公第一书盖指此乎前代之史大臣有勲劳于国家凡文武才畧之士出而佐之者不能别自立传亦牵连得书则和州之事魏公及我先公之传皆可附见国家列圣屡有修宋史之诏和州子孙得上其遗事以补阙文不亦伟乎方采石之功既立国势畧定思陵起魏公于责籍委以江淮诸军闻之首额相庆争相効用其区区忠本朝之心青天白日精诚之素孚于天人者焉可诬也虽李宗赵曲之失不可掩而其功烈亦伟矣笔削者尚慎之和州之孙新隆州学正谦出此卷相示论先契于二百年之表故谨书以归之
　　题临川西原许氏族谱
　　许氏之谱因荆公之文而数百年间天下诵而知之许氏之世德固盛矣士大夫家岂无许氏若者哉郡邑之望子孙之传无所逺闻者不皆有荆公之文故也然而四方之人因荆公之文而知许氏之先不如临川之人见许氏之子孙而有以信乎荆公之言也士由文而显文以人而行君子可不务乎
　　跋黄思顺医说后
　　传言善养民者必曰如保赤子心诚求之不中不逺矣若思顺保赤子于疾疢而数中焉不以诚求之而能若是乎孙先生郡之师表既亟称之危太朴勤敏忠厚好学之士也又徃从学焉则思顺世学岂他人所可及哉
　　跋张方先生传后
　　史臣书事惟战功文学治迹则易书隐君子之为德则难言也一世犹难言之况于累世乎太史公书伯夷传载许由之塜东汉书黄叔度传其文虽不及于司马而能使后世拟叔度为顔子而人信而不疑亦文章之难事乎张先生四世有隐德欧阳公铭其墓揭公为之传皆能发其幽澹以为有志于当世而安于不用使彼沾沾自喜急于人知得微官窃寸禄久则又以为不足热中而求进视张氏不亦有愧乎此史官所以有闗于世教也予友人张善式先生之从子得其家所谓让堂之记者读之则其退然深自抑畏通乎一族上下髙曾子孙共守之则亦信其能隐矣让不争也不争故能隐有争心则不能隐矣然隐显有时而让在已君子求其在已者而已可不务乎尚彬者吾从教呉大宗师识之呉公胸量寛大而择贤甚密彬之见知非偶然也其兄宗明为台州儒学正予未识之因善式而知其为善士矣前史官雍虞某书
　　跋彭寿卿所藏先郡公手泽卷后
　　崇仁彭寿卿以童子将命故宋宗正寺簿思梅先生之门公自擢髙科从临安平江建康临川大幕府文武吏士賔客无不纳交于公者寿卿于此时治文史慎应对闻见之广非穷乡陋巷草茅所能及者既内附推择郡吏不为世俗刻薄佐江西提学学校士友多称之佐州县亷无所取既老以歳月当赴选吏部得调官于朝极贫不能行待黄氏子孙不失门人之旧家居将十年有书数卷而已嗟夫亷吏果不可为欤其所藏书有钦宗在金人围中奏报太后手书数幅读者无不感泣又有吕惠卿一书与其私党深怨司马温公者读者无不愤怒大抵意在古雅不以竒玩居货者也此卷我先参政雍郡公所与之书而集与亡弟嘉鱼大夫之书附焉盖其好尚犹有无所为而为之者然亦无益于寿卿之贫也感其敬爱不忘先君之意輙书其后而归之
　　题盱江傅路手卷
　　盱江傅路以其从父渊道所得范君德机书瓠山王公所为手植桧刻圣像记与公子继学参政所为作大成诗六章王公之文雅重德机之书清劲皆足寳玩而叅政书清润完整文又宏博东郡之士未能或之先也王公逺矣德机又不可复作继学自海上北还颇有末疾书亦不能如前矣渊道早歳修整客诸公间风采蕴借与予游几四十年始宪史为盐官路为文送之情谊甚古有君子之风焉文学之懿其有望于方来者乎
　　题苏文忠公诸帖
　　临川陈氏自雝州府君以来世有名族集之祖姑实归雝州家法尤整肃我先祖尚书公解组永州始寓兹邑盖繇陈氏姑为焉依也陈氏旧多藏书更代之后散轶罕存者从表侄宗纪以此卷来示盖其家故物而卷尾题字则雝州之子华麓先生手笔集视之为表伯父矣此卷坡书及石湖跋皆真无疑
　　题何氏所藏蜀郡名公书翰
　　故宋尚书月湖何公从子房州史君出蜀时送行诗一大轴其中有名从方从简者崇庆太守从并从日者兵部郎官直寳文阁防路安抚皆集从曾大父也我先郡公闲居崇仁从何氏得见此卷又按家集得曾大父沧江提刑府君同时所赋手书以补之盖先丞相与尚书公相及于朝而尚书公镇防时先从曾大父尝受其荐其契好非至此邦而然盖二百年于兹而先公所补一篇亦三十年矣俯仰今昔感涕然尚书裔孙元吉举以相示留之十余月慨念故乡先贤声采辽逺几无知者欲自赵公彦纳以下稍为疏其行事爵里之一二而集目障为阻乆未能书元吉从事南康遽有行色姑识此而归之余俟他日也
　　又题
　　仲安之子元吉以此篇及所谓二十二篇者示集盖二十二篇者皆蜀先逹集欲稍疏其人爵里以遗之而此篇则崇仁之大夫士也集先大夫尚书郡侯始来崇仁而先参政郡公内附后留此弗能去则亦乐其文献之懿云耳而人亡世逺习俗寖失其欲集欲益求此邦前人遗事辑録以示吾党之小子此故在所征也
　　题岳飞墨迹
　　武寜汤盘藏其先世文林君军中文书岳武穆王绍兴元年所署也文林始以太学生上书论备御之防﨑岖兵间以功致文林之命观此牒知文林倡忠义击叛溃保乡里甚直而壮噫可以见其人心之一士气之盛而其将又有若武穆者宜其足立国于摧败危亡之余也盘言武穆之死文林上书论列遂并受害文丞相尝题其家之堂曰忠节遗墨故在而张循王刘太尉所署别为卷俯仰二百年而感慨系之矣近年集在馆中将纂修辽金宋史馆中皆以遗书亡轶为説若此者可徴尚多乎哉
　　题曾欧二公帖
　　右欧阳公曾公二帖审定真迹无疑欧阳公著书所以资僚友之考订者谦至而周悉曾公家书所以事其兄嫂者忠爱而敦笃所谓盛代之德人文学之师表也观者因翰墨而想像其词气因词气而涵泳其德业所得不既多乎
　　跋黄勉所藏醴泉铭
　　唐人云书贵瘦硬方通神瘦近清寒清寒则气易弱硬则坚苦坚苦则势易危深山道人积精链神滓秽日去清虚日来虽颇清羸而冲和内融所以能肌肤若氷雪绰约若处子欧阳所以可贵也
　　表
　　谢恩表
　　恩颁召瑗命以使华赐浃上尊宥之篚实荷皇明之下烛揆微贱以奚堪【中谢】伏念臣性本颛蒙学尤迂僻论思献纳昔陪顾问之羣儒奔走后先愿効驰驱于今日终匪适时之器不逃过实之讥炯炯丹心每若藿葵之向日萧萧白发顿惊蒲栁之先秋福过菑生病随年至尚优容其出昼遂伛偻以循墙三径就荒几安身之无地九门既啓惟因梦以朝天已甘终老于山林敢望复还于台阁当冕旒之清燕念簪履于弃遗三公明敷奏之言一札布允俞之防重烦驿骑逺访羇臣此盖伏遇皇帝陛下学焕尧文圣跻汤敬继志述事奉文母于万年论道经邦咨师臣以百揆民物咸跻于仁寿皇风大底于清夷并育羣生不忘细物臣敢不力求药石思致防埃宣室纵还何补圣聪之逹康衢有颂深知帝力之加
　　谢笺
　　大臣敷奏仍馆职以赐环颛使至家锡宫壸而加锦恩霑草介光骇里闾【中谢】伏念臣昔事先朝徒因薄技学虽固陋非尧舜之道不敢以陈代逢圣明谓帝王之制坦然可举载笔每亲于黼座防书已纳于石渠庶几一代之言允作百王之法甫终青汗俄抱乌号歴嗣圣之重明陪老成之末议深惭衰谬有负使令疾疢日加不待严助之请告鬼神夜问尚思贾谊之召还沾溉醇醲衣被文采醴酒更设遗簪载华春阳下及于菀枯勺水实虞于盈满兹盖伏遇皇帝陛下德隆扶日功厚补天忧在进贤夙赞秉文之治人惟求旧思皇访落之勤顾通籍之腐儒眇侍舆之故物遂令屏弃亦被甄收臣质固颛蒙心知眷遇江湖虽逺孰非日月之照临齿发尚存敢昧防埃之报称












　　道园学古録卷四十
　　钦定四库全书
　　道园学古録卷四十一
　　元　虞集　撰
　　碑
　　江西行省平章政事巴咱尔公惠政碑
　　国家置中书省以治内分行省以治外其官名品秩畧同所以达逺迩均劳佚参错岀入而天下万方如指诸掌矣是故匡卫无缺则宵旰纾其忧顾豪髪有间则举体为之不宁藩辅之寄岂不重哉江西之为省东接闽浙西连荆蜀北逾淮汴以达于京师据岭海之防斥交广之境蛮服内向岛夷毕朝提封数千里同东南一都防之奥区而龙兴则其治所也昔在至元始置省事于今六十有余年贵人大官来治于斯者何啻十百其有大勲劳大论议以宣布徳意而镇抚其民人利泽施于一时声名著于所部或由此而迁他镇或自此而相朝廷岂可以一二数哉然而匮室之书民间不得以多见歳月之久闾阎或至于遗忘此岂非著作之阙文而今昔之遗憾乎迩者龙兴郡城耆老以为金紫光禄大夫中书平章政事巴咱尔公之来长行省也惠泽深厚我民感焉以集之尝承乏太史也来请纪述其事集曰吾闻平章公承天子之命佐丞相以分治徳化者天子之盛也政令者朝廷之故也公其肯自以为功乎且公之为徳忠厚而谦抑盛名誉以极称述将非公之意也且集老且病矣敢辞久之耆老以告其守臣守臣不能遏也贰守燕琦为之啓诸藩宣之俊良度诸风纪之清峻则皆曰平章之得民心久矣闾阎之言也信士民之请也宜于是使其吏郭元善谋于临川守臣袁说而为之请焉乃使崇仁监邑巴图来言曰昔唐浑咸宁治河中连理之木生于其野野人以为言而史臣韩愈氏为之颂之今我伯公自中书领行省所治数十郡或安于惠而不能自知或逺于府而不能自言龙兴之民以其居之近也而知之深以其感之厚也而请之切市井草野之民所请何以异乎然而是不可辞矣乃作而言曰昔我国家之兴也寛仁逺豪杰毕出羣策并用时则有若喀尔氏来拱来翼有以竒材在禁近有以经学定訏谟烜赫光显世载其勲今平章公扬休山立垂绅正笏以临其民俨然泰华之列岳华星之在垣也执事东朝温恭有恪佐政省闼寛裕有容其分政而来也敛妙用于无为而细民之信之也愈深着成效而不宰而君子之望之也益重乃仍改至元之二年冦起南海人用震惊适公始至调度有方恩意旁达兵不告劳民不告病信惠所及朞月讨平于是众庶乐业年谷屡丰储备有恒运输无阙所部善治奸慝不作乃若门使令不以政事干官府贾市服食不以二价虐小民用人则尽同列之情而不专议事则广忠益之言而不惑五年十二月城西灾公亲率有司救之登城望拜即反风火息其感动之神又如此明日出私财为糜以赈失火家不足出府庾之赢粮以给之民又大悦然则是不可以不书已乃使复其耆老曰昔唐韦丹之治兹郡也去之数十年时王观诸旧典始诏有所纪述以慰其吏民之心仁者之惠虽久逺而不能忘也而又何亟乎耆老曰吾侪小人朝不及夕愿有纪述以传见于将来矣乃为次第其说采其歌颂而载之庶乎观风者有取焉其词曰于穆圣皇顾諟南服选于近臣往长藩牧南服乃疆奠于湖江作镇豫章临制海邦百城来总相臣攸理公来匪亟赤舄几几盗在海壖劳我师干宣威孔时不动色言执讯获丑以归司防丞辖賔佐定功入奏波尘不惊风雨时来载瞻我民休休以懐逺人鄙夫啓处食息孰知功能贻我帝则颙颙卬卬如圭如璋春日载阳衮衣绣裳既安既久成绩不有曰惟天子上公所保民不我欺自我不欺吏不我违自我不违嗟彼耆耋孰知君子知其所知平易乐岂载歌载谣惠及我私毋以公归天子葵之
　　建宁路崇安县尹邹君去思之碑
　　髙唐邹君伯顔从吉父之尹崇安也去官已三年邑之君子庶人耆老与在邑在野之民若僧道之流咸有遗爱之意愿伐石以纪其政来徴文以刻之得其邑人文书述郡守中大夫安达拉列实迹以上诸帅府宪司者及前进士三寳珠邑士彭炳所为序兼取于学校闾里之言而观之未尝不三诵而三叹也夫徳泽之在人心传之于久逺者非言无以宣智虑之精防见诸行事者非文无以达因一法之善着一时之利尚可使后来推见以成其余况乎除郡邑通之积立经久之法守而行之可以百世推之州里可以通行不出于欺世干誉而真使民不忘者其可以无记载乎崇安之为邑区别其土田名之曰都者五十田赋之多寡畧相等也自民产之无制大家之田连跨数都总为一家以受役升合之赋力不能出其乡则受役无时而休也五十都之田上送官者为粮六千石其巨室以五十余家兼五千石而有余其细民以余家合千石而不足而赋役者常以四百之细民配之五十之大家贫者一日当役而家已破是以三年六次预定之役常纷然不宁而民病甚矣君之来也取其都之田而分计之受役之田不出其都有一石之田者当一石之役有一斗之田者当一斗之差均齐方正较若画一田多者受数都之役而不可辞田少者称其所出而无幸免而中下无告之民庶乎其小康矣郡守善之命尽致其法于诸属邑而推行之而建寜赋役之均是为四方最嗟夫逺方之民贫者不能自活而等死之念生兼并而莫之制者骄狠以生变一激于贪暴之吏而生无涯之祸者耳目之所及可知也孰能如君为法于其疆又放诸旁邑既有成效如此使尽施之当世民有不被其泽者乎昔赵清献公之治此邑也凿沟洫以兴水利溉民田数千畆去之四百年沟湮而田荒莫有过而问焉者公修长沟十里绕枫树坡叠石以为固陂当大溪之冲水溢则隄易败君又凿石山数十丈防渠以分其势而沟视赵公之遗迹无复余患矣邑多山田而歳易旱君以其公田之租修平粜之法而民从之致粟且千石而不以其道至者虽效之百石弗受也明年以时粜之民忘其忧颇得其息若干防盗起海上军兴所过郡邑骚动有不忍言者其出入君之境也相告勿敢有所犯而君为茇舎资粮扉屦酒胾医药迎劳将送取具于平粜之余息而民不知扰是以邻郡若信若铅山之民以饥散去而自归于君者数百家咸受而授之业荒闲之濵几无寸土之不辟期以三年之复而新旧之民交相友助而无嫌焉此其为治之大畧也国家立钞法以通天下之利几百年矣朝廷忧其久而有思所以救之以其久之者莫不详且尽而山谷之民愚不知法犷而狃利伪造者滋多亦四方之通患也君之未至崇安也民有阻险以为奸袵利刃以拒逮大张声势以恐公私莫之胜者或反为之用不测之忧几在旦夕葢六七年矣君简弓兵夜出其不意以捕之执为僞者数人得其钞数百定论如法余党散去尽壊其巢穴而一境僞造之风息焉而他境僞滥事觉吏人因为奸利輙疏冨者而索之良善至不得休息君察其诬妄不轻追遣安庆得僞造者遣卒械其贼至崇安求所识而执之贼与卒谋盛服带兵驰马率吏望风入人家淫虐并作莫敢谁何君亟捕之得其状执拘以归诸安庆自是僞滥之连逮无至崇安者其民稍奠枕矣连氏母告其子出不反众以无明验却之君受而察之逾月得尸于山中则其兄某杀之也僧不文引黄贵清告保安僧杀其兄者君鞠之执不文得汝杀人而诬他人乎黄之兄果为不文所杀而更诬保安以夺其寺且以脱已也童徳诬告吕十二杀其兄君偶以他事上府他官不察其诬下吕狱君归而理出之坐诬告者人服其神明逺方之俗部使者行郡则什百为羣相率以讦官吏虚实葢未辨也部使者之崇安无一人言县政不便者适朝廷有重使道过邑部使者告之曰此邑邹令政甚善已为文书荐之使臣至朝廷幸详言之使者曰吾已审知之不待君之言也福州郡大而事繁狱讼不治帅府宪司檄君权推官多所申理崇安人诣大府乞归君于邑者千百不止遂归君崇安君以某年某月某日上某年某月某日受代在任之歳月与众人同而所立卓卓如此亦难矣哉明年朝廷以例遣官迁调闽海守令以下于是行省帅府监察御史宪司咸举君之能时漳州防始平郡邑未安葺署君为郡判官以绥抚经理之所谓极当时之选者矣君之入仕也番直禁卫歳久得官故御史中丞济南张公养浩以大儒厯防省寛大严正英宗时尝极谏放灯事时人比之苏子瞻泰定中七徴不起天厯初陜西大旱民相食郡县为空起公为西行台中丞拯其民如赴水火见饥者哀之至于恸哭旋以捐馆陜人至于今思慕之君尝得牧民忠告之书于公焉盖其所受教者深矣其同官主薄真保与君居未久而先去及调安溪监县以君之行事为师法而其邑亦告治所谓朝廷举一而劝百则才贤君子之效将遍乎天下沛乎国家之福哉乃为取其民之所颂言而次第之俾得以咏歌而不遗于方来也其词曰伥伥我民孰父母子哿矣冨人窭贫已瘉归视其家朝不谋夕歉盈倍蓰蹙蹙同役君来顾斯以均以平出无华车食不凿精分田画里多寡小大随量以供有正无害事上敬共无言不孚从容教言孰侮孰诬蒭荛有询寛来虚受先民之劳或饫之酒奸轨沮藏外絶不虞析因隩夷养恬舒舒穷山深原枢牖戢戢征呼之卒无所隳突匹夫匹妇饭黍豆羮先祝而尝蕲君久生君有王命伤残往抚不惠我私控告无所孰沃而嬉谨畏自持孰劳而疲亦无幸遗黍稌盈畴羊牛多硕以享以食繄君之锡老者日衰壮者日兴君之所成民得以称山有松栢野有丰草雨露之濡君子寿考天子命吏临方莅州视君之为莫不具脩
　　崇仁县显应庙冲惠侯故汉栾君之碑
　　崇仁县治南望七十里有山焉广大髙厚嶷然其前其巅峻而并锐能出云雨蓄神明凡水旱灾害之祷无不通焉葢邑之望而吏民之所依也谓之巴山后易称相山巴山者相传云东汉书栾巴字叔元魏郡内黄人而神仙传云蜀成都人史称巴好道顺帝时给事掖庭仕至黄门令性质直学览经典虽在中禁不与诸常侍交擢拜郎中迁桂阳太守始为桂人定婚姻丧纪之礼兴立学校以奬进之虽干吏卑末皆课令习读程试殿最随能陞授七年乞骸骨用李固荐拜议郎守光禄大夫与杜乔周举等八人巡行州郡巴使徐州还迁豫章太守郡土多山川鬼恠细民尝破赀产以祈祷巴素有道术能役鬼神乃悉毁壊旁祀翦理奸巫于是妖异自消百姓始颇为惧终皆安之是时方分豫章郡东地置临汝县则令抚州之境也而相传以为巴治妖民尝至此故民间思之不忘以巴之名名兹山云其后甞置巴山郡在县西南四十里遗迹犹有可考而县西门曰巴陵间巴山至县所从入也则山果以巴得名久矣巴后迁沛相徴拜尚书顺帝之有司多毁民间墓巴上书切责禁锢还家二十余年用窦武陈蕃荐徴拜议郎蕃武之祸以党谪为永昌太守辞病不行上书理蕃武寃下廷尉自杀而相传巴有墓在山下而立祠焉今为广教僧寺而山颠并祠南昌尉梅子真与叔元而唐邓叶二道士配之葢出近世云故宋绍兴二十六年有宣教郎知县事郑圃孙懋为令以告民曰周人以讳事神而名不以山川名山曰巴惧民久以为未安也洞庭有山以洞庭君之所居而谓之君山栾君自豫章为沛相独不可谓之相山乎乃酌酒以告神而神悦暴之于民而民从遂更名相山矣咸淳元年县寓公朝奉大夫知邵武军事师得遇等言于朝曰县有汉光禄大夫栾豫章之神祠墓存焉其神名在史册守郡有功立朝有节讼陈窦之寃竟以身殉风节凛然可以谓之神明者矣吏民祷祈必应而淫巫瞽史名称鄙野非教民事神之道按祀典崇宁三年赐东明县栢梁桥栾巴庙曰显应庙大观四年封巴为冲惠侯显应庙矣其山颠之祠与梅子真同命得赐妙济灵纯其人之号者则用道家之言也栾君生时灵异甚着人人能道之而斯邑之民有求輙祷有祷輙应千百年以来殆不胜纪而图志无古文字金石可徴考而邑民饮食必祝则不诬也国朝大徳丁未予留斯邑是年大旱八月旦迎神至县治大雨连夜尝识其事于庙中已而庙燬予文亡焉后三十四年为至元庚辰之歳其旱尢甚苗有未入土者民甚惶惧乃四月三日也承直郎达噜噶齐鄄城巴图齐肃民望遣其簿将仕佐郎豫章舒文琰疾驰诣庙迎神像至县以祷拜跽未终芗燎方炽而林风四起隂云以兴簿至祠下悃愊之词方伸要迎之具未起震电已作于门庑骏奔不及于焱驰巴图率其属奉迎于西郊祝史未及成礼而沛泽滂沱衣冠尽湿随至邑治雨连三日夜乃止四境以霑足告大家细民具牲胾醪酒大享相继神之冠服舆帐旌斾炜煌一新不待劝而自至乃命典史豫章胡天祥伐石于城北使教谕新城朱礼速予文以传之予曰诺又使税副济南魏渊奉神像还祠所过旄倪留恋欣感渊乃周览祠墓之旧迹适山川之竒伟而归告得神之情焉既而五月又不雨徧祷羣望神在祷中是年防府又郡祷皆苦而县六月三日雨十二日雨而旬日之间云雷并兴四郊在望者或十里数十里或百里或一日或二日或一时随地而足稽诸旁近最为沾渥焉是时巴图悉力祷祈以为已任斋戒兼旬而不间严屠宰之禁厉不防之俗家有疾苦而不顾身受劳苦而不辞忠翊校尉县丞缙山张荣与簿及典史实协心焉必得雨而后止为吏者其忧民如此其必有以鉴其诚者乎天祥以石具告乃序其事而传之为迎享神词曰有敦维崇其阻九陵时翕时舒与云俱兴降丘作神朱绂赤舄尚书邦君司命司直自古在昔于我故懐我识其来尝与雨偕公宇斯穹私宇斯洁神君假思无怒伊悦髙山峻严孚与禴禋禴禋不违俯依我人我人何有有尊有俎黍稷既阜酒醴帷醹捭豚为羞有定有羮神来頋歆百物之精神昔故乡父老燕娯千载在斯不醉无起乃大乃神硕彦乃生为嘉为乔为栋为楹为美为英寳藏兴殖无有逺迩来被来泽仰其虚矣穹窿休明就其奥矣流动满盈时有序代神不可极曽孙孙子有祀无斁
　　昭毅大将军平江路总管府达噜噶齐兼管内勘农事黄头公墓碑
　　元故昭毅大将军平江路总管府达噜噶齐黄头公唐古氏别名世雄世居濮州鄄城县占借于达蘓和尔齐万户之军以某年某月某日未上平江而卒得年若干歳其孤奉丧以归袝而诸鄄城县李康保栁行村先茔之次去鄄城四十里国家之制秩三品有功徳可称者得请諡以未及请諡墓碑未立若干年矣其第五子巴图监邑抚之崇仁予自国史归老侨居其野巴图之在太常以奉印为职事尝见予于朝而其季弟华善自其兄裕通所来曰是不可失也宜亟请焉于是使华善覃思追忆得其遗事以告邑教谕乡贡进士朱礼邑之隐君子陈徳仁述状来求铭予按其事有可以风动于时者故为之书其大父琳沁尝为明威将军山东道宣慰司副都元帅世祖皇帝初山东内附而弗靖久劳王师甫定之事既平列于帅府者非才勇亲信弗及也既殁而子阿荣袭其职以才能选授大都西北闗厢巡捕之事有盗万寿山广寒殿御器金者获之称防授武畧将军同知松江府事溧阳知州汀州总管又同知邵武路事披荆棘立官府有徳政之碑转懐逺大将军徳庆府总管而殁生九子平江公其嫡长也以防让其弟沙卜珠从弟多罗岱为京畿广衍仓使及申更大亏公卖其乡之楼居以代之偿久之又忧羣弟之无室也买旧产之殁于官者为劵以付之俾安于自养又资多罗岱使干禄焉始从事浙西帅府摄清流武平二县之长新行至元银钞法署进义副尉濮州平准行用库提领至元二十七年例革除兴国路大冶县达噜噶齐以治辨称迁保义副尉安丰路懐逺县兼领防城懐逺秋夏之税防城有浊流北行人弗逊于常邑人归罪于水公以私钱买地沟而顺之祠神之信于民者而为之誓俗以变焉镇南王出征道出其境馆舎供帐之具事备而民弗扰王善之解所御衣服弓矢以赐迁忠翊校尉相因仓监支纳仓粮九万石出内惟谨陞嘉兴等处运粮千户服紫衣佩金符矣居八年改昭校尉温台等处运粮千户延祐元年就任陞武徳将军海道都漕运万户府副万户亲运米贰伯七十万迁显武将军海道都漕运万户佩双珠虎符前后九渡海而海运之事无所不周知矣初世祖皇帝取东南之粟以实京师以航海为便常苦舟不知道并海行虞险失吴人朱张二氏出入海道甚习歳择便利帅其私属子弟驾海舟逺山即深以行风水甚便以数千百浮数寸之木冒不测之渊以进重利厚爵以募之其卒也致粟京师歳凡三四百万斛矣朱张二氏得罪更用其人不习其事则多误焉而公以久于其官遂进治其府而其政有可书者一曰运舟募诸濒海之家民苦乏而贫者常以舟壊误事公请预以运费借之使买木以葺舟于是増舟之多可运一百万斛二曰海舟受雇者直甚厚而无頼之人得钱即糜于饮博及期宁受责于无可奈何公为之封识时其当用而给之事无阙失三曰舟行海中愚无知者窃所载以肆欲舟至直沽遗失无所从补公为法运官舶主庾卒水工碇手之属得相收伺连坐其遂革四曰粮之登舟自温台上至福建凡二十余处皆取客舟载之至浙西复还浙东入海公请移粟庆元海舟受之自烈港入海无反覆之苦五曰温台运舟水脚之费歳于浙省闗拨而散之运粮千户之所治运者各于所治受钞复还温台登舟往复不便公请悉留钱温台舟人受讫以行六曰舟行风水迟疾不齐旧例至直沽以次受之而先至食尽久不得去公请于朝至则受之民以为便七曰运舟之回恐有所掠买不法之物枢密差官兼察之比舟出海口搜阅者因为奸利虽无所有犹诬执榜掠空其囊箧多不能归公请禁止之八曰海运之舟众数十万薪爨之用取诸水濵道经河间监司率以盐草为辞而执掠之无所得爨公请正盐草之界得取其短小于钩断之外不预盐草者九曰运舟冒险以出常頼祷祠以安人心若所谓天妃海神水仙等祠凡十余处朝廷给牲牢醮祭之费歳为中统钞百定而实不给也公请假官本千封以贷人收子钱以供其事罢官给之费而岁事丰备舟行以成山为望常苦雾起不见而冒行以败公请立置成山祠以祷朝廷从之十曰舟至直沽则京师之人为肆沽卖官收其课甚伙后以争鬭絶舟人之登岸而公私大失其利公为严约束听民得饮食于市而争鬭者悉与有司辨直曲立断之凡此者皆海运之要务也故备书之使观者有考焉有实喇珠卜丹者与公常同为千户公以都万户至京师而其人尤旧职也公白于朝堂曰某实知斯人之才能而久于其职可念也荐以自代时宰然之而公以懐逺大将军为郴州路达噜噶齐矣秩满改除昭毅大将军平江路达噜噶齐公任海漕官于平江之日久周知其民事达于利害情伪之故其民望之而公亦期有以自见而遽以即世不亦惜哉嗟夫海运之实京师祖宗万世之长防也然而东南之民力竭焉频歳浙西水旱廪不充数江淮上流三省数十郡州县之吏斗升之民终歳勤动越江歴湖以助其不足而争鬭勿戢又有深可虑者则有大夫君子之所不能忘其忧者也巴图之治崇仁官不十日即以转输在行至集庆水洋率民舟以待而海人颇横不测或见巴图于沙际而识之惊曰此吾万户之子也相率罗拜更相告而卫之而所部得无失然则公之遗爱在人可知矣而其用不大究于时惜哉公之夫人朱氏周氏皆封陈台夫人子九人长哈喇承事郎兖州路同知托克托穆尔东平等处民户总管裕通承直郎平江路长洲县达噜噶齐拜特穆尔未仕巴图承直郎抚州路崇仁县达噜噶齐奈曼岱世华善安图赵安皆未仕女五人孙男二十人女十一人铭曰
　　皇有中州东多奥区维鄄之城沛其来居自公之先克顺克类起家明威以贰东帅侃侃谯侯政在刻词有子五人出处各宜公实孝友亦有九子身服官政职劳不弛淮江越闽皆长其民练习旣优百为是亲相彼东南稼穑丰茂京坻有容岁广其受航海以东千万其储九涉鲸波无少不虞去之几年人见其子泣涕感慕是孰之使长洲告能崇仁公严先世其家斯人来瞻俾书贞珉以告来裔太常徴焉行锡节惠
　　元故累赠集贤直学士亜中大夫追封魏郡侯张公神道碑铭有序
　　宜春太守张熈祖告于前太史虞集曰昔先君弃孤子于延祐己未十一月二十七日年六十有八官为大夫阶奉训爵为男所封县曰玉山勲曰飞骑尉明年二月壬申诸信州路贵溪县长山之里其乡也子为我志而铭之既纳诸幽矣其后某年为某年始防恩奉被制书位为大夫阶亚忠直集贤为学士爵为侯所封曰魏郡先世之赐履也勲为轻车都尉阶三品于法当树表于神道子为我序而文之以刻诸石集与宜春有同朝之好不敢固辞其序曰世祖皇帝克有江南故开府仪同三司特进上卿知集贤院事赠辅成賛化保运神徳真君张公留孙以老子之道日见尊礼非有宿卫之劳而常在帷幄非有辅相之位而常与国论有賔师之贵而无职守之责居富贵之极而不易慈俭之素厯仕累朝垂四十年为朝廷宫掖中外所尊敬于是赠曾祖宏纲集贤大学士光禄大夫柱国魏国公谥安惠祖粹夫金紫光禄大夫司徒上柱国魏国公諡康穆父九徳太中大夫同知江东道宣慰司事累赠开府仪同三司大司徒上柱国魏国公諡文简官位勲爵皆一品推封自开府矣开府有弟二人公其季也讳广孙字师成当开府盛时天子卜相则问焉名皇子则问焉大臣进退则问焉髙爵膴仕其所推荐者言无不酬布在中外郡侯扵此时引道家之言以太盛为忌退然守朴利欲之念不萌于胸中而开府曰不可使魏国世家无传以报国之厚恩也乃以其子熈祖见成宗皇帝于便殿得备宿卫未几丞利用监司直于翰林佥中政院事而公有玉山之封矣丐外便养倅衢及澧进拜宣城守而有魏郡之封矣歴旴宜春三为二千石皆有惠政而母魏郡太夫人以高年受康宁之养宗族亲戚乡党称焉有子三人孙五人伐石为表于公墓则某年某月某日也其铭诗曰昔韩文成韩相之孙帷幄运筹身退名存歆拜太守太山之侧徙由河南清河是宅闻望之隆着于清河本支扶踈子孙众多文瓘相唐表着于史有孙刺杭来南之始其后散处于饶于歙盱之石笋大族之别上磜潺湲贵溪之原衣冠蝉联歴宋至元世有令徳亦或为士隐不至伏显不至异乃生安惠抱道隠居太山髙原福庆之储肆及康穆源深本固积而未发匪躬之故惟文简公徳懋以淳恳欵乡党浑浑里门开府在朝天子有锡起家别驾以佐邦国于藩于宣政成无言乃开魏国三世以传开府真君名动海宇道徳之言治化攸除难弟郡侯退焉林丘嘉徳孔脩不竞不逑观稼于田观学于塾礼让是教弟子是淑孰饥我食孰危我安桑椊敬恭非礼弗干驷马髙葢过者必式封君之闾歴世所积四世三公继之侯封太守之贤进徳尚丰昆山之珉既坚既白其爵屡书继此有刻长山之原其来舒舒松栢苍苍繄徳之符





　　道园学古録卷四十一
　　钦定四库全书
　　道园学古録卷四十二
　　元　虞集　撰
　　碑
　　通议大夫签河南江北等处行中书省事赠正议大夫吏部尚书上轻车都尉追封颍川郡侯諡文肃陈公神道碑
　　昔我世祖皇帝纉太祖之丕绪用宗亲英贤之辅奄有四海底定中原乃议礼制度考文以成万世之业方在潜邸已得姚公枢公茂许公衡仲平杨公果正卿商公挺孟卿王公鹗百二窦公黙子声王公盘文炳徐公世隆威卿诸贤置诸帷幄尊礼而信任之暨登极改元则皆在辅相论思之列矣时则亦有恢宏之才勤敏之绩持文史议论以賛成于其间为诸公所器重则故河南签省柘城陈文肃公其人也公讳思济字济民防知孝弟出于天性读经传随达其理为书气韵有法弱冠事世祖于藩邸以才器闻博闻积学顾问进退靡所阙遗中统始建中书省以总国政诸公在朝讲论为治之道推明用人之法立官府修典章斟酌古今视察逺迩群策毕献百废具脩奏禀施行殆无虚日公于是时专主奏记之事于掖垣矣天子方忧陜西地重而势近以平章亷公实都忠谅有为命以分省往镇辟公以行亷公果能絶顾虑以定变天子嘉叹平章王文统得罪死公从亷公还朝仍主奏记铨衡仪节悉以兼摄亷公分省东平擢公左右司都事以从及还仍兼知管差除阿哈玛特亦位平章在亷公下请立制国用使欲侵国政亷公常以正义折之亷公中于譛言阿哈玛特生省堂气焰薰灼掾史抱文书不敢前公独以其文书进阿哈玛特拟署于亷公之位以手覆其处曰公不得署此众愕眙恐蹈不测公恬然摄文书以退首相韪其言卒不敢擅署时人甚以为难公在朝久如朝廷以兵革初定农事即废乃立十道劝农使以纠治之摠于御史台大抵以得忠厚欵恻醇儒循吏以成其功此皆十余年中为政之大者公皆执文墨而与闻焉至元六年置髙唐州以公积劳命守其郡农桑水利奏最拜监察御史阿哈玛特专政立尚书省中书为虚器公率同列魏公初太初雷公膺上章言之上命枢密曾公仲一召御史置对同列皆致辞公曰御史言官为国事非私已有所辨讼拂衣而出九年授奉训大夫知沁州戒苛扰务简静平赋徭理寃滞闾阎遂安豪右屏迹江南初内附民未孚于新政擢公中顺大夫同知绍兴路总管府事盗起新昌玉山宣慰使陈公某庆甫马公绍子卿帅师往讨方立马抚谕民将感服飞矢中陈公而殁宣慰司以事闻合兵纵击平之或告言城中少年将与外防合谋为变者军帅大怒执郡中少年得千余人将杀而屠其城绍兴郡僚多新附人不敢发一语公谓帅曰千余人无反状一日以无罪见杀人心危乱变恐不止此郡矣请以家人百口保其不反帅曰陈公之保其民如此止兵不杀合境得生全者皆公之惠也公承檄谳狱浙西多所平反桐庐民有以轻罪久系者公闵其羸而释之明日匍匐而前曰公仁恕神明不就公决公去而复囚瘐死矣公即论而出之除同知两浙都转运盐司事浙民甚苦私盐互相牵引无完家公止坐见犯不听傍指浙民以安拜陜西汉中道提刑按察副使丁母夫人忧御史台四起复之不为动二十三年陞少中大夫同知淮东道宣慰司事未几移节浙西浙西大水民饥无宿储以济而浙东多粟公曰皆天子之民也可坐视乎请于上移粟以救之民多全活又移江东朝命造五军甲公董其事省臣用譛将因欲中伤之公措置有方未半年而成他郡民扰而未就也譛者乃不得志金陵旱公祷于钟山未回车而雨僧格用事奏请遍行理筭钱粮实以无义肆虐厉民空其家财往往妻子寒饥困辱有不忍言者中书右丞实都浙省丞相孟格台奉行尤力檄公分理浙东公至言曰濒海民贫而犷必激变得寝其行而本道丞意朘剥狱犴尤甚公绳督吏卒多所还付朝廷以两浙盐法壊擢公嘉议大夫两浙都转运盐使禁私煎抑权豪革而利通公私称便拜岭北湖南道肃政亷访使改守池州以恤民理学为先务行省伊蘓岱尔威迫州郡取淘金者三千户仅得其半公力言无复可充者遂止歳且终省檄列郡横造绮段而初不给其直列郡取于民以应之又不中废危迫不知所为公命民间有丝者借纳明年夏税不日而丝具召匠户并工成之逾月而就民不知有此役也时又有括田之命公令有田互相根括増田三千顷以应命而反覆苛横之苦视他而少息矣江水溢池民受其害鄱阳尢甚公既赈池民兼忧隣郡之害请于省宪借军储及官吏之俸三月以救其急徐设法而偿之公私无所病擢江西湖东道肃政亷访使黜昏惰击贪冗滥食官府者望风而去禁越诉惩诬告宪牍为清大徳五年授通议大夫佥河南江北等处行中书省事未及上以十二月十六日殁于池阳寓地之正寝享年七十赠正议大夫吏部尚书上轻车都尉追封颍川郡侯太常定諡曰文肃呜呼公美髯丰下伟然大丈夫也慷慨有议论非国政民事不谈始仕内朝省府亷尉江南诸道皆有异政而位不充其徳不能一还朝廷论事庙堂之上岂非命乎故某官张公孔孙梦符持宪淮东时述公爵里行事歳月如此而墓碑未暇立也仍改至元之五年公之孙副宪节于江西以集自史馆归老江上有同朝一日之好使为之铭焉大徳初董忠宣公士选自江西左丞拜江南行台御史中丞集以宾客从时文肃守池出见江馆集得谒焉忠宣曰此世祖潜邸时老人中朝之旧也四十年来望其风采如在目睫岂意得执笔以书其遗事者乎娶王氏追封颍川郡夫人先公三十年卒生子三人彛麟早世诚以防入官四迁拜南行台监察御史寻升朝列大夫佥广西道肃政亷访司事中议大夫中山府知府致仕次四曰元儒学官次五曰楚业儒张出也次六曰经从仕郎邵武路经厯女适太中大夫宁国路总管河东李宗武适将仕郎徳原县主簿青人刘相适朝列大夫佥浙西道肃政亷访司事前进士梁国标余皆士妻孙男三人允文以儒士试吏宪部厯御史大夫丞相掾授丞直郎礼部主事连拜西南两行台监察御史除西台都事复拜监察御史还朝除朝请大夫浙东道肃政亷访副使今以中顺大夫移副江西宪次允武次允中铭曰天生硕才以足世用庙廊则高民社斯重维昔盛时百取百宜侃侃其谋翼翼其仪老成在前英俊在右佐我兴运参错多又惟文肃公文学夙成饬其脩能从事禁庭龙飞之初接武诸老造次徳容謦欬治道肇开明堂奏纳惟勤论功敷言文史弥纶出入始终阅厯之积忠贤我丞奸慝我抑列在御史罔匪正人立言不谕直道以信方州迩止资其岂弟嗟彼南服未究新理防稽邈悠宋之遗墟彼顽弗知劳我兵车大帅死忠郡丞敷惠有节有恩大服民志爱民之诚久而弥孚海江之间千里奥区三治宣阃两贰盐防宪轺屡陞郡绂増秩知无不为动无不宜荷紫横金苍顔雪髭乌台凤池孰不来归江淮汤汤而我独遗协恭外朝用老伊始殿于九华诸尼其止尚书履声竟不复闻文肃易名可徴者文奕奕有子世为御史至于贤孙冠豸者四持节泝江旧治足来遗风凛然后贤寤懐昔忝国史书事为职老朽在野岂敢有述昔瞻公仪又识公孙垂逺之言敢辞复谆正议大夫江南湖北道肃政亷访使特赠宣忠効力翊戴功臣大司徒金紫光禄大夫上柱国夏国公諡襄敏杨公神道碑
　　维昔我朝建国之初神武四达方域内附悉出其豪杰才智而用之结之以诚惠之以徳莫不竭股肱之力以卫腹心而经营訏谟大得志于天下矣逮我世祖皇帝天度恢廓圣鉴昭晣小大逺迩文武忠孝之臣无不因其资性识造位置之有道器使之有宜顾育之有方所以使夫继承大业者得人才之用沛然而无穷矣西夏之归在祖宗时其国人多已见用有若实喇唐古特者姓杨氏自其国来见世祖皇帝已被识察待遇不同于众人国制禁卫之严出入有定处无敢违越实喇一见之顷即受命在左右以门者之未素识也特勑令勿有所呵宰臣知其贤请命以官实喇固辞曰外官有奉赐爵秩之重圣恩厚甚然一日去帷幄则不得日覩天顔非臣之愿也天子察其忠止其命官而使给事裕宗于东宫益见亲信至元【阙】　年始大城京师于大兴故城之北中为天子之宫庙社朝市各以其位而贵戚功臣悉受分地以为第宅实喇公得建地和寜里在内朝之西北于朝谒为近惜乎不得年以卒卒之日长子嘉珲年六歳次子多尔济才四歳耳多尔济即故御史中丞襄愍公而教化所谓襄敏公也公兄弟防鞠于母夫人赵氏防焉相顾未有以自见裕宗皇帝既崩隆福太后居东宫谓宫臣曰昔实喇唐古特事先皇最乆且劳今有子否对曰实喇殁其妻赵氏与二防子在耳乃召见之曰二子明爽庄重它日可望也因使公事武宗皇帝而中丞事仁宗皇帝矣武宗总兵朔方镇祖宗之故地诸亲王诸军莫不听命内朝以玉章赐之盖天子之所服用使施诸所部以为机密符令之信武宗顾左右忠信可任无如公者命公密懐之卧起勿去肘腋他臣弗知也军务纎悉有所出命则公以其章行焉时西北有军旅之事武宗方逺征而仁宗奉兴圣太后出居懐孟大徳十年公以军事入奏京师是时上病已久宫府不能无所观望北镇歳赐不以时发公之来也因并请之而太府卿某者执其劵不下而重有所要公不胜愤前谓之曰太子躬擐介胄防犯霜雪率诸王将帅士大夫军万里外以敌忾责不恭给用赏功赖此而已无所私也尔奈何阻之恨不得面质尔罪于天子即引所持挝击之曰此所以识也廷中咸愧而壮之及上崩内廷与宰臣议所立非祖宗法达尔罕忠献王哈喇哈逊持重不发遣信使趣仁宗还镇京师以迎武皇帝仁宗得报未即就道公适在京师昼夜疾驰见仁宗曰太子在北方尚逺事亟矣不于此时还京师宗庙社稷之所系间不容髪尚迟回邪即遣李益多尔济乘传以先不数日入朝定大难迎武宗归即位方犹豫时由公一言之决可谓忠且勇矣既即位羣臣以次见至主藏吏上顾公曰孰为汝所击者太府卿勑诛之以其家赐公公拜而言曰此诚罪当死然事在新天子赦前不可以细人失大信请勿诛至于以其家赐臣臣尤不敢奉诏上嘉叹而从之论定难功超拜正议大夫同知太府院事至大二年秋御史台奏公为江南湖北道肃政亷访使公将行入辞上问曰官所去此几何公曰三千里而逺上不悦曰此朕左右手何可若是其逺耶即日留为将作院使留之居官五月而疾作天子遣医昼夜问遗不絶竟以十一月二十六日薨享年三十有三上闻为之震悼赐钞二万五千缗太后加赐万五千缗以恤其家自中书以下百司皆致赙以延祐二年四月某日宛平县香山乡之皇华原公娶李夫人先卒生子一人衍饬继室王夫人适公时年十九甫四月而公卒越二十八年为后至元三年歳在丁丑之正月夫人亦卒皆袝焉李夫人事君姑赵夫人至孝有疾侍汤药不解带公在北方军夫人治家尝如公家居然族人咸頼之王夫人于其孤鞠育恩勤如已出者劝之学尤笃尝曰吾门惟汝一人耳不力学何以自致见其能学则以自慰常居端庄不妄言笑坐茵故而完洁不易恒处凝尘不除晏如也朝之士大夫莫不称其贞节有母道焉衍饬之防得见仁宗摩其顶而叹曰其父忠勤事先皇以及于朕使今犹在朕以何官授之噫其在此子矣出内帑钞二十万缗赐之而歳赐粟给其家今上皇帝独运乾纲明于庶物思夫逮事皇祖之故臣有子孙可用者得衍饬焉拜南行台监察御史清明端直有先人之遗风方见用云公弟在中台时大父实喇赠推忠佐运功臣太保金紫光禄大夫柱国夏国公諡忠定夫人黙布氏封夏国夫人父实喇唐古特赠推诚翊戴功臣太傅开府仪同三司上柱国夏国公諡康靖夫人梁氏赵氏皆封夏国夫人而特赠公宣忠效力翊戴功臣大司徒金紫光禄大夫上柱国夏国公諡襄敏夫人李氏追封夏国夫人王氏封夏国太夫人賛书纯至臣子感焉中丞既殁其子实喇佐宪河东又死国难中丞之次子文殊诺尔公子衍饬受知圣明皆起家为御史一家再世有大节前后五人皆受耳目之寄岂他宗所可及哉集往年待罪国史尝奉诏书中丞遗事于其神道之石衍饬南来以为集虽老退田野笔墨荒落而粗悉其世求着为铭诗不敢辞也其辞曰
　　维夏盛强亢于西陲相时来廷世总其师民之多难疾威靡壹保族以康令德之积厚本长源有扬之宗忠定之贤乃启其封心雄万夫康靖有作一见天子黙有遐托雅志本朝不乐外驰俾事裕皇实由眷知二惠竞爽而弗及见防防嫠孤卒克有践公事武皇从军朔方蹇蹇中丞弟兄相望大统之传圣武有训变生宫掖几失正顺宗社之危仁庙有为克断弗疑公来賛之大事之机中不容界一言之兴国事攸赖至大清明圣功聿成统宗防元为国之经圣子神孙有永无斁立言有初具在史策世胙乡邦桓圭衮裳炜炜煌煌有贲永藏暂微复兴在今御史思其先忠以报天子两襄之阡松栢栢栢史臣有书千载弗刋
　　朝列大夫佥燕南河北道肃政亷访司事赠中议大夫礼部侍郎上骑都尉追封天水郡伯赵公神道碑
　　集昔承乏国史观乎中州当国家兴王肇基之初而究夫亡金丧乱之迹以补史之阙文而太平日久旧闻散失茍有可称者无钜细执笔不敢忽也得故礼部侍郎安平赵公事状见数事焉公讳思恭字仲敬姓赵氏先世谱牒轶散于兵可知者曾祖温祖徳父仁金钧州同知金之亡其民颠沛奔走无底止四民无所占其籍徴调一起柔彊并驱俊乂无别太宗皇帝思养其贤才而用之乃择知名之士乘传行郡县试民之秀异者以为士籍而别于民其尤异者复其家而浮图老子之徒亦有定数然后军旅驿传工人之役逢掖不与得以世脩其业而二氏之竞起亦自此始矣是时钧州以国亡不仕而见知朝廷在被命试士之列吾党之赖其优存者多矣其一也金之衰豪杰起而保其乡里收其财赋以自归于朝廷急于税课关市之征令长多所辟置伤残既多草莱弗辟世祖皇帝建元中统以来深忧邦本之在兹也始置十道劝农使总以大农为之使者皆取于故国老人君子长者亲行田里谕以安辑教之树艺而匹夫匹妇始知有养生送死之日而天下之治自此成矣是时劝农于河南河北而为之使者侯公爵也辟仲敬以从奉行新条不厌不迫而知名于时矣其二也僧格专政用事深忌御史台不便于已求所以沮害之者自台官御史以下不得行其职惴惴忧畏其事多端如立台旧例六部史以时抱文书诣御史府御史阅其牍误者正之犯者治之皆有常式而僧格以为户工二部事繁吏不暇给奏御史携印诣部而阅之意将以陷御史也当是时公与赵鲁公世延俱为御史当阅工部卷赵公与公议曰吏奸旁午观望首鼠尽索之将不胜诛而易于激怒以伤大体稍有踈漏彼因得以为我罪宜何出乎公曰尽索之而激怒固祸出不测而以踈漏纵容见及祸亦不测不如详覆之宁受严密之祸犹不失御史体也公性本寛易于此乃检劾搜校无细不察经时而后毕僧格果使人覆视之思虑至到畧无可议者赵公后歴台省之重思公之才不尽用作辞以哀之其三也国家歳以二月八日迎佛于城西髙良河京府尽出富民珠玉竒玩狗马器服俳优獶杂子女百戏鬻以为乐禁卒外卫中宫贵人大家设幕以观庐帐蔽野诸王近侍贵臣寳饰异服驰骏盛气以相先后国家一日之费钜万而民间之费称之僧格者本大浮图师之译者得见幸遇故其事尤侈织染提举储布哈者髙良寺中之人也并縁为贪虐尤甚公以御史执而治之以僧格之令求解不得僧格召而辱之诘之曰女不欲为天子求福邪祸且不测公徐曰储布哈欺上虐下为天子敛怨非求福也僧格不能屈而罢尔后颇知国用之耗或间歳一省或畧应故事不复如昔之盛其四也因公之行事而国政之可考者在焉是皆当书以示来者非私述矣公生于丧乱之余长乎建国承平之始读书以知义利为要明习法令以副之髙公鸣名士也其守彰徳辟以为史以亷辨称遂佐劝农之行奏功转刑部史升大司农掾又转宣徽院至元十六年授承事郎宣徽院照磨明年迁承直郎本院主事院陞二品就升承徳郎本院经歴院之所司天子之膳羞宴飨诸侯王火臣军旅賔客廪饩牲牢笾豆之实酒醴之用水陆之珍百品咸具皆禁近大臣世守其官而领之经歴主事之官视文书出入簿正供具之出于四方者无所泛滥台除奉训大夫燕南河北道提刑按察司判官召拜御史闻山北饥即以赈恤为言因命之往劝急有方山北之民存活甚众而归其子女易粟而为孥者迁奉政大夫大司农经歴而董公某尚公某皆在公条农务之当行者二公贤而奏行之上为嘉纳时御史台见屈于权臣中丞何公荣祖董公文用前后显奏其罪而僧格诛内外宪府始得伸其职遂改提刑按察司为肃政亷访司以振起之废察判之官省劝农使以増亷司两佥事而拜公为朝列大夫佥河北河南肃政亷访司事三年佥燕南河北道肃政亷访司事公之在宪府所至率师弟子员行礼学宫以为教而吏民之顽嚚不率者亦不贷以法好荐士后多为大官知名当世如郭公贯安公祐刘公赓其人也歳十一月行部大名得疾某日卒于官舎元贞二年也是年十二月八日于安阳聂村原之先茔得年五十有八公娶焦氏金进士茂才女后公二十五年卒合公之墓次茂才太原元公好问之同年友也公平生俭约自处初至京城在官者皆分地以为居公贫且介弗有也外无仆役身亲贱事夫人明诗习礼相公以学躬执饪爨傍无使令祭祀宾客靡有阙事公之读书六经之外非有益于世教者弗观如程朱之遗言则手自编録若夫陆宣公奏议真文忠公大学衍义许文正公文集等书则未尝一日不防绎也及卒于官几无以为敛真介然有守君子哉以次子天纲贵赠中议大夫礼部侍郎追封天水郡伯夫人封天水郡君子男三侃翰林国史院译史年十九先卒天纲举茂异除宿州儒学正以御史火夫掾见知文皇超拜浙东亷访司经歴南行台御史进内台御史歴佥淮东山东亷访司事擢岭南广西道亷访副使改副湖南天经防获嘉簿兾宁録事年二十八卒于官女二壻潞州屯留簿王蔚佥江南浙西道肃政亷访司事傅汝砺孙五植构楷槐栋构江西行省检校官植槐早卒曾孙四炳煇炤燿天纲副宪广右既得推恩封公夫人北还至仪真而构除官江西适至乃命之曰侍郎之四十七年矣而墓碑未立盖有待也今蒙上恩官爵勲封皆四品亦已三年可以表诸墓道矣我昔在宪府尝识太史虞伯生氏于赵鲁公之宅鲁公笃府君故旧之好尝言先世遗事太史其必识之今归老临川尔至江西其代我请铭其客傅若金着行状与其书以至集曰嗟夫人孰不欲使其亲之有见于后世乎其言行无所系于当世则亦末如之何也予观其状与昔闻于鲁公者谅可信故为之铭铭曰在昔世皇建元命官小大文武雍雍桓桓寛则易弛容则多肆肃而正之乃立御史庆赏刑威有劝有惩治朝清明奸慝不兴天子仁圣置相委政彼黠而嚚窃我威命狐诈虎虓肆为百欺烈日严霜阴妖莫施以争以抑不遗余力峩峩惠文抚劒莫击公于此时弗亟弗徐携印就曹阅其文书急则为伤缓则以靡分条析缕以极其理钩箝无施反叹其能不恶而严官有恒尊诡异之观君子所斥谔谔有言狂猘屏息公賛大农务植本根卿奏其书以孚上恩玉食不会庶邦毕献度其常供有正无羡绣衣舒舒几甸周诹三年载迁尽瘁以瘉嗟当治隆百吏乐职我独多艰弗践以陟垂五十年令子登崇持节海岳天子所庸遗忠遗直父训斯在爰及其孙夙有冠佩归视其阡松栢如云伐石岩岩来徴斯文三加弥尊有爵有秩继兹有书观者必式










　　道园学古录卷四十二
　　钦定四库全书
　　道园学古录卷四十三
　　元　虞集　撰
　　墓志铭
　　临川隐士孙君履常甫墓志铭
　　孙君讳辙字履常其先自金陵来居临川髙祖彦居官治狱有隂徳以子贵赠奉直大夫曾祖次康迪功郎祖果父震妣蔡氏君未成章而孤以母教知警策自树立临川文物之邦自昔有行义文学政术之士相望于代宋亡故进士数人衣冠伟儒为众庶仪表三四十年而后尽君之生后于诸公而颂诗读书检身慎行隠然蚤有誉于州里郡人力足以致客者具礼币迎君于家塾身率子弟受学候问敬养如事父兄久之从学者日众始即家居而讲授焉一畆之宫近接阛阓树竹数个门庭萧然外齐内燕严靖有恒户外之屦常满与门人考徳问学以孝弟忠信为主本言温气和闻者油然而自得虚防暴厉之气忽然消沮故虽童孺亦知所趋乡不违轨辙而郡中俊彦有声者皆自以为出其门矣君居必端坐出入有节待亲戚乡里礼意周洽言论之间无几防及人过失长短而不经之渎非理之干亦无自而至前矣士子过郡者必来见多爱慕之不忍即去自部使者郡长吏以下文武吏士仁且贤者莫不下车裴回至于君之里君乐易庄敬接之以礼言不及于官府而岂弟爱人之说则深致意焉江西行省宪司聘辟皆不就朝廷尝遣奉使分道问民疾苦于天下齐太史履谦学者也实来江西以遗逸特举君一人学官歳时致廪饩皆郤不受自卿大夫至城市田野莫不称之曰澹轩先生云君虽甚贫事母至孝母夫人性严君承顺甘旨不缺常足以致其欢心寡姊有三甥女皆养之亲侧及筓审所宜归而归之女弟有痼疾居室无间言母夫人年九十五而终君时年已六十哀慕摧毁不敢自以为哀君子称焉君以元统甲戌十一月癸丑卒距其生之壬戌凡七十有三年娶程氏郡名士之女也前二十年卒无子有女三人适黄勲适王瑜皆前卒其一未筓君殁时命从子继祖之次子益为已后明年君之亲戚门人与为之后者以十二月壬申诸临川灵台乡髙揊岭之原使其甥女之子李彛来求铭君有文集若干卷其门人将刻而传之故翰林学士崇仁吴公伯清叙之曰所谓仁义之人其言蔼如也于此可以观其人焉君有近体诗曰自是难容力那堪预作期勿忘仍勿助非速亦非迟可以见其学之所至矣陆文安公生临川之金谿近时郡之学者益以为慕乡吴公尝喟然于私曰陆子之学如青天白日不可尚已闻其风而悦之者或慕究其实际而昧其指归其失之远矣深可叹也吾观孙君教人笃实平允守经循理庶几不知者之不敢为过高自欺之説以自诡而今亦亡矣噫吾将谁与归乎为之铭曰化俗达材本乎君子奕奕侯邦民庶来止孰敦吾凉孰廓吾鄙躬行以率人用知耻有游有从观感成美仁义之言其着在此铭表其乡以勗髦士
　　故临川处士吴仲谷甫墓志铭
　　临川有隐君子吴仲谷先生者生故宋景定癸亥七十七年而卒则国家仍改至元之五年己夘之十二月也其孤肇营得地于其里长宁梅江之下保以明年庚辰十月甲申窆焉先事来求为之铭其先居金陵南唐归宋即来居临川东门买田金谿筑室城东以居郡故多氏吴者别之为东门吴氏云世为儒家而隐徳不曜淳熈中金谿有大儒先生陆文安公以卓絶之学尚友圣贤与新安朱子同时并起以其学教学者天下师尊之而文安公实娶于吴则讳渐府君识文安于龆龀以其女归之它日子孙祠府君于书堂以文安公侑食名之曰清润用晋人语也府君生武宁主簿文盛武宁生惠子有书曰易论机衡其弟国史校勘正子有书曰二礼经制书上送官并免本州文觧而校勘用荐者得召对称防而着廷辟为之属矣是为先生之大父而先生蚤丧其父瑀鞠于伯氏伯氏没服伯氏之服而丧之三年世母朱氏年八十六而卒服丧礼亦如之先生之居是邦十世四百年官虽不甚显而清脩文雅见称于君子公卿大夫有过于清润堂之门者莫不见焉先生以贫而书堂不加葺而敬者不衰则先生得以继之者先生当我国家混一之盛野无遗贤而端居讲授乡里自江右之伯帅牧守御史部使者与文学之吏荐辟相望终身不为之动先生无妄交而学士大夫过郡无不求见焉故楚国程文宪公见知于世祖皇帝凡所荐引起家台阁风宪者数十人而尝贻书于先生曰临川士友及门者踵相接也独相望足下耿耿如玉人而不可得见程公好贤闻天下而先生待之犹如此则其为人可知己郡人尊徳而尚世谓讳渐府君曰东斋谓校勘君曰石泉二礼君曰西泉谓先生曰北斋皆因所居而称之不以官不以字葢其士风之美者乎先生讳定翁字仲谷弱不好弄俨然如成人自长至老衣冠以居寒暑不懈读其遗书保其先业以长子老孙不求赢余以自广而族人子弟婚嫁丧竭力以助之宋亡时有故淳安令平山曽子良退居其乡先生从之游其要以为求圣贤乐处崇仁甘泳中夫者以隽迈而能隐以其卓识髙志悉寓于诗自以为人莫之及而人亦信之先生从之学诗尤得其音节气岸乆而造于冲雅则其自得也故翰林学士同郡吴公以为有盛唐之风而今学士豫章揭公防硕引以比诸涿郡卢公挚以为卢公位显而气完不若先生之幽茂疎澹皆确论也先生初与曼硕友同郡孟均盱江程百年刘时习皆其人也然后皆出仕或至贵显先生泊然自如又有孙君履常亦自金陵来徒者也数十年来与先生同为是邦之望而先生尤为清苦诗特其一学之美而已集从先生寓是邦五十有余年退而闲居者八年始哭学士吴公先生又三年而哭孙先生又三年而哭先生而郡之老成尽矣吾党之小子学者将何所仰乎故不辞而为之书先生娶邓氏继毕氏则知韶州允升之孙将仕郎行之之女长子肇有文学象州儒学正次端为伯兄后又次载女三人长适饶泰来次适张益幼适徐禹玉孙男四人湜济元生还生女五人长适周士元次适杨让又其次适陈曽幼在室先生平日之言曰士无求用于世惟求无愧于世葢名言也其殁也自始病至寝疾饮食服药如其常其将殁召子孙申诲以先世之所以久远者属以辑其遗文而不及他事沐浴具衣冠即席久之翛然而逝可以见其为学矣铭曰先觉既逺学迷其宗危者为崇愿者为恭不足之欺善黙其容君子忧之孰为污隆我瞻青田卓哉独识阳春高秋青天白日孰造其原不载以积吾侪困学每病其室皦皦先生于学其传安节躬行不矜不迁我咏其诗幽茂自然梅江有藏隐君之阡
　　亡弟嘉鱼大夫仲常墓志铭
　　元故嘉鱼大夫虞槃仲常甫以泰定丁卯六月七日卒明年其孤宣之抚州崇仁县礼贤乡廿六都之圆湖石钟山后十五年其兄集归休而老始克叙先世列行事着铭刻石于其墓云虞氏系出虞仲世家防稽唐永兴文懿公讳世南陪昭陵为雍人后十一世讳【阙】从僖宗入蜀守仁寿郡因家焉八传为五世祖故宋乾道丞相赠太师雍国忠肃公讳允文四世祖直秘阁赠开府仪同三司曾大父利州路提刑赠朝请大夫讳【阙】大父故仁寿县开国男食邑三百户国朝累赠嘉议
　　大夫礼部尚书雍郡侯讳【阙】　考故国史院编脩官累赠中奉大夫四川等处行中书省参知政事雍郡公讳汲妣雍郡夫人杨氏仲常以故宋咸淳甲戌六月十一日生于临安先夫人之父故宋给事中工部侍郎国子祭酒眉山杨公文仲方拜太常卿而仲常生于馆故小字曰常明年杨公出守海上我先人从之既而宋亡国朝至元戊寅之歳内附先君出海北还仲常已五歳干戈中日暮不相保无书册可携先夫人置我兄弟于膝下口授论语孟子诗书等又二年庚辰至长沙始得书之摹本而仲常已尽诵诸经畧通其义矣葢与集同学而勤苦尤过之又七年至抚之崇仁先君有友曰吴公澄幼清氏先夫人曰此大儒非常人比故我兄弟虽学于家庭而仲常深究力考已为吴公所知二十娶潮州治中宜黄谭氏则姑氏之女也姑氏遣女资装颇治仲常不以动其心予家甚贫而其妇安之仲常之身教也其幼时常读栁子厚非国语以为国语诚可非而栁子之说亦非也着非非国语时人已叹其识民间传闻朝廷得李斯传国玺者御史中丞崔彧使秘书丞杨桓辨而上之乃着颂极其所欲言而未始进也时人美其才稍从诸侯为賔客署湖广行省龙阳州儒学正全州清湘书院山长除辰州路儒学教授冀斗升以为养然所至论学设教饘粥初不给也辰州未上而延祐科诏行歳丁巳以蜀逺就试江西明年廷试赐同进士出身除吉安永丰丞丁郡公忧不及上仲常之家居也无昼夜手不释卷事亲之暇内接亲戚外交友朋酬酢人事有方有节井井不紊于诗于书考诸传注常病其传袭为说而无以知古昔之意皆定着其说凡数十篇其学尤粹于春秋以为诸传不足以得圣人之旨亦别着为书尤病左氏之夸于辞而谬于实也遂并史汉之谬而论之其书具存惜其平日慎重不发故知之者鲜而及其门者不足以究其学之所至未有以传之每与吴公论其所学必为所许可读吴公所着诸经说他人或未足尽知之而仲常辄得其防趣所在葢其用力精深而有以得之非泛然也后之君子有得其书而读之始慨其人之不可得而哀其所见于世者仅此而已先君之服除集复召归次对而仲常除湘乡州判官吾二人者虽志不在仕宦而贫无以为家恸哭为别仲常之治湘乡也同官多自进士出敏于为官而仲常信所学颇称癖古有富人杀人而使受役于已者坐之上下莫不阿从而坐者亦无他辞矣仲常独不署而死者坐者卒皆不寃有巫至其州称神降告其人曰明日某方火即火又曰某方火又即火民以火告者仲常皆赴捄至达昼夜告者数十寝食尽废而县长吏以下皆迎巫至家而厚礼之又曰将有水与兵且至州大家皆尽室以逃几不成州巫大言惟虞公不信我仲常闻之谓其吏曰吾未暇耳行当召问之明日得刼火卒一人讯之尽得巫之党所为状坐捕盗司召巫至鞠之无敢施鞭棰者仲常命可告语者二人谓之曰此将为大乱此安有神乎急治之尽得其奸状与其党数十人罗络内外果将为变者以告诸长官同僚皆无敢出治曰君自为之仲常乃断巫如法并其党各归诸其乡而官府民家以安始服儒者之为政如此秩满如京师将与集相见而道中暑卒防子岂从行殡诸桃源县之北而奔告于集叔弟叶同在京师乃营费使叶与岂归其丧未行而宣已自临川奉柩而归诸崇仁嘉鱼令之命下仲常不及见矣嗟夫故宋衣冠之世家百年以来几已尽矣而遗经道学之传尤鲜焉先君先夫人抱先世遗教于万死一生之余忍贫茹防使我兄弟得以就学集之不肖虽窃禄食无以显扬其亲以仲常之积学立志著书立论有可传者而所至止此此皆集不诚不明上负祖考下负贤弟者也是以归来数年之间宣等屡以斯文为请每一执笔兴思辄流涕而不能成章今年已七十疾日加甚恐终无以尽吾情者乃叙而铭之子宣次旦次岂皆国学生孙裕贶埴椿桂埙女适贾熈次适袁州路录事判官袁正有诸经说若干卷文集若干卷藏于家铭曰忠厚之心纯明之教我亲孔艰保我视效学而自信行而自持乃克有为我亲之思同习异成不敏在予来先去后我哀弗除精神何之托翳丘土明复为人孰待来古
　　皮棨维桢墓志铭
　　皮棨字维桢临江路清江县崇学乡下熂里人也故宋参知政事龙荣之世家绍定己丑进士宣教郎知平江县事巽之曾孙乡贡进士内附国朝嘉议大夫南雄路总管府尹兼劝农事荐之嫡长孙廕受忠显校尉前岳州路平江州判官溍之子也母虞夫人则故丞相忠肃公之五世孙国朝赠嘉议大夫礼部尚书雍郡侯珏之孙中奉大夫四川等处行中书省参知政事雍郡公汲之女而集之长女弟也棨以大徳丁酉闰十二月初十日生弱冠以文学称于乡娶河东李氏故集贤侍读学士中奉大夫倜之女也故翰林学士资善大夫知制诰同脩国史临川吴公澄之在朝也肇开经筵进读极一时之选其告老而归犹拳拳以劝讲为重事荐才为己任特为书达于朝廷使备检讨之选未报故集贤大学士光禄大夫髙昌岳柱出为江西行省平章政事所部州郡有知名士皆礼而延之而棨为之客甚见爱重将署置幕府不屑也盖其负志甚髙而母氏先殁李氏妇乂丧其父不乐仕州县屡迁官不以为意而知己钜公又先后去世是以未能有所发也再娶同里徐氏盖东汉隐君孺子之裔孙子男一人西女三人长遹同里杨某次女许适同里姓某次幼棨以至元丙子二月七日卒得年三十九后二年戊寅三月十九日其父之龙兴路富州奉化县黄原坐未向丑集为纪其家世歳月如此呜呼前朝故家日逺而微其起而际遇国家之盛者其氏族不必因其旧也多矣棨内外家文献庶有足徴者棨又敏学意气盖有父风而翰墨几乎舅氏之似矣吾女弟止有子一人而止于是其可悲也夫其可感也夫铭曰金利玉辉鼎铉弗施永瘗于兹噫
　　故修职郎建昌军军事判官雷君墓志铭
　　君讳升字则顺姓雷氏豫章丰城人雷氏自焕得寳劒于其邑世世宗之为望族故宋时有讳防者自邑之防昌迁居城溪三传生才才生震震生赠承事郎云翔承事郎生通直郎监南岳庙赐绯鱼袋璲通直生文林郎京西安抚司干官赠中大夫祁君以为曾大父礼部尚书寳章阁学士通议大夫广东经畧安抚使知广州开国丰城宜中君以为大父奉议郎大社令通判韶州国乗君以为父君本尚书公之弟讳宪申之第五子也以景定辛酉九月十八日生前三夕尚书夣得寳鼎于状元坊既而君生尚书语其弟曰是足当夣鼎之祥矣我将奏之以官必以为吾子之子六歳背诵论语孟子无遗句稍长嶷如成人弱冠为诸老所器重防徳祐改元尚书遣进表行在所补将仕郎以归时方多虞阃臣急于用材辟建昌军军事判官出官修职郎是嵗尚书起镇广州大社从君留居家尚书在广州劾悍将易正大而尚书亦以言罢出广州还至曲江道梗不能还遹大社除倅韶奉尚书将入城国朝军自湖南至大社死于兵而尚书南迈至于冯村之地而止焉后三年北兵卒至尚书所居伤及尚书之身兵去门人请疗之尚书曰国事去矣吾何以生为遂死逾年讣始至于乡君服丧如礼而族人或谓尚书家遗业甚盛将为不利于为之后者君曰国破家亡固其宜也且族人固吾祖父一身之分也何爱而不与之共乎即分与之有差已取其余而已独归榇南海则以为己任每一言及则恸哭流涕不能宁处求申其情事歳在丙戌江南之内附已十年矣而岭海之道始通君辞所生父而与之诀曰大社固已无可奈何万一尚书旅榇不得则児未有还期遂去至广州留数月访诸故吏黎应丰得尚书殡处奉柩泛海及广州遇海冦洋中隣舟人赴水死君手铭旌大恸号诣冦曰故尚书雷经畧之棺也防为之感而问曰故宋雷尚书乎曰然尔为谁曰尚书孙也盗义而去之乃得达而门生故吏犹有在广州者迎哭哀诔相属于道北还数经险阻身先舆役行道之人哀之而乡党宗族咸谓尚书有孙矣是时朝廷录用宋故官及其子孙程公蜚卿归朝荐君为清江丞不就遂终其身云至元戊寅尚书广山之里第燬君奉神主抱遗书簮笏诰命以避而不及其私居北园三十年求圣贤于方册与名士为交游前进士范登氏题其斋曰止善表其为学之志如此乡人有蒙诬于官而不直者邑大夫适见君君为道见诬之故大夫从而直之其人感君恩懐白金为谢君斥去不受大徳至大间里中饥至顺庚午又饥君皆出已粟赈之全活甚众里人为之谣曰六十年前歳庚午雷氏出粟活饥者后庚午歳歳复饥雷氏出粟如当时雷氏子孙力为善文章贵重当复见其世泽可知矣即广山为居如尚书时规制人不以为过也国学进士国登者本君之同父兄也子泰礼孙民杰皆相继殁无后君乃求诸伯兄将仕郎国宾之孙同康而立之以成进士之志君娶同里曾氏房州知府光之孙女也资送充厚而曾氏遭时艰家遽乏君尽归所赍资以养之亲丧未者之老而无子取其从兄之子焱以继之教育之至成人而后已至顺癸酉十一月廿九日卒曾夫人先十八年卒子男二长铸永新州蒙古字学正庆逺等处安抚司教授次涛女四壻曰勅授安福州廵检王葵胡克忠曰吴廷玉次未嫁孙男四永吉终吉逢吉洪寿孙女六长适临江路学正范复祖次适徐理余未嫁曽孙女一人将以某年某月某日君于某处范复祖子甥之子也是以铸介复祖来告曰铸不忍逺仕妨朝夕之养亟归侍侧不两年而先君竟弃诸孤庻几其遗事之传于不朽也敢以墓碑为请集观于故国世家其子孙渐以陵弱者多矣若尚书大社皆死国难与君归柩之事皆可书且其婚姻家又皆前代簮缨之旧亦可尚矣故为之铭曰赫赫宅里世济其美尚书之孙大社之子奉柩海濆妥其归魂大社有子尚书有孙钟鸣鼎食来尔姻戚生瞻令仪其藏可式
　　故奉训大夫衡州路总管府判官致仕杨君墓志铭
　　眉山杨氏系出华隂汉太尉震至唐汉公居靖恭坊子孙益显僖宗之入蜀国子祭酒膳从之其弟胜为丹棱主簿遂家眉州歴五代宋歳久族大世有文学显官及其季年尤盛参知政事讳栋以道学事理宗景定甲子论彗星忤时宰退居台州以殁参政之父讳端仲赠太师申国公而履之其仲子也官至大夫淮西安抚兼知和州文武才畧勇毅过人武将自行伍起者皆严惮之有子讳公畿内附国朝以嘉议大夫为南安路总管兼府尹军旅之余江广之间绥抚镇遏恩威并着蜀人士大夫在故乡时深苦兵防之祸故在东南者皆走岭海及知世祖皇帝神武不杀稍稍北还而家业狼狈仅保性命凡道出度岭者南安公必出私财以周济之得不至颠沛其甚不能自存者有全室养于杨氏者矣南安公之既老一至杭州尽以其田施诸族人而还居庐陵盖自南安北还止此而不能去也子曰壮行字伯学倜傥好学问喜交游一时之名人若故宋礼部侍郎邓公中斋博士刘公辰翁及乡人江西儒学副提举陈公黄裳皆忘年与之游和州有先业在杭之咸林参政之退居尝聚族于斯也南安没伯学始得至其处理其芜没以施诸族人而还故江西平章政事淄莱李公世英故江西参知政事东平徐公琰知其才力荐之仕乃以父廕除修武校尉韶州路仁化县尹歴吉州税务提领永新州判官改承务郎邵武路邵武县尹广西庆逺南丹安抚司经歴年方六十以疾告老授奉训大夫衡州路总管府判官致仕娶王氏庐陵人生子昌文彬文昌文资爽异好读书衡州公之在仕也服勤左右克成父之志其归老也以善事称屡赴江西乡举不偶科举废始用衡州之廕授崇仁县尉以至元四年戊寅之歳七月七日上奉其父以来上数日即病以八月二日卒衡州君年七十有一久病闻尉之没起抚棺大恸遂以疾笃后十日卒嗟乎人生至此其为厄亦酷矣哉尉知集之自杨氏出也其始至即以父命来谒求通其谱于舅氏之子者而观之盖我先雍郡夫人之父则故宋工部侍郎国子祭酒讳某其系则出于丹棱府君于属则参政其叔父也寳祐景定间侍郎与参政同朝诸父昆弟之爱敬无间言葢衡州君欲与集申论此事而不及见矣悲夫予始哭尉其子樵号而以衡州君之命求志其墓丧未行又哭衡州君而未及书也彬文来奔丧又号于集而求书衡州君之事如此邑之人闻尉父子相继没在殡未能去里巷莫不嗟悼而同僚亦深念之况于集有乡里亲戚之故其有爱于一言乎昌文字贯道生至元丁亥娶萧氏李氏而二子黄氏出也铭曰
　　西望故乡山川邈悠郁郁青原南安有丘泽旣再传而不克永载柩江路连发其引乔木之家其余几何载其世官表诸山阿有学有文则在孙子三世之藏尚复多祉
　　袁仁仲甫墓志铭
　　袁君公寿字仁仲其先南丰人迁临川之楼抚山居八世兄弟多至六十余人君之曾大父泰其一也大父世贤父士琮母杨氏君以故宋寳祐甲寅之歳生娶吴氏乡贡进士獬之女子四人长曰明善其次三人择善主善继善与女一人皆蚤卒独明善有子曰啓女二君以大元至大四年十一月二十九日卒其里之官庄故宅基之后地近邻人之圃明善惧他时耕锄之及也卜至元丁丑六月甲申改君于陂原纪家坑先茔之后坐丁向癸吉时集老病家居延明善于家塾使子弟执经而学焉是以求集书其事于石以志今墓云君之父有惠于乡里乡人以为长者至子孙不忘君八歳丧母二十丧父值宋之亡防起旁近而官军又狎至不能安居而去之邻屋率焚荡众善君父子故其室独全五年冦平廼归又有暴客卒来犯众为击杀之吏按其事持为患害家以是益贫君不以动心为学甚力自经史医药辨方卜日之书靡不精究置书册满座有隙暇未尝废读乡之子弟以束脩求诲每尽心焉其为教尤以已所不欲勿施于人之语为切要恳恳为诸生言之又好施与宗族亲戚之家有数丧不能君为之力不足为之亦随而助之且殁时有再从叔母之丧未犹念念图毕其襄事其为人大概如此云故翰林学士临川吴公澄之言曰为人子者思有以显其亲与其求虚文于人孰若脩实学于已真孝子之事也予文不腆不足以塞明善之志然而四方之士及吴公之门者多矣若明善者从公生时昼有所受夜必知思及其殁也日记其遗言绪论扩先贤之所未发者笔録而传之笃信而脩之充其所至庻几呉公之所谓孝子显亲者乎铭曰深藏之土厚温天光发新子有闻
　　故临川隐士娄君太和墓志铭
　　娄君志冲字太和其四世祖讳郝宋嘉定参政忠简公机之从兄弟也始自嘉兴分居临川生忠州文学必中文学生建以诗经贡郡晚以特科对防歴官至监福州闽安镇受知于三衢徐公霖广信徐公直方而与章贡曾原一浚仪赵崇择同郡林实夫段信友六人者皆一时之名士闽安有四子伯南良与其父同年举进士第官至从政郎吉州司法参军而宋亡仲起南寳祐乙夘举乡贡进士叔文辅咸淳庚午举乡贡进士季起莘四子者各有子一人今信丰县尹志淳司法之子而君则寳祐贡士之子也故翰林承防楚国公程公钜夫铭咸淳进士之墓而叹曰予过临川登青云之峰而永叹焉昔尝见其渠渠煌煌者今亡有矣亭榭花木岿然百年之旧惟娄氏而已与其兄弟游行若思坐若遗言若不与世相类而能保先世之业者信乎忠厚之可长也夫信丰前主石城簿时故翰林学壬吴公澄赠之以言曰予以庚午举乡贡与其叔父偕视簿犹从子也是时司法已殁见其仲叔季氏须髪皓白仪观甚伟如商山老人画像正至朔望深衣巍冠领羣子弟序列家庭接见賔友亦如司马文正公家范士大夫家能存承平时礼法之余风娄氏称乡邦第一噫何其盛也元统癸酉冬予自禁林告归侨居临川之外邑明年有防复召还从使者至临川而疾作留居城府再月询故家遗族得娄氏焉是时信丰犹官石城独得见君与其弟若子户庭肃然其中堂曰斑衣之堂者娄氏之先祠在焉相礼者道予过堂下肃揖东行北折升君之新堂觞豆在列子弟序立执事君时已得末疾且愈犹从容相为礼尚如吴公所言其诸父时稍前出其中轩左图右书竹叶森爽观其安于文雅不觉怳然而自失也去之三年君以仍改至元丙子之歳五月甲戌晦卒距其生之歳乙酉得年五十二其孤榘等将以明年丁丑之歳九月辛酉于临川县招贤乡增芳之原信豊以其孤西行百里至予舎求予作其墓铭予从程吴二公之文知娄氏家世懿行又知信丰之治民真有岂弟君子之意且亲尝从君于其堂也而尝叹曰其诸子同髙祖之兄弟也而同居无别籍循循然奉承扶持畧不见其有问乡里州闾之间文献故物澌尽安得不为君铭之而着子之深感者乎郡有耆徳君子吴君定翁长君二十年而述君之行甚详葢以为君幼知孝敬生四年而母张氏卒已知哀泣事继母杨氏又九年而卒能治其郡人淳熈神童王克勤之诸孙登龙者娶于余贤而无子有女一人择壻得君君尚幼女犹待年而王氏之夫妇殁继立子不能丧君以弱冠往治其丧无遗阙又因王氏之室立祠使王氏子得以奉之君有姊尝许适舅氏之子张元哲逺游岁久不能自还君遣客赍装以之归厚遗而妻之及姊氏殁视其奁槖畧无存者衣衾棺椁君悉为之具葢君之资质谨敏而持重幼而学之不烦程督稍长能弃幼志遇事如前所云者皆能咨禀于父而行之有成人之道焉其闲居俨然若思不妄言笑家庭之间敦睦严整居无他好坐无杂賔服无华靡室无妾媵凛然畏慎如恐失之以顺以安以终其身以遗子孙究而言之抑亦可以为完德嘉遯者矣子三人榘彬楫女三人孙男一人女一人其铭曰令德之门殆难为贤隐君有能着自蚤年五十而衰其用弗宣身修于家如玉在渊我懐二人论德立言邦人信征刻石在阡
　　刘宗道墓志铭
　　宗道讳自城姓刘氏其先临江人自三司磨勘赠太师式主客郎中赠太师立之生公是公非两先生是为集贤学士赠太师敞中书舎人赠太傅攽太傅之孙全州史君符迁金溪生吉州史君龟从吉州生武冈主簿孟博武冈生孝显其曾大父乡贡进士粹中其大父有传其父也以至元辛巳生元统甲戌二月十三日卒年五十四是年四月望其从兄自得以其从子儆来见请书其墓石以文予先从自得得其家谱知其自清江迁金溪之世次思其先世博学大雅而观其子孙忠厚而众多盖为之屡书其遗事兹又何靳乎乃得其从叔父有容之言曰予于自诚生而爱之也深殁而哭之也哀欲其久有闻于来世也故属信辞以待于传逺之文焉予乃按而书之曰宗道防在父母之侧容貌庄谨而敏于事时大父故无恙也故家老人颂言先训盖不自知其文懿之及人深也而子孙习于见闻脩饰静好自有不期然而然者况人能从师力学以自立其所成就岂起于一旦者所能及哉以长子综家务虽身任其劳而咨禀以时无敢专任内治田园之生外应户门之务不亟不徐条理井井不役役于利而用恒足事旁午而至处之裕然一不以贻亲忧使其亲日休休然觞咏为乐故州里之所共爱慕者也皇庆壬子其父殁延祐甲寅母某氏殁终丧无违与其三弟居无间然也后四年长弟自任殁逾年防弟自勉殁自任殁时子儆才七歳教育如己子亲为加冠而授之室又十二年仲弟自重殁十余年间手足之念实钟厥心曾不以家督之劳为病也读书之外留意医术病者来告诊而与之药輙愈人多感之广先人之庐以居务为完美不加雕饰而古书名画佳木脩竹有足乐者延名师胜友与之游是以有可闲之亭焉而人亦谓宗道为可闲矣娶周氏子一人伾女五人子伾居丧方弱冠儆懐伯父之抚已也佐伾治襄事惟谨族人善之是以请铭而儆实来墓在某处以某年某月某日先宋文学大家在江右者欧阳王曾刘相等今刘氏子孙独可徴如此盛哉铭曰
　　墨庄之遗播于金川有苗有秀实栗实坚匪今斯今几三百年济济衣冠岂弟之士钟和流芳自宗道氏尚有绍之以耀永世
　　故临川黄君东之墓志铭
　　至顺四年予以疾得告归临川明年春有防遣使召还舆疾至郡城病益甚使者以其状还予乃得求郡士之工于医者而议所以疗焉有红颧白须美眉目伟然丈夫而来者曰游东之年将八十矣慷慨善论因予疾间而言曰我本姓黄氏自髙祖托婚于游而曾大父成大父贵父友直世以游为氏而黄氏之族昔同出于一人之身者遂为路人而与为兄弟族人者则游氏也不亦诬其祖乎因着谱去游复黄我娶危未有子以异母弟师孟为子久之殊不安也不敢以为子既老犹无子而师孟有二子曰自省曰履信取履信以为子履信之子禄生而自省之子曰助勉勣勲具着谱请一言以自信予廼为之言曰知礼之所不可心之所未安而能不惮于自返焉不亦君子之道乎后四年予客袁君诚夫为履信求铭东之墓诚夫故翰林学士吴先生髙弟而勉又从诚夫游于予门者也其言曰东之名大明生宋寳祐甲寅年二十时遭宋亡临川既内附兵盗旁起未宁其父与幼子避之它所遇害于盗东之守舎冒难以其丧归既而遇方外士得治小儿病方用之应验乡人有许文叔兄弟子侄皆善医一家之间讲明精到各有著述其治法非粗工所知东之从之游尽得其学所疗多十全着保婴玉鉴四卷伤寒总要三卷脉法三卷集验良方六卷藏于家于病家之酬贫者无所取粗给者量受之力厚多赀者不复辞多或有田二十五畆而求学东之者东之曰予学不易成不足以为贫子遽失田则无以为业是不得此而反失于彼也弗受其田来学者众辄语之曰治予业不精不足以活人而易以杀人非拒子不教也同郡危素亦请学焉东之曰子则可矣古书多简奥意防深逺子沉黙通博庶几得之沉审不忽易善捄而不为利则不轻于人命矣遂尽以告之至于训子孙尤谆谨且卒又出集验良方以授之而谓之曰学非止于此也小心彊力而推充之庶乎家学之不废矣卒之歳为仍改至元之丙子十一月二十一日戒其子孙曰予自揆平生无妄医以杀人之罪僧道士其勿用尝自择地后知其弗善弗用也更得里之淳湖坐乙向辛以明年六月甲申窆子观东之气刚而才美礼审而善断耆年康彊隠于医以殁利泽之遗将克昌其后嗣也夫为之铭曰
　　圣人有言医贵有恒恒谓彝伦弗斁弗陵礼由人心律亦附礼防或不安君子弗履善哉东之为书孔多厚生慎防古人同科古之为治尊生辨类以此捄伤是以足贵
　　王母龚氏孺人墓志铭
　　临川益塘里王氏有九十一岁之母孺人龚氏则故儒士讳敏学仲文氏之妻而静孙及女适徐庭桂适饶次刘者之母天福斋防及女适阮能任适镏质适杨好古及一在室者之祖母泰定安童及九女子之曾祖母举生及一女子之高祖母也孺人始嫁执妇礼既嫠辛苦成其家见四世孙以上夀终故其子孙欲有以示后人而于族人亲戚乡里亦欲有闻以为劝也于是【阙】以次刘从兄宗鲁之状来请铭宗鲁郡名士老而益笃于古文【阙】事文学而尝【阙】　　者也乃信而述焉仲文前娶杨氏生一女而卒龚故盱江太守家爱其女择所归既长而仲文娶焉善事其君姑而抚其女如己出未几临川内附国朝郡县吏皆军帅所署置畏事长者多未出而民间大家狃习怯懦不任力役以失其业而仲文独能有立室燬于冦更徙而新成之皆孺人治其内以助之也旣而姑氏与仲文皆卒即故山以营葬而有力者占之孺人携其孤行哭于道将理之有司行路之人感焉时法度初定有司义之按籍归王氏旣葬静孙才五岁耳孺人持家内外肃然受使令者执事毋敢怠其与居从子之妇张与媪之老于其家者事纎悉无所遗阙而家以益裕犹笃于教子以事诗书不坠先业为务静孙旣受室出文书数巨帙以授之则自丙戌至戊申廿三年之曰记也隂晴起居饮食租赋门户之酬应亲戚之餽遗毫发谨审无一日不可考见曰吾为王氏妇庻可以无愧矣然于族属子孙之匮乏者皆留养之亲视其饥寒而为之衣食令有所成立乃已自是子妇不敢以苛烦关白至于曾娯侍无倦孺人乃清静以居读佛书而求其理又康健者三十有余年或劝其事佛良苦则告之曰我自乐之不为劳耳且非汝等所知也至正辛巳二月二十一日举家为夀欢甚饮毕行后圃取杏核种之顾谓众曰此以遗汝等食吾不能待矣归三日感防疾郤酒食弗御曰吾清静以俟终命医至却药弗饮又四日召子孙告之曰吾将不起吾平生无遗憾遗教数十语皆忠厚之言问日辰所值对曰某甲子曰今日未佳俟来日耳夜参半命长女曰吾念西方佛号数十百万具着于图与数珠皆取以来旣至则曰吾往矣无怖于心无恋于世戒弗遽哭敛衣危坐神色不乱久之翛然而逝则是月之二十九日也其孤将以明年九月甲子葬诸金谿之鵞塘嗟乎劳瘁于事物有条理而志常定者四十年及其老也寂静专一者又三十年卒无怛于死生之变真能顺忧患而宁以归者哉夀年之高子孙之众世以为贵而不知其不可及者此也孺人曾大父讳某大父讳某父讳某铭曰
　　百岁之间世多险艰初逢其罹卒获其安齐斩聚身防防一息载鞠载育式克自立更数十年四世在庭岁时怡愉旣休旣宁至于期颐忘昔忧患燕温奉舆从以珍馔自约其丰幽贞是居全归泊然良史罕书夀母之阡着此令德来者源源善视松柏
　　同安县主簿周君仁甫墓志铭
　　集庆之属县上元有九世同居者曰横山里周氏也其先在唐时曰惟长者与李太白游子孙散处江东至宋初有爱横山之胜筑室面横山以居者族日以繁及宋季年有三以箱书荐于郡者曰霆龙实生故同安主簿胜孙字仁甫宋时亦尝为乡贡进士未及奏名而宋亡不以代易而废学有声缙绅间朝廷以东南新附海岛荒逺有待于绥抚置行中书省于闽海必用才能之人东平严公以功臣世家子佥省事用为属郡文学三年辟为泉州同安主簿辞官归于上元优游山水之间将终身焉然忧民之志未忘也岁大饥出粟千斛以助不给有司以新令上其事与官不就时人高之又以诏书举遗逸亦弗屑也年六十七而没葬之西冈十有七年矣簿君之女弟之子赵雷泽为临川郡幕长其母族诸子告之曰子之仕国有前太史侨焉征其文宜可得也遂遗书使其客以为请焉叹夫故宋之用人必自进士起簿君父子皆故国进士不得成其名簿君游宦海表又不得大快其志故君子之所惜也昔者宋南渡伊洛道学之传绪多在闽峤及宋旣亡而前言往行遗风流俗宜有存者诵诗读书无间闾里岂无可观者哉簿君在闽时则至元廿四五年间也日月于迈其设施泯于知闻岂不重可感夫数十年来朝廷置御史行台于兹郡自大夫中丞至于御史暨夫僚吏多名人是以生乎是邦声闻易于达仕进易于起四方賔客游士以才器自许者亦莫不从事于斯而簿君之高志退然不动其心显者岂不在子孙后人乎簿君生开庆己未没于泰定乙丑葬于明年之丙寅配夏氏子四人长文防卒次文荣次文藼亦卒次复贵女二人长适李杼次适王宗礼孙男十有二人景诚景纯景星景祥景旸景燠景曦余未名女二人曾孙男八人女五人夫爵位之不充名声之日逺而书者缺焉则是为善者终无可以为劝也故述所闻而为之铭铭曰
　　为善之实比诸吉金或汨于沙光耀弗沈有美簿君同居九世居以忠厚俨以严毅身退有时子学有师以昌其家源源可知往者虽远来者未已追而书之天长地久

　　道园学古録卷四十三
　　钦定四库全书
　　道园学古録卷四十四
　　元　虞集　撰
　　墓表
　　李仲华墓表
　　至元十九年宜黄县言于抚州有盗起仙桂乡之南坑郡言诸会府得檄调兵命监郡虎翼招讨郭昂捕治之兵至其处廼议曰环贼出入之道画图分其地各以兵殱之行军令史李荣独抗议不可夫造事兴变一家容有所不知今盗起平民已受其害今不诛盗而欲擅杀平民乎胁从者犹当贯之况不知情者而可杀乎切闻国家之制有罪者父子不相及也羣盗可以名得数十里之间口且数万其可滥及乎当是时内附未久守吏率欲以威服众军中又利其子女金帛往往计皆出此而莫之争主者闻荣言皆变色荣又言此吾天子之新民也公为首将不思抚绥以称国家怀柔之意而欲尽勦之脱防府有命如此犹当申理其可専杀乎兵官怒引弓射荣荣曰杀我活万民可也兵官愧悟纳矢箙中更好问曰然则当何如荣曰盗乌合草间无持久之计当按兵勿动以镇之吾良民岂不知逃死求生哉吾以诚意谕之智者効谋勇者効力不日而盗成擒矣用其防民大感悦牛酒交至获盗首四人戮之余散去鄊民遂安当是时防荣一言则枉死者众新附未安之民疑贰反侧其祸有不可胜言者今五十三年矣府史文书具在予过临川有诸生李本来谒循循进退有学者之风从容问其家世事则以鄊先生孙履常氏所为述墓田记相示且言其详如此而其祖母王氏则宋故赠太师谥文恭华阳王公珪之子中大夫知抚州仲山五世孙女也为之叹而勉之又明日仲华之子季渊率九子诸婿与孙来请曰先父南坑之事昔者其乡之民感之今其子孙或忘之矣昔者阖郡知之今闻之者或寡矣得一言于太史传信于我后之人不胜季渊等之幸也敢请如是者数至予深有所感焉讯之邦人言当时与俱为掾者何止数十人独李氏有子孙众多而本等治儒术与缙绅先生游岂天之所以报之者欤表其事于墓足以为世劝固史官之事也荣字仲华宋末年尚少郡守多儒者爱其眀法律推择为吏至元以来仍从事于郡以严敏称连出佐其属县尤慎狱事多所平反宪司闻其名辟书吏檄至而殁槱本桓榘棣其长子故贑州路寜都州蒙古字学正伯源之子也栋楹枢楫季渊之子也季渊尝三割股疗母疾辄愈郡人多能言之呜呼汉大儒多出名法吏家况李氏有隂徳其后必有显者乎是为表
　　行状
　　故翰林学士资善大夫知制诰同修国史临川先生呉公行状
　　本贯抚州路崇仁县崇仁鄊咸口里曽祖大徳妣张氏祖铎赠中奉大夫淮东道宣慰使护军追封临川郡公妣谢氏追封临川郡夫人考枢赠资善大夫湖广等处行中书省左丞上防军追封临川郡公妣游氏追封临川郡夫人
　　先生讳澄字幼清晚称伯清姓吴氏其先自豫章之丰城迁居崇仁七世祖周生二子玑将鄊兵留太平州璿生晔始居咸口生公之曾祖也自是以来世治进士业先生以宋淳祐九年己酉正月十有九日生前一夕鄊父老见有异气降其家后有望气者言华盖临川两山之间当有异人出两山之间所谓咸口里也三嵗頴异日发宣慰公抱置膝上教之古诗随口成诵五嵗就外傅日受千言诵之数过即记不忘母夫人忧其过勤夜节膏油之焚常候母寝复续火读书达旦不敢令母氏知七嵗论语孟子五经皆成诵能着律赋九嵗鄊邑课试每中前列十嵗始得朱子大学等书而读之恍然知为学之要日诵大学二十过如是者三年次第读论语孟子中庸専勤亦如之昼诵夜惟弗达弗措十三嵗大肆力于羣书家贫尝从粥书者借读既而还之粥书者曰子尽读之乎先生曰试举以问我粥者每问一篇辄终其卷乃止粥书者遂献其书十四嵗丱角赴郡学补试郡之前辈儒者皆惊其文十五嵗知厌科举之业而用力圣贤之学见朱子训子帖有勤谨二字如得面命而服行之作勤谨二铭又作敬铭有曰把捉于中精神心术检束于外形骸肌骨又作和铭极言周子程伯子气象以自勉常自言曰读敬铭如临严师如在灵祠百妄俱消而不觉足之重手之恭读和铭心神怡旷万境皆融熙熙然不知手之舞足之蹈也其后又作顔冉铭理一箴自新铭自修铭消人欲铭长天理铭克已铭悔过铭矫轻铭警惰铭等节节警防践履之功于斯可见矣是嵗宣慰公赴乡试先生侍行时郡守迎新安徽庵程先生若庸以朱子之学教授郡之临汝书院徽庵盖从双峯饶氏防先生因鄊人谒之徽庵未出而外斋有掲帖片纸满壁皆徽庵特见以语学者之说先生一览而尽之及见先生从容进问如曰先生壁间之书以大学为正大髙眀之学然则小学乃卑小浅陋之学乎若此者数条徽庵曰吾处此久矣未见有如子能问者吾有子曰仔复族子槱之与子年相若可同学为友槱之者盱江程文宪公文海钜夫旧名也自是尝往来徽庵之门徽庵深知之而同堂之人弗尽知也咸淳元年冬左丞公侍宣慰公之疾乆而小间宣慰谓左丞曰吾察此孙昼夜服勤连月不懈而精神有余此大器也可善教之盖宣慰自襁褓知爱先生间形于言而亲戚鄊里以为有誉孙之癖矣十有二月宣慰捐馆防葬凡役先生考古礼禀于左丞而行之十九嵗着说曰道之大原出于天圣神继之尧舜而上道之原也尧舜而下其亨也洙泗鲁邹其利也濓洛闗闽其贞也分而言之上古则羲皇其元尧舜其亨乎禹汤其利文武周公其贞乎中古之统仲尼其元顔曾其亨子思其利孟子其贞乎近古之统周子其元也程张其亨也朱子其利也孰为今日之贞乎未之有也然则可以终无所归哉盖有不可得而辞者矣又尝与人书曰天生豪杰之士不数也夫所谓豪杰之士以其知之过人度越一世而超出等夷也战国之时孔子徒党尽矣充塞仁义若杨墨之徒又滔滔也而孟子生乎其时独愿学孔子而卒得其传当斯时也旷古一人而已真豪杰之士哉孟子没千有余年溺于俗儒之陋习淫于佛老之异教无一豪杰之士生于其间至于周程张邵一时迭出非豪杰其孰能与于斯乎又百年而朱子集数子之大成则中兴之豪杰也以绍朱子之统自任者果有其人乎澄之龆齓唯大父家庭之训是闻以时文见知于人而未闻道也及知圣贤之学而未之能学也于是以豪杰自期以进于圣贤之学而又欲推之以尧舜其君民而后已实用其力于斯豁然似有所见坦然知其易行而力小任重固未敢自以为是而自料所见愈于人矣是时先生方弱冠而有志自任如此其后先生尝识此二文之后曰其见多未定之见其言多有病之言然不忍弃去録而藏之则晚年所进自此可攷矣六年庚午应抚州乡举以第二十八名荐眀年试礼部下第归而纂次旧作谓之私録时宋亡之证已见先生以其道教授乡里尝作草屋数间而题其牖曰抱膝梁父吟浩歌出师表程文宪知其意题之曰草庐学者称之曰草庐先生嵗乙亥皇元至元十二年也抚州内附传檄至乐安乐安丞蜀人黄酉卿不署状去之穷谷不免寒饿犹招先生教其子先生从之十四年亡宋丞相文天祥起兵庐陵郡多应之傍近防起先生奉亲避地弗寜厥居鄊贡进士郑松竒士也迎先生隠居布水谷后人以其处为真隠观十八年纂次诸经注释孝经章句成十九年校定易书诗春秋修正仪礼小戴大戴记二十年自布水还居草庐二十一年五月左丞公捐馆二十三年程文宪公奉诏起遗逸于江南至抚州强起先生以母老辞程公曰不欲仕可也燕兾中原可无一观乎母夫人许其行与程公同如京师既至程公犹荐先生不令其知先生觉其意力以母老辞二十四年归朝廷老成及宋之遗士在者皆感激赋诗饯之故宋宗室赵文敏公孟頫方召为兵部郎官独书朱子与刘屏山所和诗三章以遗一时风致识者叹之二十五年程文宪公言于朝曰吴澄不愿仕而所定易诗书春秋仪礼大小戴记得圣贤之指可以教国子传之天下有防江西行省遣官缮录以进郡县以时敦礼元贞元年八月游豫章西山宪幕长郝文仲眀迎先生入城请学易南北学者日众清河元文敏公明善时行省掾以文学自负常屈其坐人见先生问春秋大义数十条皆领会至语之理学有所未契先生使读程氏遗书近思录文敏素读是书至是始知反覆玩味他日见先生曰先生之学程子之学也愿为弟子授业终其身城中居官之人及诸生皆愿闻先生一言请先生至郡学先生为说修已以敬一章指画口授反覆万余言听者千百人有尝用力于斯者多所感发二年董忠宣公士选任江西行省左丞因文敏得见先生于馆塾以为平生所见士未有徳容辞气援据经传如先生者大徳元年拜行台御史中丞入奏事首以先生为荐及在枢府又荐之一日议事中书起立谓丞相曰士选所荐吴澄经眀行修大受之器论道经邦可助治世平章军国重布呼宻曰枢宻质实所荐天下士也丞相逮事世祖亲见用人之道平章许文正公髙弟之得其传者是以知重忠宣之言授应奉翰林文字登仕佐郎同知制诰兼国史院编修官诏有司敦遣忠宣又以手书招之先生答书云朝廷用人之不次公卿荐人之不私布衣之受特知蒙特恩如此近世以来所希有也虽木石犹当思所以报称而况于人乎然夫子劝漆雕开仕对以吾思之未能信而夫子説之者深以开之可仕不可仕开知之而夫子未之知也閤下之举古大臣之事澄敢不以古贤人之所以自处者自勉继以邵子之诗曰幸逢尧舜为真主且放巢由作外臣澄虽不敏愿自附于前修成之者在閤下矣有司敦廹久之先生为一至京师而代者上矣方冬寒沍京师学者奉先生而问学焉七年春中丞犹抗章论朝廷失待士之礼先生归至扬州时宪使赵公道及寓公珊竹公玠卢公挚贾公钧赵公英詹公士龙元公眀善等先后留先生身率子弟诸生受业眀年八月除将仕郎江西等处儒学副提举九年校定邵子之书十年十月之官十一年正月朔以疾辞去留清都观与门人论及老子庄子太等书之本防因正其讹伪而着其说至大元年除从仕郎国子监丞朝命行省敦遣二年六月到官先是世祖皇帝初命许文正公自中书省出为祭酒文正始以所得朱子小学躬尊信之以训授弟子继之者多其门人犹能守其法久之寖失其旧先生既深闵乎学者之日就荒唐而徒从事于利诱也思有以作新之于是六馆诸生知所趋向先生旦秉烛堂上诸生以次授业昼退堂后寓舎则执经者随而请问先生恳恳循循其言眀白痛切因其才质之髙下闻见之浅深而开导诱掖之使其刻意研穷以究乎精防之蕴反身克治以践乎进修之实讲论不倦每至夜分寒暑不废于是一时防观之彦虽不列在弟子员者亦皆有所观感而兴起矣时朝廷循习寛厚好功名者奏立尚书省改更纷然新执政铸钱货变钞法以为功欲得先生助已而恐其不可致有士请致先生先生卧病门生家不可致乃归绐其人曰老儒不善骑堕马折臂病矣四年武皇宾天仁宗即位尚书省罢先生陞司业侍御史刘公赓拜集贤大学士国子祭酒召诸生语之曰朝廷徒以吾旧人自台臣迁以重国学司业大儒吾犹有所质问师不易得时不可失诸生勉之皇庆元年正月先生使买舟通州既行而后行文告其去监学官愕然贵游之士伥伥失所依有流涕者遣数十人追至河上恳留不从朝廷亦遣人追留或尼不行盖先生尝为学者言朱子道问学工夫多陆子静却以尊徳性为主问学不本于徳性则其弊偏于言语训释之末果如陆子静所言矣今学者当以尊徳性为本庶几得之议者遂以先生为陆学非许氏尊信朱子之义然为之辞耳初亦莫知朱陆之为何如也延祐三年先生深入宜黄山中五峯僧舎以居六越月修易纂言四年江西行省请考鄊试先生出经问曰孟子道性善尧舜至于涂人一耳而论语曰性相近何也同官或怪其平易先生曰于此有真知则言不差江西贡士二十二人而答此问不差者先生以为才得三四卷耳五年春除集贤直学士特陞奉议大夫遣集贤脩撰虞集奉诏召先生于家行至仪真病作不复行渡江愒金陵门人王进徳家新书塾所至学者云集居数月修书纂言六年十月泝江州寓濓溪书院十一月率诸生拜周元公之墓是年北方学者为多眀年还临川从之者皆北人至治二年易纂言成三年英宗即位东平王拜珠为丞相励精为治黜陟臧否朝廷赫然超拜先生为翰林学士知制诰同修国史阶太中大夫遣直省舎人刘布哷齐奉诏召先生于家使者致君相之意甚笃先生拜命即行五月至京师六月入院时诏学士繖萨尔集善书者粉黄金冩浮图藏经有防自上都来使左丞蘓埒诏先生为之序先生曰主上冩经之意为国为民甚重事也但追荐防福臣所未知盖释氏因果利人之说人所喜闻至言轮廻之事彼之髙者且不谈其意止为为善之人死则上通髙眀其极品则与日月齐光为恶之人死则下沦汚秽其极下则与沙虫同类其徒遂为超生荐拔之说以蛊惑世人今列圣之神上同日月何待子孙荐拔且国初以来凡冩经追荐之事不知其几若超拔未效是无佛法矣若超拔已效是诬其祖矣撰为文辞不可以示后世左丞曰上命也先生请俟驾还复奏之防上崩不及奏而止泰定元年朝廷用江浙行省左丞赵简言开经筵进讲平章蔡国张公珪领之以经学属之先生先生言温气和经防敷畅得古人劝讲之体廷中骤见文物之盛而先生首当其任来者法焉在至治末诏作太庙议者习见同堂异室之制新庙作十三室未及迁奉而国有大故有司疑于昭穆之次故命集议焉先生曰世祖皇帝混一天下率攷旧制而行之古者天子七庙庙各为宫太祖庙居中左三庙为昭右三庙为穆昭穆神主各以次递迁其庙之宫颇如今中书省六部对列省部之设亦仿金宋之典官府尚从前代典故岂有宗庙叙次而不攷古之典故可乎七月有防国史院修英宗实録时汉人承防缺先生总其事分局纂修既毕先生有归志中书左丞奉防赐宴史院致勉留之意宴毕命小车出城朝士追送于齐化门外诸生送至通州中书闻之亟命官具驿舟追至杨村不及而还是年先生七十有七嵗十一月至豫章延祐经理民田时激变贑之寜都中外骚动事定诏蠲虚增之税唯江西有郡县舞文之吏以减削则例为名増税三万余石者不得免至治初又行包银为害亦甚先生在朝数言于执政者泰定改元中书防议便民之事先生复以二事为言诏书始免包银且命体覆减削之名而蠲除其税有司因循未行至是值宣抚在江西其副齐公履谦尝与同官成均相敬如师友先生力以告之乃督宪司即为除豁十二月抵家中书言吴澄国之名儒朝之旧徳年髙而归不忍重劳之宜有所褒异因诏加受资善大夫赐钞五千贯金织纹锦二皆有副初先生与张蔡公同年告老其再相也力荐起先生会蔡公又去而士大夫多传其辞云钦承明诏肇啓经筵考论前经讲眀正道实国家之令典其所闗系非细务也而珪以家世之旧戅戅之诚备位宰臣首当劝讲及解机务仍俾専官自念世备戎行所谓眀经实惭寡陋况通译之难讲眀有限积诚未至不能感格惟愿老成之进庶几陈闭之心切以周尚父授丹书之戒汉申公赴蒲轮之招皆以期頥为国羽翼盖有乞言之礼必于养老之时非徒外饰虚文实以谘询治道翰林学士吴澄心正而量逺气充而神和博考于事物之而达乎圣贤之蕴致察于践履之防而极乎神化之妙正学直传深造自得实与末俗盗名欺世者霄壤不同粤自布衣一再收召超擢学士有识君子不以为过前当讲说剀切温润完厚康健聪眀经学之师当代寡二虽蒙恩赐存抚为礼甚优然合召还资其学问良非小补未几复举以自代曰制诰国史二事所以成一王之大经为万世之昭宪比于效一官分一职者重轻不侔若止因循冒昧常人孰不可为当职世从军旅厯仕省台文章本非所长志虑耗于劳勚深思逭责其在荐贤翰林学士吴澄学通天人行足师表书事得笔削之法代言近典诰之文盖其所造甚深文学亦其余事目今两朝实録未经呈进累朝嘉言善行多合纪録载事修辞全资学识又有辽金宋史先朝累有圣防纂修旷日引年未覩成效使前代之得失无闻圣朝之著作不见恐贻后悔君子耻之然非博洽眀通孰克成此本官虽曰年近八十其实耳聪目眀心清力赡今不使身任其事后必追悔无及近蒙朝廷差官优赐存问礼意诚厚然须使当承防之任总裁方可成就所合举以自代允协舆论天厯元年春秋纂言成二年易纂言外翼成防先生之门南北之士前后无虑千百人门人袁眀善言尝从先生论及门之士先生怅然曰问吾郡多俊秀宜有可望者三年其第三子京为抚州路儒学教授迎先生至城府学者无不得见焉进而教之靡间晨夕虽偶病少间未尝辍其问答居久之问明善曰得无有未见者乎后数日部使者郡守请先生观新谯楼先生赋诗一章怀王丞相陆子静以示学者遂登车归其乡矣四年礼记纂言成六月先生寝疾病逾旬屏医药使门人告子孙治后事拱手正身而卧乙酉夜大星陨其舎东北隅丙戌日正午神气泰然而薨年八十有五嵗以端敛娶余氏追封临川郡夫人子男五文廕奉议大夫同知柳州路总管府事后先生一年卒衮先卒京以奉养先生特受抚州路学教授禀亶孙男十一当蕃畣富防奋里畀畟畧界畣防早世孙女五适谭观曾文熊铃袁镇黄盅曾孙男四亼全仚仑女二呜呼孟子殁十五年而周子出河南两程子为得其传时则有若张子精思以致其道其逈出千古则又有邵子焉邵子之学既无传而张子之殁门人徃徃卒业于程氏程门学者笃信师说各有所奋力以张皇斯道奈何世运衰防民生寡佑而乱亡随之矣悲夫斯道之南豫章延平髙眀纯洁又得朱子而属之百有余年间师弟子之言折衷无复遗憾求之书盖所谓集大成者时则有若陆子静氏超然有得乎孟子先立乎其大者之防其于斯文互有发眀学者于焉可以见其全体大用之盛而二家门人区区异同相胜之浅见盖无足论也朱子以来又将百年为其学者毫分缕析日以増盛曽不足少救俗学利欲之祸而宋遂亡矣先生之生炎运垂息自其髫齓特异常人得防简于众遗发新知于卓识盛年英迈自任以天下斯文之重盖不可御也摧折穷山壮志莫遂艰难避地垂十数年其所以自致乎圣贤之道者日就月将矣歴观近代进学之勇其孰能过之南北惟一许文正公先得朱子之书于边境伏读而深信之持其说以事世祖皇帝而儒者之道不废许公实啓之是以世祖以来不爱名爵以起天下之处士虽所学所造各有以自见其质诸圣贤而不悖俟乎百世而不惑者论者尚慊然也先生自布衣用大臣荐出处久速道义以之三命益隆遽至内相之贵稽其立朝之日未尝有三年淹也施教成均师道尊重劝讲内廷诚意深逺与大议论大事虽可槩见而无悠久浃洽之功者非人之所能为也然而先生生八十有五年耳聪目明以终其身得以其学肆于圣经贤传以辨前儒之惑以成一家之言天下后世之学者可以探索玩味于无穷矣其余易学之五十余年其大防宗乎周邵而义理则本诸程传其校定用东莱吕氏之本而修正其缺衍谬误其纂言则纂古人今人之言有合于已之所自得者大槩因朱子象占之说而益广其精防若项安世玩辞等说则因之盖致其洁静至于自得之妙有非学者所能遽知而通其类例以求之者则在外翼外翼十二篇曰卦统曰卦对曰卦变曰卦主曰变卦曰互卦曰象例曰占例曰辞例曰变例曰易原曰易书校定以伏生所传自为一卷不以所谓古文者杂之春秋纂言盖取近代儒者特见之眀以破往昔诸传注穿凿之陋决以己意而折衷之使人知圣笔有一代之法而是经无不通之例既采摭羣言各丽于经又用赵氏纂例之法分所异合所同纂为总例七篇曰天道曰人纪曰嘉礼曰賔礼曰军礼曰防礼曰吉礼例之纲七例之目八十有八凡春秋之例礼失者书出于礼则入于法故曰刑书也事实辞文善恶毕见圣人何容心哉盖浑浑如天道焉所谓例者学者以此而求圣经云耳仪礼存者十七篇先生补逸经八篇者投壶奔防取之小戴记公冠诸侯迁庙诸侯衅庙取之大戴记中霤禘于太庙王居眀堂者篇名见诸郑氏注而其文则甚略矣有传十篇冠义昏义士相见义鄊饮酒义鄊射义燕义大射义皆取之小戴记大射义廼自鄊射义而分者聘义公食大夫义则用清江刘氏所补朝事义则取诸大戴记以备觐义而所谓礼记纂言者既取诸义附于经又别大学中庸别为一书其存者凡三十六篇通礼九防礼十一祭礼四通论十二篇次先后稍变于旧就篇之中科分栉剔以类相从俾其上下文意聨属章之大防标识于左其篇章文句秩然有伦先后始终至为精宻先生之遗制圣贤之格言千有余年其亡阙仅存而可攷者既表而出之各有所附而其纠纷固泥于専门名家之手者一旦各有条理无复余蕴矣孝经章句最所早定而传十卷亡矣其余皆存也诗则以为朱氏传得其七八其有余论则门人传其言未及集録周子程子之书既定于朱子之手而张子邵子之书先生始为校定次第正其讹缺张子书挈东西铭于篇首而正蒙次之又以邵子为孔子以来一人而已盖其于邵子之学深有所防悟也先生之博通妙契有未易言者门人众多浩不可遏各以其所欲而言之各以其所能而受之盖不齐也乃着学基一篇使知徳性之当尊着学统一篇使知问学之当道所谓穷鄊晚进无良师友而有志于学者循此而学之庶乎其不差矣又有老子庄子太经乐律八阵图郭璞葬书等说卓见精识去世俗浅陋之说逺甚而先生支余之学盖不止此其进学之途辙首见于私録二卷而心术之精防文集具可攷见平日议论门人各有纪述识者有所择焉呜呼先生徃矣其可得而见者经学文字之传于世者也至若厉如秋霜煦若春日论说如江河之渊源沾溉若雨云之敷沛亲切者如剑之就砺薰陶者如饮之得醇望之而心服即之而气融比之求于言语文字之防者其感化疾矣不幸天不憖遗文星下坠后死者不得有与于声光然而自昔贤者所可见于后世者亦赖此而已矣乌乎天乎集之先君子长先生四嵗有交友之谊自幼侍侧以聆其绪余晚仕于朝尝从先生之后归田之日先生已去世数月盖深叹其有不可得闻者窃叙所知之万一以告方来之学者谨缮冩上之国史太常使君子有所考观焉至元改元十有二月朔奎章阁侍书学士翰林侍讲学士通奉大夫知制诰同修国史虞集状
　　祭文
　　祭吴先生文
　　维元统元年嵗在癸酉十二月辛夘朔三日癸巳奎章阁侍书学士翰林侍讲学士通奉大夫知制诰同修国史契家学生虞集谨以清酌庶羞祭于近故学士先生吴公之灵曰于乎惟皇上帝未防斯文笃生先生在我圣元肃肃先生早勇进道脱絶凡俗非礼勿蹈方员直平歩趋惟程缕析条分朱之治经既即既安体充用达信其有为自比诸葛宋熄其炎敛而退藏沉潜宻防厯览无方玩心神眀天人妙契时行物生独据其防私淑诸人其书满家地负海涵优游嵗华至元以来圣贤继作屡防益尊麟从鳯若君子偕来言观言依诲言周详虚至实归慨然归欤为世楷则折衷羣言以究圣极天锡眉夀安和聪明修辞正经于昭具成及门之徒景附声合天不慭遗向哭交怛昔我先君来寓兹邑取友定交寔尚道徳小子不敏窃聆绪言粗兹有闻敢昩其原忝位于朝每踵先觉承乏滞留讵曰能学自江徂燕厥里五千琅琅寄诗意速我还属罹多故得归孔后卒业之志竟不能究木坏山頺后死之悲一觞寓哀匪哭其私呜呼哀哉尚飨
　　祭孙履常文
　　维元统三年嵗在乙亥正月甲申朔十日癸巳前奎章阁侍书学士翰林侍讲学士通奉大夫知制诰同修国史虞集谨遣从子国子生岂致清茶之奠于近故临川隠君澹轩孙先生履常甫之灵曰呜呼前年癸酉归自京师哭学士吴公于吴山之下斯文之恸岂为其私去年之春徴使实来饯之城闉负疴就医乃于其间得觏君子从容燕游言论经史将几奉席衿佩锵只穆兮清风来自竹间逝川沄沄雨云在山庶几徳人易我鄙顽尔俊尔彦楚楚岌岌来观来游永有楷式如何不淑天又夺之端行雅言忽其如遗昔有老成邦士环归濯濯儒林摧榦披枝一之已甚奚再之为顾影怀人孰知我思薄奠寓哀情见乎辞呜呼哀哉尚享
　　传
　　陈炤小传
　　陈炤字光伯毗陵人少游郡庠有声三领鄊荐登咸淳乙丑进士第年已四十六调丹阳尉淮东帅印应雷素知其才辟为夀春教而留之幕府掌笺翰有进琼花表文甚清丽人甚称之炤以功业自许乐仕边郡举者满数改官知朐山县应雷犹留之幙府丁母忧归毗陵嵗甲戌大元大兵渡江江东西守者皆已降大兵至沙武口冒雪徭渡至马洲将攻常州眀年乙亥宋眀故参知政事蜀人姚希徳之子訔居常起知其州以炤知兵起复添差通判常州以佐之訔炤心知常无险去临安近不可守而不敢以茍免求生同起治郡事率羸就尽之卒以抗全盛日进之师厉士气以守缮城郭备粮糗治甲兵炤输私财以给用不敢以私防失国事身当矢石者四十余日心力罄焉及兵至城下拥壕而阵城上矢尽不降城且破訔死之炤犹调兵巷战家人进粥不复食从者进马于庭曰城东北门围缺可从常熟塘驰赴行在炤曰孤城力尽援絶而死职分也去此一歩无死所矣遣子出城求生曰存吾宗之血食勿回顾驱之号泣以去兵至炤遂死之宋人闻之犹诏赠朝奉大夫直寳章阁与一子恩泽下有司立庙炤死时有仆杨立者守之不去北兵见而义之防之以归它日将以畀人立曰吾从子得生愿终身焉若以畀人则死耳从之至燕得不死徃来求常州人得僧璘者具以炤死时事告其子孙乃已既罢兵丞相军士管为炤孙曰城破时兵至天庆观观主不肯降曰吾为吾主死耳不知其他遂屠其观云一时节义所激如此炤平生多文章兵乱后畧无存者今惟有进琼花表印应雷圹志应进士等文百余篇存焉徒观其文华者不知其能节义如此也子四人应鳯早卒应鼋应麟皆鄊贡进士某曾孙显曾今为儒陵阳牟献之曰舎门户而守堂奥势已甚蹙而訔炤死殆无愧于廵逺炤之友邵焕有曰宋之亡守藩方擐甲胄而死国难者百不一二儒者知兵小臣仓卒任郡寄而死千百人中一二耳若炤者不亦悲夫
　　史官曰巴延丞相之取江南行军功簿大小具在官府可以计日而考之也国朝经世大典尝次第而书之若炤之死事可以参考其嵗月矣



　　道园学古録卷四十四
　　钦定四库全书
　　道园学古録卷四十五
　　元　虞集　撰
　　铭
　　龙虎山道藏铭
　　道家以老子清静之言为宗老子本周藏室史故其流出于史官今道家有藏室以藏书盖有所因起矣汉之时去老子未逺其言最用世然着于志者凡三十七家九百九十三篇而伊尹太公管仲之书在焉不皆本于清静也后世神仙祠祷凡方伎悉系于道家其书槩谓之经盖其相传最尊者三洞三十六部凡万百千篇世徒闻其名而陶隠居真诰或着其目多云未降于世者是也其可知者大抵出于老子之后而老子至矣今其徒尊而藏之以室不亦宜乎龙虎山者嗣汉天师居之其上清正一宫者道家之緫防也宋庆元中冲静先生留用光见知寜宗使有司新其宫而藏室之所谓经者皆粉黄金为泥书之后以宫火不存皇元大徳三年有勅重建宫嗣汉天师留国公曰不可以重烦县官也凡祠宇可为者率其徒各以其力为之而君见独先生作藏室木石坚美缔构雄丽规制益加于旧藏以木为匮置室中髙若干尺内广围径若干尺觚其隅为八面面为方格以次受盛经之函刻木为天人神仙地灵水官飞龙翥鳯之属附丽其上皆涂以金中立钜木贯之下施盘轮令可闗以旋转言象天运焉工未毕先生去世弟子孙景真成之而奉祠先生于藏室之北不忘其功也先生之师曰黄君复亨复亨之师黄君崇鼎至元中佐天师立道教所多所画诺亦有祠复亨尝铸大钟起钟楼施田盖宫中先生名彦纲字叔纪闽人有文章其道行见翰林学士元公眀善所撰碑文既为藏室亦买田食其众以备修葺盖逺计也复亨弟子李谨修从三十九代天师至京师来求铭其藏室铭曰
　　粤若太始虚皇之廷天真丈人象气録形结画神丹出图帝青散芒垂角振耀流霆昭眀三光敷落九星纵广自然非有使令变合万亿出物宣灵后圣有作取以为经五千其文载之兼軿示我清静遂我杳防天根之门牝虚寜配天作极宰干化亭孶绪余袭武承馨法言神方枚数以莛要其宗归如器在型上清有宫万神攸停乃作琼室侠列幽屏题嚢篆茂刻日雕玲龙韬括借虎带萦綎玉气充达金耀晶荧阳卫雄毅隂官娉婷人不敢防鬼不敢听慎尔授受俾老复丁寳兹万年合増帝龄下土小子集稽首述铭勒作真符后天不倾
　　大若岩广福灵真宫铭
　　临江道士聂立仁记大若岩曰大若岩者在温州永嘉县北百八十里道书所书赤水山福地者也其山周廽五十里岩髙十七文深百四十尺广倍之石环中虚容光东啓居者如在屋室大抵世言洞穴多在幽防险絶必旁行仄入莫穷其所至篝火扪索乃颇有见以为竒未有若是之眀爽者也有石台髙数丈当其前若门屏然其北有东西两溪合流道岩下滙为龙潭而南出至县其西溪相传有赤水时出饮者养夀今山下多老人百十嵗而赤水不常有也沿溪皆竒石稍可以物象名者若香炉石笋屏霞莲花之属凡数十处其不可名者至多也溪之源有两瀑布皆垂百尺一曰谷际一曰传岩尤奔怒者也晋永嘉中有传隠遥王贞白者隠此洞其弟子朱孺子见白犬走枸杞丛下怪之掘得根若犬者煑食之身轻石台仙去故名其台曰飞升台而枸杞至今丰茂异常产来游者皆撷茹之传王或云犹在时曽有人见之其后陶隠居着真诰于此故又名真诰岩又尝炼丹留岩中夜晴时或望见光煜煜然云是丹光也唐时人间有水旱疾疫祷辄应咸通七年恩王府参军知永嘉监崔徳始请于朝为立祠度道士居之予田四百五十畆禁樵采一里宋宣和三年建三清殿岩中赐名广福灵真宫岩中风雨不及至今若新成者又有两殿五祠一钟楼皆在岩中道馆厨库在岩外庆元中道士娄【阙】王希皓知宫事皆修治之入国朝用温州道録兼领故其徒散理别业宫废不治大徳四年曹渊龙始専居之出私钱募人上垦其山下隄其溪水除导其湮芜得田数十畆益以已之私产悉以资宫中之用作斋堂治丸屋之当治者几二十年而宫事备天子下玺书防之俾以其徒相传勿敢有所易渊龙瑞安人其先累世仕故宋多至清显故家凋防乃从黄冠防至是两被恩命提防宫事盖佳士也其记如此渊龙尝言曰上岩后山近一里得最髙处木石深雄樵者至此每闻钟磬声相惑不敢动而去渊龙数至其处无所闻然尤竒胜也蜀郡虞集曰此子之应也为着铭曰
　　岩中虚容作室门出震当离日承阙端镇钜石朱陶君去百年赤水隠原木葛绵绵曹渊龙修其宫学仙翁百灵受命斥物怪非有道者勿敢至矧敢坏勒以吾铭示千载
　　賛
　　佛母賛
　　佛念众生如母忆子怜爱同情捄度殊智浄梵宫中寳月华云朝生王子尊贵无伦
　　辛澄莲花菩萨像
　　圣具大慈者手执妙莲花清浄无垢轮威照虚空界华与持华者无二亦无别我于不二门得见见在等为一大士出常住于世间大人及我等是故敬信礼
　　维摩居士文殊像
　　城里普薰香积饭寳中同供妙天花清凉山上千年石犹结慈云候翠华
　　龙眠华藏变相賛
　　龙眠居士宿慧通亲覩华严法界观毗卢妙相好灵智所现非幻作诸大勇识以次来衣冠缨络严饰其廼至诸天诸大天福徳鬼神八部等威慈并承佛恩力各随因地见形势我思法云顶中寳紫金光聚超众地一毛孔中一切见半月满月诸寳王香云鬘云宫殿云重重单复互含摄悲愍众生故在世令我愚蒙得瞻仰愿如童真法王子弹指开门入寳阁普现普讃尽未来与佛常住金刚定
　　瑞光塔院賛
　　大修行人本觉眀了脚跟之下十日并照信功徳母众圣伴绕大寂定光恒住佛表
　　达摩象賛
　　万里东来言不契九年壁底影为双等闲风信生芦叶云散青天月满江
　　昆沙门天王賛
　　介胄以居容擢斯赫持器不用镇厌隂慝搀抢在陲帷幄何思幽祷显符吁有神师
　　多闻天王賛
　　承佛愿力以徳为威镇于天门人龙弗违我自闻闻寜以多胜敛铠櫜戈黙然天定
　　老子賛
　　上古圣人邈若羲黄民之识知休乎善忘巍巍其成皡皥其治犹龙之叹庶其在此礼仪三百威仪三千不有遗老吾何徴焉熈兮春台泊兮渊水孔徳之容是谓物始
　　题陈希夷先生画像賛
　　集尝奉诏祠华隂入云台观进至张超谷拜先生遗像髙逺渊冲之风变化流通之妙犹可想见其彷佛也昔邵氏先天之学上遡其源实自先生出天作斯文焉可诬也而世人以神仙求之殆因其所见而然欤钱塘隠者薛无尘得先生画像草衣蓬跣盖其终隠而无复当世之意者令集作賛集何作以知先生哉姑以所闻其粗者而言之其辞曰
　　风霆流形宇宙在手隠显尽神而已弗有匠有代斵廼反无为图书之传百世之师
　　三茅山四十五代宗师賛
　　第一代太师
　　仰瞻紫虚巍乎祝融飞霞成章流响振空日朗月辉玉质金容上承诸天啓我仙宗
　　第二代师
　　夷质虚闲灵俦感金宫流韵玉树浮烟众真防言太帝锡召手传道书笔精墨妙
　　第三代真师
　　夙缘应运世胄承祉妙敷人文宻賛神理尘爵外縻何间内修玉晨之虚我怀真防
　　第四代宗师
　　紫防受书追奔两仪人间如帑久留何为委形虚坛合莫太始遗经不忘保之有子
　　第五代宗师
　　天不爱道地不爱寳而彼尠薄莫之能保羣真手遗玉佩金珰知之者希见之者昌
　　第六代宗师
　　维昔茅君兄升弟及继兹令踪共保灵笈玉书所在万神卫持道以时兴匪人得私
　　第七代宗师
　　缅防灵岳结友匡庐采秀黄华濯清素蕖手握竒文足履轮辐萧馆虚林想见遗躅
　　第八代宗师
　　百谷之精结英中庭人以腹实我以虚寜全真玉光神文在世青童复来吾得攸寄
　　第九代宗师
　　髙卧白云晨飱绛霞弟子如林著书满家濯神九清腾耀三景与天为徒如日之烱
　　第十代宗师
　　翽翽鳯仪览徳不迟或隠或来景运有期质化神通不滞白百卄六嵗唐仙宗伯
　　十一代宗师
　　絶世之资皆思友之仙缘有定敢縻以私茂松清泉亦复何须防心合真乐出太虚
　　十二代宗师
　　至神合虚应物无迹强名坐忘销尔尘质髙风华林旭日丹台蓬海无师归求天台
　　十三代宗师
　　公私之辨至道名言徒说弗从频烦主恩上经十三妙补遗阙忝着刻铭无愧称絶
　　十四代宗师
　　神冯虚生至灵为寳世尘纷扬独静以保时成返空我知其归来无所欣去无所悲
　　十五代宗师
　　曕日得道其知甚真柏庭之来桃源始春石龟五色首动尾应勿然亡之妙极徴
　　十六代宗师
　　食味养形食气养神鼎爼伤生忍而害仁我贵食母无假于外瞻仪有感岂识其防
　　十七代宗师
　　世之将危智者去之而彼真人慨然兴悲深处岩洞流润千里动植遂生风雨时至
　　十八代宗师
　　龙章鳯书可制刼运藏之贵虚保之贵定全体皆用谁执其方欲穷所入弟子忘羊
　　十九代宗师
　　旭日未升众星粲如江南之都依我僊墟金印紫绶于我何有彼以为贵来斯顺受
　　二十代宗师
　　域中之大惟王与道我以虚神彼以位寳华阳之传其书孔多以佐时功隂阳太和
　　二十一代宗师
　　朝逰寳林暮宿玉池防吟所激籁生凉飔圃之英濯濯其羽我翔太清假尔飞舞
　　二十二代宗师
　　赫阳吐芒赤水腾光引以神鼎灌以灵浆千日道成潜跃自在盘桓玉童缟衣带
　　二十三代宗师
　　赤子童真宿智防得凌虚有音履水无迹有道之朝暖如中春执玉振金为时外臣
　　二十四代宗师
　　积金之隂其神孔威潜灵感符啓我仙扉两扉阖开神生悬景丹光在林人识余鼎
　　二十五代宗师
　　玉华荡空金英散香羣仙啓闗受契紫皇神眀之区有相成道袭真给传天地同老
　　二十六代宗师
　　秋空尘消春渊氷涣美哉僊仪皇眀所賛徒賛其仪弗究其道临终之言帝王之要
　　二十七代宗师
　　古先圣真錬质返始徃来无方聚散无体我神其真故与之遇外户何人欲闻其语
　　二十八代宗师
　　土木之崇时息时兴我行无为彼夣有徴峩峩象帝玉质天粹临化俱返孰执其契
　　二十九代宗师
　　神物之还雷电与俱青李何来报徴神墟发药羣疾泉流林注以无尽施待有缘者
　　三十代宗师
　　太一好生法容祷祠而所福祸则不敢私迷国当诛犹兾防报狱之警亦辅名教
　　三十一代宗师
　　流星之光下而为人敛精含辉忘言絶尘神丹之来道不茍授应物泊然是善守
　　三十二代宗师
　　仙学所能非人间书示假豪素何妨乗余几动于防我感以虚谓我预知孰究枢
　　三十三代宗师
　　于皇阜陵躬勤孝理爰尚清静询于真士手制华巾俾郤冠尘畴克称兹玉立长身
　　三十四代宗师
　　发书啓托易着眀出日入月道正不倾瑞露宻降芝英自生白鹤起飞遂超太清
　　三十五代宗师
　　孰谓仙真遗世去之受职于天忠孝是司地道无成含章为美俾扬皇风是用锡尔
　　三十六代宗师
　　千万之一人保纯徳万亿之一纯徳之极纯极而仙人化而迁父不拾遗仙许子为
　　三十七代宗师
　　冠巾裳衣人饰其外我髽以逰返质非怪桑林之忧释以甘沛而不自神曰天所溉
　　三十八代宗师
　　得书石室古仙所留具释隠言以镇丹丘天门广开羣真毕来匪梦伊真万方其新
　　三十九代宗师
　　伟乎架岩誓遗世尘食地徇形实滞升真处髙飞危守洁非介飞歩神京接轨玉海
　　四十代宗师
　　世运向防海将飞尘仙人知几暂至遄归山灵夜呼芝英昼映我保玉书以请民命
　　四十一代宗师
　　道之所传天且弗违孰睥睨之间以人为茍可间者斯非其道告示真士善守神保
　　四十二代宗师
　　华阳之洞壁以琼千嵗一开列见仙名仙之为道有化无迹人穷大传我返真极
　　四十三代宗师
　　上清之宗世以贤受景运自新仙裔乃复嘘吸和精保卫圣躬翼以星斗导之雷风
　　四十四代宗师
　　养素以朴通真以诚内接同外佐升平蜚螟伏藏年谷成遂少见其防已足名世
　　四十五代宗师
　　山岳昂藏湖海浩汤防备至植宗华阳承光紫阙敷贶朱方九老都君锡尔寳章
　　张宗师画像賛
　　维大宗师天锡耆年云风恒从不以世迁翼翼小心赫赫盛服出入帝所长乐无极
　　吴宗师画像賛
　　列仙之儒身为道枢舒卷经纶绰乎有余宇宙名言河海伟量冠服髙眀云汉之上
　　道士小象賛
　　暧暧曽霄三素之云超乎象外蔚然缤纷中有至真独立不羣霞属羽裾翼扶道君上朝紫阙手执玉文序
　　送昌上人诗序
　　为禅学者草食涧饮以发眀已事为究竟其徒相值于寂寞之濵一言激厉而顿有悟入则能事毕而邈乎相忘矣初安有纲纪众多之法哉自其教行中国始有为之深计长虑者为之条约曰清规严洁周宻卓然建立数十百年不变而弥固用能使豪杰竒伟之士靡然委顺而枯槁絶物者頼有以自养而事其事及其至也儒先君子盖亦叹其有礼乐之遗意焉此岂一日之积哉近世奉佛号称极盛而名山大刹之间或隂坏其法学利彼所谓究竞已事者伥伥几无以存其身而清规微矣鄮山昌上人厯游诸方独为此惧廼考禅宗传流血脉之的上遡六祖继眀教嵩之谱尽以为图怀以来京师思有以振之然知其不可而遽去殆其数然也且上人一身何徃而不得安处哉而拳拳忧其法之坏若此此其人所存可知矣嗟夫彼其为教非直天下之道揆法守也然犹一日废则不可以立则大夫君子独无所警乎哉予窃有感焉因书以为送行诗叙
　　防上人诗序
　　古者诸臣赓歌于朝以相劝戒颂徳作乐以荐于天地宗庙朝觐宴享之合征伐勉劳之恩建国设都之役车马田猎之盛农畆艰难之业闺门和乐之善悉托于诗而其用大矣至于亡国失家放臣逐子嫠妇怨女之感淫渎谗刺之起而其变极矣于是又有隠居放言之作市井田野之歌謡诵防纬之文史传物色之咏神仙术数之説鬼神幽怪之语其类尚多有之而最善者君子之道徳有乎其身则发诸音而成文者足以垂世立教以成天下之务者也上下千百年间人品不同所遇异时所发异志所感异事极其才之所能其可以一槩观之也哉浮图氏之入中国也不以立言语文字为宗于诗乎何有然以其超诣特卓之见撙节隠括以为辞固有浩博宏达大过于人者则固诗之别出者也而浮图氏以诗言者至唐为盛世传寒山子之属音节清古理致深逺士君子多道之廼若舎风云月露花竹山水琴鹤舟笻之外一语不措者就令可传亦何足道哉予过吴遇钱塘防上人以其诗数百篇示予盖其平生深得禅恱之味枯槁介特絶不与世相婴凡吾所云者一未始与之接也而独得其一绪之清思终日累月唫哦讽咏于泉石几榻之间其运思苦造言深矣至其贬驳众人曽不少贷虽古尊宿犹吹求其失而论之故翰林学士承防吴兴赵公叹其诗有道味手书十数篇施诸屏障又因以遗之曰使以示诸江湖庶少慰其苦唫之心者予因为之目曰春氷结花尘滓都尽秋空卓秀一色空青是亦可以传矣而又欲予为之序噫予厯观世变与作者之能事有槩于者多矣上人乃欲休予于寥寥澹泊之至者乎故为之序
　　送吉上人序
　　尝闻昔有佛学之士坐大道领众或至千人或数百人使之坐卧必安食饮必时朝夕有所事谨慎整齐秩然有序不异良将帅贤牧守非有豪迈之才含之量厐硕之福殆不能处此也东南名刹自隋唐至宋时有隆污而寺常盛大抵主之者多得其人故也近时前辈澌尽为其学者絶无所归依所谓住山者古人或坚不肯出或勉强应世如甚不得已者今皆攘臂争席者相望矣嵗又连大祲随处鱼鼓寂然亦其教之运然欤荆门在上流百年前兵所交也地气有所息故今玉泉楼观林邑田园之盛沛然充溢地僻无外鹜足以安禅而客众殊非东南所可及也住持天岩吉公至京师因余僚友斡君克庄见之仪相魁伟外朴中寛为一方之鄊仰岂偶然哉其还玉泉也交防赋诗以饯之而斡君独欲某为序嗟夫佛学大要莫深切着眀于止观之説兹山实智者所起也今吉公自其师以来凡所以为守者至备极盛无以加矣止观之书天台多讲焉玉泉禅林也必有遗其文而践其实者也矣则为不负智者吉公尚得其人以告我乎是为序















　　道园学古录卷四十五
　　钦定四库全书
　　道园学古录卷四十六
　　元　虞集　撰
　　序
　　送呉真人序
　　饶国呉公及夫人偕年八十之歳其子徳真人自京谒告归省事闻天子赐以上尊对衣使为之寿太母有加赐焉于是朝之公卿大夫士咸荣之曰人有以公夫人之居于家仍年八十偕老而康强其子在天子左右甚尊显髙上其生日又能致天子之赐此岂惟当世之所无亦前代之罕闻者也乃皆为文章诵説其美以耸动观听而示诸久逺可谓极其盛矣集贤侍读学士赵公子昂又以为未也顾谓其人曰诗不云乎绿竹猗猗卫人所以美武公之徳也维石岩岩言民之所具瞻也南有樛木葛藟累之君子之所以绥福履也乃贻绢两大幅作古木竹石之图以遗之竹竝立如鐡石枝叶交错深至不可测而歴歴可数老木参植其间若寒蛟古虬角刓距短苍然真有以共夫千歳之冰雪者石脉镇密八面具备蔚乎髙深而坚润有以见所托之固且厚者焉而变化之妙乃不系于形质葢其翰墨法度深穏能极古人神巧之所至而兼之固数百年之寥寥者矣此尤其心许而神完者也而集贤侍讲学士商公徳符又曰是未足以尽吾意也夫公夫人之所以致此者圣代涵煦覆焘之所及也真人何可一日而忘报上之心哉金杨秘监尝送客卢沟防风雨不成别归而作卢沟别图以赠云今真人之行风畧相似因仿其意为横图长不满三尺南望则山川回互白云霭蔼万里如在几席北顾则龙飞虎伏风滃雾合吾君之居在焉一桥中分车几两马几匹留连前郤行者送者几不能以相违葢两有君亲之系焉非依依离别之情也使公从容之暇指而向焉相望翠华于天上恍然思曰吾何以报吾君哉其可久吾儿以温凊之乐而忘所以夙夜匪懈于天子者耶必亟命之归朝奇达哉运思之深长若此朋友相讽之义处人君亲之间可不至矣乎此又欲以世间笔墨论之也夫真人家庆之美天下所共乐闻而好诵之者人之至情也天子之恩宠可闻而知也羣公之诗可咏而传也独二公之意托于翰墨者最为幽逺而精防天下之士有闻知之者皆欲亟览之然而未必皆得升饶国之堂而覩斯图也故为之序以传之则呉氏之盛与二公之意可坐想而得之矣顾不伟与
　　送薛卿序
　　庄周氏以为内圣外王之道闇而不明而天下之各为其所为以自为方乃歴序墨翟禽滑厘宋钘尹文彭蒙田骈之为术而推其至极于闗尹老子而后止太史公以绍明世正易传继春秋本诗书礼乐之意为己任然论阴阳儒墨名法之要指则必以道徳为归圣贤既没是二子者天下之奇材博识未有能过之者也而立言若此岂不试而云者哉其观夫世变之极存乎忧患之故葢亦以审矣夫故有懐抱利器而洽滞屯蒙之间托其迹以自保晦其用以有待者徃徃而然至引其道以用世者得失尤较着矣然则生乎千载之下人有悉其智虑之所达反其不出此者亦鲜矣哉呜呼可谓智也已矣今大宗师以教为上所尊礼者四十年巍巍髙显而世莫与之抗物莫与之忌聪明特达之材多出其门虑深而识达身约而福厚用密而效着世之言功利者恝恝然以自鉥心刳形曾莫知夫道术之所胜而有材学者方互以方物为彼此至相胥于厌败视此不亦悲夫故予切感激于是而为教者吾无不得而游之若薛卿氏尤方今之彦而得于予者也自京师省亲江南而名胜为之赋诗多至数十人皆极其文之所能体之所至吁卿何以得乎此者哉地大物众未有盛于此时者也美材之生乎其间者可胜慨乎诚使之定神养生以成治而光耀于天下则何可及也然委其美于不制使终无以自返宰物者亦何心哉卿为人清明而能静为学宏博好古书法为诗有飘飘凌云之风其材固足望也固书所欲言以为送行序
　　送赵虚一奉祠南海序
　　国家尝以歳正月遣使者分道出礼祠嵩髙岱衡华恒霍防稽呉岳毉无闾之山江淮河济渎四方之海与汾阴之后土凡十有八处延祐六年祠恒南海防稽缙云者赵君虚一也君前奉被制书佩五品印治处州仙都观未行且充使别以内防遂祷武夷匡庐之山而至仙都焉昔君去家而逺游也奇山幽洞无所不探访师友以究其清静寂灭之説草衣木食结茅武夷之颠以居人迹近絶自其学之者葢以为古仙异人矣庸讵知朝廷声誉日贵衣羽衣持节为天子使神明于海岳之间乎天子之使出有祠事于其土则其守令率其属发传除道迎入府舍躬导至祠所候使者致命毕乃敢见使者使者既祠即行不敢留葢重事且惧劳人也庸讵知得以遂事优游名山之最于天下者乎是二者常不可兼而今兼之斯可谓荣幸矣比予在奉常与今御史木君奉祠而西君在行跨山逾河越陇抵蜀予二人执御唯谨恐奔轶不克敬共事而君纵鞚掉防飘飘然凌云御风厯穷险若平地虽木君至今犹羡道之也然则北南往复虽万里为专使于是何有哉予独念夫所谓匡庐武夷者于予家犹东西家耳梦寐想见其处聚粮辞亲规往而不可得或仅即其麓而返见君之行不能无慨然于中矣虽然好道学古之君子必有与予同志者深隠高蹈而不出闻有客自京师至且怜予之汨没忘返将从之而招予者乎嗟夫长材援鹤不识使者之光华或惊惧而逃逝愿蹔辟从骑返初服而接之庶一遇乎不然不得而见之矣此予之私祷也乃若荣使者之出而送之者则有诸公诗在二月己酉蜀虞集序
　　贞一藁序
　　某与朱君本初相从于京师二十有余年矣每见其酬应之间即自洗涤以读书为事其书既不泛杂读之又有其道某其敬焉至于职方之纪尤所偏善遇輶轩逺至辄抽简载管累译而问焉山川险要道径逺近城邑沿革人物土产风俗必参伍询诘防同其实虽縻金帛费时日不厌也不慊其心不止其治事也讨论如议礼严介若持宪立志之坚确精敏类如此施之功业必不苟且循习而已然既从事道家之学不屑于世用乃折而托之文章宜其过人逺矣尝以所着贞一藳示予俾题其端予读而叹之曰善哉慎所当言而不鼓夸浮以为精神也言当于是不为诡异以骇观听也事达其情不托蹇滞以为奇古也情归乎正不肆流荡以失本原也若是者其可少乎予尝闻为老子之説者曰欲静而不躁也重而不轻也要而不泛也啬而不丰也容而不奇也畏而不肆也纾而不蹙也节而不荡廹而后动不先事而为必也审而后言不强所不知妄穷而变也若是者于出而为文何有哉本初葢得之矣而某犹及之者诚以知而未能者也本初尚有以广之乎观其书诚以某言求之
　　送丹陵史讲师诗
　　三百年来史氏之族凡三处皆甚大为世所称羡在国朝则有镇阳丞相家在昔故宋则有越上世相王封之盛吾蜀史氏诗书文学之士子孙众多视二族无媿焉嗟夫勲名富贵庸有时而销歇孰能髙举逺引于埃之外乎且老子故周柱下史也世以李氏为其后夫因官为氏安知无自别于史者千载而下闻其风而起者乎史复初自丹棱来飘飘然有凌云之思使其飡九霞而賔三清则所以华其宗者岂丞相封王之足儗哉吾青城山中多古仙人可与论此事毋屑屑京尘为也故作是诗以送之
　　有懐牡丹坪花开大如斗歳时谁能观上古有逸叟晴云覆其颠云气绕衣袖清露以为浆丹霞以为糗自我之不见灵芝歳三秀仙人史伯华为致千万寿人间无所持红日炫当昼
　　记
　　潭州重建寿星观记
　　古者六宗之禋星居其一大宗伯以实柴祀日月星辰辰者日月所防十二次也故角亢为寿星之祠也秦人立祠于雍自日月星辰以降祠庙百数十寿星祠在焉説者曰寿星南极老人星也在俍南北地则参觜之下也占者以为人寿命应之恒以秋分时见于南郊有国者以时祀之其地焉然则一祠也俱谓之寿星唐开元礼寿星坛既祭老人星又祭角亢七宿葢兼之也荆及衡阳之野上应翼轸而潭州有寿星之观则以长沙一星在轸旁而轸之余度入辰故也宋政和中湖南漕臣以潭之子城西北隅所为明地者作之以为有乔松苍之瑞方是时人主崇尚道教祷祀神异四方依放以将顺其上何可胜数然未数十年胥为沦没讫不复存而寿星观独传至于今不冺岂非上下之应次舍之限真有不可诬者而所谓渊耀光明之下属必将表见于斯也耶然观旧无田以备华之奉庆元间自岳麓宫分余业给之乃见夺于势力不能全其有至大己酉之燬住持提防石以能与其徒劝众人出财累辑以新之寿星有殿万寿有阁鼓钟有楼藏经有室翼以两庑表以三门而观始具可谓劳而有成者哉表着其事以示久逺而窃以为寿星者礼诚当祀乎宜自天子置祠官领之法应祠在郡国乎则为郡国者当治之今至使方外之士殚其私力以为之者何也且今为道家者自教大宗师嗣师为朝廷所尊贵予尝见其在廷中为公卿言有国长久之道皆合于清净无为之説其所谓祝厘上方者意甚深逺寿星果有系于寿命之应必能推而明之以报乎上哉夫论次用事鬼神之表里予所不得辞也故因其有请而为之书焉
　　四川顺庆路蓬州相如县大文昌万寿宫记
　　文昌宫者蜀梓潼县七曲山神君之祠也曩蜀全盛时俗尚祷祠鬼神之宫相望然多民间商贾里巷男女师巫所共尊信而已独所谓七曲神君者学士大夫乃祀之以为是司禄主文治科第之神云宋亡蜀残民无孑遗鬼神之祀消歇自科举废而文昌之灵异亦寂然者四十年余延祐初元天子特出睿断明诏天下以科举取士而蜀人稍复治文昌之祠焉是时余在奉常充愽士适蜀省以其事来上予议榜其庙门曰右文开化之祠未几今翰林学士承旨云中赵公世延方为御史中丞移书集贤以闻天子为降玺书褒显神君甚渥而祠文昌者日盛矣所谓寳华之祠者在顺庆路蓬州相如县清泉乡慕蔺里作之者南平綦江等处军民长官卫君琪也琪之言曰寳峯之为山绵亘千里至是卓然为寳峯左山曰玉狗右山曰金鸡南山曰毛女峯皆有古仙人遗迹四山之中寛平髙敞者余十里大溪环市曰仙城镇其足居神明者如此而卫氏之先有曰干者居是峯好治祠宇子孙世守之至今表曰卫干滂干三子最幼者旣死为神里中里中人祠之其孙尧辅以朝奉大夫知隆州隆吾州也尧辅之子大川又为祠以奉其先时卫泾贵实与之通谱为请于朝名其祠曰集兴今文昌宫即其故处也然则琪之作此非偶然哉琪幼好道术能嗣行文昌之法事神君者多师之始与遇京师予使江西又见焉以宫记为请于戯圣天子赫然兴科举未及期月万里之外岩絶之邑已有闻风而兴起者信乎其神矣且足以见吾蜀之文运果非他乡之所及
　　处州路少防山紫虚观记
　　今为道家之教者为宫殿楼观门垣各务极其宏丽象设其所事神明而奉祀之其言曰为天子致福延寿故法制无所禁惟其意所欲为自京师至外郡邑有为是者多以来告而求识焉大抵侈国家宗尚赐予之盛及其土木营缮之劳而已葢尝执笔而叹曰世俗之卑隘沈溺甚矣安得遗世独立竒倜之士可以发予言哉而缙云道士赵虚一闻而询之曰何哉子之所欲言也传曰少防处士星也予乡有少防山故郡得处士而常有神仙道士居之在晋时葛尝链丹于此有遗井焉今犹曰葛翁井翁尝取水而浴丹者也若静静能杜光庭叶法善皆郡人今所谓紫虚观者宋治平中所赐名也其后髙宗理宗皆尝亲为书赐之故观有云章阁所以藏是书也观之道士甲乙度人以传分四院曰东华南台西真北极世以次居之大元至元丁丑燬于兵观之主者即更成之累年而毕工葢其地去州城数里四山隆然中窊若盂观之正殿在焉西北两水合注于前而去葢胜地也然嵗久无为记者吾子宁靳于言乎请言观之人若有近于子所言者若夫葛仙翁杜天师世多闻其事今所言者保冲大师卢仲璠徧游名山归终兹观秩秩有条理乾道丙戌之嵗年八十一乃召其徒而告之曰数至九九而极矣吾将返于数之所不及也乎挥手谢众即坐化去何太师为之赋诗若曰予见白鹤自断云中来非予故人也耶又有章思防者名居简以字行时称思廉先生桃源乡通仙里人也父景阳故儒家旁通方外之学及思廉师王清烈于观中授灵寳经有得每日望太阳吐纳遂不语不食久之暑行不挥汗祁寒不袭衣或坐立嶷然不动者通夕行步如奔马而尘不惊人各从其东西行皆若与思廉面语及合而即之则一思廉耳观中主者尝书火字儆众思廉辄取笔改火为水未几山水大至人固已异之而水所过处土去而石存岩穴若厦屋思廉常游焉人或叩之祸福皆悬应也有进士从思廉问应举当得否思廉不对而与议论辄及经义及试得题思廉所与语者用其説中高等故儒家者亦信之时郡守钱竽尤敬异守有从父以从官家居因竽求见思廉思廉望见遽呼曰大资后果官至资政殿大学士其劾治鬼物已疾苦尤效自达官贵人至里巷莫不神明之矣亦以仲璠殁之歳殁八日始敛肌骨柔润如生云又有徐泰定先生者名虚寂有道人吹笛过之授以双笔遂善画山水后十年吹笛者复来为诗招之去相传以为吕洞賔云此三人者岂不足记乎予又为之叹曰刘更生博学之宗作列仙传君子传诵之顔清臣忠义之士也而好言神仙事书之金石而不厌世或病之噫是足以病顔公乎哉古之君子思欲逺游轻举后天而终常托赤松丹丘之流以自见者其志果安在乎予重违虚一之言遂书以遗之俾刻为观记使知道观之所以长久葢有在于此者虚一之师曰张希防希防之师曰呉梦梅南台之系也虚一旣有声公卿间遂以宣命管道教建康泰定乙丑又拜玺书兼护其观今住持马祖堉因虚一来求文云
　　白云观记
　　云州之西有山曰金阁洞明祁真人择胜修真得地于山之谷中谷口在州南十余里官道傍宛转深入乃得至其处真人之道其宗曰全真道行字于州里逺迩向从至元六年故丞相忠宪王安图过云州问州之父老曰此有髙道之士乎众以真人对丞相屏骑从见之问以修身治世之事丞相感焉故其相世祖皇帝以清静忠厚为主既而罢相退然若无与于世者人以云多真人之説云尔后复召拜丞相丞相固辞命益笃将不敢怫上意往决于真人真人曰昔与子同为相者何人今同列何人丞相悟见上辞曰昔为相年尚少幸不失陛下事者丞佐皆臣师友今事臣者循进与臣俱臣为政能加于前乎上曰谁为卿为是言丞相曰祁真人上叹异之故丞相亦不久在相位而真人由丞相得封号矣既得封当居京师时大都新城成真人买地以筑屋在今宜民坊白云楼之南才六畆耳其后沈某主之始作正殿方丈买地二十畆半以种蔬其后惠某嗣居之塑老君与其门人四子象于殿中作东云堂以待学者继惠而居者韩徳灵泰定元年真人苗公被召遇兹庵乃改称观韩又彩饰象设大作供器钟磬之属三年奉勅作鉢堂鉢堂者其徒列坐于堂堂中设盎满注水有盂焉盂大容数升窍其底作蚁漏始坐时置盂水中上水满盂乃得起葢几弥日矣全真之教羣居以修其道者如此施财者某人为钱总若干緍今夫道宫之盛在京师者以国家之力为之宏丽者甚众而白云之观萧然数畆之宫成于攻苦食淡者之手与财者多信善之家是以可久而足记也泰定元年五月予驲过云州道中闻异香数十里不絶心甚异之而莫知其説后四年之过也适与教夏真人偕偶及之夏真人曰祁真人居此山素有道术或者其有没而不亡者耶六月自上都还舍驿骑步入谷观祁真人隠处风雨之声与山木涧泉并作凛不可久留遂去之天厯二年六月被召上都又过之为僚吏从者言昔事言未既香大至数十人共闻咸用嗟叹欲书其事于金阁未可并识诸此使观者知洞明之所以能神灵者其论道葢有足传者云
　　苍玉轩新记
　　閤皂山崇真宫中有竹轩曰苍玉轩者宋淳熙中陈宗师元礼之所作也宗师文雅名一时凡公卿大夫士无不与之游为之赋诗者多至三百人其尤著者平园周公必大艮齐谢公谔诚齐杨公万里野处洪公迈晦庵朱公熹枢密罗公防待制徐公谊尚书沈公诜阁学萧公逵月湖何公异舍人张公涛司封田公渭知监徐公得之盘园任公诏澶渊胡公思成皆见于宗师墓铭尚书章公頴之所撰也江右人物于斯为盛乃今于一轩之中森然若将尽见之其为苍玉也不亦久且大乎于戏昔者羣公道徳文章之懿非直矜一时而已者也而元礼与羣公相上下而无愧也则其材识于蹈世用也何有顾且游乎方之外亦岂有求于羣公者哉然而羣公之于陈君也骈章累辞而不为厌陈君之从羣公也歴歳厯时而不为謟百年而下犹使览者慨慕想见而不能已此其髙风雅致讵可以浅浅论哉噫盛世之楷模矣延祐二年徳呉真人奉旨修祀至其宫憩于所谓苍玉轩者乐其幽胜而深感夫昔贤之事也勉其徒葺之而以其事示集集惟先公在孝宗时尝识天下之贤而荐用之曰材馆录其书故在若平园艮齐野处晦庵皆其人而诚齐盘园又门下客也于是重有感焉而为之记年也其徒于宗师为弟传云
　　着存阁记
　　教大宗师呉公全节作明成观于其亲墓之近奉其父饶国公母饶国夫人之象于别室使弟子治祠事他日于心犹以为未慊为重屋以度之取祭义之文名曰着存之阁谓其友虞集曰子为我言着存之义使族人昆弟子孙与奉祀弟子知予意焉予乃为之言曰集闻人之生也魄载魂焉其殁也魄沦于地魂升于天魄降而魂升则末如之何也已诗曰欲报之徳昊天罔极孝子之报亲也夫安有纪极乎先王于是教之以宁其体魄教之祭以尽鬼神之情辨仁智之极致酌礼义之至当使孝子慈孙得以尽其心焉所谓使贤者俯而就之不肖者企而及之者非强之也至乎无违则其心安矣然而以此诲民时犹有忽而忘之者若呉公致其爱慤者可不谓之厚乎葢尝闻之亲之始没也则升屋极而号焉以复之其在行也则升车而号焉以复之徃矣逺矣而弗可以复矣则又有牲杀之祭接之以血气之感焉时乎风雨霜露之变而有毛血腥熟之荐度诸阴阳而徧求之曰在彼乎在此乎葢无所往而不致其意也呉公思其亲防升而不返也则登髙望逺求诸冲漠之防庶其往来于斯也情之所存何其周乎传曰慎终追逺民徳归厚厚在君子归在民也昔之人有无怛于生死之变者丧亲沐椁又从而歌之圣人之徒弗与也呉公之为本也所以自致于其亲而又足以矫其流也欤若呉公之厚于其亲者吾深有感焉而不敢易而少之也
　　滕州新修东岳庙记
　　今天下郡县有庙以祠东岳之神者十六七有司以为神于祀典为贵重知敬事而已矣然亦不知地之逺也其祀葢有不得通者焉滕之为郡尝以东鲁为宗国岩岩之瞻不逺伊迩则泰山固其望也云气之所覆雨泽之所润神明之所临生物之所用其及于民者葢大矣于是郡长吏为其民有年谷之祈水旱扎瘥之祷则其致礼于神者不亦可乎滕城之东有隆然而起者曰黄山自唐末五代时郡尝为庙以祠岳神久之庙废宋大观间里人银青光禄大夫观文殿大学士太子太傅致仕清河郡开国公张孝纯率其族始作庙于山麓费钱几百七十五万四年而后成二百年来湮废殆尽独其前殿合乐露台之址方广百尺坚致髙爽可以推见当时之盛焉国朝中统初滕民方脱于兵戈涂炭之苦喘息未定思彻惠于神以求休戚之福守巨伊埒托里奉行诏书率其人以兴废乃以市民董琇为能而任之经营十余年始能成建大殿五间有东西庑有三门有别殿有旁殿规制宏壮丹垩金碧与凡肖象绘画之工则出于陈吉两师弟子之手时号工巧邑士朱璋尝记之而未及刻也五十余年庙日不治栋桷用摧堂甓如圯惟东庑与门垣略存其故尔今曹侯来治州事始下车祷雨黄山顾眎萧条慨然兴叹遂与僚佐议新之曰不可使神无所依也乃以诏书所以责长官者自任辍已俸以先之同官景从吏民响应财用不匮乃求美材择善工诹吉日命廉且能者以督其成修大殿及门甃露台起东西庑十间周缭以垣髙以仞计门树屏复增广袤工足于佣役不及民侯亲为饷以劝相人用加勉始于天歴己巳之春成于明年之夏既成儒士王渊杜温用王亨之言请于官愿刻其事于石俾前郡学正李徳昭来京师求文以记之予闻曹侯之治郡也清慎而乐易为政本于教加意学校之事劝命辟地三千畆植枣果十万余储粮千七百石以备用民之来归者百余家庭无静人狱无留系民爱信之终始如一庶几循吏之风乎侯名铎字振文洛阳人官奉议大夫政成且还朝后之来者知其成之不易尚思葺之以庇其民人于无穷焉
　　道园学古录卷四十六
　　钦定四库全书
　　道园学古录卷四十七
　　元　虞集　撰
　　记
　　新修开元浴室院记
　　袁州开元浴室院者故唐寺也宋时僧善相主院有回道人者爱其井泉甘美时来从相饮久之留墨二丸与相而去湖南转运李甲好参访或语之曰吕洞賔在袁州浴室院有墨寄其主僧可征也李道过求之相相曰有回道人寄墨无吕洞賔也出以与李葢黄金云明日回至谓相曰人知我矣遂与俱去不知所终自是院无居人荷塘山僧间来视之不能葺也独谧严愿居之久废弟子曰法琳法琳自防参学承事雪岩钦禅师与入室之列孤舟济在崇胜海印如在慧力虚谷陵在仰山皆尝礼之使分坐説法皇庆初元持鉢游旁郡颇以药石济人归而倾其囊得金若干遂以葺其院建大屋曰毗卢法界象佛菩萨天人龙神其中曰华严海防端其径遂髙其门闬又有抚州判官李某铸铜为浮屠绍兴盐司丞周立礼买田施之而琳来京师求文以为记予尝闻佛者之言曰吕洞賔仙久既去后见黄龙超慧禅师始究竟今又与俱隐去相为人不可知要是可与吕俱亦异人矣然则夫所谓非幻不灭者果有二事哉二人者游戯示现将无为人之深心然而卒莫能继之凄凉寥落百余年而有待于琳者何也琳遇大司空于燕之仰山山本庐陵人其传法逺祖曰青山辨山谷黄氏之孙本豫章人皆江西也故仰山为琳开堂集众传衣拂付之俾嗣其法焉由是王邸戚畹贵臣之家多知琳者名闻天子被玺书住持抚州梅山广济禅寺大司徒珍且尔请于帝师加其号曰佛慈普济妙慧禅师而别出书防其院者则佥宣政院事鄂勒哲依达实之请也故为述偈以賛曰大乗浴室表清静光明成就福德聚神王持地不动身宁随世相有毁废外道仙人与尊者二俱自了去不返草深井泥古道断百歳来者堕空寂琳公歴事诸古佛慈愍因地不思议归运已珍若尘沙成此毗卢妙法界俨然宫殿弹指顷华严境界种种现集云老人破顔笑印尔愿力坚定故永刼不壊常现前续佛慧命度众生回向当代殊胜常
　　相山重修保安观记
　　抚州崇仁之南六十里有髙厚愽大之山焉曰巴山唐名临川山今曰相山者也循其麓三百里有余不能周升其巅廿余里而后至歧而上锐自郡城南出已望见之邑之官舍民居当阳者莫不面对云如缕出山中盘礴覆冒膏润充溢衣被草木阬谷之容沟浍之通堰之潴节宣蓄泄以为稼穑之备其利无穷矣是故吏民朝夕瞻仰一食必祝设不幸有旱溢妖沴之变土木螟蝗之孽无小大逺迩奔告稽首得所愿欲乃已巍乎髙哉穹窿嵚岑之在望也其神明焉可诬哉而邑之父老言先汉时地本南昌西南之境梅君福尉南昌有所捕治至焉栾君巴为豫章太守亦有所劾治于此二君有仙道方术以辅其政化辟除邪暴禁止淫黩使民不逢不若离其菑害是以徳之而不忘皆有遗迹祠宇在山之支陇唐邓君紫阳本郡人叶君法善缙云人亦曰南城人皆常往来修真山中故宋时即山巅并祠此四君者而使道士守之梅栾山下之祀祭不废乞灵之人以四君为归矣绍兴中郡守歴阳张公孝祥尝刻石着其灵应而石亡久矣其文亦仅传开庆己未用漕臣守臣言祷祈之应封四君为真人端平甲午加封真君皆有褒称咸淳辛未守臣四明黄公震端严有识士也至郡连旱大究荒政斥罢淫祀独祷于社稷山川就郡城望拜兹山遣吏迎四君之象果得雨歳乃熟去为祥刑使者犹属文道其事刻石山中俾后来者知敬恭明神而不陷昵于邪淫云内附国朝仍用道士主祠天子有诏书祀名山大川则守令奉诏敬祠歳侵守令迎祷如故事民间之祷祠无所禁也然山髙以险祈报尝在夏秋时冬未寒山气已凝为冰雪守者非清苦不能恒居四方冠褐者夤缘文书汚合茍华之防利人迹罕至则鸟鼠散祠宇頽圮像设暴露农民顾瞻伤怛不知所出今监邑承直郎唐古巴图大用尝奉诏书致祭见而感焉未暇及也在官之明年为后至元庚辰四月旱种不入土祷于山麓栾君之祠其应滂沛甚异七月又旱合羣祀而祷之亟迎四君之像皆至县治又得雨郡吏以旱之迎祷四君者雨亦应而送神还山目其荒凉以惧以愧究诸其故则主祠者无固志之弊也邑中景云观道士黄处和事教大宗师呉公于京师呉公命处和归主华葢之山而正一三十九代张天师已令王应真主华葢得度弟子以居既有成绩乃移处和理相山苦四至者争利而弗防也保童君乃为文书言诸主道教者请以处和自度弟子嗣守而葺之未数月张天师呉大宗师还书悉如巴图之请相山先有上清法师孙庆衍受玺书领相山而留侍上方不能至处和遂次庆衍为相山甲乙之始云巴图告诸近山之士民曰姓某者各出财以施黄处和耕石田饭疏食披搸刋木躬先徒工遂以至正辛巳歳九月克修四仙之祠道众之舍门庑庖库以次而举监邑通敏有才器治事有方畧久而民益信服之是以作兹山也不烦劳而迨其成焉山之人不敢昧其更始乃相与伐石而篆其事云巴图之同官前令奉训大夫新知宁都州益都丁额森今令承务郎鄄城任果前丞忠显校尉同知宁都州缙山张荣令丞从仕郎某郡张友谅始终共任其事者将仕佐郎主簿豫章舒文琰今尉楚国程世臣典史豫章胡天祥代胡者汴梁石成玉也至正元年嵗辛巳十有一月朔旦具官虞集记
　　勅赐黄梅重建五祖禅师寺碑
　　禅宗第五代祖师讳忍生蕲州黄梅即黄梅为道场説法度人传信之衣既有所付遂去县二十里入冯茂山以居及殁弟子奉全身塔焉学人依归聚为大刹唐人尊之曰大满禅师塔曰法雨寺曰大中东山之寺南唐加师号曰广化宋景徳中改赐寺额真惠其初律师居之祥符八年戒禅师来住山始革为禅歴住者十二人演禅师来而东山祖庭益重宋之季年国境日蹙蕲以边障受兵州吏民奉师遗体入城求福州果以灵贶按堵不遘锋镝而东山见燬于兵既内附日以安辑富庶僧了行乃躬事土木崇精舍于州治之东以奉香火之留者又入东山汛扫寺之故基而致工焉塔庙庭宇粗立而行老至元二十九年僧大通继之成佛祖殿僧堂方丈钟楼之属颇称华丽皇庆二年三韩万奇上人从沈王奏请还祖东山事具义公记至治二年通又老今住持法式方为虎溪第一坐通率众具礼请主其山是时寺之食者众积弊纷挐称贷以给式至精励自持大作三门黄金饰题牓作大殿奉祖师作经阁藏殿而蒙堂安老堂行堂库堂万佛阁照堂庖湢垣庑次第皆成而通公前所作多庳下不称且以弊告又撤而更新之务极崇胜给众之田有鳯源永福东积复古阮家铁瓮等庄或复或创凡二百余顷其屋室器用之资又日完以富钟鼓铿訇禅侣云至式致用而有文又修百丈旧规而行之江汉之间隠然一大闗阃计其经始至于落成才七年尔何其敏哉施财者自郡帅韩某总管易某等凡若干等人其成者则大观惠孚希复也式又曰今国家崇尚象教古昔莫能加今东山之成愿力所就葢山川之灵实际景运而祖师名号非盛代所命不其阙乎乃走京师将请诸朝中政院使李公信家本三韩三韩有上人曰觉元日智承运以其事语之李公信与其妻陇国夫人崔氏并加敬慕檀施必亲又斋沐闻于中宫制金纹伽黎大衣以赐出宫中金钱万缗与之俾半修塔庙半为长明灯之资而式亦赐金衣受玺书号曰佛日普照大禅师四祖信大师真身同在蕲同奉入城又同时各归故山故亦同有伽黎然灯之赐焉年月日三藏法师具以奏闻天子乃赐四祖号曰妙智正觉禅师五祖号曰妙圆普觉禅师而诏翰林直学士臣某为文记之勒诸东山之石臣某尝闻诸佛学之人曰释迦二十八传为达磨入中国为初祖祖祖相承至忍大师而秀与能分南北宗南宗既为六祖弟子尤盛可知者十余人而菏泽防南岳让青原思最显思之后分云门洞山法眼三宗防之后圭峯密推防为第七祖而于南岳之传颇议其任心即修为未尽然宻不一二传遂不着于世而让之后为沩仰为临济数百年来衍迤盛大多济子孙他宗莫及也东山之为禅也实始戒戒云门之系也实盛于演演济之六传嫡孙演在山时从者常千人而佛果勤佛眼逺佛鉴勤南堂静开祖寜五祖自皆得法于此此六人者出其法益张以大而勤之后若隆若果皆振世卓然之豪杰其所警发又多大人君子而东南之言禅者大抵多其后人矣不亦盛乎呜呼自忍师发迹兹山而戒演中兴之于五百年闲殆法运也不然心宗无门之説不絶如线疑似几防之失将何所底止而折衷哉兹寺之记所以不可不重也况式以五十年未就之规七载毕事天将啓其人如式演者于是乎故为之铭曰巍巍东山大士宅苍松歴见岁七百藏真宝扃面不隔精纯禀具至阳徳真实不壊过金石流光烛天夕芒白有睹其瞬朝日赫承运出见保邑国来归有时用无迹素华净于冰雪色沈沈天宫万寳积上当星汉下连泽九江匡庐在几席鬼神与能龙献力诸天骏奔从帝释竪草立刹成勿亟谁其作者行通式臣某着铭帝所锡咨尔法界众神伯持地主林各述职祖号具足如帝勅辅我皇元镇无极
　　大兴龙普明禅寺碑
　　天厯元年九月庚辰皇帝遣工部尚书臣士传诏翰林命臣某制大兴龙普明禅寺碑文皇帝若曰昔我皇考武宗皇帝抚军朔方朕生之三年归继大綂在位四年而弃羣臣仁庙临御传至英皇当是时权奸用事遘譛离间宗亲近属几无所容海南之为地也炎雾喷毒往鲜生还而使朕居焉阅歴歳年有安无苦朕于是覃思以求岂非上天垂祐祖宗鸿休而致然欤乃捐金庀工即琼阳之胜地建释氏之精蓝以答天地祖宗之昭贶以介福于皇帝太皇太后又以绥保其民人焉创始于至治元年十月六日缔构雄丽岭海之间鬰为奇观朕虽未尝躬落其成而想见其处常往来于懐也临御之始慨念畴昔因赐名曰大兴龙普明禅寺其纪朕意托诸金石俾示悠久臣某拜手稽首飏言曰昔者大舜歴试诸难殷王髙宗旧劳于外葢虽圣贤之资犹必困心衡虑而后膺天之大任而成帝王之能事也今陛下躬冒瘴疠备尝险阻则其所以下悉民情上成圣徳者夫岂一日之积哉且夫顿坐流离之余人之常情岂暇他顾而陛下于斯时也曾不以动其心顾方惓惓君亲之思闵闵黎庶之苦不惜万金建大佛事以致其诚呜呼君天下之量固已见于此矣不亦盛乎且臣闻之天之所以照临万国者日月之明也兹于渊潜之所锡兴龙之美名俾普天之下咸仰观其隆平之効炳焕赫奕以至于万亿年而无穷又岂溟渤之外独可得而私敢述铭而刻之铭曰
　　于惟圣皇受命自天本固支分正绪有传天相峻德栉沐风露以恬以廉贞干之固斾斾龙旂来归孔时臣力师武至公何私肃肃清宫夙夜徯载而犹固让至三至再赫乎当阳思旧不忘曰我梵祠在彼海邦昔瞻庙朝莫获近只亲瞩下氓颠崖病只言依佛乗自我祖宗曷既予懐于马作宫惟天祖宗锡我景贶兹不表章阙彼颙望乃锡嘉名如日之升文臣受诏刻石以征咨尔岛嵎龙君海伯波澜不惊各率厥职铿訇鼓钟来仪来朝内向而趋天子匪遥嗟嗟逺人天子念尔念尔艰食鹾征用弛天子无为一日万几孰不劳心而尔是思尔有耋老尔有妇子均感殊眷何间伊迩蔚蔚斯文金石相宣讴歌欣愉于万斯年
　　成都路正一宫碑
　　蜀之山川髙厚而深逺故其生物也特异文武材能豪杰之士世世不乏然犹不足尽其神气之秘緼于是有神人仙者图赤斧之流出乎其间而世所共知者汉正一天师张陵遗迹几徧西南事最着其兴利若盐井之属至于今赖之其后者朱桃椎王保和等尤不可胜数最近者且百年有法师刘浩然碧云庵道士张仝者高行奇术近接耳目里中儿女子能道之故成都青阳玉局诸宫桀然以名天下者非一日矣延祐三年春予在奉常被旨修歳祀于江渎礼成且还思昔之所闻而问焉凡宫室楼殿苍乎其幽黝乎其潜萃乎防乎其雄杰高岸不可测者亦徒见夫深林茂木清泉瑰石而已求其人固不得彷佛而从之也葢为之踌躇叹息而不能去四川儒学提举云于此有曰汪君者几近之修汉天师张氏正一法持戒严甚饮食起居之坚苦自其徒有不能堪蜀大旱祈祷无所应吏民走以要汪君君以其法致之雨立至大水又以要汪君雨立止歳以不害若夫疫疠鬼怪之挠吾民者得汪君指顾皆帖息如常时汪君出道见者无男女老稚皆拜伏车下如见神人自行中书省肃政廉访司凡官府郡县咸信尚焉未始少为之屈也成都守实讷度地于城中之西偏与前守共构室处之逺近之民吏军将商贾送竹木瓦石金币米粟与百工操其伎自献者四面而至矣于是宫广若干畆制屋为殿者二一祠天帝一祠汉正一天师为堂者几祠某神为圆庵及东西屋以居修真者而居汪君者曰草堂为屋若干间门庑厨湢库庾悉具经始以延祐元年二月成于三年之八月总凡役者郡人徐庆原而汪君翛然若不与知者也既复命予以汪君事语教嗣师徳真人呉公全节真人曰此吾龙虎山中学道弟子也西防青城十年矣未几成都守臣上其事集贤院以闻有敕赐名曰正一宫正一者本其法所师之号也汪君名集虚字太【阙】广信人今守国大元帅纽抡公之孙元帅自宪宗皇帝时以兵取蜀有大功前守张氏名隽河中人尝在宿卫徳真人曰子本蜀人又尝使过其处宜为铭铭曰
　　维蜀之都金城噩噩灵关秦辟文林汉作休养自葛殷完最唐阅世千百以安为当或伐而服或据斯取兵无久搆旋按故堵壅繁蠧厖数丁刬除嘘百年谷陵均墟旣撤而息乃见芽蘖承时嘉泽更长斯洽神帝灵仁惠肯顾依宰于燥淫疵疠勿威厥惟清静克通神志靡祈弗应相我人士人士作宫敬报神师有俨有临匪僭匪私于皇天子视逺如迩郡奏朝闻夕出封玺曰咨逺人孰保孰容茍相之道予曷弗从伊祝何袐于躬受福嗟尔众庶视此明勅母邪尔思勿贰尔心物辨志定正一是钦可以安泰可以长久名不虚造是用嘉尔凡我蜀人帝力是知永歌万年新宫是诗
　　开元宫碑
　　皇庆二年七月使召灵妙真常崇教真人王寿衍于杭州以弟子张嗣显从十月至阙赐见于嘉禧殿馆诸大崇真万寿宫真人使嗣显来言曰某所领开元宫其因革具有始末惟不传是惧请记之按旧志杭故有开元宫唐开元中刺史陆彦恭用诏书所作干符戊戌燬于火后五十九年呉越文穆王复其旧其臣林鼎记之宋景徳丁未勅改景徳观后十六年有以私财修之者进士陈戭记之然俱不复存嘉泰甲子宁宗以其潜邸为今宫复赐名开元并祠阏伯命大洞法师张某主之宫在秘书省之左绍定辛夘燬于火又重作之广以大宗正司故基赐田七十九顷度道士十四人以居大元至元十三年行中书省杭州即故秘书省为署二十八年大火省及宫俱燬省故隘庳不足称大藩之容观取开元地扩之出金助开元主者董君德时及今真人购故宋公主第以为宫公主宋理宗女有司防作唯恐规制工伎甲于当时至是易其檐桷门陛牓署因加表饰设貌位被服以象其天神帝仙人之属隆隆然湛湛然真神宫殊庭矣明年翰林学士承旨阎公复记之元贞二年陈君天锡奉旨继董君时晋王以真人藩府之旧请以主宫事真人固辞大徳八年始以宣命继陈君奉被玺书加防如故事初赐印视五品以重所领领之九年外完垣舍内严台殿凡宫之为制始备又封植其花石竹树防导其池渠髙梁跨云曲馆进风神鱼灵鹤来泳来止所以休宁其修真者尤邃密靓雅乐哉天人之君乎曾城之内殆莫与加矣于是请谢宫事未几俄赐号曰真人使者即其宫命之遂还理其宫不敢去及得见天子即具疏言闻道家以无为为宗古之言真人者闳邈矣今为其道者善传上意达诸神明导贶祉存着専一其事也惟大宗师大真人嗣师真人久侍中被宠遇有号名命数其贵视公卿侯伯而不与其忧责于教显荣极矣夫名者实之賔泰甚则忌真人非逺臣所可得名臣敢固辞不敢称真人得还山奉祠事以报圣朝志愿诚足矣天子闻而嘉之若曰为而不有真老子之道哉昔人言仙者非有求人主人主求之耳尚慈俭尊退让以风示天下为国之礼则然延祐元年四月因改赐号曰宏文辅道粹徳真人命学士为训辞示褒宠刻银为印视二品使尽防杭州诸宫观仍治开元宫亦名玺显以玺书而别为玺书给驿骑五命徧祠江南诸名山奉辞之日天子见之便殿赐坐留与语移时深称上旨因顾侍臣曰予早知大宗师今年髙徳弥谨嗣而传之者予必贵之此其人尤宏廓用谦以为礼者乃字真人而命之曰眉叟朕知老子所为道德经开物成务者也善学者人人可用世非独道家书先命近臣以明示中外尔尚敬宣至意勿敢忘又赐寳冠金衣始称真人服章焉于乎开元之为宫久矣繇真人深自谦抑为上所嘉显其名葢遂表着于天下宜有铭铭曰
　　于皇圣世治繇清静恵宗道家受厘有祠内外相望靡不宠嘉煌煌我宫殿于东南神明之居在昔前王化家作之中其国都何因何稽曰为开元厥维祯符祯符孔明大开元疆神告不诬顾民弗省歳行六十既燬而墟除而图新爰得永宜天人合谋甲观夙成帝子攸降巍巍渠渠道贵因循不贵改作昔劬我舒廼象贵神赫如有临风驭电车大集于成在今真人克恭玺书恩言雅文真人用谦为道光华自朝旋宫率职賛祠思用不渝锡福予龄天子不有于民是敷维千万年至于亿世邈哉永图敢述圣徳刻以贞石式章道枢
　　玉笥山清真宫碑
　　玉笥山清真宫在临江之新淦其实录以为本名羣玉山汉武帝授上清箓于此见有光如笥下之改今名而以上清名宫云元封五年武帝行巡南郡登潜天柱山出寻阳浮江过彭蠡所过祠名山大川今山在彭蠡上游数百里岂尝至而史畧之不然则郡国望幸者或缮其治处矣按图其山起东南稍行而南为三峯名赤松汉武魏夫人三坛又西为覆箱峯特竒峻又北为北峯中引小嶞而下宫在窈宨中与前三峯相直上有石坛九避秦人孔丘明等九人上升处故曰送仙峯又东为郁木坑其东南出与初起山相值两山之趾犬牙交人缘涧水取径二十四曲折始出山外而中若环堵者矣意者受寛而括约笥之所以得名者与其所祠神君曰九天司命左曰洞天天王右曰洞天仙官葢古之得道者云又曰繇其三峰之崇髙严厉故以名此近是矣其地多奇卉灵药又有丹井墨池坛洞之属皆托古仙神人以名之信乎非世俗所得有者每天髙气清有声出空中如众乐并作莫知其名物然一时同在者或闻或不闻及夜闲寂又如闻车马金革之来若神物有所劾治者居民相传畏忌逺其家数十里外独学道之徒居是宫耳宫之始末可知者梁天监中杜昙永与其门人钱文咏来居萧子云以钱百万助成之宫今有石刻在宫中云是昙永所撰上清宫碑文而文咏书然其署官文字制作不合疑后人所重立有改易失真者唐长庆中谢修通奉母隠此山实录所着也南唐时皮羽南受知后主刻木为印使佩之以治宫事徐公错为篆上清宫额此最可传信者矣宋宣和中勅改为清真宫端平丙申主宫事者李希白故给事中大有之孙也郡人重之为请于朝使度弟子得甲乙相次传授乃得涂绍禹鲁道隆皆名家子又有道行法术为时所尊敬故能大其宫而新之益入田租以给众来者日至而宋亡矣自是以来相继治其宫者曰胡永年曽卿曽刘继贤曾季谦张髙老涂宏道其方来则欧阳本一聂立仁其人也至元丙戌世祖皇帝尝召卿胄至京师咨问称旨留之四年乃得还既而宫之屋日敝于是元贞丙申永年作法堂至大戊申乡胄嵩老又作冲妙堂戊午季谦又作三清殿先后以其财来助者郡人胡复张日新临川夏庐陵曽徳和曽巽申曾如圭姑苏周静法也其后继作日防不懈而宫皆新成者矣三清殿成之明年聂立仁方从教嗣宗师以其事来告曰未有年而吾宫新则昔之从事于此者多矣然自杜君以来姓名可考者寥寥数人耳则其泯而无闻者无文字金石之托也不可自我之世无以示后人子幸为我铭予既闻而叹曰山川之形势为豪杰所临依众庶所防通者歴歴可见然而忽然之间时往物异则感慨系之而荒闲寂寞之濵乃有斯人据泉石之极致以相传长久如此乃为次第其説而勒之以铭铭曰
　　太秀之山羣玉之府廓兮有容若笥将贮不键而固匪槖而盈合冲纳和伸凭虚生其神孔明维大司命参我左右宰我众正若瞻紫垣罗络四周表卫中居旋制九州文昌之宫泰阶之上灵气翕张孰执其象伟若降精岿崟峙停焫燎弗轻食于殊庭神君欲来泠风与俱乐出太空合神于无朝阳熙熙夕颢肃肃孰其迎将孰其往复精明粹融潜滋宻充自然遂成【阙】　不逢穆穆在朝皥皥在野我宫恒新以诏来者


　　道园学古录卷四十七
　　钦定四库全书
　　道园学古录卷四十八
　　元　虞集　撰
　　碑
　　崇寿观碑
　　大茅山之下当华阳南洞之便门有崇寿观者本晋洞天观馆主任敦故宅宋元嘉十一年路太后始建坛宇大始中庐陵太守孔嗣之重立以奉曲阿髙士华文贤齐建元二年勅句容王文清仍立而主之名崇元馆武帝以太子时至焉唐贞观初勅改为崇元观有太极元年所树碑石完而文泯可识者左拾遗孙处文扬幽经书数字而已天寳七年李静先生奉勅重修复民百家备修葺寳厯三年主者有贺思寳则因器物铭识而考见者也宋大中祥符七年勅赐今名大元至治二年句曲外史张君嗣真始来主之顾瞻方台近对南面左峯叠玉右引大茅之支而回合焉定录君防言大茅山下有泉水近水口处可立静舍陶隐居云近南大洞口有好流水而多石出便平比有王文清居之则此观是矣乃叹曰山中馆宇自齐梁唐宋至于今代有増益求诸晋人之旧惟此与玉晨许长史宅耳而吾所治乃倾废隘陋特甚岂不在我耶于是度材鸠工更后堂为大元殿以复旧规象三茅君于中东为任华王李贺五君祠西为陶隐居祠充前殿基为道坛自制铭其上坛东为武祠西为广恵祠后为文贤讲堂而前为都门门外浚古玉津池尽受大茅南面诸原之水循池西南得昭明太子读书台台东有井曰福乡井福乡者因昭明道馆名也出诸榛莽着文刻石覆之以亭而岩洞泉石之胜近在百歩内者皆按图表之可以观览泰定元年上清四十五代宗师刘君大彬朝京师授予始末乃为之次第焉张君呉郡人名天雨内名嗣真字伯雨别号贞居年二十弃家入道徧游天台括苍诸名山呉人周大静先为许宗师弟子得杨许遗书张君从而以为师悉受其説尝从开元王君寿衍入朝被玺书赐驿传显受教门擢任非其志也即自誓不希荣进因从三茅之招追奉任君而下五君为文而告之愿毕力兹宇所着外史山世集三卷碧岩防录二卷又寻山志十五卷考索极精博云乌乎自任君始居此余数百年才五人传焉其自致于久逺者果何托也岂若后世各诱门人系以私属如家人父子者哉故宁希阔而有待今张君无前代赐予之助徒草衣木食以营此而旷然思与四方之士共为千载之期岂非落落丈夫也哉予故与君为方外友奇其能先予逺举也故系之以诗曰大茅南垂元气积阴开阖扉阳洞辟曲穴流泉保灵宅任君来饵黄赤石天一召锡太元册曲阿受养良有择构宫方严自王伯清跸临止灵响格虚林森爽化赫奕福乡帝子发甘液不食何年防遗甓白云【阙】　　　开元全盛烦百役持节旁午致纁璧尔来萧条出代隔【阙】文土漫画谁其啓之规古昔句曲外史美冠舄研书
　　千卷视贞白天真景随系绎玉室金堂万无斁
　　仙都山新作玉虚宫碑
　　缙云县仙都山者道家书以为祈仙总真洞天相传黄帝曾于此炼丹而仙去唐天寳中赐号仙都山祠黄帝禁樵猎三百里李阳冰所为题黄帝祠宇者也宋治平三年赐名玉虚宫天禧中连年勅修醮宣和三年燬于防道士游大成作之开庆中郡守安刘相阴阳更定面势命道士陈观定改作之内附国朝主宫事者四方之人皆得为之而宫日废道士赵嗣祺世居缙云受业兹山去而学仙武夷山数年后入京师朝中贵人喜之延祐元年钦奉圣旨主领宫事始重新之三年刻铜印授之视五品五年受宣命住持兼领本路诸宫观嗣汉三十九代天师及教大宗师请以宫中师弟子甲乙相次主其宫事闻有旨从之泰定二年也嗣祺遂承诏徧祀东南名山归主建康妙观得谒今上皇帝于潜邸至顺二年来见因求归仙都不获请有旨更赐号曰教门真士明通道虚一先生乃来告曰仙都宫成未有记今既未克归惧因循无以示久逺幸勒文表之乃为着铭曰
　　缙云之虚有峻其髙旁无引缘上干云霄轩后神明去世遂辽祠宇在焉冲融消摇防音出空岂其下遨有宫有庐有坛有畤大光昭宣百灵萃止疵疠不作锡我繁祉室有寿耉孙曽妇子不知不识明粢甘醴维昔轩后广成是师千二百嵗而身不衰究观绪言澹乎无为以修其身民用雍熙请以告民万年如斯
　　勅封显祐庙碑
　　至顺二年夏江西行省以文书白于朝曰吉安守臣言其所统吉水州中鹄乡有神庙食于石砻之里者相传神姓刘氏讳焕葢长沙定王之裔云旧志以为隋时始有庙至唐而益大歴五代及宋灵异甚着建炎初金兵蹂江南隆祐太后入贑避之舟行为石所碍有巨人翼其舟以出于险后物色之则神良是也遣人祠谢之自是百数十年之间嵗或旱祷之则必有云起其东以为雨有蝗祷之蝗不至其旁近有羣盗犯其境祷之贼恍惚有所见而散去当是时州固县也而郡守之祷之也必具官位姓名谨书祝辞于版而致敬焉勅赐其庙曰孚应庙又封其神曰顺惠侯葢当时之制神灵之有功于民者有司覈实其事以闻始赐庙额又有功则封之以王其号自二字以上累封至八字极矣自入国朝来凡水旱疾疫盗贼无有祷而弗应者而神封犹仍前代之旧非阙欤圣朝懐柔百神德意至渥诏书每下则有司长吏必谨具牲币奉祠境内诸神之在祀典者是以石砻之祭嵗月相望也请更大其封以答神庥而以慰民人敢以为告于是中书下其事礼部礼部移书太常而博士议曰宜因其旧而更其庙号曰显佑庙加封神曰昭烈王吉水州道士某法师提防某观事刘学仙来请书其事而刻诸石且曰为神求封者州民李从大也奉成命以归报神者李思用某也新王之庙而大之者某某也学仙尝游西北诸边为宗室诸侯王客多见神异之事至京师达方言于好事者甚多有之若至亦集乃路蹇占山北见有烹羔桐酪祠龙湫数皮而沈之祝曰神为我鞣而治之为期日而去至期复祠之则得成革矣若有鬼工然不可测也其地往往有人在京师者或从质学仙言则信葢其人习以为常而又不能言诸人耳志怪若此者犹因学仙之言而传况石砻之事书而识之何靳焉学仙好文学能为歌诗故又为享神之辞曰
　　坎坎伐鼓石砻之下注醪盈觞解牲在俎神其来思胥乐于舞我东日瞻云来如雨谁其从之昆弟如侣神固王孙长沙伊祖恵我孔仁亦厉而武是耶非耶来即于所神之享我自我祖父昔侯今王天子之祜裳衣有章丹楹朱户肃肃孔容孰敢予侮驱我疠鬼去我蟊贼丰我大田宁我屋宇尔受我依至于终古
　　铭
　　佛国普安大禅师塔铭
　　至顺二年夏上都大龙光华严禅寺住持僧法琳言昔在宪宗皇帝癸丑之嵗世祖皇帝尝命我开山温公统释氏于中原后五年丙辰之嵗始城上都又三年戊午之嵗作大龙光华严寺寺于城东北隅温公主之温去世而少林雪庭裕公主之裕公去之二十年竹斋谊公屏岩颙公云松防公至于我先师筠轩寿公六世矣在寿公之时英宗皇帝念兹寺为世祖所筑作而新之加广大焉命寿公为司徒以重其事寿公以为温公昔事世祖豪卓瑰异有足称者宜表见于兹未及有所为而殁葢自温公至于今八十年嵗月滋久恐遂湮没诚愿伐石纪事以成先司徒之志而不敢自专也乃七月二十日上在上都清暑于洪禧殿之便坐侍臣有羣王内司亚尉阿尔斯兰布哈以琳之言闻且以臣某侍书奎章间下在从官中请使属文以赐之勅曰可明日阿尔斯兰布哈传勅至臣所臣从琳得温公事状云师讳至温字其玉一号全一邢州郝氏子也防聪敏异常儿年六嵗其母携之至厐马村见寂照和尚于浄土院寂照曰汝其为释氏乎师心许之防寂照避乱去隠辽西乃礼寂照弟子辨庵讷而祝发焉无还富公主净土莅众甚严师不以为忤庚寅之嵗无还开法万寿师与十僧同往佐之万松某公以青州辨公宗旨开示法要门庭髙广四方尊之师见万松始以才气过人稍不容于众然而传记多闻论辨无碍百家诸子之言多所涉猎又善草书有颠素之遗法年才十有五为万松侍者凡万松偈颂法语一闻辄了之遂得法焉常以侍者代应对谈锋迅利不可犯时人已深期之故太保刘文贞公长师一嵗少时相好也刘公厌世故思学道师欢之为僧同参西京寳胜明公既而为世祖知遇侍帷幄为谋臣荐师可大用得召见与语大悦将授以官弗受曰天下佛法流通臣僧之愿富贵非所望也留王庭多有賛益居三嵗遣还出赐金资日用不计其费时宪宗命海云主释教诏天下作资戒防师持旨宣布中外而辅成之世祖征云南还刘公请承制锡师号曰佛国普安大禅师总摄关西五路河南南京等路太原府路邢洛磁懐孟等州僧尼之事刻印以赐师锐意卫教凡僧之田庐见侵于豪富及他教者皆力归之驰驲四出周于所履必获其志乃已自其门人或劝之少憩弗懈也五台山清凉胜防凡百昼夜既得请兴废于兵火数十年之后师假贷以经始既而四方云集向应金谷之施与果之供养反有过承平之时而山之真容等院因以完实而新美若此者特其材畧之绪余也师既开山龙光又作大都之资圣真定之安国汾阳之开化彰德之光天固安之兴化三河之莲宫余不能尽纪宪宗末年僧道士有诤各为违言以相危上命聚讼于和林剖决真伪师从少林诸师辨之道士义堕薙须髪者十七人道宫之复为僧者以千百计中统建元释教大盛僧众赖之甚思师之功焉而师遂纳印辞职每嵗官赐金修寺之外世味泊如也至元丁夘五月二十二日以疾终于桓州之天宫寺西向右脇而化当暑仪形如生更有异香三日火浴之心舌才不壊众庶掊其地深数尺犹得舍利云寿五十一僧腊四十师有草书诗文传于世可以观其人焉其老也将有所论撰不及而殁臣闻世祖皇帝圣度如天善驭豪杰自在潜邸至于混一海内天下之人材小大毕至以足其任使故其功业之盛巍巍然赫赫然三代而下帝王未有或之及也浮图氏以寂灭为宗而才器文辨如温公者亦岂常人之流哉敢叙而表之以见夫兴王之运其人如此铭曰
　　维昔世皇始理开平作其潜藩有宫有城顾瞻东隅泉甘土厚蜿蜒来止属垣负阜命建仁祠龙光是名权舆来尸僧有豪英气如虹霓辨若风雨纵横凌厉莫敢予侮世皇有为羣策是稽召见从容出其端倪善其利器俾反初服报徳不回屹若孤鹄林林释徒禀教以居孰为纷更人主出奴天子有命存完去驳我驰我驱立折其角燕赵之间至于陜关我田我庐来归匪艰世皇御极民用宁一而释之门既振既息时龙光师燕居弗驰散其绪余为书为诗诗扬宗风书纵逸趣沛将有述弃而遽去维时名僧至于公卿有诔有辞失之若惊垂八十年英标如在谁知表之嗣者七代义举有闻天子喜之史臣属辞以系遐思
　　智觉禅师塔铭
　　天目之山有狮子岩髙峯妙禅师居之设死闗以辨决参学之士望崖而退者或众矣得一人曰本公是为中峯和尚师生有异征为童儿嬉戯必为佛事蹔入乡校寻弃去稍长阅经教然指臂求佛甚切昼夜弥厉困则首触柱以自儆期必得乃已及入死闗密受心要久之诵金刚经至荷担如来阿耨多罗三藐三菩提处恍然开悟自是説法示人纵横该贯如千江一源奔注放溢莫之能御从容自在若不经思累千百言应问无碍随其根器广为策励推以为大辨焉缁素及门自以为有得即所闻受传录模印行于四方所谓法语书防题唱之属不可胜计又有书五篇曰破胎息论妄传曰辟信心明义解曰拟寒山诗曰辨七徴心处曰説如幻法名曰一花五叶集虚谷凌禅师于师为尊属见而叹曰此佛祖向上事非下根小器所可识也仁宗皇帝闻而聘之不至制金襴袈裟赐之曰佛慈圆照广慧禅师赐狮子院名曰正觉禅寺英宗皇帝亦封香制衣即所居而修敬焉驸马太尉沈王王璋使人从师问法意以为未足请于上亲往见之既见构亭岩前曰真际表得法也三藏法师沙津爱防持必纳雅实理游方时常从师参诘及事三朝每为上道之翰林承旨呉兴赵公孟頫每受师书必焚香望拜与师书必称弟子行省丞相拜布哈行宣政院使张闾诸达官尤加敬爱每径山虚席必以待师师固不受乃已转运使瞿霆发作大觉寺以奉师亦不受师逾浙絶江渡淮溯汴至浮舟以居而避去之从之者如云北极龙漠东涉三韩西域南诏之人逺出万里之外莫不至焉所至结庵一名幻住信施金币重寳交至一视之邈如也师相好魁硕见者称叹皆画象事之南诏人有奉其象者夜有神光烛天其士感悦遂笃信禅宗云时人为之语曰师乗大悲愿力为法檀度观时识宜随机应物多诸方便如摩尼珠无有定色为未证得谓证得者我説无悟由为求名闻利养者韬晦岩谷为毁犯律仪者演毗尼法为妄认法尘以资狂解者导以正悟为圆机者直示向上师皆以身先之不事夫空言也而师方自以为文字失于学问参究阙于悟明寻常好事者所称葢报缘之偶然尔翩然为退休之计葢师之髙迈过人逺甚而谦抑如此所以为不可及也师讳明本宋景定癸亥嵗生钱塘之新城姓孙氏年六十一僧腊三十七大元至治癸亥八月十五日化于其山东冈之草庵有诀别书偈诫门人勿行世俗礼而门人及逺近来吊者哭师甚哀声动山谷遂奉全身葬以西冈之上而塔焉后七年为天厯二年正月甲子天子使翰林学士承旨领国子监事额琳特穆尔召臣集至便殿命之若曰其赐师号与塔名而汝为之铭俾其门人单檀宻即礼刻之山中臣某再拜而言曰国家崇尚佛乗至矣而禅宗惟东南为盛然专席称师者岂无其人哉至于四十余年之间浩然説法其言语文字汪洋广博为逺近信向未有若师之盛者也请制智觉禅师法云塔之铭曰
　　巍巍楞伽上极无际大雄善喻着无上义达摩之东忧言多穷独此不遗曰心之宗是故妙师髙蹈天目右海左江以表遐瞩师子岩岩置死为闗孰当吾锋有造无还惟幻住叟登中据最示则絶学无倚无外千偈澜翻夫岂好言昏蒙锢深抉提孔难如彼淫疾胜邪并受有大医王为出一手砭焫涂摩捣嚼链烹纷然百为因病以生疾除医已言亦如是得本不迷何有一字悲愿深智觉所敦受职度人郁乎法云法云弥天有荫斯普协于皇风永填终古
　　大辨禅师寳华塔铭
　　达摩传佛心法于中夏临济一宗最为得人七传为杨岐白云五祖圜悟真所谓不立一法根源直截者灼有端绪不可诬也悟之传有虎丘隆大慧果卓然植其宗风于故宋南渡之初门户严峻波澜浩汤自朝廷大臣缙绅先生莫不委心焉道不同者犹徘徊称叹以为不可及东南禅门之盛未有及于斯者而隆之传应庵华宻庵杰破庵先无范演化之宏与慧相望至于雪岩钦公五世矣当宋之亡宗门尊宿渐向寂寞岩公毅然自任其导引甚方便而鉴可极岩絶得法于其门者十数人徧布江湖之间各以所至坐大道场宣阐法要在大江之西者则虚谷陵海印如父子兄弟相为倡和以发明斯事诸方尊信之嗣岩集云之席者则吾陵公禅师而已师年十九落发于东阳资寿院受具戒即谒虚舟逺于双林又依东叟頴于净慈掌内记石林巩至浄慈师亦侍者兼外记径山云峯髙尤敬之诸分座説法凛凛诸老之余风得师相与议论激昻发明咸器重之争以得师为重而师曾不以此自足乃见岩公于杭遇诸涂岩举黄龙见慈明事问之岩印其頴达及归大仰而师方游金山遣书招之甫至遽请为第一座一日室中岩举临济在黄蘖三度吃六十拄杖因忍向大愚肋下筑拳师云钝置杀人岩便打师拂袖出至元丙戌歳也是冬岩将示灭拍师肩曰吾以此担累汝师曰终不向者里活埋却未几岩果化去众以为佛祖向上一机防师莫能开示力请师继其席师勉循焉垂三语以验来学曰三乗十二分教拈向一边虾蟇口里道将一句来曰狗子闻柱声因甚咬破库堂前露柱曰獭径桥吞却集云峯是第几机答者罕契其意一坐三十夏四方学者奔凑规范森严有诱掖而无假借禆贩之流或欲得一言以自表深谦重施以求之卒不可得师为文章清丽髙古夐絶尘俗西江之老于文学者往往故国之遗傲睨一世及见师嗒然自失者多矣而少俊之才由师指示而英英脱頴于翰墨之场者亦间有之然则况于为其学者乎寺尝有水火冦攘之厄师随葺随更若不经意施者云集既敏于成又加广大有非人力所能者嵗饥师每食必与众僧共之方丈之外无私烓防尝与客语过斋时及夜饥不自胜侍者请取勺粟鬻水以为饮师不可曰常住物非住持人所得私其清苦如此或出山至城府官民缁白迎拜道左亲慕爱敬始终如一无或间然杭之径山江左望刹之最公论愿师一至其处久矣延祐丙辰行省禀朝旨迎师居之袁人士号慕遮挽或诉有司留之不可扁舟所经望尘瞻礼以祈法施及至径山开堂之日万口翕然以为不媿妙喜于二百年之外者百废具举四众归心尝与隣峯受供长者之家食器列皆白金也施者奉斋竟请从者并几器収之师目从者只取余斋而已及与隣峯聨舟还从者防哂曰师误隣峯虚行矣问故从者浙人长者重施以为常师不受他师亦不取师叹曰汝奉佛遗教固为是见解耶此与瓦砾何殊而生计度心贵人达官举家奉施拜礼师不为动亦不加傲识者称之葢住山七年而殁世祖皇帝时尝召见説法称旨赐号佛鉴禅师大徳中新作大仰山太平兴国禅寺事闻成宗皇帝嘉之勅翰林学士承旨程钜夫制文勒石加赐大圜之号其来径山也仁宗皇帝又加号曰慧照至治壬戌四月十二日手书嘱付时官外防宗教戒敕弟子説偈示寂于不动轩其徒奉全身瘗诸西峯昌浦田师讳希陵字西白姓何氏婺之义乌人也世寿七十六僧腊五十七有瀑岩集及语录偈颂凡若干卷行于世昌浦田者故给事中郎公简归隐故处而其塔痴絶冲照堂一荆叟珏之次初师在众中有两蛇常于槛外朝之仰山古有二龙龙至今灵异或曰二蛇即龙云无凖塔前有岩桂树常以歳三月准示涅槃日开数花及师主山之嵗花乃盈树师平生主二大山几四十年其因缘岂偶然哉泰定四年径山首座子良徒歩乞食来京师求塔铭于某久未克为也良坚忍寒苦者数年不解天厯二年四月二十一日翰林学士承旨光禄大夫额琳特穆尔奎章阁大学士光禄大夫和塔拉尔黙色奎章阁学士参书文林郎柯九思侍便殿具言师之道行良之志与文之所以未克者有旨赐号曰大辨禅师塔曰寳华之塔而命臣集为文臣集顿首稽首而着铭曰
　　先佛既逺后佛未逢如是中间妙义非空瑽瑽岩瀑春雨时至珠玑散落无有量计天上人间海藏龙宫各得少分不昧心宗而大辨师宴坐一室翠藤弥天竹树绵宻古雪在山夐絶人踪畧示三闗一线之通我观华严儒童本智帝纲交参珠光无二大雄之宫列城潭潭雷音不兴羣蒙共酣集云之峰双径之坞树大法幢鸣大法鼓神龙来听天雨寳华诸天唱言辨才不夸圣皇御世尊敬法寳千刼信愿亿载之保应期而生师在江南四圣具瞻如见优昙巍巍灵山俨然髙防其来非来其去非逝无垢者月大慈者云覆照无穷賛以弥文















　　道园学古录卷四十八
　　钦定四库全书
　　道园学古录卷四十九
　　元　虞集　撰
　　铭
　　晦机禅师塔铭
　　古之所谓豪杰之士者必旷世而一遇其不恒见于天下者何也盖尝闻之岂无其人哉自夫世务之沉冥俗学之纒纠有不足以絷而畱之者于是脱然自拔于浮沈起灭之表以求其本初之极至者焉则漠然无所爲乎斯世者矣其卒爲浮屠氏之归者皆其人也予尝诵其言而悲之然尝上下千百年间而求之殆果然不诬也大江之南有佛智晦机禅师者讳某姓唐氏世爲豫章儒家其族父曰明公者学佛西山明觉院而能聚族人子弟教之师与兄子元龄俱从学进士业元龄既登进士第而归遂从明公落发游方时年十九耳其母怜之私具白金爲装具明公曰是足丧子之志师即尽以归母不持一钱以行至吴一时名师皆欲出已坐下不顾也闻物初观禅师住玉几往依之十年无知者偶与书记清黙语大惊异之以告初初召诘之信然畱侍左右朝夕谘问尽发其秘字之曰晦机爲偈以嘱焉后至钱塘寜退耕衍石凡在南北山虚记室以待不应久之勉从颍东叟之请当时贵人多致师出世者皆不答一衲二十年泊如也至元中杨琏真伽总统释教江淮有防取育王塔中舍利进入乃亲诣师求记述始末因与俱朝京师师曰我有老母兵后存亡不可知归江西寻之则元龄固以临江通判从文丞相起兵死独母在耳奉之以孝闻种竹卓庵于乡曰竹所与简竹屋申如翁居往复酬唱发扬宗防四方来学者数百人至无所容又居灊山凡六年而弃之洪之人请师住天宁师以让简简殁洪人来请师又以让秀祖岩江西总统乃请师住黄龙亦不住元贞二年始应百丈之请居十三年而百丈赫然爲天下禅宗第一至大元年应净慈之请至之日行中书省行宣政院之长各率其属拜伏迎请中国学者及高丽云南日本之僧前愿致师而不得者皆争见门下以千百数居十年乃作大佛阁市民僦居旁近相挠杂者撤而迁之端门广术夹植松柏皆前人以爲难者指顾成之有余也于是中书省平章政事张闾与行省丞相下令告羣寺曰其各以僧集冷泉亭下惟老病守舍者勿至众大惊不知所爲是日集者几万人以次立听曰径山者当卜某若某众曰诺丞相亲探得师名以示众众曰诺无异言即亲送师入山不容辞至亲爲劵假食以供众居三月师扶杖归南山之下复起之不往也江西学者咸思慕师愿得住大仰而依归之师颇闻竟乘扁舟逃去或告曰师老矣百丈故乡也盍此归乎师信之返至杭大仰人哀恳得师归乃已居三年将示寂手书谢所与往来作偈示众掷笔化去某年月日也夀八十二度弟子数百参学者数千人大仰之下有金鸡石者名应马大师防故奉瘗焉而弟子之在杭者又建塔于净慈之西隐公所尝居也至治二年夏集过浙江遇师之大弟子某于报国寺同礼师山中从诸门人知师遗事如因请爲之铭云集尝观师于文字盖积思博学非俗儒小生所能至其大辨明慧洞彻心要诚一代之宗匠四住名山皆迫而后应进退裕如师庵居从之者过于大刹及其门者多特达卓异此非所谓豪杰者乎彼持不足之资区区自矜求试致败取訾而不耻者视师爲何如哉铭曰
　　于皇圣元崇佛尚祖旁求硕师密赞神宇跨浙厯江梵宇于于师三十年四专其居或尚力致我有弗有或竞于蹔我纾而久鼓钟振扬人天毕来龙象言言孰是可欺师住世时言满天下湿慈畅宣心泯物化来参来归千百与俱各极精明不畱固愚今去而亡俯仰无极何以识之南山之石金鸡愔愔慧曰赫然有觉尔防孰敢弗钦
　　广铸禅师塔铭
　　荆门当阳玉泉景德禅寺者智者大师道场也智者荆州人自天台还止此山相传有神自称汉前将军关某殁而藏神于此愿佐师遂建伽蓝焉自隋厯唐至宋主之者皆名世之士元丰中蜀僧承皓来主之道行孤峻张公商英爲着法堂记及殁又着塔铭其文具在其后大慧三弟相继主之赫然荆楚间他刹莫之及也宋季郡当兵冲不能有所安辑及内附国朝荆爲乐土有惠珍师经理兹寺粗能创始而化去至大二年珍之弟子广铸应请以来大有建立凡卄二年而殁藏舍利于县之青阳坪其弟子福祐自其寺如京师介奎章阁学士典籖乌克章请用皓公故事来求塔铭其言曰我佛氏家应机致用随时显迹非一端也或严戒律以制心或专禅定以啓悟或妙庄严以生信或广经典以明教一期方便等无差别先师一座道场垂及两纪风雨不动安如须弥爲法爲人炽盛圆满自非夙有记受其福德讵能尔耶张君予乡人固非予所敢望而克庄予僚友也儒业之外深明内典故重其言而述焉师讳广姓黄氏父某母伏蒙城人至元丁丑岁伏夫人梦大香象背负圆光而至寤即生师稍长不与羣儿嬉戏每闻佛经顺口依之即能成诵行履端严如素守律年十三辞亲入玉泉礼藏山珍禅师受具落发盖松源岳禅师之第五传也年十五游方未逺闻珍殁而还师尝梦见三佛相好殊胜光明希有其中尊舒金色臂摩其顶呼之爲掬多者九傍有圣僧谓师曰世尊命尔爲掬多何不礼拜师遂具礼恍然而悟一时俨然在前心源清凉三叹奇事指授绘者冩其所覩至今存焉珍之治景德也仅能起废有瑄者弗克嗣其业日加废败寺众迎师归继珍席曽未逾时百爲具举至大二年入见武宗皇帝出玺书护其寺赐香防诵大藏经满散之日师升座説法天雨宝华缤纷满空不至地者才及丈许万目惊异叹未曾有皇庆元年入见仁宗皇帝上知师无杂食以马湩爲赐泰定四年赐号曰佛光慧日普照永福大师帝师亲爲授记名之曰僧嘉斡节尔授以伽黎衣仍归主其山凡珍之未备者既皆成之别建毘卢高十丈以贮藏经像华严五十三防于壁下严两金刚高四丈五尺又建万佛阁高十丈上奉佛像万躯下爲法堂又作钟楼皆高十丈其像设严悉以黄金僧堂行堂两方丈旃檀林庖库之属其高广大抵与诸阁相称又别建关将军庙龙王祠于寺侧尤极宏丽又以伏夫人故宅爲永福报隆寺在当阳县中吏民祈祷以爲首刹凡有营建不惮寒暑皆身先之建阁时材木之钜且脩者水运多湾洄莫能致一夕水忽大涨尽至近地余筏遡溪挽者徧履田畔不絶田主欲因夜断引绠至则见若于菟守之乃悔愧以惧更爲推致云环寺种松杉数万株增广寺田以赡众先夺于豪家者复之可购者购之设有水旱虫蝗之菑师黙祷辄应环寺百数十里间未尝有凶岁刻华严法华楞严圆觉楞伽金刚般若诸经论模印流通前后所施凡数万部度经之余地又广购儒书道书以实之修水陆大醮一百余防日诵华严经两函礼观音千拜领众説法清规严整夙兴夜坐至老不变谈辨文慧江湖尚之至顺二年四月二十四日师集众叙别众举座元至吉嗣寺事师肯之遂跏趺而逝空中如闻有妙乐之音白云覆地山谷悲惨南土早炎骤变寒栗入龛逾夕顔貌如生阇维之余收舍利无数惟舌根牙齿数珠不坏世夀五十五僧腊四十二有诗偈语录若干卷门人传焉昔智者大师立精蓝三十六所玉泉其一也千百年中或存或废或显或微岿然鼎盛于圣元治平之世若兹山者岂偶然哉今丛林学者知死生之大究竟已事岂乏其人而依止啓发则存乎得所宗者尚多智者大师在时楞严未至震旦尝西望踟蹰而愿见焉今师首刻是经庶几智者之遗意矣铭曰我闻掬多于法大护筹盈石室不可量数应缘出世宿因现前九呼其名佛口亲宣教一方起于早岁树大法幢江汉之埃前哲寥寥鼓鱼絶音师始爲之愿力如心宫殿楼阁金瑰珠璧缨络幡盖充满严饬田池园林材用所生来献来归不烦度营百万亿佛诸菩萨众圣僧法宝摄受妙供大威力神忠勇之资乃暨龙君并安厥祠既安既成广大坚固师于是时鸣大法鼓四众安然肃恭轨仪晨香夕灯师率先之二十二年常如一日天华散队以赞皇锡大乘诸经沛然四驰凡有见闻自决其疑大圆宝光初现妙相俄归大寥仍以象往千山之隂万杉之林付托有传龙天具钦
　　断崖和尚塔铭
　　昔西方圣人爲一大事出见于世法流中土时至缘熟达摩之来直指人心而已至于大鉴其道大行五宗并立枝叶扶疎戸庭虽分惟一不二临济一宗大机大用收摄无量视彼孤絶接人爲广自是以来几将千载法宇内多其子孙其最明著者自风宂小止首山浡兴汾阳慈明杨岐白云东山圆悟灼有端绪宋之南渡国于江海之间而慧命克昌有隆有杲所谓千古豪杰之士激扬宗要风动雷应声光莫盛焉华公亲承虎丘而受妙喜衣版之付佛照振其父风演化相望而应庵以来相继者密庵杰破庵先无准范遂终宋之世矣皇元混一海内崇尚象教度越前代时则有雪岩钦公担荷此事一时坐大道场説法东南无虑千数皆其法嗣师子岩头立死关者高峰妙公其长子乎能杀能活据其正令以接后人寥寥旷絶之余环视四顾能及之者鲜矣是故出其门者辨才福德名行于世者不无其人至于实证实悟正眼洞彻纵横自在人天罔措则吾断崖禅师而已师俗姓杨氏父大宥母张氏以宋景定癸亥十一月卄三日生师于湖州德清县能食不茹荤酒六岁始能言但从其母诵法华经于人世事懵无所知姿貌嶷然志若有所待年十七有禅者过之诵高峯上堂语曰欲穷千里目更上一层楼师忽言曰此大善知识必能爲人拔钉去楔耳能与我徃见之乎母惊异之略具衣装与之行见高峯于天目山师子岩之死关爲童子峯谓之曰汝所持何多爲师曰以待寒暑峯曰学佛者不如是师即刻尽以散诸人乃令提万法归一一归何处话因名之曰从一他日峯爲僧举牛过窻櫺话师闻之忽生大疑防究不倦一日告峯曰上极天宫下穷水际尽大地一琉璃瓶峯曰莫作圣解他日过鉢盂塘见松上雪坠有省即诣峯呈颂曰不分南北与西东大地山河一片雪声未絶峯痛棒之不觉殒身崖下悬崖壁立人意其必絶同学明通扪萝接磴以救之则已出山半无所苦也谓通曰我往江西见钦公去也通曰汝辜负老汉捧矣力挽之还即与通还山之西禅庵自誓曰我七日不证则决去矣遂直坚壁忘废寝食夜则攀树露立达旦未及所期豁然大悟驰至死关呼曰老和尚今日瞒我不得也呈颂曰大地山河一片雪太阳一照便无踪自此不疑诸佛祖更无南北与西东明日峯上堂云我布缦天大网打鳯罗龙不曾遇得一鰕一蟹今日有蟭螟虫撞入三十年后向孤峯絶顶扬声大呌且道呌个甚麽举拂子云大地山河一片雪师便夺峯拂子爲众举扬诃励同学辞不少逊复曰尽大地有一人发真归源从一皆知之峯叹其俊快有僧防峯次峯令见师师曰蓦直去其出言大抵如此久防者愧之几有命如悬丝之虑遂归德清其母爲卖簪珥同入武康上柏山结茅以居人见其浑俗罔测其意越五年还山见峯峯云大有人见你拖泥带水师曰两眼对两眼遂薙落峯改其名曰了义元贞乙未高峯示寂师亦韬晦或游禅林頽然居下板孤峭严峻不假借人辞色或触其机锋发言如奔雷诸方客衲莫不惊叹居不择地随寓而休而律范大闲凛如氷雪所至四众归重公侯贵人争相迎奉无虚日师子正宗禅寺累请住持若不闻召未尝受请立僧而咸尊之曰义首座云中峯本公大扬高峰之道烜赫昭著法席之盛中外罕及至治癸亥弃众而化同门布袍雍公见地明白提唱超卓而去世更久后泰定三年师勉徇众请归坐祖庭者一载所谓正宗禅寺者也防学之众辐凑而至或示众曰除却语黙动静道将一句来又尝曰一息不来向何处安身立命然或嬉笑怒骂觕言秽语人所不堪或不因劝请自肆谈説或成颂偈不待思惟应机而发人所莫测元统元年岁除日师忽谓从者曰有一件事天来大你还委悉麽良久云明日是年朝正月六日诣法塔西指空地曰更好立个无缝塔其晚与禅者谈笑至夜分乃曰老僧明日天台去也禅者曰某甲随师去师曰你走马也赶我不及翌早跏趺而化世夀七十二僧腊四十有九后七日藏其全身于师子岩之后云深庵化之日雷砰雨射白昼晦暝葬之日雪花缤纷林木缟素送葬者数千人悲恸哀恋声撼山谷初华公示寂防葬斋次师笑谓众曰后十二年更爲老僧一防至是十二年矣至顺二年七月文宗皇帝闻师道行有诏命宣政院使赍香币入山宣问勑有司加护元统二年八月中书平章政事御史大夫萨迪奉今上皇帝明诏赐号佛慧圆明正觉普度大师玺书至山师已不及见也前住持普庆禅寺正印本蒙古人厯径山第一座以常侍香其席与同志以师事实来求塔铭后二年鄱阳张善式从本公游居天目最久结辑师生缘悟由语录平实可考乃按而序之集昔常与师相见于吴郡忽已十七年矣周游南北退处空山思欲载见如师之高明洞达者不可复得慨观古昔祖席之盛接人之的何其宏伟卓絶哉虚空无尽佛法无尽有能得是传者集虽老犹将往问之故爲之铭曰
　　传法正宗临济最汾阳慈明扬岐大行佛果二子双树齐耸区区东南雷动海涌密付心传惟证乃知孰爲之祖孰爲之师岩峯之巅师子返掷我见其人断崖千尺茎草金身説法炽然无当吾机我非不言堂堂天目鼓钟朝夕龙象人天游宴食息前际既往后者未来我于其间重关一开天子有诏于赫严护使未及山委席不住山高云深灵骨在焉摩尼沧海朗月中天
　　铁牛禅师塔铭
　　衡州酃县灵云寺铁牛禅师去世三十六年其弟子智泾自吴越行乞归茶陵谋建禅师之塔以天目僧惟则所述状来求爲之着铭集于湖海间方外之士其学有所不能尽知而来求者随分赞叹使天下后世有以观夫一时人材品节之盛也初予得铁牛病后普説而观之叹其用工之实勤见地之实到汉语人也以其践履经行之真实无假借无掇拾无崖险以惊诛茆于魑魅魍魉狐兔虎狼之穷山曾不事奔走酬应居大刹以爲崇其从之者实爲死生之事以求决择激厉诱掖必有实得而印之非有所因借推引以爲衣食进用之计者也予早出仕踪迹不得至湖南吾师以告寂常恨不得相见而予亡弟前进士槃仲常父少年宦学清湘尝一见师师告之曰此事最好着到亡弟儒者也亦于师言有所感焉是以予甚欲知师之始末而不能得也今以是相嘱而则之言凿凿金石凡所纪载不待櫽括叙而录之无愧辞矣师姓王氏讳特定吉安太和人故宋戸部侍郎贽之九世孙也以嘉熙庚子八月十一日生自幼荤血不接于喉吻清苦刚立而世缘颇夺之咸淳庚午年三十一矣始得从肯庵勤禅师于其乡之西峯寺乃得剪发如其志既而雪岩钦公禅师住冝春之仰山师往事之服头陀行闻岩公上堂云学者工夫七日夜一念无间眼不交睫而无入处则老僧爲大妄语师黙有所领迅厉奋发岩请师主东净师爲众僧涤厠筹是年堂中僧多病痢下师悉力供持亦染其疾居涅盘堂医以爲不可爲师乃内自省究平日所得所用尽不得力师取触器于屏处危坐其上勺饮不入口屹然如山经两昼夜不动其三日一念无生前后际断四日至七日动静二相不生至二更尽忽见山河大地遍界如雪天明月乾坤包不得久之闻撃木声通身大汗而愈见堂中然灯草即颂之曰脱皮脱骨体白如玉未防已前河沙遍烛自信踊跃不已振衣扣方丈通悟岩连举公案诘之应荅如响乃示偈曰昭昭灵灵是甚麽贬得眼来已蹉过厠边筹子放光明直下元来只是我则癸酉岁之六月二十四日也居众中六年当我国朝至元十五年之戊寅岩于卍字堂前以衣付之有偈云无相福田衣我今付与汝悟明心地后如龙吐甘雨自是从大僧归堂脇不沾席者又六年一日闻上堂举亡僧烧了向甚处去自代云山河及大地全露法王身言下疑情荡尽身如踊高丈许众退即诣方丈曰适来和尚举扬般若直得法堂前石狮子笑舞不已岩云试道着师云刼外春回万物枯山河大地一尘无法身超出如何举笑倒西天碧眼胡岩敲面前卓子云山河大地一尘无者个你师作掀倒势岩云云一采两赛及入室问云亲切处道将一句来师曰不道岩云爲什麽不道师拈起手中香合子曰者个得来不直半文钱岩云多口汉巡堂次师以楮衾裹身而睡岩召至方丈厉声云我巡堂汝打睡道得即得若道不得即赶汝下山师随口答曰铁牛无力懒耕田带索和犁就雪眠大地白银都盖覆德山无处下金鞭岩曰好个铁牛遂因以爲号二十五年戊子岁师游衡阳之酃县有桃源山者颇险絶邑人尝寨之以避兵天兵至招之不服尽殱诸其下骸胔狼藉自是无过之者畜聚怪毒傍近甚畏其害师至众请居焉师与其徒数人茇舍其间风雨昏暮狂兽异类号呼环绕师喻以迷悟因缘且授之戒其怪遂息酃素不知禅学邑长巴延令程公相率入山受教而豪强者亦来尽礼瞻拜邑人尹桂芳与其族人舍地段德祥父子等创殿割田以爲先倡营构日盛爲大精蓝四方禅衲踵至寺曰灵云者因桃花而命之也钟鼓既设大雪岩之道俨然一大道场矣行百丈清规亦略其繁细以爲有妨于工程也行防坐究以身先之其将有觉者则躬候其时而发之尝因僧病次示之曰防涅槃堂禅正是当人舍身命处直使如虚空不挂纎豪念方有自由凡其警防激切类如此然勘辨之次棒喝正令则不轻许可矣其得法弟子若豫章般若之世诚瑞州南山之智清天临皇庆之克绍白鹿之师念韶阳南华之志规江陵资夀之福越临江福林之永椿皆得法于师者巨徒梗众各得其遗风焉度弟子凡七十余人师之友曰陡崖惑公鲁山慧公生同里同时爲僧又同得法于雪岩而惑公开法于其乡之六字峰与桃源法席相望二百里近出岩之门者何其盛哉师于贫病凡庸诱而接之皆无所遗缺西庵之后建普济之塔尽敛山之遗骨而瘗之僧之终于其寺与邻近之人殁而无归者皆得藏焉其用心之慈普如此壬寅之冬师将示寂作长偈以属学者弟子正悟结庵于茶陵曰云居距灵云四十里迎师度嵗明年正月十五日化去遗命火葬弟子不忍也奉全身归灵云以陶器函盖而敛之瘗诸西庵越三年啓而视之坐如生爪发俱长云泰定甲子移葬于寺北三十里曰沙潭今营塔所也是行也泾与其徒时发俱来予问之云先有铁耶先有牛耶泾曰先师亲见仰山来予笑曰吾试与汝略模画之因叹曰师用尽平生之力与岩翁相见但得碧眼之胡大发西天之笑堂前狮子不胜起舞之欢果何干涉乎噫微笑密传久奉七征者犹有待于刹竿之倒西来直指通宵立雪者曾不辞于断臂之艰獦獠方甘于坠石马驹何事于磨砖一花五叶之分披善巧多端之方便然一字之关五位之贵心识指要义海暗机传者寥寥每兴翘企若夫大机大用全放全收肇开河北之原近接汾阳之曲乃有间关微服跋涉殊方化行东南威振江海华公虎丘之嫡子兼扬大慧之宗风子孙众多班班可考遇风即止之叹吾不能不慨然于近岁焉雪岩坐禅一岁银山铁壁以无爲门非万全牛之力犹恐无纎毫之分以相应也及其门者或得之于咳唾之间或显之于语言之际竪大法幢鸣大法鼓岂止一人而已哉信其七昼夜之言行其七昼夜之事师言不妄表之后来则惟吾定公也哉噫曳履长廊之松风闲话方炉之夜雪吾不敢轻于初学亦有坚持勇进能如定公者乎吾所以厯叙是事传之方来盖以爲佛法初无系缀于人而不如是不足以得之也虽然渐源觅灵骨于道吾洪波白浪必有爲泾言者乃述赞以爲之铭曰
　　我观古尊宿刻苦成佛道劳辱病秽恼诸不堪忍者如墙壁木石不着亦不碍专一如虚空亦无虚空相如是七昼夜尘劳乃真息如师之可见净如雪中月无有山河体宇宙可包括刹刹见法身佛説众生说如是两六年履践悉真实以我真实行所证亦眞实以眞实化人得者无虚妄灵云桃花海严静无变异天人非人等一摄一切摄凛凛金刚王过去不思议右岩如楞伽莫可至其顶伟哉顾盼雄一见更不疑拈草作梵刹帝释之所赞来者如密雾一一爲法故一一接法流不昧其初心分座导诸方其法无别二不遗劝请勤畱此窣堵波见师真实相无在无不在世间文句身赞叹不能尽道园学古录卷四十九
　　钦定四库全书
　　道园学古录卷五十
　　元　虞集　撰
　　碑
　　真大道教第八代崇广化真人岳公之碑
　　国家混一海宇兼进羣艺俾各得自致其功罔或遗佚是故祷祠禬禳之事有属诸道家者其别数宗而眞大道者以苦节危行爲要不妄求于人不苟侈于已庶几以徇世夸俗爲不敢者昔者金有中原豪杰奇伟之士往往不肯婴世故蹈乱离辄草衣木食或佯狂独往各立名号以自放于山泽之间当是时师友道丧圣贤之学湮泯凘尽惟是爲道家者多能自异于流俗而又以去恶复善之説以劝诸人一时州里田野各以其所近而从之受其教戒者风靡水流散在郡县皆能力耕作治庐舍联络表树以相保守久而未之变也国朝之制凡爲其教之师者必得在禁近号其人曰眞人给以印章得行文书视官府而真大道教者则制封无忧普济开微洞明真君刘德仁之所立也以弟子嗣守其业治大都南城天宝宫又尝得郡置道官一人领其徒属与全眞正一之流参立矣今其第九传掌教眞人张清忠者世家关中其谱则横渠氏之族姓也事亲至孝制行坚峻尝掌教矣厌谒请逢迎之烦逃去之久无克充其任者朝廷重其名实遣使寻访给驿致之既见度不可辞即舍所赐传徒步入京师深居寡出人或不识其面著书以名其学文多奇奥贵人达官来见率告病伏卧内虽有金玉重币之献漠如也或拜伏戸下良久自牖间得一语而去已爲幸甚过望至于道德忠正缙绅先生则纳屣杖防往见不以爲难时人高其风至画爲图以相传翰林学士吴公尝移疾假馆于天宝宫之别业其徒以眞人道行记请吴公之言天下学者所尊信因必其可书者以遗之其徒争取以模刻诸石逺近且十余所真人闻而唶之曰始吾学道岂求名哉遽止之不能也则来者告曰木则有本水则有源矣吾师之隐德未传闻于世而吾独以吴公之文行是既爲吾弟子先矣惟先师之事今吴公归老临川之上念不可复以强之请子爲之辞予既思吴公知张真人事必敬重之乃授其事而爲之次第曰眞大道第八代师曰岳真人讳德文字【阙】　父曰得庆故家绛州翼县娶泽州王氏兵间迁涿之范阳今爲涿州人生三子眞人其季也将生时其母梦老人皓须长身冠剑壮伟告之曰当蹔寄母家矣明日州人见有青气西北起若自天来者奔从气所往视之则岳氏家也气止而眞人生岁乙未之九月十九日距今九十三年矣生而雄浑稍长不爲儿嬉性不嗜酒食肉亦絶不啖年十六辞亲入道龙阳宫其父愿慤人也事稼穑惟谨心甚是之而长兄兴方以才勇爲行军百夫长疑其惰也驱而置之行伍之间非其志也是时五代师大郦希成眞人居怀来水峪之大宫往依焉十八受教被其冠服渐领其文书谷帛之事又主四方之来受其戒誓者太甚重之而其父母且老从眞人于水峪事太后皆泊然委蜕其徒称之太之化去也密告其六代师通孙得福眞人曰岳生其八代乎第七代师颐眞李德和眞人之掌教也署爲法师充教门诸路都提防以副已也至元十九年十月眞人所焚香炉中有异征方怪之而李师升堂集众以教事付真人曰先师之嘱如此遂以二十一年宣授崇广化眞人掌教宗师统辖诸路眞大道教事又赐玺书褒护之自是眷遇隆渥中宫至召见亲赐袍焉安图丞相尝病其人视之立差时甚神之诸王邸各以其章致书爲崇教礼助者多至五十余通而【阙】实都而王又爲剏库藏脩宫宇广门墙充田亩始冠与衣间饰金宝极其精盛元贞【阙】年加封其祖师锡赉尤厚使人立碑棣州冠剑所藏处是年奉诏修大内延春阁下赐予徧及其徒而眞人以大德三年二月化去而升仙矣始涿有童謡云涿有八岳父老莫之解也后眞人号岳祖祖盖其征云而岳氏由眞人父子入道自其仲兄得元以次子孙女妇从其教数十人焉吾闻其徒云西出关陇至于蜀东望齐鲁至于海滨南极江淮之表皆有奉其教戒者皆攻苦力作严祀香火朔望晨夕望拜礼其师之爲眞人者如神明然信非有道行福德者多不足当其任而眞人时常使人行江南录奉其教者已三千余人庵观四百其他可槩知矣铭曰
　　道之大行天下爲公独别其真孰异于同民之好迳前哲攸病盍塞多岐以防景行我保肫肫补息冺冺弗凿弗刳混然朴淳万僞日滋莫之能止故忧世者去彼取此深宫渠渠千灵来居神师教言按笔有书敬共奉承征信契导和以兴涿鹿之阿乐丘崔嵬矧畏疵疠鞭风驾霆肃其能来赞我泰定亿万千防何以着之刻石垂纪
　　陈眞人道行碑
　　善爲老子之学者泊然而通介然而容烛乎几而不作于用适乎变而不阿其从至自外者漠焉不爲之动存乎中者渊焉不见其穷冲冲乎充充乎执之则无方建之则有宗者吾得一人焉崇冲道明复眞人陈公先生也公弱不好弄静居若思昆弟三人既丧父伯氏以儒显仲氏能治家以爲养其母某夫人知公志使从师龙虎山玩心希夷爲学日约人莫测其所至而其所造亦莫自知也及来京师天下英俊咸在从而缔驩者若饮醇而饫甘豪者靡机者弛有其能者莫不慊然自失而退若公者非古所谓德人者耶公始辞母出家虽远去而未始顷刻忘尝思报亲之大者而尽心焉而人所见者晚岁归爲亲夀燕乐亲戚乡里累日人人感动及殁奔丧治葬哀毁如礼故开府仪同三司张公畱孙殁公以弟子诸孙护丧归开府朝之大人旧臣丧所过倾官府走士庶吊奠无虚日公摧防中情凡役具办人又以爲难能然公再罹钜创形气向苶而爲生之道伤矣盖还京居五年淘炼清虚一旦化去隤然委顺弗挠弗怛天厯二年四月四日也年五十二师友哭之恸大夫士来吊者皆失声凡爲其道者哀思之不忘无间言初开府公受知世祖皇帝肇设教身爲大宗师择可以受其传者非奇材异质不与也今大宗师吴公全节元贞大德中爲天子祷祠名山见公于上清正一万夀宫归以告开府遂召以来深得开府心歳从车驾行幸尝察罕海有防祷雨大应故武宗皇帝仁宗皇帝兴圣太皇太后皆知公道术宣授某法师提举崇眞万夀宫进授提防遂封眞人兼领龙兴玉隆万夀宫又领杭州宗阳宫开府之师弟子得封眞人者十数人而张公吴公夏公文泳以真人居大都崇眞万夀宫典司敎公之封眞人也赞书以四传属之而遽止此其命也夫公好读书而乐接世务其居在宫中最幽逈处庭中草木无所剪治花实时成云以观化好爲诗清丽自然有足传者手校道书丹经大洞玉诀灵宝黄箓斋科等书皆极精诣其徒受而习焉尝道杭杭方旱徧祷弗应行省丞相达尔罕候公以爲请公坐爲致雨告足杭人至今道之公又能论人生甲子推之以言其祸福夀夭奇中人异之公不以爲事亦未尝言也公殁时箧中有书数卷耳几无以爲敛自附身以至于还葬皆吴公出私财给之奉丧归其里者冯瑞京徐愼初其墓在某处葬以某年月日提防舒某某来求铭舒张冯皆公以次相传之弟子徐从游者也予与公爲方外之交者三十年最知公故宜铭公讳日新字又新【阙】　饶之安仁人祖讳某父讳某铭曰
　　眞人乘鹥忽其登天上薄太霞下蹴紫烟宝化而消名在世间我哦其诗琅璈相宣秋高露零素华娟娟松有茯苓石有醴泉来食来游待以岁年雨入于田云复于山泯泯漻漻曷窥其城郭孔固何日一还燕乐曾孙有教有言我铭在兹百灵守防
　　九万彭君之碑
　　九万先生彭君南起者庐陵人六岁能记诵经史其父携之至豫章西山又六岁入城府学于紫极宫遂爲道士稍长游湖湘既归有文名尤长于诗临川崇仁西北四十里有仙祠曰上方观观之主者陈复宗见而异之延而客之亲之誉之使其长老友之其卑幼事之爲父兄时人盖莫知其意也故翰林学士临川吴公澄搢绅儒宗海内之彦及其门者甚众方外士以清通博雅见知遇则未有如君之无厌无倦者也予虽寓临川而居家之日少徒从君于文墨议论不知其他在史馆时有自江南来者言君得神仙术闭门修之三月觉有气汨汨从中起稍引之其动如风其暖如火以次周其身如贯珠然久之有归如明镜止水身心泰然若与太虚爲一或啸咏以乐或简黙以居凡俗疑其爲狂病云释氏之宗本卑因果之説而其徒脩仪范爲世人求福田灭罪业其文甚多君见而笑之取其所爲金刚供仪者一笔数千言依其节奏而开以法要佛理粲然凡情豁焉予见之固异其有所得矣后闻其东出闽峤过武夷至于海际以爲古仙奇药往往在是盖有所访云予既归田始得至所居畱久之乃敢问之曰予闻近世有成仙者宜春玉谿李简易先生其人也信国赵丞相之子淇尝面授其説予偶见其书子之游湘州闻其説乎君哑然笑曰吾危得仙矣不欲与世俗爲异也文心之老愿进其方乃扁其室曰青城眞寓以待予来而予未之能从也邑中有冨家弃妻子变居室爲道家祠宇其教之师采其意上闻而请君主之从之居三月忽往紫极宫畱三月与所知别遽归上方所居之山房而委蜕焉时仍改至元之元年十一月九日也年五十有二有诗文若干卷道释仪文若干卷西去山房数十步有支陇焉隐然其隆廓然其容松柏楩楠郁乎苍苍良田清水隐映左右盖尝与予采兰于斯也其弟子陈子靖龚致虚请予观之师尊康克明袁用宏以所遗冠剑藏之其友戴衍其从子从之学道者大年请予书其遗事而识之君族本出唐吉州刺史玕君在时尝求予识其父墓颇详上方爲郡邑之望车马至者不絶自得君也声闻日重部使者张策以大儒卓行自居厯所部捄荒过之畱君舍论民事疾苦与政令所宜泛论经史古今治乱天文地理之説至于儒行道要语至达旦不能相舎去叹曰道家乃有斯人哉至京师爲予诵之则吾九万君也陈复宗将老出黄金散诸弟子皆有所嘱亦有以与君而笑曰惟子所爲复宗殁数年君集众而告之曰师乡所与金有客化易致息倍蓰具在此其爲观中买田以食众吾无用也然后人服复宗之知人云戴衍曰公幸爲诗以招之去之千年必能爲其人一来也乃爲之赋诗诗曰天之苍苍其有涯耶九万其程孰羽仪耶大罗之鹿旂峯斾斾膏田丹井灵气所防有芝有兰爲秋爲春子去不来白云谁隣噫后之人善视松栢我作新诗永镇宅
　　倪文光墓碑
　　至顺二年夏予扈从上都吴郡倪瑛与其弟珽使人持张先生贞居之书来求制兄文光眞人碑铭前十年予从表兄临卭魏君起客吴中爲予言文光之善旦日部使者过其门而见之表其堂曰高风托予记之予爲之言曰嗟夫士或困于穷愁放逐力有所不得爲则自托诸仙人道士以爲解苟有可爲焉知其将无不爲乎唯德慧术智可以有爲而有所不爲脱然遗世独立庶几其爲高风者乎若文光之所就部使者廉问所至表之敬之爲宜云后予直翰林闻朝廷赐文光以真人之号叹曰名者实之賔文光之高风既达矣乎不知其未及受命而殁也贞居脩大洞秘诀句曲山中与予有栖遁之约者也今实以书来请而瑛珽又知好文学予敢爱于言乎按巩昌王仁辅状文光姓倪氏系出汉御史大夫寛宋景祐中有讳愿者自西夏入使宋不还徙都梁子孙渐多聚族以居其里遂名倪湖建炎初其曾孙益渡江至常州无锡居梅里之祗陀遂爲无锡人益生伋伋生淞淞生将仕郎椿椿生炳世积隂德族大以厚实生昭奎是爲文光眞人也母邵氏始娠文光梦异僧持械至其家及生有光夜赫然出屋上乡人以爲火也操具舁水四辏至则知非火也其家固已异之稍长入乡校校师常绌其问辨爲歌诗兴趣自然有出世之意善相者过之告其父兄曰是儿不策勲万里亦且标名九霄矣文光颇以此言自信经史之外凡瞿耼之书至于舆地象胥之説莫不精究及冠雅志屏华絶欲独念无他兄弟备养不忍舍其亲而去耳元贞初东平徐公琰按察浙西招文光议幕中甚奇之荐诸行省授学道书院山长吴人祠子游处也因爲立学官焉文光训授有法又出私钱更作礼殿及祭器士子畏爱之秩满用荐者当迁官文光慨然以爲不足则有务于外吾安所不足使吾心茫然无所主以身从桎梏乎谢去薰俗以黄老爲归久之二弟生且长文光曰可矣去从金先生应新爲学又从余杭王眞人夀衍游即弓河之上作文馆祠老子而事之以二尹子亢桑子庄子列子规制敞教太宗师张上卿伟之召而荐诸朝以亲老弗欲出上卿亦不之强也署文光爲州道判又进道正以领祀事州人屡以水旱请祷之静嘿内处而肸蠁外应人莫窥其际蝗出境中文光爲乡锡山祝之云族而雨蝗悉入具区岁大熟长吏列上其行业至大元年有防以元馆爲观赐号元素神应崇道法师爲住持提防二年宣授常州路道录延祐元年有防陞元观爲元万夀宫仍住持提防杭州路开元宫事明年特赐眞人号是爲中文节贞白眞人命及门而文光已迁化则天厯元年九月十四日也文光既服道士服然执亲之丧亦遵程子朱子所脩礼用古葬法亦不徇流俗爲祠以奉祀又爲永思堂于锡山以瞻望其祖父之始来居者母夫人且老文光筑室先庐之近岁时归养亲燠寒饮食之宜得亲之驩心焉二弟尤淳族人里中子弟不暇敎者爲义塾教之殁不能葬者葬之贫无归者资遣之大夫士相见见其仪观轩特襟灵虚旷未尝不叹焉晚自号中子或称初阳眞逸别有清微馆于锡山之隂盖将神游寥廓又爲楼居曰栖神伟观又临黄公涧左作小蓬莱之亭右爲天渊之亭自拟于陶隐居之听松风也又卜霞步峰下爲栖神之地筑室种树高风堂在焉句曲自茅氏兄弟厯陶隐居司爲承祯世有传授今刘君大彬奉其大洞经法爲之宗师文光晚乃从之游每一造之弥旬乃返神契冥感句曲人爱慕之而文光有逺举之志矣前解化数日召二弟属以善守先业事母夫人召弟子单宗属以传法度之事以九月九日防亲友于清微馆登惠山絶顶下晲五湖挥手谢别后五日宴坐元方丈道室翛然蝉蜕顔貌如生春秋五十虽其令闻美誉表于乡里达于四方淡泊絶欲以终其身非所谓卓行者耶国家崇尚教其位号自法师爲眞人始自禁廷录防识以宝玺而赐之其重自中书书制而命之所谓宣也其位望重矣至若眞人者多在朝廷任祝厘之事不然亦当以厘事入奏则命之文光高居云海之上林泉之间跬步不逾于戸庭而君命狎至遂跻清显非名实素孚者畴克尔耶昔静先生之终也桞识之文不加多颜清臣之文不加少后世并称焉故酌其宜而爲文光之诗诗曰
　　锡山之原其土阜温麓有嘉泉渟弗奔敷润千里升爲雨云濯濯秋明煦煦晨暾卉木清妍庶生并繁含景抽英出爲眞人抱道以居孝友俱存眞馆防严金碧珠璠云霞蔽亏日月吐吞消摇庭戸高风远闻天书玉章来于九门霞衣金纯佩切瑶琨受命于家三接弥尊渊润岩辉袭体曣防稼樯有秋桃李何言句曲之虚有秘洞文摄衣来登受道神君飞步太霞下却尘纷审于九渊归息天根郁郁丘园遗剑在焉寥廓岁年永怀孤骞墓志铭
　　门掌教孙眞人墓志铭
　　眞人道行者于天下其最可传信者延祐二年夏礼部尚书元明善代丞相祷雨长春宫眞人曰明日雨征至须丞相上章自言忧民报国之意小得雨尚书即爲章往白丞相丞相病在卧内使人取章入署名付还眞人一见告尚书曰章触妇人手且得罪宁敢望雨乎使人问丞相门下果然二人恐惧拜伏请罪久之退斋宫俟命夜半眞人曰上帝念民无辜赐之雨三日果雨三日尚书儒者盛贵人不觉屈膝拜之后建法主殿于宫西朝廷命国工塑像而元公爲之碑五年夏中书参知政事王公桂祷雨亦如之兴圣宫遣重臣醮雨长春七日正醮雨大至所遣重臣真人曰勿忧也比祭酒雨止月星粲然皆以闻后上见眞人目迎送之曰眞仙人也命图其像属翰林学士承防赵公孟頫爲赞以玺识之陜西行御史台都事吴君昉佥陜西廉访司事张君翥在鳯鸣见眞人爲李氏修醮五色云覆其坛二曰乃已皆记以文渭溢岸坏漂庐舍民走告眞人眞人爲至水次登坏岸众危之然水立止此皆有文书可考歌咏以百数若此者不可尽书也盖眞人端静贞一自然感化如此非有神怪谲幻者也故君子信而传之眞人讳德彧字用章眉山书楼孙武诸孙年六岁造终南祖庭穆眞人坐下十一岁爲道士事天乐李眞人与同辈执事未尝忘读书紫阳杨公奂然见而异之犹子诚明张眞人淳和王眞人洞明祁眞人【阙】　张眞人掌敎时皆亲礼用之世祖皇帝时命眞人从亲王匡西服成宗皇帝命眞人分教秦蜀间武宗皇帝赐眞人号仁宗皇帝累加恩命召至京师掌道敎号曰特授神仙演道大宗师门掌教辅道体仁文粹开眞人管领诸路道敎所知集贤院道敎事推恩封其师若祖于洞真爲眞君高圆明李天乐爲眞人穆王二师爲真人终南山重阳宫者全真之祖庭也至眞人居之始大修饰天子爲出尚服赐之镇其宫甘河祖师遇仙处也眞人奉诏建桥以寓度济来者之意其役甚大又诏元公明善制碑文七年得请于上归终南优礼送之至治元年秋梦赋游仙词飘飘有遗世之意八月五日化去夀七十九有希声集行于世九月十二日之仙游园明年其弟子任道明张若讷颜若恨赵道直景若冲等来请铭铭曰
　　眉山之阳诗书故家笃生异人爲国光华于粲有文独以道着号曰眞人天子所予真人燕居云间日舒物不疵疠容容于于真人出游灵风前除尘埃廓清百神爲驱天子有祈眞人致之曰雨曰旸天亦不违盛德之尊岂惟门纷纷鄙凉亦皆寛敦终南峨峨仙游有石我铭识之过者必式
　　黄中黄墓志铭
　　黄君元吉字希文豫章丰城名族父某母吴年十二入玉隆万夀宫事清逸堂朱尊师朱殁其师王月航尊师而教之王尊师严洁清俭有古人之意善医药施谢之积粗赡即闭门絶来求医者希文请授其术以爲业王尊师不可曰吾非有靳于子也顾医道甚精微识虑稍不至则人由我而死非易事也将以此爲利益不宜若幸得舍此不爲冀寡过耳诚虑返累子不如归求清净以自致也王尊师殁久之四山中有刘玉真者本质行老儒隐居深辟有神明之遇曰晋旌阳许公千年龙沙之记今及其时而刘则八百仙人之首云独重希文以爲可托及去世以其传嘱焉盖其説以本心净明爲要而制行必以忠孝爲贯而已希文事刘先生如父事其夫人如母苟逺去饮食必祝之而后尝奉其言如临天地鬼神乃即其山作玉眞隐眞洞真三坛以授弟子至治三年又以其説游京师公卿大夫士多礼问之莫不叹异明年泰定改元嗣汉三十九代张天师朝京师廷臣荐希文者曰中黄公刚介坚鸷长于干裁向尝都监其宫治众严甚人或不乐而土田之入庐舍之完公而成功昔爲忤者更交誉之亲之其后从玉眞翁得旌阳忠孝之教益折节就冲淡爲达人钜公前席冝表异之乃爲书请希文爲案法师玉隆万夀宫焚脩提防未行教大宗师留之崇真宫期年将以其名上闻奏且上有玺书之赐而希文翛然高居惟以发明师説爲已事古所谓清虚日来滓秽净尽者盖庶几焉十二月十一日爲书寄别其弟子陈某等而命其从者曰今夜子时当报我及期从者以告希文曰吾返玉真之墟矣明日用人净吾骨于城东门外薪尽火絶有风南来者吾报汝也已而果然从者负其遗劒归藏西山希文在世五十五年爲道士四十年度弟子若干人授净明忠孝之教者人众不可备列赵中山尝与希文俱来爲之言曰子爲铭其藏予重赵君之请故爲铭曰
　　西山之墟古仙宅奇踪一隐两五百阳品发辉表灵赫我兴受书继德长生不死爲世则忽焉法之不可测锵金爲音玉爲画表归其土塡无极
　　张宗师墓志铭
　　至治元年十二月壬子开府仪同三司上卿辅成赞化保运敎大宗师知集贤院事领诸路道敎事张公卒于京师年七十有四明年三月辛未归其丧于广信之贵溪将以泰定三年十二月十四日甲申葬于南山之月峤其弟子吴全节以事状致书虞集曰维教本始于我大宗师今忝承嗣之重诚不敢怠维大宗师有道行愿刻石宫以着无极谨按公讳畱孙字师汉姓张氏其居贵溪自高祖戬始上遡唐宰相文瓘十七世公生有奇质长七尺余清峻端重广颡美须髯音吐如洪钟周游四方见者异之相师曰此神仙宰相也从伯氏闻诗学道上清宫江南内附与三十六代天师宗演入朝世祖皇帝见而异之召与语称防畱侍左右给廪饩供帐从行幸上祠幄殿裕宗皇帝以皇太子侍风雨暴至众骇惧诏公祷之立止上幸日月山昭睿顺圣皇后病甚诏公祷之即有奇征病良愈自宫禁邸第大臣之家皆事之如神明上命公称天师公言天师嗣汉张陵有世糸非臣所当爲乃号公上卿命尚方铸宝劒刻文曰大元皇帝赐张上卿两都皆作崇眞宫赐园田命公居之号敎宗师佩银印用公奏以天师宗演爲真人掌敎江南分集贤翰林爲两院以道教集贤郡置道官用五品印宫观各置主掌爲其道者复之无所与上用言者焚道家经裕皇以公言入告上爲集廷臣议存其不当焚者而醮祈禁祝亦不废岳渎既皆在天子封内即使近臣从公徧祠名山大川访问遗逸勑百官饯之国南门比还所荐论上皆以名召用有司议开河京城以便漕者未决上召问公乃可其奏大臣闻公论伤财害民之故乃至躬负畚锸以爲民先河成至于今便之公非洗沐不得逺去帷帐每出辄勑衞士载腰舆归公是时天下大定上思与民休息公日论黄老治身清净在宥天下之説深契防意上将命相召公以周易筮用旺扎勒得同人之豫公曰同人柔得位而应乎干君臣之合也豫利建侯命相之事也愿陛下勿疑旺扎勒既相遂受遗辅立身系天下之托者十有余年诚由世祖之圣宗社之福然与闻赞决之密事亦重矣是以世祖末命以公旧德属隆福宫而隆福太后乂以上意谕公善事嗣君也成宗皇帝身履太平之盛致意天人之祭以持保其盈成谓道家醮设事上帝甚谨既尊信公则命爲之如其方终成宗之世几岁脩之内在仁智殿延春阁外则崇眞长春两宫上常亲祠其上章皆亲署御名每尽七日乃罢致白鹤翔集之应史臣颂之然而星孛水旱地震之祷公犹以脩德省政之事恳恳爲上言之则非徒祷矣于是诏天下复用其经箓章醮加号教大宗师同知集贤院道教事又加特赐上卿武宗皇帝即位公每入见上望见即亟召赐坐陞大眞人知集贤院事位大学士上寻加特进时太皇太后在兴圣宫仁宗皇帝在东宫并待以优礼武宗仁宗之生也公皆受命世祖爲制名兴圣宫记其事是以赞书及之进讲老子东宫推明谦让之道及仁宗在御犹恒诵其言上尝坐嘉禧殿顾谓大臣近侍曰累朝旧德今爲谁乎未及对上曰无逾张上卿矣进开府仪同三司加号辅成赞化保运教大宗师刻玉爲印曰敎大宗师印上手授公曰以此传教之宗公年七十上使国工画公像诏翰林学士承防赵公孟頫书赞进入上亲临视识以皇帝之宝以赐公生日是日赐宴崇眞宫内外有司各以其职供具宰相百官咸与焉兴圣宫中宫皆有加赐明日公入谢因奏曰臣以山林防远遭遇列圣恩宠显荣于臣极矣深惧满盈乞骸骨归不允今皇帝礼遇一如先朝重赐玺书护之公年弥高感上知遇未敢求去竟卒京师卒之日召弟子入室戒嘱百十言端坐而逝三日始敛颜色如生手足温软轻若委衣事闻上震悼遣使赙赠以礼兴圣宫中宫使者继至倾朝虚市来防哭莫不悲恸及出国门送者塡拥接于郊畛亭午霏雾翳日冷风肃然林木野草人爲须髯车盖衣帽成氷花缟素如一自京师至其乡水陆数千里所过郡县迎送设奠不约而集比葬四方吊问之使交至自王公以下治丧致客未有若此盛者于戏世祖皇帝既一海内尽得其豪杰而用之至元中羣防尽屈用集大成谋略商计武勇工艺之臣与公并立于朝者其遗言成绩之存或远矣而公岿然乃独至今于是神孙圣子继继承承者五世矣四十七年之间大臣拜罢亲近用事者更迭出入其善者固已至其子若孙若曾孙彼纷纷起灭于忽焉之顷者又何可深计天师神明之家也公爲奏其子孙之传亦既四易况其他哉而公以一身对之无一日之渝改其于斯世何如也盖尝见公以高年甚尊贵每入朝大官贵人或迎拜如事其大父而公之接士虽极困约者不爲敖惰【阙】











　　霆
　　往来承乘陟降硕庭列圣在天鉴于孙子公在左右申锡纯祉大江南东阜隆液融升神返全有识其封皇锡篆玉宗传之守尚俾来嗣与国长久
　　非非子幽室志
　　汉代所谓道家之言盖以黄老爲宗清静无爲爲本其流弊以长生不死爲要谓之金丹金表不坏丹言纯阳也其后变爲禁祝祷祈章醮符箓之类抑末之甚矣昔者汴宋之将亡而道士家之説诡幻益甚乃有豪杰之士佯狂玩世志之所存则求返其眞而已谓之全眞士有识变乱之机者往往从之门戸颇寛杂出乎其间者亦不可胜纪而涧饮谷食耐辛苦寒暑坚忍人之所不能堪力行人之所不能守以自致于道颇有所于世者不无也爲其学者常推一人爲之主自朝廷命之势位甚尊重而遡其立教之初意同不同未可知也予在北方数闻有爲其道者而不可得见如书楼大方两孙公之掌教略尝与之游其山居者有汝州赵先生尝奉诏至京师而得见之服羊皮大布之衣曾不掩胫而肌肤洁白玉温而雪明食饮甚寡而其气充然如春与人语辞简而意逺贵冨盛气多智术者见之莫不泊然自失予是以知爲其道者常或有人也归田江上闻有蓬头金先生者甚高洁接其徒极严峻间尝相闻往来武夷圣井诸山而不获相见则予贸贸尘土岁云暮矣能无慨然于中乎昔人云千里空谷闻足音而喜亦人之情也崇仁仙游山在邑东郭门外晋王郭二仙人求其师浮丘伯之所厯也有余岫云师者居之终日与人相接而不失其介其中毅然不可犯而未尝与人有竞意日使童子挈一箪入市人家见爲岫云僮也辄与饭一小器日向中箪稍满即还师弟子主仆烹水瀹而食之而江东西高雅之流或道过或径诣无不即岫云之室者分箪食共食无愧容无德色山下薄有田数亩隣人多助之耕获给不给亦不经意故常往来予舍久而不厌问其生则道华盖山南谷人也年十五辞亲入道于宜黄县南华山昭福观既而叹曰托兄弟以养亲从师以入道果爲何事耶辞其师以去徧厯江汉淮海渡河循山东游乎齐鲁至于燕赵之间两游华隂入终南登太白而后还乎武当衡岳罗浮出武夷过天台计其所见必有异于人者矣在温州寓同学者之舍州郡命方士祷旱不应或曰此君不凡当可得雨羣起之岫云曰欲雨乎是日雨沾足亦不见其有所爲也郡中先有敎人学道者出妻子破家产乃可岫云曰非道也复尔家室治尔田畴行人道之常而不累于心可也及归临川祥符观道士黄执中闻其风而悦焉率玉清观之人处之仙游山破屋数椽耳居亡何信向四至仙殿门庑陶甓竹石不约而辑有山木阁者慿虚丈尺耳士大夫仙人过客就是以信宿而去或至兼旬月亦不知其缾粟之无储也岫云未尝读书而所言平易雅正故翰林学士吴公之夫人余氏岫云之从姑也仙游修葺略成吴公爲之记公尝问尔之爲学何如以颜子喟然章对始则恍惚难象而卒见卓然自立时至而自化尔公曰占毕终日未有如是举者盖深许之矣有爲作钟楼者岫云来告曰楼成丐一言予游宜春之仰山以十一月至家而岫云前一月化去矣至元五年已卯岁之十月二十七日也得年六十未殁时徧与所识书别略无怛意其弟子彭致中瘗诸山下予至其墓前致中以志幽爲请始悟钟记盖自爲也乃使求石罗山之阳而刻斯文焉岫云讳希圣一字非非子有偈颂普説等致中山下人年少淳谨今系借玉清亦尝游方江南道教之师署爲仙游山昭清观住持提举云铭曰
　　六十而化藏斯丘孰云非仙乃其游微风落月山木秋箪食屡空吁不畱















　　道园学古录卷五十
