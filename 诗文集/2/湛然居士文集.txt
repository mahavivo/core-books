湛然居士文集 元 耶律楚材



　　●目录
　　前言 
　　序一 
　　序二 
　　序三 
　　后序一 
　　后序二 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 
　　卷九 
　　卷十 
　　卷十一 
　　卷十二 
　　卷十三 
　　卷十四 
　　附录


　　●序一 【序一　原作「领中书省湛然居士文集序」，渐西本作「序三」，现因该序原居首，故改为「序一」。】 
　　士君子困而后学，老乃思归。□□□流， 【思归　其下原空三字，渐西本小字夹注云：「案思归下疑作『宗净之流』。」】 犹贤乎已。屏山年二十有九，阅复 【复　此字原为空一字，案本书卷十四屏山居士鸣道集序作「阅复性书」；渐西本亦作「阅复性书」，据补。】 性书， 【阅复性书　其下渐西本小字夹注云：「案金末李之纯有屏山鸣道集，与元裕之齐名。」】 知李习之亦二十有九，参药山而退著书，大发感叹，日抵万松， 【万松　其下渐西本小字夹注云：「案谓万松老人。」】 深攻亟击。退而著书三十余万言，内藳心学，谆谆太半，晞颜早立，亚圣生知，追绎先贤，诚难倒指。湛然居士年二十有七，受显诀于万松。其法忘死生，外身世，毁誉不能动，哀乐不能入。湛然大会其心，精究入神，尽弃宿学，冒寒暑、无昼夜者三年，尽得其道。万松面授衣颂，目之为湛然居士从源。自古宗师，印证公侯，明白四知，无若此者。湛然从是自称嗣法弟子从源。自古公侯，承禀宗师，明白四知，亦无若此者。
　　万松一日过其门，见执菜根蘸油盐，饭脱粟。万松曰：「子不太俭乎？」曰：「围闭京城，绝粒六十日。」守职如恒， 【守职如恒　其下渐西本小字夹注云：「□云，前贤守职分，坚苦不懈若此，岂止不素饱之谓哉！」】 人无知者。以至扈从西征六万余里，历艰险，困行役，而志不少沮；跨昆仑，瞰瀚海，而志不加大。客问其故。而曰：「汪洋法海涵养之力也。」若乃詈圣安而成赞，戏清溪而发机，行九流而止纵横，立三教而废邪伪。外则含弘光大，御侮敌国之雄豪；内则退让谦恭，和好万方之性行。世谓佛法可以治心不可以治国，证之于湛然正心修身家肥国治之明效。吾门显诀，何愧于大学之篇哉！湛然尝以此诀忠告心友，时无识者，慨然曰：「惟屏山、闲闲 【屏山闲闲　其下渐西本小字夹注云：「案赵秉文自署闲闲老人，金礼部尚书，着有滏水集内外稿。」】 可照吾心耳！」噫嘻！虽欲普慈兼济天下后世，末由也已！
　　尝和友人诗曰：「赠君一句直截处，只要教君能养素。但能死生荣辱哀乐不能羁，存亡进退尽是无生路。」至于「西天三步远，东海一杯深」，老作衲僧，未易及此。使裴公美、张无尽见之，当敛袵焉。盖片言只字出于万化之源，肤浅未臻其奥者，方且索之于声偶锻炼之排，正如检指蒙学对句之牧竖，望涯于少陵诗史者矣。加以志天文以革公历，翫焦桐而赞南风，在燮理为难能，皆湛然之余事。
　　或谓万松阔论，无乃夸诞乎？曰：王从之、雷晞颜、王禧伯尚不肯屏山、闲闲，形于论辩，万锻炎炉，不停蚊蚋，宜乎子之难信也，吾待来者！千载一人，岂独为子设耶！
　　甲午年仲冬晦日，万松野老行秀中夜秉烛序。

　　●序二 【序二　此二字原缺，据渐西本补。】 
　　夫文章天下之公，其 【其　原作「共」，据渐西本改。】 言赋者自以与贾、马争丽则，言诗者自以与李、杜争光焰，逞词藻者不让苏、黄，恃歌词者辄轻吴、蔡，以至气冲云霄，而莫肯相下。及其较量长短，探赜妍丑，得其全者鲜矣，厌人望者鲜矣。中书湛然性禀英明，有天然之才，或吟哦数句，或挥扫百张，皆信手拈来，非积习而成之。盖出于胸中之颖悟，流于笔端之敏捷。味此言言语语，其温雅平淡，文以润金石，其飘逸雄掞，又以薄云天，如宝鉴无尘，寒水绝翳，其照物也莹然。向之所言贾、马丽则之赋，李、杜光焰之诗，词藻苏、黄，歌词吴、蔡，兼而有之，可谓得其全矣，厌人望矣。
　　外省官府得居士文集古律诗、杂文五百余首，分为九卷。恐珠沉于海，玉隐于山，而辉彩未着，特命良工版行于世，使四方士大夫如披云覩日，快愿见之心。呜呼！言者心声也。中书之言，如咏物之外，多以国事归美为章句，虽稷契之忠，皋陶之嘉，未易过此。
　　癸巳岁十二月望日，平水冰岩老人王邻序。

　　●序三 【序三　此二字原缺，渐西本作「领中书省湛然居士文集序一」。案此序原本排在第三，故改为「序三」。】 
　　乾坤之运， 【运　渐西本作「气」。】 否之则塞，泰之则通；日月之光，蒙之则晦，廓之则明；圣人之道，郁之则滞，推之则行。化而裁之谓之教，神而明之存乎人。天之未丧斯文，阴有所主宰，亦有所托付，数不终隐，待其人而益弘。况乎启端发源于新造之初，枝倾拄邪于积乱之后，以任当世之重，以行众人之难，必有命世大贤，超人异行，举历代非常之事，卒前哲未成之志，与时标准，卓然为吾道之倡。夫道之不明久矣，去古而今，□情其性。 【□情其性　「情」上原空一字，渐西本于此句下小字夹注云：「案『今』下疑有『罔』字。」】 典谟远而淳风衰，雅颂息而淫词作。以大学、中庸为虚位，以致知格物为迂论。圣门闭而不开，正路梗而莫辟。加之兵革以来，百余年间，宇宙之内昏昏默默，如夜之未昼，梦之未寤，醉之未醒，病之未药，伏阴未覩于太阳，寒谷未熙于春律，黎苗之渴望未苏，黔首之倒悬未解。夫欲跻涂炭而域仁寿，涤瑕秽而镜澄清，疗国脉之膏肓， 【肓　原作「盲」，据渐西本改。】 补 【补　原作「细」，据渐西本改。】 天维之罅漏，草创万有，权舆百度，兴礼乐于板荡之际，拯诗书于煨烬之余，黼黻皇猷，经纬政体，变干戈而俎豆，易荒服而衣 【衣　原作「不」，据渐西本改。】 冠，斲雕反 【反　原作「及」，据渐西本改。】 朴，铸顽成仁，扇美化以风六合，沛膏泽以雨羣生，教续将绝之时，功画无形之世，非天下之至神，其孰能与于此哉！
　　惟我中书湛然居士天姿英挺，上智诚明，蓍龟其识，钧鼎其器，耸四方之具瞻，遇千载之嘉会，作朝廷之翰，维社稷之桢，牢笼区夏，宰制山川，提封不牧之邦，郡县不毛之地。正玑衡而泰阶平，明历数而灵符定。开元建极，尽弥纶之术；骤帝驰王，入酬酢之计。以唐虞吾君为远图，以成康吾民为己任。涵养乎 【乎　原作「于」，据渐西本改。】 事业，形容于文章，得之心不受一尘，应之手自能三昧。游戏妙场，掀揭理窟，运天地之槖钥，夺造化之机缄。论性则穷其深源，谈道则索其隐旨。以圣经为根本，故其文体用而精微；以史氏为枝叶，故其文气焰而宏丽。盘诰训誓其格言，咏歌比兴其奥义。虽出师征伐之间，犹锐意经济之学。观其投戈讲艺，横槊赋诗，词锋挫 【挫　渐西本作「摧」。】 万物，笔下无点俗，挥洒如龙蛇之肆，波澜若 【若　原作「如」，据渐西本改。】 江海之放，其力雄豪足以排山岳，其辉绚烂足以灿星斗。斡旋之势，雷动歘举；温纯之音，金声玉振。片言只字，冥合玄机，奇变异态，靡有定迹。敻乎出于见闻之外，铿鍧 【铿鍧　渐西本作「鍧铿」。】 炳耀，荡人之耳目，所谓造物有私，默传真宰，胸中别是一天耳。盖生知所禀，非学而能。如庖丁 【丁　原作「下」，据渐西本改。】 之解牛，游刃而余地；公输之制木，运斤而成风。是皆造其真境，至于自然而然。公之于文，亦得此不传之妙。若夫湛然之称，不可以形寻，不可以言诘。其处之也厚，其资之也深，静于内为善渊，演于外为道派。即其性而见其文，与元气俱粹然一出于刚正。观夫所称，其人可知矣。然则作之者创于始，亦在乎述之者成其终。
　　适有中省都事宗仲亨，最为门下之旧，收录公之余稿，纤悉无遗。今又增补杂文，诚好事之君子，举其全帙，付之于门下士高冲霄、李邦瑞协力前修，作新此本，以示学者，可谓兼善之用心。省丞相胡公喜君之文，揄扬溢美，勒成为书。中或有悞者，更加厘正，命工刊行于世，益广其传，真得仁人之雅意。省寮王子卿、李君实、许进之、王君玉、薛正之皆欣然向应，共赞成之。二公承宗公之志，毕其能事，同诸君累求为序。仆以兵尘中来，旧学荒废，不敢应命。盖公之心术至赜，不能尽探之于文；公之文章高致，不能具陈之于序。虽其文皆公之寓言，筌蹄而忘象，是亦勋业之余蕴。公如不言，则人将何述焉。
　　尝谓云汉为章天之文，言词可法人之文。故观乎天文，以察时变，观乎人文，以化成天下，文之为用大矣哉！今公之为言，非徒示虚文而已，实救 【救　渐西本作「斯」。】 世行道之具。所以柱石名教，纲纪 【纪　渐西本作「维」。】 彝伦，鼓舞士风，甄陶人物，岂惟立当 【当　渐西本作「崇」。】 代之典章，端可为将来之轨范。
　　于戏！大禹不治水，吾民忧其鱼；孔子不作经，王道几乎熄。夫以文德开通济物，密藏诸用，扶持圣道之久獘，幽而复显，见天意之所属，为时求定，而能树治本，遏乱源，活生灵，福奕世，其功德无惭于先圣，斯文之不坠，皆公之力焉！是言也，非独予之所言，乃天下之公言也！
　　岁次癸巳十有二月初吉，襄山孟攀鳞序。

　　●湛然居士文集后序一 【湛然居士文集后序　此序题四部丛刊本原作「湛然居士文集序」，置于全书之末，今据渐西本增「后」、「一」二字，置于正文之前。】 
　　夫文章以气为主，浩然之气养于胸中，发为文章，不期文而文有余矣。古之君子，其文见于简策，宏深浑厚，言近而旨远，辞约而义深，非后世以雕篆为工者所能比，盖其浩然之气贯于中也。诸葛孔明暨近代范文正公，怀王佐之才，有开物成务之略，自任天下之重，初不欲以文章名世，然出师一表，可与伊训、说命相表里；而万言一书，议者亦比于管仲、乐毅。二子者岂尝学为如此之文也哉！其忠义之气形之于文，亦不自知其所以然也！呜呼！世之作文者非不众也，言语非不工也，及其建功定业，任大持重，不若昔之人者，其胸中所养者小也。今吾湛然居士其庶几乎！公当圣朝开创之际，膺盐梅鼎鼐之任，仰赞天子，茂弘德威，臣上古所不臣之国，籍禹贡所不籍之地，公之功业着见于天下炳如日星，虽月氏殊俗，蛮荆远方，莫不仰戴其威名。观其从事征讨，军务倥偬，宜其不暇留意于文字间，然雄篇杰句，散落人间复如彼其多。或吟咏其情性，或寄意于玄机，千汇万状，会归于正，皆肆笔而成，若不用意为者。人虽服其精敏，意者何为而能然耶？殊不知公善养其浩然之气，充于其中，形于言动，发于功业，见于文章，有不得不然者矣。孔子曰：「有德者必有言。」其是之谓乎！
　　迩者中书省都事宗公仲亨更新此集，摹工镂版，过云中，同监纳樊子通见属为序。微以为文章者，公之余事也，公之德业天下共知之，固不待文而显也；其文天下共传之，又奚待以序而彰哉！虽然，不为之辞者，微东城一鄙人也，幸齿于门下士之末，若复获挂名于文集中，固所愿也，于是乎书。
　　癸巳年十月晦日，九山居士李微子微序。

　　●湛然居士文集后序二 【湛然居士文集后序二　此后序原四部丛刊本无，渐西本作「湛然居士文集后序」，置于诸序之后。今补入此序，序题并增「二」字。】 
　　移剌文正公为成吉思佐命，扞圉边庭，国威遐震，草创法度，功在庙社。谏革初制之苛猛，苏息民物之疮痍，丰功伟烈，衣被天下，非刘秉忠诸人所能望。振兴儒教，进用士人，以救偏任武夫及色目种人之弊，亦开姚许之先声。意者其学术必有服习六艺，秕穅众流，立天地之心，以佐龛拯之业者。乃览其遗集，于六艺之学粗涉藩杝而已。其深造乃在临济、云门宗门棓喝之机用。其师友擩染，又不过李屏山、万松老人之流。夫古今事业，无无用之体，亦无无体之用。公之体用果安在哉？
　　沈思久之，憬然曰：吾乃今得之矣！孟子通五经，尤长于诗书，其言直指心地，划清义利界限，操则存，舍则亡，义如快斧利刀，遇事一分两断，与孔门四科六艺家法委曲繁重者，盖稍稍殊别，直趋易简工夫。陆文安公在鹅湖及荆门州讲学，亦以利之一字锢蚀人心，最为隐微深切之病。所喻在义则为君子，君子在位，天下莫不蒙其福；所喻在利则为小人，小人在位，生民莫不被其祻。治乱之数，视乎君子、小人之消长，不待蓍蔡而知也。今之士大夫居高位者，率终身在利欲胶漆盆中，生心害政，败坏风气，乱萌愈伏愈深，此生民之所以生机日蹙，而万事之所以骫骳不治也。湛然居士借宗门机锋，勇猛之指，杀涽在手，于此勘入，不着一物，直下承担，其气雄直，足以动难说之骄主，其词简当，足以折不可回之邪谋。视儒效迂缓，功德百之。故发为谏疏条教，语言文字，如春雨日时，百谷萌芽而怒生也，如迅雷乘令，威严潜■〈糹戒〉而蛰虫始苏也。故能佐成吉思帝开百六十年车书渐一之基业，岂偶然哉！岂偶然哉！
　　谚曰：正人行邪法，邪法皆正。况宗门嬗衍，璨可苦行，虽异儒流，要非邪法，固亦无恶于圣人哉！国家用人，勿偏任才华，首当辨志，苟察其人一念在利欲胶漆盆中，国之蠹也，虽才何赖焉！陈同甫发策课诸生云：张良习黄老，贾生明申商，诸葛亮以申韩书发人意智，魏元成习纵横家，彼四人岂非古今所谓名臣，何以习异端云云。其故剧可思矣，岂仅读湛然集发人慨叹而已哉！观居士之所为，迹释而心儒，名释而实儒，言释而行儒，术释而治儒，彼其所挟持者，盖有道矣。窃意国家最急者人才耳，今有人于此，墨名而儒行，足以任帷幄，靖内忧，御外侮，以视夫发蒙振落，曲学阿世，谬托儒术以为名高者，其致治乱之数，果孰愈哉！所关系于世运人心，良非一端，盍深思而观其要矣！
　　钱氏补元史艺文志，著录湛然集三十五卷。又中书都事宗仲亨所辑文集止十四卷。此宗氏辑本，其三十五卷之集则予未之见也。不知海内尚有传钞本否？
　　光绪乙亥改元正月人日，芳郭无名人识。

　　●湛然居士文集卷一 
　　和黄华老人题献陵吴氏成趣园诗 
　　和平阳王仲祥韵 
　　和李世荣韵 
　　和李世荣见寄 
　　和李世荣韵 
　　再用其韵 
　　又索六经 
　　和移剌继先韵三首 
　　和薛伯通韵 
　　鹿尾 
　　过金山用人韵 
　　过云中赠别李尚书 
　　和裴子法韵 
　　和许昌张彦升见寄 
　　和南质张学士敏之见赠七首 
　　和张敏之鸣凤曲韵 
　　和孟驾之韵 
　　和陈秀玉绵梨诗韵 
　　和冀先生韵 

　　○和黄华老人题献陵吴氏成趣园诗 
　　【[据王国维耶律文正公年谱（以下简称年谱），作于公元一二三一年。]】 
　　雪溪词翰辉星斗，纸蠹尘蒙诗一首。湛然挥墨试续貂，嗫嚅使人难出口。丁年彭泽解官去，遨游三径真三友。悠然把菊见南山，畅饮东篱醉重九。献陵吴氏治荒园，成趣为名良可取。养高不肯事王侯，闲卧林泉了 【了　渐西本作「老」。】 衰朽。今年扈从过秦川，可怜尚有萧条柳。归计甘输吴子先，丽词已后黄华手。知音谁听断弦琴，临风痛想纱巾酒。嗟乎世路声利人，不知曾忆渊明否？

　　○和平阳王仲祥韵 
　　【[据年谱，作于公元一二三一年。]】 
　　一圣扬天兵，万国皆来臣。治道尚玄默，政简民风纯。明明我嗣君，宽诏出丝纶。洪恩浃四海，圣训宜书绅。逆取乃顺守，皇威辅深仁。贪饕致天罚，长吏求良循。河表背盟约，羽檄飞边尘。圣驾亲徂征，将安亿兆人。湛然陪扈从，书剑犹随身。翠华次平水，草木咸生春。冰岩上新句，文质能彬彬。冰雪相照映，珠玉如横陈。诗笔居独步，唐都一逸民。圣政罔二三，裁物惟平均。综名必核实，求儒务求真。经术勿疎废，笔砚当 【当　渐西本作「尚」。】 可亲。竚待寰宇清，圜丘祀天神。选举再开辟，仲祥当超伦。一旦腾达时，献策宜诜诜。

　　○和李世荣韵 
　　【[据年谱，作于公元一二三一年。]】 
　　圣主题华旦，熊罴百万强。兵行从纪律，敌溃自奔忙。百谷朝沧海，羣阴畏太阳。黎民欢仰德，万国喜观光。尧舜规模远，萧曹筹策长。巍然周礼乐，盛矣汉文章。神武威兼德，徽猷柔济刚。自甘头戴白，误受诏批黄。我道将兴启，吾侪有激昂。厚颜悬相印，否德忝朝纲。佐主难及圣，为臣每愿良。翠华来北阙，黄钺讨南疆。明德传双叶，宽仁洽万方。九服无不轨，四海愿来王。兵革虽开创，诗书何可忘。洪恩浮晓露，严令肃秋霜。符应千龄运，功垂万世昌。绵绵延国祚，烨烨受天祥。多士咸登用，羣生无败戕。此行将告老，松菊未全荒。 【全荒　其下渐西本小字夹注云：「□云：辞不修饰，其胸次要自洞达。」】 

　　○和李世荣见寄 
　　【[据年谱，作于公元一二三三年——一二三六年间。]】 
　　云横北海西，驲骑来天际。梅轩真可人，新诗远相惠。其声若良金，其臭如芳蕙。文艳理无华，词雄言不侈。笔力似黄山，惊浪云奔势。犀象牙角新，虿蜂铓尾细。遥想醉衔杯，梅坞清阴翳。闲散玉麒麟，可得羁而系。吾子卧东山，谁治今之世。好陈十渐书，毋用六奇计。万里入龙庭，何须叹迢递。时方涉大川，舟楫须君济。

　　○和李世荣韵 
　　【[案：据下一首再用其韵有「梅轩相别又三春」，楚材于一二三一年随帝南下至河东、山西，遇李世荣当于是年，此诗作于三年后，应为公元一二三四年。]】 
　　多谢梅轩不惜春，声诗来寄格清新。词源莫测波千顷，笔力能扛鼎万钧。忧国心情常悄悄，闲居容止自申申。谁知板荡中原后，潇洒河东有若人。

　　○再用其韵 
　　【[案：此诗与上一首作于同时。]】 
　　梅轩相别又三春，别后文章与日新。不忿散材沾造化，好将幽隐入陶钧。我游北海年垂老，君卧南阳志未申。遥想冰魂政无恙，一枝回施陇头人。

　　○又索六经 
　　【[案：此诗与上一首亦作于同时。]】 
　　我爱平阳李世荣，一番书史再镌铭。欲令吾子穷三传，故向君家乞六经。简策灿然新制度，文章宛尔旧仪刑。莫教幼稚空相忆，日日 【日日　渐西本作「日月」。】 求书到鲤庭。

　　○和移剌继先韵三首 【诗题　其下渐西本小字夹注云：「案元史国语解改耶律文正之姓为移剌。」】 
　　【[据年谱，作于公元一二三三——一二三六年间。]】 
　　泽民我愧无术略，且着诗鸿慰离索。诗书满载升金山， 【金山　其下渐西本小字夹注云：「案东金山今兴安岭，在墨尔根布特哈呼伦贝尔一带。西金山今阿尔泰山，在斋桑泊之西。公从太祖成吉思汗西征，专指西金山。」】 弦歌不辍踰松漠。世上元无真是非，安知今是而非昨。连城美玉湼不缁，百炼真金光愈烁。已悟真如匪去来，自然胸次绝忧乐。断梦还同世事空，浮云恰似人情薄。尚记吾山旧隐居，松风萧瑟松花落。枕流漱石轻轩车，吟烟啸月甘藜藿。春山寂寂春溪深，萧条庭户堪罗雀。而今不得安疏懒，自笑绦笼困雕鹗。勉力龙庭上万言，男儿志不忘沟壑。
　　其二
　　当年不肯读三略，独抱遗经伴闲索。流行坎止不尤人，自甘万里涉穷漠。富贵荣华能几时，生死都来如梦昨。千年兴废沤浮沈，百岁光阴电飞烁。常笑梁鸿歌五噫，窃学荣启弹三乐。未能仁义戢干戈，勉将敦厚惩浇薄。近有人从故隐来，黄花无恙开篱落。问渠林肉与丘糟，奚如饭麦而羹藿。人闻 【闻　渐西本作「闲」。】 麋鹿满姑苏，阿瞒不复游铜雀。涂中曳尾希庄龟，江夏沉舟悲祢鹗。 【祢鹗　原作「鹗祢」，据渐西本改。】 吾山佳处归休乎，鹿逸平林 【鹿逸平林　渐西本作「鹿游乎林」。】 鱼纵壑。
　　其三
　　祖道门庭元简略，儿孙草里添芒索。拟心鹞子过新罗，起念白云横大漠。逈殊四句有无中，元非三际来今昨。大海纤尘一点飞，洪炉片雪寒光烁。宁论业障本来空，半偈徒夸寂灭乐。细切清风非异事，更将明月■〈卑刂〉来薄。玲珑四面亦无门，充塞十方绝壁落。罗列珍羞渠不食，痴人犹是贪藜藿。祗图龙颔摘明珠，谁知虎口存活雀。坐晚 【坐晚　原作「坐脱」，据渐西本改。】 犹迷一色边，崎岖鸟道 【一作去路。】 横秋鹗。可笑人间荆棘林，死者填沟空塞壑。

　　○和薛伯通韵 
　　【[据年谱，作于公元一二三三——一二三六年间。]】 
　　滴滴秋光溢远山，穹庐寥落酒瓶干。 【一作一天空阔雁声干。】 诗章平淡思居易，禅里纵横忆道安。 【道安　其下渐西本小字夹注云：「案弥天释道安，道安，鸠摩罗什之弟子。」】 不忿西风霜叶脱，难禁 【难禁　渐西本作「难经」。】 秋雨菊花残。闾山旧隐天涯远，梦里思归梦亦难。 【梦亦难　其下渐西本小字夹注云：「案医无闾山似公有别业。」】 

　　○鹿尾 【诗题　其下渐西本小字夹注云：「案朱竹垞直南书房赐鹿尾述恩诗云：『东丹王子画，移剌楚材诗』，正用此。」】 
　　【[据年谱，作于公元一二三三——一二三六年间。]】 
　　銮舆秋狝猎南冈，鹿尾分甘赐尚方。浓色殷殷红玉髓，微香馥馥紫琼浆。韭花酷辣同葱薤，芥屑差辛类桂姜。何似毡根蘸浓液，邀将诗客大家尝。 【一作流匙滑饭大家尝。】 

　　○过金山用人韵 
　　【[据年谱，作于公元一二一九年，用丘处机诗南望阴山三峯韵赠书生李伯祥。]】 
　　雪压山峯八月寒，羊肠樵路曲盘盘。千岩竞秀清人思，万壑争流壮我观。山腹云开岚色润，松巅风起雨声干。光风满贮诗囊去，一度思山一度看。

　　○过云中赠别李尚书 
　　【[案：据诗题「过云中」，诗中又云「明朝分手天涯去」，则诗应作于公元一二一八年春赴西域途中经次云中时。]】 
　　谁识云中李谪仙，诗如文锦酒如川。十亩良园君有趣，一廛薄土我无缘。旧恨常来春梦里，新吟不到客愁边。明朝分手天涯去，他日相逢又几年。

　　○和裴子法韵 
　　【[据年谱，作于公元一二三三——一二三六年间。]】 
　　顷观子法跋白莲社图，斥渊明攻乎异端。吾子不惑所学，主张名教，真韩、孟之俦亚也。昔巢、由避天下而远遁，尧、舜受天下而不辞，以致泽施于万世，名垂于无穷，是知洁己治天下，各有所安耳。夫清虚玄默，乐天真而自适者也；焦劳忧勤，济苍生为己任者也。二道相反，甚于冰炭，使尧舜、巢由易地则皆然。后之出 【后之出　渐西本作「后世」。】 乱臣贼子窥伺神器，狐媚孤儿寡妇扼其喉以取天下者，闻巢、由之风，亦少知愧矣。然则巢、由之功岂可少哉！弃享天下之大乐，而且希物外之虚名者，岂人情也耶！文中子有言：虚玄起而晋室亡，斯岂庄、老之罪欤？盖用之不得其宜也！以虚玄之道治天下，其犹祁寒御单葛，大夏服重裘，自底毙亡，岂裘葛之罪哉！昔晋武一统之始，不为后世之远谋，何曾已识之？既而祸难继作，骨肉相残，屠戮忠良，进用谗佞，虽元凯复生，亦不能善其后矣。大厦将颓，非一木所能支， 【支　原作「枝」，据渐西本改。】 独渊明何能救其獘哉！适丁天地不交，万物不道，君子道消，小人道长之时，渊明见几而作，挂印绶而归，结社同志，安林泉之乐，较之躁进苟容于小人之侧者，何啻九牛毛耶？以渊明之才德，假使生于尧、舜、汤、武之世，又安知不与皋、夔、伊、周并驱争先哉！宣尼有云：用之则行，舍之则藏。又云：进退存亡，不失其正者，其惟圣人乎！斯亦名教之内昭昭可考者也。何责渊明之深也！余尝谓否则卷而怀之，以简易之道治一心；达则扩而充之，以仁义之道治四海，实古今之通谊也。因用子法游姑射元韵以见意云。
　　达磨一派未西来，无限劳生眼未开。六朝繁盛已矣耳，两晋风流安在哉！自笑中书老仆射， 【引韵借 【借　原作「偕」，据渐西本改。】 用比字。】 事佛窃仿王安石。公案翻腾旧葛藤，林泉准备闲踪迹。用之勋业垂千秋，发扬孔孟谁为俦。舍之独善乐真觉，赋诗舒笑临清流。岂止渊明慕松菊，晋室高贤十八九。君子道消小人用，贞夫远弃利名酒。苏、黄冠世能文词，裴、张二相名当时。祖道禅林恣游戏，尧风舜德甘嘘吹。达人不为造物役，打破东西与南北。毛吞巨海也寻常，出没纵横透空色。真如颇与羲易同，不动确乎无吉凶。湛然信笔书寱语，临风远寄绿野翁。赠君一句直截处，祗要教君能养素。但能死生荣辱哀乐不能羁，存亡进退尽是无生路。 【「生路」　其下渐西本小字夹注云：「□云，汝今彻也，真融释脱落，足以了当此心否邪。」】 

　　○和许昌张彦升见寄 
　　【[案：诗中云「偏师一鼓汴梁下」，「少微昨夜照平水」，知此诗作于公元一二三三年，时汴京陷，作者尚在山西。]】 
　　真人休运应千载，生知神武威中邦。杜绝奇技贱异物，连城玉斗曾亲撞。兵出潼关渡天堑，翠华杂映驺虞幢。生民鼓舞叹奚后，壶浆箪食辕门降。偏师一鼓汴梁下，逻骑饮马扬子江。良臣自有魏、郑辈，死谏安用干与逢。少微昨夜照平水，清河国士真无双。壮岁游学力稽古，孜孜继晷焚兰釭。新诗寄我有深意，再三舒卷临幽窗。安得先生赞王室，委倚奚忧庶政庞。堪笑纷纷匹夫勇，徒夸巨鼎千钧扛。何日安车蒲轮诏，公入北阙，葡萄佳酝烂饮玻瓈缸。 【西人葡萄酿皆贮以玻璃瓶。】 

　　○和南质张学士敏之见赠七首 
　　【[据年谱，作于公元一二三三——一二三六年间。]】 
　　桃源刘，凤楼萧，镌冰斲玉哦通宵。珠玑错落照兰室，龙蛇偃蹇蟠霜绡。和我新诗使予起，却得琼瑰酬木李。边城十载绝知音，琴断七弦鹤亦死。而今得识君恣容，胸中郁结涣然空。诗坛君可据上位，笔力我甘居下风。笔阵文场 【场　渐西本作「锋」。】 宽且绰，驰骋看君能矍铄。学海波澜千顷陂，厌饫经书烂该博。几时把手潇湘边，生涯自有壶中天。鸣榔一笑舟浮莲，沧波万里凝苍烟。
　　其二
　　漏沉沉，竹萧萧，蒲团禅定坐终宵。古庙香炉无气息，一条白练如琼绡。性海澄澄波不起，宛似冰壶沈玉李。庸人泥教不知归，七窍凿开混沌死。 【混沌死　其下渐西本小字夹注云：「玩公此语，似喜宗门而不取教门。」】 虽云至道绝音容，不离幻有成真空。百尺竿头更移步，普天匝地生清风。大用全提自宽绰，禅将交锋何矍铄。醒时呼起梦中人，徧济含生其利博。本无内外与中边，踏破威音劫外天。污泥深处种青莲，升平世界沈烽烟。
　　其三
　　雨萧萧，风萧萧，对床谈道彻清宵。欲画太虚无面目，慎无落笔污冰绡。人间平地风波起，反笑于陵噉螬李。富贵荣华都几时，迷者孰能死前死。须弥芥子云相容，神通妙用不空空。劫火洞然渠不坏，纸鸢能御毗蓝风。龙象腾骧何绰绰，回视驽骀空矍铄。悟时一语透尘沙，安用才学恃宏博。维摩方丈傍无边，个中无碍散花天。回途稳稳步双莲，得玄鸟道横晴烟。
　　其四
　　院深深，籁萧萧，伽陀舒卷度兰宵。若解荷心系珠露，便能天外裁云绡。大觉空生一沤起，悟斯独有屏山李。 【屏山居士李之纯尝作楞严别解，为禅客所重。】? 【为禅客所重　其下渐西本小字夹注云：「今按李屏山歾时才四十，元遗山以诗吊之云：『世法拘人虱处裈，谁知龙跳九天门』云云。」】 穿透楞严第一机，方信庵中人不死。个里家风针不容，梦回六趣大千空。道人受用本无尽，明月薄■〈卑刂〉细切风。香象朋从威绰绰，独跳狂獐空矍铄。悲心起处了无私，济度尘沙恩广博。不涉中流离两边，下无大地上无天。无人无佛台无莲，萋萋碧草生芳烟。
　　其五
　　云飘飘，水萧萧，一灯香火过闲宵。神清半夜不成梦，书帷风细扬微绡。运应昌期王者起，自愧文章输杜李。窃同 【同　渐西本作「思」。】 居易了无生，谁羡葛洪学不死。 【学不死　其下渐西本小字夹注云：「□云，似不喜抱朴、黄庭之学。又云，当与丘处机之徒不合。」】 一榻 【榻　渐西本作「幅」。】 蒲团膝足容，翛然丈室塞虚空。翻腾密藏明佛日，淘汰机缘振祖风。丹凤冲霄何绰绰，失 【失　渐西本作「天」。】 晓呆郎徒矍铄。人间取舍本千差，世路穷通如六博。幽人啸咏水云边，劫外光风自一天。闲来石上栽红莲，水无波浪火无烟。
　　其六
　　风萧萧，雨萧萧，萧萧风雨悲凉宵。篱菊残英渍黄玉，林风脱叶飘红绡。幽人辗转凌晨起，邂逅门前逢短李。殷衰闻道有三仁，欲说九畴君不死。穹庐相结为从容，悬河雄辨能谈空。风神萧散野鹤立，照人玉树临秋风。落笔新诗一挥绰，不似武人夸矍铄。银钩笔力掩二王，照夜连城肯轻博。他年相约秋山边，秋江一派连秋天。闲听菱女歌采莲，轻舟一醉眠秋烟。
　　其七
　　衣龙钟，鬓飘萧，穹庐停烛坐寒宵。翰林遣介 【介　渐西本作「使」。】 赠佳句，虿芒鸟迹书生绡。既倒狂澜再扶起，昔有谪仙原姓李。今日龙庭忽见君，谁道当年太白死。文章气象难形容，腾龙翥凤游秋空。笔力万钧神鬼泣，雷轰电掣驱疾风。余裕喜君能绰绰，鼓舞为君予 【予　渐西本作「子」。】 矍铄。解读奇字笑扬雄，识厌张华能物博。与君握手天山边，举觞相嘱望青天。他年雅社结白莲，林泉杖屦冲云烟。

　　○和张敏之鸣凤曲韵 
　　【[据年谱，作于公元一二三三——一二三六年间。]】 
　　写蛟螭，咳珠玑，英姿元拣 【一作占。】 碧梧栖。彬彬文彩自光辉，有材希晋用，失志欲刘依。荐君谁肯惜吹嘘， 【吹嘘　原作「嘘吹」，据渐西本改。】 洪才大笔识君稀。鲲游翻海震，鹏举翥天飞。问渠蟾窟攀仙桂，何似冥山 【冥山　渐西本作「寞山」。】 破铁围。人间强认假生死，世上本无真是非。浓欢殢春梦，晚景叹残晖。梦断日沈真可笑，输却禅人向上机。遮眼开经卷，蒙头坏衲衣。息念融凡圣，无心应顺违。震风威，横担楖栗万山归。 【万山归　其下渐西本小字夹注云：「案王荆公诗『道人手持楖栗杖』；又范成大诗『病怜楖栗随身价』。」】 

　　○和孟驾之韵 
　　【[据年谱，作于公元一二三三——一二三六年间]】 
　　平阳闻有邹人孙，封书上我仅万言。讨论坟典造极致，商搉古今穷深源。文章高出苏黄辈，英雄不效秦仪志。志图仁义济元元，异比无双瑚琏器。沦落尘埃德不孤，梅轩结友天一隅。我惜盐车困骐骥，腾骧未得踏亨涂。瓮牖绳枢甘俭薄，饥肠雷转充糟粕。他日佳声闻九天，富贵之来不得却。丁年黄卷乐平生，乡闾一诺千金轻。沧浪清处闲濯缨，才名高价如连城。笔下有神诗有眼，五车书史穷编简。一举高登甲乙科，曾对阊阖持手版。天兵一鼓下雎阳，旌旗整整阵堂堂。玉石俱焚君子隐，北渡来依日月光。徒步黄尘千里远，犹抱遗经究微婉。天产昂藏一丈夫，三十未遇非为晚。闻望卓冠儒林丛，灿然星宿罗心胸。驰骤大方孰并驾，绝尘奔逸其犹龙。君似 【君似　渐西本作「若是」。】 昆吾玉可切，锟铻不是寻常铁。利颖神锋人未知，宝匣空闲三尺雪。何时搜出蛰龙鞭，一声霹雳轰青天。岁旱须君作霖雨，拔茅进用其茹连。天子明堂 【明堂　渐西本作「明道」。】 求国栋，鹏飞全藉天风送。凤池波暖百花新，咏游不作江湖梦。

　　○和陈秀玉绵梨诗韵 
　　【[据年谱云：「案此诗作于秀玉入觐时。秀玉于甲午、乙未二年均至和林。」此诗应作于公元一二三四、一二三五年间。]】 
　　石门九月西风高， 【梨出于石门之北遵化县。】 绵梨万树金垂梢。清溪 【秀玉道号也。】 千里携赠我，藤筐初发香盈包。谪仙风度清溪亚，春风曾饮梨花下。不用红妆唱采莲，醉望青天歌二雅。我有斗酒清且醇，同君荐此鹅黄新。初见分 【分　渐西本作「清」。】 香剖金卵，更看削玉飞霜鳞。缥叶紫条何足语， 【语　渐西本作「录」。】 夜光安可同鱼目。文园尘渴政难禁，咀嚼冰雪■〈卑刂〉香玉。

　　○和冀先生韵 
　　【[据年谱，作于公元一二三三——一二三六年。]】 
　　东垣士大夫以兴王圣德诗见寄，用酬雅意。
　　运出三爻兑， 【以太一推之而得。】 龙飞九五干。要荒归化育，豪哲入陶甄。有幸恩涵海，无私德应天。偏师收百越，一鼓下三川。天子能身正，元戎不自贤。重光道同轨，累圣德相联。策决九重内，功归万乘权。羣雄哀稽颡，多士喜摩肩。辅弼规左右，丞疑赞后前。开夷逾汉武，平叛跨周宣。冠盖通穷域，车书过古埏。览机云母障，受谏翠华軿。款塞诸蛮洞，来朝百济船。降王趋陛阙，强虏列氓编。净扫妖氛变，潜消烽火烟。词臣游馆阁，幽隐起林泉。尧舜文明盛，商姬礼乐全。九成合 【合　渐西本作「含」。】 古奏，二雅咏新篇。世卜千百 【千百　原作「千年」，渐西本作「千百」，据改。】 世，年斯亿万年。宗亲成蒂固，国祚等瓜绵。圣政舆人颂，天威万古传。勉旃封禅事，不用 【不用　渐西本作「不可」。】 策安边。

　　●湛然居士文集卷二 
　　和百拙禅师韵 
　　题平阳李君实吟醉轩 
　　从圣安澄老借书 
　　题西庵所藏佛牙二首 
　　和移剌继先韵二首 
　　过阴山和人韵 
　　再用前韵 
　　复用前韵唱玄 
　　用前韵送王君玉西征二首 
　　用前韵感事二首 
　　过济源和香山居士韵 
　　和裴子法见寄 
　　用李德恒韵寄景贤 
　　过天德和王辅之四首 
　　槐安席上和张梅韵 
　　思亲有感二首 
　　思友人 
　　赠李郡王笔 
　　寄云中卧佛寺照老 
　　寄平阳净名院润老 
　　赠云川张道人 
　　赞李俊英所藏观音像 
　　题西庵归一堂 
　　和景贤还书韵二首 
　　外道李浩求归再用韵示景贤 
　　外道李浩和景贤霏字韵予再和呈景贤 
　　和杨居敬韵二首 
　　过天宁寺用彦老韵二首 
　　过天山周敬之席上和人韵二首 
　　和人韵 
　　丁亥过沙井和移剌子春韵二首 
　　再过晋阳独五台开化二老不远迎 
　　过清源谢汾水禅师见访 
　　王屋道中 

　　○和百拙禅师韵 
　　【[案：年代无考。]】 
　　十方世界是全身，气宇如王绝比伦。与夺机中明主客，正偏位里辨君臣。眠云卧月辞三岛，鼓腹讴歌预四民。了了了时谁可晓，闲人元不是闲人。

　　○题平阳李君实吟醉轩 
　　【[据年谱，作于公元一二三一年。]】 
　　古晋君实世所知， 【知　渐西本作「希」。】 幽轩佳号两相宜。长鲸海量嫌甜酒，彩笔天才笑 【笑　原作「厌」，渐西本作「笑」。案：白居易诗久不见韩侍郎戏题四韵以寄之：「户大嫌甜酒，才高笑小诗。」故应作「笑」。】 小诗。 【小诗　渐西本其下小字夹注云：「案白诗嫌甜酒、笑小诗乃迭韵。」】 七步赋成文灿烂，千锺不惜锦淋漓。 【一作千锺饮彻。】 何当杖屦游平水，得预君家吟醉时。

　　○从圣安澄老借书 
　　【[案：年代无考。]】 
　　湛然寱语寄西堂，此个因缘果异常。阳老十门刚结案，钦公五派强分赃。剑逢剑客须拈出，诗遇诗人何必藏。居士病多谙药性，圣安得效不传方。 【不传方　其下渐西本小字夹注云：「□云，谓传心法，如大医王应病予药。」】 

　　○题西庵所藏佛牙二首 
　　【[案：此诗与本卷题西庵归一堂、卷四再用韵谢非熊召饭三诗应作于同时。中有「圣世因时行夏正」句：应为公元一二二八年。]】 
　　殷勤敬礼辟支牙，缘在西庵居士家。午夜飞光惊晓月，六时腾焰灿朝霞。一番顶带因初结，七转生天果不差。庸士执方犹未信，防风安得骨专车。
　　其二
　　旃檀奁里贮灵牙，来自中天尊者家。莹色冷夺 【夺　渐西本作「侵」。】 秋夜月，真光明射晚晴霞。本同舍利元无别，疑是金刚事有差。 【事有差　其下渐西本小字夹注云：「案傅奕事，以金刚钻碎伪佛牙，乃羚羊角伪造也。」】 犹忆广长舌左右，咀嚼风雨震雷车。

　　○和移剌继先韵二首 【诗题下，渐西本小字夹注云：「案移剌即耶律，钦定金史、元史径改国语。」】 
　　【[案：诗中称「一梦十年尽觉非」，作者于公元一二一八年奉诏赴行在，一二二七年返燕京正十年，此诗应作于公元一二二七年。]】 
　　旧山盟约已愆期，一梦十年尽觉非。瀚海路难人去少，天山雪重雁飞稀。渐惊白发宁辞老，未济苍生曷敢归。去国迟迟情几许，倚楼空望白云飞。
　　其二
　　不事王侯懒属文，时危何处觅元勋。他年收拾琴书去，笑傲林泉我与君。

　　○过阴山和人韵 【诗题　其下渐西本小字夹注云：「案阴山即西金山，过此则为斜米思干城。应详文正所作西游录。」】 
　　【[据年谱，作于公元一二一九年。和丘处机诗自金山至阴山纪行韵。]】 
　　阴山千里横东西，秋声浩浩鸣秋溪。猿猱鸿鹄不能过，天兵百万驰霜蹄。 【霜蹄　其下渐西本小字夹注云：「案太祖成吉思汗由此用兵回部及印度。」】 万顷松风落松子，郁郁苍苍映流水。天丁 【天丁　渐西本作「六丁」。】 何事夸神威，天台、罗浮移到此。云霞掩翳山重重，峯峦突兀何雄雄。古来天险阻西域，人烟不与中原通。细路萦纡斜复直，山角摩天不盈尺。溪风萧萧溪水寒，花落空山人影寂。四十八桥横雁行，胜游奇观真非常。临高俯视千万仞，令人凛凛生恐惶。百里镜湖山顶上，旦暮云烟浮气象。山南山北多幽绝，几派飞泉练千丈。大河西注波无穷，千溪万壑皆会同。君成绮语壮奇诞，造物缩手神无功。山高四更纔吐月，八月山峯半埋雪。遥思山外屯边兵，西风冷彻征衣铁。
　　其二
　　【[据年谱，作于公元一二一九年。和丘处机诗夜宿阴山葡萄园韵。]】 
　　羸马阴山道，悠然远思寥。青峦云霭霭，黄叶雨萧萧。未可行周礼，谁能和舜韶。嗟吾浮海粟，何碍八风飘。 【八风飘　其下渐西本小字夹注云：「按西游记轮台韩（案应作县）诗：夜宿阴山下，阴山夜寂寥。长空云黯黯，大树叶萧萧。万里程途远，三冬气候韶。全身俱放下，一任断蓬飘。」】 
　　其三
　　【[据年谱，作于公元一二一九年。和丘处机诗阴山途中韵。]】 
　　八月阴山雪满沙，清光凝目眩生花。插天绝壁喷晴月，擎海层峦吸翠霞。松桧丛中疏畎亩，藤萝深处有人家。横空千里雄西域，江左名山不足夸。 【不足夸　其下渐西本小字夹注云：「按西游记过沙陀诗：高如云气白如沙，远望那知是眼花。渐见山头堆玉屑，远观日脚射银霞。横空一字长千里，照地连城及万家。从古至今常不坏，吟诗写向直南夸。」】 
　　其四
　　【[据年谱，作于公元一二一九年。和丘处机诗南望大雪山韵。]】 
　　阴山奇胜讵能名，断送新诗得得成。万迭峯峦擎海立，千层松桧接云平。三年沙塞吟魂遯，一夜毡穹客梦清。遥想长安旧知友，能无知我此时情。

　　○再用前韵 
　　【[据年谱，作于公元一二一九年。]】 
　　河源之边鸟鼠西，阴山千里号千溪。倚 【倚　原作「何」，据渐西本改。】 云天险不易过，骕骦局蹙追风蹄。签记长安五陵子，马似游龙车如水。天王赫怒山无神，一夜雄师飞过此。盘云细路松成行，出天入井实异常。王尊疾驱九折坂，此来一顾应哀惶。峥嵘突出峯峭直，山顶连天纔咫尺。枫林霜叶声萧骚，一雁横空秋色寂。西望月窟九译重，嗟呼自古无英雄。出关未盈十万里，荒陬不得车书通。天兵饮马西河上，欲使西戎献驯象。旌旗蔽空尘涨天，壮士如虹气千丈。秦皇、汉武称兵穷，拍手一笑儿戏同。堑山陵海匪难事，翦斯羣丑何无功。骚人羞对阴山月，壮岁星星发如雪。穹庐展转清不眠，霜匣闲杀锟铻铁。

　　○复用前韵唱玄 
　　【[据年谱，作于公元一二一九——一二二二年。]】 
　　天涯流落从征西，寒盟辜负梅花溪。昔年学道颇得趣，鱼兔入手忘筌蹄。残编断简披庄子，日日须当诵秋水。谁知海若无津涯，河伯源流止于此。人闲酱缶纸数重，太玄强草嗤扬雄。高卧蒿莱傲唐室，清风千古独王通。 【王通　其下渐西本小字夹注云：「案此误文中子王仲淹，卒年三十五，在开皇、大业间。」】 曲者自曲直者直，何必区区较绳尺。一笔划断闲是非，万事都忘乐岑寂。功名半纸几字行，竞羡成绩书太常。只知牢筴飨刍豢，不思临刃心悲惶。何如打坐蒲团上，参透升平本无象。一缾一钵更无余，容膝禅庵仅方丈。从教人笑彻骨穷，生涯原与千圣同。鸟道虽玄功尚在，不如行取无功功。归来踏破澄潭月，大冶洪炉飞片雪。且听石女鸣巴歌，万里一团无孔铁。

　　○用前韵送王君玉西征二首 
　　【[据年谱，作于公元一二一九——一二三二年。]】 
　　湛然送客河中西， 【西域城名也。】 乘舆何妨过虎溪。清茶佳果饯行路，远胜浊酒烹駞蹄。结交须结真君子，君子之交淡如水。一从西域识君侯，倾盖交欢忘彼此。当年君卧东山重，守雌默默元知雄。五车书史岂劳力，六韬三略无不通。诗咏珠玑无价直，青囊更有琴三尺。奉命西来典重兵，不得茅斋乐真寂。鱼丽大阵兵成行，行师布置非寻常。先生应诏入西域，一军骇异皆惊惶。武皇习战昆明上，欲讨昆明致犀象。吾皇兵过海西边，气压炎刘千万丈。先生一展才略穷，百蛮冠带文轨同。威德洋洋震天下，大功不宰方为功。隐居自有东山月，风拂松花落香雪。退身参到未生前，方信秤锤原是铁。
　　其二
　　先生应诏将征西，湛然送客涉深溪。徘徊一舍未忍去，兵车暂驻天驹蹄。犹忆今春送君子，桃李无言映流水。寒暑推迁奈老何，秋风革律重来此。关山险僻重复重，西门雪耻须豪雄。定远奇功正今日，车书混一华夷通。先生纯德如矢直，讵为直寻而枉尺。功成莫恋声利场，便好回头乐玄寂。故山旧忆松千行，奇峯怪石元异常。前日盟言犹在耳，猿鹤思怨空悲惶。我掷直钩鱼不上，须信游鳞畏龙象。冥鸿一举腾秋空，谁羡文章光万丈。道兮人作非天穷，区区何必较异同。语默行藏在乎我，退身奚论无成功。安东幸有闾山月，万顷松风万山雪。收拾琴书归去来，修心须要金成铁。

　　○用前韵感事二首 
　　【[据年谱，作于公元一二一九——一二二二年。]】 
　　称斤甘荠卖京西，谁信无人采五溪。 【五溪　其下渐西本小字夹注云：「按高力士诗：西京作斤卖，五溪无人采。」】 鹏异众禽全六翮，麟殊凡兽具五蹄。昔年学道宗夫子，盈科后追 【追　渐西本作「进」。】 如流水。蛰龙犹未试风雷，萍泛蓬飘而至此。缊袍甘分百结重，不学乱世奸人雄。忘忧乐道志不二，守穷待变变则通。岁寒松柏苍苍直，摩云直待高千尺。桃李无言蹊自成，此君冷淡人何寂。生平耻与哙伍行，杜门养拙安天常。泽民致主本予志，素愿未酬予恐惶。否塞未能交下上，何日亨通变爻象。不图廊庙为三公，安得林泉参百丈。 【百丈　其下渐西本小字夹注云：「案百丈乃马祖弟子，曹溪之四传也。」】 居士身穷道不穷，庸人非异是所同。笔头解作万言策，人皆笑我劳无功。流落遐荒淹岁月，赢得飘萧双鬓雪。谋生太拙君勿嗤，不如嗣宗学锻铁。 【锻铁　其下渐西本小字夹注云：「按嵇叔夜事误为阮公。盖公守岭北行中书省，塞外无书，信手拈来，不复检本，故用事多误，亦不足为病也。」】 
　　其二
　　金乌日日东飞西，滔滔绿水流长溪。流波一去不复返，逐日恨无八骏蹄。穷理达生独孔子，叹夫逝者如斯水。岁不我与其奈何，两鬓星星尚如此！曩时凿破藩垣重，泽民济世学英雄。风云未会我何往，天地大否途难通。霜匣神剑苍龙直，切玉如泥长数尺。利器深藏人未知，丰城埋没神光寂。读书一目下数行，金石其心学正常。 【正常　原作「王常」，据渐西本改。】 学术忠义两无用，道之将丧予忧惶。有意攀龙不得上，徒劳牙角拔犀象。唯思仁义济苍生，岂为珍羞列方丈。箪瓢陋巷甘孤穷，鸿鹄安与燕雀同。天与之才不与地，反令竖子成其功。安得光明依日月，功名未立头如雪。问君此错若为多，使尽二十四州铁。

　　○过济源和香山居士韵 
　　【[据年谱，作于公元一二三二年。]】 
　　覃怀胜游地，济渎垂名久。忽见乐天吟，笑我输先手。丽词金玉振，老笔风雷走。乘兴试续貂，启我谈天口。平湖涌泉注，清凉莹无垢。凭槛瞰涟漪，风髯尘抖搜。龙孙十 【十　渐西本作「千」。】 万竿，蓊翳浓阴厚。沁水济源东，天坛王屋右。秀色已可餐，何须杜康酒。步步总堪诗，佳篇如素有。赓酬淡相对，独有龙冈叟。亭上几徘徊，斜阳西入酉。晚年归意切，对此空沉首。何日遂初心，营居碧林后。 【一作翠林。】 

　　○和裴子法见寄 
　　【[据年谱，作于公元一二三二年。]】 
　　人生都几何，半被功名役。一旦燕山破，西行过千驿。颠沛不违仁，先难而后获。鹓鶵捐腐鼠，乌鸢其勿吓。扈从出天山，从容游大石。 【大石　其下渐西本小字夹注云：「案大石，谓西辽耶律大石建牙之所。」】 琴书淡相对，尚未忘丘索。前岁入关中，戈甲充商虢。明诏典兰省，自愧承深责。秦陇成劫灰，京索空陈迹。长河尚浊流，南山自浓碧。把酒酹青天，兴亡吊今昔。长安非衣君，壮年学问积。 【壮年学问积　其下渐西本小字夹注云：「案裴晋公事。」】 天上玉麒麟，英才可珍惜。诗魂素月高，饮量沧海窄。清谈咳珠玉，便腹笥经籍。服君百韵诗，谢子万言策。易道已变屯，世爻当应革。淮阴正虚襟，左车宜筹划。须要莲峰手，乾坤再开辟。昂藏绿野翁，真我龙门客。

　　○用李德恒韵寄景贤 
　　【[据年谱，作于公元一二三二年。]】 
　　牢落十年扈御营，瑶琴忘尽水仙声。酷思诗酒闲中乐，见说干戈梦里惊。林下因缘千古重，人间富贵一钱轻。此身未退心先退，独有龙冈识我情。

　　○过天德和王辅之四首 
　　【[据年谱，作于公元一二三二年。]】 
　　天纵吾君大圣人，天兵所指弭烟尘。三齐电扫何须郦，六国雷驱不用秦。诛佞未闻曾请剑，劾奸谁肯试埋轮。 【埋轮　原作「理轮」，据渐西本改。】 伴食黄阁空无辅，自笑龙钟一老臣。
　　其二
　　六师严驾渡长河，师不留行谁敢何！ 【谁敢何　其下渐西本小字夹注云：「案何与诃通。」】 千里旌旗翻锦浪，一声金鼓振寒波。殷亡谁道三仁在，康灭空传五子歌。唾手要荒归一统，汉唐鸿业未能过。
　　其三
　　积年叨禄领台司，位重才微甚不宜。地上流钱惭晏算，樽前决胜愧良帷。过实声问 【过实声问　渐西本作「过情声闻」。】 传人口，似直愚忠结主知。三径荒凉松菊在，他时舍此复何之。
　　其四
　　愸老先生本素臣，洪才大笔力千钧。沽名不筑传岩版，贾世谁垂渭水纶。舟泛五湖希范蠡，腰悬六印笑苏秦。韦编三绝耽羲易，萧散风神真隐人。

　　○槐安席上和张梅韵 
　　【[据年谱，作于公元一二三二年。]】 
　　甘荠五溪人不采，两京高价卖秤斤。君方沦落羞看我，我亦飘零懒问君。人远空残眉上黛，愁深不整鬓边云。谁怜古戍寒窗下，新样梭成织锦文。 【锦文　二字原空缺，据渐西本补。】 

　　○思亲有感二首 
　　【[据年谱，作于公元一二二二年。]】 
　　游子栖迟久不归，积年温清阙慈闱。囊中昆仲亲书帖，箧内萱堂手 【手　原作「乎」，据渐西本改。】 制衣。黄犬不来愁耿耿，白云空望思依依。欲凭鳞羽传安信，绿水西流雁北飞。
　　其二
　　伶仃万里度西陲，壮岁星星两鬓丝。白雁来时思北阙，黄花开日忆东篱。可怜游子投营晚，正是孀亲倚户时。异域风光恰如故，一消魂处一篇诗。

　　○思友人 
　　【[据年谱，作于公元一二二二年。]】 
　　落日萧萧万马声，东南回首暮云横。金朋兰友音书绝，玉轸朱弦尘土生。十里春风别野店，五年秋色到边城。云山不碍归飞梦，夜夜随风到玉京。

　　○赠李郡王笔 
　　【[据年谱，作于公元一二二二年。]】 
　　管城从我自燕都，流落遐荒万里余。半札秋毫裁翡翠，一枝霜竹翦琼琚。锋端但可题尘景，笔下安能划太虚。聊复赠君为土物，中书休笑不中书。 【李郡王尝为西辽执政。】 

　　○寄云中卧佛寺照老 
　　【[案：年代无考。]】 
　　像教中微祖意沈，卢能嫡子起予深。看经不怕牛皮透， 【公见阅藏故云。】 着眼常听露柱吟。行道权居卧佛寺，活机特异死禅心。凭君摘取空华实，好种人闲无影林。

　　○寄平阳净名院润老 
　　【[案：年代无考。]】 
　　昔年平水便相寻，握手临风话素心。刻烛赋成无字句，按徽弹彻没弦琴。风来远渡晚潮急，雨过寒塘秋水深。此乐莫教儿辈觉，又成公案满丛林。

　　○赠云川张道人 
　　【[案：年代无考。]】 
　　云川道士有诗声，刻篆雕虫醉未醒。素扇自甘赎碧笠， 【因西人夺笠，渠以扇赎之，故云。】 玄鹤不肯换黄庭。春秋荣悴悲椿木，晦朔生凋笑瑞蓂。何似扩开真日月，区区爝火任荧荧。

　　○赞李俊英所藏观音像 
　　【[案：年代无考。]】 
　　白衣大士足威神，莲智兴悲讵可陈。金色界中垂万臂，碧莲花上露全身。镇州铸就金难似，天竺镌来玉未 【未　原作「木」，据渐西本改。】 真。不识观音真面目，莺吟燕语 【莺吟燕语　原作「燕吟莺语」，据渐西本改。】 过残春。

　　○题西庵归一堂 
　　【[案：此诗与前题西庵所藏佛牙诗应作于同时，即公元一二二八年。]】 
　　抟霄元帅筑西庵于厅事之隅以舍沙门，建归一堂置三圣庙貌。屏山居士有云：「卷波澜于圣学之域，彻籓篱于大方之家。」其抟霄之谓乎！偶得乱道韵诗，录呈诸士大夫，幸希光和。仍请西庵上人书之楹栋间，为他时林下清话张本云。
　　三圣真元本自同，随时应物立宗风。道儒表里明坟典，佛祖权宜 【宜　原作实，据渐西本改。】 透色空。曲士寡闻能异议，达人大观解相融。长沙赖有莲峯掌，一拨江河尽入东。

　　○和景贤还书韵二首 
　　【[案：此诗与下一首外道李浩求归再用韵示景贤应作于同时，即公元一二三三年。]】 
　　居士今年又出关，琴书真味伴予闲。■〈闲〉成草略初无意，语阙治择误犯颜。漆水自惭贻口实，龙冈却得破诗悭。衰翁幸乞赎前过，一炷清香论八还。
　　其二
　　渊明幽隐掩柴关，琴已忘弦人亦闲。静倚书窗独寄傲，笑观庭树自怡颜。五音格外声何限，百草头边法不悭。蠹谱断弦无用处，因风得得寄书还。 【景贤索弦谱，故有是句。】 

　　○外道李浩求归再用韵示景贤 
　　【[案：据元遗山集卷三九癸巳岁寄中书耶律公书：「窃见南中士大夫归河朔者所在有之」，其中列有临淄人李浩。故此诗应作于癸巳岁，即公元一二三三年。]】 
　　自从一箭透重关，触处忘缘触处闲。莫问羔裘横毳衲，从教华发映苍颜。水声说法起予甚，山色呈机不我悭。寄客天涯乐如许，问渠何必更南还。

　　○外道李浩和景贤霏字韵予再和呈景贤 
　　【[案：此诗与上诗应作于同时，即公元一二三三年。]】 
　　尘缘划断已忘机，布鼓徒敲和者稀。中隐强陪人事过，禅心不与世情违。昔年勋业真堪笑，旧日家山懒欲归。我爱北天 【天　渐西本作「山」。】 真境界，乾坤一色雪花霏。

　　○和杨居敬韵二首 
　　【[案：据诗其二中「圣主龙飞第一年」，指窝阔台即位，于公元一二二九年，故此诗应作于是年。]】 
　　自媿才术草芥微，偶然千载遇明时。惟希一统皇 【皇　原作「王」，据渐西本改。】 家义，何暇重思晁氏 【思晁氏　原作「恩晁氏」，据渐西本改。】 危。仁义且图扶孔孟，纵横安肯効秦仪。行看尧舜泽天下，万国咸宁庶绩熙。
　　其二
　　诏下龙庭万国欢，野花啼鸟总欣然。熙朝龟卜符千亿，圣主龙飞第一年。至道变通皆有数，浮生富贵本由天。谁人得似杨公子，傲世高吟数百篇。

　　○过天宁寺用彦老韵二首 
　　【[据年谱，作于公元一二三二年。]】 
　　十年不得舞衣班，行尽天涯万里山。黄阁伴食空皓首，苍生未济漫胡颜。新朝兵革征方急，旧隐烟霞尚未还。衮衮簿书尘满眼，衰翁奚暇谒松关。
　　其二
　　今日从征亦偶然，天宁遐想 【遐想　渐西本作遥忆。】 思悬悬。贪荣不得还山去，须信衰翁未古贤。

　　○过天山周敬之席上和人韵二首 
　　【[据年谱，作于公元一二三二年。]】 
　　沦落天涯数十秋，区区班笔早年投。采薇山下慵拈草，洗耳溪边懒饮牛。振武扬威难射虎，忘机绝虑不惊鸥。当年射策承明殿，未必轻轻输吕筹。
　　其二
　　憩马居延酒半醺，寂寥寒馆变春温。未能鹏翼腾溟海，不得鸿音 【鸿音　渐西本作「鸿书」。】 过雁门。千里云烟青冢暗，一天风雪黑山昏。天涯幸遇知音士，子细论文共一樽。

　　○和人韵 
　　【[据年谱，作于公元一二三二年。]】 
　　四海皇皇无所归，梦魂常绕故园飞。海山不羡学居易，华表留言笑令威。毛落难寻苏子节，囊空犹有老莱衣。静思二十年间事，扰扰纷纷尽觉非。

　　○丁亥过沙井和移剌子春韵二首 
　　【[案：丁亥即公元一二二七年，诗作于是年。]】 
　　科登甲乙战文围，吾子才名予独知。巢许身心 【身心　渐西本作「身名」。】 君易乐，萧曹勋业我难为。有恒得见实 【实　渐西本作「真」。】 无憾，知己相逢未忍离。携手河梁重话旧，胡然羞和子卿诗。
　　其二
　　行藏俯仰且随时，缊袍怀珠人未知。燕雀既羣难立志，凤凰不至拟胡为。可嗟世态频更变，何奈人生多别离。莫忘天山风雪里，湛然驼背和君诗。 【予昨至沙井，乘牛车过前路，跨驼方达行在，偶得隔句一联云：「牛车驰传，颇异相如驷马车；驼背吟诗，不似竹林七贤画。」成有是句。】 

　　○再过晋阳独五台开化二老不远迎 
　　【[据年谱，作于公元一二三一年。此诗与卷四赠五台长老同。]】 
　　高冈登陟马玄黄，落日西风过晋阳。道士欢迎捧林菓，儒冠远迓挈壶浆。五台强健头如雪，开化轻安鬓未霜。谁会二师深密意，赵州元不下禅床。

　　○过清源谢汾水禅师见访 
　　【[据年谱，作于公元一二三二年。此诗与卷四过清源赠法云禅师同。]】 
　　汾水禅师个里人，杖藜寻我过清源。半盂红菓情何厚，一盏清灯话细论。山水景中君得意，兵戈堆里我消魂。他年相约云深处，松竹萧萧静掩门。

　　○王屋道中 
　　【[据年谱，作于公元一二三二年。]】 
　　胜克河中号令齐，神兵入自太行西。昏昏烟锁天坛暗，漠漠云埋王屋低。风软却教冰泛水， 【一作冰解水。】 寒轻还使雪成泥。行吟想象覃怀景。多少梅花坼玉溪。

　　●湛然居士文集卷三 
　　和解天秀韵 
　　用万松老人韵作十诗寄郑景贤 
　　万松老人真赞 
　　赠万松老人琴谱诗一首 
　　寄曲阳戒坛会首大师 
　　和王巨川韵 
　　释奠 
　　和移剌子春见寄五首 
　　寄移剌国宝 
　　寄景贤一十首 
　　和景贤韵三首 
　　和李世荣韵 
　　和景贤十首 
　　又一首 
　　和王君玉韵 
　　过东胜用先君文献公韵二首 
　　过夏国新安县时丁亥九月望也 
　　过青冢用先君文献公韵 
　　过青冢次贾抟霄韵二首 
　　再用韵以美抟霄之德 
　　再用韵自叹行藏 
　　再用韵感古 
　　再用韵唱玄 
　　过云川和刘正叔韵 
　　过云中和张伯坚韵 
　　过云中和张仲先韵 
　　过云中和王正夫韵 
　　过白登和李振之韵 
　　过天城和靳泽民韵 
　　过武川赠仆散令人 
　　过燕京和陈秀玉韵五首 
　　还燕京题披云楼和诸士大夫韵 
　　和威宁珍上人韵 
　　和李德修韵 

　　○和解天秀韵 
　　【[案：据诗中「长驱入汴政施仁」，应为攻克汴京后不久时作，时在公元一二三三年。]】 
　　猛士弯弓挽六钧，长驱入汴政施仁。前朝运谢山河古，圣世时亨雨露新。未遇自甘焚绿绮，知音不必惜阳春。朝廷将下搜贤诏，莫恋烟霞老此身。

　　○用万松老人韵作十诗寄郑景贤 
　　【[据年谱，作于公元一二三三——一二三六年。]】 
　　毡庐同抵足，谈道月西沈。议论馨香发，文章蕴藉深。正便边氏腹，不上谪仙襟。自得逍遥意，何须泊邓林。
　　其二
　　丰城三尺剑，神气尚埋沈。确论穿杨的，生机劈筈深。天真贮便腹，浩气塞征襟。伫看泽天下，清风冠士林。
　　其三
　　破船无渗漏，流水不能沈。雾锁青山秀，花藏古径深。白云陪野兴，晴月洗烦襟。绝后重苏息，飞花枯木林。
　　其四
　　隐隐三星出，依依片月沈。鹤飞辽海阔，猿啸楚山深。柳色云沾袖，芦花雪满襟。普天秋意露，一叶坠梧林。
　　其五
　　玄珠罗帐密，寒鼎篆烟沈。翡翠疏帘隔，琉璃古殿深。本来无垢体，何必拂尘襟。斫却蟾中桂，方成假若林。 【假若林　其下渐西本小字夹注云：「案假若疑般若之误。」】 
　　其六
　　鳌饵不须针，聊将玉线沈。须弥犹未大，渤海岂为深。悟后牛穿鼻，迷时马有襟。 【马有襟　其下渐西本小字夹注云：「案韩诗，马牛而襟裾。」】 弋人何所慕，幽鸟在嵩林。
　　其七
　　个事不容针，迷途自陆沈。西天三步远，东海一杯深。凉月盛玄钵，轻云翦素襟。曹溪无一滴，波浪沸禅林。
　　其八
　　流波无放荡，死水暮平沈。机尽方钩隐，纶空正钓深。赤心休惜口，青眼好开襟。误捉溪中月，人人似翰林。
　　其九
　　梦觉方知错，生平自屈沈。涤尘千■〈氵闲〉外，遗照乱松深。柳带缝穿屣，荷衣缀破襟。寂寥选佛味，何似宴琼林。
　　其十
　　渔家何足好，乘兴一钩沈。路僻苍苔滑，舟横古渡深。小晴掀箬笠，微雨整蓑襟。梦断知何处，寒潮没晚林。 【没晚林　其下渐西本小字夹注云：「案东坡句，不觉青林没晚潮。」】 

　　○万松老人真赞 
　　【[据年谱，作于公元一二三三——一二三六年。]】 
　　昔无尽居士题恒岳庙云：「聪明厌血食，悔不值元珪。」兹因恒州四众敦请万松老师，师不行，且以顶相付之，门弟湛然居士再拜而赞之曰：
　　每恨恒山，不逢珪老。四众同缘，万松亲到。

　　○赠万松老人琴谱诗一首 【诗题　原缺「赠」字，据目录补。】 
　　【[据年谱，作于公元一二三三——一二三六年。]】 
　　万松索 【索　原作「素」，渐西本同，据丛书集成本改。】 琴并谱，余以承华殿春雷及种玉翁悲风谱赠之。
　　良夜沉沉人未眠，桐君横膝叩朱弦。千山皓月和烟静，一曲悲风对谱传。故纸且教遮具眼，声尘何碍污幽禅。元来底许真消息，不在弦边与指边。

　　○寄曲阳戒坛会首大师 
　　【[据年谱，作于公元一二三三——一二三六年间。]】 
　　四众飞书请万松，不消弹指已成功。灯笼证据真谈辨，露柱承当不耳聋。梵行细推无处所，戒坛须信塞虚空。无为济物谁能悉，惟有东垣月拂风。

　　○和王巨川韵 【诗题　其下渐西本小字夹注云：「文田案：西游记称宣使王巨川楫，黑鞑事略作王檝，盖太祖时官宣抚、御史大夫也。」】 
　　【[案：诗中谓「天兵一鼓长安克，千里威声震陕东」，据元史太宗纪，二年庚寅克长安，故作于公元一二三○年。]】 
　　圣驾徂征率百工，貔貅亿万入关中。周秦气焰如云变，唐汉繁华扫地空。灞水尚存官柳绿，骊山惟有驿尘红。天兵一鼓长安克，千里威声震陕东。

　　○释奠 
　　【[案：序文云「己丑二月八日」，即公元一二二九年，诗应作于是年。]】 
　　王巨川能于灰烬之余草创宣圣庙，以己丑二月八日丁酉率诸士大夫释而奠之，礼也。诸儒相贺曰：「可谓吾道有光矣！」是日，四众奉迎释迦遗像行城，欢声沸沸，仆皆预其礼，作是诗以见意云。
　　多士云奔奠上下， 【上下　其下渐西本小字夹注云：「案上下疑上黉之误」。】 释迦遗像亦行城。旌幢错落休迷色，钟磬铿锵岂在声。宣父素心施有政，能仁深意契无生。儒流释子无相讽，礼乐因缘尽假名。

　　○和移剌子春见寄五首 
　　【[据年谱，作于公元一二三二年。]】 
　　四海皇皇足俊贤，浪陪扶日上青天。且图约法三章定，宁羡浮荣六印悬。润色吾术惟恐后，扶持天下敢为先。过情声闻予深耻，可笑虚名到处传。
　　其二
　　生遇干戈我不辰，十年甘分作俘臣。施仁发政非无据，论道经邦自有人。圣世规模能法古，污俗习染得维新。英雄已入吾皇彀，从此无人更问津。
　　其三
　　且喜朝廷先正名，林泉隐逸总公卿。羣雄一遇风云会，万国咸观日月明。丹凤固应潜乱世，白麟自今出升平。竚看 【一作快遇、颙观。】 北阙垂温诏，夜半前席进贾生。
　　其四
　　举世寥寥识我谁，未学弓矢愧由基。衰年有幸弹三乐，盛世无才出六奇。弃物且存光海量，散材获用荷天私。微臣自忖将何报，信笔裁成颂德诗。
　　其五
　　邂逅沙城识子初，天山风雪醉吟余。文章光焰君堪羡，节操仪刑我不如。曲櫱乡中前进士， 【渠有诗云：「老去唯耽曲櫱春。」故有是句。】 风波堆里老中书。他年归去无相弃，同到闾山旧隐居。

　　○寄移剌国宝 
　　【[案：据诗中「回首五年如一梦」，作者离燕京赴西域五年作此诗，应在公元一二二二年。]】 
　　昔年萍迹旅京华，曾到风流国宝家。居士为予常吃素，先生爱客必烹茶。明窗挥麈 【挥麈　原作「挥尘」，据渐西本改。】 谈禅髓，净几焚香顶佛牙。回首五年如一梦，梦中不觉过流沙。 【公所藏佛牙甚灵异。】 

　　○寄景贤一十首 
　　【[据年谱，作于公元一二三三——一二三六年。]】 
　　龙冈能觅淡中欢，心与孤云自在闲。琴阮生涯事松菊，诗书活计老丘山。叩弦声自无中出，得句思从天外还。踏破化工无尽藏，闲人受用亦非悭。
　　其二
　　龙冈、漆水两交欢，纵意琴书做老闲。未得一言安海内，已输三箭定天山。肯容诗思妨心慧，岂使声尘碍耳还。信手拈来无不是，清风明月有何悭。
　　其三
　　人间聚散妄悲欢，何似林泉遯世闲。十载残躯游瀚海，积年归梦遶闾山。 【先人旧隐居也。】 空岩猿鹤招予往，满架琴书伴我还。多谢龙冈怜老隐，新诗酬酢路无悭。
　　其四
　　弦索词章且助欢，羡渠临老得安闲。琴歌爱子弹秋水，佳句服君仰泰山。声古调凄真可听，辞雄韵险实难还。先难后易今方省，名士襟怀本不悭。
　　其五
　　宦情触处不成欢，未得浮生半日闲。荐鹗有书惭北海，泽民无术愧东山。琴书习气终难忘，岩麓荒园怎得还。卜隐龙冈成老伴，肯教诗思笔头悭。
　　其六
　　广文怜我失清欢，每着琴书伴我闲。痛忆金声并玉振，酷思流水与高山。诗坛吝啬犹深闭，琴债迁延 【迁延　渐西本作「迟延」。】 未肯还。一状如今都领过，龙冈须破两重悭。
　　其七
　　琴书吾子尽幽欢，随分消磨日月闲。佳句典刑 【典刑　渐西本作「典型」。】 传四海，水仙声韵彻三山。每惭木李投君去，却得琼瑶报我还。从此龙冈开廪藏，徽边笔下更无悭。
　　其八
　　世间何事最为欢，争似能偷忙里闲。得遇夜晴须对月，每逢春盛强登山。无钱沽酒和衣典， 【一作和琴典。】 图利吟诗倍本还。绮语千章琴百曲，莫教风月笑人悭。
　　其九
　　我与先生久已欢，而今皆愿老来闲。同舟载棹醉观月，并辔骑驴饱看山。绮句缀成连谱换，纯音弹了着诗还。琴诗此际慵拈出，可怨龙冈为纸悭。
　　其十
　　闲人闲里竟闲欢， 【「欢」　原作「观」，据渐西本改。】 未得回光未是闲。叩道一螺斟巨海，参玄千里望恒山。但能透镞穿三句，何必拖泥辨八还。个事人人皆富有，含生 【含生　渐西本作「含珠」。】 休怨释迦悭。

　　○和景贤韵三首 
　　【[据年谱，作于公元一二三三——一二三六年。]】 
　　龙冈便腹尽诗书，落笔云烟我不如。一纸安书思塞雁，十年归兴忆鲈鱼。托身医隐君谋妙，委迹儒冠我计疏。何日相将归故里，翠微深处卜幽居。
　　其二
　　龙冈走笔和清篇，出示珠玑寄湛然。字古意新看不足，挑灯寒雨夜无眠。
　　其三
　　摩抚疮痍正似医，微君孰肯拯时危。万金良策悟明主，厚德深仁四海施。

　　○和李世荣韵 
　　【[据年谱，作于公元一二三三——一二三六年间。]】 
　　异同谁足据，俯仰且随缘。居士难联句，梅轩却解禅。无云皆皓月，何处不青天。话到忘言处，迢迢夜不眠。 【夜不眠　其下渐西本小字夹注云：「□云尽是传灯偈颂」。】 

　　○和景贤十首 
　　【[据年谱，作于公元一二二二年。]】 
　　龙冈居士得贤君，闻道贤君增所闻。节操鹓鶵捐鼠饵，风神野鹤立鸡羣。只知辅嗣能谈易，谁识相如善属文。拟欲赞君言不尽，区区微意见诗云。
　　其二
　　天下奇才郑使君，清名不使世人闻。五车书笥独穷理，三峡词源逈出羣。未得开怀重话旧，常思抵足共论文。自从一识龙冈老，余子纷纷不足云。
　　其三
　　一圣龙飞敢择君，嗟予潦倒尚无闻。苍生未识鸿鹄志，皓首甘游麋鹿羣。黄雀已归奚望报，彩禽飞去不能文。龙冈特慰孤穷闷，时有新诗报我云。
　　其四
　　试和新诗寄郑君，无言谈道不闻闻。治心更索捐中道，养性浑如鞭后羣。玄语谆谆非是说，真书历历不关文。儒生朿教嫌虚诞，得意忘言孔子云。 【孔子云　其下渐西本小字夹注云：「□云，三句谓绝学捐书，乃能见道；四句譬之牧羊，其后者而鞭之。」】 
　　其五
　　文章自愧不如君，敢以玄言渎所闻。有道居尘何异俗，无心入兽不惊羣。 【不惊羣　其下渐西本小字夹注云：「案此蒙庄语。」】 重玄消息无多子，半纸功名值几文。回首死生犹是幻，自余何足更云云。
　　其六 【换韵】 
　　十年不遇一相知，恰识龙冈恨见迟。常爱箕山能洗耳，何堪邻舍效颦眉。荣枯贵贱难逃数，用舍行藏自有时。 【自有时　其下渐西本小字夹注云：「案机缘之契否，自有其时。」】 心事纷纷无处说，援毫闲和景贤诗。
　　其七 【感事】 
　　万里西来过月氏， 【月氏　其下渐西本小字夹注云：「案大月氏今爱乌罕，入北印度必由之。」】 初离故国思迟迟。人情惭媿三须面， 【面　原作「而」，据渐西本改。】 人世梳妆半额眉。田上野夫空叹凤，泽边渔父不伤时。龙冈本具英雄眼，几倩东风寄我诗。
　　其八 【读唐史有感】 
　　林甫滔天圣不知，三郎深恨识卿迟。尘中妃子春罗袜，钱上开元指甲眉。七夕殿中祈巧夜，三秋原上摘瓜时。长天忽见飞来雁，垂泪空吟李峤诗。
　　其九
　　李杨相继领台司，兵起渔阳祸已迟。向昔正怜 【向昔正怜　渐西本作「向时正惜。」】 花解语，而今空忆柳如眉。心 【心　原作「日」，据渐西本改。】 伤桃李初开夜，肠断梧桐半落时。试问宫中谁第一，三郎犹记谪仙诗。
　　其十
　　往来寒暑暗推移，下手修行犹太迟。迷后徒劳常捏目，悟来何必更扬眉。宗门淘汰宜穷理，道眼因缘贵识时。祗为龙冈心猛利，湛然刚写不言诗。

　　○又一首 
　　【[据年谱，作于公元一二二二年。]】 
　　龙冈医隐本知机，熏莸同盘辨者稀。廊庙虚名无意恋，林泉夙愿与心违。羡君绰绰有余裕，笑我皇皇无所归。尚忆当年垂钓处，一江烟雨静霏霏。

　　○和王君玉韵 
　　【[据年谱，作于公元一二二二年。]】 
　　王孙蒙馈饭，灵辄未扶轮。自笑孤穷客，谁怜衰病身。黄沙万余里，白发一孀亲。肠断山城月，徘徊照远人。

　　○过东胜用先君文献公韵二首 
　　【[据年谱，作于公元一二二七年。]】 
　　荒城萧洒枕长河，古字碑文半灭磨。青冢路遥人去少，黑山寒重雁来多。正愁晓雪冰生砚， 【砚　原作研，据渐西本改。】 不忿西风叶坠柯。偶忆先君旧游处，潸然不奈此情何。
　　其二
　　依然千里旧山河，事改时移随变磨。巢许家风乌可少，萧曹勋业未为多。可伤陵变须耕海，不待碁终已烂柯。翻手荣枯成底事，不如归去入无何。

　　○过夏国新安县 【时丁亥九月望也】 
　　【[案：诗题注称丁亥，即公元一二二七年。]】 
　　昔年今日渡松关， 【西域阴山有松关。】 车马崎岖行路难。瀚海潮喷千浪白， 【一作千里雪。】 天山风吼万林丹。气当霜降十分爽，月比中秋一倍寒。回首三秋如一梦，梦中不觉到新安。

　　○过青冢用先君文献公韵 
　　【[据年谱，作于公元一二二七年。]】 
　　汉室空成一土丘，至今仍未雪前羞。 【一作「可惜冰姿瘗古丘，佳人犹自梦中羞。」】 不禁出塞陟沙碛，最恨 【最恨　原作「最浪」，据渐西本改。】 临轩辞冕旒。幽怨半和青冢月，闲云常锁黑河秋。滔滔天堑东流水，不尽明妃万古愁。

　　○过青冢次贾 【贾　原作买，据渐西本改。】 抟霄韵二首 【二首　二字原缺，据渐西本补。】 
　　【[据年谱，作于公元一二二七年。]】 
　　当年遗恨叹昭君，玉貌冰肤染塞尘。边塞未安嫔侮虏，朝廷何事拜功臣。朝云雁唳天山外，残日猿悲黑水滨。十里东风青冢道，落花犹似汉宫春。
　　其二
　　延寿丹青本诳君，和亲犹未敛胡尘。穹庐自恨嫔戎主，泉壤相逢愧汉臣。玉骨已消青冢底，香魂犹遶黑河滨。愁云暗锁天山路，野草闲花也怨春。

　　○再用韵以美抟霄之德 
　　【[据年谱，作于公元一二二七年。]】 
　　去岁云川始见君，澄澄胸次凈无尘。山南第一珪璋士，冀北无双柱石臣。 【公领师职，故云。】 万里云松斜谷外，千竿水竹渭河滨。他年归隐重相访，无影林间别有春。

　　○再用韵自叹行藏 
　　【[据年谱，作于公元一二二七年。]】 
　　箕裘家世忝先君，惭愧飘萧两鬓尘。自古山河归圣主，从今廊庙弃愚臣。常思卧隐云乡外，肯效行吟泽国滨。驿使不来人已老，江南谁寄一枝春。

　　○再用韵感古 
　　【[据年谱，作于公元一二二七年。]】 
　　宣尼名教本尊君，贼子干常 【干常　原作「于常」，据渐西本改。】 犯跸尘。鹿失嬴秦无令主，鼎分炎汉有能臣。宋朝南渡尤天水，辽室东倾罪海滨。回首兴亡都莫问，不如沈醉瓮头春。

　　○再用韵唱玄 
　　【[据年谱，作于公元一二二七年。]】 
　　重玄不惜说知君，又恐重添眼里尘。临济喝中分主客，洞山言下辨君臣。持铃普化 【普化　渐西本作「普天」。】 摇空里，垂钓华亭没水滨。勘破遮般闲伎俩，铁林花发劫前春。

　　○过云川和刘正叔韵 
　　【[据年谱，作于公元一二二七年。]】 
　　西域风尘汗漫游，十年辜负旧渔舟。曾观八阵云奔速，亲见三川席卷收。烟锁居延苏子恨，云埋青冢汉家羞。深思篱下西风醉，谁羡班超万里侯。

　　○过云中和张伯坚韵 
　　【[据年谱，作于公元一二二七年。]】 
　　一扫氐羌破吐浑，羣雄悉入北朝吞。自怜西域十年客，谁识东丹八叶孙。射虎将军皆建节，飞龙天子未更元。我惭才略非良器，封禅书成不敢言。

　　○过云中和张仲先韵 
　　【[据年谱，作于公元一二二七年。]】 
　　致泽君民本不难，言轻无用愧偷安。十年潦倒功何在，三径荒凉盟已寒。岩下藏名思傅说 【傅说　原作「传说」，据渐西本改。】 林间谈道谒丰干。 【丰干　其下渐西本小字夹注云：「案天台三大士，其一丰干也。」】 挂冠神武当归去，自有夔龙辅可汗。

　　○过云中和王正夫韵 
　　【[据年谱，作于公元一二二七年。]】 
　　白雪阳春寡和音，谁人解听没弦琴。诗书事业真堪笑，刀笔功名未可钦。不信西天三步远，焉知东海一杯 【一杯　原作「一柸」，据渐西本改。】 深。元来佛法无多子，何必嵩山谒少林。

　　○过白登和李振之韵 
　　【[据年谱，作于公元一二二七年。]】 
　　十年沦落困边城，今日龙钟返帝京。运拙不须求富贵，时危何处取功名。腾骧谁识孙阳骥，俊逸深思支遁鹰。客里逢君赠佳句，知音相见眼偏明。

　　○过天城和靳泽民韵 
　　【[据年谱，作于公元一二二七年。]】 
　　西征扈从过龙庭，悮得东州浪播名。琴阮因缘真有味，诗书事业拙谋生。咄嗟兴废悲三叹，倏忽荣枯梦一惊。何日解官归旧隐，满园松菊小庵清。

　　○过武川赠仆散令人 
　　【[据年谱，作于公元一二二七年。]】 
　　班姬流落到而今，闻道翻身入道林。歌扇舞裙忘旧业，药炉经卷半新吟。闲眠白昼三杯醉，静对青松一曲琴。更看他年栖隐处，蓬山 【蓬山　原作「逢山」，据渐西本改。】 楼阁五云深。

　　○过燕京和陈秀玉韵五首 
　　【[据年谱，作于公元一二二七年。]】 
　　回首亲朋半土丘，嗟予十稔浪西游。半生兵革慵开眼，一纸功名暗点头。下士笑予谋计拙，至人知我谓心忧。再行不惮风沙恶，鹤迹云踪任去留。
　　其二
　　君恩犹未报山丘，自笑遐方汗漫游。客过玉关惊白发，要游金谷觅苍头。冷官待罪予为歉，陋巷居贫君不忧。犹望道行泽四海，敢辞沙漠久淹留。
　　其三
　　狐死曾闻尚首丘，悲予去国十年游。昆仑碧耸日落处，渤海西倾天尽头。君子云亡真我恨，斯文将丧是吾忧。尚期晚节回天意，隐忍龙庭且强留。
　　其四
　　余生不得乐林丘，犹忆丁年选胜游。几帙残编聊暎眼，一张衲被且蒙头。貔貅已报西门役，柱石犹怀东顾忧。自料荒踈成弃物，菟裘归计乞封留。
　　其五
　　空惊沧海变陵丘，白昼分明梦里游。除妄楔边重出楔，求真头上更安头。亨通富贵刚生喜，苦恼悲愁强作忧。斫断葛藤闲伎俩，系驴橛子不须留。

　　○还燕京题披云楼和诸士大夫韵 
　　【[据年谱，作于公元一二二七年。]】 
　　闲上披云第一重，离离禾黍汉家宫。窗开青锁招晴色，帘卷银钩揖晓风。 【晓风　渐西本作「晚风」。】 好梦安排诗句里，闲愁分付酒杯中。静思二十年间事，聚散悲欢一梦同。

　　○和威宁珍上人韵 
　　【[据年谱，作于公元一二三二年。]】 
　　十载西游志已灰，南征又自大梁回。扶持佛日惭无力，赞翊皇风愧不才。旧约未能林下去，新诗常寄日边来。何时杖履烟霞里，一笑伸眉得共陪。

　　○和李德修韵 
　　【[据年谱，作于公元一二二八年。]】 
　　明明圣主万邦君，神武雕弓挽六钧。时有逸人游阙下，更无骚客吊江滨。衣冠师古承殷辂，历日随时建夏寅。厚德深仁施万世，巍然一代典谟新。

　　●湛然居士文集卷四 
　　和吕飞卿韵 
　　再用韵赠国华 
　　谢飞卿饭 
　　再用韵记西游事 
　　再用韵赠抟霄 
　　再用韵谢非熊召饭 
　　再用韵唱玄 
　　再用韵 
　　和抟霄韵代水陆疏文因其韵为诗十首 
　　寄贾抟霄乞马乳 
　　谢马乳复用韵二首 
　　赠抟霄笔 
　　再用韵寄抟霄二首 
　　再用韵别非熊 
　　爱子金柱索诗 
　　赠贾非熊抟霄一首 
　　和李振之二首 
　　非熊兄弟饯予之燕再用振之韵 
　　和连国华三首 
　　连国华饯予出天山因用韵 
　　还燕和美德明一首 
　　又和橙子梅韵 
　　和竹林一禅师韵 
　　西庵上人住夏禁足以诗戏之 
　　送韩浩然用马朝卿韵 
　　戊子喜雨用马朝卿韵二首 
　　戊子饯非熊仍以吕望磻溪图为赠 
　　和宋子玉韵 
　　和李邦瑞韵二首 
　　和邦瑞韵送奉使之江表 
　　和王正之韵三首 
　　祝忘忧居士寿 
　　蜡梅二首 
　　谢禅师□公寄闾山紫玉 
　　和郑寿之韵 
　　寄沙井刘子春 
　　和琴士苗兰韵 
　　和人韵二首 
　　和武川严亚之见寄五首 
　　己丑过鸡鸣山 
　　寄天山周敬之 
　　邦瑞乞访亲因用其韵 
　　和李邦瑞韵 
　　过清源赠法云禅师 
　　赠五台长老 

　　○和吕飞卿韵 
　　【[据年谱，作于公元一二二八年。]】 
　　旧说飞卿词翰全，风神浑似晋名贤。吟诗校子三十 【三十　渐西本作「三千」。】 里，押韵输君一着先。笔迹查牙森似戟，词源浩瀚 【浩瀚　原作「浩汗」，据渐西本改。】 注如川。好诗好字独予得，准备携将帝里传。

　　○再用韵赠国华 
　　【[据年谱，作于公元一二二八年。]】 
　　学道宗儒难两全，湛然深许国华贤。儒门已悟如心恕，道藏能穷象帝先。似海词源涵万水，如鲸饮量吸长川。而今一识君侯面，始信清名不浪传。

　　○谢飞卿饭 【诗题　其下原有「六首」二字，渐西本作「一首」二字，原本目录无，故删。】 
　　【[据年谱，作于公元一二二八年。]】 
　　一鞭羸 【羸　原作「嬴」，据渐西本改。】 马渡天山，偶到云川暂解鞍。独守空房方丈稳，更无薄酒一杯残。诗书半蠹绝来客，釜甑生尘笑冷官。赖有觉非 【飞卿道号。】 怜野拙，长须为我馈盘餐。

　　○再用韵记西游事 
　　【[据年谱，作于公元一二二八年。]】 
　　河中 【西域寻思干城，西辽目为河中府。】? 【河中府　渐西本接下小字夹注云：「案斜米思干城在阿尔泰山之北。」】 花木蔽春山，烂赏东风纵宝鞍。留得晚瓜过腊半，藏来秋菓到春残。亲尝芭榄宁论价，自酿蒲萄不纳官。常叹不才还有幸，滞留遐域 【遐域　原作遐城，据渐西本改。】 得佳餐。

　　○再用韵赠抟霄 【以抟霄戒肉罢鹰犬，故以是诗美之。】 
　　【[据年谱，作于公元一二二八年。]】 
　　凛凛风神白玉山，罢游鹰犬逞金鞍。瑶琴高挂么弦绝，羲易频翻断简残。息念如僧还有发，忘形见客似无官。伽陀诵罢炉熏冷，一钵疏羹当晓餐。

　　○再用韵谢非熊召饭 
　　【[据年谱，作于公元一二二八年。]】 
　　行尽遐陬万里山，十年飘泊困征鞍。春风燕语归心切，夜月猿啼客梦残。圣世因时行夏正，愚臣嗜数愧春官。谁知贤帅开青眼，扫洒西庵召我餐。

　　○再用韵唱玄 
　　【[据年谱，作于公元一二二八年。]】 
　　藤条击破铁围山，倒跨白牛不鞲鞍。讲疏僧归经卷乱，坐禅人起佛灯残。为学未必如 【如　渐西本作「知」。】 为道，选佛从教胜选官。百事湛然都不念，祗知渴饮与饥餐。

　　○再用韵 
　　【[据年谱，作于公元一二二八年。]】 
　　云山迭迭复云山，瘦马芦鞭矮面鞍。瀚海去程千驿远，扬州归梦五更残。尘缘淡处应忘世，逸兴浓时好解官。二顷良田何必觅，春山笋蕨亦供餐。

　　○和抟霄韵代水陆疏文因其韵为诗十首 【诗十首　原作「十诗」二字，据渐西本改。】 
　　【[据年谱，作于公元一二二八年。]】 
　　资生无畏济人深，便见能仁六度心。尘世捐财矜苦厄，寒林洒饭拔幽沈。既临巨海钩神物，试叩洪锺伺好音。今日湛然攀旧例，珠缨休惜挂祗林。
　　其二 【其二　原缺，据渐西本补，其后「其三」、「其四」等均同。】 
　　新朝威德感人深，渴望云霓四海心。东夏再降烽火灭，西门一战塞烟沈。颙观颁朔施仁政，竚待更元布德音。好放湛然云水去，庙堂英俊正如林。 【正如林　原作「政如林」，据渐西本改。】 
　　其三
　　论道西庵爱慕深，推诚片片露丹心。瑶琴莫抚相如引，寳鼎休焚韩寿沈。花气浑如三角串，松风全似五弦音。清谈终日忘归思，不觉昏鸦噪晚林。
　　其四
　　五派分流道愈深，尘中谁识本来心。穿心土椀元无漏，没底胶船却不沈。山色水光呈妙相，鸟啼猿啸露圆音。云霞活计无求饱，何事狂童作肉林。 【狂童作独夫。】 
　　其五
　　前生未了妄缘深，薄宦相萦负夙心。只见渊明能印弃，谁知居士解舟沈。穷通荣辱皆真梦，毁誉称讥尽假音。中隐冷官闲况味，归心无日不山林。
　　其六
　　居士才微学未深，静思宁不媿中心。难忘北海千锺酒，虚负西庵一炷沈。绮语效颦赓险韵，瑶琴学步鼓纯音。此番公案休拈出，祗恐相传入笑林。
　　其七
　　新诗欬玉起予深，独有抟霄我许心。真迹居尘聊俯仰，高名与世任浮沈。同成雅会清茶话，共赏枯桐白雪音。他日归休约何处，燕山参谒万松林。 【万松林　其下渐西本小字夹注云：「□云依归本师。」】 
　　其八
　　贤帅 【贤帅　原作「贤师」，据渐西本改。】 文章蕴藉深，云川倾盖便同心。掀髯谈道檠灯灺，抵足论文塞月沈。有眼句中君得意，无弦琴上我知音。乘舟误捉波中月，莫学当年李翰林。
　　其九
　　浪迹西游岁月深，临风谁识湛然心。斯文将丧儒风歇，真智难明佛日沈。佳茗暂尝轰雪浪，正声聊作鼓雷音。年来逸兴十分切，准备求真入道林。
　　其十
　　渔矶旧隐荻花深，尘世宁忘昔日心。两岸清风单舸稳，满江明月一钩沈。饥来煮稻无兼味，醉后鸣榔笑五音。闲卧烟蓑春梦断，不知潮起没青林。

　　○寄贾抟霄乞马乳 
　　【[据年谱，作于公元一二二八年。]】 
　　天马西来酿玉浆，革囊倾处酒微香。长沙莫吝西江水，文举休空北海觞。浅白痛思琼液冷，微甘酷爱蔗浆凉。茂陵要洒尘心渴，愿得朝朝赐我尝。

　　○谢马乳复用韵二首 
　　【[据年谱，作于公元一二二八年。]】 
　　生涯箪食与囊浆，空忆朝回衣惹香。笔去余才犹可赋，酒来多病不能觞。松窗雨细琴书润，槐馆风微枕簟凉。正与文君谋此渴，长沙美湩送予尝。
　　其二
　　肉食从容饮酪浆，差酸滑腻更甘香。革囊旋造逡巡酒，桦器频倾潋滟觞。顿解老饥能饱满，偏消烦渴变清凉。长沙严令君知否，只许诗人合得尝。

　　○赠抟霄笔 
　　【[据年谱，作于公元一二二八年。]】 
　　一札霜毫缀玉枝， 【玉枝　原作「土枝」，据渐西本改。】 管城家世出东涯。 【辽东笔。】 锋端有口能谈景，纸上无声解写诗。免向江淹求彩管，莫学班氏弃毛锥。赠君聊助文房用，赋就离骚寄我知。

　　○再用韵寄抟霄二首 
　　【[据年谱，作于公元一二二八年。]】 
　　玉立堂堂紫桂枝，云川中隐寓天涯。风神萧散能谈道，格调清新解作诗。鄙论我甘蒙酱瓿， 【予作辨邪论，抟霄尝读之。】 雄材君已露囊锥。澄澄胸次人谁识，祗有清风明月知。
　　其二
　　斫倒松筠 【松筠　原作「霜筠」，据渐西本改。】 节外枝，谁言法界有边涯。筌蹄意尽闲周易，脂粉情忘束诂诗。去岁生涯犹说剑，今年活计更捐锥。威音那畔真消息，试问瞿昙也不知。

　　○再用韵别非熊 
　　【[据年谱，作于公元一二二八年。]】 
　　灵木垂芳桂两枝，非熊佳誉动西涯。倦听琴阮嫌狂客，饱看经书厌小诗。成德羡君垂竹帛，虚名嗟我类刀锥。会难别易堪惆怅，何日重来谁得知。

　　○爱子金柱索诗 
　　【[案：年代无考。]】 
　　文献阴功绝比伦，昆虫草木尽承恩。我为北阙十年客，汝是东丹九世孙。致主泽民宜务本，读书学道好穷源。他时辅翼英雄主，珥笔承明策万言。 【万言　其下渐西本小字夹注云：「案文正子耶律铸，有双溪醉隐集。」】 

　　○赠贾非熊抟霄一首 
　　【[据年谱，作于公元一二二八年。]】 
　　二陆尊贤擅美声，月评难弟亦难兄。西庵挥麈 【挥麈　原作「麾尘」，据渐西本改。】 谈三界，北观携琴论五行。休道酒仙无太白，须知诗伯有飞卿。奇人辐辏君门下，占断西州好士名。

　　○和李振之二首 
　　【[据年谱，作于公元一二二八年。]】 
　　半纸功名未可呈，无心何处不安生。十年沧海尘空起，百岁黄梁梦乍惊。旧径既荒松菊在，丹诚不变鬓髯更。年来渐有升平望，每怅栖鸡半夜鸣。
　　其二
　　酷忆遥山寸碧呈，归耕何日乐余生。蝇营得失都无念，狗苟荣枯总若惊。客梦觉来家万里，诗声 【诗声　原作「声诗」，据渐西本改。】 吟罢月三更。溟鹏本有冲天志，直待三年再一鸣。

　　○非熊兄弟饯予之燕再用振之韵 
　　【[据年谱，作于公元一二二八年。]】 
　　艺逢知己敢相呈，几夜论文喜气生。笔阵我甘三舍退，诗坛君使四筵惊。公初倾盖冬将半，予拟乘轺岁欲更。特与幽人助行色，一声寒角隔烟鸣。

　　○和连国华三首 
　　【[据年谱，作于公元一二二八年。]】 
　　岁月如流走兔乌，求真可惜费工夫。深源到底忘根柢，至道元来贵拙愚。真理不空宜具眼，太虚无面莫添须。直须稳坐长安好，切忌途中认画图。
　　其二
　　安得长绳系日乌，天涯老却旧耕夫。林泉放旷输君乐，沙漠淹留笑我愚。虎战每惊涉虎尾，龙飞不得采龙须。文章毕竟成何事，富贵元知不可图。
　　其三
　　月上南枝啼夜乌，悲歌弹铗叹征夫。愁边逐日看周易，梦里随风谒太愚。纵有征尘遮两眼，却无惭色上三须。真人已应千年运，伫待河清再出图。

　　○连国华饯予出天山因用韵 
　　【[据年谱，作于公元一二二八年。]】 
　　十年不得舞衣班，一忆江南胆欲寒。黄犬候来秋自老，白云望断信何难。军中得句常横槊，客里伤心每据鞍。游子未归情几许，天山风雪正漫漫。

　　○还燕和美德明一首 【一首　原作「二首」，据渐西本改。】 
　　【[据年谱，作于公元一二二八年。]】 
　　纷纷世态眩荣华，静里乾坤本不哗。琴阮生涯聊自适，诗书事业更何加。但期圣德泽天下，敢惜余生寄海涯。可笑燕然旧游客，倚楼悲我客程赊。

　　○又和橙子梅韵 
　　【[案：应与前诗作于同时，即公元一二二八年。]】 
　　可笑人心自短长，谁知个事不囊藏。化成橙子舌耽味，幻作梅英鼻觉香。金卵似真随变灭，冰魂元假却芬芳。唯心识破同根旨，何必临风再举扬。

　　○和竹林一禅师韵 
　　【[据年谱，作于公元一二二八年。]】 
　　富贵无心羡五侯，随时俯仰浪西游。断无事业留千古，静看英雄横九州岛。白雁纵传遐域信，黄华却负故园秋。苍生未济归何益，一见吾山一度羞。

　　○西庵上人住夏禁足以诗戏之 
　　【[案：年代无考。]】 
　　触处无非选佛堂，东风何处避春光。郡人无足充 【充　原作「克」，据渐西本改。】 千界，大地绝尘塞四方。举步踢翻沧海月，转身踏破白云乡。快须击碎闲家具，说向西庵笑一场。 【首句一作「都卢只是一禅床。」】 

　　○送韩浩然用马朝卿韵 
　　【[据年谱，作于公元一二二八年。]】 
　　开怀樽俎笑谈倾，未暇论文君已行。富贵涂亨渠易致，诗篇韵险我难赓。已成倾盖金兰友，安用沾襟儿女情。准拟秋深迓归骑，一樽浊酒远相迎。

　　○戊子喜雨用马朝卿韵二首 
　　【[据年谱，作于公元一二二八年。]】 
　　酷暑炎炎正不禁，一声雷震酿轻阴。救回南亩十分旱，变作西郊三日霖。遍野桑畴青幄密，连天麦垄绿云深。王孙喜雨登楼宴，贳酒黄垆解带金。
　　其二
　　生死轮回苦莫禁，不如学道惜分阴。舡乘没底聊相渡，云出无心强作霖。不死乡中灵草异，长生劫外紫云深。茅山道士真堪笑，虚费工夫炼五金。 【炼五金　其下渐西本小字夹注云：「□云：似讥劳山道士丘真人处机。」】 

　　○戊子饯非熊仍以吕望磻溪图为赠 
　　【[据年谱，作于公元一二二八年。]】 
　　昨夜白麻降日边，文章领袖远朝天。遥思御座分香赐，更想龙庭命席前。白面书生酬夙志，黑头边帅领新权。非熊应笑非熊老，八十犹然钓渭川。

　　○和宋子玉韵 
　　【[案：年代无考。]】 
　　勇将谋臣满玉京，吾侪袖手待升平。荆榛至道常嗟我，柱石中原岂舍卿。日下有人叨肉食，云中高士振诗鸣。思君兴味如梅渴，海印 【道号也。】 那能知此情。

　　○和李邦瑞韵二首 
　　【[据年谱，作于公元一二三一年。]】 
　　陇右奇才冠士林，万言良策起予深。泽民致主倾丹恳，邀利沽名匪素心。我伴簿书无好思，君陪风月有闲吟。他年共纳林泉下，茅屋松窗品正音。
　　其二
　　谢君千里远相寻，倾盖交欢气义深。笔砚生涯 【一作「书剑因缘」，又作「铁石肝肠」。】 无异志，金兰气味本同心。挥毫解赋登高句，缓轸能弹对竹琴。此去鳞鸿知有便，临风无吝寄芳音。

　　○和邦瑞韵送奉使之江表 
　　【[据年谱，作于公元一二三一年。]】 
　　驲骑翩翩出玉京，金符一插照人明。莫忘北阙龙飞志，要识南陬鴂舌情。布袖来朝无骑乘，锦衣归去不徒行。升仙桥畔增春色，郡守传呼接长卿。

　　○和王正之韵三首 
　　【[据年谱，作于公元一二三三——一二三六年间。]】 
　　洪才硕德两相宜，雅操真堪据凤池。富贵未终随梦变，功名何在值时危。奇词解吐万言策，敏思能吟七步诗。但倩东风轻着力，摩天鹏翼若云垂。
　　其二
　　自惭不解告嘉谟，十载韬藏僻一隅。巨海洪深容弃物，新朝宽厚用愚夫。亨时嘉会千年少，圣主雄材万代无。文物规模皆法古，伫看明诏起真儒。
　　其三
　　皇天辅德本无亲，乐道奚忧甑满尘。道泰小人当屏斥，时屯君子自经纶。浮云富贵元千变，昨梦繁华得几春。遇不遇兮皆是命，吾侪休羡锦衣新。 【楞严经云：「生死湼盘都如昨梦。」】 

　　○祝忘忧居士寿 
　　【[据年谱，作于公元一二三三——一二三六年间。]】 
　　酷似燕山窦十郎，灵椿初老桂枝芳。两朝厚遇垂千稔，一日清明满四方。玉佩丁东照兰省，斑衣摇曳悦萱堂。他年参到平常处，便是长生不老乡。

　　○蜡梅二首 
　　【[据年谱，作于公元一二三三——一二三六年间。]】 
　　越岭仙姿迥异常，洞庭春染六铢裳。枝横碧玉天然瘦，蕾 【蕾　原作「雷」，据渐西本改。】 破黄金分外香。反笑素英浑淡抹，却嫌红艳太浓妆。临风浥此蔷薇露，醉墨淋漓寄渺茫。
　　其二
　　冰姿梦里慕姚黄，滴蜡凝酥别样妆。生妬白红太浓淡，懒施朱粉自芬芳。寒英深染蔷薇露，冷艳微熏 【微熏　原作「徼煄」，据渐西本改。】 笃耨香。受用清绝恣吟遶，惜花一念未全忘。

　　○谢禅师□公寄闾山紫玉 
　　【[据年谱，作于公元一二三三——一二三六年间。]】 
　　方外闲人天一隅，因风寄我紫云腴。起予妙理欺欢伯，涤我枯肠压酪奴。琥珀精神浑彷佛，葡萄滋味 【葡萄滋味　原作「葡卜嗞味」，据渐西本改。】 较锱铢。禅师远弃桃源路，日日寻山摘此无。

　　○和郑寿之韵 
　　【[据年谱，作于公元一二三三—─一二三六年间。]】 
　　圣主龙飞日月新，微才忝预股肱臣。民财已阜钱如水，驲骑长闲塞不尘。威镇西陲输定远，宴开东阁慕平津。何如收拾琴书去，林下衣冠作舜民。

　　○寄沙井刘子春 
　　【[据年谱，作于公元一二三三──一二三六年间。]】 
　　寄语沙城老故人，别来嬴得鬓边尘。马蹄踏破关中月，新句吟空河表春。名利相萦余有歉，琴书自乐子非贫。何时策杖君家去，再试渊明漉酒巾。

　　○和琴士苗兰韵 
　　【[据年谱，作于公元一二三四年。]】 
　　徒步南来爱陆机，公余邂逅似相期。高山韵吼千岩木，流水声号半夜陂。圣德宛如歌治化，南风犹似抚疮痍。曲终声散无人会，撩我高吟一首诗。

　　○和人韵二首 
　　【[据年谱，作于公元一二三三──一二三六年间。]】 
　　西域诸蕃古未知，来生远过禹封畿。名山准拟金泥检，古塞无劳羽檄飞。世乐讵能敌静乐，蓑衣到底胜朝衣。年来痛忆闾山景，月照茅亭水一围。
　　其二
　　干戈未敛我伤神，自恨虚名误此身。否德讵能师百辟，微才安可步三辰。箕裘谩叹青毡旧，勋业空惊白发新。安得夔龙立廊庙，扶持尧舜济斯民。

　　○和武川严亚之见寄五首
　　【[据年谱，作于公元一二三三——一二三六年间。]】 
　　当年西域未知名，四海无人识晋卿。扈从銮舆三万里，谟谋凤阙 【谟谋凤阙　原作「谋谟凤阁」，据渐西本改。】 九重城。衣冠异域真余志，礼乐中原乃我荣。何日功成归旧隐，五湖烟浪乐余生。
　　其二
　　亚之平水久驰名， 【亚之本绛阳人，今寓居武川，训童为生。】 壮岁题桥慕长卿。厌世德风如偃草，惊人诗价比连城。功名未立不为慊，仁义能行亦足荣。此理幽微人不识，莫言儒道拙谋生。
　　其三
　　今年又得亚之诗，每叹风云会遇迟。拙运且淹童子役，雄才宜作帝王师。羡君笔下挥千字，知子胸中蕴六奇。静对西风和新句，凄然南望动深思。
　　其四
　　误忝纶恩斗印悬，乏才羞到玉墀前。劾奸封事梦犹诤，许国忠诚老益坚。仁政发从天北畔，捷音来自海西边。从今率土沾王化，礼乐车书共一天。
　　其五
　　寥落龙沙寄此生，情锺我辈岂无情。参商管鲍贤朋友，南北机云好弟兄。莲叶飘香思晚浦，梅花飞雪梦春城。故园日夜归心切，未济斯民不敢行。

　　○己丑过鸡鸣山 
　　【[案：作于己丑，应为公元一二二九年。]】 
　　三年四度过鸡鸣，我仆徘徊马倦登。寂寞柴门空有舍，萧条山寺静无僧。残花溅泪千程别，啼鸟伤心百感生。今古兴亡都莫问，穹庐高卧醉腾腾。

　　○寄天山周敬之 
　　【[案：年代无考。]】 
　　当年倾盖识君初，烂饮天山驻使车。 【使车　原作「使军」，据渐西本改。】 秋去安仁空有赋，雁来公瑾又无书。林峦红叶知人老， 【知人老　原作「如人老」，据渐西本改。】 篱落黄花亦我疏。为向天涯道岑寂，强吟新句附双鱼。

　　○邦瑞乞访亲因用其韵 
　　【[案：年代无考。]】 
　　干戈扰扰战交侵，一纸安书值万金。凡子 【凡子　原作「兄子」，据渐西本改。】 生还愁未解，萱堂仙去恨尤深。涕零倚木西风怨，肠断闻铃夜雨淋。养老送终真有憾，号天如割望云心。

　　○和李邦瑞韵 
　　【[案：年代无考。]】 
　　赵老名言本两忘， 【忘　其下渐西本小字夹注云：「案赵老，赵州和尚。」】 庭前空有柏苍苍。 【苍苍　其下渐西本小字夹注云：「案庭前柏子是西来意。」】 西江吸尽慵开口，北载添来亦括囊。明月清风何所碍，落花流水不相妨。须知居士元无病，底用千年旧药方。

　　○过清源赠法云禅师 
　　【[据年谱，作于公元一二三二年。此诗与卷二过清源谢汾水禅师见访同。]】 
　　汾水禅师个里人，杖藜寻我过清源。半盂红菓情何厚，一盏青灯话细论。山水景中君适意， 【适意　卷二过清源谢汾水禅师见访作「得意。」】 兵戈堆里我消魂。他年相约云深处，松竹萧萧静掩门。

　　○赠五台长老 
　　【[据年谱，作于公元一二三一年。此诗与卷二再过晋阳独五台开化二老不远迎同。]】 
　　高冈登陟马玄黄，落日西风过晋阳。道士忻迎 【忻迎　卷二再过晋阳独五台开化二老不远迎作「欢迎」。】 捧林菓，儒冠远迓挈壶浆。五台强壮 【强壮　前诗作「强健」。】 头如雪，开化轻安鬓未霜。谁会二师深密意，赵州元不下禅床。

　　●湛然居士文集卷五 
　　赠蒲察元帅七首 
　　庚辰西域清明 
　　用盐政姚德宽韵 
　　用昭禅师韵二首 
　　和薛正之见寄 
　　乞扇 
　　壬午西域河中游春十首 
　　游河中西园和王君玉韵四首 
　　河中游西园四首 
　　河中春游有感五首 
　　过闾居河四首 
　　感事四首 
　　壬午元日二首 
　　过沁园有感 
　　用刘正叔韵 
　　西域家人辈酿酒戏书屋壁 
　　西域从王君玉乞茶因其韵七首 
　　和冲霄韵五首 
　　又一首 
　　和冲霄十月桃花韵二首 
　　用薛正之韵 

　　○赠蒲察元帅七首 
　　【[据年谱，作于公元一二二○年。]】 
　　闲骑白马思无穷，来访西城绿发翁。元老规模妙天下，锦城风景压河中。花开杷榄芙渠淡，酒泛葡萄琥珀浓。痛饮且图容易醉，欲凭春梦到卢龙。
　　其二
　　积年飘泊困边尘，闲过西隅谒故人。忙唤贤姬寻器皿，便呼辽客奏筝■〈秦〉。葡萄架底葡萄酒，杷榄花前杷榄仁。酒酽花繁正如许，莫教辜负锦城春。
　　其三
　　主人知我怯金觞，特为先生一改堂。细切黄橙调蜜煎，重罗白饼糁糖霜。几盘绿橘分金缕，一椀清茶点玉香。明日辞君向东去，这些风味几时忘。
　　其四
　　使君排飰宴南溪，不枉从君鸟鼠西。春薤旋浇 【春薤旋浇　原作「春雁旅浇」，据渐西本改。】 浓鹿尾，腊糟微浸软驼蹄。丝丝鱼脍明如玉，屑屑鸡生烂似泥。 【烂似泥　其下渐西本小字夹注云：「案泰西庖丁亦善作鸡泥。」】 白面书生知此味，从今更不嗜黄虀。
　　其五
　　筵前且尽主人心，明烛厌厌饮夜深。素袖佳人学汉舞，碧髯官妓拨胡琴。 【拨胡琴　其下渐西本小字夹注云：「案蒙古人呼为扣肯儿。」】 轻分茶浪飞香雪，旋擘橙杯破软金。五夜欢心犹未已，从教斜月下疎林。
　　其六
　　主人开宴醉华胥，一派丝篁沸九衢。黯紫葡萄垂马乳，轻黄杷榄灿牛酥。金波泛蚁斟欢伯，雪浪浮花点酪奴。忙里偷闲谁若此，西行万里亦良图。
　　其七
　　闲乘羸马过蒲华，又到西阳太守家。玛瑙瓶中簪乱锦，琉璃锺里泛流霞。品尝春色批金橘，受用秋香割木瓜。此日幽欢非易得，何妨终老住流沙。

　　○庚辰西域清明 
　　【[案：诗题庚辰，即作于公元一二二○年。]】 
　　清明时节过边城，远客临风几许情。野鸟间关难解语，山花烂漫不知名。葡萄酒熟愁肠乱，玛瑙杯寒醉眼明。遥想故园今好在，棃花深院鹧鸪声。

　　○用盐政姚德宽韵 
　　【[据年谱，作于公元一二三三——一二三六年间。]】 
　　乃祖开元柱石臣，云孙髣髴玉麒麟。从来德炙舆人口，此日恩沾圣世春。欲草荐书学北海，未开东阁愧平津。而今且试调羹手，竚看沙堤继旧尘。

　　○用昭禅师韵二首 
　　【[据年谱，作于公元一二三三——一二三六年间。]】 
　　银钩全似赵周臣，诗比黄华格调新。道眼点开言外句，禅心说破劫前春。山中跛挈无为客，林下逍遥自在人。不犯清波垂钓处，卧龙随手出龙津。
　　其二
　　圣德洋洋雨露零，虫鱼草木总欢荣。妖氛敛祸尧风扇，外道消声佛日明。

　　○和薛正之见寄 
　　【[据年谱，作于公元一二三三——一二三六年间。]】 
　　贤臣圣主正时遭，建策龙庭莫惮劳。大壑波深翻巨鲤，高空风顺遇鸿毛。一番制度新才术，百代文章旧雅骚。勉力自强宜不息，功名何啻泰山高。

　　○乞扇 
　　屈眴圆裁白玉盘， 【白玉盘　其下渐西本小字夹注云：「案屈眴，西域布。」】 幽人自翦素琅玕。全胜织女绞绡帕，高出湘妃玳瑁斑。座上清风香细细，怀中明月净团团。愿祈数柄分居士，颠倒阴阳九夏寒。

　　○壬午西域河中游春十首 
　　【[案：诗题壬午，即作于公元一二二二年。用丘处机诗司天台判李公辈邀游郭西归作韵。]】 
　　幽人呼我出东城，信马寻芳莫问程。春色未如华藏富，湖光不似道心明。土床设馔谈玄旨，石鼎烹茶唱道情。世路崎岖太尖险，随高逐下坦然平。 【坦然平　其下渐西本小字夹注云：「□云，竟是寒山子、击壤老人矣。」】 
　　其二
　　三年春色过边城，萍迹东归未有程。细细和风红杏落，涓涓流水碧湖明。花林啜茗添幽兴，绿亩 【绿亩　原作「绿野」，据渐西本改。】 观耕称野情。何日要荒同入贡，普天钟鼓乐清平。
　　其三
　　春雁楼边三两声，东天回首望归程。山青水碧伤心切，李白桃红照眼明。几树绿杨摇客恨，一川芳草惹羁情。天兵几日归东阙，万国欢声贺太平。
　　其四
　　河中二月好踏青 【踏青　其下渐西本小字夹注云：「案正建牙河中府时。今析入俄国，为斜米斯干省。」】 ，且莫临风叹客程。溪畔数枝红杏 【红杏　原作「繁杏」，据渐西本改。】 浅，墙头半点 【半点　原作「千点」，据渐西本改。】 小桃明。谁知西域逢佳景，始信东君不世情。圆沼方池三百所，澄澄春水一时平。
　　其五
　　二月河中草木青，芳菲次第有期程。花藏径畔春泉碧，云散林梢晚照明。含笑山桃还似识，相亲水鸟自忘情。遐方且喜丰年兆，万顷青青麦浪平。
　　其六
　　异域春郊草又青，故园东望远千程。临池嫩柳千丝碧，倚槛妖桃几点明。丹杏笑风真有意，白云送雨大无情。归来不识河中道，春水潺潺满路平。
　　其七
　　四海从来皆弟兄，西行谁复叹行程。既蒙倾盖心相许，得遇知音眼便明。金玉满堂违素志，云霞千顷适高情。庙堂自有夔龙在，安用微生措治平。 【措治平　其下渐西本小字夹注云：「案五句老子语。」】 
　　其八
　　寓迹尘埃且乐生，垂天六翮敛鹏程。无缘未得风云会，有幸能瞻日月明。出处随时全道用，穷通逐势叹人情。凭谁为发丰城剑，一扫妖氛四海平。
　　其九
　　不如归去乐余龄，百岁光阴有几程。文史三冬输曼倩，田园二顷忆渊明。宾朋冷落绝交分，亲戚团栾说话情。植杖耘耔聊自适，笑观南亩绿云平。
　　其十
　　衰翁 【衰翁　原作「襄翁」，据渐西本改。】 老矣倦功名，繁简行军笑李程。 【李程　其下渐西本小字夹注云：「案：李广、程不识。」】 牛粪火熟石炕暖，蛾连纸破瓦窗明。水中漉月消三毒，火里生莲屏六情。野老不知天子力，讴歌鼓腹庆升平。

　　○游河中西园和王君玉韵四首 
　　【[据年谱，作于公元一二二二年。用丘处机诗复游西郭二首韵。]】 
　　万里东皇不失期，园林春老我来迟。漫天柳絮将飞日，遍地梨花半谢时。异域风光特秀丽，幽人佳句自清奇。临风畅饮题玄语，方信无为无不为。
　　其二
　　清明出郭赴幽期，千里江山丽日迟。花叶不飞风定后，香尘微敛雨余时。雕鑴冰玉诗尤健，挥扫龙蛇字愈奇。好字好诗独我得，不来赓和拟胡为。
　　其三
　　异域逢君本不期，湛然深恨识君迟。清诗厌世光千古，逸笔惊人自一时。字老本来遵雅淡，吟成元不尚新奇。出伦诗笔服君妙，笑我区区亦强为。
　　其四
　　风云佳遇未能期，自是鱼龙上钓迟。岩穴潜藏难遯世， 【遯世　其下渐西本小字夹注云：「案邵子诗：『天下有名难避世。』」】 尘嚣俯仰且随时。百年富贵真堪叹，半纸功名未足奇。伴我琴书聊自适，生涯此外更何为。

　　○河中游西园四首 
　　【[据年谱，作于公元一二二二年。]】 
　　河中春晚我邀宾，诗满云笺酒满巡。对景怕看红日暮，临池羞照白头新。柳添翠色侵凌草，花落余香着莫人。且着新诗与芳酒，西园佳处送残春。
　　其二
　　河中风物出乎伦，闲命金兰玉斝巡。半笑棃花琼脸嫩，轻颦杨柳翠眉新。衔泥紫燕先迎客，偷蕊黄蜂远趁人。日日西园寻胜概，莫教辜负客城春。
　　其三
　　几年萍梗困边城，闲步西园试一巡。圆沼印空明镜莹，芳莎藉地翠茵新。幽禽有意如留客，野卉多情解笑人。屈指知音今有几，与谁同享瓮头春。
　　其四
　　金鼓銮舆出陇秦，驱驰八骏又西巡。千年际会风云异，一代规模宇宙新。西域兵来擒伪主，东山诏下起幽人。股肱元首明良世，高拱垂衣寿万春。

　　○河中春游有感五首 【诗题　其下渐西本小字夹注云：「案：和邱长春道士。」】 
　　【[据年谱，作于公元一二二二年。用丘处机诗至回纥邪米思干大城韵。]】 
　　西胡 【寻斯干有西戎梭里檀故宫在焉。】 构室未全终，又见颓垣遶故墉。绿苑连延花万树，碧堤回曲水千重。不图舌鼓谈非马，甘分躬耕学卧龙。粝食粗衣聊自足，登高舒啸乐吾慵。 【吾慵　其下渐西本小字夹注云：「文田案：西游记云：师住算滩氏新宫，暇日出诗一篇云：二月经行十月终，西临回纥大城墉。塔高不见十三级，山厚已过千万重。秋日在郊犹放象，夏云无雨不从龙。嘉蔬麦饭葡萄酒，饱食安眠养素慵。此五首皆和丘处机元韵也。□案：算滩乃痕都中印度君号。」】 
　　其二
　　异域河中春欲终，园林深密锁颓墉。东山雨过空青迭，西苑花残乱翠重。杷榄碧枝初着子，葡萄绿架已缠龙。等闲春晚芳菲歇，叶底翩翩困蜨慵。
　　其三
　　坎止流行以待终，幽人射隼上高墉。穷通世路元多事，囏险机关有几重。百尺苍枝藏病鹤，三冬蛰窟闭潜龙。琴书便结忘言友，治圃耘蔬自养慵。
　　其四
　　西域渠魁运已终，天兵所指破金墉。崇朝驲骑驰千里，一夜捷书奏九重。鞭策不须施犬马，庙堂良算足夔龙。北窗高卧熏风里，尽任他人笑我慵。
　　其五
　　重玄叩击数年终，大道难窥万仞墉。旧信不来青鸟远，故山犹忆白云重。自知勋业输雏凤，且学心神似老龙。 【老龙　其下渐西本小字夹注云：「案：老子犹龙，如此用太割截。」】 忙里偷闲谁似我，兵戈横荡得疎慵。

　　○过闾居河四首 【诗题　其下渐西本小字夹注云：「案亦和丘长春。」】 
　　【[据年谱，作于公元一二一八年。用丘处机诗至鱼儿泺韵。]】 
　　河冰春尽水无声，靠岸钩鱼羡击冰。乍远南州如梦蝶，暂游北海若飞鹏。隋堤柳絮风何处，越岭梅花信莫凭。试暂停鞭望西北，迎风羸马不堪乘。 【不堪乘　其下渐西本小字夹注云：「案西游记：出沙陀至鱼儿乐诗：北陆祁寒自古称，沙陀三月尚凝冰。更寻若士为黄鹄，要识修鹍化大鹏。苏武北迁愁欲死，李陵南望去无凭。我今返学卢敖志，六合穷观最上乘。」】 
　　其二
　　北方寒凛古来称，亲见阴山冻鼠冰。战鬬檐楹翻铁马，穷通碁势变金鹏。五车经史都无用，一鹗书章谁可凭。安得冲天畅予志，云舆六驭信风乘。
　　其三
　　一圣龙飞德足称，其亡凛凛涉春冰。千山风烈来从虎，万里云垂看举鹏。尧舜徽猷无阙失，良平妙算足依凭。华夷混一非多日，浮海长桴未可乘。
　　其四
　　自媿声名无可称，贤愚混世炭和冰。窃盐仓鼠初成蝠，喷浪溟鲲未化鹏。卖剑学耕食粗遣，买山归老价难凭。秋江月满西风软，何日扁舟独自乘。

　　○感事四首 【诗题　其下渐西本小字夹注云：「案亦和长春道人。」】 
　　【[据年谱，作于公元一二二二年。用丘处机诗泺驿路韵。]】 
　　富贵荣华若聚沤，浮生浑似水东流。仁人短命嗟颜氏，君子怀疾叹伯牛。未得鸣珂游帝阙，何能骑鹤上扬州。几时摆脱闲缰锁，笑傲烟霞永 【永　原作「水」，据渐西本改。】 自由。 【自由　其下渐西本小字夹注云：案西游记：「抵陆局河南岸，行十有六日，又行十日夏至，渐见大山。从此渐有山阜，人烟颇众，以诗叙其实云：『极目山川无尽头，风烟不断水长流。如何造物开天地，到此令人放马牛。饮血茹毛同上古，峨冠结发异中州。圣贤不得垂文教，历代纵横只自由。』此四首并用此韵。」】 
　　其二
　　当年元拟得封侯，一误儒冠入士流。赫赫凤鸾捐腐鼠，区区蛮触战蜗牛。未能离欲超三界，必用麾旄混九州岛。致主泽民元素志，陈书自荐我无由。
　　其三
　　得不欣欣失不忧，依然不改旧风流。深藏凤璧无投鼠，好蓄龙泉候买牛。山寺幽居思少室，梅花归梦遶扬州。萱堂温凊 【温凊　原作「温清」，据渐西本改。】 十年阙，负米供亲媿仲由。
　　其四
　　人不知予我不尤，濯缨何必拣清流。良材未试聊耽酒，利器深藏俟割牛。旧政欲传新令尹，新朝不识旧荆州。眉山云迈归商路，痛恪新诗寄子由。

　　○壬午元日二首 
　　【[案：诗题壬午，即作于公元一二二二年。]】 
　　西域风光换，东方音问疎。屠苏聊复饮，郁垒不须书。 【不须书　原脱「书」字，据渐西本补。】 旧岁昨宵尽，新年此日初。客中今十载，孀母信何如。
　　其二
　　万里西征出玉关，诗无佳思酒瓶干。萧条异域年初换，坎轲穷途腊已残。身过碧云游极乐，手遮东日望长安。年光迅速如流水，不管诗人两鬓斑。

　　○过沁园 【沁园　原作「泌园」，据渐西本改。】 有感
　　【[据年谱，作于公元一二三二年。]】 
　　昔年曾赏沁园春， 【沁园春　原作「泌园春」，据渐西本改。】 今日重来迹已陈。水外无心修竹古，雪中含恨瘦梅新。垣颓月榭经兵火，草没诗碑覆劫尘。羞对覃怀昔时月，多情依旧照行人。

　　○用刘正叔韵 
　　【[案：年代无考]】 
　　参叩松轩积有年，光尘融泄一愚贤。视民每羡如刍狗，治国常思烹小鲜。只道牛边休执杖，谁知琴上亦忘弦。湛然稍异香山老，不学空门不学仙。

　　○西域家人辈酿酒戏书屋壁 
　　【[据年谱，作于公元一二二二年。]】 
　　西来万里尚骑驴，旋借葡萄酿绿醑。司马卷衣亲涤器，文君挽袖自当炉。元知沽酒业缘重，何奈调羹手段无。古昔英雄初未遇，生涯或亦隐屠沽。

　　○西域从王君玉乞茶因其韵七首 
　　【[据年谱，作于公元一二二二年。]】 
　　积年不啜建溪茶，心窍黄尘塞五车。碧玉瓯中思雪浪，黄金碾畔忆雷芽。卢仝七椀诗难得，谂老三瓯梦亦赊。敢乞君侯分数饼，暂教清兴遶烟霞。
　　其二
　　厚意江洪绝品茶，先生分出蒲 【蒲　渐西本作「满」。】 轮车。雪花滟滟浮金蘂，玉屑纷纷碎白芽。破梦一杯 【杯　原作「柸」，据渐西本改。】 非易得，搜肠三椀不能赊。琼瓯啜罢酬平昔，饱看西山插翠霞。
　　其三
　　高人惠我岭南茶，烂赏飞花雪没车。 【是日作茶会值雪。】 玉屑三瓯烹嫩蕊，青旗一叶碾新芽。顿令衰叟诗魂爽，便觉红尘客梦赊。两腋清风生坐榻，幽欢远胜泛流霞。
　　其四
　　酒仙飘逸不知 【不知　渐西本作「不如」。】 茶，可笑流涎见曲车。玉杵和云舂素月，金刀带雨翦黄芽。试将绮语求茶饮，特胜春衫把酒赊。啜罢神清淡无寐，尘嚣身世便云霞。
　　其五
　　长笑刘伶不识茶，胡为买锸谩随车。萧萧暮雨云千顷，■〈稳，石代禾〉■〈稳，石代禾〉春雷玉一芽。建郡深瓯吴地远，金山佳水楚江赊。红炉石鼎烹团月，一椀和香吸碧霞。
　　其六
　　枯肠搜尽数杯茶，千卷胸中到几车。汤响松风三昧手，雪香雷震一枪芽。满囊垂赐情何厚，万里携来路更赊。清兴无涯腾八表，骑鲸踏破赤城霞。
　　其七
　　啜罢江南一椀茶，枯肠历历走雷车。黄金小碾飞琼屑，碧玉深瓯点雪芽。笔阵陈兵诗思勇，睡魔卷甲梦魂赊。精神爽逸无余事，卧看残阳补断霞。

　　○和冲霄韵五首 
　　【[据年谱，作于公元一二三三——一二三六年间。]】 
　　垂亡圣道赖君鸣， 【鸣　渐西本作「明」。】 坎轲休嗟道不行。须信诗魔降笔阵，好将酒战破愁城。滔滔秋水如人志，薄薄闲云似世情。一举冲霄知有日，垂天万里看鹏程。
　　其二
　　古今兴废不堪听，宠辱都如梦一惊。韬畧欣然推后进，琴书足以了余生。既知物物头头是，谁问朝朝暮暮情。散尽迷云何所有，一轮秋月普天明。
　　其三
　　天涯索寞正穷秋，衰草寒烟无尽头。叶底哀蛩空促织，云间征雁祗供愁。酪浆满引浇羊胛，粝食随缘荐鹿修。试暂回光乐真觉，人闲万法一时收。 【「祗供愁」一作「谩书愁」。】 
　　其四
　　星星华发镜中惊，好赋归欤接淅行。重位宁贪高一品，故园无惮远千程。晴天花络春山色，落日松和秋水声。无恙闾峯三百寺，遨游吟啸老余生。
　　其五
　　古木残阳映矮岗，雁行天际写秋光。霜蓑带雨添愁色，晚菊和风送冷香。浊酒三年浑未试，黄粮九月得初尝。龙沙且喜身强健，南望幽人天一方。

　　○又一首 
　　【[据年谱，作于公元一二三三——一二三六年间。]】 
　　不见高阳旧酒徒，临风惆怅几踟蹰。无穷真味思焦尾，有限浮生叹白驹。德望服人输二陆， 【二陆　渐西本误为「一陆」，其下小字夹注云：「案平吴利在二陆，此云一陆，指陆抗邪？」】 文章重世媿三苏。散材潦倒浑无用，空作昂藏一丈夫。

　　○和冲霄十月桃花韵二首 
　　【[据年谱，作于公元一二三三——一二三六年间。]】 
　　桃源仙子忆刘郎，不惮严冬雨雪凉。红雨已先初夏落，妖魂重对小春芳。冷侵绿 【绿　原作「络」，据渐西本改。】 蕚刚舒脸，寒彻朱衣强喷香。谁向荒园慰萧索，数枝无语映斜阳。
　　其二
　　春生秋杀乃天常，来往推迁炎与凉。晚节正当阴气塞，穷冬忽见小桃芳。岂知卜枣能成实，僭与江梅敢并香。自媿备员调鼎鼐，不知何事谬阴阳。

　　○用薛正之韵 
　　【[据年谱，作于公元一二三三年——一二三六年间。]】 
　　无德惭为天下先，湖山归计好加鞭。霜深尚有篱边菊，风劲全无叶底蝉。三弄瑶琴歌素月，一樽浊酒醉苍烟。凤池分付夔龙去，万顷潇湘属湛然。


　　●湛然居士文集卷六 
　　和景贤见寄 
　　用刘润之乞冠韵 
　　西域河中十咏 
　　西域和王君玉诗二十首 
　　和杨彦广韵 
　　题平阳李君实此君轩 
　　西域有感 
　　早行 
　　自叙 
　　西域元日 
　　西域寄中州禅老 
　　蒲华城梦万松老人 
　　寄巨川宣抚 
　　寄南塘老人张子真 
　　观瑞鹤诗卷独子进治书无诗 
　　寄德明 
　　才卿外郎五年止惠一书 
　　寄清溪居士秀玉 
　　戏秀玉 
　　寄张子闻 
　　寄用之侍郎 
　　和正卿待制韵 
　　寄仲文尚书 
　　雪轩老人邦杰久不惠书作诗怨之 
　　谢王清甫惠书 
　　思亲二首 
　　思亲用旧韵二首 
　　思亲有感 
　　再过西域山城驿 
　　辛巳闰月西域山城值雨 
　　十七日早行始忆昨日立春 
　　是日驿中作穷春盘 
　　西域蒲华城赠蒲察元帅 
　　乞车 
　　戏作二首 
　　过太原南阳镇题紫薇观壁三首 
　　和松月野衲海上人见寄二诗 
　　梦中偶得 
　　贾非熊饯余用其韵 
　　用李德恒韵 
　　松月老人寄诗因用元韵 
　　和薛正之韵 

　　○和景贤见寄 
　　【[据年谱，作于公元一二三三——一二三六年间。]】 
　　龙冈参透后三三，髣髴前人何所惭。妙笔照人惊老字，新诗入手想清谈。尘中名利予难出，梦里荣华君不耽。准拟归时便归去，闾山珍重旧禅庵。 【「珍重」一作「好在」。】 

　　○用刘润之乞冠韵 
　　【[据年谱，作于公元一二三三——一二三六年间。]】 
　　隐逸养幽慵，飘萧两鬓蓬。角巾折暮雨，醉帽落秋风。避暑挂石上，衔杯鹿酒中。忘机任真率，露顶向王公。

　　○西域河中十咏 
　　【[据年谱，作于公元一二二二年。]】 
　　寂寞河中府，连甍及万家。葡萄亲酿酒，杷榄看开花。饱啖鸡舌肉，分餐马首瓜。 【土产瓜大如马首。】 人生唯口腹，何碍过流沙。
　　其二
　　寂寞河中府，临流结草庐。开樽倾美酒，掷网得新鱼。有客同联句，无人独看书。天涯获此乐，终老又何如。
　　其三
　　寂寞河中府，遐荒僻一隅。葡萄垂马乳，杷榄灿牛酥。酿春 【酿春　渐西本作「酿酒」。】 无输课，耕田不纳租。西行万余里，谁谓乃良图。
　　其四
　　寂寞河中府，生民屡有灾。避兵开邃穴，防水筑高台。六日常无雨，三冬 【三冬　原作「三久」，据渐西本改。】 却有雷。偶思禅伯语，不觉笑颜开。
　　其五
　　寂寞河中府，颓垣绕故城。园林无尽处，花木不知名。南岸独垂钓，西畴自省耕。为人但知足，何处不安生。
　　其六
　　寂寞河中府，西流绿水倾。冲风磨旧麦， 【西人作磨，风动机轴以磨麦。】 悬碓杵新粳。 【西人皆作悬杵以舂。】 春月花浑谢，冬天草再生。优游聊卒岁，更不望归程。
　　其七
　　寂寞河中府，清欢且自寻。麻笺聊写字，苇笔亦供吟。伞柄学钻笛，宫门自斲琴。临风时适意，不负昔年心。 【得故宫门坚木三尺许，斲为琴，有清声。】 
　　其八
　　寂寞河中府，西来亦偶然。每春忘旧闰，随月出新年。强策浑心竹，难穿无眼钱。异同无定据，俯仰且随缘。 【西人不计闰，以十二月为岁。有浑心竹。其金铜牙钱无孔郭。】 
　　其九
　　寂寞河中府，声名昔日闻。城隍连畎亩，市井半丘坟。食饭秤斤卖，金银用麦分。生民怨来后，箪食谒吾君。
　　其十
　　寂寞河中府，遗民自足粮。黄橙调蜜煎，白饼糁糖霜。漱旱河为雨，无衣垄种羊。一从西到此，更不忆吾乡。

　　○西域和王君玉诗二十首 
　　【[据年谱，作于公元一二二二年。]】 
　　年来深欲买湖山，贫病难酬绢五千。归去不从陶令请，知音未遇孟尝贤。排愁器具思欢伯，送老生涯乏货泉。惟有诗魂常伴我，闲吟陶写个 【个　原作「筒」，据渐西本改。】 中玄。
　　其二
　　一发燕然晓日边，寒云迭迭乱山千。万重沙漠犹逢友，十室荒村亦有贤。留客芳樽思北海，惊人奇语忆南泉。思量万事多浑错，勉力轮锤好扣玄。
　　其三
　　君侯乘兴写佳篇，我得琼琚价倍千。妙笔一挥能草圣，新诗独惠过称贤。半瓶浊酒斟琼斝，七椀清茶泛玉泉。万里西行真我幸，逢君时复一谈玄。
　　其四
　　健羡金鞍美少年，盈门剑客列三千。须知执德元非德，况是无贤敢自贤。不解弯弓射石虎，谁能击剑跃龙泉。黑 【黑　原作「里」，据渐西本改。】 头勋业今何在，壮岁功成愧谢玄。
　　其五
　　云龙相感本乎天，会合君臣岁一千。西伯已亡谁老老，卜商何在肯贤贤。鹓鶵未必轻餐鼠，蚯蚓犹知下饮泉。巧拙是非无定据，到头谁解辨黄玄。
　　其六
　　奔走红尘积有年，深思雪涧竹竿千。谁能世上全三乐， 【三乐　其下渐西本小字夹注云：「案荣启期三乐。」】 好向林间伴七贤。笔下风生诗似锦，瓮头春涨酒如泉。诗成酒罢寂无事。净几明窗诵太玄。
　　其七
　　竹径风来自破禅，修篁青剑叶垂千。烂吟风月元无碍，高卧烟霞未是贤。迷处无由逃绊锁，悟来何处不林泉。纵横触目皆真理，坐卧经行鸟路玄。 【路玄　其下渐西本小字夹注云：「案永寿云：见道忘山，人间亦寂。」】 
　　其八
　　无灭无生不论年，谁夸桃熟岁三千。休将真宰陪司命， 【星名。】 莫使明星动进贤。 【星名。】 有道不妨居闹市，无心奚碍酌贪泉。何能远遁尘嚣去，且向人间养素玄。
　　其九
　　从他豪俊领时权，指顾貔貅数百千。碌碌余生甘养拙，明明圣代岂遗贤。且图混世啜醨酒，勿谓濯缨弃浊泉。莫道无为云便了，有为何处不逢玄。
　　其十
　　浮生瞬息度流年，唐汉兴亡不半千。清洁采薇输二子，英雄济世有三贤。未能 【未能　原作「朱能」，据渐西本改。】 海上寻芝草，且向尘中泛醴泉。醉兴陶陶略相似，无何乡里亦通玄。
　　其十一
　　成败兴亡事可怜，劳生扰扰几千千。调心莫若先离欲， 【欲　原作「砍」，据渐西本改。】 治世无如不尚贤。 【尚贤　其下渐西本小字夹注云：「案老子：不尚贤使民不争。」】 小褚 【小褚　原作「小楮」，据渐西本改。】 岂能怀大器，短绳那得汲深泉。 【汲深泉　「汲」原作「及」，据渐西本改。其下渐西本小字夹注云：「案庄子引管夷吾云：褚小不可以怀大，绠短不可以汲深。」】 直须箭透威音外，不用无为不用玄。 【不用玄　其下渐西本小字夹注云：「案六祖坛经：威音王以后，无师自学，尽入旁门外道。」】 
　　其十二
　　得得清欢乐自然，不辞去国客程千。翻腾旧案因君玉，唱和新诗有景贤。每遇开樽邀素月，常因盥手掬寒泉。衰翁自揣何多幸，未死中间乐此玄。
　　其十三
　　几回午枕不成眠，幽鸟关关近数千。安世不知安世计，隐居常慕隐居贤。几行石榻围松径，一簇茅斋绕涧泉。挂起西轩风似水，闲将羲易索幽玄。
　　其十四
　　农隐生涯乐自天，药畦香垄仅盈千。蝇营累世真堪笑，狗苟劳生未若贤。带月扶犁耕暮野，冲云荷锸拨春泉。耘耔余暇蓬窗底，独抱遗经考至玄。
　　其十五
　　闲闲个事本明圆，一念纔兴路八千。生死既知皆是幻，功名犹恋岂能贤？兴来畅饮斟晴月，醉后高歌枕碧泉。触处逢渠何所碍，不玄玄处亦玄玄。
　　其十六
　　物物头头总是禅，观音应现化身千。杜门晏坐无伤道，遁世幽居也是贤。祗为看山开翠竹，偶因煎茗汲清泉。灵云检点真堪笑，不见桃花不悟玄。
　　其十七
　　蓑衣狂脱暮江边， 【江边　其下渐西本小字夹注云：「案杨朴诗『狂脱酒家春』，醉后咏蓑衣也。」】 ，一醉宁论价十千。老矣冯唐何何往，归与陶令最为贤。灵苗细细初盈圃，春水涓涓渐满泉。酒醒梦回无个事，澄心忘虑体三玄。
　　其十八
　　九重阊阖列羣官，曳佩鸣珂及万千。云水偷将属野叟，功名回施与时贤。好凭定慧超三界，不恋轮回没九泉。迅速光阴莫虚度，回光返照静参玄。
　　其十九
　　不学经书不说禅， 【不说禅　其下渐西本小字夹注云：「自谓不说禅，吾不信也。」】 谁论芥子纳三千。忘形诗句追先觉，适意琴书慕昔贤。白雪阳春吟雅调，高山流水奏鸣泉。平生受用元无尽，参透真空未是玄。
　　其二十
　　鲰生诗僻慕诗仙， 【谓君玉也。】 乱缀狂吟数百千。浅陋妄言嗤俊哲，清新绮语愧先贤。摧残吟鬓星星发，倾倒词源浑浑泉。韵险言穷无可说，祇凭此句露深玄。

　　○和杨彦广韵 
　　【[据年谱，作于一二三三——一二三六年间。]】 
　　三台须要趁琵琶，知己相逢两会家。 【家　原作「茶家」二字，衍「茶」字，渐西本亦无「茶」字，故删。】 雕斲勿伤石内玉，纵横须放火中花。探玄浑似三杯酒，清兴何消七椀茶。谁识湛然端的处，差徭随分纳些些。

　　○题平阳李君实此君轩
　　【[据年谱，作于公元一二三一年。]】 
　　环榻森森荫好凉，此君风味讵能忘。虚心悄悄生来劲，直节亭亭老更刚。虽与蓬蒿均雨露，本同松菊傲风霜。主人雅志元堪尚，物以羣分类以方。

　　○西域有感 
　　【[据年谱，作于公元一二二二年。]】 
　　落日城头鸦乱啼，秋风原上马频嘶。雁行南去潇湘北，萍迹东来鸟鼠西。百尺栋梁谁着价，三春桃李自成蹊。功名到底成何事，烂饮玻璃醉似泥。

　　○早行 
　　【[案：年代无考。]】 
　　马驼残梦过寒塘，低转银河夜已央。雁迹印开沙岸月，马蹄踏破板桥霜。汤寒卯酒两三盏，引睡新诗四五章。古道迟迟四十里，千山清晓日苍凉。

　　○自叙 
　　【[案：据诗中「过西天」、「不知三子暗登肩」句，知应作于西域；次子铸生于公元一二二一年，故此诗应作于公元一二二一——一二二五年间。]】 
　　信流乘坎过西天，钵里吞针亦偶然。 【偶然　其下渐西本小字夹注云：「案吞针，姚秦法师鸠摩罗什事。」】 只道一花刚点额，不知三子 【三子　渐西本作「二子」。】 暗登肩。既来此世难逃数，且应前生未了缘。俗眼见时难放过，并赃陈首万松轩。 【万松轩　其下渐西本小字夹注云：「□云：『言上书自首过于万松老人也。』又云：『胸中时时有本师在。』」】 

　　○西域元日 
　　【[据年谱，作于公元一二二二年。]】 
　　凌晨随分备樽罍，辟疫 【疫　原作「瘟」，据渐西本改。】 屠苏饮一桮。迂叟不令书郁垒，痴儿刚要画钟馗。新愁又逐东风至，旧信难随春日来。又向边城添一岁，天涯飘泊几时回。

　　○西域寄中州禅老 【诗题　原「禅老」下有「士大夫一千五首」，渐西本作「士大夫一十五首」，原目录无，据删。】 
　　【[据年谱，作于公元一二二一年。]】 
　　恨离师太早，淘汰未精，起乳慕之念，作是诗以寄之。
　　吾师道化震清都，奔逸绝尘我不如。近日虚传三岛信，几年不得万松书。宗门淘汰犹嫌少，习气熏蒸尚未除。惆怅天涯沦落客，临风不是忆鲈鱼。

　　○蒲华城梦万松老人 
　　【[案：诗序云「辛巳，应作于公元一二二一年。]】 
　　辛巳闰月，蒲华城梦万松老人，法语谆谆，觉而犹见其髣髴，作诗以寄。
　　华亭髣髴旧时舟，又见吾师钓直钩。只道梦中重作梦，不知愁底更添愁。曾参活句垂青眼，未得生侯已白头。撇下尘嚣归去好，谁能骑鹤上扬州。

　　○寄巨川宣抚 【诗题　其下渐西本小字夹注云：「案巨川，王檝也，元史有传。」】 
　　【[据年谱，作于公元一二二一年。]】 
　　巨川宣抚文武兼资，词翰俱妙，阴阳历数无所不通。尝举法界观序云：「此宗门之快捷方式也。」今观瑞应鹤诗，巨川首唱焉，叹其多能，作是诗以美之。
　　历数兴亡掌上看，提兵一战领清官。马前草诏珠玑润，纸上挥毫风雨寒。昔日谈禅明法界，而今崇道倡香坛。诸行百辅君都占，潦倒鲰生何处安。

　　○寄南塘老人张子真
　　【[据年谱，作于公元一二二一年。]】 
　　张侯风味讵能忘，黄米曾令我一尝。 【昔予驰驿之渔阳，道过南塘，子真召余，一设黄饭。】 抵死解官违北阙，达生遯世钓南塘。知来何假灵龟兆， 【昔论运气颇知未来事。】 作赋能陈瑞鹤祥。岂是西边无土物，不如诗句寄东阳。

　　○观瑞鹤诗卷独子进治书无诗 
　　【[据年谱，作于公元一二二一年。]】 
　　丁年兰省识君初，缓步鸣珂游帝都。象简常陪天仗立，玉骢曾使禁臣趋。只贪殢酒长安市，不肯题诗瑞应图。我念李侯端的意，大都好事不如无。

　　○寄德明 
　　【[据年谱，作于公元一二二一年。]】 
　　德明万燕作诗欲自绝，且云「但得为一饱死鬼足矣」，士大夫怜之。其诗末句有云：「功名拍手笑杀人，四十八年如一梦。」予每爱此两句。近观弥勒下生赋，德明所作也，因作诗以寄之。
　　英侯志节本凌云，尚自飘零故国尘。有道且同麋鹿友，谈玄能说虎狼仁。幸然不全饱死鬼，可惜空吟笑杀人。弥勒下生何太早，莫随邪见说无因。 【楞严经第十卷云：「未来世有人啖糠愚痴种，无因而非见，破坏世间人。」故有是句。】 

　　○才卿外郎五年止惠一书 
　　【[据年谱，作于公元一二二一年。]】 
　　五年只得一书题，路远山长梦亦迷。睡老黑甜酣顺北， 【公诗中有云：「耽睡老有燕南顺北」之句。】 冷官清淡泊辽西。 【西辽故都之西也。】? 【西辽故都之西也　此小字夹注下渐西本接云：「案林牙耶律大石率余众保河中府，自称西辽。」】 
　　羡人得志能如虎，笑我乏才粗效鸡。伫看天兵旋北阙，从今不用玉关泥。

　　○寄清溪居士秀玉 
　　【[据年谱，作于公元一二二一年。]】 
　　鹪鹩犹欠一枝栖，不得燕山半土犁。 【燕山半土犁　原作「燕上半上犁」，据渐西本改。】 时复有琴歌碧玉，年来无梦绕清溪。数行文字聊遮眼，半纸功名苦噬脐。回首故人今健否，余生甘老碧云西。

　　○戏秀玉 
　　【[据年谱，作于公元一二二一年。]】 
　　辱书，闻秀玉油房萧索，马溺卫死，田亩水灾，不胜感叹。清溪达士，岂芥蔕胸中耶？因作诗以戏之。
　　清溪掀倒打油房，五卫凋零三径荒。未信塞翁嗟失马，须知御寇觅亡羊。东湖菡萏从君赏，西域蒲萄输我尝。各在天涯会何日，临风休忘老髯郎。 【清溪常戏呼予为髯郎。】 

　　○寄张子闻 
　　【[据年谱，作于公元一二二一年。]】 
　　忆昔携琴论太玄， 【渠通太玄经。】 湛然初识子闻贤。回头葱岭仍千里，分手松轩已五年。 【常会万松老人之室。】 东望卢龙倾玉表，西来青鸟阙金笺。几时重会燕山道，一曲临风奏水仙。 【予弹水仙，公常学之。】 

　　○寄用之侍郎 
　　【[据年谱，作于公元一二二一年。]】 
　　用之侍郎遗书，诫以无忘孔子之教。予谓穷理尽性莫尚佛法，济世安民 【济世安民　其上原脱「法」字，据渐西本补；又其上原有「尚佛乘」三字，据渐西本删。】 无如孔教。用我则行宣尼之常道，舍我则乐释氏之真如，何为不可也！因作诗以见意云。
　　蓬莱怜我寄芳笺，劝我无忘仁义先。几句良言甜似蜜，数行温语暖于绵。从来谁识龟毛拂，到底难调胶柱弦。用我必行周孔教，舍予不负万松轩。

　　○和正卿待制韵 
　　【[据年谱，作于公元一二二一年。]】 
　　布袖龙钟两眼尘，丹诚如旧白头新。暮云西畔犹怀汉，晓日东边纔是秦。酒贱不妨连夜醉，花繁长发四时春。花繁酒贱无佳思，谁念天涯万里人。

　　○寄仲文尚书 
　　【[据年谱，作于公元一二二一年。]】 
　　知仲文尚书投老而归，叹其清高，作诗以寄。
　　仲文曾作黑头公，辅弼明时播美风。治粟货泉流冀北，提刑奸迹屏胶东。笑观桃李新恩遍，拜扫松楸老计终。西域故人增喜色，万全 【万全　原作「万金」，据渐西本改。】 良策不谋同。

　　○雪轩老人邦杰久不惠书作诗怨之
　　【[据年谱，作于公元一二二一年。]】 
　　当时倾盖便忘年，别后春风五度迁。万里西行愁似海，千山东望远如天。不闻旧信传梅岭，试道新诗怨雪轩。更上危楼一回首，朝云深处是燕然。

　　○谢王清甫惠书 
　　【[据年谱，作于公元一二二一年。]】 
　　西征万里扈銮舆，高阁文章束石渠。只道昔年周梦蝶，却疑今日我为鱼。一簪华发垂垂老，两眼黄尘事事疏。多谢贵人怜远客，东风时有寄来书。

　　○思亲二首 
　　【[案：作于西域时，年代无考。]】 
　　老母琴书老自娱，吾山侧近结蘧庐。鬓边尚结辟兵发， 【昔予从征，太夫人以发少许赐予云：「俗传父母之发，戴之可辟五兵。」今尚存焉。】 箧内犹存教子书。幼稚已能学土梗，老兄犹未忆鲈鱼。谁知万里思归梦，夜夜随风到故居。
　　其二
　　昔年不肯卧茅庐，赢得飘萧两鬓疎。醉里莫知身似蝶，梦中不觉我为鱼。故园屈指八千里，老母行年六十余。何日挂冠辞富贵，少林佳处卜新居。

　　○思亲用旧韵二首 
　　【[案：作于西域时，年代无考。]】 
　　前年驿骑过西陲，闻道萱堂鬓已丝。琴断五弦忘旧谱，菊荒三径负疏篱。筵前戏笑知何日，膝下嬉游看几时。欲附一书无处寄，愁边空咏满囊诗。
　　其二
　　天涯惟仗梦魂归，破梦春风透客帏。灯下几时哦丽句， 【太夫人昔有诗云：「挑灯教子哦新句，冷淡生涯乐有余。」】 筵前何日舞斑衣。垂垂塞北行人老，得得江南远信稀。回首故园千万里，倚楼空望白云飞。

　　○思亲有感 
　　【[案：作于西域时，年代无考。]】 
　　骨肉星分天一涯，萱堂何处忆孤儿。排愁正赖无声乐，遗兴学吟有眼诗。丽句日逐三上尔，香醪 【香醪　「香」原作「杳」，据渐西本改。】 时复一中之。前年汉使来西域，笑我星星两鬓丝。

　　○再过西域山城驿 
　　【[案：诗序云「辛巳暮冬」，应作于公元一二二一年。]】 
　　庚辰之冬，驰驿西域，过山城驿中。辛巳暮冬，再过，因题其壁。
　　去年驰传暮城东，夜宿萧条古驿中。别后尚存柴户疎，重来犹有瓦窗蓬。主人欢喜铺毛毯，驿吏苍忙洗瓦锺。但得微躯且强健，天涯何处不相逢。

　　○辛巳闰月西域山城值雨 
　　【[案：诗题「辛巳」，应作于公元一二二一年。]】 
　　冷云携雨到山城，未敢冲泥傍险行。夜听窗声初变雪，晓窥檐溜已垂冰。泪凝孤枕三停湿，花结残灯一片明。又向茅亭留一宿，行云行雨本无情。

　　○十七日早行始忆昨日立春 
　　【[据年谱，作于公元一二二一年。]】 
　　客中为客已浃旬，岁杪西边访故人。杷榄花前风弄麦，葡萄架底雨沾尘。山城肠断得穷腊，村馆销魂偶忘春。今日唤回十载梦，一盘凉饼翠蒿新。

　　○是日驿中作穷春盘 【诗题　其下渐西本小字夹注云：「是日早行，始忆昨日立春。」】 
　　【[案：与上诗作于同时。]】 
　　昨朝春日偶然忘，试作春盘我一尝。木案初开银线乱，砂瓶煮熟藕丝长。匀和豌豆揉葱白， 【西人煮饼必投以豌豆。】 细剪蒌蒿点韮黄。也与何曾同是饱，区区何必待膏梁。 【膏梁　其下渐西本小字夹注云：「案：东坡句『秋来霜穗满东园，芦菔生儿芥有孙。我与何曾同一饱，不知何苦食鸡■〈犭屯〉』。」】 

　　○西域蒲华城赠蒲察元帅 
　　【[据折谱，作于公元一二二一年。]】 
　　骚人岁杪到君家，土物萧疎一饼茶。相国传呼扶下马，将军忙指买来车。琉璃锺里葡萄酒，琥珀瓶中杷榄花。万里遐方获此乐，不妨终老在天涯。 【将军乃元帅子也。】 

　　○乞车 
　　【[据年谱，作于公元一二二一年。]】 
　　君家轮扁本多能，碧轼朱辕照眼明。居士此回无马坐，郎官不可辄徒行。陈遵投辖情何重， 【将行又流连数日。】 灵輙扶轮报敢轻。别更不须寻土物，载将春色去东城。

　　○戏作二首 
　　【[据年谱，作于公元一二二一年。]】 
　　苍颜太守领西阳，招引诗人入醉乡。屈眴轻衫裁鸭绿，葡萄新酒泛鹅黄。歌姝窈窕髯遮口，舞妓轻盈眼放光。野客乍来同见惯，春风不足断人肠。 【白葡萄酒色如金波。】 
　　其二
　　太守多才民富强，风光特不让苏杭。葡萄酒熟红珠滴，杷榄花开紫雪香。异域丝簧无律吕，胡姬声调自宫商。人生行乐无如此，何必咨嗟忆故乡。

　　○过太原南阳镇题紫薇观壁三首 
　　【[据年谱，作于公元一二三一年。]】 
　　廷臣侍从蔑前驱，道侣忻奔迓使车。县吏喜闻新号令，村民争认旧中书。累累山菓盈磁钵，薄薄浊醪半瓦壶。隐逸竞询新事迹，几时迁洛卜新都。
　　其二
　　吾皇巡狩用三驱，万骑千官奉帝车。北阙春颁劝农诏，南陬夜奏报捷书。士民安堵耕盈野，老幼迎郊浆满壶。伫看要荒归一统，天兵不日破东都。
　　其三
　　三教根源本自同，愚人迷执强西东。南阳笑倒知音士，反改莲宫作道宫。 【紫薇观，旧佛寺也。村人改佛像为道像，故有是句。】 

　　○和松月野衲海上人见寄二诗 
　　【[案：年代无考。]】 
　　游子痴愚莫识家，牛车远弃爱羊车。汪洋渤海龙宫藏，涓滴波澜坎井 【坎井　原作「次井」，据渐西本改。】 蛙。迷后万言犹是少，悟来千里不为赊。丛林衲子空行脚，遶遍天涯与海涯。
　　其二
　　小隐居山何太错，居鄽大隐绝忧乐。山林朝市笑呵呵，为报禅人莫动着。

　　○梦中偶得 
　　【[案：诗序「庚辰正月」，即作于公元一二二○年。]】 
　　庚辰正月，梦旃檀剎澄公托万松老人乞算筹于予。予以九十一茎赠之，仍作颂一绝。觉而犹忆，遂录之为他日一笑云。
　　昔年钩隐索幽奇，只向纵横枝上觅。而今拍手笑呵呵，九九元来九十一。 【仍嘱付从者云：若澄公道：「何不云八十一？」汝但应云「果然果然」。拂袖便出，觉而自着语云：「几日昏沈，梦中挫五。」】 

　　○贾非熊饯余用其韵 
　　【[案：年代无考。]】 
　　銮辔和鸣车指南，廷臣自愧侍龙骖。平生慷慨贞夫一，万里别来益友三。老子此行无酒债，故人归计有禅庵。白云野衲皆宗匠，道服因缘好细参。

　　○用李德恒韵 
　　【[案：年代无考。]】 
　　吾子栖迟尚布衣，挑灯弹铗壮歌悲。阮生固已开青眼，马氏元来有白眉。运拙巢由真可慕，时亨房杜不难为。男儿用舍奚忧喜 【忧喜　原作「爱喜」，据渐西本改。】 ，三径耕耘足自资。

　　○松月老人寄诗因用元韵 
　　【[案：年代无考。]】 
　　谈禅讲教不知家，芳草漫漫去路差。杓卜虚声禾老鼓，盘星错认洞山麻。全无去就论空色，谁有心情说照遮。松月野僧须荐取，钓鱼人是老玄沙。

　　○和薛正之韵 
　　【[案：年代无考。]】 
　　天涯倚遍塞城楼，凝望冥鸿空自羞。礼义不张真我恨，干戈未戢是吾忧。每怜丹凤能择食，常笑黄能误上钩。何日解荣偿旧约，扁舟蓑笠五湖游。

　　●湛然居士文集卷七 
　　用李邦瑞韵 
　　寄平阳净名润老 
　　和郑景贤韵 
　　和李茂才寄景贤韵 
　　除戎堂二首 
　　寄武川摩诃院圆明老人五首 
　　和李汉臣韵四首 
　　和北京张天佐见寄 
　　戊子继武川刘抟霄韵 
　　憩解州邵薛村洪福院 
　　邵薛村道士陈公求诗 
　　过金山和人韵三绝 
　　谢王巨川惠腊梅因用其韵 
　　和王巨川题武成王庙 
　　又用韵 
　　又一首 
　　和景贤七绝 
　　又四绝 
　　和景贤二绝 
　　和高冲霄二首 
　　过天山和上人韵二绝 
　　过覃怀二绝 
　　王屋道中 
　　过天德用迁上人韵 
　　赠辽西李郡王 
　　题张道人扇二首 
　　题古幷覃公秀野园 
　　题昭上人松菊堂 
　　题平阳刘子宁玄珠堂 
　　题志公图 
　　题黄山墨竹便面 
　　请住东堂 
　　请倪公 
　　请照老住华塔 
　　华塔照上人请为功德主 
　　请岩公禅师诣天德作水陆大会 
　　和贾抟霄韵二绝 
　　和高丽使三首 
　　梦中偶得 
　　和武善夫韵二首 
　　题寒江接舫图 
　　题黄梅出山图 
　　梦中赠圣安澄老 
　　跋定僧岩 
　　咏探春花用高冲霄韵 
　　寄休林老人 
　　过济源登裴公亭用闲闲老人韵四绝 
　　再用前韵 
　　复用前韵 
　　再和西庵上人韵 
　　请真老住华塔 
　　请王公住太原开化 
　　和薛伯通韵四绝 
　　和松菊堂主人照老见寄三诗 
　　洞山五位颂 
　　太阳十六题 
　　西域尝新瓜 
　　天德海上人寄诗用元韵 
　　寄白云上人用旧韵 
　　武川摩诃院请为功德主 
　　和房长老二绝 
　　过平阳高庭英索诗强为一绝 

　　○用李邦瑞韵 
　　【[案：年代无考。]】 
　　沉沉北海雪波深，老眼增明寸碧琴。 【寸碧琴　原作「寸碧岑」，据渐西本改。】 未得一江活物水，何酬四海望云心。我生有遇千年会，自愧难为三日霖。吾子佞然虚赞德，临风羞继谪仙吟。

　　○寄平阳净名润老 
　　【[案：年代无考。]】 
　　驿骑新从平水回，知公无恙笑颜开。出门不剪闲庭草，退步从生古殿苔。玉锁何须絟彩凤，金钩毋得钓黄鲐。 【黄鲐　原作「黄能」，据渐西本改。】 夜深织就无纹锦，但有人来寄个来。

　　○和郑景贤韵 
　　【[案：年代无考。]】 
　　我爱龙冈老，鸣琴自老成。未弹白雪曲，先爱水仙声。但欲合纯古，谁能媚世情。林泉聊自适，何必献承明。

　　○和李茂才寄景贤韵 
　　【[案：年代无考。]】 
　　醒时还醉醉还醒，尚忆轮台饮兴清。瀚海波涛君忍听，天山风雪我难行。好学慷慨英雄操，毋傲辛酸儿女情。但得胸中空洒洒，天涯何处不安生。

　　○除戎堂二首 【除戎堂二首　诗题下渐西本小字夹注云：「案易萃卦，君子以除戎器，戒不虞。」】 
　　王师西征，贤帅贾公留后，于云内筑除戎堂于城之西阿，以练戎事，御侮折冲，高出前古。予道过青冢，公召予宴于是堂。鸿笔大手，题诗洒墨，错落于楹栋间，皆赞扬公之盛德。予因作二诗以陈其梗槩云。
　　除戎堂主震威名，一扫尘氛消未萌。不出户庭成庙算，折冲樽俎有奇兵。何须公瑾长江险，安用蒙恬万里城。坐镇大河兵偃息，居延不复塞尘惊。
　　其二
　　除戎厅事筑城阿，烽火平安师旅和。远胜长城欺李绩，徒标铜柱笑伏波。服心不用七擒策，御侮何劳三箭歌。高枕幽窗无一事，西人不敢牧长河。

　　○寄武川摩诃院圆明老人五首 
　　【[据年谱，作于公元一二三二年。]】 
　　临行不暇别圆明，禅客机关百变生。明月清风都不会，落花流水两无情。只知常谒摩诃院，谁道曾离归化城。宾主相忘非聚散，笑谈松竹自清声。
　　其二
　　新诗入手眼增明，老作机锋太峻生。略叙寒温闲礼数，过承襃赏假人情。羡君奋迅超真地，笑我徘徊恋化城。且喜武川归海若，狂流万派尽消声。
　　其三
　　我爱圆明道眼明，简书时复寄鲰生。谈真辨妄输达士，背正归邪笑世情。且隐骊珠光万丈，奚贪尺璧价连城。穹庐高枕无余事，静听潮轰北海 【北海　原作「此海」，据渐西本改。】 声。
　　其四
　　归与不得效渊明，细碎功名误此生。客里正如闲气味，病来犹有好心情。冰弦罢品昭君曲，醉墨闲题苏武城。受用观音法无尽，悲笳风送两三声。
　　其五
　　一扇儒风佛日明，舍生从此乐余生。高人编简寻长 【寻长　渐西本作「寻常」。】 味，衲子林泉称野情。见道谷绵充廪藏，喜闻流散集京城。自惭无德毗明主，千里虚名浪播声。

　　○和李汉臣韵四首 
　　【[案：其二诗有「龙飞登九五」，即窝阔台即位之年，故应作于公元一二二九年。]】 
　　梦中身世鬓垂斑，方士从夸药驻颜。性海一波涵万象，威音双箭透重关。圆融活水 【活水　原作「月水」，据渐西本改。】 非生灭，浩渺虚舟任往还。便好灰心养愚拙，须知大智本闲闲。 【闲闲　其下渐西本小字夹注云：「案：庄子：大知闲闲。」】 
　　其二
　　龙飞登九五，历数与天膺。休运绵瓜瓞，功臣列土封。但期酬子志，奚虑枕吾肱。千载圣人出，休嗟见有恒。
　　其三
　　云中栖隐养雄豪，我爱先生一着高。鼓腹诗鸣光圣世，雄文端可继 【继　原作「维」，据渐西本改。】 离骚。
　　其四
　　龙庭十载不知疲，自恨无才出六奇。欲着涓埃裨海岳，虚名闲誉畏人知。

　　○和北京张天佐见寄 
　　【[案：年代无考。]】 
　　寓迹龙庭积有年，功名已后祖生鞭。销金众口嫉居士，好事独君慕湛然。许远云山分袂别，几时风雨对床眠。琼华赠我将何报， 【何报　「何」字原缺，据渐西本补。】 聊寄江南古样弦。

　　○戊子继武川刘抟霄韵 
　　【[据年谱，作于公元一二二八年。]】 
　　不得吾山卧翠霞，西行行遍海之涯。火风地水虽非我，南北东西总是家。驿骑亲驰涉弱水，星轺躬驾过流沙。惟期圣德渐遐迩，不惮龙庭万里赊。

　　○憩解州邵薛村洪福院 
　　【[据年谱，作于公元一二三一年。]】 
　　天兵南出武阳东，暂解征鞍憩梵宫。玉像巍巍红叶捧，金容奕奕碧纱笼。三秦繁盛如席卷，两晋风流扫地空。惟有真如元不坏，青山依旧白云中。

　　○邵薛村道士陈公求诗 
　　【[据年谱，作于公元一二三一年。]】 
　　玄言圣祖五千言，不说飞升不说仙。烧药炼丹全是妄，吞霞服气苟 【苟　渐西本作「足」。】 延年。须知三教皆同道，可信重玄也似禅。趋破异端何足慕，纷纷皆是野狐涎。

　　○过金山和人韵三绝 
　　【[据年谱，作于公元一二一九年和丘处机诗南出金山临河止泊韵。]】 
　　金山突兀翠霞高，清赏浑如享太牢。半夜穹庐伏枕卧，乱云深处野猿号。
　　其二
　　金山前畔水西流，一片晴山万里秋。萝月团团上东嶂，翠屏高挂水晶球。
　　其三
　　金山万壑鬬声清，山气空蒙弄晚晴。我爱长天汉家月，照人依旧一轮明。

　　○谢王巨川惠腊梅因用其韵 
　　【[据年谱，作于公元一二三○年。]】 
　　雪里冰姿破冷金，前村篱落暗香侵。令人多谢王公子，分惠幽芳寄好音。

　　○和王巨川题武成王庙 
　　【[据年谱，作于公元一二三○年。]】 
　　商辛自底灭亡期，保障全空聚蠒丝。谁识华山归马日，易于渭水钓鱼时。

　　○又用韵 
　　【[据年谱，作于公元一二三○年。]】 
　　不遇知音锺子期，逢人未敢理冰丝。年来忘尽悲风操，空忆伤麟叹凤时。

　　○又一首 
　　【[据年谱，作于公元一二三○年。]】 
　　今年扈从入西秦，山色犹如昔日新。诗思远随秦岭雁，征衣全染灞桥尘。含元殿坏荆榛古，花蕚楼空草木春。千古兴亡同一梦，梦中多少未归人。

　　○和景贤七绝 
　　【[据年谱，作于公元一二三○年。]】 
　　一曲悲风为子弹，穹庐聊复助清欢。自惭未尽桐君趣，老境方知道愈难。
　　龙庭十载典南讹，再品朱弦韵未和。美湩千锺聊当酒，纯音三弄且充歌。
　　今日边城又见君，试弹流水爇梅魂。声和塞色金徽润，香散穹庐玉鼎温。
　　雅操真堪坐庙堂，积年仁义佐贤王。鸣琴谈笑泽天下，始信斯文天不亡。
　　桐孙元采峄阳林，万里携来表素心。聊尔赠君为土物，也教人道有知音。
　　年来衰老四旬余，愿与人间万事疎。惟有琴魔降不得，鸣球戞玉彻清虚。 【一作「算来心地未清虚」。】 
　　知音重遇已忘忧，况复边山七月秋。联句弦歌清夜乐，人生适意亦何忧。

　　○又四绝 
　　【[据年谱，作于公元一二三○年。]】 
　　年来世事已参商，但有声尘尚未忘。若向琴中定优劣，龙冈错认老髯郎。
　　抚弄桐君乐自然，寥寥古意讵容传。伯牙点检真堪笑，不遇知音便绝弦。
　　幽人寥落思无穷，付与轩昂一曲 【一曲　原作「三曲」，据渐西本改。】 终。欲罢不能行且止，泣麟嗟凤鼓悲风。
　　接得新诗想笑谈，奇才独步斗之南。纵横风月输君手，惟有枯禅不许参。

　　○和景贤二绝 
　　【[据年谱，作于公元一二三○年。]】 
　　常许景贤、黄华墨迹，景贤寄诗督予，因和其韵以戏之。
　　醉时还许醒时无，谚有斯言正谓予。未得素鹅白似雪，等闲难与右军书。
　　龙冈才德古来无，敏捷新诗正起予。词翰双全妙天下，银钩深似鲁公书。

　　○和高冲霄二首 
　　【[据年谱，作于公元一二三○年。]】 
　　十里东风渭水春，临风酹月吊英魂。直须立事书麟阁，何必题诗寄雁门。
　　其二
　　翠华南渡济苍生，垂老将观德化成。昨夜行宫传好语，秦川草木也欣荣。

　　○过天山和上人韵二绝 
　　【[案：年代无考。]】 
　　从征万里走风沙，南北东西总是家。落得胸中空索索，凝然心是白莲花。
　　一入空门我畅哉，浮云名利已忘怀。无心对镜 【对镜　原作「对境」，据渐西本改。】 谁能识，优钵罗花火里开。

　　○过覃怀二绝 
　　【[据年谱，作于公元一二三二年。]】 
　　十年寥落隐穹庐，驿使空来好信无。再过覃怀觅陈迹，冰魂无恙影扶疎。
　　信断江南望驿尘，十年辜负岭头春。而今重到覃怀地，却与梅花作主人。

　　○王屋道中 
　　【[据年谱，作于公元一二三二年。]】 
　　雪岭风林度古关，画图曾见晋名贤。而今好倩丹青手，添我龙钟一湛然。

　　○过天德用迁上人韵 
　　【[据年谱，作于公元一二三二年。]】 
　　行尽中原二百州，黄能往往不吞钩。而今再出天山道，收拾纶竿北海游。

　　○赠辽西李郡王 
　　【[据年谱，作于公元一二二二年。]】 
　　我本东丹八叶花，先生贤祖相林牙。 【林牙　渐西本其下小字夹注：「案林牙，翰林也，西辽主大石尝为之，此即指西辽主。」】 而今四海归王化，明月青天却一家。

　　○题张道人扇二首 
　　【[案：年代无考。]】 谁裁云扇缀春椶，招引微凉枉费工。何似踏开真境界，普天匝地 【匝地　原作「匣地」，据渐西本改。】 起清风。
　　真空境界本如如，病眼生花认画图。至道绝形刚着面，太虚无面更添须。

　　○题古幷覃公秀野园 
　　【[据年谱，作于公元一二三一年。]】 
　　流水潜穿屋下篱，青山屋上数峯奇。佳园已有温公句，何必裘公更写诗。

　　○题昭上人松菊堂 
　　【[据年谱，作于公元一二三一年。]】 
　　晴烟苍节出墙青，斜日黄华隔槛明。松菊尚存归未得，湛然真个太憨生。

　　○题平阳刘子宁玄珠堂 
　　【[据年谱，作于公元一二三一年。]】 
　　玄珠失却已多时，纵使离娄枉用眉。谁识这些关捩子，再三捞漉始应知。

　　○题志公图 
　　【[案：年代无考。]】 
　　昔传难貌志公真，我道斯言尚未亲。剎剎尘尘无处避，丹青也是本来人。

　　○题黄山墨竹便面 
　　【[案：年代无考。]】 
　　黄山落笔露全机，底个团圞太崛奇。点破本来真面目，何妨节外更生枝。

　　○请住东堂 
　　【[案：年代无考。]】 
　　云中豪杰构东堂，便请禅师蚤发装。自有东山铁馂馅，不妨拈出大家尝。

　　○请倪公 
　　【[案：年代无考。]】 
　　倪公本是我同参，道价峥嵘冠斗南。千里云山旧游地，何妨杖锡住西庵。

　　○请照老住华塔 
　　【[据年谱，作于公元一二三一年。]】 
　　华塔当年隐蛰龙，轰雷掣电满云中。而今却请还山去，折脚铛边煮晓风。

　　○华塔照上人请为功德主 
　　【[据年谱，作于公元一二三一年。]】 
　　晋阳名剎近千区，华塔丛林冠一隅。今日请予来领略，他年乞我一禅庐。

　　○请岩公禅师诣天德作水陆大会 
　　【[案：年代无考。]】 
　　禅师久住贺兰山，心与白云自在闲。便好因风到人世，化为甘露满人间。

　　○和贾抟霄韵二绝 
　　【[案：年代无考。]】 
　　举世昏昏似醉眠，悲哉不肯救头然。祖师点破新关捩，且指人心教外传。
　　西庵 【西庵　原作「而庵」，渐西本作「西来」，案卷二题西庵归一堂诗序云：「抟霄元帅筑西庵于厅事之隅」，故应改「西庵」。】 谈道顿忘眠，今日相逢亦偶然。欲问瞿昙端的处，灯笼露柱却能传。

　　○和高丽使三首 
　　【[案：诗中有「渡马黄河南汴空」句，围汴京于公元一二三二年；又元史高丽传载太宗四年四月、十月均遣使入朝，故诗应作于是年。]】 
　　神武有威 【有威　原作「有为」，据渐西本改。】 元不杀，宽仁常愧数兴戎。仁绥武震诚无敌，重译来王四海同。
　　其二
　　扬兵青海西凉灭，渡马黄河南汴空。百济称藩新内附，驰轺来自海门东。
　　其三
　　壮年吟啸巢由月，晚节吹嘘尧舜风。两鬓苍苍尘满眼，东人犹未识髯公。

　　○梦中偶得 
　　【[案：年代无考。]】 
　　我爱湖山好，茆斋遶涧泉。道人闲受用，不使半文钱。

　　○和武善夫韵二首 
　　【[案：年代无考。]】 
　　佐主焦劳力已殚，微才安可济时难。开樽北海希文举，携妓东山笑谢安。 【谢安　原缺「安」字，据渐西本补。】 雨露新恩君责重，桑榆老境我年残。何时致政闾山去，三径依然松菊寒。
　　其二
　　秋霖初霁觉新凉，午夜东山月吐光。翠竹无心甘晚节，黄花有意助年芳。忠诚自许一心赤，老境谁怜两鬓霜。遥忆吾山归未得，故人书简怨东阳。

　　○题寒江接舫图 
　　【[案：年代无考。]】 
　　一派潇湘万里山，闲骑冻■〈马胃〉照江天。风帆雪棹知多少，认取华亭没底船。

　　○题黄梅出山图 
　　【[案：年代无考。]】 
　　佛祖不识山中主，良材可惜遭斤斧。肩担明月过前峯，一时忘却曹溪语。

　　○梦中赠圣安澄老 
　　【[案：年代无考。]】 
　　一束三人作一团，了无前后亦无偏。几乎笑杀庞居士， 【庞居士　其下渐西本小字夹注云：「案：庞居士名蕴。」】 拟问如何便着拳。

　　○跋定僧岩 
　　【[案：年代无考。]】 
　　玉岩三尺碧玲珑，入定僧迷一色功。打入无明山鬼窟，不知何日透真空。

　　○咏探春花用高冲霄韵 
　　【[案：年代无考。]】 
　　风拂新芳映短墙，典型依约类丁香。梅花欲谢渠先坼，消得东君为汝忙。

　　○寄休林老人 
　　【[案：年代无考。]】 
　　一禅客论洞山公案，渠谓洞山果有吃棒分，因作颂以记之。
　　世上元无真是非，丛林禅客自多疑。此诗寄向并州去，笑倒休林老古锥。

　　○过济源登裴公亭用闲闲老人韵四绝 【诗题　其下渐西本小字夹注云：「案赵公秉文，元裕之之座主也。」】 
　　【[据年谱，作于公元一二三二年。]】 
　　一抱青山插碧空，平湖春水碧溶溶。裴公亭下千竿竹，撩我诗情得得浓。
　　珍玉参差照底寒，闲闲佳句继香山。 【有乐天诗碑在焉。】 湛然不揆真堪笑，也敢题诗列壁间。
　　绕垣乔木碧天参，松竹萧萧翳镜潭。他日携琴来隐此，林间乞我一禅庵。
　　碧湖风定水痕平，雪竹幽禽自好声。我羡清源高隐士，干戈人世不知兵。

　　○再用前韵 
　　【[据年谱，作于公元一二三二年。]】 
　　山接晴霄水浸空，山光滟滟水溶溶。风回一镜柔蓝浅，雨过千峯泼黛浓。
　　掀髯坐语闲临水，仰面徐行饱看山。竹里忽闻春雪落，天教着我画图间。
　　侍中庵底春山色，裴老亭边秋水声。修竹茂林真隐地，但期天下早休兵。
　　劫外玄机好细参，他年卜筑绕澄潭。琴书活计无多子，祗与龙冈共一庵。

　　○复用前韵 
　　【[据年谱，作于公元一二三二年。]】 
　　水影连天天渺渺，山光和水水溶溶。一林修竹摇云碧，百亩凉阴蔽日浓。
　　门外回环皆碧水，庭中坐卧得青山。凭栏尽日搜新句，思入烟霞缥缈间。
　　几时投老谒同参，拟向君王乞镜潭。飰了遨游容膝处，裴公亭与侍中庵。 【一作「烂赏裴公亭畔竹，归来容膝侍中庵。」】 
　　四海干戈尚未平，不如归隐听歌声。情知文武都无用，罢读诗书不学兵。

　　○再和西庵上人韵 
　　【[案：年代无考。]】 
　　不在寻求不在参，谁分西北与东南。云川试入西庵去，三圣元来共一庵。

　　○请真老住华塔 
　　【[据年谱，作于一二三一年。]】 
　　华塔丛林久席虚，真公予请肯来无。湛然拙偈呈君去，便好携瓶倒上驴。 【一作「笑倒当年十万夫」。】 

　　○请王公住太原开化 
　　【[据年谱，作于公元一二三一年。]】 
　　大愚不了戾儿孙，开化重兴正赖君。便请踏开关捩子，何妨地炙与天熏。

　　○和薛伯通韵四绝 
　　【[案：年代无考。]】 
　　黄花红叶满秋山，月浸银河夜未阑。寂寞梧桐深院落，有人何处倚阑干。
　　碧山妆点塞天秋，老尽黄花蝶也愁。拚醉东篱颠倒舞，人间富贵一何楼。
　　衰年且喜志微伸，镜里惊看白发新。何日得游云水去，秋江鸥鹭淡相亲。
　　虚名羁我未能归，羞见冥冥一雁飞。拜扫松楸定何日，不堪双泪对君挥。

　　○和松菊堂主人照老见寄三诗 【诗题　「照老」原作「昭老」，「三诗」原作「二诗」，均据渐西本改。】 
　　【[案：年代无考。]】 
　　松菊堂中老故人，芝眉重谒我无因。林松老节应依旧，篱菊寒英又一新。
　　晋阳相遇亦前因，分手归来迹已陈。松菊幽堂应冷淡，与君同话更何人。
　　俊老荼毗 【荼毗　原作「茶毗」，渐西本同，案：「荼毗」为佛家用语，意谓火化，「茶」应为「荼」之误，故改。】 四十年，前身是我误相传。香山声价喧天下，争似衰翁不会禅。 【来诗谓予是香山俊老之后身，故以此解嘲云。】 

　　○洞山五位颂 【诗题　其下渐西本小字夹注云：「案：袁州洞山位亦曹溪别出法孙也。」】 
　　【[案：年代无考。]】 
　　正中偏 
　　偏中正 
　　正中来 
　　兼中至 
　　兼中到
　　△正中偏 
　　十月澄江彻底冰，梅花江路破瑶英。寒斋冷坐人无寐，雪映书窗一夜明。
　　△偏中正 
　　区区游子困风尘，就路还家触处真。芳草满川桃李乱，风光全似故园春。
　　△正中来 
　　石女翩翻鸟道飞，渊明琴上抚冰丝。缓歌劫外阳春曲，慢看盘中白雪词。
　　△兼中至 
　　泾渭同流无间断，华夷一统太平秋。而今水陆舟车混，何碍冰人跨火牛。
　　△兼中到
　　水穷山尽悬涯外，海角天涯云更遮。撒手转身人不识，回途随分纳些些。 【些些　原缺一「些」字，据渐西本补。】 

　　○太阳十六题 
　　【[案：年代无考。]】 
　　识自宗 
　　死中活 
　　活中死 
　　不落死活 
　　背舍 
　　不背舍 
　　活分 
　　杀人剑 
　　平常 
　　利道拔生 
　　言无过失 
　　透脱 
　　透脱不透脱 
　　称扬 
　　降句 
　　方又圆 
　　△识自宗 
　　拈花老子徒饶舌，面壁胡僧太赚人。更着洞山行过水，吾宗从此永沈沦。
　　△死中活 
　　百尺竿头须进步，无明鬼窟好抽身。寒灰定爆真奇味，枯木花开别是春。
　　△活中死 
　　韶老须弥论过失， 【过失　原作「过尖」，据渐西本改。】 庐陵来 【来　渐西本作「米」。】 价认商量。可怜一粒灵丹药，咽下喉咙命已亡。
　　△不落死活 
　　白云深处有沧波，半醉微醒哭更歌。孤艇往来无系绊，阴晴天气曝渔蓑。
　　△背舍 
　　人亡家破更何依，退步悬崖撒手时。去岁生涯无寸土，今年活计更忘锥。
　　△不背舍 
　　通方大隐好居鄽，手段能如火里莲。九陌香尘乌帽底，一槔春水白鸥前。 【白鸥前　其下渐西本小字夹注云：「案：山谷诗：『九陌黄尘乌帽底，五湖春水白鸥前。』」】 
　　△活分 
　　垂衣端拱愧佳兵，文化优游致太平。昨夜蒙蒙春雨足，松筠花草一时荣。
　　△杀人剑 
　　雪刃森森倚碧云，佛魔凡圣总亡魂。水干沧海鱼龙死，火烈昆冈玉石焚。
　　△平常 
　　寒来向火被添绵，夏月临风使扇扇。渴饮饥飡随分过，闲中打坐困时眠。
　　△利道拔生 
　　个个既知迦叶富，人人休怨释迦悭。破铛煮得空华实，甑里盛将铁汉飡。
　　△言无过失 
　　元知舌上无横骨，须信喉中有转关。唤鳖为龟人不肯，直教迦叶也眉攒。
　　△透脱 
　　潇湘一片芦花秋，雪浪银涛无尽头。何须渔歌发清响，鹭鸶飞出白汀洲。
　　△透脱不透脱 
　　重阳九日菊花新，妙契忘言不犯春。收得安南忧伐北，不知何日得通津。
　　△称扬 
　　从来个事不囊藏，剎剎尘尘为举扬。近日令严谁敢犯，不教夺市与搀行。
　　△降句 
　　鹫岭默然全是影，毘耶杜口本非真。灯笼露柱呵呵笑，误杀浮生多少人。 【多少人　其下渐西本小字夹注云：「案：毘耶，净名居士。」】 
　　疎山住住莫葱葱，龙牙且无祖师意。须信扑牛另有方，不犯锋铓震天地。
　　△方又圆 
　　破船折棹残蓑笠，石女直钩波上月。方士徒夸铁作金， 【铁作金　原作「钱作金」，据渐西本改。】 道人祗要金成铁。

　　○西域尝新瓜 
　　【[据年谱，作于公元一二二二年。]】 
　　西征军旅未还家，六月攻城汗滴沙。自愧不才还有幸，午风凉处剖新瓜。

　　○天德海上人寄诗用元韵 
　　【[案：年代无考。]】 
　　知子无心谒五侯，浮云富贵岂能留？华亭夜静西风软，万顷沧波浸月钩。

　　○寄白云上人用旧韵 
　　【[案：年代无考。]】 
　　上人别后未能参，一首新诗自北南。萧寺深沉香火冷，白云闲锁旧禅庵。

　　○武川摩诃院请 【请　原作「诗」，据渐西本改。】 为功德主
　　【[据年谱，作于公元一二三二年。]】 
　　昔日南游又五春， 【五春　原作「丘春」，据渐西本改。】 马蹄踏遍武川尘。而今却到经行处，且与摩诃作主人。

　　○和房长老二绝 
　　【[案：年代无考。]】 
　　只识瓶盘不识金，瓶盘钗钏 【钗钏　原作「钗钊」，据渐西本改。】 本真金。一从打破疑团后，物物头头总是心。
　　又
　　生死与湼盘， 【湼盘　原作「浬盘」，据渐西本改。】 都如昨梦耳。觉后笑呵呵，无彼亦无此。

　　○过平阳高庭英索诗强为一绝 
　　【[据年谱，作于公元一二三一年。]】 
　　一川秋色满东篱，雁字行行自写悲。试问省庵何所省，黄华红叶总堪诗。


　　●湛然居士文集卷八 
　　醉义歌 
　　题恒岳飞来石 
　　为庆寿寺作万僧疏 
　　太原开化寺革律为禅仍命予为功德主因作疏 
　　为石壁寺请信公庵主开堂疏 
　　王山圆明禅院请予为功德主因作疏 
　　万卦山天宁万寿禅寺命予为功德主因作疏 
　　请某公庵主住竹林疏 
　　请湛公禅师住红螺山寺疏 
　　请容公和尚住竹林疏 
　　请智公尼禅开堂疏 
　　代刘帅请智公尼禅住报先寺 
　　请某庵主开堂疏 
　　为庆寿寺化万僧疏 
　　请亨公庵主开堂疏 
　　三学寺改名圆明仍请予为功德主因作疏 
　　平阳净名院革律为禅请润公禅师住持疏 
　　太原五台寺请予为功德主因作疏 
　　请定公庵主出世疏 
　　大龙山永宁石壁禅寺请忘忧居士为功德主代为之疏 
　　代忘忧居士请琳公禅师住持寿宁禅寺疏 
　　为大觉开堂疏三道 
　　司天判官张居中六壬袪惑钤序 
　　苗彦实琴谱序 
　　答杨行省书 
　　进征西庚午元历表 
　　西游录序 
　　辨邪论序 
　　寄赵元帅书 
　　万松老人评唱天童觉和尚颂古从容庵录序 
　　评唱天童拈古请益后录序 
　　燕京崇寿禅院故圆通大师朗公碑铭 
　　贫乐庵记 
　　自赞二首 
　　燕京大觉禅寺创建经藏记 

　　○醉义歌 
　　【[据年谱，作于公元一二二二年。]】 
　　辽朝寺公大师者，一时豪俊也。贤而能文，尤长于歌诗，其旨趣高远，不类世间语，可与苏、黄并驱争先耳。有醉义歌，乃寺公之绝唱也。昔先人文献公尝译之。先人早逝，予恨不得一见。及大朝之西征也，遇西辽前郡王李世昌于西域，予学辽字于李公，期岁颇习，不揆狂斐，乃译是歌，庶几形容其万一云。
　　晓来雨霁日苍凉，枕帏摇曳西风香。困眠未足正展转，儿童来报今重阳。吟儿苍苍浑塞色，容 【容　原作「客」，据渐西本改。】 怀衮衮皆吾乡。敛衾默坐思往事，天涯三载空悲伤。正是幽人叹幽独，东邻携酒来茅屋。怜予病窜伶仃愁，自言新酿秋泉曲。凌晨未盥三两卮，旋酌连斟折栏菊。我本清癯酒户低，羁怀开拓何其速。愁肠解结千万重，高谈几笑吟秋风。遥望无何风色好，飘飘渐远尘寰中。渊明笑问斥逐事，谪仙遥指华胥宫。华胥咫尺尚未及，人间万事纷纷空。一器纔空开一器，宿酲未解人先醉。携樽挈榼近花前，折花顾影聊相戏。生平岂无同道徒，海角天涯我遐弃。我爱南村农丈人， 【丈人　原作「文人」，据渐西本改。】 山溪幽隐潜修真。老病犹 【犹　原作「尤」，据渐西本改。】 耽黑甜味，古风清远途犹迍。喧嚣避遯岩麓僻，幽闲放旷云泉滨。旋舂新黍爨香飰，一罇浊酒呼予频。欣然命驾怱怱去，漠漠霜天行古路。穿村迤逦入中门，老幼仓忙不宁处。丈人迎立瓦杯寒，老母自供山菓醋。扶携齐唱雅声清，酬酢温语如甘澍。谓予绿鬓犹可需，谢渠黄发勤相谕。随分穷秋摇酒卮，席边篱畔花无数。巨觥深斝新词催，闲诗古语玄关开。开怀嘱酒谢予意，村家不弃来相陪。适遇今年东鄙阜，黍稷馨香栖畎亩。相邀斗酒不浃旬，爱君萧散真良友。我酬一语白丈人，解释 【解释　原作「解译」，据渐西本改。】 羁愁感黄耈。请君举盏无言他，与君却唱醉义歌。风云不与世荣别，石火又异人生何。荣利傥来岂苟得，穷通夙定徒奔波。梁冀跋扈德何在，仲尼削迹名终多。古来此事元如是，毕竟思量何怪此。争如终日且开罇，驾酒乘杯醉乡里。醉中佳趣欲告君，至乐无形难说似。泰山载斲为深杯，长河酿酒斟酌之。迷人愁客世无数，呼来搯 【搯　「搯」原作「稻」，据渐西本改。】 耳充罚卮。一杯愁思初消铄，两盏迷魂成勿药。尔后连浇三五卮，千愁万恨风蓬落。胸中渐得春气和，腮边不觉衰颜却。四时为驭驰太虚，二曜为轮辗空廓。须臾 【须臾　原作「须吏」，据渐西本改。】 纵辔入无何，自然汝我融真乐。陶陶一任玉山颓，藉地为茵天作幕。丈人我语真非真，真兮此外何足云。丈人我语君听否，听则利名何足有？问君何事徒劬劳，此何为卑彼岂高。蜃楼日出寻变灭，云峯风起难坚牢。芥纳须弥亦闲事，谁知大海吞鸿毛。梦里蝴蝶勿云假，庄周觉亦非真者。以指喻指指成虚，马喻马兮马非马。天地犹一马，万物一指同。胡为一指分彼此，胡为一马奔西东。人之富贵我富贵，我之贫困非予穷。三界惟心更无物，世中物我成融通。君不见千年之松化仙客，节妇登山身变石。木魂石质既我同，有情于我何瑕隙。自料吾身非我身，电光兴废重相隔。农丈人千头万绪几时休，举觞酩酊忘形迹。

　　○题恒岳飞来石
　　【[案：文末署己丑，应作于公元一二二九年。]】 
　　无尽居士题恒岳之飞来石，有偈云：「石落黄河北，山衔白日西。聪明厌血食，悔不值元珪。」天下称颂之。为人磨毁，字文漫驳不复识矣。有仁上人自恒山来，请予复书是颂，欲刊诸旧文之侧。予应之曰：「无尽之妙言，昭如日月，与天地而齐终，岂风霾之能掩哉！」然不能拒上人之请，勉为之书。己丑 【己丑　原作「己田」，据渐西本改。】 清明日，湛然居士漆水移剌楚材晋卿题。

　　○为庆寿寺作万僧疏 
　　【[案：年代无考。]】 
　　窃以栖身 【栖身　原作「栖心」，据渐西本改。】 物外，已知四大之空；寓迹尘中，且赖十方之供。矧五常尤尊于博施，而六度首重于檀那。 【檀那　原作「擅那」，据渐西本改。】 不求郡国之英豪，谁养林泉之跛挈。芒鞋藜杖，弗辞千里之勤；粝食蔬羹，好助万僧之化。谨疏。

　　○太原开化寺革律为禅仍命予为功德主因作疏 
　　【[案：年代无考。]】 
　　窃惟昔年开化，今日为禅，已蒙智老拈香，又请湛然作主。寻行数墨，一蠲教院家门，运水搬柴，便有丛林气息。谨疏。

　　○为石壁寺请信公庵主开堂疏 
　　【[案：年代无考。]】 
　　窃以达摩昔年莽卤，截鹤续鳬；天宁今日颟顸，证龟作鳖。可怜弄巧成拙，不免出丑放乖。我信公庵主受洞下之宗风，佩却波 【天宁老人道号也。】 之心印，参穷行说不到处，踏开偏正未分前。既已降尊就卑，何愧压良为贱。逢场作戏，请来闹里刺头；借水献花，便好稳处下脚。谨疏。

　　○王山圆明禅院请予为功德主因作疏 
　　【[案：年代无考。]】 
　　王山乃雪岩之故剎，湛然实万松之门人。既是当家，本非生客。春风秋月，长联万叶之芳；晨香夕灯，永祝一人之寿。

　　○万卦山天宁万寿禅寺命予为功德主因作疏 
　　【[案：年代无考。]】 
　　惟万卦之古剎，实万松之旧游。有虚己 【彦公道号。】 飞书，请湛然作主。勉为提领，良慰殷懃。山色水声，永作道人活计；渔歌樵唱，备 【备　原作「偷」，据渐西本改。】 传衲子家风。谨疏。

　　○请某公庵主住竹林疏 
　　【[案：年代无考。]】 
　　狐死首邱，是难忘于熟处；心空及第，何犹迷于故园。我某公庵主，三顿打不回头，一喝全无入耳。吃竹林饭，屙竹林矢，嗣竹林法，传竹林禅。打甑哄盆，莫忘竹林之重德；披毛带角，好种竹林之道场。

　　○请湛公禅师住红螺山寺疏 
　　【[案：年代无考。]】 
　　祖祢不了，惭惶碧眼之老胡；儿孙受殃，架构红螺之大剎。既是将错就错，不免拈空拄空。我湛公禅师韶阳远孙，摩诃嫡子，参透三句语，击碎十法门，便好住持，更休推让。滔天岭上，只图同看有毛龟；绝顶山头，且要共栽无影树。谨疏。

　　○请容公和尚住竹林疏 
　　【[案：年代无考。]】 
　　庆寿慈悲，拽摆棃而耕种；竹林潇洒，叹槽厂之空闲。已让位而逃，宜见机而作。我容公禅师一条生铁脊，两片点钢唇，参透济下没巴鼻禅，说得格外无滋味话。呵佛骂祖，且存半面人情；揭海掀山，便有一般关捩。试问孤峯顶上，何如十字街头。若是本色瞎驴，好趁大队；既号通方水牯，何必芒绳。谨疏。

　　○请智公尼禅开堂疏 
　　【[案：年代无考。]】 
　　用管仲则安，用竖刁则危，贤愚政事；参万松则谤，参延洪则赞，冷暖人情。行穷万里山川，只是一天风月。惟智公禅师本有丈夫志，不学老婆禅，拈却花冠，弗装珍御。可骇特牛生牸，便好出头；勿谓牝鸡司晨，不敢下觜。谨疏。

　　○代刘帅请智公尼禅住报先寺 【刘公邻居报先。】 
　　【[案：年代无考。]】 
　　洗垢无缘，乏远井之救渴；卜邻有德，故近寺而敬僧。我智公禅师先礼报恩， 【恩　原作「思」，据渐西本改。】 后参奉福，远如旧总，近似新深。涩锁打开，便请升堂启户；明灯剔起，愿希凿壁偷光。谨疏。

　　○请某庵主开堂疏 
　　【[案：年代无考。]】 
　　和尚拽■〈石屯〉子，不离寺内；老鼠拖葫芦，只在仓中。某公庵主先谒报恩，再参奉福，升回斗转，囤倒敖倾。十分利不图半文，一石禅独揽八斗。莫学淘沙去米，打破罗盆；且来量土唱筹，热谩敌将。谨疏。

　　○为庆寿寺化万僧疏 
　　【[案：年代无考。]】 
　　隐迹林泉，置死生于度外；随身瓶钵，寄口腹于人间。欲隆三宝之风，强遣万僧之化。何须异味，唯求野菜，淡黄虀不用多般，只要山田脱粟飰。谨疏。

　　○请亨公庵主开堂疏 
　　【[案：年代无考。]】 
　　亨公庵主久参万松老人，因缘不契，再谒王山大愚和尚。不期月罢参。予过太原王山寺，僧请予作疏。
　　万松三顿不回头，王山一钓便吞钩。大愚不似大愚老，胁下三拳即便休。

　　○三学寺改名圆明仍请予为功德主因作疏 
　　【[案：年代无考。]】 
　　本无男女等相，着甚名模，强分禅教者流，且图施设。粤三学之巨剎，冠四海之名蓝，今改僧而 【而　原作「面」，据渐西本改。】 舍尼，遂从禅而革律。邀印公为粥飰头，请湛然作功德主。根深蒂固，常联万叶之芳；地久天长，永祝一人之寿。 【寿　渐西本作「庆」。】 谨疏。

　　○平阳净名院革律为禅请润公禅师住持疏 
　　【[案：年代无考。]】 
　　窃以不居这那院，好个主人，本无南北心，悉为佛子，谨请怀仁润老来住平阳净名。翡翠帘前，请看木人之舞；琉璃殿上，愿闻布鼓之音。谨疏。

　　○太原五台寺请予为功德主因作疏 
　　【[案：年代无考。]】 
　　镇三晋 【三晋　原作「王晋」，据渐西本改。】 之雄藩，有五台之古剎。献花酌水，改律为禅，具疏殷懃，请予领略。谨命休林常祝寿，结个好因缘；为报文殊莫放光，不打遮鼓笛。谨疏。

　　○请定公庵主出世疏 
　　【[案：年代无考。]】 
　　少林九年打坐，祇得半提；曹溪五派分开，全没一滴。虽是将无作有，也要算假像真。我定公庵主，洞下玄孙， 【玄孙　其下渐西本小字夹注云：「案：遗山集亦有萧夫人参洞下禅之语，此是金源僧。」】 五台嫡子，解造无米粥，能抚没弦琴。既已炙地熏天，须要掀山翻海。正逢开化，枉开有力丛林；便好出头，莫恋无明鬼窟。谨疏。

　　○大龙山永宁石壁禅寺请忘忧居士为功德主代为之疏 
　　【[案：年代无考。]】 
　　惟明月清风，取之无禁者，况龙岩石壁，命予为主人。烦我一心护，谢他两手分。付千岩好景，半文不费买山钱；持数纸闲言，一状便充商税契。谨疏。

　　○代忘忧居士请琳公禅师住持寿宁禅寺疏 
　　【[案：年代无考。]】 
　　临汾水 【汾水　原作「汶水」，据渐西本改。】 之故邑，有寿宁之巨蓝。历代归依，百年焕显。乞忘忧为功德主，请琳公为粥飰人。独掌不浪鸣，单手岂成拍。千年罕遇，最难时节因缘；一疏速来，便是衲僧把鼻。谨疏。

　　○为大觉开堂疏三道 
　　【[案：年代无考。]】 
　　窃以门里安身，早已荆棘漫地；岩中宴坐，更知过犯弥天。请来借座升堂，便好倩人问话。引得辘轳转也，问甚千遭万遭；快迭炉鏊热时，盛搭一个两个。
　　窃以云门胡饼，切忌咬嚼；卢陵米价，怎敢商量。不甘公案淆讹，正要作家批判。伏惟奥公和尚，佩圣安之正印，透韶阳之上关。莫守命鬼窟中，三弹不动；快横身虎口里，一勘便招。
　　窃以逢人不出，出则便为人，傍观者哂；逢人便出，出则不为人，当局者迷。直须一箭透重关，不得三心或两意。自甘入室，浑如豹胆熊心；不肯升堂，却是虫头鼠尾。

　　○司天判官张居中六壬袪惑钤序 
　　【[案：序文末署癸巳，应作于公元一二三三年。]】 
　　予故人张正之世掌羲和之职，通经史百家之学，尤长于三式，与予参商且二十年矣。癸巳之春，既克汴梁，渠入觐于朝，形容变尽，惟语音存耳。乘闲因出书一编，曰六壬袪惑钤。予再四绎之，引式明例，皆有所据。或有隐奥，人所未通者，释以新说，盖采诸经之所长，无所矛盾者，取其折衷，为一家之书，近代未之有也。求传写者既众，其同列请刊行以广其传。余忻然为引以题其端。癸巳中秋日，湛然居士漆水移剌楚材晋卿序。

　　○苗彦实琴谱序 
　　【[案：序文末署壬辰，应作于公元一二三二年。]】 
　　古唐栖岩老人，苗公秀实其名，彦实其字，博通古今，尤长于易。应进士举，两入御闱而不捷，乃拂袖去之。公善于琴事，为当今第一。尝游于京师，士大夫间皆服其高妙。泰和中，诏天下工于琴者，侍郎乔君举之于朝。公待诏于秘书监。予幼年 【幼年　原作「初年」，据渐西本改。】 刻意于琴，初受指于待诏弭大用，每得新谱，必与栖岩商榷 【商榷　原作「商确」，据渐西本改。】 妙意，然后弹之。朝廷王公大人邀请栖岩者无虚日。予不得与渠对指传声，每以为恨。壬辰之冬，王师济长河，破潼关，涉京索，围汴梁。予奏之朝廷，索栖岩于南京，得之，达范阳而弃世。其子兰挈遗谱而来，凡四十余曲。予按之，果为绝声。大率署令卫宗儒之所传也。予令录之，以授后世。有知音博雅君子，必不以予为徒说云。壬辰仲秋后二日，湛然居士漆水移剌楚材晋卿序。

　　○答杨行省书 
　　【[案：年代无考。]】 
　　某再拜，复书于行省阁下：辱书，谕及辞位事，请闻奏施行者。惟圣代之深仁，赏延于世；伟闺门之内助，贵系于夫。故行省李公虽稽北觐之期，颇着南伐之绩，时不适愿，天弗假年。伏惟阁下族出名家，世传将种，无儿女子之态，有大丈夫之所为，吏民服心，朝廷注意，遂授东台之任，冀舒南顾之忧。今也抑意陈书，引年求退，惧折鼎覆餗之患，避牝鸡司晨之讥。虽曰谦尊而光，曷若随时之义。分茅列土，无忘北阙之恩；秣马厉兵，可报西门之役。今因人回，谨复书以闻。山川辽阔，书简浮沈，比获瞻依，更希调护。不宣。

　　○进征西庚午元历表 
　　【[据年谱，作于公元一二二二年。]】 
　　臣楚材言：尧分仲叔，春秋谨候于四方；舜在玑衡，旦暮肃齐于七政。所以钦承天象，敬授民时。典谟实六籍之大经，首书其事；尧舜为五帝之盛主，先务厥猷。皎如日星，记之方册。由此言之，有国家者，律历之书莫不先也。是以三代而下，若昔大猷，遵而奉之，星历之官，代有其人。汉唐以来，其书大备，经元创法，无虑百家。其气候之早晏，朔望之疾徐，二曜之盈衰，五星之伏见，疏密无定，先后不同。盖建立都国 【都国　渐西本作「国都」。】 而各殊，或涉历岁年之寖远，不得不差也。既差则必当迁就，使合天耳。唐历八徙、宋历九更者，良以此夫！金用大明，百年纔经一改。此去中原万里，不啻千程，昔密今疏，东微西着，以地遥而岁久，故势异而时殊。
　　庚辰，圣驾西征，驻跸寻斯干城。是岁五月之望，以大明太阴当亏二分，食甚子正，时在宵中。是夜候之未尽，初更月已食矣。而又二月五月朔，微月见于西南，校之于历，悉为先天。恭惟皇帝陛下德符乾坤，明并日月，神武天锡，圣智夙资，迈唐虞之至仁，追羲轩之淳化，冀咸仁 【咸仁　原作「咸神」，据渐西本改。】 而底义，敬奉天而谨时，重勑行台，旁求儒者。臣鱼虫细物，草芥微人，粗习周孔之遗书，窃慕羲和之陈迹，俎豆之事，靡遑诸已；箕裘之业，敢忘于心。恨无命世之大才，误忝圣朝之明诏。钦承皇旨，待罪清台，五载有奇，徒旷蓍龟之任；万分之一，聊陈犬马之劳。既校历而觉差，窃效颦而改作。今演记穷元，得积年二千二十七万五千二百七十岁命庚辰。臣愚以为中元岁在庚午，天启宸衷，决志南伐，辛未之春，天兵南渡，不五年而天下略定，此天授也，非人力所能及也。故上元庚午岁天正十一月壬戌朔，夜半冬至，时加子正，日月合璧，五星联珠，同会虚宿五度，以应我皇帝陛下受命之符也。
　　臣又损节气之分，减周天之杪，去文终之率，治月转之余，课两耀之后先，调五行之出没，大明所失，于是一新，验之于天，若合符契。又以西域、中原，地里殊远，创立里差以增损之，虽东西数万里不复差矣。故题其名曰西征庚午元历，以记我圣朝受命之符，及西域、中原之异也。所有历书随表上进以闻。伏乞颁降玄台，以备行宫之用。臣诚惶诚惧，顿首顿首，谨言。

　　○西游录序 
　　【[案：序文末署己丑，应作于公元一二二九年。]】 
　　古君子南逾大岭，西出阳关，壮夫志士，不无销黯。予奉诏西行数万里，确乎不动心者，无他术焉，盖汪洋法海涵养之效也。故述辨邪论以斥糠■〈薛上虫下〉，少荅佛恩。戊子，驰传来京，里人问异域事，虑烦应对，遂着西游录以见予志。其间颇涉三圣人教正邪之辨。有讥予之好辨者，予应之曰：鲁语有云：「必也正名乎！」又云：「思无邪。」是正邪之辨不可废也！夫杨朱、墨翟、田骈、许行之术，孔氏之邪也；西域九十六种，此方毗卢、糠、瓢、白经、香会之徒，释氏之邪也；全真、大道、混元、太乙、三张左道之术，老氏之邪也。至于黄白金丹导引服饵之属，是皆方技之异端，亦非伯阳之正道。畴昔禁断，明着典常。第以国家创业，崇尚宽仁，是致伪妄滋彰，未及辨正耳。古者嬴秦焚经坑儒，唐之韩氏排斥释老，辨之邪也；孟子辟杨、墨，予之黜糠、丘，辨之正也。予将刊行之，虽三圣人复生，必不易此说矣。己丑元日，湛然居士漆水移剌楚材晋卿序。

　　○辨邪论序 
　　【[案：序文末署「乙酉」，应作于公元一二二五年。]】 
　　夫圣人设教立化，虽权实不同，会归其极，莫不得中。凡流下士，惟务求奇好异，以眩耳目。噫！中庸之为德也，民鲜久矣者，良以此夫！吾夫子云：「中人以下，不可以语上也。」老氏亦谓：「下士闻道大笑之。」释典云：「无为小乘人而说大乘法。」三圣之说不谋而同者，何哉？盖道者易知易行，非掀天拆地，翻海移山之诡诞也。所以难信难行耳。举世好乎异，罔执厥中，举世求乎难，弗行厥易。致使异端邪说，乱雅夺朱，而人莫能辨。悲夫！吾儒独知杨墨为儒者患，辨之不已；而不知糠■〈薛上虫下〉为佛教之患甚矣。不辨犹可，而况从而和之，或为碑以纪其事，或为赋以护其恶！噫！天下之恶一也，何为患于我而独能辨之；为患于彼而不辨，反且羽翼之，使得遂其奸恶，岂吾夫子忠恕之道哉！党恶佑奸，坏风伤教，千载之下，罪有所归。彼数君子曾不扪心而静思及此也邪！
　　予旅食西域且十年矣，中原动静， 【动静　原作「勤静」，据渐西本改。】 寂然无闻。迩有永安二三友以北京讲主所著糠■〈薛上虫下〉教民十无益论见寄，且嘱予为序。予再四绎之，辨而不怒，论而不缦，皆以圣教为据，善则善矣，然予辞而不序焉。予以谓昔访万松老师以问糠■〈薛上虫下〉邪正之道，万松以予酷好属文，因作糠禅赋见示。予请广其传，万松不可。予强为序引以行之。至今庸民俗士，谤归于万松，予甚悔之。今更为此序，则又将贻谤于讲主者也。谨以万松、讲主之余意，借儒术以为比，述辨邪论以行世。有谤者予自当之，安可使流言饰谤污玷山林之士哉！后世博雅 【博雅　原作「博稚」，据渐西本改。】 君子，有知我者，必不以予为嗫嚅云。乙酉日南至，湛然居士漆水移剌楚材晋卿叙于西域瀚海军之高昌城。

　　○寄赵元帅书 
　　【[案：书中谓「仆未达行在，而足下车从东旋」，应作于西域时，约公元一二一八——一二二二年。]】 
　　楚材顿首，白君瑞元帅足下：未审迩来起居何如？昔承京城士大夫数书发扬清德，言足下有安天下之志，仍托仆为先容。仆备员翰墨，军国之事非所预议。然行道泽民，亦仆之素志也，敢不鞭策驽钝，以羽翼先生之万一乎！仆未达行在，而足下车从东旋，仆甚怏怏。夫端人取友必端矣，京城楚卿、子进、秀玉辈，此数君子皆端人也，推扬足下，谈不容口，故知足下亦端人已。然此仆于足下少有疑焉。若夫吾夫子之道治天下，老氏之道养性，释氏之道修心，此古今之通议也。舍此以往，皆异端耳。君之尊儒重道，仆尚未见于行事，独观君所著头陀赋序，知君轻释教多矣。夫糠■〈薛上虫下〉乃释教之外道也。此曹毁像谤法，斥僧灭教，弃布施之方，杜忏悔之路，不救疾苦，败坏孝风，实伤教化之甚者也。
　　昔刘纸衣扇伪说以惑众，迨今百年，未尝闻奇人异士羽翼其说者。夫君子之择术也，不可不慎。今君首倡序引，党护左道，使后出陷邪歧堕恶趣，皆君启之也。千古遗耻，仆为君羞之！糠■〈薛上虫下〉异端也，辄与佛教为比；万松辨赋，甘泉劝书，反以孟浪巨蠹之言处之，以此行己化人，仆不知其可也。仆谓足下轻释教者，良以此也。夫于所厚者薄，无所不薄，君既薄释教，则儒、道断可知已。君之于释教则重糠■〈薛上虫下〉，于儒、道则必归杨、墨矣。行路之人，皆云足下吝啬，故奉此曹，图其省费故也。
　　昔诸士大夫书来，咸谓足下以济生灵为心，且吾夫子之道以博施济众为治道之急。诚如路人所说，则吾夫子之道亦不可行矣，又将安济生灵乎？又君序头陀赋云：「冀请宗师祈冥福，以利斯民。」足下民之仪表也，崇重糠■〈薛上虫下〉，毁斥宗师，将使一郡从风渐化，断知斯民罪恶日增矣，又将安以利斯民乎？仆谨撰辨邪论以寄，幸披览之。更请涉猎藏教，稽考儒书，反复参求，其邪正之歧，不足分矣。仆素知君为邪教所惑，亦未敢劝谕。君不以仆不才，转托诸士大夫万里相结为友， 【友　原作「反」，据渐西本改。】 故敢以区区忠告。易曰：「方以类聚，物以羣分。」经云：「士有争友，故身不离于令名。」若知而不争，安用友为！若所尚不同，安可为友！或万一容纳鄙论，便请杜绝此辈，毁头陀赋板以雪前非。如谓仆言未当，则请于兹绝交。夏暑，比平安好，更宜以远业自重！区区不宣。

　　○万松老人评唱天童觉和尚颂古从容庵录序 
　　【[案：序文末署甲申，应作于公元一二二四年。]】 
　　昔予在京师时，禅伯甚多，惟圣安 【圣安　其下渐西本小字夹注云：「案大金圣安寺在广宁门内偏西南。」】 澄公和尚神气严明，言词磊落，予独重之。故尝访以祖道，屡以古昔尊宿语录中所得者扣之澄公。间有许可者，予亦自以为得。及遭忧患以来，功名之心束之高阁，求祖道愈亟，遂再以前事访诸圣安。圣安翻案，不然所见。予甚惑焉。圣安从容谓予曰：「昔公位居要地，又儒者多不谛信佛书，惟搜摘语录以资谈柄，故予不敢苦加钳锤耳！今揣君之心，果为本分事以问予，予岂得犹袭前愆，不为苦口乎！予老矣，素不通儒，不能教子。有万松老人者，儒、释兼备，宗说精通，辨才无碍，君可见之。」予既谒万松，杜绝人迹，屏斥家务，虽祁寒大暑，无日不参。焚膏继晷，废寝忘餐者几三年。误被法恩，谬膺子印，以湛然居士从源目之。其参学之际，机锋罔测，变化无穷，巍巍然若万仞峯莫可攀仰，滔滔然若万顷波莫能涯际。瞻之在前，忽焉在后，回视平昔所学，皆块砾耳！噫！登东山而小鲁，登泰山而小天下者，岂虚语哉！其未入阃域者闻是语，必谓予志本好异也。惟屏山、闲闲其相照乎！尔后奉命赴行在，扈从西征，与师相隔不知其几千里也。师平昔法语偈颂，皆法隆公所收，今不复得其藳。吾宗有天童者，颂古百篇，号为绝唱，予坚请万松评唱是颂，开发后学。前后九书，间关七年，方蒙见寄。予西域伶仃数载，忽受是书，如醉而醒，如死而苏，踊跃欢呼，东望稽颡，再四披绎，抚卷而叹曰：「万松来西域矣！」其片言只字，咸有指归，结款出眼，高冠古今，是为万世之模楷，非师范人天，权衡造化者，孰能异于此哉！予与行宫数友，旦夕游泳于是书，如登大宝山，入华藏海，巨珍奇物，广大悉备，左逢而右遇，目富而心饫，岂可以世间语言形容其万一耶！予不敢独擅其美，思与天下共之。京城惟法弟从祥者与仆为忘年交，谨致书请刊行于世，以贻来者。乃序之曰：佛祖诸师，埋根千丈，机缘百则，见世生苗。天童不合抽枝，万松那堪引蔓，湛然向枝蔓上更添芒索。穿过寻香逐气者鼻孔，绊倒行玄体妙底脚根，向去若要脚根点地，鼻孔撩天，却须向这葛藤里穿过始得。甲申中元日，漆水移剌楚材晋卿叙于西域阿里马城。

　　○评唱天童拈古请益后录序 
　　【[案：序文末署壬辰，应作于公元一二三二年。]】 
　　雪窦拈颂，佛果评唱之击节碧岩录在焉；佛果颂古，圆通善国师评唱之觉海轩录在焉。是临济、云门，互相发扬矣。独洞下宗风，未闻举唱，岂曲高和寡耶！抑亦待其人耶！必有通方明眼，判断尚未晚也。昔佛鉴拈八方珠玉集，止及其半，每至曹洞、夹岭、石霜，王宗机缘，留付佛果。今佛鉴、佛果拈八方珠玉集具在，愈可疑焉。三大老后，果有天童觉和尚拈颂洞下宗风，为古今绝唱，迨今百年，尚无评唱者。予参承余暇，固请万松老师评唱之，欲成三宗鼎峙之势，忍拈覆餗贞吝之讥。今评唱颂古从容庵录已大播诸方，评唱拈古请益后录时，老师年已六十有五矣。循常首带佛事，人情晷隙之间，侍僧请益，旋举旋录，皆不思而对，应笔成文，凡二十七日，百则详备，神锋颖利，于斯见矣。若夫据令于临济棒喝以前，发机于云门三句之外，岂更与佛果、圆通残馊争长哉！俊快衲子，举一明三，瞥见全鼎，则沩仰、法眼，双铉亦宛然矣。但恐信不及，徒劳话岁寒也，吁！壬辰重阳日，湛然居士漆水移剌楚材晋卿叙于天山。

　　○燕京崇寿禅院故圆通大师朗公碑铭 
　　【[案：铭文末署庚寅，应作于公元一二三○年。]】 
　　师讳祖朗，姓李氏，蓟州渔阳人。九岁出家，礼燕京大圣安寺圆通国师为师。大定十三年，京西弘业寺受具。至二十一年改弘业为大万安禅寺，有司承制，师充知事。厥后拂衣驻锡圣安，复为举充监寺。崇寿禅院者，实圆通国师退老之旧居也。以师为宿旧之最，承安间坚请师为宗主住持，一历十稔。又奉勅选香林禅寺开山提点，凡三载，勅赐总持大德，答其勤也。既而崇寿复请住持，载阅五春。贞佑间，奉勅改赐今号。度门徒凡十有一人，咸有肖父之风焉。师前后辅翼丛林，不惮艰苦，让功责己，潜德密行，不可概举。
　　师以壬午之仲冬十有四日示寂于崇寿，僧腊五十三，俗寿七十四。师将顺世，预召其属徒，笑谓曰：「生缘我将尽矣。」属徒退而相谓曰：「师神色自若，苦无他疾，安得遽有是事耶！」后七日，师命侍僧执笔代书颂云：「咄遮皮袋，常为患害。继祖无能，念佛有赖。来亦无来，去亦无碍。四大各离，一时败坏。」且道：「还有不败坏者么？」良久云：「浮云散尽月升空，极乐光中常自在。」语竟，乃闭目跏趺而寂。于是遐迩缁素，吊祭如云，嘉声远震，愈光于生前矣。其弟子辈瘗灵骨于师翁灵塔之左，去京城之南可二里许。
　　丁亥之冬，予奉诏搜索经籍，驰传来京。有庵主志奥者，师之受戒弟子也，晚得法于圣安澄公圆照大禅师。以仆素予朗师善，属予求碑铭。仆素爱师之纯古洒落，与之游者久矣。师尝云：「予晚节愈坚于持诵，日念弥陀圣号数万声方止。譬如抱河梁而浴，又何害焉！」今闻师之寂也，七日预知时至，雅符龙猛祖师之证，无乃持诵之验欤！噫，圣人岂欺我哉！岂欺我哉！
　　万松老人为宗门之大匠，四海之所式范，素慎许可，尝赞师之真，曰：「德誉燔沉，灵骨铿金，讷于言而敏于行，璞其貌而玉其心。敕选提封于国寺，天资饱练于禅林。子徒知寒蝉将蜕，尚袅余吟，吾以为升圆通之堂者，稽古依然接武于方今云。」万松见许如是，人可知已。仆闻师侍从圆通国师最久，而又临终之际，超然自在，疑必得法于国师，或因缘未合，或受国师密训，不令出世，亦石霜素侍者之俦侣欤！崇寿禅院方丈、法堂、丛林制度，一如圣安师久据而不请禅伯住持者，亦犹素侍者平欺老黄龙，下视兜率悦之意欤！予恐后世明眼人责备于贤者，累师之重德，故雪之于此。后之子孙，当干父之蛊，无蹈前辙，以玷师之高名焉。
　　湛然居士再拜而作铭曰：
　　伟哉朗公，诞迹渔阳。师侍圆通，达奥穿堂。肃依宸命，屡提国寺。退己让人，举废修坠。儿孙众多，酷奉弥陀。心期极乐，迹厌娑婆。撒手便行，预知时至。腊五十三，寿七十四。奔丧赴祭，缁素骈阗。嘉声遐播，愈盛生前。京南之原，荼毗 【荼毗　原作「茶毗」，渐西本同，案梵语荼毗即火化，故「茶」应为「荼」之误。】 灵骨。素答陵空，朗师不殁。佯痴放憨，素公同参。蔑视兜率，平欺匾南。不邀宗匠，冷闲方丈。垂手无人，老残龙象。予闻君子，责备乃贤。毋以微瑕，累乎大全。云子云孙，干父之蛊。载震师名，永扬万古。
　　庚寅年六月望日

　　○贫乐庵记 
　　【[案：记文末署「丙子」，应为公元一二一六年。]】 
　　三休道人税居于燕城之市，榜其庵曰贫乐。有湛然居士访而问之曰：「先生之乐可得闻欤？」曰：「布衣粝食，任天之真。或鼓琴以自娱，或观书以自适，咏圣人之道，归夫子之门。于是息交游，绝宾客，万虑泯绝，无毫发点翳于胸中。其得失之倚伏，兴亡之反复，初不知也。吾之乐良以此耳！」曰：「先生亦有忧乎？」曰：「乐天知命，吾复何忧？」居士进曰：「予闻之，君子之处贫贱富贵也，忧乐相半，未尝独忧乐也。夫君子之学道也，非为己也。吾君尧舜之君，吾民尧舜之民，此其志也。使一夫一妇不被尧舜之泽者，君子耻诸。是故君子之得志也，位足以行道，财足以博施，不亦乐乎！持盈守谦，慎终如始，若朽索之驭六马，不亦忧乎！其贫贱也，卷而怀之，独洁一己，无多财之祸，绝高位之危，此其乐也！嗟流俗之未化，悲圣道之将颓，举世寥寥无知我者，此其忧也！先生之乐，知所谓矣；先生之忧，不其然乎？」道人瞪目而不答。居士笑曰：「我知之矣。夫子以为处富贵也，当隐诸乐而形诸忧；处贫贱也，必隐于忧而形诸乐。何哉？第恐不知我者，以为洋洋于富贵，而戚戚于贫贱也。」道人曰：「他人有心，予忖度之，吾子之谓矣。请以吾子之言以为记。」丙子日南至，湛然居士漆水移剌楚材晋卿题。

　　○自赞二首 
　　【[案：年代无考。]】 
　　别来十年五岁，依旧一模一样。髭髯垂到腰间，眉毛俨然眼上。龟毛锥子画虚空，写破湛然闲伎俩。
　　其二
　　有发禅僧， 【禅僧　其下渐西本小字夹注云：「案涪翁自赞云：『似僧有发，似俗无尘。』」】 无名居士。人道甚似，我道便是。尘尘劫劫 【劫劫　原作「剎剎」，据渐西本改。】 露全身，纸上毫端何处避。

　　○燕京大觉禅寺创建经藏记 
　　【[案：记文末署「癸巳」，即作于公元一二三三年。]】 
　　辽重熙、清宁间筑义井精舍于开阳门之郭，傍有古井，清凉甘滑， 【甘滑　原作「滑甘」，据渐西本改。】 因以名焉。金朝天德三年，展筑京城，仍开阳之名为其里。大定中，寺僧善祖有因缘力，道俗归向者众，朝廷嘉之，赐额大觉。贞佑初，天兵南伐，京城既降，兵火之余，僧童绝迹，官吏不为之恤，寺舍悉为民居 【民居　原作「居民」，据渐西本改。】 有之。戊子之春，宣差刘公从立与其僚位高从遇辈，疏请奥公和尚为国焚修，因革律为禅，奥公罄常住之所有，赎换寮舍，悉隶本寺。稍成丛席，可容千指。瑞像殿之前无垢净光佛舍利塔在焉，残缺几仆。提控李德者素党于糠■〈薛上虫下〉，不信佛教，至是改辙施财，完葺其塔。继有提控晋元者，施蔬圃一区，于寺之南，以给众用，糊口粗给。庚寅之冬，刘公以状闻朝廷，招提院所贮余经一藏，乞迁于本寺安置，许之。于是奥公转化檀越，创建壁藏斗帐龙龛一周，凡二十架，饰之以金，缋之以彩，穷工极巧，焕然一新，计所费之直白金百笏。
　　能事告成，累书请湛然居士为记。余慨然曰：昔者圣人之藏书也，贮之以金匮，写之于琬琰，重道尊书，以示于将来也。浮屠氏之建宝藏者，亦犹是乎！吾夫子删诗定书，明礼赞易，六经之下，流为诸子，春秋以降，散为史书，较其卷轴，不为不多矣。兵革以来，率散落于尘埃中。吾儒得志于时者，曾无一人为之裒集，置之凈室，安之宝架，岂止今日也哉！承平之世，间有儒冠，率集士民，修葺宣圣之庙貌者，曾未卒工，已为有司纠劾矣，且以擅兴之罪罪之。噫！吾道衰而不振者，良以此夫！昔雪岩示寂于王山时，万松老人方应诏住持仰峤，讣问既至，不俟驾而行，遇完颜子玉诸涂。子玉叹曰：「士人闻受业之师物故也，虽相去信宿之地，未闻躬与其祭者，岂有千里奔丧者耶！佛祖之教，源远流长者，有自来矣！」子玉每以此事语及士大夫。今奥公禅师非为子孙计，无取功名心，汲汲皇皇，丐乞于道路，惟以佛宫秘藏为务，可谓不忘本矣。余已致书于诸道士大夫之居官守者，各使营葺宣父之故宫，亦由奥公激之也云。癸巳中秋日记。


《湛然居士文集》　下　（元）耶律楚材 撰

　　●湛然居士文集卷九 
　　和张敏之诗七十韵三首 
　　次韵黄华和同年九日诗十首 
　　寄云中东堂和尚 
　　谢万寿润公和尚惠书 
　　燕京大觉禅寺奥公乞经藏记既成以诗戏之 
　　寄龙溪老人乞西岩香 
　　谢圣安澄公馈药 
　　和王正夫韵 
　　继孟云卿韵 
　　次云卿见赠 
　　和王正夫忆琴 
　　继宋德懋韵三首 
　　和平阳张彦升见寄 
　　跋白乐天慵屏图 
　　和请住东堂疏韵 
　　寄倪公首座 
　　和吕飞卿 
　　戏陈秀玉并序 

　　○和张敏之诗七十韵三首 
　　【[据年谱，作于公元一二三三——一二三六年。]】 
　　敏之学士远寄新诗七十韵，捧读之余，续貂以尾，聊 【聊　原作「卿」，据渐西本改。】 资一笑。
　　壮年多轗轲，晚节叹行藏。故国颓纲秽，新朝明德香。雄材能预算，大略固难量。迭出神兵速，无敌我武扬。本图服叛逆，何止剪诪张。西讨穷于阗，东征过乐浪。彗侵天垒壁，光动太白铓。整整车徒盛，鳞鳞旗鼓望。天皇深责重，贤帅庙谟臧。江左将擒楚，河阳已灭商。英雄皆入彀，强御敢跳梁。采访轩车闹，司农官吏忙。轻徭常力足，薄赋不财伤。勋业超秦汉，规模迈帝王。流言无管蔡，奇计有平良。增葺新文物，耕耘古战场。蛟龙方奋迅，鵰鹗得翱翔。偶遇风云会，争依日月光。永酬千古耻，一怒四夷攘。虎帐十年梦，龙庭几度霜。迎降初请命，出郭远相将。久敌真宜死，宽恩何 【一作未。】 敢当。赦书民有幸，歌咏寿无疆。扶杖听黄诏，称觞进白狼。散财竭库藏，拔将出戎行。殷绝仁犹在，周倾道不亡。来招燕郡内，入觐大食傍。戎服貂裘紫，星轺驳马苍。中春辞北望，初夏过西凉。瀚海汹而涌，阴山彷且徨。闲云迷去路，疎雨润行装。出处空兴叹，风光自断肠。典刑陈故事，利病上封章。天下援深溺，中州冀小康。风俗乘丧乱，筹策要优长。痼疾如神附，游魂笑鬼伥。仁术能骨肉，灵药起膏肓。避祸宜缄口，当言肯括囊。遭谗心欲剖，涉苦胆先尝。北漠绝穷域，西隅抵大洋。诗书犹不废，忠信未能忘。毡补连腮帐，绳穿朽脚床。郊行长野兴，人静若禅房。回鹘交游熟，昆仑事迹详。风烟多黯黯，云水两茫茫。灾变垂干象，妖氛翳太阳。髯龙三岛去，玉叶一枝芳。明主初登极，愚臣敢进狂。九畴从帝锡，五事合天常。大乐陈金石，朝服具冕裳。降升分上下，进退有低昂。拓境时方急，郊天且未遑。应兵无血刃，降虏自壶浆。按堵无更肆，因敌不馈粮。宸心尊德义，圣政济柔刚。恩泽涵诸夏，威棱震八荒。势连西域重，天助北方强。举我陪三省，求贤守四方。锦衣捐毳褐，肉食弃糟糠。隐逸求新仕，流亡集故乡。百官欣戴舜，万国愿归唐。耕钓咸生遂，工商乐未央。会将封泰岳，行看建明堂。自叹才雕篆，长惭学面墙。君恩予久负，贤路我深妨。覆餗恒忧惧，持盈实恐惶。故山松径碧，旧隐菊花黄。太守方遗舄，初平政牧羊。厚颜居此位，若已纳于隍。吟啸须归去，香山老侍郎。
　　再用张敏之韵
　　我爱张公子，丁年密退藏。施为宜法则，议论自馨香。元气却不死，深陂岂可量。儿时供府荐，壮岁已名扬。汲汲尊尼父，堂堂类子张。迁居择邻里，濯足拣沧浪。作传编毛颖，谈玄说剑铓。奇才千古重，令问万民望。气压四明客，调穷三耳臧。典谟师我舜，雅颂起予商。绵蕞曾陈汉，仁术屡说梁。本非中酒困，长为和诗忙。道长茹连拔，时衰心独伤。篆文遒 【遒　原作「道」，据渐西本改。】 似李，隶字楷如王。青眼予能作，白眉君最良。万言陈国利，一战捷文场。出海游龙舞，腾空翥凤翔。十全君子行，一代士林光。句法吾师范，诗材我窃攘。忠心常向日，直节欲凌霜。文没岁云久，道亡天未将。狂澜时既倒，木铎子宜当。德业能纯粹，学术靡理疆。冲天憎燕雀，当路恶豺狼。绮语吟千韵，宸笔 【宸笔　「笔」原作「章」，据渐西本改。】 扫十行。行藏关治乱，出处卜兴亡。郡隶清河上，家居杜曲傍。登科年甫冠，修史发初苍。仙观尝新欠，宫园醉晚凉。朝天恭踧踖，退食独彷徨。得暇多休沐，游山小治装。一卮持竹叶，左手把无肠。官酒浇三斗，宫词唾百章。阮声师校尉，琴诀受嵇康。似玉风神异，如兰气味长。坦怀无戚戚，明见笑伥伥。草檄堪医疾，针诗可治肓。博闻敌武库，高价重珠囊。忧患经多故，艰难已备尝。悲歌声历历，雅调韵洋洋。造次必于是，中心何日忘。生涯两书箧，香火一禅床。海上寻徐福，壶中觅长房。流传虽若 【若　原作「君」，据渐西本改。】 此，真伪甚难详。水国波奔激，仙乡路渺茫。孤身朝北阙，皓首叹东阳。险韵嚼佳句，残英嗅冷芳。仁人今尚在，箕子本佯狂。洪范明皇极，彝伦叙有常。百王遗礼乐，三代旧轩裳。会补南极缺，能令北斗昂。无媒言嗫嚅，失志思回遑。秋老空悲扇，天凉反卖浆。却来频渭钓，又绝在陈粮。志道衰犹梦，依仁老更刚。故家三径远，薄土一廛荒。混混常无舍，干干体自强。卒躬能省己，行道不踰方。宁耻身衣褐，谁嗟日食糠。起歌明月夜，舒啸白云乡。绮夏终辞汉，巢由固避唐。名极得三者，柴立机中央。荣遇传金马，题名刻玉堂。未窥君所蕴，徒见子之墙。遣欲绝形累，无贪不行妨。一瓢渠乐逸，陋巷我忧惶。牺易韦编暗，麟经古卷黄。著述遵辅嗣，去取笑公羊。再辨麟绝笔，重笺城复隍。焦桐人不识，独有蔡中郎。
　　读唐史有感复继张敏之韵颇有脂粉气息迁就声韵故也呵呵
　　唐室承平久，遗贤不遁藏。罗纨桑幄腻，饼饵麦畴香。马牧初蕃息，民编莫校量。边臣闲虎略，卫士敛鹰扬。禁苑晨钟动，棃园锦障张。披香风细细，太液水浪浪。河汉 【河汉　原作「河漠」，据渐西本改。】 明方润，长庚淡不铓。羽旄仪两列，冠葢道相望。谏士陈休戚，廷臣论否臧。金石歌大雅，琴瑟奏清商。青鸟迷鸳瓦，乌衣遶画梁。供张官府备，殽馔大官忙。共享清时乐，殊无谤议伤。含元朝百辟，花萼宴诸王。主上贞观圣， 【贞观圣　其下渐西本小字夹注云：「案观去声，误作平声。」】 官僚魏郑良。岁余开武讲，春首辟文场。异宝浮淮水，余粮朽凤翔。诸羌来入卫，百济请观光。关塞沈烽火，乡闾息寇攘。三春常若雨，六月不飞霜。圣德跻朝夕，仁心本就将。俯知人意顺，仰视帝心当。彍骑轻关内，精兵重北疆。朝廷潜巨蠹，方镇养贪狼。粉面三千辈，金钗十二行。持盈当忌满，居治不知亡。相罢曲江去，权移林甫傍。华清高屼屼，骊峤碧苍苍。金屋眠春晓，温泉浴暮凉。掖庭花烂漫，阁道路彷徨。官监金犀饰，妖姬珠玉装。危弦惊醉耳，哀调断柔肠。灯烛晖鳷鹊，丝簧沸建章。奢淫几桀纣，纯俭劣成康。击柝宫城邃，传筹禁漏长。谋欢长汲汲，沈醉若伥伥。未悟薪及爇，谁知病已肓。人横碧玉笛，腰佩绛香囊。岭表千山远，荔枝三日尝。仙衣吹渺渺，莲舸泛洋洋。力士权诚重，杨钊宠不忘。承恩趍宝座，奏事近牙床。荧惑频侵斗，秋阳弗集房。人心咸怨怒，天象不披详。易水声呜咽，燕山水郁茫。盗贼充上郡，鼙鼓起渔阳。杀气凌金阙，繁霜殒玉芳。环儿刚赐死，天子惧如狂。战士皆思变，奸臣亦易常。空闲尘羯鼓，谁舞旧霓裳。忠义心徒顺，英雄志自昂。翠华摇曳曳，鸾驭去遑遑。禁脔庖供豕，村民路进浆。隘兵蜀道险，糊口益州粮。灵武兵声振，汾阳意气刚。复收京阙克，重治寝园荒。贼势时深蹙，官军力益强。羽檄传剑阁，龙驾返南方。御府仍无酒，饥民尚噉糠。卭都求道士，蓬岛觅仙乡。符使将归汉，真妃犹忆唐。金钗分一股，钿合擘中央。挥涕春风殿，伤心秋月堂。梧桐笼院砌，桃李映宫墙。佳梦真难得，幽欢颇有妨。春宵成怨忆，秋夜愈悲惶。尚记修眉绿，犹思半额黄。强舒鸾被翠，闲杀辇车羊。陵谷俄惊海，沧浪已变隍。临风一卮酒，聊复酹三郎。

　　○次韵黄华和同年九日诗十首 
　　【[据年谱，作于公元一二三三——一二三六年。]】 
　　黄华和同年九日诗，以「采菊东篱下，悠然见南山」为韵，予爱而继之。前叙思归之心，后述参玄之志，所谓倒食甘蔗者也。
　　秋香真可人，不为无人改。自惭寒昔盟，东篱子空待。我独摇酒卮，不得寒英采。临风望故园，参商二十载。
　　西风残日秋，有客嗟幽独。偶尔得香醪，凄然忆霜菊。世态屡迁变，人生多返复。十年一梦中，犹未黄粱熟。
　　无花复无蝶，不似今秋穷。黄花岁岁别，九日年年同。我居北海南，子在西山东。公余会何日，一醉闲愁空。
　　当年别吾山，曾与黄华期。富贵非予志，卜筑临东篱。今也违初心，知我者其谁。挂冠犹未遂，寄此相思诗。
　　无意恋三公，有心辞驷马。洛阳失金谷，闾山有别野。芳酒泻盈樽，秋香折盈把。沈醉卧西风，不让棃花下。
　　汨没红尘中，辜负黄华秋。林泉与朝市，试问孰为优。胡然久沈首，令我心悠悠。酷思山水乐，梦寐空神游。
　　岁月不我与，弹指及衰年。平生谙万事，抵死参重玄。因缘不可滞，慎毋法自然。两边都不立，别有壶中天。
　　无知岂真知，无见非真见。遮照玄纵横，机关千万变。虎口几横身，临敌经百战。三折为良医，一交学一便。
　　五流分洞下，一派起湖南。春水无心碧，秋山着意岚。临济 【临济　原作「林济」，据渐西本改。】 真颠汉，曹山放酒酣。许多闲伎俩，仔细好生参。
　　水外犹逢水，山前更有山。元知非内外，更不在中间。测海纔盈掬，窥天见一斑。枢机谩竭世，一笔请君删。

　　○寄云中东堂和尚 
　　【[据年谱，作于公元一二三三——一二三六年间。]】 
　　云中种出火莲华，到底东堂是作家。伏手骨挝腰下剑，笑人家具手中蛇。三玄戈甲徒心乱，五位君臣莫眼花。只遮些儿难理会，草鞋包裹破袈裟。

　　○谢万寿润公和尚惠书 
　　【[据年谱，作于公元一二三三——一二三六年间。]】 
　　多谢堂头远赐书，惊人才笔我难如。承当禅髓心无媿，供奉佛牙力有余。幼子可袭先父业，游人却到旧时居。个中消息谁能悉，玉女乘风跨铁驴。

　　○燕京大觉禅寺奥公乞经藏记既成以诗戏之 
　　【[据年谱，作于公元一二三三年。]】 
　　词源老去苦无多，强着闲文赞释迦。遒健兔毫生月窟，光明蠒纸出新罗。茶炉几瓣龙涎烬，玉板十分凤墨磨。此起科差真可笑，湛然陪酒更陪歌。 【新获紫玉板砚于友人。】 

　　○寄龙溪老人乞西岩香
　　【[据年谱，作于公元一二三三——一二三六年。]】 
　　寄语龙溪老古锥，西岩风韵我长思。香钱缓发鸣琴后，瓦鼎浓熏入定时。比拟梅魂祗独步，品量龙脑可同驰。湛然鼻孔撩天大，穿过多时不自知。

　　○谢圣安澄公馈药 
　　【[据年谱，作于公元一二三三——一二三六年。]】 
　　一粒灵丹寄我尝，湛然回简谢西堂。杀活一草真难会，药病相治未易量。子细嚼时元不碍，浑沦吞下也无妨。圣安骨董知多少，卖弄千年旧药方。

　　○和王正夫韵 
　　【[据年谱，作于公元一二三三——一二三六年。]】 
　　壮年自笑鬓先霜，喜色眉间一点黄。退食紫宸居凤阁，朝天丹阙列鸳行。功名必要光前古，富贵何须归故乡。济世元知有仁政，活人不假返魂香。

　　○继孟云卿韵 
　　【[据年谱，作于公元一二三三——一二三六年。]】 
　　归欤奚待鬓双皤，无恙闾山耸岌峩。万壑松风思仰峤，千岩烟雨忆平坡。 【仰山、平坡皆燕然名剎也。】? 【名剎也　其下渐西本小字夹注云：「案仰山寺当在仰山岭，平坡寺在翠微山。」】 开基气概鲸吞海，遁世生涯鼠饮河。好买扁舟从此逝，醉眠江国一渔蓑。

　　○次云卿见赠 
　　【[据年谱，作于公元一二三三——一二三六年间。]】 
　　济济千官侍玉宸，尊贤容众更亲亲。风云际会千年少，天地恩私四海均。西狩一苏张掖乱，南巡重变大梁春。车书南北无多日，万里河山宇宙新。 【一作「会同文轨。」】? 【会同文轨　案：此小字夹注应在「车书南北」之下。】 

　　○和王正夫忆琴 
　　【[据年谱，作于公元一二三三——一二三六年间。]】 
　　道人尘世厌嚣尘，白雪阳春雅意深。万顷松风皆有趣，一溪流水本无心。忘机触处成佳谱，信手拈来总妙音。陶老无弦犹是剩，何如居士更无琴？

　　○继宋德懋韵三首 
　　【[据年谱，作于公元一二三三——一二三六年。]】 
　　圣人开运忆斯年，睿智文明禀自天。旁午衣冠游北海，纵横耕钓满居延。月氏入贡称属国，日本观光列户编。威震西溟千万里，汉唐鸿业亦虚传。
　　其二
　　笑我区区亦强为，故园荒矣欲何之。读书测海持螺测，学道窥天以管窥。疲俗不禁新疾苦，滥官难抚旧疮痍。才微 【才微　原作「不微」，据渐西本改。】 任重宜求退，自有当途国手医。
　　其三
　　广平流落寓平城，亲老家贫强苟生。炎汉萧曹贤政事，李唐房杜美声名。进求高誉千金重，退隐闲身一叶轻。应继开元旧勋业，华堂钟鼓对长檠。

　　○和平阳张彦升见寄 
　　【[据年谱，作于公元一二三三——一二三六年间。]】 
　　天兵出云中，一战平城破。居庸守将亡，京畿游骑逻。有客赴澶渊， 【予常倅开州。】 无人送临贺。奸臣兴弒逆，时君远迁播。圣主得中原，明诏求王佐。胡然北海游，不得南阳卧。宠遇命前席，客星侵帝座。万里金山行，三经玉门过。于阗 【于阗　原作「于闻」，据渐西本改。】 岁贡修，炖煌兵势挫。国维张礼义，民生重食货。黜陟九等分，幽明三载课。小人绝觊觎，贤才无轗轲。功名本忌盈，庙堂难久坐。老矣盍归来，归欤可重和。俯仰不心惭，宽弘从面唾。 【面唾　原作「而唾」，据渐西本改。】 清浊自沙汰，精粗任扬簸。赋性嗜疏闲， 【疏闲　原作「疏闻」，据渐西本改。】 高眠乐慵惰。苍鸡粗庖充，黄犊足棃拖。幼子事耕锄，老妻供碓磨。随分养余龄，虽饥而不饿。

　　○跋白乐天慵屏图 
　　【[据年谱，作于公元一二三三——一二三六年间。]】 
　　三杯兀兀元如道，一觉昏昏恰似真。不识香山慵睡意，知音自有个中人。

　　○和请住东堂疏韵 
　　【[据年谱，作于公元一二三三——一二三六年间。]】 
　　东堂不肯卧西堂，珍御鲜食别样装。枉费青帘三百尺，云中公子不来尝。

　　○寄倪公首座 
　　【[据年谱，作于公元一二三三——一二三六年间。]】 
　　亨监逃海淹虀瓮，隆老成龙过禹门。独有倪公尚痴坐，几时承继万松轩。

　　○和吕飞卿 
　　【[据年谱，作于公元一二三二年。]】 
　　一试戎衣大定初，达贤不得退闲居。盟津既渡诸侯喜，亲见王舟跃白鱼。

　　○戏陈秀玉 【并序】 
　　【[据年谱，作于公元一二三三——一二三六年间。]】 
　　万寿堂头自汴梁来，远寄万松老师偈颂。旧本有和节度陈公一绝云：「清溪居士陈秀玉，要结莲宫香火缘。赚得梢翁摇橹棹，却云到岸不须船。」噫！三十年前已有此段公案，湛然目清溪为昧心居士者，厥有旨哉！仆未参万松时，秀玉盛称老师之德业，尔后少得受用，皆清溪导引之力也。每欲报之，秀玉竟不一染指，故作是诗以戏之。
　　不见桃源路渺茫， 【骑驴觅驴。】 清溪招引到仙乡。 【未当好心。】 湛然幸得齁齁饱， 【也须吐却。】 擘与些儿不肯尝。 【恰似真个。】 

　　●湛然居士文集卷十 
　　扈从冬狩 
　　用秀玉韵 
　　送西方子尚 
　　用樗轩散人韵谢秀玉先生见惠东坡杖 
　　和邦瑞韵送行 
　　谢西方器之赠阮杖并序 
　　继希安古诗韵 
　　和非熊韵 
　　和非熊韵 
　　过深州慈氏院 
　　用李君实韵 
　　继崔子文韵 
　　继武善夫韵 
　　鼓琴 
　　扈从羽猎 
　　狼山宥猎 
　　对雪鼓琴 
　　寄冰室散人 
　　寄平阳润和尚 
　　红梅二首 
　　吟醉轩 
　　寄西庵上人用旧韵四首 
　　和渔阳赵光祖二诗 
　　自赞 
　　再过太原题覃公秀野园 
　　和韩浩然韵二首 
　　张汉臣因入觐索诗 
　　和谢昭先韵 
　　德恒将行以诗见赠因用元韵以见意云 
　　送文叔南行 
　　和冯扬善九日韵 
　　示石州刘企贤 
　　和刘子中韵 
　　李庭训和予诗见寄复用元韵以谢之 
　　和黄山张敏之拟黄庭词韵 
　　寄暠公堂头同参 
　　寄移剌子春 
　　寄妹夫人 
　　送侄九龄行 
　　送侄了真行 
　　和少林和尚英粹中山堂诗韵 
　　和武善夫韵 
　　和冯扬善韵 
　　和董彦才东坡铁杖诗二十韵 

　　○扈从冬狩 
　　【[案：诗序云「癸巳」，应作于公元一二三三年。]】 
　　癸巳扈从冬狩，独予诵书于穹庐中，因自讥云。
　　天皇冬狩如行兵，白旄一麾长围成。长围不知几千里，蛰龙震栗山神惊。长围布置如圆阵，万里云屯贯鱼进。千羣野马杂山羊，赤熊白鹿奔青麞。壮士弯弓殒奇兽，更驱虎豹逐贪狼。 【御闲有驯豹，纵之以抟野兽。】 独有中书倦游客，放下毡帘诵周易。

　　○用秀玉韵 
　　【[案：诗序云「甲午」，应作于公元一二三四年。]】 
　　甲午之秋，秀玉殿学远以新诗寄东坡杖，因用原韵谢之。
　　七尺乌虬乳节坚，清溪寄我我忻然。敢轻黑铁三十两，远胜黄金百万钱。好句君堪坡老敌，清诗予负定公先。他年携此林泉去，静倚松轩诵大全。

　　○送西方子尚 
　　【[案：年代无考。]】 
　　西方子尚气凌云，一见忘年各任真。阴德传家宜有庆，义方垂训不违仁。雄文固可魁天下，确论曾无诡圣人。天产英才须有意，好将吾道济斯民。

　　○用樗轩散人韵谢秀玉先生见惠东坡杖 
　　【[案：应与前诗用秀玉韵作于同时，即公元一二三四年。]】 
　　圆方顶足法高卑，五九苍苍老节奇。一日湛然获二宝，东坡铁杖寂通诗。

　　○和邦瑞韵送行 
　　【[据年谱，作于公元一二三三——一二三六年间。]】 
　　幸有和林酒一樽， 【尚酝，出于和林城，故有是句。】 地炉煨火为君温。昔年相见兴三叹，此日临行赠一言。士行莫忘直报怨，人情须信害生恩。而今跃入惊人浪，珍重风涛过禹门。

　　○谢西方器之赠阮杖 【并序】 
　　【[案：诗序云「甲午之秋」，应作于公元一二三四年。]】 
　　了然居士素蓄东坡铁杖、洎地字号阮，真绝世之宝也。天兵既克汴梁，先生携二君来燕，欲藏之，恐不能终宝。欲赠湛然，南北相去不知其几千里，虑中道浮沈，是以献诸秀玉殿学、田公奉御，欲转致于予也。甲午之秋，陈、田入觐，果馈之于我。因乱道数语，用酬厚意。
　　睢阳三绝从来传，坡仙铁杖为之先。宋朝四美岂易得，地君神器称手贤。 【手贤　渐西本作「乎贤」。】 了然居士隐洛瀍，读书好古有积年。擒龙捉日获二宝，宝之凿栋屋壁穿。龙庭万里迭山川，欲来馈我嗟无缘。将夺固与此理玄，殷懃携赠陈与田。陈田今岁来朝天，惠然出赐穹庐前。乌 入手苍璧悬，恍然遗世如登仙。长蛟倚壁光娟娟，鳞介欲生如蜿蜒。澄澄秋月莹朝镜，须臾洗尽余腥膻。足方法地顶法干，四十五节松柏坚。七尺乌金三十两，微簧瑟瑟鸣哀蝉。云顶纤纤空腹圆，十三玉柱鸿翩翩。躭躭云坐踞猛虎，岩岩山口双双弦。铁君伴我游林泉，足疾顿减冲云烟。临风三弄碎琼玉，清商秋水声涓涓。安仁得此如临渊，子聃求杖不惜钱。湛然坐受匪劳力，不胜其服心胡然。西方讽我求终焉，故令二友相招延。抱桐扶杖闾山巅，举觞笑咏秋风边。 【了然居士作铁君传云：「长七尺，重三十两，顶圆足方，中有微簧，凡四十五节，世传嵇生造。」又 【又　原作「尺」，据渐西本改。】 云：「昔显宗东宫时，常读东坡铁杖诗，因召侍臣郑子聃问杖之存亡。子聃以在睢阳为对。因以数千缗购于 【于　原作「子」，据渐西本改。】 张文定公之孙。其孙藏于屋栋。子聃竟不得一见云。」地字号阮，亡宋之故物，天地玄黄，此四阮为绝宝也。泰和间秘于禁中，待诏孙安仁之姊以琴阮得入侍，上以此阮赐之。安仁屡求之，其姊以阮见寄。旧制，宫掖中侍人不许与亲戚通耗。安仁冒法得之，其好事有如此者。故予引用其语。】 

　　○继希安古诗韵 
　　【[据年谱，作于公元一二三三——一二三六年间。]】 
　　垂尽丝纶不上钩，冥鸿高举弋无由。不图垂誉流千古，安肯低眉谒五侯。

　　○和非熊韵 
　　【[据年谱，作于公元一二三三——一二三六年间。]】 
　　蛮触功名未足夸，掀髯一笑付南华。他年击破疑团后，始觉从来尽眼花。

　　○和非熊韵 
　　【[据年谱，作于公元一二三三——一二三六年间。]】 
　　蔼蔼英声镇北州， 【北州　原作「比州」，据渐西本改。】 非熊人物本风流。时逢佳客开青眼，久领元戎尚黑头。已发丰城神剑出，休嗟暗室夜光投。驱兵经略关中了，题遍长安旧酒楼。

　　○过深州慈氏院 
　　【[据年谱，作于公元一二三二年。]】 
　　今年扈从次饶沟，暂解征鞍慈氏游。世变劫灰何所有，人随兵火鲜能留。堂堂圣像孰曾识，烨烨真诠讵可求。醉墨淋漓洒尘壁，使人知我过深州。

　　○用李君实韵 
　　【[据年谱，作于公元一二三三——一二三六年间。]】 
　　多病逢秋苦未宜，天涯屈指故人稀。尘飞沧海悲人世，梦断黄粱笑锦衣。静乐浮荣难两得，宦情归兴本相违。高山流水无穷思，抚弄丝桐为发挥。

　　○继崔子文韵 
　　【[据年谱，作于公元一二三三——一二三六年间。]】 
　　崔子龙钟亦可怜，临风相送我胡然。君来玉塞三千里，余隐龙沙二十年。美玉讵容藏韫椟，精金到底入钧甄。他时定下搜贤诏，先到河东汾水边。

　　○继武善夫韵 
　　【[据年谱，作于公元一二三三——一二三六年。]】 
　　老子年来酷爱闲，不堪白发映苍颜。十年兴废悲歌里，半世干戈寤寐间。北阙欲辞新凤阁，东州元有旧闾山。熊经鸟引聊终老，嵓下疎松正好攀。

　　○鼓琴 
　　【[据年谱，作于公元一二三四年。]】 
　　宴息穹庐中，饱食无用心。读书费目力，苦思嫌哦吟。樗蒲近博徒，围棋杀机深。洞箫耗余气，■〈秦〉筑恶郑音。呼童炷梅魂，索我春雷琴。何止销我忧，还能禁邪淫。正席设棐几，危坐独整襟。寻徽促玉轸，调弦思沉沉。清声鸣鹤鸾，古意锵石金。秋水洗尘耳，秋风振高林。清兴腾八表，成连何必寻。弦指忽两忘，世事如商参。泥涂视富贵，昼夜等古今。湛然有幽居，祗在闾山阴。茅亭遶流泉，松竹幽森森。携琴当老此，归去投吾簪。

　　○扈从羽猎 
　　【[据年谱，作于公元一二三四年。]】 
　　湛然扈从狼山东，御闲天马如游龙。惊狐突出过飞鸟，霜蹄霹雳飞尘中。马上将军弓挽月，修尾蒙茸卧残雪。玉翎犹带血模糊，騄駬嘶鸣汗微血。长围四合匝数重，东西驰射奔追风。鸣鞘一震翠华去，满川枕藉皆豺熊。自笑中书老居士，拥鼻微吟弓矢废。向人忍耻乞其余，瘦兔瘸獐紫驼背。吾儒六艺闻吾书，男儿可废射御乎！明年准备秋山底，试一如皋学射雉。

　　○狼山宥猎 
　　【[据年谱，作于公元一二三四年。]】 
　　扈从车驾，出猎狼山。围既合，奉诏悉宥之，因作是诗。
　　君不见武皇校猎长杨里，子云作赋夸奢靡；又不见开元讲武骊山傍，庐陵修史讥禽荒。二君所为不足法，徒令千载人雌黄。吾皇巡狩行周礼，长围一合三千里。白羽飞空金镝鸣，狡兔雄狐 【狐　原作「孤」，据渐西本改。】 应弦死。翠华驻跸传丝纶，四开汤网无掩羣。天子恩波沐禽兽，狼山草木咸忻忻。

　　○对雪鼓琴 
　　【[据年谱，作于公元一二三四年。]】 
　　君不见党侯赏雪斟羊羔，蛾眉低唱白云谣，慷慨樽前一绝倒，高谈阔论夸雄豪；又不见陶谷开轩收竹雪，旋烧活火烹团月，笑捻吟须吟雪诗，冷淡生活太清绝。清欢浊乐争相高，至人视此轻鸿毛。嗜音酣酒元麤俗，癖茶嚼句空劬劳。龙庭飞雪风凄冽，天地模糊同一色。数卮美湩温如春，三弄悲风弦欲折。酪奴欢伯持降旌，诗声歌韵不敢鸣。党武陶文都勘破，真识此心无一个。

　　○寄冰室散人 
　　【[据年谱，作于公元一二三三——一二三六年间。]】 
　　佳人元不是摩澄， 【摩澄　原作「摩登」，据渐西本改。】 幻术因循污此生。对雪解歌吟飞絮， 【对雪解歌吟飞絮　渐西本作「对雪鲜吟飞絮句。」】 灭灯能审断弦声。凤楼潇洒闲琼馆，冰室深沈冷玉笙。好访龙溪善知识，传灯何啻总持名。 【三学尼长老道号龙溪老人。】 

　　○寄平阳润和尚 【张彦升寄平阳润和尚所著金盏儿十首，因作诗寄润公。】 
　　【[据年谱，作于公元一二三三——一二三六年间。]】 
　　十首新词寄我时，净名手段我独知。解将没孔铁锤子，打就无声金盏儿。言外翻腾闲曲调，劫前拈弄古钤锤。清河露布殽公案，赚得衰翁一首诗。

　　○红梅二首 【东坡谓「认桃无绿叶，辨杏有青枝」太麤俗，因润饰其语成之。】 
　　【[案：据年谱，作于公元一二三三——一二三六年间。]】 
　　瘦损佳人冰雪枝，天教妆抹入时宜。小桃嫌铺翠云叶，疎杏惊看碧玉枝。李白诗成怨妃子，吴宫宴罢醉西施。而今辜负黄昏月，只少西湖处士诗。
　　其二
　　天仙皎皎素罗裳，淡抹浓涂总不妨。酒晕半潮妃子醉，胭脂初试寿阳妆。肯同桃杏迷蜂蝶，本与松筠傲雪霜。顾影也应悲汉室，临风犹似怨三郎。

　　○吟醉轩 
　　【[据年谱，作于公元一二三一年。]】 
　　修竹千竿五亩宫，幽居活计兴无穷。清词丽句梅诗老，白发苍颜欧醉翁。洒墨疾书千首敏，浮白痛饮百樽空。醉吟闻有香山老，倒用颠拈意暗同。

　　○寄西庵上人用旧韵四首 
　　【[据年谱，作于公元一二三三——一二三六年。]】 
　　别后无缘得再参，新诗重寄代和南。他年放我休官去，只向云川结小庵。
　　功名我已让曹参，又见曹参定五南。布韈青鞋从此始，济源闻有侍中庵。
　　多幸松轩得罢参，玉泉山水胜江南。泉边便作归休计，何必香山觅旧庵。
　　忆昔吾师 【万松老也。】 放晚参，扬兵西北击东南。一声霹雳龙飞去，尚有痴人宿草庵。

　　○和渔阳赵光祖二诗 
　　【[据年谱，作于公元一二三三——一二三六年间。]】 
　　岩廊深责忝疑丞，位重材轻负宠荣。猾虏七擒输葛亮，奇谋六出媿陈平。未行礼乐常如歉，欲挂衣冠似不情。何日对君言我志，夜阑秉烛笑谈倾。
　　其二
　　生民垂欲陟春台，南斗妖氛绝点埃。典礼已随前代废，遗音犹怨后庭哀。十年叹我垂垂老，万里怜君得得来。此语纵无多忌讳，缄题未可对人开。

　　○自赞 
　　【[据年谱，作于公元一二三三——一二三六年间。]】 
　　美髯中书，白衣居士，从他抹粉施朱，一任安名立字。手中玉麈 【玉麈　原作「玉尘」，据渐西本改。】 震雷音，说尽人间无限事。

　　○再过太原题覃公秀野园 
　　【[据年谱，作于公元一二三一年。]】 
　　君实洛阳园，花竹秀而野。先生取此意，开园临古社。土阶甃以石，茅亭略其瓦。佳木碧云摇，清泉寒玉泻。开轩扣琴筑，抚景飞觞斝。我来正秋晚，残英折盈把。粲然启一笑，琅然歌二雅。将归且裴回，幽寻未能舍。呼酒尽余兴，索笔为摸写。缅怀温国公，重名满天下。寥寥二百年，童卒传司马。君侯筑兹圃，如有所慕者。晞颜颜之徒，子亦斯人也。

　　○和韩浩然韵二首 
　　【[据年谱，作于公元一二三三——一二三六年间。]】 
　　浩然以升元宝器、玉涧鸣泉二琴见赠，勉和来诗，用酬厚意。
　　标格雄雄蕴藉深，乌龙胸臆隐雷音。一双神器波及我，不负分金结义心。 【浩然得四琴，分二琴于我，故有是句。】 
　　又
　　一曲风高奏古宫，坐■〈贝青〉神物媿无功。千金厚惠将何报，鹗表殷懃效孔融。

　　○张汉臣因入觐索诗 
　　【[据年谱，作于公元一二三三——一二三六年间。]】 
　　汉臣千里觐龙庭，欲使天皇致太平。十事便宜言恳切，三千貔虎令严明。好筹庙算如留相，莫忆鲈鱼似季鹰。一统要荒君勉力，云台须占最高名。

　　○和谢昭先韵 
　　【[据年谱，作于公元一二三三——一二三六年。]】 
　　失奚为劣得奚优，遇流而行坎 【坎　原作「坟」，据渐西本改。】 则留。笑视纷纷儿女辈，成是败非徒相尤。弃人所取取所弃，独识万松为出类。本欲心空及第归，暮请晨参惟一志。浮生迅速奔隙驹，无穷尘劫元斯须。参透威音劫前事，花开枯木谁云枯。河朔干戈犹未息，西域十年空旅食。贤人退隐予未能，钧衡旷位虚名极。真人应运康世屯，数颁宽诏垂丝纶。沛若恩波沦骨髓，皇皇四海咸蒙春。汉唐疆宇非为大，戍守西临玉关界。百济称藩过海门，鄙语粗言其大概。天皇自将办多多，天兵百万涉长河。京索为空汴梁下，秦皇汉武畴能过？凛凛威声震天宇，不杀为功果神武。朔南一混车书同，皇业巍巍跨千古。先生吾邦之彦兮，琴书而自怡。劲挺松柏操，磊落英雄姿。明正道，无邪思，一贯诗书继先觉，两全才德真吾师。王谢来江左，家学易道岂忘贻。济世须君展骥足，政要再凿人耳目。小子区区何所祝，但愿天衷俞奏鹗。 【奏鹗　原作「鹗奏」，据渐西本改。】 

　　○德恒将行以诗见赠因用元韵以见意云 
　　【[据年谱，作于公元一二三三——一二三六年间。]】 
　　国士朝黄屋，无辞路八千。徒嗟苏子困，谁识祢生贤。腰下无金印，山中有翠烟。英雄须有用，勉力待中年。

　　○送文叔南行 
　　【[据年谱，作于公元一二三三——一二三六年间。]】 
　　李子敦纯不入时，而今失志又南归。纵无手内毛生檄，自有囊中莱子衣。未得忠贞毘圣主，且将甘旨侍慈闱。鹓雏不忘冲天志，直待三年更一飞。

　　○和冯扬善九日韵 
　　【[据年谱，作于公元一二三三——一二三六年间。]】 
　　冯君今岁又离家，携手赓酬海一涯。秦汉兴亡真梦寐，苏张轗轲莫吁嗟。孔融座上樽盈酒，靖节篱边菊有华。何日公余同此乐，西风一醉泛流霞。

　　○示石州刘企贤 
　　【[据年谱，作于公元一二三三——一二三六年间。]】 
　　西州来索湛然诗，笑点霜毫录鄙辞。底事行藏元有数，斯文否泰 【否泰　原作「否秦」，据渐西本改。】 本由时。硕材未信明君弃，雅操何惭暴吏欺。此语颇涉人忌讳，等闲勿使细民知。

　　○和刘子中韵 
　　【[据年谱，作于公元一二三三——一二三六年间。]】 
　　蓬山散人刘诩子中颇通儒，幼依全真出家，今已还俗，故有择术不可不慎之句。
　　蓬山北海游，珥笔陈良谋。徒步而南来，意气凌马周。贪吏乱法令，如茨不可束。子中有大志，每甘跨下辱。他日得从龙，其锋谁敢触。今日君子来，非为五斗粟。君子慎择术，痛恨陪全真。调心正是妄，堪笑学鸟伸。一日错下脚，万劫含酸辛。平生大梦中，不识庵中人。一言赠吾子，宗匠宜相亲。

　　○李庭训和予诗见寄复用元韵以谢之 
　　【[据年谱，作于公元一二三三——一二三六年间。]】 
　　忝位台司岁月深，中书自笑不如岑。殷周礼乐真予事，唐舜规模本素心。郑五每惭难作相，胥靡终欲强为霖。陇西妙语虚推奖，舒卷寒窗尽日吟。

　　○和黄山张敏之拟黄庭词韵 
　　【[案：年代无考。]】 
　　黄山无媒亦无梯，萧条白昼关荆扉。凌晨端坐漱玉池，阑干苜蓿先生饥。惠然寄我黄庭词，湛然一笑几脱颐。一鹤南翔一不飞，十年一梦今觉非。故山旧隐苍松欹，而今老尽 龙枝。曾学四老餐紫芝，从讥怀宝而邦迷。尘缘一扫无孑遗，隔縠观月犹依稀。汪洋法海无边涯，荧光讵可窥晨晞。莲花自是生污泥，污泥不染清凉肌。彩云易散碎琉璃，人间四相夭五衰。有为无为俱有为，寿穷尘劫元非迟。湛然醉摇芭蕉卮，蔷薇深蘸书淋漓。白眼一望须弥低，黄山先生耽书痴。退藏不露龙麟姿，对人不耻弊缊衣。自甘贫困元知微，篱边黄菊香离披。门前山色寒参差，不以下体遗葑菲。新诗远寄盘龙螭，胸中满贮夷齐薇。忘机临水狎鸥鹥，燕居申申不愆仪。含光隐秀如文犀，乘闲纶钓垂清漪。躬耕禾黍方离离，须信君子能自卑。予知先生之独悲，深忧海内生民疲。生民扰攘如棼丝，笑予素餐徒位尸。先生识鉴如元龟，旁通发而为声诗。照我穹庐生光辉，穷通进退元有时。至人终不贪危机，他时天子求埙箎。欲行周礼修周基，先生好应千年期。沙堤行人羡轻肥，凤凰到底凤池栖。太平钧石须君持，苍生未济无言归。

　　○寄暠公堂头同参 
　　【[据年谱，作于公元一二三三——一二三六年间。]】 
　　暠公闻道住南宫，笑写新诗托去鸿。准备金桃三百颗，因风寄与老髯公。

　　○寄移剌子春 
　　【[据年谱，作于公元一二三三年——一二三六年间。]】 
　　说与沙城刘子春，湛然垂老酷思君。同游青冢秋将尽，共饮天山酒半醺。蠒纸题诗熟炼字，毡庐谈道细论文。五年回首真如梦，衰草寒烟正断魂。

　　○寄妹夫人 
　　【[据年谱，作于公元一二三三——一二三六年间。]】 
　　三十年前旅永安，凤箫楼上倚阑干。 【先叔故居之楼名。】 初学书画同游戏，静阅 【静阅　原作「静关」，据渐西本改。】 琴棋相对闲。聚散悲欢灯影里，兴亡成败梦魂间。安书风送来天际，望断中州一发山。

　　○送侄九龄行 
　　【[据年谱，作于公元一二三三——一二三六年间。]】 
　　我欲归休与愿违，而方知命正宜归。闾山自有当年月，一舸西风赋式微。

　　○送侄了真行 
　　【[据年谱，作于公元一二三三——一二三六年间。]】 
　　吾兄继世禄，袭封食东平。幼子死王事，长安闺门英。孀居二十年，礼佛读传灯。一旦遇宗匠，了真训其名。前岁阳翟破，道服潜偷生。宁死不受辱，托疾燕山京。湛然怜孤族，赎汝为编氓。死生本如梦，宠辱真若惊。莫忘离乱苦，长思厌世情。三学有龙溪，叩参宜尽诚。喝碎须弥山，打破干闼城。两头俱放下，枯木一枝荣。

　　○和少林和尚英粹中山堂诗韵 
　　【[据年谱，作于公元一二三三——一二三六年间。]】 
　　我爱嵩山堂，山堂秋寂寂。苍烟自摇荡，白云风出入。泠泠溪水寒，细细琴丝湿。离尘欲无事，又有闲踪迹。

　　○和武善夫韵 
　　【[据年谱，作于公元一二三三——一二三六年间。]】 
　　不得潜身似许由，医闾辜负万山秋。未竭犬马虽为慊，忽 【忽　原空一字，据渐西本补。】 忆猿鹤却自羞。黄阁赖悬新篆印，白霫 【霫　原作「雪」，据渐西本改。】 元有旧渔舟。他时雪夜寻良友，且学当年王子猷。

　　○和冯扬善韵 
　　【[据年谱，作于公元一二三三——一二三六年间。]】 
　　扬善从来慕晋卿，沧浪浊处不濯缨。关东易学孰能与，冀北诗声莫与京。今日穷途虽蹇剥，他时行道自亨贞。须知遯世元无闷，莫怨龙钟出帝城。

　　○和董彦才东坡铁杖诗二十韵 
　　【[据年谱，作于公元一二三三——一二三六年。]】 
　　女娲未补青天裂，神液飞精散为铁。嵇生箕踞锻洪炉，白汗飜浆滴清血。黑虬彷佛欲飞跃，鳞介苍苍生乳节。情知中散气凌云，肯与凡工争巧拙。柳君传与东坡老，神物终须归俊杰。坡仙为寿文定公，酬和新诗夸胜劣。观妙堂名龙尾砚，雎阳并此为三绝。雎阳城破兵火炎，神器不随烟焰灭。了然居士出伊洛，登山度水相扶挈。燕然分付我清溪，妙语雕镌跨先哲。远来携赠白霫老，天理似为予所设。湛然忝佐本无功，致王泽民媿皋契。再游北海复何恨，与君同步龙沙雪。大泽深山无所惊，扫除魑魅驱凶■〈薛上虫下〉。轻簧历历吐微语，闲对幽人如鼓舌。有如 【有如　原作「有时」，据渐西本改。】 拈起击须弥，须弥击碎同丘垤。云门远遁德山去，敢对髯翁开口说。一时惊倒野狐禅，奔走不来予阃闑。他年神武挂冠去，谁知劫外乾坤别。横担此杖入千峯，大方独步无蹉跌。

　　●湛然居士文集卷十一 
　　用张道亨韵 
　　题庞居士阴德图 
　　和冯扬善韵 
　　和秀玉韵并序 
　　示从智 
　　答聂庭玉 
　　继柏岩大禅师韵 
　　和张善长韵 
　　爱栖岩弹琴声法二绝 
　　冬夜弹琴颇有所得乱道拙语三十韵以遗犹子兰并序 
　　夜坐弹离骚 
　　弹秋宵步月秋夜步月二曲 
　　弹秋水 
　　弹秋思用乐天韵二绝示景贤 
　　弹广陵散终日而成因赋诗五十韵并序 
　　吾山吟 
　　从万松老师乞玉博山 
　　寄万寿润公禅师用旧韵 
　　寄圣安澄公禅师 
　　寄甘泉禅师谢惠书 
　　送房孙重奴行 
　　从龙溪乞西岩香并方 
　　乙未元日 
　　付从究 
　　旦日遗从祖 
　　旦日示从同仍简忘忧 
　　元日劝忘忧进道 
　　转灯 
　　录寄新诗呈冲霄 
　　寄东林 
　　借琴 
　　戏景贤 
　　再用前韵二首 
　　寄景贤 
　　再用知字韵戏景贤 
　　复用前韵戏呈龙冈居士兼善长诗友二首 
　　慕乐天 
　　弹广陵散 
　　戏刘润之 
　　用刘润之韵 

　　○用张道亨韵 
　　【[据年谱，作于公元一二三四年。]】 
　　道亨，予故人也。间关二十年，今寓居平水，以诗见寄，因和其韵以谢之。
　　大安之季君政乖，屯爻用事符云雷。边军骄懦望风溃，燕南赵北飞兵埃。民财已竭转输困，元元思 【思　原作「恩」，据渐西本改。】 治如望梅。太白经天守帝座，长星勾巳坼 【坼　原空一字，据渐西本补。】 中台。玄台密表告天道，灾妖变异无不该。奸臣构祸谋不轨，鱼鳞鳞首侵宸阶。喋血京师万人死，君臣自此相嫌猜。居庸失守紫荆破，天兵掣电腾八垓。潜议迁都避凶祸，衔枚半夜宫门开。河表偷生聊自固，京城留后除行台。力穷食尽计安出，元戎守节甘自栽。虬龙奋迅脱大难，微波沈滞独黄能。王师神武本不杀，一发鹿台能散财。威声远震陕洛惧，势同拉朽如枯摧。 【摧　原作「推」，据渐西本改。】 髯公退缩养愚拙，白麻一旦天边来。万里龙庭谒天子，轺车轧轧风尘埋。言轻无用自缄嘿，浮沈鹓鹭相趋陪。 【趋陪　原作「超陪」，据渐西本改。】 布幕毡庐庇风雨，日中一食如持斋。瀚海波声寒汹涌，金山峯势高崔嵬。十年行役亦艰苦，盐车强驾同驽骀。美湩如饴润喉吻，仃伶独拨寒炉灰。故园梦断几千里，燕然回首白云堆。弹铗悲歌望明月，山城明月空徘徊。往事如丝不敢忆，令人感慨生余哀。圣人继运践九五，欢声腾沸天之涯。万国梯航喜奔走，币帛交列陈琼瑰。天子恩威溢中外，远迩翕然无不怀。四民乐业庶政举，宗臣戮力诸王谐。行殿受朝设钟鼓，明堂祭祀陈大罍。卿云轮菌自纷郁，妖星不复侵天街。否道已穷受诸泰，人心已顺天心回。制度一新从简略，禁网 【禁网　原作「禁纲」，据渐西本改。】 疎阔如天恢。贤材尚隐若冥雁，区区弋人何慕哉。自惭忝位司钧轴，可怜多士无梯媒。愿学留侯引年去，不与赤松游蓬莱。闾阳旧隐度残朽，扁舟蓑笠江湖崖。

　　○题庞居士阴德图 
　　【[据年谱，作于公元一二三四年。]】 
　　易易难难各一机，非难非易亦新奇。若将三句分优劣，露挂 【挂　原作「桂」，据渐西本改。】 灯笼暗皱眉。

　　○和冯扬善韵 
　　【[据年谱，作于公元一二三四年。]】 
　　天道不可穷，此理自古然。大暴寿盗跖，至仁夭颜渊。伟材鲜遭遇，君臣难两全。庸愚厌粱肉， 【粱肉　原作「梁肉」，据渐西本改。】 广文寒无毡。未逢知音人，伯牙故绝弦。我爱冯公子，孔教穷高坚。忧道不忧贫，一室如罄悬。却笑庠序生，供荐徒备员。诗书贮便腹，一斗吟百篇。远蹈颜孟迹，近比苏黄肩。宁受跨下辱，不为天下先。升平已有期，上道化日躔。九州岛成一统，刑赏归朝权。汴梁三战定，乐浪一檄传。先生谒承明，万里来秦川。徒步沙碛中，往复几一年。揲蓍说易传，应诏命席前。十年符亿兆，一世 【一世　原作「十世」，据渐西本改。】 盈十千。男儿志在道，何论胝与胼。一旦得荣遇，闾巷车马填。穷通固由命，何必兴孜煎。用之自可进，舍之便可还。自笑髯中书，有过仍不悛。三代不同礼，勉欲相袭沿。贤人正退隐，强起居官联。冰炭岂共器，安可浑愚贤。可惜和氏姿，庸工浪雕镌。不能作大器，取次成弃捐。潜龙喻君子，或跃或在田。未遂马周志，好垦杨雄廛。伏腊粗酒脯，旦夕充羹饘。穷途不足泣，吊影无自怜。人生一瞬息，日月如玑旋。学道如牧羊，后者为之鞭。离羣谢富贵，遁世安林泉。勿学躁进人，扼腕长呼天。

　　○和秀玉韵 【并序】 
　　【[据年谱，作于公元一二三四年。]】 
　　三学老人背佛说法，教僧幽半藏谤之，清溪老人有颂，因和之。
　　清溪作寱语，湛然大笑之。仅能知大用，尚未识天机。 【天机　原作「大机」，据渐西本改。】 贪随言语转，错认二阿师。个中关捩子，卓然绝百非。三学未尝坐，何说非与是。半藏未有言，奚论赞与毁。解语非干舌，能知诚匪智。为报清溪公，无事莫生事。

　　○示从智 
　　【[据年谱，作于公元一二三四年。]】 
　　知人者明，自知者智。仁人一言，溥哉其利。

　　○答聂庭玉 
　　【[据年谱，作于公元一二三四年。]】 
　　文章太守镇榆关，远寄新诗与湛然。卓尔功名君勉力，归与活计我加鞭。扶衰幸有东坡杖，遣兴犹存玉涧泉。布袜青鞋任真率，东垣山水不拈钱。

　　○继柏岩大禅师韵 
　　【[据年谱，作于公元一二三四年。]】 
　　行尽千程与万程，谁能退步见严宸。饶渠解释庭前雪，笑彼难除室外尘。翡翠帘前犹是汝，琉璃殿上更何人。直须鹤出银笼外，受用壶天不夜春。

　　○和张善长韵 
　　【[据年谱，作于公元一二三四年。]】 
　　下马如虹气焰雄，惊人诗笔有谁同。银钩老字学颜体，玉振奇辞类国风。今日白衣聊养素，他年皇屋好推忠。经营江左须豪哲，占取云台第一功。

　　○爱栖岩弹琴声法二绝 
　　【[据年谱，作于公元一二三四年。]】 
　　须信希声是大音，猱多则乱吟多淫。世人不识栖岩意，祗爱时宜热闹琴。
　　多着吟猱热客耳，琼森取与媚俗情。纯音简易谁能识，却道岩栖无木声。

　　○冬夜弹琴颇有所得乱道拙语三十韵以遗犹子兰 【并序】 
　　【[据年谱，作于公元一二三四年。]】 
　　余幼年刻意于琴，初受指于弭大用，其闲雅平淡，自成一家。余爱栖岩，如蜀声之峻急，快人耳目，每恨不得对指传声。间关二十年，予奏之，索于汴梁得焉。中道而卒，其子兰之琴事深得栖岩之遗意。甲午之冬，余扈从羽猎，以足疾得告，凡六十日，对弹操弄五十余曲，栖岩妙旨，于是尽得之。因作是诗以记其事云。
　　湛然有琴癖，不好凡丝竹。儿时已存心，壮年学愈笃。仓忙兵火际，遗谱不及录。回首二十秋，丝桐高阁束。栖岩有后人，万里来相逐。能继箕裘业，待予为季叔。今冬六十日，对弹五十曲。五旬记新声，十朝温已熟。高山壮意气，秋水清心目。阳春撼琼玖，白雪碎瑶玉。洛浦太含悲，楚妃叹如哭。离骚泣鬼神，止息振林木。秋思尽雅兴，三乐歌清福。自余不暇数，渴心今已沃。昔我师弭君，平淡声不促。如奏清庙乐，威仪自穆穆。今观栖岩意，节奏变神速。虽繁而不乱，欲断还能续。吟猱从简易，轻重分起伏。一闻栖岩声，不觉倾心服。彼此成一家，春兰与秋菊。我今会为一，沧海涵百谷。稍疾意不急，似迟声不局。二子终身学，今日皆归仆。我本嗜疎懒，富贵如桎梏。幸遇万松师，一悟消三毒。早晚挂冠去，闾山结茅屋。蔬笋粗充庖，粝饭炊脱粟。有我春雷子，岂惮食无肉。旦夕饱纯音，便是平生足。

　　○夜坐弹离骚 
　　【[据年谱，作于公元一二三四年。]】 
　　一曲离骚一椀茶，个中真味更何加。香销烛烬穹庐冷，星斗阑干山月斜。

　　○弹秋宵步月秋夜步月二曲 
　　【[据年谱，作于公元一二三四年。]】 
　　碧玉声中步月歌，弹来弹去不嫌多。从教人笑成琴癖，老子佯呆不管他。

　　○弹秋水 
　　【[据年谱，作于公元一二三四年。]】 
　　信意弹秋水，清商促轸成。只疑天上曲，不似世间声。海若诚无敌，河神已请平。三朝不弹此，心窍觉尘生。

　　○弹秋思用乐天韵二绝示景贤 
　　【[据年谱，作于公元一二三四年。]】 
　　秋思而今不入时，平和节奏苦嫌迟。香山旧谱重拈出，不问知音知不知。
　　粼粼断似乌蛇蚹，瑟瑟徽如古殿苔。玉涧鸣泉独受用，穹庐祗少景贤来。

　　○弹广陵散终日而成因赋诗五十韵 【并序】 
　　【[据年谱，作于公元一二三四年。]】 
　　嵇叔夜能作广陵散，史氏谓叔夜宿华阳亭，夜中有鬼神授之。韩皋以为扬州者，广陵故地，魏氏之季，毋丘俭辈皆都督扬州，为司马懿父子所杀。叔夜痛愤之怀，写之于琴，以名其曲，言魏之忠臣散殄于广陵也。盖避当时之祸，乃托于鬼神耳。叔夜自云：「靳固其曲，不以传袁孝尼。」唐干符间，待诏王遨为季山甫鼓之。近代大定间汴梁留后完颜光禄者，命士人张研一弹之，因请中议大夫张崇为谱序。崇备叙此事，渠云：验于琴谱，有井里别姊、辞卿报义，取韩相投剑之类，皆刺客聂政为严仲子刺杀韩相侠累之事，特无与扬州事相近者。意其叔夜以广陵名曲，微见其意，而终畏晋祸，其序其声，假聂之事为名耳。韩皋徒知托于鬼物以避难，而不知其序其声皆有所托也。崇之论似是而非。余以为叔夜作此曲也，晋尚未受禅，慢商与宫同声，臣行君道，指司马懿父子权侔人主，以悟时君也。又序聂政之事以讥权臣之罪，不啻侠累，安得仗义之士以诛君侧之恶，有所激也。不然，则远引聂政之事，甚无谓也。泰和间，待诏张器之亦弹此曲，每至沈思、峻迹二篇，缓弹之，节奏支离，未尽其善。独栖岩老人混而为一，士大夫服其精妙。其子兰亦得栖岩之遗意焉。
　　湛然数从军，十稔苦行役。而今近衰老，足疾困卑湿。岁暮懒出门，不欲为无益。穹庐何所有，祗有琴三尺。时复一弦歌，不犹贤博奕。信能禁邪念，闲愁破堆积。凊旦炷幽香，澄心弹止息。薄暮已得意，焚膏达中夕。古谱成巨轴，无虑声千百。大意分四节，四十有四拍。品弦欲终调，六弦一时划。初讶似破竹，不止如裂帛。忘身志慷慨，别姊情惨戚。冲冠气何壮，投剑声如掷。呼幽达穹苍，长虹如玉立。将弹怒发篇，寒风自瑟瑟。琼珠落玉器，雹坠渔人笠。别鹤唳苍松，哀猿啼怪柏。数声如怨诉，寒泉古涧涩。几折变轩昂，奔流禹门急。大弦忽一捻，应弦如破的。云烟速变灭，风雷恣呼吸。数作拨剌声，指边轰霹雳。一鼓息万动，再弄鬼神泣。叔夜志豪迈，声名动蛮貊。洪炉煅神剑，自觉乾坤窄 【窄　原作「穿」，据渐西本改。】 。锺会来相过，箕踞方袒裼。一旦谮 【谮　原作「诸」，据渐西本改。】 杀之，始知襟度阨。新声东市绝，孝尼无所获。密传迨王遨，曾为山甫客。近代有张研，妙指莫能及。琴道震汴洛，屡陪光禄席。器之虽有声，炼此头垂白。中间另起意，沈思至峻迹。节奏似支离，美玉成破璧。为山亏一篑，未精诚可惜。我爱栖岩翁，飜声从旧格。始终成一贯，雅趣超今昔。三引入五序，始作意如翕。纵之果纯如，将终缴而绎。嵇生能作此，史臣书简策。又谓神所授，传自华阳驿。韩皋破是说，以为避晋隙。张崇作谱序，似是未为得。我今通此论，是非自悬隔。商与宫同声，断知臣道逆。权臣侔人主，不啻韩相贼。安得聂政徒，元恶诛君侧。上欲悟天子，下则有所激。惜哉中散意，千古无人识。

　　○吾山吟 
　　【[据年谱，作于公元一二三四年。]】 
　　儿铸学鼓琴，未期月，颇能成弄。有古调弦泛声一篇，铸爱之，请余为文。因补以木声，稍隐括之，归于羽音，起于南宫，终于大簇，亦相生之义也。以文之首句有吾山之语，因命为吾山吟，聊塞铸之请，不敢示诸他人也。湛然题。
　　吾山吾山予将归，予将归深溪，苍松围茅亭，扃扃柴扉，水边林下，琴书乐矣。水边林下，琴书乐矣，不许 【不许　原作「不诗」，据渐西本改。】 市朝知。猿鹤悲，吾山胡不归！

　　○从万松老师乞玉博山 
　　【[据年谱，作于公元一二三四年。]】 
　　吾师珍惜玉山炉，可叹雕纹朴丧初。无党无偏三足峙，不缁不磷一心虚。礼佛诵课须资汝，示众拈香正起予。对此好弹三涧雪，因风远寄万松书。

　　○寄万寿润公禅师用旧韵 
　　【[据年谱，作于公元一二三四年。]】 
　　懒答禅师一纸书，禅师佳句古谁如。不才叹我垂垂老，美裕怜君绰绰余。断臂志能如慧祖，点胸终不似云居。三关参到纵横处，识破黄龙脚似驴。

　　○寄圣安澄公禅师 
　　【[据年谱，作于公元一二三四年。]】 
　　澄公屡有寄来书，不着寒温问讯予。老柏依然笼古殿， 【庭中有怪柏数株。】? 【数株　原作「兽株」，据渐西本改。】 旃檀无恙锁精庐。金鳞透网三乘外，大隐居鄽千载 【千载　原作「十载」，据渐西本改。】 余。 【圣安居市中。 【市中　其下渐西本小字夹注云：「案：圣安、崇效两寺今皆近南偏门，荒寂已甚。元时大城偏西，故其时寺居市中。」】 】 祗有些儿堪恨处，向人刚觅护身符。

　　○寄甘泉禅师谢惠书 
　　【[据年谱，作于公元一二三四年。]】 
　　万松节外有孙枝，德业文章冠一时。不惜临风寄新句，知音消得湛然诗。

　　○送房孙重奴行 
　　【[据年谱，作于公元一二三四年。]】 
　　汝亦东丹十世孙，家亡国破一身存。而今正好行仁义，勿学轻薄辱我门。

　　○从龙溪乞西岩香并方 
　　【[据年谱，作于公元一二三四年。]】 
　　余爱龙溪老人之西岩香，屡乞之，每恨得少，旋踵而尽，因道鄙语乞香并方。
　　我爱龙溪新样香，西岩风韵卒难忘。深玄欲说舌头短，妙观先通鼻孔长。秋水弹时宜受用，碧岩读处更相当。清香妙谱都拈出，莫惜十年旧药方。

　　○乙未元日 
　　【[案：诗题乙未，应作于公元一二三五年。]】 
　　劫前别有一壶天，万古长空无后先。建化门头聊尔耳，也随徒众贺新年。

　　○付从究 
　　【[据年谱，作于公元一二三五年。]】 
　　旷劫茫茫困路尘，回头便是故园春。而今既遇松轩老，究取元来不死人。

　　○旦日遗从祖 
　　【[案：诗序云乙未，应作于公元一二三五年。]】 
　　乙未旦日，从祖索诗，浪道数句以遗之。
　　尘世春风岁又迁，僚属来贺古川前。谁知万法生心上，不觉双毛落鬓边。人生能得几緉屐，文章不直一文钱。威音那畔乾坤别，且道而今是几年。

　　○旦日示从同仍简忘忧 
　　【[案：诗序云「乙未」，应作于公元一二三五年。]】 
　　乙未旦日从同索诗，因道拙偈二十韵，仍简忘忧。
　　昔我驰星轺，驻车归化城。汝方来抠衣，从同训其名。侍予垂十年，百事无一成。律历且及半，琴道犹未精。禅书置一隅，尚未穷一经。大道若沧海，万古长澄清。酌之而不竭，注之而不盈。偃鼠得满腹，亦足饱鲲鲸。又如大圆镜，历劫长圆明。中间无影像，应物不 【不　原作「而」，据渐西本改。】 现形。汉、胡递相照，出没能纵横。又如万钧钟，寂然藏雄声。随叩而即应，圆音自锵铿。小击而小响，大撞而大鸣。又如长明烛，积岁长荧荧。分为百千万，光明如日星。惠之而不费，是为无尽灯。日月照天下，不可语瞽盲。雷霆碎山岳，聋者未曾听。枯木元无花，却怨春不平。作偈以劝汝，可以为盘铭。

　　○元日劝忘忧进道 
　　【[案：诗序云「乙未」，应作于公元一二三五年。]】 
　　乙未元日，忘忧居士索诗，勉道数语，因劝其进道云。
　　劫外风光别，人间日月迁。南洲添一岁，北海又二 【二　渐西本作「三」。】 年。荣利蜗黏壁，功名蚁慕膻。万缘都放下，好扣祖师禅。

　　○转灯 
　　【[案：据诗序云「乙未」，应作于公元一二三五年。]】 
　　乙未元日，安庆以转灯见赠。忘忧居士索诗，走笔作偈以警世云。
　　安庆作戏灯，惠然来赠我。藏灯藉微明，细火熏其座。乘兹风火力，盘旋如转磨。中有角抵人，挥臂不知祸。团团十万匝，轮回莫能趓。此灯虽戏具，无果大因果。三世尘沙佛，皆如转灯过。三千大千界，成坏亦风火。所以明眼人，重道轻利货。生死比梦寐，荣华等涕唾。 【唾　原作「吐」，据渐西本改。】 长行此观心，人间都看破。多少看灯人，知音无一个。

　　○录寄新诗呈冲霄 
　　【[据年谱，作于公元一二三五年。]】 
　　冲霄酷爱玉泉诗，媿我年来无好辞。录寄新诗三十首，莫教俗子等闲知。

　　○寄东林 
　　【[据年谱，作于公元一二三三—─一二三六年间。]】 
　　屡承东林同参赐书，未遑裁答，乱道鄙语以代手讷云。
　　同参万里寄书来，盥手缄封手自开。没骨舌头我难说，无根树子若能栽。金鹏手段平翻海，任老钩竿不钓能。何日万松轩侧畔，笑谈抵掌一开怀。

　　○借琴 
　　【[据年谱，作于公元一二三四年。]】 
　　龙冈居士本知音，参透渊明得趣心。暂借桐君休吝惜，玉泉习气未忘琴。 【未忘琴　原缺「忘」字，据渐西本补。】 

　　○戏景贤 
　　【[据年谱，作于公元一二三四年。]】 
　　景贤爱弹雉朝飞，作是诗以戏之。
　　牧犊曾叹雉朝飞，七十无妻是以悲。何事龙冈爱弹此，欲学白傅觅杨枝。

　　○再用前韵二首 
　　【[据年谱，作于公元一二三四年。]】 
　　景贤弹雉朝飞，予作诗戏之。蒙宠和，有「若有余阴乞一枝」之句，予再用前韵以拒之。
　　遏住行云不敢飞，一声还噎一声悲。蛮儿深惬龙冈意，唱得香山杨柳枝。
　　又
　　妙舞盘中尘不飞，采莲一曲绕梁悲。慕素鲁蛮独当两，贯珠歌韵柳腰枝。

　　○寄景贤 
　　【[据年谱，作于公元一二三四年。]】 
　　因足疾在告，弹琴逾时，腕臂作痛，自讼其痴，作诗以寄景贤。
　　湛然有过必人知，笑寄龙冈自讼诗。阎浮众生苦为乐，华严皇觉药能医。十年擐甲足疾作，三月弹琴臂力衰。因病得闲闲却病，闲中虽病也便宜。

　　○再用知字韵戏景贤 
　　【[据年谱，作于公元一二三四年。]】 
　　薄德从来总畏知，龙冈又有和来诗。机关不解活龙弄， 【谚有是语。】 癖疾还如死马医。大舜再逢难永诀，周公不梦觉吾衰。凤池元是夔龙宅，山鹿野麋终不宜。

　　○复用前韵戏呈龙冈居士兼善长诗友二首 
　　【[据年谱，作于公元一二三四年。]】 
　　君有蛮儿我已知，湛然援笔上新诗。翠眉已惹禅心动，玉颊休教獭髓医。旧有药炉虽竭底，新来鼎器却扶衰。隆隆玉准能青眼，不解云霓也自宜。 【西人多服白衣。】 
　　其二
　　行雨行云一夜飞，襄王从此莫含悲。蛮儿侍寝龙岗老，恰似柔稊生柳枝。

　　○慕乐天 
　　【[据年谱，作于公元一二三四年。]】 
　　荆水 【荆水出于玉泉。】 浑如八节滩，玉泉佳趣类香山。韦编周易忘深意，贝叶佛经送老闲。爽我琴书池五亩，侑人诗酒竹千竿。乐天活计都相似，脂粉独嫌素与蛮。

　　○弹广陵散 
　　【[据年谱，作于公元一二三四年。]】 
　　居士闲弹止息时，胸中郁结了无遗。乐天若得嵇生意，未肯独吟秋思诗。

　　○戏刘润之 
　　【[据年谱，作于公元一二三三——一二三六年间。]】 
　　从刘润之借杜诗，因豪夺之，作是诗以戏之。
　　休嗔久假不云归，长笑还书是一痴。居士亲行万里地，政须百注杜陵诗。

　　○用刘润之韵 
　　【[据年谱，作于公元一二三三——一二三六年间。]】 
　　个中消息本忘言，一念从渠一万年。大地遍开皆是水，顽石不击固无烟。成佛莫落谢公后，建业从教祖氏先。万法悉从心地起，元来祸福不由天。

　　●湛然居士文集卷十二 
　　琴道喻五十韵以勉忘忧进道并序 
　　弹琴逾时作解嘲以呈万松老师 
　　勉景贤 
　　刘润之馆于忘忧门下作述怀诗有弟子二三同会食谁曾开口问先生之句余感而和之 
　　刘润之作诗有厌琴之句因和之 
　　怀古一百韵寄张敏之 
　　示忘忧并序 
　　和金城宝宫旭公禅师三绝 
　　再和世荣二十韵寄薛玄之 
　　兰仲文寄诗二十六韵勉和以谢之 
　　又和仲文二首 
　　用曹桢韵 
　　怨浩然 
　　从国才索闲闲煎茶赋 
　　赠高善长一百韵 
　　再赓仲祥韵寄之 
　　寄金城士大夫 
　　诚之索偈 
　　遗侄淑卿香方偈 
　　为子铸作诗三十韵 

　　○琴道喻五十韵以勉忘忧进道 【并序】 
　　【[据年谱，作于公元一二三四年。]】 
　　予幼而喜佛，盖天性也。壮而涉猎佛书，稍有所得，颇自矜大。又癖于琴，因检阅旧谱，自弹数十曲，似是而非也。后见琴士弭大用，悉弃旧学，再变新意，方悟佛书之理未尽。遂谒万松老人，旦夕不辍，叩参者且三年，始蒙见许。是知圣谛第一义谛，不在言传，明矣。迩因忘忧学鼓琴，未期月，稍成节奏，又知学道之方，在君子之自强耳。故作琴道喻，述得旨之由，勉子进道之渐云。
　　昔我学鼓琴，豪气凌青天。轻笑此小技，何必师成连。宝架翻旧谱，对谱寻冰弦。自弹数十弄，以为无差肩。有客来劝予，因举庄生篇。时君方诵书，轮扁居其前。释椎而入请，何故读残编。上古已久矣，不得见圣贤。遗书糟粕余，与道云泥悬。臣年七十秋，双鬓如垂绵。斲轮固小巧，巧性非方圆。心手两相应，不能语子焉。是知圣人道，安得形言诠。至今千载间。此论不可迁。琴书纸上语，妙趣焉能传？不学妄穿凿，是为谁之愆。今方谒弭君，服膺乃拳拳。相对授指诀，初请歌水仙。吟猱不踰矩，节奏能平平。起伏与神会，态状如云烟。朝夕从之游，琴事得大全。小艺尚如此，大道宁不然。当年嗜佛书，经论穷疏笺。公案助谈柄，卖弄猾头禅。一遇万松师，驽骀蒙策鞭。委身事洒扫，抠衣且三年。圆教摄万法，始觉担板偏。回视平昔学，尚未及埃涓。渐能入堂奥，稍稍穷高坚。疑团一旦碎，桶底七八穿。洪炉片雪飞，石上栽白莲。佛祖立下风，俯视威音先。忘忧西域时，师我求真筌。经今十五春，进退犹迁延。望涯自退缩，甘心嗟无缘。将求无价宝，未肯酬一钱。未启半篑土，欲酌九仞泉。美玉付良工，良工得雕镌。良金不受冶，徒费炉鞴煽。闻君近好琴，停烛夜不眠。弹之未期月，曲调能相联。君初未弹时，曾不知勾蠲。学道亦如此，惟患无精专。谁无摩尼珠，谁无般若船。立志勿犹豫，叩参宜勉旃。他时大彻悟，沛然如决川。毛端吞巨海，芥子含大千。瞬息一世过，生死相萦缠。此生不得觉，旷劫徒悲煎。吾言真药石，疗子沈疴痊。

　　○弹琴逾时作解嘲以呈万松老师 
　　【[据年谱，作于公元一二三四年。]】 
　　一曲悲风历指寒，昔年曾奉万松轩。本嫌浮脆删吟抑， 【抑　原作「柳」，据渐西本改。】 为爱轩昂变撞敦。高趣酿成真有味，烦襟洗尽了无痕。禅人若道声尘妄，孤负观音正法门。

　　○勉景贤 
　　【[据年谱，作于公元一二三三——一二三六年间。]】 
　　昨日景贤坐间，屡称东坡真人中之龙也。若慕其才而异其志，采其华而弃其实，又何益于事哉！因作偈以勉之云。
　　既慕东坡才，当如东坡志。君才如东坡，其志未相似。诗似东坡诗，字如东坡字，胡不学东坡，且学长不死。

　　○刘润之馆于忘忧门下作述怀诗有弟子二三同会食谁曾开口问先生之句余感而和之 
　　【[据年谱，作于公元一二三三——一二三六年间。]】 
　　从来重士还相重，到底轻人却自轻。醴废翻然便归去，至今高尚穆先生。

　　○刘润之作诗有厌琴之句因和之 
　　【[据年谱，作于公元一二三三——一二三六年。]】 
　　学士既归夫子道，吾儒宜识仲尼心。当年删出诗三百，时复弦歌不废琴。

　　○怀古一百韵寄张敏之 
　　【[据年谱，作于公元一二三三——一二三六年间。]】 
　　兴亡千古事，胜负一秤碁。感恨空兴叹，悲吟乃赋诗。三皇崇道德，五帝重仁慈。礼废三王谢，权兴五伯漓。焚书嫌孔孟，峻法用高斯。政出人思乱，身亡国亦随。阿房修象魏，徐福觅灵芝。偶语真虚禁，长城信谩为。只知秦失鹿，不觉楚亡骓。约法三章日，恩垂四百基。汉兴学校启，文作典章施。黩武疲中夏，穷兵攘四夷。嗣君恩稍失，刘氏德难衰。新室虽兴难，真人已御期。魏吴将奋起，灵献自荒嬉。贼子权移汉，奸臣坞筑郿。三朝如峙鼎，四海若棼丝。纔奉山阳主，已生司马师。仲谋服孟德，葛亮倍曹丕。惟晋成独统，平吴混八维。有初终鲜克，居治乱谁思。蝉鬓充兰掖，羊车遶竹岐。孙谋无远虑，神器委痴儿。国事归椒室，民饥询肉糜。为人昧菽麦，闻蟆问官私。卫瓘尝几谏，何曾已预知。五胡云扰攘，六代电奔驰。川谷流腥血，郊原厌积尸。天光分耀日，地里裂瓜时。历数当归李，驱除暂假隋。西陲开鄯善，东鄙讨高丽。鸾驾如江国，龙舟泛汴漪。锦帆遮水面，粉浪污河湄。府藏金帛积，生灵气力疲。盗贼天下起，章奏禁中欺。海内空龙战，河东有凤姿。元戎展鹰犬，颉利助熊罴。奉表遵朝命，尊王建义旗。经营于盗手，禅让托君辞。豪哲归吾彀，要荒入我羁。太宗真令主，贞观有皇规。正美开元治，俄成天宝悲。曲江还故里，林甫领台司。裂土封三国，缠头爱八姨。霓裳犹未罢，鼙鼓恨来迟。逆寇陵丹阙，君王舍翠眉。两京贼党灭，方镇重权移。朱李元堪叹，石刘亦可嗤。九州岛重构乱，五代荐荒饥。辽宋分南北，翁孙讲礼仪。 【昔宋事辽为兄，仍请随代以序昭穆，至季年辽为翁，宋为孙。】 宣和风侈靡，教主德庸卑。背约绝邻好，兴师借寇资。悬知丧唇齿，何事撤籓篱。失地人皆怨，蒙尘悔可追。辽家遵汉制，孔教祖宣尼。焕若文章备，康哉政事熙。朝廷严衮冕，郊庙奏埙篪。校猎温驰射，行营习正奇。南州走玉帛，诸国畏鞭笞。天祚骄人上，朝鲜叛海涯。未终三百祀，不免一朝危。鸭绿金朝起， 【鸭绿江，武元起义之地。】 桑干玉玺遗。 【金兵逼京师，天祚西狩，遗传国玺于云中之桑干河，竟不获。】 后辽兴大石，西域统龟兹。万里威声震，百年名教垂。 【大石林牙，辽之宗臣，挈众而亡，不满二十年，克西域数十国，幅员数万里，传数主，凡百余年，颇尚文教，西域至今思之，庙号德宗。】 武元平宋地，殷礼杂宗姬。 【金谓箕子之裔，杂用周礼。】 治国崇文事，拔贤尚赋词。邦昌君洛汭，刘豫立青淄。大定民兴咏，明昌物适宜。日中须景昃，月满必光亏。肘腋独夫难，丘墟七庙隳。北朝天辅佑，南国俗疮痍。天子潜巡狩，宗臣严守陴。山西尽荆枳，河朔半豺狸。食尽谋安出，兵羸力不支。长围重数匝，久困再周朞。太液生秋草，姑苏游野麋。忠臣全节死，余众入降麾。文献生三子，东丹第八枝。虚名如画饼，遗业学为箕。自笑蓬垂鬓，谁怜雪满髭。抚膺长感慨，搔首几嗟咨。车盖知何处，衣冠问阿谁。自天明下诏，知我素通蓍。发轫装琴剑，登车执策绥。穹庐或白黑，驿骑半黄駓。肥脔白如瓠，琼浆甘似饴。天山连北府， 【天山之北，唐北庭都护府在焉。】 瀚海过西伊。 【伊州之西北有瀚海。伊州又谓之西州。】 天马穷渤澥，神兵过月氏。感恩承圣勅，寄住到寻罳。 【寻罳虔，西域城名。西人云，寻罳，肥也；虔，城也，通谓之肥城。】? 【肥城　其下渐西本小字夹注云：「寻罳干今名斜米思干，有水道灌溉之利，在七河之中，故为肥城。」】 春色多红树，秋波总绿陂。 【西域风俗，家必有园，园必成趣，多有方池圆沼。】 不须赊酒饮，随分有驴骑。畎亩栖禾粟，园林足果梨。舂粳光璨玉，煮飰滑流匙。圣祖方轻举，明君应乐推。龙庭陈大礼，原庙献明粢。万国朝金陛，千官列玉墀。求贤为辅弼，举我忝丞疑。才德真为慊，颠危不解持。愿从麋鹿性，岂恋凤凰池。投老谁为伴，黄山有敏之。

　　○示忘忧 【并序】 
　　【[据年谱，作于公元一二三三——一二三六年间。]】 
　　余作怀古诗百韵，非徒作已，使世之人知成败之可鉴，出世之人识兴废之不常也。因作偈以见意云。
　　历代兴亡数张纸，千年胜负一盘碁。因而识破人间梦，始信空门一着奇。

　　○和金城宝宫旭公禅师三绝 
　　【[据年谱，作于公元一二三三—─一二三六年。]】 
　　知公已得夜明符，任运腾腾无所拘。见说金城多长者，有人青眼待君无。
　　南北东西总一家，纔生拟议便生瑕。人人错认髯居士，只有禅师不眼华。
　　旭老今年锥也无，粪堆却得旧明珠。穹庐半夜无灯烛，请尽平安一纸书。

　　○再和世荣二十韵寄薛玄之 
　　【[据年谱，作于公元一二三三——一二三六年。]】 
　　余尝和李世荣律诗二十韵，薛玄之和元韵见寄，以求拙语，因再和之。
　　尚记承平日，为学体自强。经书兴我志，功业逼人忙。蛰窟长思震，葵心本慕阳。蛟龙初得雨，日月近依光。事主心无隐，遭时策建长。引君当正道，陈事上封章。亦既尊仁义，胡为失毅刚。箴规尽忠赤，人物敢雌黄。断似南山定，言令北斗昂。劝君师魏郑，嫉恶法张纲。青眼蒙高顾，白眉忝最良。谁知天有数，不觉汉亡疆。人笑段干木，谁师田子方。上苍垂大命，天阙册明王。殷室君虽灭，仁人道未亡。南州远烟水，北海几星霜。仁政时将治，明君国寖昌。卿云知有庆，嘉谷又呈祥。名遂宜思退，机危乃自戕。归欤今好赋，闻道故园荒。

　　○兰仲文寄诗二十六韵勉和以谢之 
　　【[据年谱，作于公元一二三三——一二三六年。]】 
　　我爱仲文公，敦纯有古风。科名擢乙选，制策肯宸衷。作事能谋始，为人克有终。养如邹轲 【去声】 气，成自仲尼镕。致主忠诚恳，容人便腹空。一朝淹骥足，百里试鸠功。牛刃聊施割，囊锥已脱锋。屯方雷雨动，泰末地天通。聚散悲欢里，兴亡梦寐中。势倾秦失鹿，奸殒鲧为熊。不学东方朔，谁征皇甫嵩。洛阳传白傅，江夏誉黄童。上国平诸域，舆情达四聪。百司将布置，多士想登庸。未识荆州面，徒思卫玠容。中原期混一，天子访英雄。嘉运人皆幸，亨时君又逢。污俗风已变，明主德方隆。施雨皇恩布，如流直谏从。凯元咸戮力，稷契各言忠。我媿凡庸士，恩沾造化工。兵氛箕尾没，剑气斗牛冲。西华将归马，南阳莫卧龙。孝廉为选举，仁义作帡幪。历运千年合，衣冠万国同。草仪独有子，行待泰山封。

　　○又和仲文二首 
　　【[据年谱，作于公元一二三三——一二三六年。]】 
　　仲文才笔冠人间，工部坛前第一班。世上久无孔北海，云中谁识谢东山。忘怀诗酒醒还醉，适意琴书乐且闲。野有遗贤犹未用，中书宁得不胡颜。
　　室中忝预万松筹，脱得中间与两头。反复人心厌殷室，咄嗟天下属宗周。直须勇退中书事，未肯荣贪留国侯。收拾纶竿与蓑笠，华亭却觅旧渔舟。

　　○用曹桢韵 【桢，金城人，字干臣，始冠，上诗于我，文采可观，因和元韵以勉后进云。】 
　　【[据年谱，作于公元一二三三——一二三六年间。]】 
　　征南都护得旋旆，平北将军已罢师。寰海讴歌归大舜，明堂钟鼓奏咸池。咸阳父老倾心日，鲁国书生得志时。收拾琴书我归去，朝廷人物有皋夔。

　　○怨浩然 
　　【[据年谱，作于公元一二三三——一二三六年间。]】 
　　韩浩然尝以诗许升元宝器、玉涧鸣泉二琴，予已有谢诗。今得书，以玉涧遗周汉臣，藏升元而托以他辞，因用浩然新韵以怨之。 【汉臣小字六和，余尝戏呼为六居士。】 
　　先难后易真交契，醉许醒违盖世情。玉涧白输六居士，升元乌有一先生。昔蒙佳句诚欢忭，今得芳缄且叹惊。一入侯门深似海，骚人空梦帐中声。 【升元宝器亦名帐中宝。】 

　　○从国才索闲闲煎茶赋 
　　【[据年谱，作于公元一二三三——一二三六年间。]】 
　　闻国才近得闲闲手书煎茶赋，以诗索之。
　　闻君久得煎茶赋，故我先吟投李诗。为报君侯休吝惜，照人琼玖算多时。

　　○赠高善长一百韵 
　　【[据年谱，作于公元一二三五年。]】 
　　高善长本书生也，屡入御闱 【闱　原作「围」，据渐西本改。】 而不捷，乃翻然医隐，悉究难素之学，后进咸师法焉。与龙冈居士善，尤长于诗，而酷爱予之拙语，盖自厌家鸡耳。因漫成俚语一百韵以赠之。
　　君本辽阳人，家居华表傍。随任来燕然，卜筑金台坊。幼蒙父兄训，读书登上庠。大义治三传，左氏为纪纲。诗书究微理，易道宗京房。吏学亦精妙，议论如馨香。行道有余力，下笔能诗章。典雅继李杜，浮华笑陈梁。当年辟科举，郡国求圭璋。御围屡不捷，在前饶粃糠。先生乃医隐，退身慕羲皇。难素透玄旨，针砭能起殭。可并华扁迹，可联和缓芳。门生皆良医，西海高名扬。昔我知君名，方且王事忙。兵尘隔东西，忽成参与商。君初涉洛瀍，我已达炖煌。瀚海浪奔激，金山路彷徨。西游几万里，两鬓今苍苍。西方好风土，大率无蚕桑。家家植木绵，是为垄种羊。年年旱作魃，未识舞■〈商鸟〉■〈羊鸟〉。决水溉田圃，无岁无丰穰。远近无饥人，四野栖余粮。是以农民家，处处皆池塘。飞泉遶曲水，亦可斟流觞。早春而晚秋，河中类余杭。濯足或濯缨，肥水如沧浪。杂花间侧柏，园林如绣妆。烂醉蒲萄酒，渴饮石榴浆。随分有弦管，巷陌杂优倡。佳人多碧髯，皎皎白衣裳。市井安丘坟，畎亩连城隍。货钱无孔郭，卖飰称斤量。甘瓜如马首，大者狐可藏。采杏兼食核， 【西方杏仁皆生食之，甘香如芭榄。】 飡瓜悉去瓤。西瓜大如鼎，半枚已满筐。芭榄贱如枣，可爱白沙糖。人生为口腹，何必思吾乡。一住十余年，物我皆相忘。神祖上仙去，圣主登明堂。驲骑征我归，忝位居岩廊。河表寒旧盟，鄜秦成战场。翠华乃南渡，鸾驭声锵锵。六军临孟津，偏师出太行。间路入斜谷，南鄙侵寿唐。犄角皆受敌，应战实未遑。一旦汴梁破，何足倚金汤。下诏求名医，先生隐药囊。驰轺来北阙，失措空仓惶。我于羣鸡中，忽见孤凤凰。下马执君手，涕泪其如滂。我叹白头翁，君亦嗟髯郎。停灯话旧事，谈笑吐肺肠。酬酢觅佳句，沈思搜微茫。湛然访医药，预备庸何妨。高君略启口，确论闻未尝：「医术与治道，二者元一方。武事类药石，文事如膏粱。膏粱日日用，药石藏巾箱。一朝有急病，药石施锋铓。病愈速藏药，膏粱复如常。缓急寇难作，大剑须长枪。寇止兵弗戢，自焚必不长。发表勿攻里，治内无外伤。朝廷有内乱，安可摇边疆。疆场或警急，中变决自戕。阴病阳脉生，阳症阴脉亡。暴法譬之阴，仁政喻之阳。太平虽日久，恣暴降百殃。大乱遍天下，行仁降百祥。一君必二臣，佐使仍参详。不殊世间事，烝民无二王。国老似甘草，良将比大黄。一缓辅一急，一柔济一刚。病来不速治，安居养豺狼。疾作傥无药，遇水泛舟航。病固有寒热，药性分温凉。疗热用连糵，理寒宜桂姜。君子与小人，礼刑令相当。虚者补其嬴，实者泻其强。扶衰食枸杞，破血服槟榔。抑高举其下，天道犹弓张。损余补不足，贫富无低昂。寒多成冷痼，热盛为疮疡。政猛民伤残，政慢贼猖狂。保生必求源，胃府为太仓。四时胃为主，端居镇中央。朝廷天下本，本固邦家昌。实实而虚虚，其谋元不臧。五行不偏胜，所以寿而康。太宗平府兵，是致威要荒。未病宜预治，未乱宜预防。贼臣弒君父，祸难生萧墙。辨之由不早，即渐成坚霜。心腹尚难治，况 【况　原作「向」，据渐西本改。】 复及膏肓。」湛然闻此语，不觉兴胡床。谢君赠诲言，苦口如药良。问一而得二，和璧并夜光。走笔书新诗，一笑呈龙冈。

　　○再赓仲祥韵寄之 
　　【[据年谱，作于公元一二三三——一二三六年间。]】 
　　金城薛玄之用李世荣旧韵寄诗于余，索拙语已和寄，忽思冰岩，再赓仲祥元韵以寄之。
　　能谈仁义兵，经传宗素臣。字画类闲闲， 【闲闲　其下渐西本小字夹注云：「案金人称赵闲闲、李屏山为老宿，元裕之则闲闲门下士也。」】 句法如之纯。淡然与世疎，渭水独垂纶。蒿莱塞庭除，尘土沾衣绅。归我夫子门，三月无违仁。后生来从学，善诱能循循。颜巷不改乐，范甑长生尘。仰不愧于天，俯不怍于人。进德方干干，慎行而修身。旅食秦晋间，骑驴三十春。珠玉炙人口，丽藻嘉彬彬。今年又绝粮，生涯如在陈。歌咏犹不辍，真为葛天民。新诗过子卿，离骚齐灵均。亡机天壤间，举措皆天真。濯足沧浪中，鸥鹭来相亲。胸中万卷书，下笔端如神。素负经济才，人品伊皋伦。桂林祇一枝，亦何惭郗诜。

　　○寄金城士大夫 
　　【[据年谱，作于公元一二三三——一二三六年间。]】 
　　远闻金城学斋绝粮，因奉粟十斛助虀盐之资，故作小诗以励本土学士大夫。
　　金城人士本多奇，何事庠宫久蔑资。周急无轻五秉粟，伤时因寄一篇诗。

　　○诚之索偈 
　　【[据年谱，作于公元一二三三——一二三六年间。]】 
　　诚之久侍万松师，何事十年下手迟。劫火光中须退步，青春宁有再来时。

　　○遗侄淑卿香方偈 
　　【[据年谱，作于公元一二三三——一二三六年间。]】 
　　侄淑卿疾作，索安息香于余，欲辟邪也。将谓汝是个中人，犹有这个在，因作香方偈以遗之。
　　我有一香香，秘之不敢说。心生种种法生，心灭种种法灭。退身一念未生前，此是真香太奇绝。邪神恶鬼永沈踪，外道天魔皆胸裂。

　　○为子铸作诗三十韵 
　　【[诗序云「乙未」，应作于公元一二三五年。]】 
　　乙未，为子铸寿，作是诗以遗之。铸方年十有五也。
　　皇祖辽太祖，奕世功德积。弯弓三百钧，天威威万国。一旦义旗举，中原如卷席。东鄙收句丽，西南穷九译。古器获轩鼎，神宝得和璧。南陬称子孙，皇业几三百。赫赫东丹王，让位如夷伯。藏书万卷堂，丹青成画癖。四世皆太师，名德超今昔。我祖建四节，功勋冠黄合。先考文献公，弱冠已卓立。学业饱典坟，创作乙未历。入仕三十年，庙堂为柱石。重义而疎财，后世遗清白。我受先人体，兢兢常业业。十三学诗书，二十应制策。禅理穷毕竟，方年二十七。万里渡流沙，十霜泊西域。自愧无才术，忝位人臣极。未能扶颠危，虚名徒伴食。汝方志学年，寸阴真可惜。孜孜进仁义，不可为无益。经史宜勉旃，慎毋耽博弈。深思识言行，每戒迷声色。德业时干干，自强当不息。幼岁侍皇储，且作春宫客。一旦冲青天，翱翔腾六翮。儒术勿疎废，祖道宜熏炙。汝父不足学，汝祖真宜式。酌酒寿汝年，五福自天锡。

　　●湛然居士文集卷十三 
　　楞严外解序 
　　心经宗说后序 
　　糠孽教民十无益论序 
　　释氏新闻序 
　　屏山居士金刚经别解序 
　　书金刚经别解后 
　　贾非熊修夫子庙疏 
　　孝义永安寺请予为功德主因作疏 
　　请旭公禅师住应州宝宫寺疏 
　　请文公庵主住王山开堂出世疏 
　　请严庵主住东堂出世疏 
　　请希庵主住晋祠奉圣寺开堂疏 
　　请学庵主住翠微山宝林寺开堂出世疏 
　　请石州海秀首座住文水寿宁寺疏 
　　太原山开化寺灰烬之余再新故宇请余为功德主因作疏 
　　重修宣圣庙疏 
　　燕京大万寿寺化水陆疏 
　　请奥公禅师开堂疏五首 
　　请湘公上人住持新院仍名兴教寺者因作疏 
　　德兴府■〈山叚〉峪云岩寺请东林老人住持疏 
　　请柏岩俨公疏 
　　邳州重修宣圣庙疏 
　　安庆织万佛疏 
　　请聪公和尚住山阴县复宿山疏 
　　题万寿寺碑阴 
　　和公大禅师塔记 
　　万寿寺创建厨室上梁文 
　　茶榜 
　　约善长和诗战书 
　　寄万松老人书 
　　万松老人万寿语录序 
　　祭侄女淑卿文 
　　和林城建行宫上梁文 
　　为武川摩诃院创建佛牙塔疏 

　　○楞严外解序 
　　【[案：序文末署「甲午」，应作于公元一二三四年。]】 
　　昔洪觉范有言：天台智者禅师 【智者禅师　其下渐西本小字夹注云：「□云：天台作摩诃止观。」】 闻天竺有首楞严经，旦暮西向拜，祝愿此经早来东土，续佛慧命，竟不得一见；今板鬻遍天下，有终身不闻其名者，因起法轻信劣之叹。若夫征心辨见，证悟穷魔，明三界之根，探七趣之本，原始要终，广大悉备，与禅理相为表里，虽具眼衲僧，不可不熟绎之也。余故人屏山居士牵引易、论语、孟子、老氏、庄、列之书，与此经相合者，辑成一编，谓之外解，实渐诱吾儒不信佛书者之饵也。吾儒中喜佛乘者固亦多矣，具全信者鲜焉。或信其理而弃其事者，或信 【或信　原缺此二字，据渐西本补。】 其理事而破其因果者，或信经论而诬其神通者，或鄙其持经，或讥其建寺，尘沙之世界，以为迂阔之言，成坏之劫波，反疑驾驭之说，亦何异信吾夫子之仁义，诋其礼乐，取吾夫子之政事，舍其文学者耶？或有攘窃相似之语，以为皆出于吾书中，何必读经然后为佛，此辈尤可笑也！且窃人之财犹为盗，矧窃人之道乎？我屏山则不然，深究其理，不废其事。其于因果也，则举作善降祥之文，引羊祜、鲍靓之事；其于尘界也，则隘邹子之说，婉御寇之谈；其神通也，则云左慈术士耳，变形于魏都，皆同物也，疑吾佛不能变千百亿化身乎？其于劫波也，则云郭璞日者，卜年于晋室，若合符券，疑吾佛不能记百万之多劫耶？其于持经也，则云佛日禅师因闻诵心经咒，言下大悟，田夫俚妇，持念诸果者，讵可轻笑之哉！其于建寺也，则云阿兰若法当供养，彼区区者尚以土木之功为费，何庸望之甚耶！其评品三圣人理趣之浅深也，初云稍寻旧学，且窥道家之言，又翻内典，至其邃处，吾中国之书似不及也。晚节复云，余以此求三圣人垂化之理，而后知吾佛之所以为人天师、无上大法王者，非诸圣之所以能侔也。学至于佛则无可学者，乃知佛即圣人，圣人非佛；西方有中国书，中国无西方书也。或问屏山何好佛之深乎？答云：感恩之深则深报之，屏山所谓心不负人者矣。渠又云：吾佛之所诲人者，其实如如不诳不妄，岂有毛发许可疑者耶？噫！古昔以来，笃信佛书之君子，未有如我屏山之大全者也，近代一人而已。泰和中，屏山作释迦文佛赞，不远千里以序见托于万松老师。永长巨豪刘润甫者，笑谓老师曰：「屏山儿时闻佛，以手加额；既冠排佛；今复赞佛。吾师之序，可慎与之，庸讵知他日得不复似韩、欧排佛乎？」老师曰：「不然。今屏山信解入微，如理而说，岂但悔悟于前非，亦将资信于来者。且儿时喜佛者，生知宿禀也；既冠排佛者，华报虫惑也；退而赞佛者，不远而复也。而今而后，世尊所谓吾保此木，决定入海矣。」后果如吾师言。余与屏山通家相与，尔汝曾不检羁。其子阿同辈待余以叔礼。天兵既克汴梁，阿同 【同　原作「余」，「仝」之误，据渐西本改。】 挈遗藳来燕，寓居万松老师之席。老师助锓木之资，欲广其传。阿同致书请余为引。余亦不让，援笔疾书以题其端。不惟彰我万松老师冥有知人之鉴，抑亦记我屏山居士克终全信之心，且为方来浅信窃道者之戒云。甲午清明后五日，湛然居士漆水移剌楚材晋卿序于和林城。

　　○心经宗说后序 
　　【[案：年代无考。]】 
　　白华山主搘折脚铛，煮没米粥。万松野老用穿心椀盛与无口人，虽然指空话空，争奈依实具实。嗟见浑抡吞枣，只管诵持，故教混沌开眉，妄生穿凿。如明以字，莫认经头，未解本文，且看脚注。湛然居士漆水移剌楚材晋卿详勘印行。

　　○糠孽教民十无益论序 
　　【[案：序文末署「丙戌」，应作于公元一二二六年。]】 
　　昔予友以此论见寄，属予求序以行世。予恐谤归于讲主者，辞而不序。遂采万松老师赋意及讲主余论，述辨邪论之意，以谓世人皆云，释子党教护宗，由是飞谤流言，得以借口。予本书生，非释非糠，从傍仗义，辨而证之，何为不可乎？予又谓昔屏山居士序辅教编有云：儒者尝为佛者害，佛者未尝为儒者害。诚哉是言也！盖儒者率掌铨衡，故得高下其手。其山林之士不与物竞，加以力孤势劣，曷能为哉！予观作头陀赋数君子，皆儒也。予不辨，则成市虎矣。不独成市虎，抑恐崔浩、李德裕之徒一唱一和，撼摇佛教，为患不浅。故率引儒术比而论之，以励吾儒为糠孽所惑者。
　　论既述，所谓予友者，复以书见示，其大略曰：「讲主上人者，以糠孽叛教颓风，乃检阅藏教，寻绎儒经，积有年矣。穷诸佛之深意，达三乘之至真，列十篇之目，成一家之言，语辨而词温，文野而理亲，闻之者是非莫逃，诵之者邪正斯分，雷震狮吼，邪摧魔奔，良谓偃德草之仕风，释疑冰之阳春。噫！或佛道之未丧也，谅必由子斯文乎！是以信奉佛教者，展转录传，不可胜记。京城禅伯尊宿，欲流之无穷，不惮万里，往复数书，托子为序。今之士大夫才笔胜子者，固亦多矣，岂不能序此一书乎？以子素淘汰禅道，涉猎佛书，颇知旨归故也，子何让焉？此老不避嫌疑，自其谤讟而为此书，彼且不避，子何代彼而避谤乎！吾观子所著辨邪论止为儒者述，儒之信糠者，止三子而已矣。市井工商之徒信糠者十居四五，自非此书，彼曹何从而化之乎？子所得者少，所失者不为不多矣。」书既至，予不能答，谨以书意序诸论首。丙戌重午日，题于肃州鄯善城。

　　○释氏新闻序 
　　【[案：序文末署「甲午」，应作于公元一二三四年。]】 
　　昔仰峤丛林为燕然之最，主事僧辈历久不更，执权附势，摇动住持人。泰和 【泰和　原作「来和」，据渐西本改。】 中，本寺奏请万松老人住持，上许之。万松忻然奉诏。人或劝之曰：「师新出世，彼易师之年少，彼不得施其欲，必起风波，无遗后悔乎？」师笑而不答。既住院，师一遵旧法，无所变更，惟拱默 【默　原作「然」，据渐西本改。】 而已。夏罢，主事辈依例辞职，师因其辞也，悉罢之。师预于众中询访耆德，为众推仰者数人，至是咸代其职。积藏颓风，一朝顿革，远近翕然，称吾师素有将相之材矣。 【材矣　渐西本其下小字夹注云：「□云：其因仍也，守如处女；其展布也，出如脱兔。此中有杀涽手段。」】 
　　迩后章庙秋猎于山，主事辈 【辈　原作「辇」，据渐西本改。】 白师曰：「故事，车驾巡幸本寺，必进珍玩；不然，则有司必有诘问。」师责之曰：「十方檀信布施，为出家儿，余与若不具正眼，空食施物，理应偿报，汝不闻木耳之缘乎？富有四海，贵为一人，岂需我曹之珍货也哉！且君子爱人也以德，岂可以此瑕颣贻君主乎！」因手录偈一章，诣行宫进之。大蒙称赏，有「成汤狩野恢天网，吕尚渔矶浸月钩」之句，诚仁人之言也。翌日，章庙入山行香，屡垂顾问，仍御书诗一章遗之，师亦泊如也。车驾还宫，遣使赐钱二百万，使者传敕，命师跪听。师曰：「出家儿安有此例？」使者怒曰：「若然，则予当回车。」师曰：「传旨则安敢不听，不传则亦由使者意。」竟焚香立听诏旨。章庙知之，责其使曰：「朕施财祈福耳，安用野人闲礼耶？」上下悚然，服吾师不屈王公之前矣。此二事天下所共知者也。自余师之隐德默行未播于人间者，何胜道哉！师之切于扶圣教，急于化人心也，万分之一见之于此书乎！
　　师应物传道之暇，手不释卷，凡三阅藏教，无书不读。每有多闻，能利害于佛乘，关涉于教化者，悉录之，目 【目　原作「日」，据渐西本改。】 之曰释氏新闻。将使见书而知归，闻言而向道，真谓治邪疾之药石，济迷途之津梁也，岂小补哉！石门洪觉范着林间录，辨而且文，间有偏党之语。后之成人之美者，未尝不叹息于斯焉。我万松老师之意，扶教利人也深，是以推举他宗，谈不容口，此与觉范之用心相去万万者也。读是书者，当知是心矣。呜呼伟哉！予请刊是书行于世，因为之序。甲午上元后一日，湛然居士漆水移剌楚材题。

　　○屏山居士金刚经别解序 
　　【[据序文末署「乙未」，应作于一二三五年。]】 
　　佛法之西来也，二千余祀，宝藏琅函，几盈万轴，可谓广大悉备矣。独金刚一经，或明眼禅客，若脱白沙弥，上至学士大夫，下及野夫田妇，里巷儿女子曹，无不诵者。以频见如闲，姑置而不问者有之；以至理叵测，望涯而退者有之。噫！信其小而不信其大，信其近而不信其远，信其所闻而不信其所未闻，信其所见而不信其所未见，自是而非他，执一而废百者，比比然，又何讶焉！伟哉！屏山居士取儒、道两家之书，会运、奘二师之论，牵引杂说，错综诸经，着为别解一编，莫不融理事之门，合性相之义，析六如之生灭，剖四相之键关，谓真空不空，透无得之得，序圆顿而有据，识宗说之相须。辨因缘自然，喻以明珠，诸佛众生，譬之圆镜，若出圣人之口，冥契吾佛之心，可谓天下之奇才矣！嘻！此书之行于世也，何止化书生之学佛者偏见，衲僧无因外道，皆可发药矣！
　　昔予与屏山同为省掾，时同僚讥此书，以为饵馂馅之具， 【具　原作「其」，据渐西本改。】 予尚未染指于佛书，亦少惑焉。今熟绎之，自非精于三圣人之学者，敢措一辞于此书乎！吁！小人之言，诚可畏哉！乙未元日，湛然居士漆水移剌楚材晋卿题于大碛黄石山。

　　○书金刚经别解后 
　　【[案：文末署「乙未」，应作于公元一二三五年。]】 
　　孔子有云：「吾十有五而志于学，三十而立，四十而不惑。」是知学道未至于纯粹精微之域，虽圣人亦少惑焉。昔乐天答制策，稍涉佛教之讥；中年鄙海山而修兜率；垂老为赞佛发愿文，乃云起因张本，其事见于本集。子瞻上万言，颇称释氏之弊，晚节专翰墨为佛事，临终作神呪浪出之偈，且曰着力即差，其事见于年谱。退之屈论于大巅，而稍信佛书，韩文公别传在焉。永叔服膺于圆通，而自称居士，欧阳公别传在焉。是知君子始惑而终悟，初过而后悛，又何害也！
　　屏山先生幼年作排佛说，殆不忍闻。未几翻然而改，火其书作二解以涤前非。所谓改过不吝者，余于屏山有所取焉。后之人立志未定，惑于初年者，当以此数君子为法。乙未清明日，湛然居士题于别解之后。

　　○贾非熊修夫子庙疏 
　　【[案：年代无考。]】 
　　天产宣尼降季周，血食千祀德难酬。重新庠序独无力，试向沧溟下钓钩。

　　○孝义永安寺请予为功德主因作疏 
　　【[案：年代无考。]】 
　　尘缘不尽，淹凤池而有年；习气难忘，慕禅林而未暇。适遇昭公老子，请作永安主人，乞闻一声，何须再让。葛藤旧案，宛如马耳之风；松菊新堂，便是终焉 【焉　原作「马」，据渐西本改。】 之计。谨疏。

　　○请旭公禅师住应州宝宫寺疏 
　　【[案：年代无考。]】 
　　孙枝出入万松中，便好移来植宝宫。覆荫人天正今日，不妨鼓动劫前风。

　　○请文公庵主住王山开堂出世疏 
　　【[案：年代无考。]】 
　　儿大做翁，当仁不让。便请承当，何须再勘。

　　○请严庵主住 【住　此诗及后二诗诗题渐西本均作「持」。】 东堂出世疏
　　【[案：年代无考。]】 
　　西堂弃东堂，山东过山西，禅师开狗口，居士展驴蹄。

　　○请希庵主住晋祠奉圣寺开堂疏 
　　【[案：年代无考。]】 
　　晋祠山水冠人间，好请希公向此闲。饭了蒙头三觉睡，逢人休说赵州关。

　　○请学庵主住翠微山宝林寺开堂出世疏 
　　【[案：年代无考。]】 
　　金城元有翠微山，宝剎禅林积岁闲。笑请学公来领略，一瓶游戏白云间。

　　○请石州海秀首座住文水寿宁寺 【寿宁寺　原作「寿永寺」，渐西本同。案诗中言「寿宁」，故「寿永」应为「寿宁」之误，据改。】 疏 【霖公实沾秀法属也。】 
　　【[案：年代无考。]】 
　　闻道霖师退寿宁，秀公难弟亦难兄。新诗远寄石州去，贬起眉毛便好行。

　　○太原山开化寺灰烬之余再新故宇请余 【余　原缺，据渐西本补。】 为功德主因作疏
　　【[案：年代无考。]】 
　　窃以尘缘有数，否则泰，泰则亨；圣道无穷，变则通，通则久。惟开化之故剎，实 【实　原作「宝」，据渐西本改。】 太原之名蓝，兵火以来，劫灰而已。住持人固有定老，功德主乃请湛然。良慰殷勤，强为领略。禅心佛语，谁知教外别传；梵剎莲宫，更看无中唱出。谨疏。

　　○重修宣圣庙疏 
　　【[案：年代无考。]】 
　　精蓝道观已重新，独有庠宫尚垝垣。试问中州士君子，谁人不出仲尼门。

　　○燕京大万寿寺化水陆疏 
　　【[案：年代无考。]】 
　　窃以生死蒙恩，便见法门不二；怨亲普济，始知檀度无私。仰惟佛陀兴悲，乃是阿难张本。欲启无遮之大会， 【大会　原作「太会」，据渐西本改。】 必资有众之良缘。但肯同心，便希垂手。谨疏。

　　○请奥公禅师开堂疏五首 
　　【[案：年代无考。]】 
　　窃以深达大本，何妨摘叶寻枝；截断众流，便是随波逐浪。欲整云门窠窟，必求佛觉儿孙。伏惟奥公和尚道合圆通，法传圆照。逢人便出，方为禅子家风；恋土难移，未是衲僧气息。谨疏。
　　窃以转身就父，从来禅子宗风；借路还家，好个初僧消息。伏惟奥公和尚受戒崇寿，得法圣安，本阐徽猷，权栖大觉。因席就请，何须特地人情；准帖奉行，折合这翻公案。谨疏。
　　窃以释迦悭，迦叶富，无物与人；奥公俏，圣安憨，慢藏诲盗。既收■〈釒出〉斧子，不藉破皮鞋。须要妆龙似龙，何碍将错就错。拖将十字街里，便好投衙；推来百尺竿头，更教进步。谨疏。
　　窃以法海弥深，曹水五流分派；化风犹扇，云门一叶重华。奥公庵主透圆照之重关，提圆通之正令，善作降龙相，能谈文字禅。闹里刺头，最好逢人便出；稳处下脚，何碍遇缘即宗。谨疏。
　　窃以当年嚼饭喂婴儿，圣安左错；今日把棒唤狗子，居士风颠。你打开漆桶，彻底承当；我擘破面皮，须要相见。横楖栗木，独行正令，莫压弱倚强，与旃檀佛共演梵音，好搀行夺市。谨疏。

　　○请湘公上人住持新院仍名兴教寺者因作疏 
　　【[案：年代无考。]】 
　　宝剎成空，随劫灰而已灭；精庐如圣，逐化日而重新。为国报恩，可名兴教。赤轴黄卷，且图摘叶寻枝；宝藏琅函，何碍寻行数墨。谨疏。

　　○德兴府■〈山叚〉峪云岩寺请东林老人住持疏 
　　【[案：年代无考。]】 
　　昔日山中养圣胎，峪中松桧手亲栽。院荒松老无龙象，便请东林更一来。 【公幼年尝在此寺，有手植松在焉。】 

　　○请柏岩俨公疏 
　　【[案：年代无考。]】 
　　良弼施宅创天宁，却请天宁旧衲僧。为报柏岩休逊让，闲中续出祖师灯。

　　○邳州重修宣圣庙疏 
　　【[案：年代无考。]】 
　　宣尼万古帝王师，可叹荆榛没古祠。重整庠宫阐文教，颙观日月再明时。

　　○安庆织万佛疏 
　　【[案：年代无考。]】 
　　余自忝预政事以来，懒为疏文，恐物议挟势故也。安庆者工巧妙天下，自创新意，织万佛为施，嘉其意，因破戒作此疏云。
　　十方三世万如来，不犯梭头宝座开，单手元知不成拍，三台须要大家催。

　　○请聪公和尚住山阴县复宿山疏 【世传文殊显化，再宿于此山，故得名。】 
　　【[案：年代无考。]】 
　　昔日文殊曾复宿，当年聪老可重来。 【公旧常住此山。】 此山便是真佛窟，何必区区礼五台。

　　○题万寿寺碑阴 
　　【[案：年代无考。]】 
　　昔达磨西来，禅宗大播，门庭峻峭，机变骤驰，非世智辩聪所能晓也。其与夺之间，固有宾主；抑扬之际，不无权实。其未具透关眼者，岂免随语注解之病哉！香山俊公和尚受法于大明，渠谓洞山之后，偏正五位，失其本意，亦行权之语欤？同参荣公闻之，果吞钩饵。俊公门人辈从而勒 【勒　原作「勤」，据渐西本改。】 诸石，远发后世之一笑。噫！受师之道而反谤之，是自谤也；何止自谤也，曹山技子青州诸师之道，皆不足法矣。顾香山亦近世之豪迈者也，忍为此事耶！
　　昔云门拈世尊初生因缘云：我当时若见，一棒打杀与狗子吃。琅琊觉云：云门可谓将此身心奉尘剎，是则名为报佛恩。临济临终谓三圣云：谁知吾正法眼藏，向这瞎驴边灭却，至今道法大行。是知宗门之语，一抬一搦，岂可以世间语言定其准的也哉！若香山果无毁大明意，后之子孙宜改覆车之辙；不然，则自有胜默老人之韵语，予手书于故碑之阴，以为来者诫。
　　其辞曰：燕俊与朔荣，齐足出大明。俊趋住巨剎，党奋枭獍狞。探抱洞山足，逆坋大明晴。闻见吊浇季，搦腕皆含情。荣甘溺虀瓮，掉尾求膻腥。曲助碑其言，欺贼晚来诚。我览取诸譬，譬彼秦筑城。秦非不谋固，无德秦亦倾。上德无可德，下德方记铭。端然居上德，非碑道亦行。况圣不自会， 【古德云：其足圣人法，圣人不会。】 其肯自矜盈。修母致子有，反是而未 【未　原作「来」，据渐西本改。】 聆。目花只自见，耳声 【声　原作「磬」，据渐西本改。】 约谁听。虽欲信天下，未必同为声。不见三叶祖，削迹舍身名。儿孙愈岳立，史传愈金 【金　原作「余」，据渐西本改。】 铿。不见北宗下，功勋石上争。期昌竟何昌，千古招论评。俄柔、庆、基败， 【大明老师尝记曰：彼有党僣必不得好。嗣果败于庆、柔、基三人也。】 玷累斯文贞。赘然寘虚堂，徒表党宗明。

　　○和公大禅师塔记 
　　【[案：记文末署「己丑」，应作于公元一二二九年。]】 
　　师本平水人，俗姓段氏。幼习儒业，甫冠，应经义举。因阅春秋左氏传，悟兴衰之不常，慨然投笔，退居山林。年二十，弃俗出家，礼平阳大慈云寺僧宗言为师，受戒披剃，颇习经论。后闻教外别传之旨，乃倾心焉，遍谒诸方，因缘不契。师知万松老人之声价照映南北，直抵燕然而见之。居数载，师资道契，始获密许，人颇知之。
　　丙戌夏六月，故劝农使王公为功德主，作大斋，又蒙行省相公洎以下僚佐专使赍疏，劝请开堂出世，因住持大万寿禅寺。师素刚毅寡合，未朞，退居渔阳之盘山报国寺。建州元帅葛公、权府朱公、弹压樊公闻师之名，飞疏敦请。辞不获已，杖锡北行，诣建州棃花道院以塞其命。未几，示微疾，移居闾山之崇福寺养病。
　　一日，忽召门人普净辈谓之曰：「生死去来犹空花水月，何足为讶！」遂净发更衣，端坐而嘱后事。乃作颂曰：「临行一句，当面不讳。皓月清风，不居正位。」颂毕，右胁而寂。师将顺世，有本寺传戒大师临谓之曰：「善为道路。」师笑而不答，令众且去勿諠。众皆出，闻师咄一声，众惊视之，师已寂矣。三日神光不变。荼毘 【荼毘　原作「茶毘」，「荼毘」为梵语火化之音译，据改。】 之日，颇有祥异。数州士民焚香拜礼者络绎于路。师俗寿四十六，僧腊一十六。其徒迎其灵骨藏于万寿祖茔之侧。
　　噫！师之处万寿也，每闻诵经之声，形不怿之色，由是人皆讥之。临行之际，命其徒讽尊胜咒者，何哉？殊不知大善知识，临机应物，一抑一扬，一夺一纵，若珠之走盘，千变万化，讵可以一途而测耶！至于巨川海和尚平日亦行此令，执相者讽之，而谓毁梵行；掠虚者赞之，而谓无碍禅，皆失之矣。后之学者当以此为诫。己丑清明，其徒属予为记，遂以所闻之语信笔记之。湛然居士云。

　　○万寿寺创建厨室上梁文 
　　【[案：年代无考。]】 
　　万寿寺创建厨室，浪着上梁文六首，幸付工人辈歌之，用光法席。
　　抛梁东，香积移来不犯功。却笑维摩无手段，但将盂饭到尘中。
　　抛梁南，底个因缘最好参。试问助缘多少众，前三三与后三三。
　　抛梁西，巧匠骑驴倒上梯。四面无门何用锁，十方没壁不须泥。
　　抛梁北，柱石宛有擎天力。欲模此样向诸方，■〈忄敝〉杀僧繇描不得。
　　抛梁上，手不伤材真大匠。虚堂穷劫镇丛林，借与儿孙为榜样。
　　抛梁下，聊倩般输成大厦。朝朝香饭供诸佛，承事悉无空过者。

　　○茶榜 
　　【[案：年代无考。]】 
　　今辰斋退，特为新堂头奥公长老设茶一锺， 【锺　原作「中」，据渐西本改。】 聊表住持开堂陈谢之仪，仍请知事大众同垂光降者。
　　窃以个中滋味，谁是知音，向上封题，罕逢藻鉴。伏惟新堂头长老名超绝品，价重诸方。黄金碾畔微尘，输他三昧手；碧玉瓯中轰白浪，别是一家春。睡鬼潜奔，便使至人无梦；汤声微发，解教醉眼先醒。谂老三杯，莫作道理会；卢公七椀，且是仁义中。虽然栊桶新陈，不得颟顸甘苦；便请大家下口，且图一众开怀。幸甚。

　　○约善长和诗战书 
　　【[案：据篇首称「旃蒙协洽之岁」，应作于公元一二三五年。]】 
　　余奉善长诗百韵，仍乞光和。渠谦抑退让，以降启见戏。余亦戏作战书以督之，聊发一笑耳。
　　维旃蒙协洽之岁，三月甲午朔，湛然谨致书于诗将善长先生幕府：愚闻李杜齐名，已有登坛之序；元白并驾，尝兴定霸之书。在昔云然，于今亦可。既久陈于师旅，宜一决于雌雄。无约而和者，必谋有备，则所以亡患。在德不在险，虽粗闻于古语；受降如受敌，则为戒于兵家。伏惟善长先生冀北无双，斗南第一，能投壶而讲礼，善横槊而赋诗，词锋折万里之冲，笔阵扫千人之敌。将略多多而益办，雄材一一而难陈。遇险韵而愈奇，见大敌而倍勇。君唱之而来挑战，我和之以为应兵。方及交绥，辍 【辍　原作「辄」，据渐西本改。】 陈降启，前锋少却，尚未损于一毫；勇气未衰，遂引退于三舍。张羸师而诱我，遗厚利以饵余。旷日持久，以老我师，重币甘言，以骄我志。深藏九地，必发九天。故示之不能，将攻我之所短。倘弗遵于仁术，胜亦非功；苟不推于至诚，盟之何益。此奚疑耳，理亦灼然。兵不战而屈人，可为上策；心未服而纳款，岂无诈谋。若非先见之明，徒贻后悔之诮。是以载严文壁，爰整诗兵。比尔干，立尔矛，一乃心，齐乃力。文章灿烂，依稀整整之旗；声律精严，彷佛堂堂之阵。乃一鼓而成列，决再战而立功。顾天下之英雄，惟使君与操；叹文章之微婉，非夫子而谁？竚待兵麾，愿闻金诺。谨奉战书以闻，指不多及。

　　○寄万松老人书 
　　【[案：年代无考。]】 
　　嗣法弟子从源，顿首再拜师父丈室：承手教，谕及弟子有「以儒治国，以佛治心」之语，近乎破二作三，屈佛道以徇儒情者。此亦弟子之行权也。教不云乎：无为小乘人而说大乘法，弟子亦谓举世皆黄能，任公之饵不足投也。故以是语饵东教之庸儒，为信道之渐焉。虽然，非屈佛道也，是道不足以治心，仅能治天下，则固为道之余滓矣。戴经云：「欲治其国，先正其心；未有心正而天下不治者也。」是知治天下之道为治心之所兼耳。普门示现三十二应，法华治世资生，皆顺正法，岂非佛事门中不舍一法者欤？孔子称夷齐之贤，求仁而得仁，死而不怨，后世行者难之，又安知视死生如逆旅，坐脱立亡，乃衲僧之余事耳！且五善十戒，人天之浅教，父益慈，子益孝，不杀之仁，不妄之信，不化自行于八荒 【八荒　原作「人荒」，据渐西本改。】 之外，岂止有耻且格哉！是知五常之道，已为佛教之浅者，兼而有之，弟子且让之。以儒治国，以佛治心，庸儒已切齿，谓弟子叛道忘本矣，又安足以语大道哉！又知稚川子尚以参禅卜之，立见其効。师尝有颂，试招本分钳锤一下，便知真假，正谓此耳！呵呵！春深，万冀为道珍重，区区不备。

　　○万松老人万寿语录序 
　　【[案：序文末署「乙未」，应作于公元一二三五年。]】 
　　余忝侍万松老师，谬承子印，因遍阅诸派宗旨，各有所长，利出害随，法当尔耳。云门之宗，悟者得之于紧俏，迷者失之于识情；临济之宗，明者得之于峻拔，昧者失之于莽卤；曹洞之宗，智者得之于绵密，愚者失之于廉纤。独万松老人得大自在三昧。决择玄微，全曹洞之血脉；判断语缘，具云门之善巧；拈提公案，备临济之机锋。沩仰、 【沩仰　原作「为仰」，渐西本同，丛书集成本作「沩仰」，据改。】 法眼之炉，兼而有之，使学人不堕于识情、莽卤、廉纤之病，真间世之宗师也。
　　略举中秋日为建州和长老圆寂上堂云：有人问： 【问　原作「间」，据渐西本改。】 「既是建州迁化，为甚万寿设斋？」师云：「此夜一轮满，清光何处无。」又问：「不是尽七、百日，又非周年、大祥，鬬勘 【鬬勘　原作「闬勘」，据渐西本改。】 今日设斋？」师云：「月色四时好，人心此夜偏。」众中道：「长老座上诵中秋月诗，佛法安在？」师云：「万里此时同皎洁，一年今夜最分明。将此胜因，用严和公觉灵中秋玩月，彻晓登楼，直饶上生兜率，西往净方，未必有燕京蒸梨馏枣爆栗烧桃。」众中道：「长老只解说食，不见有纤毫佛法。」师云：「谢子证明即且致，为甚中秋闭目 【闭目　原作「闭日」，据渐西本改。】 坐，却道月无光。有余胜利回向诸家檀信，然软蒸荳角，新煮鸡头，蒲萄驻颜，西瓜止渴，无边功德，难尽赞扬。假饶今夜天阴，暗里一般滋味，忽若天晴月朗，管定不索点灯。」老师语缘，似此之类尤多，不可遍举。且道五派中是那一宗门风？具眼者试辨看。噫！千载之下，自有知音。
　　乙未夏四月，湛然居士漆水移剌楚材晋卿序于和林城。

　　○祭侄女淑卿文 【祭侄女淑卿文　题下渐西本小字夹注云：「今案：灵照，庞居士女。」】 
　　【[案：文署「乙未」，应作于公元一二三五年。]】 
　　维乙未之春三月二十六日，叔湛然居士谨以蔬食清茗，致祭于犹子舜婉淑卿之灵：
　　维灵冑出辽室，支分大宗，我考贤王夙植于令德，吾兄按察载振于清风。汝幼奉母训，长知父从，禅理颇究，儒学悉通，禀郑娘之标格，有灵照之心胸。不食荤于笄年，欲为尼于高嵩。德播人口，名达帝聪，遣使求于故乡，有诏入于深宫。守志持节，慎心饰躬，垂及知命，尚为婴童。古所未有，来者孰同。章奏久掌，名位日隆。上谓之女学士，人呼之官相公。屡有谏诤，多所弥缝。德殊辞辇之班，功胜当熊之冯。忽家亡而国破，叹势尽而途穷。果全身而不辱，示微疾而善终。正悟之名，得之于空老；徒悟之号，乞之于髯翁。信幻有之非有，知真空之不空。来兮无迹，去兮无踪。来无迹兮，出燕山之白云；去无纵兮，耸和林之青松。明日灰飞烟灭后，天涯何处不相逢。呜呼哀哉，伏惟尚飨！

　　○和林城建行宫上梁文 
　　【[据年谱，作于公元一二三六年。]】 
　　抛梁东，万里山川一望中。灵沼灵台未为比，宸宫不日已成功。
　　抛梁南，一带南山挹翠岚。创筑和林建宫室，酇侯功业冠曹参。
　　抛梁西，碧海寒涛雪拍堤。臣庶称觞来上寿，嵩呼拜舞一声齐。
　　抛梁北，圣主守成能润色。明堂壮丽镇龙沙，万世巍巍威万国。
　　抛梁上，栋宇施功遵大壮。鸣鞘声散翠华来，五云深处瞻天仗。
　　抛梁下，柱石相资成大厦。君臣钟鼓乐清时，喜见山阳归战马。

　　○为武川摩诃院创建佛牙塔疏 
　　【[案：年代无考。]】 
　　佛日增辉国政和，灵牙有诏赐摩诃。因风吹火何劳力，垂手同修窣堵波。

　　●湛然居士文集卷十四 
　　法语示犹子淑卿 
　　和润之韵 
　　赠景贤 
　　寄东林 
　　寄万寿润公禅师 
　　寄甘泉慧公和尚 
　　遗龙冈鹿尾二绝 
　　和景贤赠鹿尾二绝 
　　中秋召景贤饮 
　　请定公住大觉疏 
　　补大藏经板疏 
　　武川摩诃院创建瑞像殿疏 
　　请奥公住崇寿院 
　　寄圣安澄老乞药 
　　信之和余酬贾非熊三字韵见寄因再赓元韵以复之 
　　云汉远寄新诗四十韵因和而谢之 
　　德新先生惠然见寄佳制二十韵和而谢之 
　　子铸生朝润之以诗为寿予因继其韵以遗之 
　　扈从旋师道过东胜秦帅席上继杜受之韵 
　　屏山居士鸣道集序 
　　用梁斗南韵 
　　赠侄正卿 
　　寄张鸣道 
　　送省掾郭仲仁行 
　　送燕京高庆民行 
　　和赵庭玉子贽韵 
　　赠东平主事王玉 
　　周敬之修夫子庙 
　　寄万寿堂头乞湖山 
　　寄东林同参 
　　寄简堂头 
　　寄孔雀便面奉万松老师 
　　答倪公故人 
　　送王璘行 
　　继介丘穆景华韵 
　　继平陶张才美韵 
　　德柔尝许作鞍玉辔且数年矣作诗以督之 
　　卜邻一绝寄郑景贤 
　　寄岳君索玉博山 
　　云中重修宣圣庙 
　　寄光祖 
　　送德润南行 
　　再和万寿润禅师书字韵五首 
　　赠景贤玉涧鸣泉琴 
　　丙申元日为景贤寿 
　　景贤作诗颇有思归意因和元韵以勉之 
　　景贤召予饮以事不果翌日予访景贤值出予开樽尽醉而归留诗戏之 
　　和景贤召饮韵 
　　丙申上元夜梦中有得 
　　送门人刘德真征蜀 
　　送门人刘复亨征蜀 
　　赵州柏树颂 
　　黄龙三关颂 
　　和太原元大举韵 
　　喜和林新居落成 
　　题新居壁 
　　太原修夫子庙疏 
　　和林建佛寺疏 

　　○法语示犹子淑卿 
　　【[案：年代无考。]】 
　　汝自谓幼年尝礼空禅师求名，因书颂云：「父母未生前，凝然一相圆。释迦犹不会，迦叶岂能传。」此语极妙，且道汝作么生会。古昔以来，有志师僧，辞亲出家，寻师访道，千辛万苦，三二十年，祗为此一段空劫，以前大事，尚有未透脱者。汝幼居闺阁，久在掖庭，未尝用功叩参大善知识。但博寻宗师语录，徒增狂慧，深背真道，卖弄滑头，于道何益？所以古人道：「参须实参，悟须实悟。」又云：「满肚学来无用处，阎王不要葛藤看。」 【看　原作「者」，据渐西本改。】 真良言也。只如空老所书颂，亦论父母未生前面目。又道「释迦犹不会，迦叶岂能传」，此是何意趣？若云释迦不会，能仁四十九年，横说竖说，贝藏琅函遍满人间，末后拈花以传教外之旨，且道此法从何而得？若云迦叶无传，西天二十八祖，东土历代诸师，相传之道自何而来？若谓释迦不会，迦叶无传，这空禅师亦是佛祖儿孙，写此颂图个甚么？个中关捩，尽在此两句， 【两句　原作「雨句」，据渐西本改。】 不可不细参详。余今为汝透漏些子消息。
　　「父母未生前」，老夫云：「水泄不通。」 【水泄不通　其下渐西本小字夹注云：「□云，此禅家参■〈言昏〉头也。」】 「凝然一相圆」，老夫云：「针札不入。」「释迦犹不会」，老夫云：「非思量处。」「迦叶岂能传」，老夫云：「识情难测。」「父母未生前」，老夫云：「三更神世界。」「凝然一相圆」，老夫云：「半夜鬼乾坤。」「释迦犹不会」，老夫云：「只许老胡知。」「迦叶岂能传」，老夫云：「直饶将来他亦不要。」「父母未生前」，老夫云：「头圆象天。」「凝然一相圆」，老夫云：「足方象地。」「释迦犹不会」，老夫云：「寒山抚掌。」「迦叶岂能传」，老夫云：「拾得呵呵。」老夫为汝横批竖判，一用颠拈，十字打开，两手分付了也。一句子荐得，可与佛祖为师；一句子荐得，可与人、天为师；一句子荐得，自救不了。闲中试定省看，其或未明，若到燕然，问取万松老子。

　　○和润之韵 【诗题　原脱漏，据目录补。】 
　　【[据年谱，作于公元一二三三——一二三六年间。]】 
　　润之馆于忘忧门下，生徒乘驷，渠徒步抵和林城，有诗云：「破帽麻鞋布腿?，强扶衰病且徒行。区区不道图他甚，一夜山妻骂到明。」予怜而和之。
　　疎笋篱边正脱?，故山清处便宜行。镜湖他日应属我，好向湖边访四明。

　　○赠景贤 
　　【[据年谱，作于公元一二三三——一二三六年间。]】 
　　茶邻药物成邪气，琴伴箫声变郑音。可惜龙冈老居士，却教邪教污真心。

　　○寄东林 
　　【[据年谱，作于公元一二三三——一二三六年间。]】 
　　东林已秀两三枝，覆荫人天正此时。贪向龙宫翻贝叶，恼人不寄玉泉诗。 【以来书云，见阅藏经，故有是语。】 

　　○寄万寿润公禅师 
　　【[据年谱，作于公元一二三三——一二三六年间。]】 
　　林泉人笑凤凰枝，我慕林泉叹后时。盼得人来问消息，太平和尚又无诗。

　　○寄甘泉慧公和尚 
　　【[据年谱，作于公元一二三三——一二三六年间。]】 
　　东林枝胜桂林枝，不惜甘泉济旱时。铁额钢头含笑面，可人能字更能诗。

　　○遗龙冈鹿尾二绝 【诗题　原脱漏，据目录补。】 
　　【[据年谱，作于公元一二三三——一二三六年间。]】 
　　去岁秋狝，余谒龙冈，因弹秋水，龙冈出山羊一双为赠。渠笑曰：「已过价矣。」余爱客， 【客　原作「容」，据渐西本改。】 多设鹿尾浆。今年上猎于秋山，龙冈托以鹿尾可入药，得数十枚，悉以遗余。因录近和人诗数篇以报。仍作诗二绝为引，聊发一笑耳。
　　秋水清声忽变商，龙冈曾遗二山羊。今年祗奉诗三首，为报先生鹿尾浆。
　　去岁山羊酬过价，今年鹿尾不值钱。龙冈药物都竭底，只得髯翁诗数篇。

　　○和景贤赠鹿尾二绝 
　　【[据年谱，作于公元一二三三——一二三六年间。]】 
　　日暮长杨猎骑归，西风弓硬马初肥。今年鹿尾休嫌少，且喜君王不合围。
　　禁脔酷思浓鹿汁，香蔬久厌小儿拳。龙冈采得班龙尾，一串穿来寄玉泉。

　　○中秋召景贤饮 
　　【[据年谱，作于公元一二三三——一二三六年间。]】 
　　中秋北海景凄凄，好拚今宵醉似泥。快请龙冈疾过我，与君同泛玉东西。

　　○请定公住大觉疏 
　　【[据年谱，作于公元一二三三——一二三六年间。]】 
　　龙龛宝藏照人寒，奥老功成住圣安。却请定公来领略，收拾香火礼旃檀。

　　○补大藏经板疏 
　　【[据年谱，作于公元一二三三——一二三六年间。]】 
　　十年天下满兵埃，可惜经文 【经文　原作「金文」，据渐西本改。】 半劫灰。欲析微尘出经卷，随缘须动世间财。

　　○武川摩诃院创建瑞像殿疏 
　　邦人创刻旃檀像，寺众新修窣堵波。两段因缘非细事，成功须仗大檀那。

　　○请奥公住崇寿院 
　　【[据年谱，作于公元一二三三——一二三六年间。]】 
　　泥湫昔日隐蛰龙，一震重新大觉宫。却请收云归旧壑，晨昏香火礼师翁。 【泥湫院，圆通禅师真堂在焉。】 

　　○寄圣安澄老乞药 
　　【[据年谱，作于公元一二三三——一二三六年间。]】 
　　登高回首望燕山，试道新诗怨圣安。赚得护身符子去，二年 【二年　渐西本作「三年」。】 不寄大还丹。

　　○信之和余酬贾非熊三字韵见寄因再赓元韵以复之 
　　【[据年谱，作于公元一二三三——一二三六年间。]】 
　　鷃鹑徒羡大鹏南，驽马终须后褭骖。至理犹删万归一，庸儒刚说二生三。透关活眼嫌金屑，恋土痴人宿草庵。寄与云川贤太守，洗心涤虑与君参。
　　恼人快捷方式起终南，虚忝沙堤相国骖。 【骖　原作「骤」，据渐西本改。】 幻术莫惊殷七七，真诠谁识后三三。家邻荆水 【玉泉也。】 宜裁竹，缘在香山好结庵。斫断葛藤窠已后，闲家破具不须参。 【参　原作「骖」，据渐西本改。】 
　　鸿雁翩翩自北南，归欤何日驾归骖。潜龙在下宜初九，即鹿无虞戒六三。洛下好游白傅寺，济源重觅侍中庵。衰翁自揣何多幸，昨梦斋中得罢参。 【万松老人住持大觉寺，榜其斋曰昨梦。】 
　　旧隐翳闾白霫南，故山佳处好停骖。贪嗔痴者元无一，诗酒琴之乐有三。 【诗酒琴之乐有三　其下渐西本小字夹注云：「□云野调。」】 菱芡香中横短艇，松筠声里称危庵。有人问道来相访，一碗清茶不放参。

　　○云汉远寄新诗四十韵因和而谢之 
　　【[案：诗末署「乙未」，应作于公元一二三五年。]】 
　　兑爻符太一，天相忝文昌。泛海难追蠡，封留欲学良。秽形伴珠玉，朽木厕松樟。直节心虽赤，衰年鬓已苍。伴食居相府，无德报君王。草甲濡春雨，葵心倾太阳。大权归禁阙，成算出岩廊。自北王师发，平南上策长。皇朝将革命，亡国自颓纲。汉水偏师渡，长河一苇航。股肱无敢惰，元首载歌康。号令传诸域，英雄守四方。大勋虽已集，遗命未尝忘。万国来驰币，诸侯敬奉璋。兆民涵舜德，百郡仰天光。大有威如吉，重干体自强。硕贤起编户，良将出戎行。太庙陈笾豆，明堂服冕裳。宋朝微寖灭，皇嫡久成戕。政乱人思变，君愚自底亡。右师潜入剑，元子直临襄。杀气侵南斗，长庚壮玉堂。 【幽州之分。】 弓犹藏宝玉，剑未识干将。皇业超千古，天威耸八荒。元戎施虎略，勇士展鹰扬。武继元封迹，文联贞观芳。宫庭敢谏鼓，帷幄上书囊。伫待卿云见，行观丹凤翔。武文能迭用，威德足 【足　原作是，据渐西本改。】 相当。多士思登用，遗贤肯退藏。诗书搜鸟篆，功业抑龙骧。国用恒无缺，民财苦不伤。八音歌颂雅，百戏屏优倡。圣泽传朝露，明刑肃暮霜。永垂尘劫祚，一混九州岛疆。重任司钧石，微才匪栋梁。思归心似醉，感愧泪如滂。严子终辞汉，黄公合隐商。穷通真有数，忧乐实难量。虽受 【受　渐西本作「爱」。】 千锺禄，何如归故乡。乙未闰月上旬日，玉泉书。

　　○德新先生惠然见寄佳制二十韵和而谢之 
　　【[案：诗末署「乙未」，应作于公元一二三五年。]】 
　　当年职都水，曾不入其门。德重文章杰，年高道义尊。虽闻传国士，恨不识王孙。韵语如苏武，离骚类屈原。烟霞供好句，江海入雄吞。意气轻三杰，才名冠八元。著述归至赜，议论探深源。藉藉名虽重，区区席不温。家贫谒鲁肃，国难避王敦。北鄙来云内，西边退吐蕃。勉将严韵继，不得细论文。 【论文　原作「文论」，据渐西本改。】 远害虽君智，全身亦圣恩。大才宜应诏，豪气傲司阍。学识光先哲，风流遗后昆。莫寻三岛客，好谒万松轩。六度真光发，三毒妄影奔。素丝忘染习，古镜去尘昏。炉上飞寒雪，胸中洗热烦。到家浑不识，得象固忘言。心月孤圆处，澄澄泯六根。乙未闰月上休日，玉泉书。

　　○子铸生朝润之以诗为寿予因继其韵以遗之 
　　【[案：诗末署「甲午」，应作于公元一二三四年。]】 
　　岩松傲岁寒，枝干腾千尺。男儿若稽古，功名垂竹帛。我祖东丹王，施仁能善积。我考文献公，清白遗四壁。盛名流万世，馨香光赫赫。余生叹不辰，西域十年客。贫困 【贫困　原作「贫因」，据渐西本改。】 志不渝，未肯忘平昔。昔日出燕然，辰当摄提格。鹑尾得凤毛，续后予无责。汝知学不学，何啻云泥隔。为山亏一篑，龙门空点额。远袭周孔风，近追颜孟迹。优游礼乐方，造次仁义宅。继夜诵诗书，废时毋博弈。勤惰分龙猪，三十成骨骼。孜孜寝食废，安可忘朝夕。行身谨而信，于礼顺而摭。祥麟具五蹄，溟鹏全六翮。为人备五常，奚忧仕与谪。成功不自满，始知谦受益。慎毋忘此诗，吾言真药石。
　　甲午重午前三日，湛然居士书。

　　○扈从旋师道过东胜秦帅席上继杜受之韵 
　　【[据年谱，作于公元一二二七年。]】 
　　去国十年久，还乡两鬓皤。三川犹梗涩，百越正干戈。东胜城无恙，西征事若何。凭高吟望久，樽酒酹长河。

　　○屏山居士鸣道集序 
　　【[案：序文末署「甲午」，应作于公元一二三四年。]】 
　　屏山居士年二十有九，阅复性书，知李习之亦二十有九，参药山而退著书，大发感叹，日抵万松老师，深攻亟击。宿禀 【禀　原作「票」，据渐西本改。】 生知，一闻千悟，注首楞严、金刚般若、赞释迦文、达磨祖师梦语、赘谈、翰墨佛事等数十万言，会三圣人理性之学，要终指归佛祖而已。江左道学倡于伊川昆季，和之者十有余家，涉猎释、老，肤浅一二，着鸣道集，食我园椹，不见好音，诬谤圣人，聋瞽学者。噫！凭虚气，任私情，一赞一毁，独去独取，其如天下后世何！屏山哀矜，着鸣道集说，廓万世之见闻，正天下之性命，发挥孔圣隐幽不扬之道，将攀附游龙，骎骎乎吾佛所列五乘教中人天乘之俗谛疆隅矣！鸣道诸儒力排释老，??陷韩欧之隘党，孰如屏山尊孔圣与释老鼎峙耶！诸方宗匠皆引屏山为入幕之宾，鸣道诸儒钻仰藩垣，莫窥户牖，辄肆浮议，不亦僭乎！余忝历宗门堂室之奥，恳为保证，固非师心昧诚之党。如谓不然，报惟影响耳。
　　屏山临终，出此书付敬鼎臣曰：「此吾末后把交之作也，子其秘之，当有赏音者。」鼎臣闻余购屏山书甚切，不远三数百，徒步之燕，献的稿于万松老师转致于余。余览而感泣者累日。昔余尝见鸣道集，甚不平之，欲为书纠其芜谬而未暇，岂意屏山先我着鞭，遂为序，引以针江左书生膏肓之病焉。中原学士大夫有斯疾者亦可发药矣。甲午冬十有五日，湛然居士漆水移刺楚材晋卿序。

　　○用梁斗南韵 
　　【[据年谱，作于公元一二三三——一二三六年间。]】 
　　丁年学道道难成，却得中原浪播名。否德自惭调鼎鼐，微才不可典玑衡。谁知东海潜姜望，好向南阳起孔明。收拾琴书作归计，玉泉佳处老余生。

　　○赠侄正卿 
　　【[据年谱，作于公元一二三三——一二三五年间。]】 
　　辽室东丹九叶芳，曾陪剑佩侍明昌。 【明昌　其下渐西本小字夹注云：「今案：明昌，金章宗年号。」】 学书写尽千林叶，习射能穿百步杨。兴废人间战白蚁，荣枯枕上梦黄粱。故山咫尺宜归去，莫使因循三径荒。

　　○寄张鸣道 
　　【[据年谱，作于公元一二三三——一二三六年间。]】 
　　张君宗派自留侯，壮岁成名入士流。一代诗声如玉振，千钧笔力挽银钩。平山邂逅初青眼，汴水伶仃已白头。遥想荷花好时节，故人吟倚仲宣楼。

　　○送省掾郭仲仁行 
　　【[据年谱，作于公元一二三三——一二三五年间。]】 
　　兰省而今已预名，还乡衣锦也为荣。辽阳干事须详悉，速驾星轺上玉京。

　　○送燕京高庆民行 
　　【[据年谱，作于公元一二三三——一二三六年间。]】 
　　国事烦多我政忧，上章清选倅征收。好陪刘晏勤王事，早使钱如地上流。

　　○和赵庭玉子贽韵 
　　【[据年谱，作于公元一二三三——一二三六年间。]】 
　　万里龙庭白草秋，时时归梦旧渔舟。酌残白酒难成醉，老尽黄花无限愁。久识人心多厌政，喜逢天下已归刘。而今子入中州去，莫惜寒梅寄陇头。

　　○赠东平主事王玉 
　　【[据年谱，作于公元一二三三——一二三六年间。]】 
　　圣主方思治，边臣未奉行。凭君达此意，无得负苍生。

　　○周敬之修夫子庙 
　　【[据年谱，作于公元一二三三——一二三六年间。]】 
　　天皇有意用吾儒，四海钦风尽读书。可爱风流贤太守，天山创起仲尼居。

　　○寄万寿堂头乞湖山 
　　【[据年谱，作于公元一二三三——一二三六年间。]】 
　　削玉剜琼出自然，依晞岩窦吐云烟。禅师手段掀山岳，便好移来向玉泉。

　　○寄东林同参 
　　【[据年谱，作于公元一二三三——一二三六年间。]】 
　　东林屡有寄来诗，忙里何尝报一辞。岂是玉泉生吝惜，言无滋味不宜时。

　　○寄简堂头 
　　【[据年谱，作于公元一二三三——一二三六年间。]】 
　　巨川生下此村牛，千百头中祗一头。鼻孔撩天无主伴，不风流处也风流。

　　○寄孔雀便面奉万松老师 
　　【[据年谱，作于公元一二三三——一二三六年间。]】 
　　风流彩扇出西州，寄与白莲老社头。遮日招风都不碍，休从侍者索犀牛。

　　○答倪公故人 
　　【[据年谱，作于公元一二三三——一二三六年间。]】 
　　玉泉回报故人书，问子参玄着意无。且趁万松炉■〈釒敖〉热，疾忙索取护身符。 【一作夜明符。】 

　　○送王璘行 
　　【[据年谱，作于公元一二三三——一二三六年间。]】 
　　天涯九日出龙沙，冬后冬前却到家。馈运功成须报我，好游天汉上浮槎。

　　○继介丘穆景华韵 
　　【[据年谱，作于公元一二三三——一二三六年间。]】 
　　北海慵倾北海樽，予怀为向景华伸。奇才管葛堪为匹，何事唐虞不得臣。行道欲期丹凤出，忘机且与白鸥亲。龙庭万里休辞远，六出奇画正赖陈。

　　○继平陶张才美韵 
　　【[据年谱，作于公元一二三三——一二三六年间。]】 
　　才美风流自一时，因风来寄湛然诗。新朝制度知将近，晚节功名未是迟。识子固为天下士，微君孰抚我民痍。援毫欲继清新句，笑我却无黄绢辞。

　　○德柔尝许作鞍玉辔且数年矣作诗以督之 
　　【[据年谱，作于公元一二三三——一二三六年间。]】 
　　异物当时许晋卿，几年思渴动诗情。龙庭风细沙堤软，玉辔雕鞍正好行。

　　○卜邻一绝寄郑景贤 
　　【[据年谱，作于公元一二三三——一二三六年间。]】 
　　龙沙幽隐子真家，自拨寒泉出浅沙。我愿卜邻穹帐侧，旋分清酌煮新茶。

　　○寄岳君索玉博山 
　　【[据年谱，作于公元一二三三——一二三六年间。]】 
　　玉炉精巧若裁肪，寄与髯翁也不妨。古庙多年无气息，直消一炷返魂香。

　　○云中重修宣圣庙 
　　【[据年谱，作于公元一二三三——一二三六年间。]】 
　　槐宫悉混玉石焚，庙貌依然惟古云。须仗吾侪更修葺，休教风世丧斯文。

　　○寄光祖 
　　【[据年谱，作于公元一二三三——一二三六年间。]】 
　　渔阳光祖冠当时，笔法词源我独知。君有家鸡君自厌，为何偏爱玉泉诗。

　　○送德润南行 
　　【[据年谱，作于公元一二三三——一二三六年间。]】 
　　燕然民庶久疮痍，摩抚疮痍正此时。暴吏猾胥谄君日，开缄三复味予诗。

　　○再和万寿润禅师书字韵五首 
　　【[据年谱，作于公元一二三三——一二三六年间。]】 
　　忧道 
　　述怀 
　　警世 
　　伤时 
　　投老 
　　△忧道 
　　不肯参禅不读书，徒喧口鼓说真如。未能即色明真色，只道无余已有余。法眼凋残浮海去，沩山寂寞少人居。一从三圣承当后，季世寥寥无瞎驴。
　　△述怀 
　　宝藏翻穷贝叶书，方知真理本如如。一心不动无生灭，万古长空岂欠余。妙药更灵难忌口，长安虽贵不堪居。毛吞大海浑闲事，谁讶瓢中出白驴。
　　△警世 
　　看尽人间万卷书，较量佛法总难如。本无妄疾刚寻药，幸有回波好乞余。方丈名山真碧海，含元古殿是皇居。行人半老家何在？终日骑驴却觅驴。
　　△伤时 
　　金马门前数上书，子虚新赋笑相如。万言警策才无敌，六国纵横智有余。千里兵车讨奸宄，五更朝马候兴居。功名赚得头如雪，不悟团团如磨驴。
　　△投老 
　　囊里瑶琴驾上书，个中真味更何如。伴闲美竹千竿许，养老田园二顷余。睡起焚香诵圆觉，兴来缓轸品幽居。 【宫音有此曲。】 夕阳半下山偏好，吟入烟霞稳跨驴。

　　○赠景贤玉涧鸣泉琴 
　　【[据年谱，作于公元一二三三——一二三六年间。]】 
　　玉泉珍惜玉泉琴，不遇高人不许心。素轸四三排碧玉，明徽六七粲黄金。临风好奏朝飞曲，对月宜弹清夜吟。 【渠能弹雉朝飞、清夜吟。】 赠与龙冈老居士，须教下指便知音。

　　○丙申元日为景贤寿 
　　【[案：诗题「丙申」，应作于公元一二三六年。]】 
　　龙沙一住二十年，独识龙冈郑景贤。诗笔饶君甘在后，琴棋笑我强争先。冷官何啻广文乐，归计犹存谷口田。劫外壶天寿无量，请公勤叩祖师禅。

　　○景贤作诗颇有思归意因和元韵以勉之 
　　【[据年谱，作于公元一二三三——一二三六年间。]】 
　　我访龙冈老，珠玑咳唾间。酒熟香馥馥，琴滑水潺潺。王吉 【河名。】 中栽菊，和林也有山。但能心放下，何处不安闲。

　　○景贤召予饮以事不果翌日予访景贤值出予开樽尽醉而归留诗戏之 
　　【[据年谱，作于公元一二三三——一二三六年间。]】 
　　昨朝命我初无兴，今日寻君不在家。不问主人都饮尽，醉吟倒载黑毡车。

　　○和景贤召饮韵 
　　【[据年谱，作于公元一二三三——一二三六年间。]】 
　　书满穹庐酒满樽，龙冈召我谢殷勤。琴中别有无弦曲，醉里开怀举似君。

　　○丙申上元夜梦中有得 
　　【[案：诗题「丙申」，作于公元一二三六年。]】 
　　超佛越祖透真空，也与沩山 【沩山　原作「满山」，据渐西本改。】 说梦同。面貌眼睛鼻孔里，大千沙界一沤中。

　　○送门人刘德真征蜀 
　　【[据年谱，作于公元一二三六年。]】 
　　门弟辽阳刘德真，刚直木讷近乎仁。怜君粗有才学术，师我精通天地人。今日从军征两剑，他时拥旆入三秦。三辰测验须吾子，创作天朝宝历新。

　　○送门人刘复亨征蜀 
　　【[据年谱，作于公元一二三六年。]】 
　　诚之识我二十年，不读经书不学禅。悮尔儒冠好投笔，过人勋业好加鞭。 【过人勋业好加鞭　原作「逼人勋业可加鞭」，据渐西本改。】 浣花溪畔春如画，濯锦江边酒似川。壮岁从军真乐事，邓侯遗躅勉争先。

　　○赵州柏树颂 
　　【[据年谱，作于公元一二三三——一二三六年间。]】 
　　古佛犹存旧道场，庭前依旧柏苍苍。莫谤诸州无此语，禅林奔走错商量。

　　○黄龙三关颂 
　　【[据年谱，作于公元一二三三——一二三六年间。]】 
　　我手何似佛手
　　我脚何似驴脚
　　如何是上座生缘
　　△我手何似佛手
　　称头斤两须端的，短少毫厘不可欺。函关辨认合同券，未肯轻轻放过伊。
　　△我脚何似驴脚
　　行令如同车脚圆，你三文后我三钱。直饶道底分明是，也是当年鹦鹉禅。
　　△如何是上座生缘
　　只打野盘无寺宿，不供糊口趁村斋。上户莫桩虚物力，僧司无得错推排。

　　○和 
　　【和　原作「元」，据渐西本改。】 太原元大举韵 【诗题　其下渐西本小字夹注云：「今案：此和元裕之诗，大举疑误。」】 
　　魏帝儿孙气似龙，而今飘泊困尘中。君游泉石初无闷，我秉钧衡未有功。元氏从来多慷慨，并门自古出英雄。李唐名相沙堤在，好与微之继旧风。

　　○喜和林新居落成 【诗题　其下渐西本小字夹注云：「今案：和林在库伦之西，有阙特勒碑。」】 
　　【[据年谱，作于公元一二三六年。]】 
　　登车凭轼我怡颜，饱看和林一带山。新构幽斋堪偃息，不闲闲处得闲闲。

　　○题新居壁 
　　【[据年谱，作于公元一二三六年。]】 
　　旧隐西山五亩宫，和林新院典刑同。此斋唤醒当年梦， 【此斋唤醒当年梦　原作「此齐唤省当年梦」，据渐西本改。】 白昼谁知是梦中。

　　○太原修夫子庙疏 
　　【[据年谱，作于公元一二三三——一二三六年间。]】 
　　并门连岁不年丰，证父攘羊礼义空。既倒狂澜扶不起，直须急手建庠宫。

　　○和林建佛寺疏 
　　【[据年谱，作于公元一二三六年。]】 
　　龙沙玄教未全行，故筑精蓝近帝城。须仗檀那垂手力，一轮佛日焕然明。

　　●附录 
　　一、中书令耶律公神道碑 
　　二、耶律文正公年谱 
　　三、耶律文正公年谱余记 
　　四、四库全书总目提要：湛然居士集提要 
　　五、湛然居士文集卷七跋 

　　○一、中书令耶律公神道碑 
　　宋子贞　撰
　　国家之兴，肇基于朔方，惟太祖皇帝以圣德受命，恭行天罚，马首所向，蔑有能国。太宗承之，既怀八荒，遂定中原，薄海内外，罔不臣妾。于是立大政而建皇极，作新宫以朝诸侯，盖将树不拔之基，垂可继之统者也。而公以命世之才，值兴王之运，本之以廓庙之器，辅之以天人之学，缠绵二纪，开济两朝，赞经纶于草昧之初，一制度于安宁之后，自任以天下之重，屹然如砥柱之在中流，用能道济生灵，视千古为无愧者也。
　　公讳楚材，字晋卿，姓耶律氏，辽东丹王突欲之八世孙。王生燕京留守政事令娄国，留守生将军国隐，将军生太师合鲁，合鲁生太师胡笃，胡笃生定远将军内剌，定远生荣禄大夫兴平军节度使德元，始归金朝。其弟聿鲁生履，兴平鞠以为子，遂为之后。以文章行义受知于世宗，擢翰林待制，再迁礼部侍郎；章宗即位，有定策功，进礼部尚书、参知政事，终于尚书右丞，谥曰文献，即公之考也。妣杨氏，封漆水国夫人。公以明昌元年六月二十日生。文献公通术数，尤邃太玄，私谓所亲曰：「吾年六十而得此子，吾家千里驹也，他日必成伟器，且当为异国用。」因取左氏之「楚虽有材，晋实用之」，以为名字。
　　公生三岁而孤，母夫人杨氏诲育备至。稍长，知力学。年十七，书无所不读，为文有作者气。金制，宰相子得试补省掾，公不就。章宗特赐就试，则中甲科，考满，授同知开州事。贞佑甲戌，宣宗南渡，丞相完颜承晖留守燕京，行尚书省事，表公为左右司员外郎。越明年，京城不守，遂属国朝。
　　太祖素有并吞天下之志，尝访辽宗室近族，至是征诣行在。入见，上谓公曰：「辽与金为世雠，吾与汝已报之矣。」公曰：「臣父祖已以来皆尝北面事之，既为臣子，岂敢复怀贰心，雠君父耶！」上雅重其言，处之左右，以备咨访。己卯夏六月，大军征西，禡旗之际，雨雪三尺，上恶之。公曰：「此克敌之象也。」庚辰冬，大雷。上以问公。公曰：「梭里檀当死中野。」已而果然。梭里檀，回鹘王称也。
　　夏人常八斤者，以治弓见知，乃诧于公曰：「本朝尚武，而明公欲以文进，不已左乎？」公曰：「且治弓尚须弓匠，岂治天下不用治天下匠耶？」上闻之喜甚，自是用公日密。
　　初，国朝未有历学，而回鹘人奏五月望夕月食。公言不食，及期果不食。明年，公奏十月望夜月食。回鹘人言不食。其夜月食八分。上大异之，曰：「汝于天上事尚无不知，况人间事乎！」壬午，夏五月，长星见西方，上以问公。公曰：「女直国当易主矣。」逾年而金主死。于是每将出征，必令公预卜吉凶，上亦烧羊髀骨以符之。行次东印度国铁门关，侍卫者见一兽，鹿形马尾，绿色而独角，能为人言曰：「汝君宜早回。」上怪而问公。公：「此兽名角端，日行一万八千里，解四夷语，是恶杀之象，盖上天遣之以告陛下。愿承天心，宥此数国人命，实陛下无疆之福。」上即日下诏班师。
　　丙戌冬十一月，灵武下，诸将争掠子女财币。公独取书数部、大黄两驼而已。既而军士病疫，惟得大黄可愈，所活几万人。其后燕京多盗，至驾车行劫，有司不能禁。时睿宗监国，命中使偕公驰传往治。既至，分捕得之，皆势家子。其家人辈行赂求免。中使惑之，欲为覆奏。公执以为不可，曰：「信安咫尺未下，若不惩戒，恐致大乱。」遂刑一十六人，京城帖然，皆得安枕矣。
　　己丑，太宗即位，公定册立仪礼，皇族尊长皆令就班列拜。尊长之有拜礼盖自此始。诸国来朝者多以冒禁应死。公言：「陛下新登宝位，愿无污白道子。」从之。盖国俗尚白，以白为吉故也。
　　时天下新定，未有号令，所在长吏皆得自专生杀，少有忤意则刀锯随之，至有全室被戮，襁褓不遗者。而彼州此郡动辄兵兴相攻，公首以为言，皆禁绝之。自太祖西征之后，仓廪府库无斗粟尺帛，而中使别迭等佥言：「虽得汉人亦无所用，不若尽去之，使草木畅茂，以为牧地。」公即前曰：「夫以天下之广，四海之富，何求而不得，但不为耳，何名无用哉！」因奏地税商税，酒醋盐铁山泽之利，周岁可得银五十万两、绢八万匹、粟四十万石。上曰：「诚如卿言，则国用有余矣。卿试为之。」乃奏立十路课税所，设使副二员，皆以儒者为之。如燕京陈时可、宣德路刘中，皆天下之选。因时时进说周孔之教，且谓「天下虽得之马上，不可以马上治」。上深以为然。国朝之用文臣，盖自公发之。
　　先是诸路长吏兼领军民钱谷，往往恃其富强，肆为不法。公奏长吏专理民事，万户府总军政，课税所掌钱谷，各不相统摄，遂为定制。权贵不能平。燕京路长官石抹咸得不激怒皇叔，俾专使来奏，谓公「悉用南朝旧人，且渠亲属在彼，恐有异志，不宜重用。」且以国朝所忌，诬构百端，必欲置之死地。事连诸执政。时镇海、粘合重山实为同列，为之股栗曰：「何必强为更张，计必有今日事！」公曰：「自立朝廷以来，每事皆我为之，诸公何与焉！若果获罪，我自当之，必不相累。」上察见其诬，怒逐来使。不数月，会有以事告咸得不者，上知与公不协，特命鞠治。公奏曰：「此人倨傲无礼，狎近羣小，易以招谤。今方有事于南方，他日治之，亦未为晚。」上颇不悦，已而谓侍臣曰：「君子人也。汝曹当效之。」
　　辛卯秋八月，上至云中，诸路所贡课额银币及仓廪米谷簿籍具陈于前，悉符元奏之数。上笑曰：「卿不离朕左右，何以能使钱谷流入如此？不审南国复有卿比者否？」公曰：「贤于臣者甚多，以臣不才，故留于燕。」上亲酌大觞以赐之。即日授中书省印，俾领其事，事无巨细，一以委之。
　　宣德路长官太傅秃花失陷官粮万余石，恃其勋旧，密奏求免。上问中书知否？对曰：「不知。」上取鸣镝欲射者再，良久叱出。使白中书省，偿之。仍敕今后凡事先白中书，然后闻奏。中贵苦木思不花奏拨户一万以为采炼金银栽种蒲萄等户。公言：「太祖有旨，山后百姓与本朝人无异，兵赋所出，缓急得用。不若将河南残民贷而不诛，可充此役，且以实山后之地。」上曰：「卿言是也。」又奏：「诸路民户今已疫乏，宜令土居蒙古、回鹘、河西人等与所在居民一体应输赋役。」皆施行之。
　　壬辰，车驾至河南，诏陕、洛、秦、虢等州山林洞穴逃匿之人，若迎军来降，与免杀戮。或谓此辈急则来附，缓则复资敌耳。公奏给旗数百面，悉令散归，已降之郡，其活不可胜数。国制，凡敌人拒命，矢石一发，则杀无赦。汴京垂陷，首将速不■〈碍，角代石〉遣人来报，且言此城相抗日久，多杀伤士卒，意欲尽屠之。公驰入奏曰：「将士暴露凡数十年，所争者地土人民耳，得地无民，将焉用之？」上疑而未决。复奏曰：「凡弓矢甲仗金玉等匠及官民富贵之家，皆聚此城中，杀之则一无所得，是徒劳也。」上始然之。诏除完颜氏一族外，余皆原免。时避兵在汴者户一百四十七万，仍奏选工匠儒释道医卜之流散居河北，官为给赡。其后攻取淮汉诸城，因为定例。
　　初，汴京未下，奏遣使入城索取孔子五十一代孙袭封衍圣公元措，令收拾散亡礼乐人等，及取名儒梁陟等数辈。于燕京置编修所，平阳置经籍所，以开文治。时河南初破，被俘虏者不可胜计。及闻大军北还，逃去者十八九。有诏停留逃民及资给饮食者皆死，无问城郭保社，一家犯禁，余并连坐。由是百姓惶骇，虽父子弟兄，一经俘虏，不敢正视。逃民无所得食，踣死道路者踵相蹑也。公从容进说曰：「十余年间存抚百姓，以其有用故也。若胜负未分，虑涉携贰；今敌国已破，去将安往？岂有因一俘囚罪数百人者乎？」上悟，诏停其禁。金国既亡，唯秦、巩等二十余州连岁不下。公奏：「吾人之得罪逃入金国者，皆萃于此，其所以力战者，盖惧死耳。若许以不杀，不攻而自下矣。」诏下，皆开门出降。期月之间，山外悉平。
　　甲午，诏括户口，以大臣忽覩虎领之。国初方事进取，所降下者，因以与之。自一社一民各有所主，不相统属，至是始隶州县。朝臣共欲以丁为户，公独以为不可。皆曰：「我朝及西域诸国莫不以丁为户，岂可舍大朝之法而从亡国政邪？」公曰：「自古有中原者，未尝以丁为户。若果为之，可输一年之赋，随即逃散矣。」卒从公议。时诸王大臣及诸将校所得驱口，往往寄留诸郡，几居天下之半。公因奏括户口，皆籍为编民。乙未，朝议以回鹘人征南，汉人征西，以为得计。公极言其不可，曰：「汉地、西域相去数万里，比至敌境，人马疲乏，不堪为用。况水土异宜，必生疾疫。不若各就本土征进，似为两便。」争论十余日，其议遂寝。丙申，上会诸王贵臣，亲执觞以赐公曰：「朕之所以推诚任卿者，先帝之命也。非卿，则天下亦无今日。朕之所以得高枕而卧者，卿之力也。」盖太祖晚年，屡属于上曰：「此人天赐我家，汝他日国政当悉委之。」
　　其秋七月，忽覩虎以户口来。上议割裂诸州郡分赐诸王贵族，以为汤沐邑。公曰：「尾大不掉，易以生隙。不如多与金帛，足以为恩。」上曰：「业已许之。」复曰：「若树置官吏，必自朝命，除恒赋外，不令擅自征敛，差可久也。」从之。是岁始定天下赋税，每二户出丝一斤，以供官用，五户出丝一斤，以与所赐之家。上田每亩税三升半，中田三升，下田二升，水田五升。商税三十分之一，盐每银一两四十斤，已上以为永额。朝臣皆谓太轻。公曰：「将来必有以利进者，则已为重矣。」
　　国初盗贼充斥，商贾不能行，则下令凡有失盗去处，周岁不获正贼，令本路民户代偿其物，前后积累动以万计。及所在官吏取借回鹘债银，其年则倍之，次年则并息又倍之，谓之羊羔利。积而不已，往往破家散族，以至妻子为质，然终不能偿。公为请于上，悉以官银代还，凡七万六千定。仍奏定今后不以岁月远近，子本相侔，更不生息，遂为定制。
　　侍臣脱欢奏选室女，敕中书省发诏行之。公持之不下。上怒，召问其故。公曰：「向所刷室女二十八人尚在燕京，足备后宫使令。而脱欢传旨，又欲徧行选刷，臣恐重扰百姓，欲覆奏陛下耳。」上良久曰：「可。」遂罢之。又欲于汉地拘刷牝马。公言：「汉地所有，茧丝五谷耳，非产马之地。若今日行之，后必为例，是徒扰天下也。」乃从其请。丁酉，汰三教僧道，试经通者给牒受戒，许居寺观；儒人中选者则复其家。公初言「僧道中避役者多，合行选试」，至是始行之。
　　始诸王贵戚皆得自起驿马，而使臣猥多，马悉倒乏，则豪夺民马以乘之，城郭道路，所至骚动。及其到馆，则要索百端，供馈稍缓，辄被棰挞，馆人不能堪。公奏给牌札，仍定饮食分例，其弊始革。因陈时务十策：一曰信赏罚，二曰正名分，三曰给俸禄，四曰封功臣，五曰考殿最，六曰定物力，七曰汰工匠，八曰务农桑，九曰定土贡，十曰置水运。上虽不能尽行，亦时择用焉。
　　回鹘阿散阿迷失告公私用官银一千定。上召问公。公曰：「陛下试详思之，曾有旨用银否？」上曰：「朕亦忆得尝令修盖宫殿用银一千定。」公曰：「是也。」后数日，上坐万安殿，召阿散阿迷失诘之，遂服其诬。太原路课税使副以赃罪闻。上让公曰：「卿言孔子之教可行，儒者皆善人，何故亦有此辈？」公曰：「君父之教，臣子岂欲陷之于不义；而不义者亦时有之。三纲五常之教，有国有家者，莫不由之，如天之有日月星辰也。岂可因一人之有过，使万世常行之道独见废于我朝乎？」上意乃解。
　　戊戌，天下大旱蝗，上问公以御之之术。公曰：「今年租赋乞权行倚阁。」上曰：「恐国用不足。」公曰：「仓库见在，可支十年。」许之。初，籍天下户，得一百四万，至是逃亡者十四五，而赋仍旧，天下病之。公奏除逃户三十五万，民赖以安。燕京刘忽笃马者，阴结权贵，以银五十万两扑买天下差发。涉猎发丁者，以银二十五万两扑买天下系官廊房地基水利猪鸡。刘庭玉者，以银五万两扑买燕京酒课。又有回鹘以银一百万两扑买天下盐课，至有扑买天下河泊桥梁渡口者。公曰：「此皆奸人欺下罔上，为害甚大。」咸奏罢之。尝曰：「兴一利不若除一害，生一事不若减一事。人必以为班超之言盖平平耳，千古之下，自有定论。」
　　上素嗜酒，晚年尤甚，日与诸大臣酣饮。公数谏不听，乃持酒槽之金口曰：「此铁为酒所蚀，尚致如此，况人之五脏，有不损耶？」上悦，赐以金帛，仍敕左右日进酒三锺而止。时四方无虞，上颇怠于政事，奸邪得以乘间而入。
　　初，公自庚寅年定课税，所额每岁银一万定。及河南既下，户口滋息，增至二万二千定。而回鹘译史安天合至自汴梁，倒身事公，以求进用。公虽加奖借，终不能满望。即奔诣镇海，百计行间。首引回鹘奥都剌合蛮扑买课税增至四万四千定。公曰：「虽取四十四万亦可得，不过严设法禁，阴夺民利耳。民穷为盗，非国之福。」而近侍左右皆为所啖，上亦颇惑众议，欲令试行之。公反复争论，声色俱厉。上曰：「汝欲鬬搏耶？」公力不能夺，乃太息曰：「扑买之利既兴，必有蹑迹而篡其后者，民之穷困，将自此始，于是政出多门矣！」公正色立朝，不为少屈，欲以身徇天下，每陈国家利病生民休戚，辞气恳切，孜孜不已。上曰：「汝又欲为百姓哭耶？」然待公加重。公当国日久，每以所得禄赐，分散宗族，未尝私以官爵。或劝以乘时广布枝叶，固本之术也。公曰：「金币资给足以乐生，若假之官守，设有不肖者干违常宪，吾不能废公法而徇私情。且狡兔三穴，吾不为也。」
　　辛丑春二月，上疾笃脉绝。皇后不知所以，召公问之。公曰：「今朝廷用非其人，天下罪囚必多寃枉，故天变屡见。宜大赦天下。」因引宋景公荧惑退舍之事以为证。后亟欲行之。公曰：「非君命不可。」顷之，上少苏，后以为奏。上不能言，颔之而已。赦发，脉复生。冬十一月，上勿药已久，公以太一数推之，奏不宜畋猎。左右皆曰：「若不骑射，何以为乐？」猎五日而崩。癸卯，后以储嗣问公。公曰：「此非外姓臣所当议，自有先帝遗诏在，遵之则社稷甚幸！」
　　奥都剌合蛮方以货取朝政，执政者亦皆阿附。唯惮公诅其事，则以银五万两赂公。公不受，事有不便于民者，辄中止之。时后已称制，则以御宝空纸付奥都剌合蛮，令从意书填。公奏曰：「天下先帝之天下，典章号令自先帝出。必欲如此，臣不敢奉诏。」寻复有旨，奥都剌合蛮奏准事理，令史若不书填则断其手。公曰：「军国之事，先帝悉委老臣，令史何与焉？事若合理，自是遵行；若不合理，死且不避，况断手乎？」因厉声曰：「老臣事太祖、太宗三十余年，固不负于国家，皇后亦不能以无罪杀臣。」后虽怨其忤己，亦以先朝勋旧，曲加敬惮焉。
　　公以其年五月十有四日以疾薨于位，享年五十五。蒙古诸人哭之如丧其亲戚。和林为之罢市，绝音乐者数日。天下士大夫莫不茹泣相吊。以中统二年十月二十日葬于玉泉东壅山之阳，从遗命也。以漆水国夫人苏氏祔。先娶梁氏，以兵乱隔绝，殁于河南之方城。生子铉，监开平仓，卒。苏氏，东坡先生四世孙威州刺史公弼之女，生子铸，今为中书左丞相。孙男十一人，曰希征，曰希勃，曰希亮，曰希宽，曰希素，曰希周，曰希光，曰希逸，曰希□，曰希□，曰希□。女孙五人，适贵族。
　　公天姿英迈，回出人表。虽案牍满前，左酬右答，咸适其当。又能以忠勤自将，尝会计天下九年之赋，毫厘有差，则通宵不寐。平居不妄言笑，疑若简傲，及一被接纳，则和气温温，令人不能忘。平生不治生产，家财未尝问其出入。及其薨也，人有谮之者曰：「公为相二十年，天下贡奉，皆入私门。」后使卫士视之，唯名琴数张，金石遗文数百卷而已。笃于好学，不舍昼夜。尝诫诸子曰：「公务虽多，昼则属官，夜则属私，亦可学也。」其学务为该洽。凡星历、医卜、杂算、内算、音律、儒释、异国之书，无不通究。尝言西域历五星密于中国，乃作麻答把历，盖回鹘历名也。又以日食躔度与中国不同，以大明历浸差故也，乃定文献公所著乙未元历行于世。
　　既葬公七年，今丞相持进士赵衍状以铭见属。国家承大乱之后，天纲绝，地轴折，人理灭，所谓更造夫妇肇有父子者，信有之矣。加以南北之政，每每相戾，其出入用事者又皆诸国之人，言语之不通，趣向之不同，当是之时，而公以一书生孤立于庙堂之上，而欲行其所学，戞戞乎其难哉！幸赖明天子在上，谏行言听，故奋袂直前，力行而不顾。然而其见于设施者十不能二三，而天下之人，固已钧受其赐矣！若此时非公，则人之类又不知其何如耳！铭曰：
　　帝王之兴，辅弼是赖。谁其尸之，不约而会。阿衡返商，尚父归周。风云一旦，竹帛千秋。赤气告祥，龙飞朔野。义师长驱，削平天下。儒服从容，左右弥缝。克諴厥功，惟中令公。令公维何？代掌爕理。太师之孙，文献之子。白璧堂堂，维国之华。帝曰斯人，天赐我家。重明耀离，大命既革。干旋坤转，如再开辟。内外畴咨，付之钧司。吾国吾民，汝翼汝为。公拜稽首，曰敢不力。权舆帝坟，草创人极。郡国相师，以杀为嬉。阴盗赤子，弄兵潢池。涣号一布，捷于风雨。指麾羣雄，圈豹槛虎。贤哲深藏，固拒牢关。潜行公卿，求活草间。随材择用，郁为榱栋。网罗四方，狩麟搜凤。府库填充，粟帛流通。公于是时，萧何关中。台阁讨裁，典章灿焕。公于是时，玄龄贞观。逋俘累累，蔽野僵尸。我燠而寒，我饱而饥。围城惴惴，假息寸晷。我解其缚，我生其死。生息长养，教诲饮食。民到于今，家受其赐。惟天虽高，其监则明。乃祚元子，再秉枢衡。勋在盟府，名昭国史。富贵寿考，哀荣终始。莓莓新阡，浩浩流泉。不朽载传，尚千万年。
　　（四部丛刊本国朝文类卷五十七）


　　○二、耶律文正公年谱 
　　王国维　撰
　　庚戌 【金章宗明昌元年。】 六月二十日，公生。（公元一一九○年）
　　公讳楚材，字晋卿，辽东丹王突欲八世孙。王生燕京留守政事令娄国，留守生将军国隐，将军生太师合鲁，合鲁生太师胡笃，胡笃生定远将军内剌，定远生荣禄大夫、兴平军节度使德元，始归金朝。其弟聿鲁 【案元遗山集二十七尚书右丞耶律公神道碑作族弟。】 生履，兴平鞠以为子，遂为之后，以文章行义受知于世宗，擢翰林待制，再迁礼部侍郎。章宗即位，有定策功，进礼部尚书、参知政事，终于尚书右丞，谥曰文献，即公之考也。 【元文类五十七宋子贞撰公神道碑。】 始娶萧氏，辽贵族，再娶郭氏，岞山世冑之孙，三娶杨氏，名士昙之女。子三人，长曰奉国上将军、武庙署令辨才，次曰龙虎卫上将军、赠工部尚书善才， 【文献神道碑。】 三即公也。公以明昌元年六月二十日生。文献公通术数，尤邃太玄，私谓所亲曰：「吾年六十而得此子，吾家千里驹也，他日必成伟器，且当为异国用。」因取左氏之「楚虽有材，晋实用之」以名字。 【神道碑。】 
　　辛亥， 【二年。】 二岁。（公元一一九一年）
　　夏六月丙午，文献公薨。戊申，权殡于都城南柳村。诏百官会丧。中使宣慰其家，赐钱一百万。秋八月辛巳，车驾临奠，宰相百官陪。赐谥曰文献，赐钱二百万，帛四百匹，重币四十端。九月庚午，葬于义州弘政县东南乡先茔之侧。诏同知临海军节度使营护丧事。 【文献神道碑。案文献之薨，元遗山撰神道碑系于明昌元年，宋周臣撰公神道碑云公三岁而孤，则当在明昌三年，今从金史章宗纪及本传。元史本传及神道碑均不着公乡里。公子铸双溪醉隐集寓历亭诗注云予家辽上后家医无闾，今观文献先茔在义州医无闾山，则公本义州弘政人矣。】 
　　壬子， 【三年。】 三岁。（公元一一九二年）
　　公生三岁，母夫人杨氏诲育备至。 【神道碑。】 
　　癸丑， 【四年。】 四岁。（公元一一九三年）
　　甲寅， 【五年。】 五岁。（公元一一九四年）
　　乙卯， 【六年。】 六岁。（公元一一九五年）
　　丙辰， 【承安元年。】 七岁。（公元一一九六年）
　　丁巳， 【二年。】 八岁。（公元一一九七年）
　　戊午， 【三年。】 九岁。（公元一一九八年）
　　己未， 【四年。】 十岁。（公元一一九九年）
　　庚申， 【五年。】 十一岁。（公元一二○○年）
　　辛酉， 【泰和元年。】 十二岁。（公元一二○一年）
　　壬戌， 【二年。】 十三岁。（公元一二○二年）
　　学诗书。 【文集十二为子铸作诗三十韵「十三学诗书」。】 
　　癸亥， 【三年。】 十四岁。（公元一二○三年）
　　甲子， 【四年。】 十五岁。（公元一二○四年）
　　乙丑， 【五年。】 十六岁。（公元一二○五年）
　　丙寅， 【金章宗泰和六年。蒙古太祖元年。】 十七岁。（公元一二○六年）
　　公年十七，书无所不读，为文有作者气。金制，宰相子得赐补省掾，公不就。 【神道碑。】 欲试进士科，章宗诏如旧制，问以疑狱数事。时同试者十七人，公所对独优，遂辟为掾。 【元史本传。】 文集 【十二】 为子铸作诗三十韵云：「二十应制策」，盖举成数也。是岁，蒙古太祖称皇帝。 【元史太祖纪。】 
　　丁卯， 【七年。二年。】 十八岁。（公元一二○七年）
　　戊辰， 【八年。三年。】 十九岁。（公元一二○八年）
　　泰和末，母夫人教授禁中。 【文献神道碑。】 
　　己巳， 【卫绍王大安元年。四年。】 二十岁。（公元一二○九年）
　　庚午， 【二年。五年。】 二十一岁。（公元一二一○年）
　　辛未， 【三年。六年。】 二十二岁。（公元一二一一年）
　　是岁，春二月，蒙古太祖将兵伐金，败金师于野狐岭。八月，又败之于会河川。九月，拔德兴府。哲伯入居庸关，抵中都。 【太祖纪。】 
　　壬申， 【崇庆元年。七年。】 二十三岁。（公元一二一二年）
　　癸酉， 【至宁元年。宣宗贞佑元年。八年。】 二十四岁。（公元一二一三年）
　　公倅开州。 【案本传与神道碑均不纪年，文集九和平阳张彦升见寄诗云：「天兵出云中，一战平城破。居庸守将亡，京畿驿骑逻。有客赴澶渊（予尝倅开州），无人送临贺。奸臣兴弒逆，时君远迁播。」皆此年及次年事，则公倅开州当在是年。】 　是岁秋七月，蒙古兵克宣德府，遂拔德兴，哲伯取居庸关。八月，金胡沙虎弒其主允济 【太祖纪。】 
　　甲戌， 【贞佑二年。九年。】 二十五岁。（公元一二一四年）
　　宣宗南渡。公兄辨才、善才皆扈驾。 【遗山集二十六龙虎卫上将军耶律公墓志铭及二十七奉国上将军武庙署令耶律公墓志铭。】 公留中都，丞相完颜承晖留守燕京，行尚书省事，表公为左右司员外郎。 【神道碑。】 是岁，始参万松老人。 【文集八万松老人评唱天童觉和尚颂古从容庵录序云：予既谒万松，杜绝人迹，屏斥家务，虽祁寒大暑，无日不参焚膏继晷，废寝忘餐者几三年。误被法恩，谬膺子印，以湛然居士从源目之。案公得法在二十七岁，则始参当在是年。】 是岁夏五月，金主迁汴。六月，蒙古兵围中都。 【太祖纪。】 
　　乙亥， 【三年。十年。】 二十六岁。（公元一二一五年）
　　公围闭京城绝粒六十日，守职如恒， 【行秀湛然集序。】 是岁夏五月，中都陷。 【太祖纪。】 
　　丙子， 【四年。十一年。】 二十七岁。（公元一二一六年）
　　受显诀于万松老人。 【行秀湛然集序。文集十二为子铸作诗三十韵：「禅理穷毕竟，方年二十七。」】 
　　文：贫乐庵记 【丙子日南至。文集八。】 
　　丁丑， 【兴定元年。十二年。】 二十八岁。（公元一二一七年）
　　戊寅， 【二年。十三年。】 二十九岁。（公元一二一八年）
　　春三月，蒙古太祖征诣行在。 【西游录。】 入见，太祖谓公曰：「辽与金为世雠，吾与汝已报之矣。」公曰：「臣父祖以来皆尝北面事之，既为臣子，岂敢复怀二心雠君父耶？」上雅重其言，处之左右， 【神道碑。】 呼曰「吾图撒合里」而不名。吾图撒合里，盖蒙古语长髯人也。 【本传。】 系年诗：过闾局河四首 【案闾局河即元史之胪胊河，西游记之陆局河。公过此河当在诣行在时。然四首用邱长春辛巳出塞诗韵，又有亲见阴山冻鼠冰语，乃辛壬间在西域所追作也。文集五。】 
　　己卯， 【三年。十四年。】 三十岁。（公元一二一九年）
　　初，西域杀蒙古使者， 【太祖纪。】 太祖西征，公从。禡旗之际，雨雪三尺，上恶之。公曰：「玄冥之气见于盛夏，克敌之征也。」 【本传。】 公从征，夏六月过金山。 【西游录「道出金山时方盛夏。」】 秋九月望，过松关 【文集三过夏国新安县，时丁亥九月望也，诗云「昔年今日渡松关」，注西域阴山有松关。】 
　　系年诗：过金山用人韵 【文集一。】 　过阴山和人韵 【七古。】 　又 【五律。】 　又 【七律。】 　又 【七律。】 　再用前韵， 【七古。以上文集二。】 　过金山和人韵三首 【文集七。案以上九章皆用邱长春辛巳年所作原韵，乃辛、壬间在西域时追作。】 
　　庚辰， 【四年。十五年。】 三十一岁。（公元一二二○年）
　　春三月，太祖克蒲华城。夏五月，克寻思干城。 【太祖纪。】 公皆从。冬复至蒲华。 【文集六再过山城驿诗序。】 大雷，上以问公。公曰：「梭里檀当死中野。」已而果然。梭里檀，回鹘王称也。 【神道碑。】 
　　系年诗：赠蒲察元帅七首　庚辰西域清明 【以上文集五。】 　梦中偶得 【正月。文集六。】 
　　辛巳， 【五年。十六年。】 三十二岁。（公元一二二一年）
　　夏，太祖驻跸铁门关。 【太祖纪。】 角端见，公奏请祭之。 【案此事元人纪载纷如，然年月事实均有舛误。神道碑：「行次东印度国铁门关，侍卫者见一兽鹿形马尾，绿色而独角，能为人言曰：汝君宜早回，上怪而问公。公曰：『此兽名角端，日行一万八千里，解四夷语，是恶杀之象，盖上天遣之以告陛下，愿承天心宥此数国人命，实陛下无疆之福。』上即日下诏班师。」元史略采其语入太祖纪及本传，皆系于甲申。癸辛杂志亦着其说，盖亦出于神道碑。然近程同文跋西游记、魏默深撰海国图志均不信其说。予案庶斋老学丛谈引耶律柳溪诗云：「角端呈瑞移御营，扼吭问罪西域平。」自注：角端日行万八千里，能言晓四夷之语。昔我圣祖皇帝出师问罪西域，辛巳岁，驻跸铁门关。先祖中书令奏曰：五月二十日晚，近侍人登山见异兽，二目如炬，鳞身五色，顶有一角，能人言，此角端也，当于见所备礼祭之，仍依所言□□则吉云云。是角端之见在辛巳五月，时太祖方欲南行，尚在班师之前二年。宋周臣误合为一，后人遂疑为虚妄，由未考柳溪之说也。】 旋归寻思干。冬十一月，长春真人邱处机应诏至寻思干，得燕京士大夫音问，公作诗寄之。闰十二月，复至蒲华城。 【文集六再过西域山城驿诗序。】 　是岁，子铸生。 【文集十二为子铸作诗三十韵序云：乙未为子铸寿，作是诗以遗之，铸方年十有五也。由乙未上溯十五年为辛巳，是铸生于此年。】 
　　系年诗：西域寄中州禅老 【序云：恨离师太早，淘汰未精，起乳慕之念，作是诗以寄之。】 蒲华城梦万松老人 【序云：辛巳闰月，蒲华城梦万松老人法语谆谆，觉而犹见其彷佛，作诗以寄。】 寄巨川宣抚 【序云：巨川宣抚文武兼资，词翰俱妙，阴阳历数无所不通。尝举法界观序云，此宗门之快捷方式也。今观瑞应鹤诗，巨川首唱焉，叹其多能，作是诗以美之。案巨川名檝，元史有传，时以宣抚使驻燕京，与邱长春善，瑞应鹤事见长春真人西游记。公素恶全真教，此诗序云美之，实讥之也。】 　寄南塘老人张子真 【案西游记：师登宝玄堂传戒，有数鹤自西北来，人皆仰之，焚简之际，一简飞空而灭，且有五鹤翔舞其上。南塘老人张天度子真作赋美其事，诸公皆有诗云云。】 　观瑞鹤诗卷独子进治书无诗 【案西游记有李士谦子进。】 　寄德明 【案西游记有吴章德明，又有吴德明大卿，李庭寓庵集二挽吴德明诗注云：公太原石州人，承安初中乙科，崇庆末始赴召南渡，丙午春捐馆。】 　才卿外郎五年止惠一书 【案西游记有师谞才卿。】 　寄清溪居士秀玉 【案西游记有陈时可秀玉。困学斋杂录通寂老人陈时可字秀玉，燕人，金翰林学士，仕国朝为燕京路课税所官。神道碑乃奏立十路课税所设使副，如燕京路陈时可、宣德路刘中天下之选。】 　戏秀玉　寄张子闻　寄用之侍郎 【案西游记有刘中用之。】 　和正卿待制韵 【案西游记有赵中立正卿。】 　寄仲文尚书 【案西游记有杨彪仲文。】 　雪轩老人邦杰久不惠书作诗怨之　谢王清甫惠书 【案西游记有王直哉清甫。以上诸人大率与长春相识，且于瑞鹤卷题诗，故寄诸人诗当皆在长春抵西域后，或不尽是年作矣。】 　再过西域山城驿 【序云庚辰之冬，驰驿西域，过山城驿中。辛巳暮冬再过题其驿壁。案山城驿当在寻思干、蒲华二城之间。】 　辛巳闰月西域山城值雨　十七日早行始忆昨日立春　是日驿中作穷春盘　西域蒲华城赠蒲察元帅　乞车　戏作二首 【以上文集六。】 
　　壬午， 【元光元年。十七年。】 三十三岁。（公元一二二二年）
　　公居寻思干。夏至行在。五月长星见西方，上以问公。公曰：「女直国当易主矣。」逾年而金主死。于是每将出征，必令公预卜吉凶。上亦烧羊髀骨以符之。 【神道碑。】 秋，太祖班师。九月，至寻思干。冬十二月，驻跸霍阐没辇。 【西游记。】 
　　系年诗：壬午西域河中游春十首　游河中西园和王君玉韵四首 【案此与邱长春壬午游西园诗用韵相同，盖君玉亦和长春韵也。公和长春韵诗皆不着其名。】 　河中游西园四首 【案亦用邱长春韵。】 　河中春游有感五首 【案亦用长春韵。】 　壬午元日二首， 【以上文集五。】 
　　又在西域所作诗无年月可考者皆此三年中作：复用过阴山和人韵唱玄　用前韵送王君玉西征二首　用前韵感事二首　思亲有感二首　思友人　赠李郡王笔 【自注云：李郡王尝为西辽执政。又文集八醉义歌序云：「及大朝之西征也，遇西辽前郡王李世昌于西域。予学辽字于李公，期岁颇习。」以上文集二。】 　寄移剌国宝　和景贤十首　又一首 【案他诗题或作郑景贤，末首云：「龙冈医隐本知几」，即西游记所谓三太子之医官郑公者也。太宗即位，犹为侍医，见文集十四谢龙冈遗鹿尾二绝诗序。】 　和王君玉韵 【以上文集三。】 　乞扇　感事四首 【案亦用邱长春韵。】 　西域家人辈酿酒戏书屋壁　西域从王君玉乞茶因和其韵七首 【以上文集五。】 　西域河中十咏　西域和王君玉诗二十首　西域有感　西域元日 【以上文集六。】 　赠辽西李郡王　西域尝新瓜 【以上文集七。】 　醉义歌 【文集八。】 
　　文：进征西庚午元历表 【文集八。案太祖时公历官史无明文。表云钦承皇旨，待罪清台。考大唐六典灵台郎注汉则杂候上林清台，后汉又作灵台，守候日月气，是清台谓司天台也。公此时当为司天台官。文集四再用韵谢非熊召饭诗云「圣世因时行夏正，愚臣嗜数愧春官」。文集七和景贤七绝诗云：「龙庭十载典南讹。」亦公尝官司天台之证。又知公于太宗初年尚居是官也。】 
　　癸未， 【二年。十八年。】 三十四岁。（公元一二二三年）
　　春正月，太祖驻跸赛蓝南三程之大川。 【西游记。】 
　　甲申， 【哀宗正大元年。十九年。】 三十五岁。（公元一二二四年）
　　秋，公在西域阿里马城 【文集八万松老人评唱天童觉和尚颂古从容庵录序。】 
　　文：万松老人评唱天童觉和尚颂古从容庵录序 【甲申中元日，文集八。】 
　　乙酉， 【二年。二十年。】 三十六岁。（公元一二二五年）
　　是岁春正月，太祖还行宫。 【太祖纪。】 公尚留西域。冬在西域瀚海军之高昌城。 【文集八辨邪论序。】 
　　文：辨邪论序 【乙酉日南至。文集八。】 
　　案：太祖西征之年，史文舛驳，兹表列之：
　　①元朝秘史 ②皇元圣武亲征录西域史同 ③元史甲 ④元史乙 ⑤西游记 ⑥西游录及湛然居士文集 
　　己卯 ①征回回。 ②以西域杀商，集各将帅会议西域事，定军中章程。 ③夏六月，西域杀使者。帝亲征，遂取讹答刺城，擒其酋哈只儿只兰秃。 　 ⑤五月，刘仲禄在乃满国兀里朶得旨。 ⑥西游录，大举西伐，道过金山。 
　　庚辰 　 ②上至也儿的石河，住夏。秋，进兵，所过城皆克。至斡脱罗儿城，上留二太子、三太子攻守，寻克之。 ③春三月，帝克蒲华城。夏五月，克寻思干城。 ④夏，驻跸也儿的石河。秋，攻斡脱罗儿城，克之。 　 ⑥文集八上征西庚午元历表，庚辰，圣驾驻跸寻思干城。文集六再过西域山城驿诗序，庚辰之冬，驰驿西域，过山城驿。 
　　辛巳 　 ②上与四太子进攻卜哈儿、薛迷思干等城，皆克之。大太子又克养吉干、八儿真等城。上驻军于西域速里坛避暑之地，命忽都忽那颜为前锋。秋，分遣大太子、二太子、三太子率右军攻玉龙杰赤城。于是上进兵过铁门关，命四太子攻也里泥沙兀儿等城。上亲克迭儿密城。又破班勒纥城，围守塔里寒寨。冬，四太子又克马鲁察叶可马卢、昔剌思等城。 　 ④春，帝攻卜哈儿、薛迷思干等城。皇子朮赤攻养吉干、八儿真等城，并下之。夏四月，驻跸铁门关。秋，帝攻班勒纥等城。皇子朮赤、察合台、窝阔台分攻玉龙杰赤等城，下之。冬十月，皇子拖雷克马鲁察叶可马鲁、昔剌思等城。 ⑤七月，帝将兵追算端汗至印度。冬，土寇坏河梁（阿母河）。十二月，二太子发军复整舟梁，土寇已灭。 ⑥双溪醉隐集一凯歌乐词注：昔我太祖皇帝出师问罪西域，辛巳岁夏，驻跸铁门关。 
　　壬午 　 ②春，四太子又克徒思匿察兀儿等城。上以暑气方隆，遣使招四太子速还。因经木剌奚国，大掠之。渡搠搠兰河，克野里等城。上方攻塔里寒寨。朝觐毕，并兵克之。三太子克玉龙杰赤城。大太子还营所。寨破后，二太子、三太子始来朝觐。是夏避暑于塔里寒寨高原。时西域速里坛札兰丁遁去，遂命哲别追之。再遣速不台、拔都为继，又遣脱忽察儿殿其后。哲别至蔑里可汗城，不犯而过。速不台、拔都亦如之。脱忽察儿至，与其外军战。蔑里可汗惧，弃城走。忽都忽那颜闻之率兵进袭。时蔑里可汗与札兰丁合就战。我不利，遂遣使以闻。上自塔里寒寨率精锐往击之。追及辛目连河，获蔑里可汗，屠其众。札兰丁脱身入河泳水而逸。遂遣八剌那颜将兵急追之，不获。因大虏忻都人民之半而还。 　 ④春，皇子拖雷克徒思匿察兀儿等城。还经木剌等国，大掠之。渡搠搠阑河，克也里等城，遂与帝会，合兵攻塔里寒寨，拔之。夏避暑塔里寒寨。西域主札阑丁出奔与灭里可汗合，忽都忽与战不利，帝自将击之，擒灭里可汗。札阑丁遁去，遣八剌追之不获。 ⑤夏四月，邱长春从车驾庐，于雪山避暑。上约四月十四日问道，将及期，有报回纥山贼指斥者，上欲亲征，因改卜十月吉。八月八日，发邪米思干。十二日，过碣石城。中秋，抵河上，即夜过班里城。其众新叛去，尚闻犬吠。二十二日及行宫。二十七日车驾北回。九月朔，渡航桥而北。下旬至邪米思干大城西南三十里。十月朔驻跸大城之东二十里。十二月驻跸霍阐没辇之东。 
　　癸未 　 ②春，上率兵循辛目连河而上。命三太子循河而下。至昔斯丹城，欲攻之，遣使来禀命。上曰：隆暑将及，宜别遣将攻之。夏，上避暑于八鲁湾川，候八剌那颜，因讨近敌，悉平之。八剌那颜军至，遂行至可温寨。三太子亦至。上既定西域，置达鲁花赤于各城监治之。 　 ④夏，避暑八鲁湾川。皇子朮赤、察合台、窝阔台及八拉兵来会，遂定西域。诸城置达鲁花赤监治之。 ⑤春正月二十一日，东迁一程，至一大川。东北去赛蓝约三程。 　 
　　甲申 ①至额儿的石地面过夏。 ②旋师，住冬避暑，且止且行。 　 ④帝至东印度国，角端见，班师。 　 　 
　　乙酉 ①回秃剌黑河林旧管。 ②春，上归国。自出师西域至此凡七年。 　 ④春正月，还行宫。 　 
　　丙戌， 【三年。二十一年。】 三十七岁。（公元一二二六年）
　　冬十一月，灵武下。诸将争掠子女财币，公独取书数部、大黄两驼而已。既而军士病疫，唯得大黄可愈，所活几万人。 【神道碑。】 
　　系年诗：除戎堂二首 【序云：王师西征，贤帅贾公留后，于云内筑除戎堂于城之西阿以练戎事。予道过青冢，公召予宴于是堂，鸿笔大手题诗，洒墨错落于楹栋间，皆赞扬公之盛德云云。文集七。】 
　　文：糠孽教民十无益论序 【丙戌重午日题于肃州鄯善城。文集十三。】 
　　丁亥， 【四年。二十二年。】 三十八岁。（公元一二二七年）
　　秋七月，太祖崩于灵州。皇四子拖雷监国。冬，公奉诏搜索经籍赴燕京。 【文集八燕京崇寿禅院故圆通大师朗公碑铭云：丁亥之冬，予奉诏搜索经籍，驰传来京。】 
　　系年诗：丁亥过沙井和移剌子春韵二首 【文集二。】 　过东胜用先君文献公韵二首　过夏国新安县 【原注：时丁亥九月望也。】 　过青冢用先君文献公韵　过青冢次贾抟霄韵二首　再用韵以美抟霄之德　再用韵自叹行藏　再用韵感古　再用韵唱玄　过云川和刘正叔韵　过云中和张伯坚韵　过云中和张仲先韵　过云中和王正夫韵　过白登和李正之韵　过天城和靳泽民韵　过武川赠仆散令人 【案归潜志九元遗山权国史院编修官时，末帝召故仆散阿海女子入宫，俄以人言其罪，又蒙放出，元因赋金谷怨乐府诗，案即集中芳华怨，其人至汴京，破后尚存此诗。有班姬流落云云，或即赠其人耶。】 　过燕京和陈秀玉韵五首　还燕京题披云楼和诸士大夫韵 【以上文集三。】 　扈从旋师道过东胜秦帅席上继杜受之韵 【文集十四。】
　　戊子， 【五年。睿宗监国元年。】 三十九岁。（公元一二二八年）
　　公再使燕时，燕多剧贼，未夕，辄曳牛车指富家取其财物，不与则杀之。时睿宗以皇子监国，事闻，遣中使偕公往穷治之。公询察得其姓名，皆留后咸得卜亲属及势家子。尽捕下狱。其家赂中使将缓之。公示以祸福。中使惧，从其言，狱具，戮十六人于市，燕民始安。 【本传神道碑略同，案中使者塔察儿也。元史塔察儿传睿宗监国，闻燕京盗贼恣意残杀，直指富庶之家，载运其物，有司不能禁，乃遣塔察儿、耶律楚材穷治其党，诛首恶十有六人，由是巨盗屏迹。】 
　　系年诗：和李德修韵 【案诗有「历日随时建夏寅」句，与文集四再用韵谢非熊召饭诗合。文集三。】 　和吕飞卿韵　再用韵赠国华　谢飞卿饭　再用韵记西游事　再用韵赠抟霄　再用韵谢非熊召饭　再用韵唱玄　再用韵　和抟霄韵代水陆疏文因其韵为诗十首　寄贾抟霄乞马乳谢马乳复用韵二首　赠搏霄笔　再用韵寄搏霄二首　再用韵别非熊　赠贾非熊抟霄和李振之二首　非熊兄弟饯予之燕再用振之韵　和连国华三首　连国华饯予出天山因用韵　还燕和吴德明　和竹林一禅师韵　送韩浩然用马朝卿韵 【案双溪醉隐集三亦收此诗。】 戊子喜雨用马朝卿韵二首　戊子饯非熊仍以吕望磻溪图为赠 【以上文集四。】 　戊子继武川刘抟霄韵 【文集七。】 
　　己丑， 【六年。太宗元年。】 四十岁。（公元一二二九年）
　　春，公在燕京。秋，太宗将即位，宗亲咸会，议犹未决，时睿宗为太宗亲弟，故公言于睿宗曰：「此宗社大计，宜早定。」睿宗曰：「事犹未集，别择日可乎？」公曰：「过是无吉日矣。」遂定策立仪制。乃告亲王察合台曰：「王虽兄，位则臣也，礼当拜。王拜则莫敢不拜。」王深然之。及即位，王率皇族及臣僚拜帐下。既退，王抚公曰：「真社稷臣也。」元代尊属有拜礼自此始。时朝集后期应死者众，公奏曰：「陛下新即位，宜宥之。」太宗从之。 【本传。】 是岁命河北汉民以户计出赋调，命公主之。 【太宗纪。】 
　　系年诗：和杨居敬二首 【有「圣主龙飞第一年」句。文集二。】 　释奠 【序云：「王巨川能于灰烬之余草创宣圣庙，以己丑二月八日丁酉率诸士大夫释而奠之，礼也。诸儒相贺曰：可谓吾道有光矣。是日四众迎奉释迦遗像行城，欢声沸沸，仆皆预其礼。」文集三。】 　己丑过鸡鸣山 【案金史地理志德兴府德兴县有「鸡鸣山地当燕京云中间大路。」此诗云「三年四度过鸡鸣」，谓丁亥戊子二度奉使燕京，至己丑始返过此凡四次也。又云「残花溅泪千程别」，则过此山时当在春末。文集四。】 
　　文：题恒岳飞来石 【己丑清明日。】 　西游录序 【己丑元日。以上文集八。】 　和公大禅师塔记 【己丑清明日。文集十三。】 
　　庚寅 【七年。二年。】 四十一岁。（公元一二三○年）
　　时中原甫定，民多误触禁网，而国法无赦令。公议请肆宥，众以云迂。公独从容为帝言，诏自庚寅正月朔日前事勿治，且条便宜一十八事颁天下。其略言：郡宜置长吏、牧民，设万户总军，使势均力敌，以遏骄横。中原之地财用所出，宜存恤其民。州县非奉上命敢擅行科差者罪之。贸易借贷官物者罪之。蒙古、回鹘、河西诸人种地不纳税者死。监主自盗官物者死。应犯死罪者，具由申奏，待报然后行刑。贡献礼物为害非轻，深宜禁断。帝悉从之，唯贡献一事不允，曰：「彼自愿馈献者，宜听之。」公曰：「蠹害之端，必由于此。」帝曰：「凡卿所奏无不从者，卿不能从朕一事耶？」 【本传。】 秋七月，帝自将南伐，公从。拔天成等堡，遂渡河攻凤翔。 【太宗纪。】 初太祖之世，岁有事西域，未暇经理中原，官吏多聚敛自私，资至巨万，而官无储■〈彳侍〉。近臣别迭等言：「汉人无补于国，可悉空其人以为牧地。」公曰：「陛下将南伐，军需宜有所资，诚均定中原地税商税盐酒铁冶山泽之利，岁可得银五十万两、帛八万匹、粟四十余万石，足以供给，何谓无补哉！」帝曰：「卿试为朕行之。」乃奏立燕京等十路征收课税使，凡长贰悉用士人。如陈时可、赵昉等皆宽厚长者，极天下之选，参佐皆用省部旧人。 【本传。案太宗纪系于冬十一月。】 
　　系年诗：和王巨川韵 【有「圣驾徂征率百工」句。文集三。】 　谢王巨川惠蜡梅因用其韵　和王巨川题武成王庙　又用韵　又一首　和景贤七绝　又四绝　和景贤二绝　和高冲霄二首 【以上文集七。】 
　　文：燕京崇寿禅院故圆通太师朗公碑铭 【庚寅六月望日。文集八。】 
　　辛卯， 【八年。三年。】 四十二岁。（公元一二三一年）
　　春二月，克凤翔，攻洛阳、河中诸城，下之。夏五月，帝避暑于九十九泉。秋八月，幸云中，公皆从。 【太宗纪。】 帝至云中，十路课税使咸进廪籍及金帛，陈于廷中。帝笑谓公曰：「汝不去朕左右而能使国用充足，南国之臣复有如卿者乎？」对曰：「在彼者皆贤于臣。臣不才，故留燕为陛下用。」帝嘉其谦，赐之酒，即日拜中书令，并以粘合重山为左丞相，镇海为右丞相，事无巨细皆先白之。 【本传。】 公奏凡州郡宜令长吏，专理民事，万户总军政课税，所掌钱谷各不相统摄，遂为定制。权贵不能平，咸得卜激怒皇叔， 【斡辰大王。】 俾专使来奏，谓公悉用南朝旧人，且渠亲属在彼，恐有异志，不宜重用；且以朝廷所忌，诬构百端，必欲置之死地。上察见其诬，怒逐来使。 【神道碑。】 冬十月，帝复亲征金，围河中。十二月己未，拔之。 【太宗纪。】 
　　系年诗：再过晋阳独五台开化二老不远迎 【文集二，又见文集四，题作赠五台长老。】 　过太原南阳镇题紫薇观壁三首 【文集六。】 　题古并覃公秀野园 【案牧庵集二十八河东检察李公墓志铭：「武仙袭太原，独交城为吾守。或谗覃帅。虽闭壁实未尝一出决战，意视胜负谁在以为归也。假王欲攻之。公遣人语帅，翌日当悉力与贼角，不然屠矣。帅如其言。」又元史良吏传：「谭澄父资荣，金末为交城令。国兵下河朔，乃以县来附，赐金符，为元帅左都监，仍兼交城令。未几赐虎符，行元帅府事。从攻汴有功。」此覃公当即其人。】 题昭上人松菊堂 【案遗山文集三十七有太原近禅师语录引。】 　请照老住华塔　华塔照上人请为功德主 【有「晋阳名剎昭千区。华塔丛林冠一隅」语。】 　请真老住华塔　请玉公住太原开化 【以上文集七。】 　再过太原题覃公秀野园 【文集十。以上皆太原作。】 　和平阳王仲祥韵 【有「冰岩上新句」语。案公文集有平水冰岩老人王邻序。】 　和李世荣韵 【以上文集一。】 　题平阳君实吟醉轩 【案孟攀麟序公文集云：省僚王子卿、李君实，许进之、王君玉、薛正之，是君实后为中书省属官。文集二。】 题平阳李君实此君轩 【文集六。】 题平阳刘子宁玄珠堂　过平阳高廷英索诗强为一绝 【案元史太宗纪二年冬十一月，始置十路征收课税使，杨简、高廷英使平阳。以上文集七。】 吟醉轩 【文集十。以上平阳作。】 　憩解州邵薛村洪福院　邵薛村道士陈公求诗 【以上文集七。以上解州作。】 　和黄华老人题献陵吴氏成趣园诗 【文集一。案此上诸诗皆作于太原、平阳、解州及献陵。公去年扈驾至凤翔，及是春由凤翔回，是冬又扈驾攻河中，屡过此等地方，然则诸诗皆去岁或是岁所作矣。】 　和移剌子春见寄五首 【文集三。】 　和李邦瑞韵二首 【案元史本传，李邦瑞字昌国，以字行，京兆临潼人。】 　和邦瑞韵送奉使之江表 【案元史太宗纪，三年夏九月，遣绰不干使宋假道。宋杀之，复遣李国昌使宋需粮。以上文集四。】 
　　壬辰， 【天兴元年。四年。】 四十三岁。（公元一二三二年）
　　春，帝南征。将涉河，诏逃难之民来降者免死。或曰：「此辈急则降，缓则走，徒以资敌，不可宥。」公请制旗数百以给降民，使归田里，全活甚众。 【本传。】 正月戊子，帝由白坡渡河。 【太宗纪。】 公先东归，与郑景贤游济源，时围汴甚急，公长兄辨才、仲兄善才皆在围城中。公以旨索之。金主召见二人于隆德殿，均再拜乞留死。主幸和议可成，赐金币，固遣之。君臣相视泣下。二月十七日，善才自投内东城濠水中死，年六十一。辨才归，留寓真定。 【遗山集二十六龙虎卫上将军耶律公墓志铭及二十七奉国上将军武庙署令耶律公墓志铭。】 夏四月，帝出居庸，避暑官山，留速不台围南京。 【太宗纪。】 
　　系年诗：王屋道中 【文集二。】 　王屋道中 【文集七。】 　过济源和香山居士韵 【文集二。】 　过济源登裴公亭用闲闲老人韵四首　再用前韵四首　复用前韵四首 【以上文集七。】 　过沁园有感 【文集五。】 过覃怀二绝 【文集七。】 　过清源谢汾水禅师见访。 【文集二，又见文集四，题作过清源赠法华禅师。案秋涧先生大全集七十二题耶律公手书济源诗后：「故中书令耶律公当壬辰岁过济渎，留题诗翰，逮今岁龙集适一甲子。其孙希逸始托总尹靳荣俾刻石祠下」云云，是济源诸诗皆壬辰所作，而王屋道中诗云：「风软却教冰泛水，寒轻还使雪成泥。行吟想象覃怀景，多少梅花坼玉溪。」又过沁园有感诗云：「水外无心修竹古，雪中含恨瘦梅新」，是此游尚在春初，太宗钧州之役，公未尝扈驾也。】 　和裴子法见寄 【案牧庵集二十七安西路同州儒学正潘君阡表，杨时、邳大用、裴子法、吕仲和诸公皆前朝名进士。】 　用李德恒韵寄景贤　过天德和王辅之四首　槐安席上和张梅韵　过天宁寺用彦老韵二首　过天山周敬之席上和人韵二首 【案敬之名未详，时为天山守。文集十四周敬之修夫子庙云「可爱风流贤太守，天山剏起仲尼居。」】 　和人韵 【以上文集二。】 　和威宁珍上人韵 【有「南征又自大梁还」句。文集三。】 　寄武川摩诃院圆明老人五首　过天德用迁上人韵　武川摩诃院请为功德主 【以上文集七。】 　和吕飞卿 【有「盟津既渡诸侯喜，亲见王舟跃白鱼」句。文集九。】 　过深州慈氏院 【有「今年扈从次饶沟」句。文集十。】 文：评唱天童拈古请益后录序 【壬辰重阳日序于天山。文集八。】 
　　癸巳， 【天兴二年。五年。】 四十四岁。（公元一二三三年。）
　　春正月，金主奔归德，金元帅崔立以南京降。夏六月，金主奔蔡。 【太宗纪。】 蒙古制，凡敌人拒命，矢石一发，则杀无赦。汴京垂陷，首将速不台遣人来报，且言此城相抗日久，多杀伤士卒，意欲尽屠之。公驰入奏曰：「将士暴露凡数十年，所争者地土人民耳。得地无民，将焉用之？」上疑而未决。复奏曰：「凡弓矢甲仗金玉等匠及官民富贵之家皆聚此城中，杀之则一无所得，是徒劳也。」上始然之。诏除完颜氏一族外，余皆原免。时避兵在汴者户一百四十七万，仍奏选工匠儒释道医卜之流散居河北，官为给赡。其后攻取淮汉诸城，因为定例。 【神道碑。】 时河南初破，俘获甚众，军还逃者十七八。有旨居停逃民及资给者灭其家，乡社亦连坐。由是逃者莫敢舍，多殍死道路。公从容进曰：「河南既平，民皆赤子，走复何之，奈何因一俘囚连死数十百人乎？」帝悟，命除其禁。 【本传。】 金宣宗之南迁也，公兄辨才、善才皆扈驾，比公西游，公母杨太夫人与妻梁夫人亦南行，初居东平。 【文集六思亲二首云：「老母琴书老自娱，吾山侧近结蘧庐。」吾山即鱼山，在东平。文集十送侄了真行诗云：「吾兄继世禄，袭封食东平。」乃公家汤沐邑。公兄子钧北归亦居东平乃其一证。】 后寓嵩山。 【文集五感事四首：「山寺幽居思少室，梅花归梦绕扬州。萱堂温清十年阙，负米供亲媿仲由。」又文集六思亲之二：「故园屈指八千里，老母行年六十余。何日挂冠辞富贵，少林佳处卜新居。」曰少室曰少林皆嵩高事。又文集十送侄了真行诗「前岁阳翟破，道服潜偷生。」又文集十三祭侄女淑卿文：「欲为尼于嵩高。」而公妻梁氏亦殁于河南之方城。是汴京围城之际公家皆在嵩南，故太宗为公理索二兄而不及其它眷属。】 公拜中书令后，太夫人尚在。 【文集二过天宁寺用彦老韵：「十年不得舞衣斑，行尽天涯万里山。广阁伴食空皓首，苍生未济漫胡颜。」可以为证。】 逮金亡，则公妻先逝，太夫人亦已弃养。 【文集四邦瑞乞访亲因用其韵：「干戈扰扰战交侵，一纸安书值万金。兄子生还愁未解，萱堂仙去恨尤深。涕零倚木西风怨，肠断闻铃夜雨淋。养老送终真有憾，号天如割望云心。」是作此诗时太夫人已卒。考李邦瑞乞访亲事见于元史邦瑞传云：「邦瑞使宋还，因奏干戈之际宗族离散，乞归寻访。帝谕速不■〈碍，角代石〉、察罕、匣剌达海等以隶诸部者悉归之。案邦瑞使宋在太宗辛卯，其归当在壬辰。而速不■〈碍，角代石〉统兵原在壬癸甲三年，察罕统兵则在乙未以后，是邦瑞乞访亲亦当为甲乙二年中事。公太夫人之卒当在壬辰、癸巳间矣。金亡后，公兄子钧、镛及兄女了真、淑卿皆北归，而了真、淑卿公又赎之于俘虏中，故有「兄子生还愁未解」句。】 
　　系年诗：燕京大觉禅寺奥公乞经藏记既成以诗戏之 【案记见文集八，末署癸巳中秋。文集九。】 　扈从冬狩 【序云：「癸巳，扈从冬狩，独予诵书于穹庐中，因自讥云。」文集十。】 
　　文：司天判官张居中六壬祛惑钤序 【癸巳中秋日。】 苗彦实琴谱序 【癸巳中秋后二日。】 　燕京大觉禅寺创建经藏记 【癸巳中秋日。以上文集八。】 
　　甲午， 【天兴三年。六年。】 四十五岁。（公元一二三四年）
　　春正月，蔡州陷，金主自焚死，金亡。 【太宗纪。】 是岁诏括户口，以大臣忽覩虎领之。国初方事进取，所降下者因以与之，自一社一民，各有所主，不相统属。至是始隶州县。朝臣共欲以丁为户，公独以为不可。皆曰：「我朝及西域诸国莫不以丁为户，岂可舍大朝之法而从亡国政耶？」公曰：「自古有中原者未尝以丁为户，若果行之，可输一年之赋，随即逃散矣。」卒从公议。时诸王大臣及诸将校所得驱口，往往寄留诸郡，几居天下之半。公因奏括户口，皆籍为编民。 【神道碑。】 
　　系年诗：和琴士苗兰韵 【案元史礼乐志太宗十六年，太常用许政所举大乐令苗兰诣东平指授工人造琴十张。文集四。】 　用秀玉韵 【序云：甲午之秋，秀玉殿学远以新诗寄东坡杖，因用原韵谢之。】 　用樗轩散人韵谢秀玉先生见惠东坡杖　谢西方器之赠阮杖 【序云：了然居士素蓄东坡铁杖、洎地字号阮，真绝世之宝也。天兵既克汴梁，先生携二君来燕，欲藏之，恐不能终宝。欲赠湛然，南北相去不知其几千里，虑中道浮沈，是以献诸秀玉殿学、田公奉御，欲转致于予也。甲午之秋，陈田入觐，果馈之于我，乱道数语，用酬厚意。】 　鼓琴　扈从羽猎狼山宥猎　对雪鼓琴　和董彦才东坡铁杖诗二十韵 【以上文集十。】 　用张道亨韵　题庞居士阴德图　和冯扬善韵 【案遗山集七有送冯扬善提领关中三教诗。】 　和秀玉韵　示从智　答聂庭玉继柏岩大禅师韵　和张善长韵　爱栖岩弹琴声法二绝 【文集八苗彦宝琴谱序：「古唐栖岩老人，苗公秀实其名，彦实其字，善于琴事，为当今第一。壬辰之冬，王师围汴梁，予奏之朝廷，索栖岩于南京，得之，达范阳而弃世。其子兰挈遗谱而来，凡四十余曲。」】 　冬夜弹琴颇有所得乱道拙语三十韵以遗犹子兰 【序云：「苗兰琴事深得栖岩之遗意。甲午之冬，予扈从羽猎，以足疾得告，凡六十日，对弹操弄五十余曲，栖岩妙旨于是尽得之。】 夜坐弹离骚　弹秋宵步月秋夜步月二曲　弹秋水　弹秋思用乐天韵二绝示景贤　弹广陵散终日而成因赋诗五十韵　吾山吟　从万松老师乞玉博山　寄万寿润公禅师用旧韵寄圣安澄公禅师　寄甘泉禅师谢惠书　送房孙重奴行　从龙溪乞西岩香并方　借琴戏景贤　再用前韵二首　寄景贤　再用知字韵戏景贤　复用前韵戏呈龙岗居士兼善长诗友二首　慕乐天　弹广陵散 【以上文集十一。】 　琴道喻五十韵以勉忘忧进道　弹琴逾时作解嘲以呈万松老师 【以上文集十二。】 　子铸生朝润之以诗为寿予因继其韵以遗之 【甲午重午前三日。文集十四。】 
　　文：楞严外解序 【甲午清明后五日。】 　释氏新闻序 【甲午上元后一日。以上文集十三。】 
　　乙未， 【蒙古太宗七年。】 四十六岁。（公元一二三五年）
　　朝议以回鹘人征南、汉人、征西以为得计。公极言其不可，曰：「汉地、西域相去数万里，比至敌境，人马疲乏，不堪为用，况水土异宜，必生疾疫。不若各就本土征进，似为两便。」争论十余日，其议遂寝。 【神道碑。】 
　　系年诗：乙未元日　付从究　旦日遗从祖 【序云乙未旦日。】 　旦日示从同仍简忘忧 【序云乙未旦日。】 　元日劝忘忧进道 【序云乙未元日。】 　转灯 【序云乙未元日。】 　录寄新诗呈冲霄 【有「录寄新诗三十首」句。案自卷十一之首至此诗前凡三十首，知即公所录示冲霄者也。以上文集十一。】 　赠高善长一百韵 【文集十三约善长和诗战书序云：「予奉善长诗百韵，仍乞光和。渠谦抑退让以降启见戏，予亦戏作战书以督之，聊发一笑耳。」书首云「维旃蒙协洽之岁三月甲午朔」。】 　为子铸作诗三十韵。 【序云：「乙未为子铸寿，作是诗以遗之。」铸方年十有五也。以上文集十二。】 　云汉远寄新诗四十韵因和而谢之 【诗末题乙未闰月上旬。案遗山集十有马云汉方镜背有飞鱼诗，其前有燕都送马郎中北上诗。又名臣事略十二引王文康公言行录：「公行时，故人马云汉以宣圣画像为赠。」】 　德新先生惠然见寄佳制二十韵和而谢之 【诗末题乙未闰月上休日。案中州集七，王革字德新，一名著，以荫补官，碌碌筦库，垂三十年。正大中以六赴廷试，赐出身调宜君簿，年七十八，终于云中。又归潜志五，王革字德新，宏州人。北渡后居云内，后迁云中。以上文集十四。】 
　　文：屏山居士金刚经别解序 【乙未元日序于大碛黄石山。】 　书金刚经别解后 【乙未清明日。】 　约善长和诗战书 【乙未三月甲午朔。】 　万松老人万寿语录序 【乙未夏四月序于和林城。】 　祭侄女淑卿文 【乙未三月二十六日。案淑卿名舜婉，公仲兄善才之女。祭文云：「吾兄按察载振于清风。」考善才两为节度使，则按察谓善才也。又云：「德播人口，名达帝聪。遣使求于故乡，有诏入于深宫。守志持节，慎心饬躬，垂及知命，尚为婴童，古所未有，来者孰同。章奏久掌，名位日隆。上谓之女学士，人呼之宫相公。屡有谏诤，多所弥缝，德殊辞辇之班，功胜当熊之冯。忽家亡而国破，叹势尽而途穷。果全身而不辱，示微疾而善终」云云，是淑卿曾入金掖庭，金亡之后，归于公所，踰年而卒。乃元遗山作善才墓志但云女二人，嫁士族，而不及淑卿，何耶？以上文集十三。】 
　　丙申， 【八年。】 四十七岁。（公元一二三六年）
　　春，万安宫成， 【太宗纪。】 上会诸王贵臣，亲执觞以赐公曰：「朕之所以推诚任卿者，先帝之命也。非卿则天下亦无今日。朕之所以得高枕而卧者，卿之力也。」盖太祖晚年屡属于上曰：「此人天赐我家，汝他日国政当悉委之。」 【神道碑。】 有于元者奏行交钞。公曰：「金章宗时初行交钞，与钱通行，有司以出钞为利，收钞为讳，谓之老钞，至以万贯唯易一饼，民力困竭，国用匮乏，当为鉴戒。今印造交钞，宜不过万锭。从之。 【本传。】 秋七月，忽覩虎以户口来，上议割裂诸州郡分赐诸王贵族，以为汤沐邑。公曰：「尾大不掉，易以生隙，不如多与金帛，足以为恩。」上曰：「业已许之。」复曰：「若树置官吏，必自朝命，除恒赋外不令擅自征敛，差可久也。」从之。是岁始定天下赋税，每二户出丝一斤，以供官用，五户出丝一斤，以与所赐之家。上田每亩税三升半，中田三升，下田二升，水田五升，商税三十分之一，盐每银一两，四十斤已上皆为永额。朝臣皆谓太轻。公曰：「将来必有以利进者，则已为重矣。」侍臣脱欢奏选室女，勅中书省发诏行之。公持之不下。上怒召问其故。公曰：「向所刷室女二十八人尚在燕京，足备后宫使令，而脱欢传旨又欲徧行选刷。臣恐重扰百姓，欲覆奏陛下耳。」上良久曰：「可。」遂罢之。又欲于汉地拘刷牝马。公言汉地所有茧丝五榖耳，非产马之地，若今日行之，后必为例，是徒扰天下也。乃从其请。 【神道碑。】 
　　系年诗：丙申元日为景贤寿　丙申上元夜梦中偶得　送门人刘德真征蜀　送门人刘复亨征蜀　喜和林新居落成　题新居壁　和林建佛寺疏 【文集十四。】 
　　文：和林城建行宫上梁文 【文集十三。】 
　　文集中诗文讫于丙申，其诗作于和林者，皆癸巳、甲午、乙未、丙申四年中作，兹汇录之：和李世荣见寄　和李世荣韵　再用其韵　又索六经　和移剌继先韵三首　和薛伯通韵鹿尾　和裴子法韵　和许昌张彦升见寄 【案河汾诸老诗集二有石泉张先生，字彦升诗。】 　和南质张学士敏之见赠七首 【案中州集七，张本字敏之，观津人。贞佑二年进士，工于大篆及八分。四十岁后学诗，诗殊有古意。正大九年，以翰林学士从曹王出质。客居燕京长春宫将十年，后游济南病卒。第七首有「今日龙庭忽见君」句，似敏之亦曾至和林。】 　和张敏之鸣凤曲韵　和孟驾之韵 【案元史孟攀麟传，字驾之，云内人。】 　和陈秀玉绵梨诗韵 【案此诗作于秀玉入觐时。秀玉于甲午、乙未二年均至和林，见文集十谢西方器之赠阮杖诗序及元史太宗纪。】 　和冀先生韵 【以上文集一。】 　和景贤还书韵二首　外道李浩求归再用韵示景贤 【案遗山集三十九，癸巳岁寄中书耶律公书：「窃见南中士大夫归河朔者，在所有之，临淄人李浩其一人也。」】 　外道李浩和景资霏字韵予再和呈景贤 【以上文集二。】 　和解天秀韵　用万松老人韵作十诗寄郑景贤万松老人真赞　赠万松老人琴谱　寄曲阳戒坛会首大师　寄景贤十首　和景贤韵三首和李世荣韵 【以上文集三。】 　和王正之韵三首 【案中州集五王监使特起字正之，此别一人。】 　祝忘忧居士寿 【案集中赠忘忧诗甚多，且屡为代作。疏文又称刘润之为忘忧门下馆客，乃当时一贵人，而与公厚善者。此诗有「玉佩丁东照兰省」句。则忘忧曾入中书省，此时中书两丞相，镇海与公不咸，而粘合重山与公善，疑即粘合也。】 　蜡梅二首　谢禅师□公寄闾山紫玉　和郑寿之韵　寄沙井刘子春　和人韵二首　和武川严亚之见寄五首　邦瑞乞访亲因用其韵　和李邦瑞韵 【以上文集四。】 　用盐政姚德宽韵　用昭禅师韵二首　和薛正之见寄 【案孟攀麟撰公文集序有省僚薛正之。】 　和冲霄韵五首 【案孟攀麟撰公文集序有门下士高冲霄。】 　和冲霄十月桃花韵二首　用薛正之韵 【以上文集五。】 　和景贤见寄　用刘润之乞冠韵　和杨彦广韵 【以上文集六。】 　和张敏之诗七十韵三首　次韵黄华和同年九日诗十首　寄云中东堂和尚　谢万寿润公和尚惠书　寄龙溪老人乞西岩香　谢圣安澄公馈药　和王正夫韵　继孟云卿韵　次云卿见赠　和王正夫忆琴　继宋德懋韵三首　和平阳张彦升见寄　跋白乐天慵屏图　和请住东堂疏韵　寄倪公首座 【案遗山集三十五寿圣禅寺功德记万寿长老僧、洪倪暨余皆河东人。】 　戏陈秀玉 【以上文集九。案卷九以上皆作于癸巳前。】 　和邦瑞韵送行　继希安古诗韵　和非熊韵　又　用李君实韵　继崔子文韵　继武善夫韵　寄冰室散人　寄平杨润和尚　红梅二首　寄西庵上人用旧韵四首　和渔阳赵光祖二诗 【案归潜志十四有渔阳赵着光祖赠诗。】 　自赞　和韩浩然韵二首　张汉臣因入觐索诗 【案遗山集二十八，归德府总管范阳张公先德碑，范阳张公汉臣名子良。又元史张子良传，字汉臣，涿州范阳人，京东路行尚书省兼都总帅，管领宿州。】 　和谢昭先韵　德恒将行以诗见赠因用元韵以见意云　送文叔南行　和冯扬善九日韵　示石州刘企贤　和刘子中韵 【序云蓬山散人刘诩子中，颇通儒，幼依全真出家，今已还俗。案遗山集十九内翰王公墓表，公游泰山，从事上谷刘诩子中以严侯命从公。是子中尝为东平从事。】 　李庭训和予诗见寄复用元韵以谢之 【案中州集八，李过庭字庭训，武亭人。又遗山集三十九寄中书耶律公书：「南中士大夫归河朔者，秦人张徽、杨焕然、李庭训。」】 　寄暠公堂头同参 【案遗山集三十七有暠和尚颂序。】 　寄移剌子春寄妹夫人 【诗云「三十年前旅永安，凤箫楼上倚阑干」。注：先叔故居之楼名。案遗山集二十七耶律文献公神道碑：「初兴平养公为子，后生子震，兴平捐馆，悉推家资予之。及震卒，妻子贫无以为资，复收养之。」此妹夫人盖震之女。】 送侄九龄行 【案公羣从惟钧年最长。此诗云「而方知命，正宜归」，则年与公相若，九龄殆钧字也。】 　送侄了真行 【案诗云：「吾兄继世禄，袭封食东平。」盖公长兄辨才之女。】 　和少林和尚英粹中山堂诗韵 【案双溪小集有木庵老衲性英跋。遗山集二寄英禅师诗「爱君山堂句，深靖如幽兰。」】 　和武善夫韵　和冯扬善韵 【以上文集十。】 　寄东林　戏刘润之　用刘润之韵 【以上文集十一。】 　勉景贤　刘润之馆于忘忧门下作述怀诗有弟子二三同会食谁曾开口问先生之句予感而和之　刘润之作诗有厌琴之句因和之　怀古一百韵寄张敏之　示忘忧　和金城宝宫旭公禅师三绝　再和世荣二十韵寄薛玄之　兰仲文寄诗二十六韵勉和以谢之 【案归潜志十四有金城兰光庭仲文赠诗，又遗山集十有兰仲文郎中见过诗。】 　又　又　用曹桢韵 【序云桢金城人，字干臣。案遗山集十有送曹干臣诗。】 　怨浩然　从国才索闲闲煎茶赋　再赓仲祥韵寄之 【序云：「金城薛玄之用李世荥旧韵寄诗于予，索拙语已和寄，忽思冰岩，再赓仲祥元韵以寄之。】 　寄金城士大夫　诚之索偈 【案诚之刘复亨字，见文集十四送刘征蜀诗。】 　遗侄淑卿香方偈 【以上文集十二。】 　润之馆于忘忧门下生徒乘驷渠徒步抵和林城有诗云破帽麻鞋布腿■〈衤朋〉强扶衰病且徒行区区不道图他甚一夜山妻骂到明予怜而和之　赠景贤　寄东林寄万寿润公禅师　寄甘泉慧公和尚　龙岗以鹿尾数十枚遗予因录近和人诗数篇以报仍作诗二绝为引　和景贤赠鹿尾二绝　中秋召景贤饮　请定公住大觉疏　补大藏经板疏武川摩诃院剏建瑞像殿疏　请奥公住崇寿院　寄圣安澄老乞药　信之和予酬贾非熊三字韵见寄因再赓元韵以复之四首 【案河汾诸老诗集一麻信之革有上云内帅贾君诗，是信之曾为贾氏客，此信之当即麻革也。】 　用梁斗南韵 【案遗山集三十九寄中书耶律公书：「耆旧如冯内翰叔献、梁都运斗南。」】 　赠侄正卿 【诗云：「辽室东丹九叶芳，曾陪剑佩侍明昌。」案公侄钧与公年相若，得及侍明昌则正卿与文集十之侄九龄殆一人也。】 　寄张鸣道　送省掾郭仲仁行　送燕京高庆民行 【案元史太宗纪：「十年秋八月，陈时可、高庆民等言诸路旱蝗，诏免今年田租，仍停旧未输纳者，俟丰岁议之。」】 　和赵廷玉子贽韵 【案遗山集十八礼部尚书赵公神道碑，公讳思文字廷玉，子贽，尚书省令史。】 　赠东平主事王玉汝 【案元史王玉汝传，字君璋，郓人。严实入据郓，署玉汝为掾史，稍迁至行台令史。】 　周敬之修夫子庙　寄万寿堂头乞湖山　寄东林同参　寄简堂头　寄孔雀便面奉万松老师　答倪公故人　送王璘行　继介邱穆景华韵　继平陶张才美韵　德柔尝许作鞍玉辔且数年矣作诗以督之 【案德柔，刘敏字。见遗山集二十八大丞相刘氏先茔神道碑。元史刘敏传失载。】 　卜邻一绝寄郑景贤　寄岳君索玉博山　云中重修宣圣庙疏寄光祖　送德润南行　再和万寿润禅师书字韵五首　赠景贤玉涧鸣泉琴　景贤作诗颇有思归意因和元韵以勉之　景贤召予饮以事不果翌日予访景贤值出予开樽尽醉而归留诗戏之　和贤景召饮韵　赵州柏树颂　黄龙三关颂　和太原元大举韵　太原修夫子庙疏 【以上文集十四。】 
　　此外不知何时作者如左：和百拙禅师　从圣安澄老借书　题西庵所藏佛牙二首　和移剌继先韵二首　寄云中卧佛寺照老　寄平阳净名院润老　赠云川张道人　赞李俊英所藏观音像 【案至元辨伪录三，长春问湛然中书观音赞意，中书轻而不答。有识闻之，莫不绝倒。观音赞殆谓此诗，则此诗亦壬午以前在西域所作欤？】 题西庵归一室 【以上文集二。】 　西庵上人住夏禁足以诗戏之 【文集四。】 　用刘正叔韵 【文集五。】 　和松月野衲海上人见寄二诗　用李德恒韵　松月老人寄诗因用元韵　和薛正之韵 【以上文集六。】 　用李邦瑞韵　寄平阳净名润老　和郑景贤韵　和李茂才寄景贤韵　和李汉臣韵四首　和北京张天佐见寄　过天山和上人韵二绝　题张道人扇二首　题志公图　题黄山墨竹便面　请住东堂　请倪公　请岩公禅师诣天德作水陆大会　和贾抟霄韵二绝　和高丽使三首　梦中偶得　和武善夫韵二首　题寒江接舫图　题黄梅出山图　梦中赠圣安澄老　跋定僧岩　咏探春花用高冲霄韵　寄休林老人　再和西庵上人韵　和薛伯通韵四绝　和松菊堂主人照老见寄三诗　洞山五位颂　大阳十六题 天德海上人寄诗用元韵　寄白云上人用旧韵　和房长老二绝 【以上文集七。】 
　　丁酉， 【九年。】 四十八岁。（公元一二三七年）
　　公奏曰：「制器者必用良工，守成者必用儒臣。儒臣之事业，非积数十年殆未易成也。」帝曰：「果尔可官其人。」公曰：「请校试之。」乃命宣德州宣课使刘中随郡考试，以经义、词赋、论分为三科。儒人被俘为奴者亦听就试，得士凡四千三十人，免为奴者四之一。 【本传。】 始诸王贵戚皆得自起驿马，而使臣猥多。马悉倒乏，则豪夺民马以乘之。城郭道路所至骚动。及其到馆，则要索百端，供馈稍缓，辄被棰挞，馆人不能堪。公奏给牌札，仍定饮食分例，其弊始革。公陈时务十策：一曰信赏罚，二曰正名分，三曰给俸禄，四曰封功臣，五曰考殿最，六曰定物力，七曰汰工匠，八曰务农桑，九曰定土贡，十曰置水运。上虽不能尽行，亦时择用焉。回鹘阿散迷阿失告公私用官银一千锭。上召问公。公曰：「陛下试详思之，曾有旨用银否？」上曰：「朕亦忆得尝令修盖宫殿用银一千锭。」公曰：「是也。」后数日，上坐万安殿，召阿散迷阿失诘之，遂服其诬。太原路课税使副以赃罪闻。上让公曰：「卿言孔子之教可行，儒者皆善人，何故亦有此辈？」公曰：「君父之教臣子，岂欲陷之于不义，而不义者亦时有之。三纲五常之教，有国有家者莫不由之，如天之有日月星辰也。岂可因一人之有过，使万世常行之道独见废于我朝乎？」上意乃解。 【神道碑。】 是岁十一月十一日，长兄辨才卒于真定，年六十有七。 【遗山集二十七奉国上将军武庙署令耶律公墓志铭。】 
　　戊戌， 【十年。】 四十九岁。（公元一二三八年）
　　秋，天下大旱蝗。上问公以御之之术。公曰：「今年租赋乞权行倚阁。」上曰：「恐国用不足。」公曰：「仓库现在可支十年。」许之。初籍天下户，得一百四万，至是逃亡者十四五，而赋仍旧，天下病之。公奏除逃户三十五万，民赖以安。燕京刘忽笃马者，阴结权贵，以银五十万两扑买天下差发；涉猎发丁者，以银二十五万两扑买天下系官廊房地基水利猪鸡；刘庭玉者，以银五万两扑买燕京酒课；又有回鹘以银一百万两扑买天下盐课，至有扑买天下河泊桥梁渡口者。公曰：「此皆奸人欺下罔上，为害甚大。」咸奏罢之。尝曰：「兴一利不若除一害，生一事不若减一事，人必以班超之言盖平平耳，千古之下自有定论。」 【神道碑。】 
　　己亥， 【十一年。】 五十岁。（公元一二三九年）
　　上素嗜酒，晚年尤甚，日与诸大臣酣饮。公数谏不听，乃持酒槽之金口曰：「此铁为酒所蚀，尚致如此，况人之五脏有不损耶？」上悦，赐以金帛，仍敕左右日进酒三锺而止。时四方无虞，上颇怠于政事，奸邪得以乘间而入。初公自庚寅年定课税所额，每岁银一万锭。及河南既下，户口滋息，增至二万二千锭。而回鹘译史安天合至自汴梁，倒身事公，以求进用。公虽加奖借，终不能满望，即奔诣镇海，百计行间， 【案双溪醉隐集六瓮山茔域诗序尊大夫居台省，竟为伴食所沮，曾不得行其道之万一。伴食亦谓镇海也。】 首引回鹘奥都剌合蛮扑买课税增至四万四千锭。公曰：「虽取四十四万亦可得，不过严设法禁，阴夺民利耳。民穷为盗，非国之福。」而近侍左右皆为所■〈口舀〉，上亦颇惑众议，欲令试行之。公反复争论，声色俱厉。上曰：「汝欲鬬搏耶？」公力不能夺，乃太息曰：「扑买之利既兴，必有蹑迹而篡其后者，民之穷困将自此始。于是政出多门矣。」公正色立朝，不为少屈，欲以身殉天下，每陈国家利病生民休戚，辞气恳切，孜孜不已。上曰：「汝又欲为百姓哭耶？」然待公加重。 【神道碑。】 
　　庚子， 【十二年。】 五十一岁。（公元一二四○年）
　　国初盗贼充斥，商贾不能行，则下令凡有失盗去处，周岁不获正贼，令本路民户代偿其物，前后积累动以万计。又所在官吏取借回鹘债银，其年则倍之，次年则并息又倍之，谓之羊羔利。积而不已，往往破家散族，至以妻子为质，然终不能偿。公为请于上，悉以官银代还，凡七万六千锭。仍奏定今后不以岁月远近，子本相侔，更不生息，遂为定制。 【神道碑。案碑系于丙申，据元史太宗纪当在此年。】 
　　系年诗：赠刘阳门 【跋云：「庚子之冬，阳门刘满将行索诗，以此赠之，赏其能治也。暴官猾吏岂不媿哉。」下署玉泉。此诗真迹今藏武进袁氏。】 
　　辛丑， 【十三年。】 五十二岁。（公元一二四一年）
　　春二月，上疾笃脉绝。皇后不知所以，召公问之。公曰：「今朝廷用非其人，天下罪囚必多冤枉，故天变屡见，宜大赦天下。」因引宋景公荧惑退舍之事以为证。后亟欲行之。公曰：「非君命不可。」顷之，上少苏，后以为奏。上不能言，颔之而已。赦发，脉复生。冬十一月，上勿药已久，公以太一数推之，奏不宜畋猎。左右皆曰：「若不骑射，何以为乐！」猎五日而崩。 【神道碑。】 
　　壬寅， 【皇后乃马真氏称制元年。】 五十三岁。（公元一二四二年）
　　癸卯， 【二年。】 五十四岁。（公元一二四三年）
　　后以储嗣问公。公曰：「此非外姓臣所得议，自有先帝遗诏在，遵之则社稷幸甚。」 【神道碑。】 夏五月，荧惑犯房。公奏曰：「当有惊扰，然讫无事。」居无何，朝廷用兵，事起仓卒，后遂令授甲选腹心，至欲西迁以避之。公曰：「朝廷天下根本，根本一摇，天下将乱。臣观天道必无患也。」后数日乃定。 【本传。案：时皇叔斡赤斤引兵趋和林。】 奥都剌合蛮方以货取朝政，执政者亦皆阿附，惟惮公沮其事，则以银五万两赂公。公不受，事有不便于民者，辄中止之。时后已称制，则以御宝空纸付奥都剌合蛮，令从意书填。公奏曰：「天下先帝之天下，典章号令自先帝出。必欲如此，臣不敢奉诏。」寻复有旨奥都剌合蛮奏准事理，令史若不书填则断其手。公曰：「军国之事，先帝悉委老臣，令史何与焉！事若合理，自是遵行；若不合理，死且不避，况断手乎！」因厉声曰：「老臣事太祖、太宗三十余年，固不负于国家，皇后亦不能以无罪杀臣。」后虽怨其忤己，亦以先朝勋旧，曲加敬惮焉。 【神道碑。】 是岁，夫人苏氏卒。
　　甲辰， 【三年。】 五十五岁。（公元一二四四年）
　　夏五月十有四日，公薨。 【案：太宗纪及本传皆云甲辰夏五月薨。神道碑上叙癸卯年事。下即云公以其年五月十四日薨，似以公卒年在癸卯，与元史不合。然遗山撰文献神道碑曰「癸卯秋八月，中令君使谓好问」云云，则癸卯八月公尚无恙。河汾诸老诗集一，麻革中书大丞相挽词下注甲辰五月十四日，并与公享年五十五岁合，则元史是而神道碑误也。】 蒙古诸人哭之如丧其亲戚，绝音乐者数日。天下士大夫莫不涕泣相吊。以中统二年十月二十日葬于玉泉东瓮山之阳，从遗命也。 【案双溪醉隐集六瓮山茔域诗序尊大人领省茔域在燕都，面北一舍，西至玉泉五里，实曰瓮山，寝园居在，昊天罔极。禅寺之右正寝，去隧东北百余步。】 以漆水国夫人苏氏祔。先娶梁氏，以兵乱隔绝，殁于河南之方城。生子铉，监开平仓卒。 【案铉卒年无考，当远在公卒后。双溪醉隐集三有壬子秋日客舍纪事因寄家兄诗。考壬子为宪宗二年，在公卒后八年，而开平府之名命于中统元年，则铉之卒当在中统元年之后，至元五年以前。公卒后以铸袭公位，领中书省，亦用蒙古重少子之俗，非其时铉已前卒也。】 苏氏，东坡先生四世孙威州刺史公弼之女，生子铸，为中书左丞相。 【案元史附公传。】 孙男十一人：曰希征，曰希勃，曰希亮， 【元史有传。】 曰希宽，曰希素，曰希周，曰希光，曰希逸， 【案元史云淮东宣慰使。】 曰希□，曰希□，曰希□。 【案元史以为皆铸子。程雪楼文集九秦国文靖公神道碑，女一，适荆湖北道宣慰副使耶律希图，中书左丞相铸之子也，是失名三人中其一名希图。】 女孙五人。 【神道碑。】 
　　癸卯春，苏夫人卒，公使子铸奉其丧归燕京，殡于玉泉山东五里之瓮山。 【案双溪醉隐集六，有护先妣国夫人丧南行奉别尊大人领省诗云：「重重门户无人到，深闭桃花一院春。」则以春杪南行也。遗山集四十有中令耶律公祭先妣国夫人文云：「维大朝癸卯岁八月乙巳朔五日己酉，哀子某谨以家奠，敢昭告于先妣国夫人苏氏之灵」云云，此代文实双溪作而题中令耶律公，盖后来追记。因双溪嗣公领中书省，故题云中令也。又案公墓本在颐和园内，修园时徙于园门之西。】 并葬伯兄辨才、仲兄善才于义州弘政县先茔。命铸招元好问至燕京属撰文献神道碑并两兄墓志铭。
　　（王忠悫公遗书内编）

　　○三、耶律文正公年谱余记 
　　王国维　撰
　　金史耶律文献传及遗山所撰文献神道碑、元史公传及宋周臣所撰神道碑，皆不着乡贯。唯公子铸双溪醉隐集注云：「予家辽上后家医无闾。」四库总目据之以补史阙。案文献及公二兄辨才、善才皆葬义州弘政县，医无闾山正在其东北。然公家自文献以后久居燕京，而公诗中多忆闾山之作，如和薛伯通韵云：「闾山旧隐天涯远，梦里思归梦亦难。」 【文集一。】 送王君玉云：「安东幸有闾山月，万顷松风万山雪。」 【文集二。】 和移剌子春见寄第五首云：「他年归去无相弃，同到闾山旧隐居。」寄景贤第三首云：「十载残躯游瀚海，积年归梦绕闾山。」 【以上文集三。】 和人韵第一首云：「年来痛忆闾山景，月照茅亭水一围。」 【文集四。】 和冲霄韵第四首云：「无恙闾峯三百寺，遨游吟啸老余生。」 【文集五。】 和武善夫韵第一首云：「何时致政闾山去，三径依然松菊寒。」 【文集七。】 次韵黄华和同年九日诗第五首云：「洛阳失金谷，闾山有别野。」 【文集九。】 谢西方器之赠阮杖云：「抱桐扶杖闾山巅，举觞笑咏秋风边。」继武善夫韵云：「北阙欲辞新凤阁，东州元有旧闾山。」鼓琴云：「湛然有幽居，祇在闾山阴。」送侄九龄行云：「闾山自有当年月，一舸西风赋式微。」 【以上文集十。】 信之和余酬贾非熊三字韵见寄因再赓元韵以复之第四首云：「旧隐医闾白霫南，故山佳处好停骖。」 【文集十四。】 语意皆明指辽东之医无闾。然其继孟云卿韵云：「归欤奚待鬓双皤，无恙闾山耸岌峨。万壑松风思仰峤，千岩烟雨忆平坡。」 【文集九。】 案仰峤、平坡皆燕京名剎， 【仰峤今仰山，平坡即翠微山香界寺。】 则闾山亦当谓西山，而谓之闾山者，当时或有所避忌，故为谩语也。公生长燕京，似无隐闾山之事，然则集中闾山皆作西山观可也。
　　文献食邑东平，金史与神道碑均不载。公送侄了真行诗云：「吾兄继世禄，袭封食东平。」 【文集十。】 是东平与公家亦有因缘。东平有鱼山亦谓之吾山，汉武瓠子歌所谓「功无已时兮吾山平」者也。公诗中亦多说吾山。和移剌继先韵云：「尚记吾山旧隐居，松风萧瑟松花落。」又云：「吾山佳处归休乎，鹿逸平林鱼纵壑。」 【文集一。】 继刘搏霄韵云：「不得吾山卧翠霞，西行行徧海之涯。」和武善夫韵云：「遥忆吾山归未得，故人书简怨东阳。」 【以上文集七。】 次韵黄华和同年九日诗第四首云：「当年别吾山，曾与黄华期。」 【文集九。】 又吾山吟云：「吾山吾山予将归。」 【文集十一。】 然公诗中用吾山与闾山同意，亦指西山。如和竹林一禅师韵云：「苍生未济归何益，一见吾山一度羞。」 【文集四。】 此诗编于还燕和吴德明之后，盖亦归燕京时所作，此读诗者不当以辞害志也。
　　契丹有大小字，与女直同。其文字借汉字偏旁，参互错综，以表契丹语，与西夏、女直文字体制相同。金史完颜希尹传谓希尹依仿汉人楷字，因契丹字制度合本国语制女直字。可知女直文字即仿契丹。金制，贵冑凡女直、契丹、汉字曾学其一，即许承袭。是契丹虽亡，其文字仍与女直、汉字并行。然中叶以后，通者渐少。耶律文献素善契丹大小字，因此辟为国史院书写。世宗诏以小字译唐史，成则别以女直字传之。文献在选中，独主其事。又张景仁谓文献藏匿辽史，此辽史必契丹国书国史也。是文献于契丹文字殆属专门。金源之末，此学遂绝。文正醉义歌序云：「辽朝寺公大师醉义歌，昔先人文献公尝译之。先人早逝，予恨不得一见。及大朝西征，遇西辽前郡王李世昌于西域，予学辽字于李公。期岁颇习，不揆狂斐，乃译是歌。」 【文集八。】 是中原契丹文字已少传习，故文正于西域习之。然则文正殆可谓通契丹文字最后之一人也。
　　蒙古初起，用辽大明历，此事可于文正进征西庚午元历表 【文集八。】 证之。逮太祖归自西域，或曾改回回历。太宗嗣位，乃复用大明历。文正和李德修韵云：「衣冠师古承殷辂，历日随时建夏寅。」 【文集三。】 又谢非熊召饭云：「圣世因时行夏正，愚臣嗜数媿春官。」 【文集四。】 此二诗作于太宗初。行秀湛然居士集序亦称公志天文以革西历，则太祖末年必曾用回回历， 【回回岁首常在古天正地正间。】 否则不必作是语也。此事史所不纪，故着之。 【元史世祖纪至元九年，禁私鬻回回历亦元初盛行回回历之证。】 
　　文正师事万松老人，称嗣法弟子从源。其于禅学所得最深，然其所用以佐蒙古安天下者，皆儒术也。公对儒者则唱以儒治国，以佛治心之说。而寄万松老人书 【文集十三。】 则又自谓此语为行权。然予谓致万松一书亦未始非公之行权也。公虽洞达佛理，而其性格实与儒家近，其毅然以天下生民为己任，古之士大夫学佛者，绝未见有此种气象。古所谓墨名而儒行者，公之谓欤！
　　文正于太祖辛巳、壬午驻寻思干。长春真人邱处机适以此时至西域，其相晤对自不待言。公在西域所作诗，其用长春韵者，如过金山用人韵七律一首、 【用长春赠书生李伯祥诗韵。文集一。】 过阴山和人韵七古一首、再用前韵七古一首、复用前韵唱玄七古一首、用前韵送王君玉西征七古二首、用前韵感事七古二首、 【以上用长春自金山至阿里马城纪行诗韵。】 过阴山和人韵五律一首、 【用长春宿鳖思马大城诗韵。】 又七律一首、 【用长春过沙陀望阴山诗韵。】 又七律一首、 【用长春渡霍阐没辇河夜行望大雪山诗韵。以上文集二。】 壬午西域河中游春十首、 【用长春壬午春分日游邪米思干郭西诗韵。】 游河中西园和王君玉韵四首、 【用长春二月望日复游郭西诗第一首韵。】 河中游西园四首、 【用长春二月望日复游郭西诗第二首韵。】 河中春游有感五首、 【用长春行抵邪米思干大城诗韵。】 过闾居河四首、 【用长春出沙陀至鱼儿泺诗韵。】 感事四首、 【用长春由鱼儿泺驿路西行途中述风俗诗韵。以上文集五。】 过金山和人韵七绝三首、 【用长春度金山诗韵。文集七。】 凡四十五篇皆用长春诗韵。而于过金山过阴山则云和人韵，于游河中西园则云和王君玉韵，余亦不着长春之名。案公作西游录序 【文集八。】 以全真为老氏之邪，而于和刘子中韵诗序 【文集十。】 惜其幼依全真，乃有择术不可不慎之语。又于王巨川首唱瑞应鹤诗则讥之， 【文集六寄巨川宣抚诗序。】 李子进不题瑞鹤诗卷则美之。 【文集六观瑞鹤诗卷独子进治书无诗。】 是公于长春实深致不满，故和其诗而没其人。然尚未颂言攻之者，则以全真托于老氏，非如糠■〈薛上虫下〉之托于释氏故也。
　　文正以太宗辛卯领中书省，至薨凡十四年，其得君之专，行政之久，实古今所希见。太宗用公虽承太祖遗命，然十三年之间君臣无丝毫之隙。余反复公诗而得其故焉。案公集中投赠唱和最多者有一人，即郑景贤是也。集中呈景贤或和景贤之诗至七十五首，占全诗十分之一。 【全集凡诗文七百七十六首。】 景贤初与公同在西域，洎于暮年，交谊尤笃。细读诸诗，其人盖以医事太宗，即长春西游记所谓三太子之医官郑公者也。景贤号龙冈居士，然名与乡里均无可考。牧庵集三有郑龙冈先生挽诗序称其友高道凝，为撰埋铭而文不传。鲜于伯机困学斋杂录纪藏琴之家有郑太医而不着其名字，盖伯机已不能考矣。唯牧庵纪其三大节：一曰廉，太宗赐银五万两，辞，今上赐钞二千缗偿责，辞。二曰让，太宗再富以地比诸侯王，再辞，贵以上相位两中书右，又辞。三曰仁，金以蹙国汴都尚城守，太宗怒其后服，拔将甘心，公怫逆曲折陈解，城赖不屠，所全毋虑数十万人，云云。是太宗之眷景贤盖出公右。其上相之位固后日所以处公，而汴京之不屠亦公之所力争而始得者。然则公之相当由景贤，而其平日维持调护于君臣之间，使太宗任公而不疑，公得行其志而无所屈者，亦由景贤之力。不幸而史失其名，然其安天下救生民之功，固不在公下，世有孔子，能不兴微管之叹乎！
　　金亡，时汴京人口据文正神道碑云户一百四十七万。元史本传则云凡一百四十七万人。盖以户一百四十七万当得四五百万人，故改户为口。然金史哀宗纪，天兴元年五月汴京大疫，凡五十日，诸门出死者九十余万人，贫不能葬者不在此数。又崔立传，人人窃相谓曰，攻城之后，七八日之中，诸门出葬者，开封府计之凡百余万人。则汴京人口其庶可知。盖此时河南北被兵，又盗贼蜂起，故金之民人皆萃于汴京，则一百四十七万户之说当非尽诬。
　　文正集为中书省都事宗仲亨所集，癸巳岁始刊于平阳。 【有平水王邻及襄山孟攀鳞序。攀鳞亦流寓平阳。】 次岁万松老人又为之序。其集凡九卷，古律诗杂文五百余首。今本十四卷，凡古律诗杂文七百七十六首。盖前九卷癸巳所刊，后四卷则甲午以后续增也。然亦至丙申而止。自丁酉至甲辰 【公薨之年。】 凡八年，诗文无一篇存者，盖今之十四卷未为足本也。
　　湛然集中律诗以入声作平声者凡数十见。此决非讹字，亦非拗体，盖公习用方言，不自觉其为声病也。公为诗在三十以后，及官既高，人亦无以此告公者，遂有此病。
　　蒙古之制，凡攻城而抗拒者屠之。故蒙古入中原所屠名城不可胜计。又金国南迁以后，威令不出国门，故山东、河北盗贼蠭起，其祸比蒙古尤烈。刘静修武强尉孙君墓铭：「金崇庆末，河朔大乱，凡二十余年，数千里间人民杀戮殆尽，其存者以户口计千百不余一。」又易州太守郭君墓铭：「金贞佑主南迁，而元军北还，是时河朔为墟，荡然无统，强焉弱凌，众焉寡暴，故其遗民自相吞噬殆尽。」加以蒙古入主中夏，武人专横，其君臣又绝不知有治民之术，若此时无文正人之类，正有不知其何如者。宋周臣之言，非门弟子之私言，乃天下之公言也。
　　皇元圣武亲征录纪太祖庚辰、辛巳、壬午、癸未四年之事，皆递后一年，而元史太祖纪因之。
　　元遗山以金源遗臣，金亡后上耶律中书书， 【遗山集三十九。】 荐士至数十人。昔人恒以为诟病，然观其书则云「以阁下之力，使脱指使之辱，息奔走之役，聚养之，分处之，学馆之，奉不必尽具，饘粥足以餬口，布絮足以蔽体，无甚大费」云云。盖此数十人中，皆蒙古之驱口也。不但求免为民，而必求聚养之，分处之者，则金亡之后，河朔为墟，即使免驱为良，亦无所得食，终必馁死故也。遗山此书，诚仁人之用心，是知论人者不可不论其世也。
　　（王忠悫公遗书内编）

　　○四、四库全书总目提要：湛然居士集提要 
　　元耶律楚材撰。楚材字晋卿，辽东丹王八世孙，金尚书右丞履之子。从太祖平定四方。太宗时官至中书令。至顺元年追封广宁王，谥文正。事迹具元史本传。耶律或作移剌，盖译语之讹。焦竑经籍志以为两人，非也。
　　是集所载诗为多，惟第八卷、第十三卷、十四卷稍以书、序、碑、记错杂其中，编次殊无体例，疑传写者乱之。史称其旁通天文、地理、术数及二氏、医卜之说，宜其多有发挥，而文止于斯，不敌诗之三四，意尚有遗佚欤？然十四卷之数与诸家着录皆符，或经国之暇，唯以吟咏寄意，未尝留意于文笔也。王士祯池北偶谈摘录其赠李郡王笔、寄平阳润老、和陈秀玉韵、赠蒲察元帅、河中游西园、壬午元旦诸诗，以为颇有风味；而称其集多禅悦之说。考僧行秀所作集序，称楚材年二十七受显诀于万松，尽弃宿学，其耽玩佛经，盖亦出于素习。平水王邻则曰：按元裕之中州集，载右相文献公诗，又称赵闲闲为吾道主盟，李屏山为中州豪杰，知晋卿学问渊源有自来矣。故旁通诣极，而要以儒者为归云云。今观其诗语皆本色，惟意所如，不以研炼为工，虽时时出入内典，而大旨必归于风教。邻之所云，殆为能得其真矣。
　　（四库全书总目提要卷一六六集部别集类一九）

　　○五、湛然居士文集卷七跋 
　　李文田　撰
　　湛然集卷七过金山和人韵三首，第一高、牢、号；次流、秋、球；三清、晴、明。案邱处机西游记金山诗三绝，第一清、晴、明；次流、秋、球；三高、牢、号。然则和人者即和邱处机也。西游记绝不及耶律晋卿，而此集亦绝不声叙长春一语，殆以晋卿溺释，长春学道，本不同类，始虽相和，后乃相恶而绝交欤？观晋卿归依万松老人而颇毁老氏，故知其异趣也。偶拈出之。光绪丁亥六月李文田。
　　晋卿西游录序、辨邪论序等篇皆专为攻击邱处机而作者也。六月十日又识。
　　（原附渐西本湛然居士文集卷七后）
　　[元]耶律楚材着


