《宋景文公笔记》　　（宋）宋祁 撰 

　　●宋景文公笔记卷上 

　　○释俗 

　　近世授观察使者不带金鱼袋。初，名臣钱若水拜观察使，佩鱼自若，人皆疑而问之。若水倦于酬辩，录唐故事一番在袖中，人问者辄示之。 

　　宦者宫人言正月与上讳同音，故共易为初月。王圭为修起居注，颇熟其闻，因上言：秦始皇帝名政，改正（音政）月为端月，以正（音政）为正（音征）。今乞废正征音一字不用。遂下两制议，两制共是，其请表去其字。曾公亮疑而问予，予曰：“不宜废，且月外尚有射正。《诗》曰：‘不出正兮。不止正月矣。”曾寤，密语丞相府，罢之。 

　　国朝有骨朵子，直卫士之亲近者。予尝修日历，曾究其义，关中人谓腹大者为胍■〈月乇〉，上孤下都，俗因谓杖头大者亦为胍■〈月乇〉，后讹为骨朵。朵从平声，然朵难得音。今为军额，固不可改矣。 

　　予昔领门下省，会天子排正仗，吏供洞案者设于前殿两螭首间，案上设燎香炉。修注官夹案立。予诘吏何名洞，吏辞不知。予思之通朱漆为案，故名曰洞耳。丞相公序谓然，唐人郑谷尝用之。 

　　宣献宋公著《卤簿记》，至■〈矛暴〉槊不能得其始，遍问诸儒，无知者。予后十余年方得其义，云江左有瓝槊，以首大如瓝，故云。（■〈矛暴〉，一作■〈犭暴〉。） 

　　陶谷本唐彦谦后，石晋时避帝讳，改曰陶。后纳唐氏为婿，亦可怪。 

　　古人写书尽用黄纸，故谓之黄卷。颜之推曰：“读天下书未遍，不得妄下雌黄。”雌黄与纸色类，故用之以灭误。今人用白纸，而好事者多用雌黄灭误，殊不相类。道佛二家写书，犹用黄纸。《齐民要术》有治雌黄法，或曰：古人何须用黄纸曰蘖，染之可用辟蟫。今台家诏敕用黄，故私家避不敢用。 

　　孙炎作反切，语本出于俚俗常言，尚数百种，故谓就为鲫溜，凡人不慧者即曰不鲫溜，谓团曰突栾，谓精曰鲫令，谓孔曰窟笼，不可胜举。而唐卢仝诗云：“不鲫溜钝汉国朝。”林逋诗云：“团栾空绕百千回。”是不晓俚人反语。逋虽栾突为团，亦其谬也。 

　　碑者，施于墓则下棺，施于庙则系牲，古人因刻文其上。今佛寺揭大石镂文，士大夫皆题曰碑铭，何耶？吾所未晓。 

　　乐石有磬，今浮屠持铜钵亦名磬。世人不识乐石，而儒者往往不晓磬折义，故不独不识磐，又不能知钵。捣辛物作齑，南方喜之，所谓金齑玉脍者。古说齑臼曰受辛，是臼中受辛物捣之。 

　　南方之人谓水皆曰江，北方之人谓水皆曰河，随方言之便，而淮济之名不显。司马迁作《河渠书》，并四渎言之。《子虚赋》曰：“下属江河，事已相乱。”后人宜不能分别言之也。 

　　莒公言：“河阳出王鲔。”即今黄鱼也，形如豕口，与目俱在腹下，每春二月出于石穴，逆河而上，人乃取之。其腥不可近，官以为鲊，献御，其味甚美，然有毒，所谓王鲔岫居者。 

　　蜀人谓老为皤（音波），取皤皤黄发义。后有贼王小皤作乱，今国史乃作小波，非是。 

　　蜀人见物惊异辄曰噫嘻嚱。李白作《蜀道难》因用之。汾晋之间尊者呼左右曰咄，左右必曰喏，而司空图作《休休亭记》又用之。修书学士刘羲叟为予言，《晋书》言“咄嗟而办”，非是，宜言“咄喏而办”。然咄嗟，前世人文章中多用之，或自有义。 

　　今造屋势有曲折者谓之逋峻。齐魏间，以人有仪矩可喜者谓之逋峭，盖逋峻也。（《集韵》曰：逋庩，屋不平也。逋，奔模切；庩，同都切。） 

　　儒者读书多随俗呼，不从本音，或终身不悟者。凡读廷（音定）皆作廷（音亭），故廷中、廷争、柏者鬼之廷、游神之廷皆作庭。假借之假（音嫁）皆作假（音贾）。朝请（音方姓切）皆作请（屈请之请）。烂脱（音夺）皆作脱。大守（音狩）作守。周身之防（去声）为防。廷尉评（去声）为评。中（去声）兴为中兴。若此甚众。 

　　莒公尝言山东曰朝阳，山西曰夕阳，故《诗》曰“度其夕阳。”又曰“梧桐生矣，于彼朝阳。”指山之处耳。后人便用夕阳为斜日，误矣。予见刘琨诗“夕阳忽西流”。然古人亦误用久矣夫。 

　　余见今人为学不及古人之有根本，每亦自愧。尝读《祭式》，其中有任器字注曰未详，且任器乃担荷之具，杂见子史，何云未详。 

　　古今语无雅俗，惟世之罕道者似雅，如古以大为大（音如舟拖之拖），则言大雅、大夫、大阅、大举类，不及今人言大（徒带反）之雅。古以车（音居）为车（昌遮反），汉以来乃言车（居），俗语则曰车（昌遮反），则今语为雅。 

　　今公私文书以敕（音赉）为敕，吏既书画有体，不复能改。 

　　《春秋》说以人十四心为德，《诗》说以二在天下为酉，《汉书》以货泉为白水真人，《新论》以金昆为银，《国志》以天上有口为吴，《晋书》以黄头小人为恭，《宋书》以召力为劭。 

　　古无正字，多假借，以中为仲，以说为悦，以召为邵，以间为闲。后人以乱旁为舌，揖下无耳，鼋鼍从龟，夺奋从雀，席中从带，恶上安西，鼓外设皮，銮头生毁，离则配禹，壑乃施溪，巫混经旁，皋分泽外，猎化为獦（音葛兽名），业左益土，灵底著器，其何法哉。 

　　余友杨备得古文《尚书》释文，读之大喜，于是书讯剌字皆用古文，僚友不之识，指为怪人。 

　　余少为学，本无师友，家苦贫，无书，习作诗赋，未始有志立名于当世也，愿计粟米养亲绍家阀耳。年二十四而以文投故宰相夏公，公奇之，以为必取甲科。吾亦不知果是欤。天圣甲子从乡贡试礼部，故龙图学士刘公叹所试辞赋，大称之，朝以为诸生冠。吾始重自淬砺力于学，模写有名士文章，诸儒颇称以为是。年过五十被诏作《唐书》，精思十余年，尽见前世诸著，乃悟文章之难也。虽悟于心，又求之古人，始得其崖略。因取视五十已前所为文，赧然汗下，知未尝得作者藩篱，而所效皆糟粕刍狗矣（一作耳）。夫文章必自名一家，然后可以传不朽。若体规画圆、准方作矩，终为人之臣仆。古人讥屋下作屋，信然。陆机曰：“谢朝花于已披，启夕秀于未振。”韩愈曰：“惟陈言之务去。”此乃为文之要。五经皆不同体，孔子没后百家奋兴，类不相沿，是前人皆得此旨。呜呼！吾亦悟之晚矣。虽然，若天假吾年，犹冀老而成云。 

　　莒公尝言王沂公所试《有教无类》、《有物混成》赋二篇，在生平论著绝出，有若神助云。杨亿大年亦云：“文章立名不必多，如王君二赋，一生衣之食之不能尽。” 

　　李淑之文自高一代，然最爱刘禹锡文章，以为唐称“柳刘”，刘宜在柳柳州之上。淑所论著多似之，末年尤奥涩。人读之至有不能晓者。 

　　柳州为文或取前人陈语用之，不及韩吏部卓然不丐于古，而一出诸己。刘梦得巧于用事，故韩柳不加品目焉。 

　　晏相国今世之工为诗者也。末年见编集者乃过万篇，唐人已来所未有。然相国不自贵重其文，凡门下客及官属解声韵者，悉与酬唱。 

　　上即位，天圣初元以来，搢绅间为诗者益少，惟故丞相晏公殊、钱公惟演、翰林刘公筠数人而已。至丞相王公曙、参知政事宋公绶、翰林学士李公淑，文章外亦作诗，而不专也。其后石延年、苏舜钦、梅尧臣皆自谓好为诗，不能自名矣。 

　　余于为文似蘧瑗。瑗年五十，知四十九年非。余年六十，始知五十九年非，其庶几至于道乎？天禀余才才及中人，中人之流未能名一世，然自力于当时则绰绰矣。 

　　每见旧所作文章，憎之必欲烧弃，梅尧叟喜曰：“公之文进矣，仆之为诗亦然。” 

　　文有属对平侧用事者，供公家一时宣读、施行以便快然，久之，不可施于史传。余修《唐书》，未尝得唐人一诏一令可载于传者，唯舍对偶之文，近高古乃可著于篇。大抵史近古，对偶宜今，以对偶之文入史策，如粉黛饰壮士，笙匏佐鼙鼓，非所施云。 

　　莒公常言：宋宣献公作《西太乙宫碑》，文之极挚者也。 

　　晏丞相尝问曾明仲云：“刘禹锡诗有‘瀼西春水縠纹生’，生字作何意？”明仲曰：“作生育之生。”丞相曰：“非也，作生熟之生，语乃健。”（《庄子》曰：“生熟不尽于前。”王建诗曰：“自别城中礼数生。”） 

　　●宋景文公笔记卷中 

　　○考古 

　　莒公言：《左氏》、《国语》越大夫舌庸，今《春秋传》作后庸，而《姓纂》舌氏引越大夫为祖。 

　　今人多误以鲍照为昭，李商隐有诗云：“浓烹鲍照葵”。又金陵有人得地中石刻，作鲍照字。 

　　卫宏《汉仪注》曰：“太史公，武帝置位在丞相上。天下计书先上太史公，副上丞相，序事如古《春秋》。司马迁死后，宣帝以其官为令，行太史文书而已。”晋灼以宏言为非是。颜师古曰：“司马谈为太史令耳，迁尊之为公。”予谓迁与《任安书》自言仆之先人文史星历，近乎卜祝之间，固主上所戏弄，倡优畜之，流俗之所轻也。若其位在丞相上，安得此言耶？《百官表》不著其官，信其非矣。 

　　古者大夫字便用叠画写之，以夫有大音故也。《庄子》、李斯《峄山碑》如此。 

　　古者牛唯服车，《书》曰：“肇牵车牛。”《易》曰：“服牛乘马。”汉赵过始教人用牛耕，王弼传《易》曰：“牛稼穑之资。”是不原汉始牛耕之意。 

　　今国学行王弼《易》，题曰“周易乾传第一”，下云王弼注。且传即注解名，下当只云王弼乃允。 

　　莒公言：诗有“常棣之华”，逸诗有“唐棣之华”，世人多误以常棣为唐棣，于兄弟用之，因唐误常。且常棣，棣也；唐棣，栘也。栘开而反合者也。此两物不相亲。 

　　郑玄注《礼记》，谓樝，梨之臧者。今樝与梨绝不类，恐玄所指非今樝也。 

　　莒公言物理不可必，故圣人随有无言之，以教一世。必于有，则不可常见，如彭祖七百岁，黄帝升天，秦穆、赵简之帝所也。若必于无，则又忽然而有也，如魏明帝时有火浣布刊去文帝所论是已。 

　　《易》家有蜀才，《史记》有臣瓒，颜之推曰：“范长生自称蜀才，则蜀人也。臣瓒者，于瓒也。” 

　　唐玄宗始以隶楷易《尚书》古文，今儒者不识古文自唐开元始。予见苏颋撰《朝觐坛颂》，有乩虞氏字。馆阁校雠官辄点乩字侧云疑，不知乩即稽字。 

　　颜之推说唐末文籍亡散，故诸儒不知字学。江南惟徐铉、徐锴、中朝郭恕先，此三人信其博也。锴为《说文系传》，恕先作《汗简佩觿》，时蜀有林氏作《小说》，然狭于徐、郭。太宗朝句中正亦颇留意。予顷请刻篆楷二体九经于国学，予友高敏之笑之。 

　　李阳冰深于篆隶，而名作冰音凝，故参政王公尧臣但读阳凝。予曰：“阳凝无义，唯阳冰有不冶之语。” 

　　周大臣王朴名朴，平豆反，而自谓朴。案：《说文》朴无朴音，俗以朴为扑耳。 

　　后魏北齐时，里俗作伪字最多，如巧言为辩，文子为学之比。隋有《柳■〈巬，言代夫〉传》，又之讹，以巩易巧矣。予见佛书以言辩字多作■〈巬，言代夫〉，世人不复辨诘。 

　　学者不读《说文》，余以为非是。古者有六书，安得不习。春秋止戈为武，反正为乏。亥二首六身，韩子八厶为公，子夏辨三豕度河，仲尼登太山见七十二家字皆不同。圣贤尚尔，何必为固陋哉。 

　　唐吕温作《由鹿赋》曰：“由此鹿以致他鹿，故曰由鹿。”予案：《说文》曰率鸟者，系生鸟以来之名化。化音由。吕得其意而不知《说文》有此化字也。 

　　焉本鸟名，能兽名，为猴名，乙蒸名，借凤为朋党字（朋本音凤），学者多不知，不读《说文》之过也。 

　　《汉书?李广传》数奇注，切为所角反，故学者皆曰数（音朔）奇。孙宣公奭，当世大儒，亦从曰数（朔）。后予得江南本，乃所具反，由是复观颜注，乃颜破朔从所具反云，世人不之觉。 

　　《汉书?黄霸传》云：“京兆尹张敞舍鹖雀飞集丞相府，霸以为神爵，议欲以闻。”颜师古曰：“此鹖音介，字当作■〈介鳥〉，此通用耳。■〈介鳥〉雀大而青，出羌中，非武贲所载鹖也”。今官本介字误作芬，■〈介鳥〉字作鳻，鳻亦音芬。鳻是鸟聚貌，非鸟名也。予见徐锴本亦如此改定。 

　　予曾见萧该《汉书音义》若干篇，时有异议，然本书十二篇今无全本。颜监集诸家《汉书》注，独遗此不收，疑颜当时不见此书云，今略记于后。 

　　《儒林传?施雠传》云：“鲁伯授太山毛莫如少路。”师古曰：“姓毛，名莫如，字少路。”该案：《风俗通?姓氏篇》，混屯太昊之良佐，汉有屯莫如，为常山太守，又有毛姓，云毛伯文王子也，见《左传》。汉有毛樗之为寿张令。案：此莫如姓非毛，乃应作屯，字音徒本反。今人相承呼为毛，忽闻为屯，惊怪者多。但毛屯相类，容是传写误耳。应劭解《汉书》，世人皆用，何为《风俗通》而不信。 

　　《赵子传》：“蔡谊授同郡食我子公。”师古无注，该案：《风俗通》食我，韩公子也，见《战国策》。汉有食子公，为博士，食音嗣。 

　　《颜安乐传》：“■〈梳，代木〉广授琅琊筦路。”师古曰：“筦亦管字也，路为御史中丞。”该案：草下完音丸，又音官，今《汉书》本却作草下完。《风俗通?姓氏篇》有管莞二姓，云莞苏楚大夫，见《吕氏春秋》。汉有莞路，为御史中丞，即此是也。又有管姓，云管夷吾，齐桓佐也，见《论语》。汉有管虢，为西河太守。今莞路是草下完，非竹下完及竹下官。由来读者多惑，检《风俗通》乃知。 

　　《瑕丘江公传》“丁姓授楚申章昌曼君为博士，至长沙太傅。”李奇曰：“姓申章，名昌，字曼君。”该案：《风俗通?姓氏篇》云：“由余，秦相也。”见《史记》。汉有由章，至长沙太傅。 

　　《扬雄传》：“名曰畔牢愁。”李奇曰：“畔，离。牢，聊也。与君想离愁而无聊也。”该案：牢字旁著水，晋直作牢。韦昭曰：“浶，骚也。”郑氏愁音曹，又恐鷤■〈圭鳥〉之先鸣。师古：鷤音大系反，■〈圭鳥〉音桂。该案：“苏林：鷤■〈圭鳥〉音殄绢。”又挟猖狂，该曰：猖狂，无头鬼，见《字林》。 

　　“招摇泰壹”，颜以张晏注：“招摇、泰壹，皆神名。”该曰：“如淳作皋楔。皋，积柴于头，置牲玉于其上，举而烧之，故曰皋摇。” 

　　“储胥弩阹”，该引三苍，因山谷为牛马圉谓之阹。《黄图》云：“弩阹在上林苑外，洒沈菑呀壑渎。”该案：“洒沈菑而呀壑渎兮。呀或作呵，呵叱，问四渎也。”“啾啾跄跄入西园切神光”，颜曰：“啾啾跄跄，腾骧貌。”该说啾旧亦作愁，韦昭：音裁臬反，今书或作口旁。秋，该引埤仓啾众声也，又引《楚辞》“鸣玉鸾之啾啾”为据云。“稽颡树颔，扶服蛾伏。”如淳曰：“叩头时顶下向则树向上也。”该案：韦本作“梨颡树颔。”梨颡，颡■〈扌属〉地。树颔，颔触地也，今作稽颡。传写误耳。又玄有首、冲、错、测、摛、莹、数、文、掜、图、告十一篇。该案：冲作衡，云八十一家相对之弟如辐轑之卫。又案：《别录告下》有《玄问》一篇，合十二篇，今脱一篇，疑今人不见《太玄》及《别录》，不知其谬，譔为十三卷。颜曰：“譔与撰同。”该案：《字林》：譔，专教也，音诠，惟《礼记》音撰，尚有一卷未寻得。 

　　予最爱《李令伯表》曰：“尽节于陛下之日长，报刘之日短也。”此言之要也。 

　　古文卯本柳字，后借为辰卯之卯。北本别字，后借为西北之北。虞翻笑郑玄不识古文，以卯为昧，训北曰北犹别也。 

　　古人语自有椎拙不可掩者。乐府曰：“何以销忧，惟有杜康。”刘越石曰：“何其不梦周。”又曰：“夫子悲获麟，西狩泣孔丘。”虽有意绪，辞亦钝朴矣。又不及沈约云：“黄宪牛医之子，叔度名动京师”云。 

　　古人名黑臀、黑肩、牛虫、大子，今不以为雅。迎猫为食田鼠，读礼者不曰猫音茅而曰猫（音苗），避俗也。庄子曰：“道在屎溺。”今为鄙语。《汉书》：“驴非驴，马非马，龟兹王乃骡也。”如此语粗甚，可削去也。 

　　宣献宋公尝谓左丘明工言人事，庄周工言天道，二子之上无有文矣。虽圣人复兴，蔑以加云。予谓老子《道德篇》为玄言之祖，屈宋《离骚》为辞赋之祖，司马迁《史记》为纪传之祖，后人为之，如至方不能加矩，至圆不能过规矣。 

　　柳子厚《正符晋说》虽模写前人体裁，然自出新意，可谓文矣。刘梦得著《天论》三篇，理虽未极，其辞至矣。韩退之《送穷文》、《进学解》、《毛颖传》、《原道》等诸篇，皆古人意思未到，可以名家矣。 

　　王弼注《易》直发胸臆，不如郑玄等师承有来也。或曰：何以得立为一家，予曰：“弼弃易象互体，专附小象，衍成其文，是以诸儒不能訾退之。今讲《易》者已读弼注，讫至小象则更无可敷演矣。”刘齐善言《易》说曰：“六十四卦本之乾坤，及诸卦中皆有乾坤象意。孔子叙乾为玉为金，坤为牛为舆之类，本释他卦所引，非徒言也。弼不可云得意忘象，得象忘言。” 

　　老子曰：“无物之象。”古语亦有想象。韩非子曰：“人希见生象，得死象图之。”又案：其图以想其生也，故人所以意想者，皆谓之象，然说亦怪矣。 

　　司马相如赞曰：“《春秋》推见至隐，《易》本隐之以显。《大雅》言王公大人德逮黎庶，《小雅》推小己之得失其流及上，所言虽殊，其合德一也。”此语最佳。 

　　太史公曰：“赵胜翩翩浊世之佳公子也。见自振泽才为乱世之士，治世则罪人矣。” 

　　《春秋》者，天下之正法也。孔子有王天下之才而不得位，故见其志于《春秋》。是以引天下之誉褒之，贤者不敢私；引天下之议贬之，奸人不敢乱，故汉人以《春秋》决狱，所以法仲尼也。 

　　曾子年七十文学始就，乃能著书。孔子曰：“参也鲁。”盖少时止以孝显，未如晚节之该洽也。 

　　贾谊善言治，晁错善言兵，董仲舒善推天人，司马迁叙事，相如、扬雄文章，刘向父子博洽至矣。 

　　韩退之称孟轲醇乎醇者也，至荀况、扬雄曰大醇而小疵。予以为未之尽。孟之学也虽醇，于用缓。荀之学也虽疵，于用切。扬则立言可矣，不近于用。 

　　贾谊善言治，健而快，过董仲舒一等。仲舒优软不迫切，纯儒也。 

　　莒公言欧阳永叔推重归去来，以为江左高文。丞相以为知言。 

　　或诋汉高祖非张良、陈平不能得天下。曰不然，良、平非高祖不能用。夫智高于良、平乃能听其谋，至项羽不知用范增则败矣。高祖之量之谋兼韩信、彭越者八九，故三分关东地与之而不疑。当是时，玩信等如股掌上一土丸尔。 

　　高祖知吕后与戚夫人有隙，方病时，去吕后若断一巨拇、然终不杀者，以惠帝不能制陈平、周勃、萧何、曹参等，故委戚氏不顾，为天下计，俾后佐之惠帝六年。后八年，是时天下已定，奸人不能摇乱，文帝以一乘车自代来即位，则高祖料之熟矣。 

　　世称文帝汉盛德主也。然在朝之儒贾谊一人而已。所任宰相尽高祖时猥将席人，亦不深讨礼乐典章，于时诗书皆伏而未出。然而天下太和，兵革不兴，南越顺德，诸侯轨道，匈奴虽数盗边，亦不敢深入。由是言之，治天下者在质而已，不必尚文，故曰：质近实，文近名。文弊则民诈兴矣。 

　　曹操忌孔融、崔琰，杀之，操之字为弗裕矣。孙权引杀融为比而斥虞翻，诛张温，权之量又下矣。待贤少忌，唯刘备为绰绰云。 

　　荀彧之于曹操本许以天下，及议者欲加九锡，彧未之许。非不之许，欲出诸已耳。操不悟，遽杀之，然则天夺其爽以诛彧，宁不信乎？ 

　　孙权用吴，诸葛亮用蜀，终不能得中国一寻一常地。卒之，并吴蜀者晋也。 

　　能以身为国兴亡者，蜀诸葛、晋谢安、秦王猛是也。 

　　霍光学伊尹，才不周用，故宣帝立。王莽学周公，奸足以自文，故平帝篡。 

　　《诗》曰：“萧萧马鸣，悠悠旆旌。”见整而静也，颜之推爱之。“杨柳依依，雨雪霏霏。”写物态慰人情也，谢玄爱之。“远猷辰告。”谢安以为佳语。 

　　左太冲诗曰：“振衣千仞岗，濯足万里流。”使飘飘有世表，意不减嵇康“目送飞鸿”语。 

　　柳子厚云：“嘻笑之怒甚于裂眦，长歌之音过于恸哭。”刘梦得云：“骇机一发，浮谤如川。”信文之险语。韩退之云：“妇顺夫旨，子严父诏。”又云：“耕于宽闲之野，钓于寂寞之滨。”又云：“持被入直，三省丁宁，顾婢子语剌剌不得休。”此等皆新语也。 

　　庄周曰：“送君者皆自涯而反，君自兹远。”每读至此，令人萧寥有遗世之意。 

　　《经》曰：“孝莫大于严父，严父莫大于配天，则周公其人也。昔者周公郊祀后稷以配天宗，祀文王于明堂以配上帝。”释曰：古者祭天于郊，以其荡荡然，苍苍然，无乎不覆，无乎不见，故以至敬事之郊也者，不屋者也，达自然之气也。扫地而祭器尚陶匏，不敢以人之所爱奉之尊之也，远而敬之也。人莫不本乎祖，祖一而已，尊无二上，故曰率义而上至于祖。祖尊而不亲，是所以配天也。周推后稷配天尽矣至矣，不可以加矣。周公之摄政仁乎，其父欲配之郊则抗乎祖，欲遂无配则已有仁父之心，不能见之天下，不见之天下，非仁也。于是乎名天以上帝而配之，上帝也者近人理者也。人于万物乃一物，假令天若有知，然宰制生育未必圆颅、方趾、耳鼻食息如人者也。今名之帝以人事天，引天以自近亲之也。人之亲者莫若父，故以文王配上帝不可以郊，故内之明堂。明堂，王者最尊处也。仁乎其父，故亲于天，天有帝名则祭之明堂，亲与敬兼之矣。孔子所以美周公能以是心达于天下而不失乎至礼。礼者，缘人情者也。或曰：“经前曰天，后曰上帝。”奈何曰天上帝，一耳，不通言则若两物然，故郊曰昊天，明堂曰昊天，上帝天人之分明也。明祖不可以在明堂，文王不可以配郊矣。 

　　夔曰：“萧韶九成，凤凰来仪。击石拊石，百兽率舞。”敢问何谓也？对曰：以为虞氏之德，上奉天，下法地，中得人。万物字茂，寒而寒，暑而暑，杀之不暴，贷之不私，挈天下纳于仁寿。若奠器在垆，以其成功，次之歌诗轰然，写金石入匏竹，无所加其德可矣。凤未始来也，兽未始感也，且乐作之朝，作之庙，作之郊乎。朝有宫室之严，庙有垣壖之护，郊有营卫之禁，则兽何自而至焉。自山林来，则必凌突淮河。戢戢林林，躨跜踯躅然，连顿足掉首，腾踏盘完，何其怪也。群瞽在廷，百工雁行，而兽参其间，吾以为怪而不祥。曰然，则孔子何为不删而著之。曰乐主成功，不得不盛，推吾谊，侈吾言以肆之，有如祖考来格，又将见颛顼尧瞽叟闯然于堂上耶？ 

　　子路问于孔子曰：“治国何如？”孔子曰：“尊贤而贱不肖。”子路曰：“范中行氏尊贤而贱不肖矣，其亡何也？”曰：“中行氏尊贤而不能用，贱不肖而不能去。贤者知其不己用而怨之，不肖者知其贱已而仇之。贤者怨，不肖者仇，中行氏欲不亡得乎？”孔子可谓知言矣。昔者郭公如是而国为墟，中行氏既知之矣，而不能改，又及于灭。 

　　蜀关羽善待卒伍而骄士大夫，张飞爱重君子而不恤小人，二者特所偏耳，身皆死于人手，是不可忽也。 

　　燕小国也，其地于天下若靥之著面，然而昭王贤王也，得郭隗尊事之，故邹衍、乐毅以齐赵至，苏子、屈景以周楚至。于是举兵而攻齐，栖闵于莒，鼠伏而不敢出，悉返燕地，计其众不与齐丑。然而能申意至此者，由得士也。故曰：“无常安之家，无常治之民，得贤则安昌，失贤则危亡。”自古迄今，未有不然者也。明鉴所以照景，前事所以知今。夫知恶往古之所以危亡，而不务矫迹于其所以安昌，未有以异夫却走而求及前人也。 

　　余谓佛西方之达人也，其言汪茫漫诞，贯生死鬼神，无有滨涯，合万物之妄以为一真，真立而妄随，又去真掊妄，以无修无证为极。若曰无修乃修也，无证乃证也，虽修而未尝修，虽证而未尝证，故举天下众生皆入无余涅而灭度之者，如是无量，实无众生得灭度者。又曰如来说即非众生，是名众生于以脱滞缚泯有无自放于太空无垠之所。虽然，法待言而立，不得无言；迷待法而悟，不得无法，故惟释迦、文殊剟言之瘢，刮法之痕矣。自文殊而下已自执所见，所见差驳纤垢淫夷，故维摩诘以一嘿对之，乃皆悟入佛，与中国老聃、庄周、列御寇之言相出入，大抵至于道者，无今古华戎若符棨然。 

　　尧之四凶，今之奸臣能之。周之十乱，今之贤臣能之。古与今交相胜耳。 

　　尧舜之世，比屋可封，非尽可封也，可封之人多也。桀纣之世，比屋可诛，非尽可诛也，可诛之人多也。成康刑措四十年不用，非也，以为二王能用法不滥杀可矣。 

　　《春秋》许夷狄者不一而足，见中国之尊，且见略于外也。 

　　蜀人谓柁师为长年三老，杜甫用之。诗人不以事害意，古者用事简而当，亦不以字害句，故音韵清浊随宜改易。刘在薪中入张韵，留宴汾阴西入先韵，直取意顺则已。至唐人以律格自拘，不复敢用，惟白居易用其音于语中，如“照地麒”用佶音，“麒袍雪摆胡”用鹘音，“■〈月譽〉衫红栏干，三百六十桥”用谌音等往往有之。晏丞相殊尝许之曰：“诗人乘语俊，当如此用字。” 

　　《春秋》：霸之济不在此举也。古人以“济不”作两字用，谓济与不济也。今人用“不”为欤耶之比，“不”一音孚鸠反。 

　　汉陈平封曲逆侯，萧何为酂侯，霍去病为骠姚将军。今学者读曲逆为去遇，酂作鹾，骠为漂遥，不作本音，何耶？ 

　　古人自有文语卓然可爱者。穀梁子曰：“轻千乘之国则可矣，蹈道则未也。”故柳宗元以为洁三军之士，粲然皆笑，粲，明也。知万众皆启齿，齿既白，以粲义包之。 

　　《仲尼居》、《三苍》作尼，《说文》作凥。 

　　亘从二，间舟（再名亘字），隶改舟为曰。何法盛以再一为舟航字。 

　　●宋景文公笔记卷下 

　　○杂说 

　　君得其健，强阴戢战；臣执其旨，百度乃凝。欲正四方，先定中央，中央君也。 

　　天不待规而圆，地不待矩而方。天尊地卑，其道有常。君，天道也；臣，地道也。 

　　天用其圆，地用其方，圆道主于生，方道主于成。天，君德也；地，臣职也。君操无为以临臣之有为，万物自归，上逸于制，下劳于事，百度乃治。无为者，非谓塞吾耳不听也，蔽吾目不视也，閟吾言不出也，谓审于有为之内，不为于有为之外也。何谓内？曰：官不职责之相，士不练责之将，财匮责司农，狱不正责廷尉，是为内。何谓外？曰：岁有常赋而又赋焉，是曰賸；人有常役而又役焉，是曰横。力不胜，加如负则跌；材已穷，加如任则败，是为外。振其领，群毛整；提其纲，万目张，纲欤领欤，君所执欤。 

　　君有常道，臣有定守。赏当功，罚当罪，与之惟我德，夺之惟我惧，君道也。奉法循令，竭己力以献功于上，臣道也。故臣有所憎，能以得君之罚以去之，是谓作威；有所爱，能以得君之赏以贵之，是谓作福。法虽明，意得轻重之谓之玩法；令可遵，情得出入之谓之侮令。君丧道，臣失守，故曰害于而家，凶于而国。 

　　能无卜而知吉凶乎？曰以甚治攻甚乱，济，所以安除甚患。能无祭而福乎？曰不夺民时，而顺物宜。能无胶漆而合乎？曰不以远近内外与之同欲，一推吾心纳兆人之腹。能不赏而使人劝乎？曰先赏有功。能无罚而使人畏乎？曰先罚有罪。弛恶不戮，奸笑于腹；当封吝宠，劳臣讳勇，奴耕于原，婢执其爨，丈人以安。 

　　植表挺挺，下无曲影；善声之唱，应无丑响。 

　　不可得者上不以求，不可止者上不以禁，不可行者上不以令，故曰：求愈多得愈寡，禁愈急止愈少，令愈繁行愈慢，上求而不得谓之失，威求不可得而得谓之暴，禁而不止谓之慢，禁不可止而止谓之虐，令而不行谓之凌，上令不可行而行谓之乱，故圣人慎举错，去三不可则善矣。 

　　贱而不可不因者众也，刚而不可不用者兵也，惨而不可不行者法也，小而不可不防者盗也，劳而不可不劝者农也，穴（恐当作冗）而不可不啬者财也。曰因众奈何？曰：人之情，莫不恶劳而我逸之，莫不欲富而我与之，莫不惮危而我安之，莫不畏死而我生之。民已逸则可与共劳，已富则可与共乏，已安则可与同忧，已生则可与济难。夫民，国之基也。五仞之墙所以不毁，基厚也；所以毁，基薄也。故曰（一无曰字）百足不僵则附者众，流水不穷则来者远。民之瘠，无肥国；下之悦，有豫（一作裕）君。 

　　食者，人仰以生也。适则饱，过则病，甚病者死，法者国仰以安也。顺则治，逆则乱，甚乱者灭。商家之法一而汤以王，桀以放。周家之法一而文武以兴，幽厉以亡。然则食无心于生死，在人之适过；法无必于治乱，在君之顺逆。 

　　古之人淳，今之人许，奈何？不然，人无淳诈，在治乱而已。今日之治，三皇是也；唐五代之亡，桀纣是也。难曰：古巢居，今宫室；古茹毛，今饔熟，奈何？曰是直事有工拙耳，创始者难，踵成者易功，百物皆是，夫何足疑云。 

　　东南，天地之奥藏，宽柔而卑；西北，天地之劲方，雄尊而严。故帝王之兴常在西北，乾道也。东南，坤道也。东南奈何？曰其土薄而水浅，其生物滋；其财富，其为人剽而不重，靡食而偷生，士懦脆而少刚，笮之则服。西北奈何？曰其土高而水寒，其生物寡其财确，其为人毅而近愚，食淡而勤生，士沉厚而少慧，屈之不挠。 

　　小人之情易见也，其铮铮似辨，其悻悻似直，攻人之私似公，触大臣撼大事似强，多所建请似才，数让小官辞小禄似高，阴引其朋似荐贤，攻其朋之细过似不党。故君人者榷以真伪则铮铮者败，讨其忠邪则悻悻者露，语人之私隐而无验则公者诈，察大臣之可仗而不宜退则强者谲，听而不可施行则才非是，权以要官厚禄腼然而谢则高者猥，所憎者去，所同者进，则非贤。时时取党人之细过暴扬于外，如甘辛相反而和，水火不同性而济，上疑主心，下欺舆人，而君子已见其肺肝，然施施自以为莫我得也。 

　　夫生民晨作夜寝，早起晡食，寒絮暑絺，常忽而不为之节，何哉？然则摄生不可不知也。冬许晚絮，春许徐褫，早许饱，夕许慊，行立坐偃皆不得久，此甚易行。毋以吾胃熟生物暖冷物，勿以吾气赞喜怒。且忧乐喜怒，人所未尝无也，多忧伤神，多思伤志，过乐丧守，喜极气散，怒极气慉，而不下若使吾心为邮候，忧乐喜怒至而不久舍，毋令少宿则善矣。若有留彼其以我为囊橐矣（一作欤）。 

　　掩其耳而听，藐藐由洪洪然；掩其目而视，了了由眊眊然。恶来掩纣之耳，武王翱师于孟津之滨；宰嚭掩夫差之目，勾践噤笑于会稽之隒（一作隒）。 

　　歌者不曼其声则少和，舞者不长其袂则寡态，左顾者不能右眄，势不兼也。 

　　栉之于发，不去乱不能治髻；法之于人，不诛有罪不能完善人。此谓损之而益。 

　　古语曰：“斛满人概之，人满神概之。”圣人其善概欤。大奢概以中，溢欲概以道，寝慢概以威，由是治身，由是化人。 

　　树果得实，树棘得刺，树德得和，树威得怨，呜呼！为国者审所树而已。 

　　仓庚鸣春，蟋蟀唫夏，蜩蟧喝秋，蚁子战阴，非有命之者，气自动耳。 

　　鉴向日而火至，方诸向月而水至，物有自然而感者，无远近之间。 

　　佞色不能悦尧目，忠言不能入桀耳。色非不美，尧识之；言非不至，桀厌之。 

　　愚不可诈者民也，贱不可胜者众也。抚之为吾之力，毒之为吾之贼。 

　　重兵在边，京师乃单。拂躯以尾，尾不可大，掉之不能，反为躯害；臂大于指，屈伸可使，指大不使，其臂乃废。刚四肢者骨也，刚大厦者栋也，刚天下者兵也。 

　　莫仁于雨露而靡草夏枯，莫严于霜雪而松柏冬青。作法者君，守法者臣，役法者民。臣弄其法，主威且劫，政在大臣；人走私门，私门可炙，君户将阒。 

　　父慈于箠，家有败子；将砺于鈇，士乃忘躯。 

　　珠九之珍，雀不祈弹也；金鼎之贵，鱼不求烹也。 

　　阑金在途无不掇也；吐珠在泽无不拾也。 

　　枭不凭夜，弗能自怪；政必先鏬，奸人投诈。 

　　父否母然，子无适从；政产二门，下乃告勤。 

　　君与臣不同而昌，君与臣同而亡。 

　　谋不厌众，决之在一；决不能专，朝有争言。 

　　金鼓既震，卒腾于阵；爵赐已明，士勇于廷。 

　　重轻不同，衡献其公；曲直相欺，绳黜其私。 

　　造父亡辔，马颠于跬；庸人厉策，马为尽力。 

　　去山弗栖，虎丧其威；爪牙弗具，失所为虎。 

　　知贤不进，朝有刓印；知不肖不退，挈明入昧。 

　　我与之生，故能为吾死；我与之乐，故能为吾忧。 

　　喌于场者鸡至，嗟于牢者豕集，惠于国者天下来。 

　　足食足衣，礼往从之；近寒与饥，耻则去之。 

　　赝贾乱廛，窳农败田，谗夫挠邦，害马污群。 

　　含糊不断，上产其乱。 

　　谋道作舍，三年弗架。 

　　鼎大鱼小，糜于数搅。 

　　入林失斧，不能得楚。 

　　主不谨户，盗者夜舞。 

　　树枝太繁，必摇其根。 

　　苦口之乐，疾者甘之；拂耳之言，明君爱之。 

　　我憎之能得罚于君，我爱之能得赏于君。政在于臣党与成群，君则孤而无民。 

　　种禾不耰而怼，其秋与食为仇。 

　　两上不得相事，两下不得相使。 

　　○庭戒诸儿 

　　忠与邪并，党众者胜，主乃失柄。 

　　不大其干，而众其枝，干乃速披。 

　　言等出于口，在贤者为正，在不肖为佞。 

　　栉所以去乱发，浴所以濯肤垢。 

　　工圃者饱于茹，善邦者羡于食。 

　　规外求圆无圆矣，法外索平无平矣。 

　　真赝不同物，治乱不同日。 

　　救乱之世不语儒，求治之世不语战。 

　　水渊则回，道衍则圣。 

　　圣贤授受，功不赞漏。 

　　拙制伤锦，迂政损国。 

　　任贤而二，五尧不治。 

　　教之持世者，三家而已。儒家本孔氏，道家本老氏，佛家本浮屠氏。吾世为儒，今华吾体者衣冠也，荣吾私者官禄也，谨吾履者礼法也，睿吾识有诗书也。入以事亲出以事君，生以养，死以葬，莫非儒也。由终日戴天不知天之高，终日跖地不知地之重，故天下蚩蚩终无谢，生于其本者德大而不可见也。道家所尚清净柔弱，闻齿以刚而缺，不闻舌以柔而折，以有为为末，无为为本，故为者败之，执者失之。贼莫大于德有心，心有眼，吾有大患为吾有身，生生者不生，化化者不化，然其清净可以治人，柔弱可以治身，若等服而行之，不害为儒也。佛家自远方流入中国，其言荒茫奓大，多所譬谕，合群迷为真，指生死为妄，以太虚为体。其法曰：欲言则差，欲心则谬，如一沤生，一沤灭，还入于海，沤自妄见，海无生灭无有也；亦无无有，亦无无无，淡然无所得而止，止亦不止也。 

　　○治戒 

　　吾殁后，称家之有亡以治丧敛。用濯浣之鹤氅、纱表帽、线履。三日棺，三月葬，慎无为阴阳拘忌。棺用杂木，漆其四会三涂即止，使数十年足以腊吾骸朽衣巾而已。吾之焄然朗朗有识者还于造物，放之太虚，可腐败者合于黄垆下付无穷，吾尚何患？掘冢三丈，小为冢室，劣取容棺及明器，左置明水，水二盎，酒二缸，右置米面二奁，朝服一称，私服一称，靴履自副。左刻吾志，右刻吾铭，即掩圹，惟简惟俭，无以金铜杂物置冢中。吾学不名家，文章仅及中人，不足垂后。为吏在良，二千石下可著数人，故无功于国，无惠于人，不可以请谥有司，不可受赗赠，又不宜求巨公作志及碑。冢上树五株柏，坟高三尺，石翁仲兽不得用，盖自摽置者非千载永安计尔。不得作道佛二家斋醮。此吾生平所志，若等不可违命作之，违命作之是死吾也。是以吾为遂无知也，丧之诣茔，以绘布缠棺四翣引。勿得作方相俑人陈列衣服器用累吾之俭。吾生平语言无过人者，慎无妄编缀作集。 

　　○左志 

　　祁之为名，宋之为氏。学也则儒，亦显其仕。行年六十有四，孤操完履。三封之南，葬从先子。 

　　○右铭 

　　生非吾生，死非吾死，吾亦妄吾，要明吾理。 

　　吾侍上讲劝凡十七年。上颇记吾面目姓名，然身后不得妄丐恩泽为无厌事。若等兄弟十四人，惟二孺儿未经任子，此以诿莒国公。莒公在，若等不为孤矣。孔子称天下有至德要道谓之孝，故自作经一篇，以教后人必到于善，谓曰至莫不切于事，谓曰要举一孝，百行罔不该焉。故吾以此教若等，凡孝于亲则悌于长、友于少、慈于幼，出于事君则为忠，于朋友则为信，于事为无不敬，无不敬则庶乎成人矣。若等兄弟十四人虽有异母者，但古人谓四海之内皆兄弟，况同父均气乎？《诗》称“死丧之戚，兄弟孔怀”，不可不念也。兄弟之不怀，求合他人，他人渠肯信哉；纵阳合之，彼应背憎也。若等视吾事莒公，莒公友吾，云何可以为法矣。大抵人不可以无学，至于章奏笺记随宜为之。天分自有所禀，不可强也。要得数百卷书在胸中，则不为人所轻诮矣。 

