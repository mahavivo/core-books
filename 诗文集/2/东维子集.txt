
　　钦定四库全书

　　集部五

　　东维子集

　　别集类四

　　元

　　提要

　　（臣）等谨案东维子集三十巻附録一巻元杨维桢撰维桢有春秋合题着说已着録此其初刋诗文集也维桢以诗才竒逸凌跨一时此编乃録文二十八巻诗仅两巻又以杂文六篇足之葢以文为主诗特附行耳朱国桢涌幢小品载王彛尝诋维桢为文妖今观所传诸集诗歌乐府出入于卢仝李贺之间竒竒怪怪溢为牛鬼蛇神者诚所不免至其文则文从字顺无所谓翦红刻翠以为涂饰声牙棘口以为古奥者也观其余句读疑似之处必旁注一句字使读者无所岐误此岂故为险僻欲使人读不可解者哉其作鹿皮子文集序曰卢殷之文凡千余篇李础之诗凡八百篇樊绍述着樊子书六十巻杂诗文凡九百余篇今皆安在哉非其文不传也言龎义滛非传世之器也孔孟而下人乐传其文者屈原荀况董仲舒司马迁又其次王通韩愈欧阳修周敦颐蘓洵父子我朝则姚公燧虞公集吴公澄李公孝光凡此十数君子其言皆高而当其义皆奥而通也观其所论则维桢之文不得槩以妖目之矣陶宗仪辍耕録载维桢辨统论一篇大旨谓元继宋而不继辽金此集不载此篇未喻其故今恭奉谕旨补入集内盖维桢虽反颜吠主罪甚杨雄而其言可采则不以其人废之仰见圣人衮越之公上超万古非儒生浅见所能窥也

　　乾隆四十六年四月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●命馆臣録存杨维桢正统辨谕

　　元杨维桢着宋辽金正统辨大旨以元承宋统而排斥辽金其文不见本集惟陶宗仪辍耕録载之今馆臣编辑四库全书谓其持论纰缪并辍耕録内所载者亦与删除且言隋先代周继乃平陈未闻唐宋诸儒谓隋承陈不承周也此语似是而非葢尝论之春秋大一统之义尊王黜覇所以立万世之纲常使名正言顺出于天命人心之正紫阳纲目义在正统是以始皇之廿六年秦始继周汉始于高帝之五年而不始于秦降之岁三国不以魏吴之强夺汉统之正春秋之义然也杨维桢撰三史正统辨凡二千六百余言义本春秋法宗纲目其欲以元继南宋为正统而不及辽金持论颇正不得谓之纰缪夫维桢身为元臣入明虽不仕而应明太祖之召且上铙歌鼓吹曲颂美新朝非刺故国几于剧秦美新其进退无据较之钱谦益托言不忘故君者鄙倍尤甚向屡于诗文中斥之而维桢正统之辨则不可以人废言也夫正统者继前统受新命也东晋以后宋齐梁陈虽江左偏安而所承者晋之正统其时若拓跋魏氏地大势强北齐北周继之亦较南朝为盛而中华正统不得不属之宋齐梁陈者其所承之统正也至隋则平陈以后混一区宇始得为大一统即唐之末季藩镇扰乱自朱温以讫郭威等或起自冦窃或身为叛臣五十余年之间更易数姓甚且称臣称侄于契丹然中国统绪相承宋以前亦不得不以正统属之梁唐晋汉周也至于宋南渡后偏处临安其时辽金元相继起于北边奄有河北宋虽称侄于金而其所承者究仍北宋之正统辽金不得攘而有之也至元世祖平宋始有宋统当絶我统当续之语则统绪之正元世祖己知之稔矣我皇祖御批通鉴及朕向所批通鉴辑览俱以此论定葢春秋大义纲目大法实万世不易之凖我朝为明复雠讨贼定鼎中原合一海宇为自古得天下最正然朕犹于通鉴辑览内存福王建国之号一年使其能保守南都未尝不可如南宋之承统绵延不絶而奈其当阳九之运天弗与人弗归自覆其宗社也此实大公至正天下万世可以共见共守之论然馆臣之删杨维桢正统辨者其意葢以金为满洲欲令承辽之统故曲为之说耳不知辽金皆自起北方本无所承继非若宋元之相承逓及为中华之主也若以此立论转觉狭小天下万世必有起而议之者是不可以不辨朕以为不但辍耕録中所载杨维桢之正统辨不必删除即杨维桢文集内亦当补録是编并将此谕各载巻首以昭天命人心之正以存春秋纲目之义特谕乾隆辛丑孟春

　　●钦定四库全书

　　东维子集巻首

　　（元）杨维桢 撰

　　○辨【遵旨恭依辍耕録本録入】

　　正统辨

　　至正二年壬午春三月十有四日上御咸宁殿中书右丞相托克托等奏命史臣纂修宋辽金三史制曰可越二年甲申春三月进辽史本纪三十巻志三十一巻表八巻列传四十六巻冬十一月进金史本纪一十九巻志三十九巻表四巻列传七十三巻又明年乙酉冬十一月进宋史本纪四十七巻志一百六十二巻表三十二巻列传世家二百五十五巻初会稽杨维桢尝进正统辨可谓一洗天下纷纭之论公万世而为心者也惜三史已成其言终不见用后之秉史笔而续通鉴纲目者必以是为本矣维桢字廉夫号铁崖人咸称之曰铁史先生泰定丁卯李黼榜相甲及第以文章名当世表曰至正三年五月日伏覩皇帝诏旨起大梁张京兆杜本等爵某官职専修宋辽金三史越明年史有成书而正统未有所归臣维桢谨撰三史正统辨凡二千六百余言谨表以上者右伏以一代离合之殊固系乎天数盛衰之变万年正闰之统实出于人心是非之公盖统正而例可兴犹纲举而目可备前代异史今日兼修是非之论既明正闰之统可定奈三史虽云有作而一统犹未有归恭惟世祖皇帝以汤武而立国皇帝陛下以尧舜而为君建极建中致中和而育物惟精惟一大一统以书元尝怪辽金史之未成必列赵宋编而金备芸台大启草泽髙升宜开三百载之编年以埀千万代之大典岂料诸儒之谦笔徒为三国之志书春秋之首例未闻纲目之大节不举臣维桢素读春秋之王正月公羊谓大一统之书再观纲目之绍春秋文公有在正统之说故以始皇二十六年而继周统髙祖成功五年而接秦亡晋始于平呉而不始于泰和唐始于灭盗而不始于武徳稽之于古证之于今况当世祖命巴延平江南之时式应宋祖命曹彬下江南之岁亲传诏旨有过唐不及汉之言确定统宗有继宋不继辽之禅故臣维桢敢痛排浮议力建公言挈大宋之编年包辽金之纪载置之上所用成一代可鉴之书传之将来永示万世不刋之典冒干天听深惧氷兢下情无任瞻天望阙激切屏营之至辨曰正统之说何自而起乎起于夏后传国汤武革世皆出于天命人心之公也统出于天命人心之公则三代而下厯数之相仍者可以妄归于人乎故正统之义立于圣人之经以扶万世之纲常圣人之经春秋是也春秋万代之史宗也首书王正于鲁史之元年者大一统也五伯之权非不强于王也而春秋必黜之不使奸此统也呉楚之号非不窃于王也而春秋必外之不使僭此统也然则统之所在不得以割据之地强梁之力僭伪之名而论之也尚矣先正论统于汉之后者不以刘蜀之祚促与其地之偏而夺其统之正者春秋之义也彼志三国降昭烈以侪呉魏使汉嗣之正下与汉贼并称此春秋之罪人矣复有作元经自谓法春秋者而又帝北魏黜江左其失与志三国者等耳以致尊昭烈续江左两魏之名不正而言不顺者大正于宋朱氏之纲目焉或问朱氏述纲目主意曰在正统故纲目之挈统者在蜀晋而抑统者则秦昭襄唐武氏也至不得已以始皇之廿六年而始继周汉始于髙帝之五年而不始于降秦晋始于平呉而不始于泰和唐始于羣盗既夷之后而不始于武徳之元又所以法春秋之大一统也然则今日之修宋辽金三史者宜莫严于正统与大一统之辨矣自我世祖皇帝立国史院尝命承旨百一王公修辽金二史矣宋亡又命词臣通修三史矣延佑天厯之间屡勤诏旨而三史卒无成书者岂不以二史正统之议未决乎夫其议未决者又岂不以宋渡于南之后拘于辽金之抗于北乎吾尝究契丹之有国矣自呼纽氏之部落始广其初枯骨化形戴猪服豕荒唐怪诞中国之人所不道也八部之雄至于按巴坚披其党而自尊迨耶律光而其埶寖盛契丹之号立于梁贞明之初大辽之号复改于汉天福之日自按巴坚讫于天祚凡七主厯二百一十有五年夫辽固唐之边夷也乘唐之衰草窃而起石晋氏通之且割幽燕以与之遂得窥衅中夏而石晋氏不得不亡矣而议者以辽乘晋统吾不知其何统也再考金之有国矣始于完颜氏实又臣属于契丹者也至阿固达茍逃性命于道宗之世遂敢萌人臣之将而簒有其国僭称国号于宋重和之元相传九主凡厯一百一十有七年而议者又以金之平辽克宋帝有中原而谓接辽宋之统吾又不知其何统也议者又谓完颜氏世为君长保其肃慎至太祖时南北为敌国素非君臣辽祖神册之际宋祖未生辽祖比宋前兴五十余年而宋尝遣使卑辞以告和结为兄弟晚年且辽为翁而宋为孙矣此又其说之曲而陋也汉之匈奴唐之突厥不皆兴于汉唐之前乎而汉唐又与之通和矣呉魏之于蜀也亦一时角立而不相统摄者也而秉史笔者必以匈奴突厥为纪传而以汉唐为正统必以呉魏为分系而以蜀汉为正统何也天理人心之公阅万世而不可泯者也议者之论五代又以朱梁氏为簒逆不当合为五代史其说似矣吾又不知朱晃之簒克用氏父子以为仇矣契丹氏背唐兄弟之约而称臣于梁非逆党乎春秋诛逆重诛其党契丹氏之诛为何如哉且石敬瑭事唐不受其命而簒唐谓之承晋可乎纵承晋也谓之统可乎又谓东汉四主逺兼郭周宋至兴国四年始受其降遂以周为闰以宋统不为受周禅之正也吁苟以五代之统论之则南唐李昪尝立大唐宗庙而自称为宪宗五代之孙矣宋于开寳八年灭南唐则宋统继唐不优于继周继汉乎但五代皆闰也吾无取其统吁天之厯数自有归代之正闰不可紊千载厯数之统不必以承先朝续亡主为正则宋兴不必以膺周之禅接汉接唐之闰为统也宋不必膺周接汉接唐以为统则遂谓欧阳子不定五代为南史为宋膺周禅之张本者皆非矣当唐明宗之祝天也自以徳薄不任社稷生灵之主愿天早生圣人以主生灵自是天人交感而宋祖生矣天厌祸乱之极使之君主中国非欺孤弱寡之所致也朱氏纲目于五代之年皆细注于岁之下其余意固有待于宋矣有待于宋则直以宋接唐统之正矣而又何计其受周禅与否乎中遭阳九之阨而天犹不泯其社稷瓜瓞之系在江之南子孙享国又凡百五十有五年金泰和之议以靖康为游魂余魄比之昭烈在蜀则泰和之议固知宋有遗统在江之左矣而金欲承其絶为得统可乎好党君子遂斥绍兴为伪宋吁吾不忍道矣张邦昌迎康邸之书曰由康邸之旧藩嗣宋朝之大统汉家之戹十世而光武中兴献公之子九人而重耳尚在兹惟天意夫岂人谋是书也邦昌肯以靖康之后为游魂余魄而代有其国乎邦昌不得革宋则金不得以承宋是则后宋之与前宋即东汉前汉之比耳又非刘蜀牛晋族属疎逺马牛疑迷者之可以同日语也论正闰者犹以正统在蜀正朔相仍在江东矧嗣祚亲切比诸光武重耳者乎而又可以伪斥之乎此宜不得以南渡为南史也明矣再考宋祖生于丁亥而建国于庚申我太祖之降年与建国之年亦同宋以甲戌渡江而平江南于乙亥丙子之年而我王师渡江平江南之年亦同是天数之有符者不偶然天意之有属者不茍然矣故我世祖平宋之时有过唐不及汉宋统当絶我统当续之喻是世祖以厯数之正统归之于宋而以今日接宋统之正者自属也当时一二大臣又有奏言曰其国可灭其史不可灭也是又以编年之统在宋矣论而至此则中华之统正而大者不在辽金而在于天付生灵之主也昭昭矣然则论我元之大一统者当在平宋而不在平辽与金之日又可推矣夫何今之君子昧于春秋大一统之旨而急于我元开国之年遂欲接辽以为统至于咈天数之符悖世祖君臣之喻逆万世是非之公论而不恤也吁不以天数之正华统之大属之我元承乎有宋如宋之承唐唐之承隋承晋承汉也而妄分闰代之承欲以荒夷非统之统属之我元吾又不知今之君子待今日为何时待今圣人为何君也哉于乎春秋大统之义吾已悉之请复以成周之大统明之于今日也文王在诸侯凡五十年至三分天下有其二遂诞膺天命以抚方夏然犹九年而大统未集必至武王十有三年代商有天下商命始革而大统始集焉葢革命之事间不容髪一日之命未絶则一日之统未集当日之命絶则当日之统集也宋命一日而未革则我元之大统亦一日而未集也成周不急文王五十年武王十三年而集天下之大统则我元又岂急于太祖开国五十年及世祖十有七年而集天下之大统哉抑又论之道统者治统之所在也尧以是传之舜舜以是传之禹汤文武周公孔子孔子没几不得其传百有余年而孟子传焉孟子没又几不得其传千有余年而濂洛周程诸子传焉及乎中立杨氏而吾道南矣既而宋亦南渡矣杨氏之传为豫章罗氏延平李氏及于新安朱子朱子没而其传及于我朝许文正公此厯代道统之源委也然则道统不在辽金而在宋在宋而后及于我朝君子可以观治统之所在矣于乎世隔而后其议公事乆而后其论定故前代之史必修于异代之君子以其议公而论定也晋史修于唐唐史修于宋则宋史之修宜在今日而无让矣而今日之君子又不以议公论定者自任而又诿曰付公论于后之儒者吾又不知后之儒者又何儒也此则予为今日君子之痛惜也今日堂堂大国林林巨儒议事为律吐辞为经而正统大笔不自竖立又阙之以遗将来不以贻千载纲目君子之笑为厚耻吾又不知负儒名于我元者何施眉目以诵孔子之遗经乎洪惟我圣天子当朝廷清明四方无虞之目与贤宰臣亲览经史有志于圣人春秋之经制故断然定修三史以继祖宗未遂之意甚盛典也知其事大任重以在馆之诸贤为未足而又遣使草野以聘天下之良史才负其任以往者有其人矣而问之以春秋之大法纲目之主意则槩乎其无以为言也于乎司马迁易编年为纪传破春秋之大法唐儒萧茂挺能议之孰谓林林巨儒之中而无一萧茂挺其人乎此草野有识之士之所甚惜而不能倡其言于上也故私着其说为宋辽金正统辨以伺千载纲目之君子云若其推子午卯酉及五运之王以分正闰之说者此日家小技之论君子不取也吾无以为论

　　东维子集巻首

　　●钦定四库全书

　　东维子集巻一

　　（元）杨维桢 撰

　　○序

　　邹氏遗训序

　　吴常熟邹君玉氏自旌徳宦逰归理故园以老焉其埀训子孙严其顜画者凡若干件来谒余于姑胥邸次曰某髪已种种惧一旦捐子孙去故述诚若干件虽话言拙直使奉成规行之亦不致畔名教隳门地且将勒石位置奉先之宫幸得子言重引之庶吾后之人知所警也已吾闻传曰名门右族成立如升天覆坠如燎毛何难易之相县遽絶甚如此葢剏者劳而守者安剏者俭而守者奢剏者畏而守者骄也为祖父者虑焉故有身后之诫虽古先哲王不能无之书之竹帛琢之盘盂以遗乎后之人盖惧耳听口■〈口受〉者易为灭絶而托诸竹帛盘盂者可不刋而埀无尽也君玉氏之遗训着于金石非竹帛盘盂之意乎为其子者幸得诸耳提面诲子子孙孙又幸得诸示无穷者则邹氏后人续初继业虽百世而可也虽然子弗祗服厥父事此无先之训也恐无先之训故吾重告之使之恒有其先庶畔名教隳门地者免矣夫

　　李参政倡和诗序

　　淇上野逸李以世泽起身十年至叅大政江浙行垣未几惠冠文江南端其所建白有不合即引去退处白沙日与布衣士谈文字为乐其来江浙时孤舟疋马絶无左右之孚以奸政其舟所载又絶无他长物不过随身所读书籍耳其下交无杂宾而天台蒋常翁乃以诗人获登其门相与倡和流布人间嘻公以八位之贵不以下交寒素为厌蒋常翁以一介之微不以上交公相为抗等此季世仅见之事而议者犹以公进布衣为术者吾不知其说己常翁装潢其诗成巻非已侈自遇实以表着贤公卿下士之犹有古风也故余为叙其巻使世之登枢要隔寒微者见之宜于此焉耻矣

　　渔樵谱序

　　诗三百后一变为骚赋再变为曲引为歌謡极变为倚声制辞而长短句平仄调出焉至于今乐府之靡杂以街巷齿舌之狡诗之变葢于是乎极矣嘉禾素庵老人过予云间邸次出古锦朴一帙曰渔樵谱者凡若干阕虽出乎倚声制辞而异乎今乐府之靡者也吾尝求今辞于白石梦窗之后斤斤得寄间父子焉遗山天籁之风骨花间镜上之情致殆兼而有之葢风骨过酋则邻于文人诗情致过媟则沦于诨官语也其得体裁亦不易易嗣余响于寄间父子后者今又得素庵云夫谱之云者音调可録节族可被于弦歌者也诗三百曷无一不可被于弦歌吾不知亦先有谱后有声邪先有声后有辞耶寄间分谱于依永之殊其腔有可度不可度者则何如敢于素庵乎质焉素庵齤然而咲曰噫吾忘律吕于渔樵欵乃中乌知所谓声依永律和声许事哉虽然击辕之歌野人之雅也吾谱殆亦自当楚雅乎素庵名抱素字子云裔出吴越王有起进士第号竹乡翁家置万巻堂者其曾王父云

　　牡丹瑞花诗巻序

　　余读后山氏丛谭载广陵芍药曰金帯围者无宿种而出出则羣吏有应其瑞居台揆者如韩魏公琦王岐公珪荆公安石皆应其瑞为不诬也于乎山木无知何预人事哉盖徳动草木草木化焉非偶然也江浙省检校孛术鲁子升之庭有牡丹雪中作花其大如斗其色如魏家紫者人咸谓孛术氏之瑞也夫牡丹芍药类也芍药有当其瑞者子升不当牡丹之瑞耶明年子升繇检校除淮幕宪府其瑞亦不诬矣庸讵知异日子升不跻人臣极品耶吾固有俟于子升矣抑吾于牡丹有感焉者世有花工如宋单父者能变木芍药为千种姿亦能使不令而华人力奸化工乃尔或谓子升之冬花乌知不有人力奸造化者乎茅山外史张公雨神仙人也能顷刻而开花者也特为子升赋花属之天瑞为异时衫色之谶吾读其诗信为子升氏之谶也人又何疑于是花云子升出其诗并图巻一通求余叙于是乎书花之开至正九年十二月某日也

　　丞相梅诗序

　　至正二年春江浙行省丞相□□□公以清静宁一之治报于上上召入宰天下公拜命且行顾瞻后庭有手植穉梅一本俾移植于明庆寺之殿阳邦民聚观载抃载舞咸手加额曰丞相弃我去是足以系吾人之思己见梅如见丞相焉于是僧古源采民之言以永歌之邑之人士从而和之凡若干什昔召伯相周布政南国舍于甘棠之下后之人思其徳爱其树而不忍伤此甘棠之诗所以作也召伯之教明于南国而甘棠之诗作丞相之徳布于江浙而手植梅之诗作若古源者谓得古诗人之性情非欤丞相去今几十年而是梅轮囷扶踈硕大繁茂有加于昔邑民于是有所瞻仰公卿于是有所感慕后之人于是有所兴起而想见其形容一木之植千载之情系焉吁草木有托于人者固不在地之有厚薄而在徳之有久近也信矣而况护持之力又出于金僊氏者乎丞相氏之徳以栽之金僊氏之力以培之吾见斯梅与孔老氏之植桧同无朽矣不然南门之栢有大四十围者一萧欣能伐之可不惧哉古源以诗来属余序余为之言如此夫思其徳而爱其树者人之情也爱其树而永歌以颂美之者诗人情性之正也序诗人之意而不忘乎戒惧者亦文人忠厚之至也是为序

　　送经理官成教授还京序

　　前济寜郡教授成君彦明氏以文墨长才为今天子録用洪武元年春遣使行天下经理田土事而成君在选中分履淞之三十八都二百一十五围阅岁终鱼鳞图籍成父老咸喜其清明果决竿尺有凖版帐不欺积七不毛之土并附以见装潢手巻来拜草玄阁次求余言以为赆千万因成君致意万一大农下问先生之言亦有取藉年云予悼唐宇文融为括田使时开元之治已久天下戸口未尝有所升降也而融括籍外之田得客戸八十余万美田称之徃徃出于州县希旨多张虚数以正田为羡编户为客民抱寃者无所于诉今天子招徕南北流移天下土田于废弃之余非袭融之敝迹也而成君之所履又皆得屯耕有亡之实可以助明天子均田之政岂开元敛臣可同日语哉于其行也书此为序

　　姑苏知府何侯诗巻序

　　清明之朝吏仁厚不仁厚无以兴其治昏乱之世吏沓虐不沓虐无以趣其亡而守牧之系为最焉守牧号民父母非上下疾痛相闗如出肺腑不可称父母元末藩镇赴仆守牧寄于戎行大偏小校民望素不厌惟与珥笔胥槖嚢纵羣不逞启告讦门罗织善良以朘削创罢司察于民牧者又以墨败纪吾民将孰从而号呼也哉苏民罗张氏之阨如芟草狝禽殆絶生理大明龙兴天子选守牧劳来安集于板荡之余而侯实应选民拜更生如脱焦火乃者京师起发迁徙苏为甚雍容处决民不知扰金谷事暇即以庠序为务祀殿论堂废如逆旅舍公一新之弦诵鸣两庑如承平时尝以劳民事稽怠奔命阙下将以戎律加之请忍死一言曰杀一郡牧以活万生灵某含咲入地矣上仁其言贳刑为赏秩吁若公者可以称民之父母矣天子仁明方选天下贤守牧入政堂与大臣讲治欵公蕳知既有素吾将听公之大用而为天下之民之庆岂直一郡而已哉吾徒朱敏裒郡人士之咏歌不逺数百里求余文引诸首故书为序

　　送祝正夫赴召如京序

　　吴元丁未春番祝正夫知淞之上海县明年以治状称最海冦之变不四三日转蹀血为衽席地民为建生祠君子有胜残去杀之颂又明年司臬者毛责细故停其治三月士庶老稚日夜号泣如襁脱慕父母于是什什伍伍不逺千里走阙下恸哭为侯请天子惊曰祝挺者出吾特选俾卧治海邦而司臬者敢忘之覆罪司臬侯复峻用天日朗明羣情闿悦于其行也会稽杨某饯之以言曰昔圣人称宓不齐曰子贱君子也覇王佐也单父之宰屈以小试也吾于祝正夫既脱州县劳亦以王佐之才属之惟正夫自任焉正夫书座右之言曰天下事见得理便做弗计死生祸福观是言也正夫知自任也不待余言之嘱矣

　　送陈钱赵三贤良赴京序

　　皇明龙兴之一年天子思与天下之贤人共图天下之治事于是遣南北访贤使凡若干人而浙士之拔等者曰陈睿钱某赵某人以治才与学术兼属之使者采诸舆论内币起之三人者受不辞会府令与计偕为浙士举首其行也来别东维先生请一言为警教先生酌之酒而告之曰代以试经艺举于乡者至三四千人会于春官第其可取者然后上名于天子天子赐出身吏部授之官不能二百人其为选也艰矣士有穷经老死而不得与于选者吏部或以旁恩及之其为情也亦苦矣今三人名一闻于使者不必试于乡与乎四三千之数登于春官与乎二百之数可谓歩之骤而其选不艰也得之易而其情不苦也虽然三人者朝奏即暮召矣天子逰心于经史有顾问焉厉精于政事有试可焉此非诚抱天人之学民社之具凿凿乎天子任耳目股肱之寄为名九卿才六部良二千石跻民于泰和而措邦家于泰山之安则其膺选而去也已不诵愆人不议忝不然却而虑也心亦寒已哉二三子避席谢曰幸先生警教徳甚大重酌之酒曰士穷而约易守逹而汰易迁易守则徳人之忠言易汰则阴黜之矣二三子母阳徳吾言而阴黜吾忠吾将庆二三子之有成也徃矣勉之申年十一月十五日

　　送松江师黄公入吴序

　　松师黄公彦美以疾谢职于淮吴大府手不执兵战不卫戸金鼓不振马不驾凡百曰大府以诈疑力疾而徃辞始获允未几大府■〈言复〉以飬疾吴门召幸其疾瘳大用之寮将而下及淞郡官市老野叟方外之民无不抃手交庆以为贤杰用大则惠益大矣各执壶浆牲具张于西门外以伸颂祷老客乡会稽杨公就举爵以规不以颂曰黄公之报所事于西夏侯义亦至矣台平不曰几死谗谲幸公论反平丹书雪志又伸矣丈夫事毕矣他复奚望哉公闻规起作长跪礼复爵维祯曰先生言议入肺肝凛若沃氷雪所不解甲服经居庐西夏侯墓者有如皎日予曰韪矣哉遂行

　　送三士会试京师序

　　至正己亥夏四月江浙省试吴越之士吾门弟子在其选者三人焉南士曰忻忭色目曰宝宝曰何生三人者择日赴春官来别曰先生何以教我余既期其大对为汉晁董而又勉其大器以宋李廸也三人请廸故廸葢从于种放先生者业成试京师种先以书见栁先生开去声开留廸客门下出题与门下共赋廸赋出诸生右开惊曰君必魁天下且为宰相异时果然余同年李中丞稷今之柳先生也三人者以余言见之并以文为贽中丞当以廸故事待三人并以文之占三人顾魁多士为太平宰相三人者谁先惟三人焉勉之勿多让廸

　　刑统赋释义序

　　古者帝王恃以治天下者大经大法而已未所谓律也世道既降巧伪横生法家者流始制律以钳釱天下之民奸日滋则律日烦亦时使然也葢律令起于秦定于汉律法刑统遂大着于唐宋而傅霖氏为之赋刑统以便律学之诵习夫绳墨陈而天下之曲直不能逃规矩设而天下之方圜不能越律固捄弊之绳墨规矩夫颍滨苏子曰读书万巻不读律致君尧舜终无术君子于其言可以占世变矣我朝混一海宇承平百年方以儒道理天下士徃徃繇科第入官凡谳一狱断一刑稽经援史与时制相叅未有吏不通经儒不识律者也保定梁公彦举蚤岁为宗正府掾尝从府使者及省部官谳狱河南江北阅案愈多而审律愈精人咸服其明允后司泰州筦库遂着刑统赋释义一编上探经传律疏史鉴有可证者而又折之以己意推诸苛宻而归诸仁厚盖传霖氏之忠臣矣今年维祯备员杭课提举幸与公为同寮平市之暇尝论及古典及今之通制且出此编以示余始叹公不惟精于法家之律而又明于儒者之经史也岂非时之通才也哉呜呼郑子产铸刑书叔向氏讥之惧民弃礼而质之于书也故曰先王议事以制辟不知后世又有微于书而不竟者律其可废乎赋刑统者既举律而约之释义者又即赋而精之俾后之莅政者有所稽而凖焉足以权衡世变扶植世道而致其君于尧舜之上苏子之所感论者岂诬我哉公自童年即以吏事起身至老而求诸经史以文其律家之学葢知所本哉余三复其编而深有所取且僭为之首序云

　　监宪决狱诗序

　　自军兴来民不幸兵死者无所愬其诸误系诸有司者幸而有愬已有司又付之不理讫与叛人戮死盖杀民者殆狗豕之不若官以李为职亦莫之卞已呜呼民之涂炭也极矣余读杭拔官朱莲峰君志监宪公平反寃狱事为之慨叹不已其言有曰求狱不于其情而欲以笔札求之乎是言也平狱之本也若监公者真神明人哉使今握兵在边执法在廷者皆如监宪公之处心菑其不有吊寃其有不白而枉死者哉于乎孝妇衔寃天为亢旱邹衍系狱六月降霜天之于寃人报应如此今旱暵甚矣监公之决狱人人不自以为寃吾见随车之霔至矣杭大夫士咸作歌诗以美之而推予为叙首予乐为之书至正己亥秋八月既望序

　　东维子集巻一

　　●钦定四库全书

　　东维子集巻二

　　（元）杨维桢 撰

　　○序

　　送帖山提举序

　　天下之仕莫难于司杭征也岁一办额赋十巨万虽辇毂地宣课者不赢是无母钱以为之本无旁司以为之倅岁无论风雪阴雨水旱兵燹懋迁无通不通临制者月钩季校额稍褪即戮辱其人不啻罪奸伪且不得以他故愬其法外无漏内始获于是宻立闗纂使亡頼游徼络绎而钩栏之其故脱而漏籍为游徼资者殆且过半盖制无课吏禄食俾就食其征则不可责其人之不盗也又其漏者多势要者不幸一败获不一日二日用上官令追呼胁持不从句挟衙校羣小竟排戸撒其推去如取寄物赋之陷而不登类此间有不畏强圉誓以文法律人人即中伤之且入官五日职轮课纲一署其帐厯势不得登醇白自引于亡过之地故吏是者洁入污出号投墨海完来残去号入火狱故曰天下之仕之难莫难于司杭征也今幸肆大之恩若洞见其难状旧之积陷既一日而蠲除新之日赋又据实而取焉使墨海火狱而复有洁白清凉之日于是旧官如帖山氏者始寻与吾徒给解而去吾既酌之酒为彼此贺而又过求余文故道其不幸于难仕而又幸其得殊恩而墨海火狱有洁白清凉之庆也于是乎书

　　送闗宝临安县长序

　　北庭闗宝氏擢春官第天子赐进士出身徃监临安县以尝从余逰且余同年徳流公之子也过钱塘乞一言为别余告曰方今盗起淮颍间挻祸于江浙民耗于兵兴罢于奔命者四三年弗复休民之良胥陷于盗招之而未归嘻岂吾民之乐为盗哉抚字乖而饥寒之偪也水旱相仍而田不减赋妻子相流而农不息徭其被害之原悬于州与县州县不闻之府府不闻之省台借或闻而不信以至吾民财竭力穷财已竭力已穷而赋徭愈急征求愈繁民死道路者相藉幸而生者其不去盗也几希生时百里邑为试政之初当推其情曰上恤乎民则民吾赤子上不恤之则民吾宼盗也不可畏哉迩者皇帝下明诏哀痛遗民诚以民为邦本而本不可使戕而耗也蠲之以赋寛之以征裕之以力凛乎若朽索之驭六马且申诫守牧者务在康济生民上承明天子之徳意下轸吾赤子之困穷招冦于民慎勿驱民于盗吾将见疲者苏流者复休飬生息以还中统至元之治必自临安始也生以余言勉之

　　送龙孔阳序

　　士有行年六十而强力如三二十人居贫困不支而恒如富盛人曰番之龙孔阳也今年客钱塘吾尝与之徃来见其才气学识甄综天人议论古今要害以节量天下之成败治乱如镜照蓍卜如孔钥勘而左劵合也盖可附诸古豪杰者而与今之豪杰盗虚声以误天下者葢异日道也然而急材者弗之举也使之蓄其有而无所于施则取文墨氏笔椟以代司冦之斧钺诛伐古之憸人谀子以警今之似者吁此孰使之然哉乃至正乙未秋八月中书兵部黄公昭承天子明命出吊民江之左采天下之言以选天下之才吏其于豪杰之遗去者意气足以徕之权力足以振之吾将贺孔阳氏之有贤知己也无几孔阳来别曰余不时与子相嬉娱矣余槖铅椠已偕黄公计吏卜明日行子何以赠我吾伟黄公之能得孔阳而孔阳之为黄公得也则为之言曰天下无事中材奉三尺而有余天下多故则虽豪杰应变而不足安危优劣之相县而一时人才之所值者真有幸不幸哉今天下亦多故矣人才非幸之时矣行矣孔阳毋自幸也重为我告黄公曰拔一者孔阳拔类者亦孔阳兰悴而蕙伤鹄举而鸿悦类不类吾将问诸黄公黄公问诸孔阳

　　送庆通公翰林承旨序

　　承旨非古官始唐以文学士备顾问出入侍从因时叅谋议纳谏诤署以翰林遂号内相惟承旨尊为东阁第一人诚以其人老孰故常练逹当世之务凡天子机命内外宻奏朝廷有大议拟废置不时豫他人者承旨得専受専对而安危成败之决在焉吁仕之重若是而世以承旨为安老置散不误设官意乎至正十五年冬江浙省平章庆公拜翰林承旨东之人惊相谓曰朝廷以江浙为东南大方面冦盗日横楮币日塞民日不聊生天子授公宻命赐五绞龙衣金乕双珠之符俾専理东方以便宜行事假以岁月期其克有成功遂陟相位巳日乃今一旦挈而置之散地于公优也东人何恃耶会稽杨维祯为之解曰朝廷以公世臣且负重名天下出厘东土岛夷革心猫兵受令文恬武熈折冲千里于笑谈尊爼之外吴越遗民不见兵革者几三年可谓无负明天子东方之寄今天子内治益切归公于东阁葢有寄之重于东方者已庸讵知承旨非安老而置散承旨非安老而置散则有任天子之重者公知之天子知之固非安老而置散也的矣公之行也传提举王本而下为謌诗凡若干者推余为叙余不辞亦欲使公知东南之士有知公之深者固异于东南之人也公燕见天子时天子或问公以承旨于东南士论为何如则吾文可出矣于是乎书

　　送高都事序

　　传称子产为政其所能者亡他【句】能材彼其人焉而已耳材彼其人【句】人各能其所能而子产之能无不能矣禆谌能谋子太叔文而能行冯简子能断大事公孙挥能知四国之为且一辩其人之族姓班位能否又善于辞令子产问四国之为于子羽使禆谌谋而简子断然后授太叔行之是以郑无败事子产善于材使之力也江浙平章左畣纳失公徂征淮夷总制于金陵急以材使人才为首务曰善谋曰善断曰善行而善辞令者皆礼罗于幕府使各竭其所能此子产氏之善于能人之能也高子令之秀而文者也又善知四国之为与其人之族姓班位能否而善于辞令者也是高子一人而兼古者二人之为此总之者之选于子如子产之选于太叔公孙挥也宜其有补于总制而总制者无有败事都之以幙府元僚不为过己抑余有诘于高子者今日之兵有曰猫曰鸧者罔测甚于冦兵知以猫鸧御冦不知以冦待猫鸧既有烈于冦者吁知四国之为而辨其人之族姓班位能否者其有不察于此乎不察不智察不言不忠言不力不勇总制之称善于材使者疑不若是故于高子申以问之

　　送魏生徳刚序

　　庠序师有主教其次有正有録正録而下有训导训导出主教自辟或提学官以物论推择之位若卑而其人之徳行文学则主教者之副相也主教其人或下之非宜副相实宾师已故庠序不得贤主师得一贤宾师亦足以重学校也吾同年同知安庆公之子闗国用氏以明经擢第来监杭之临安以守令治本莫先于学校毎朔望下学悯其教非所教养非所养弟子贠多阙乏人材无所成就大惧无以畣圣天子崇傅责効之意于是走吏不逺百里外捧檄币于同门魏徳刚氏礼为庠序大学师徳刚戒行来别余求一言今盗起淮泗挻祸于天下郡县为郡县者方以募兵调赋造弓矢器械为急务奚暇治学哉而国用以书谓余曰天下不可一日而无教赩衣赤帻包城络野翦以斧钺而不胜者有司之教衰而礼义之维缺也吾其可以废学校一日之教哉鲁邑弦歌不以刘项攘抢而暂废今盗狗鼠尔吾又可以鲁邑弦歌之俗弃其民也哉余既喜而复其书于魏生之行也必叙以送之且期其纳民于礼义而还太平于今日当自临安始

　　送司农丞杭公还京诗序

　　余友曹文炳过余次舍谈大司农丞杭公之履歴行事公当儒涂世家锺峨眉之秀负殊才遇今主上开国金陵以青年经术取法史以法史取郡邑牧以郡邑牧取相幕宾踰月而御翰亲除今职不十年自下史至九卿进取捷速才之不负人也如是出使吴松经理僧道故官田土曽无苛詧徼侥以话言为期会讫不刑一棰而事集于两月之间今还京报命郡人士赠言未有当公意者望吾子一言出庸众人右且不为投之暗也余复之曰农国本也少昊氏以扈设正苍姬氏以稷开国秦汉以来曰治粟曰大农曰春卿曰司稼皆所以崇本也今稽古建官以大司农首列九卿可谓知天下之本矣而杭公方以才谞当御选之笔言听计从非农之福耶其经理而归也舆人诵之考功书之吾又何敢以老羸而辞于一言遂为序而又系以古风人之辞曰十年农星晦无光太史昨夜占五潢国家大本重糓禄曰奎曰胃明天仓中书垣次司农署秩列九卿尊大府春耕籍畆冬藏氷六十五官分九扈杭公均输少卿属赋足国家民亦足农田漕运一时了文如锦绣人如玉归来奏议帝曰俞诏书寛大赐民租太平治象今日见不用再讲贞元宰相均田图

　　又代冯县尹送序

　　司农在周官为太府掌九赋九贡秦为治粟内史属官两史属官两丞汉有司农丞谓之中丞唐置丞六人今主上开国金陵他府寺有未遑立而农正司先之盖以钱糓金帛委积所在天子籍田耒耜京师百官禄廪朝会祭祀赏赉之所给其务农重榖实为富国强兵之本故职司者非康成之文学牟融之逹务不以授之元年冬十月大司农丞杭公仲玉奉命来淞经理田赋功成册上无漏无溢其用法不礉驭下不烦不越三月而事集郡县称美其人曰无杜中立绳吏之急而有郑荘千里不赍粮之効嘻其治行可知矣抑余有告于仲玉者主上新收浙地官民田土夙有成籍然佃人租额岁为地主有增无减阡陌日荒庄佃日贫至于今盖穷极无所措手足矣农丞之秩上亚大卿而司吾庶土之生者归觐主上主上问吴氏疾苦倘有以言之三吴之农幸矣是为序

　　送淞江同知李侯朝京序

　　有明受天新命开基金陵百辟効职百将効忠实君臣千载一时之会所以刼大业臣妾天下皆国家善于用人也宝定李侯浩字师孟材足以任重智足以拨乱淞归附初奉命来为二守盖以股肱心腹之旧授以劳来安集之寄歴政甫期赋役髙下以均仓庾出内以平功过黜陟以明利害兴除以当闗梁启闭以严狱讼审録以寛淞士庶拜颂为古循吏今年春中使衔命下郡取为机近法从侯不税冕行郡士民攀挽不可得乃什什伍伍相与饯之西闗之郊举爵于余乞一言为赆余举爵酌侯曰天子任股肱心腹之臣如侯者不几也侯慎之再酌曰侯歴民间徃当以生灵之忧为己忧以荅天子之大宠命三酌曰海■〈宀禹〉尚有未宾服者愿侯佐天子平定之无久劳金革为也侯反爵谢余曰某不武敢忘先生之规己而上海祝大夫持缥轴来求书为饯于是乎书

　　送检校王君盖昌还京序

　　士生乱世不以窭而茍售必迟迟坚忍俟其人焉而后兴此非志之逺识之卓毅然大丈夫不能若今中书检校王君盖昌者是已余归老淞学君与富春吴毅桐庐章木会稽张宪山东马成吴门杨澄咸在髙才生之列时秦邮张氏据有六州奸佞朋进欋椎盌脱謡于市者弗可计或有率君徃者君曰咄哉丑尔秦邮岂王郎之主哉顾仕有时吾方慎俟其人也已而君辞余客泗水转徙下邳艰苦穷阨人有所不堪君方弹铗自哦泰然无几微见颜面皇明受天明命君自贺曰天下定矣仕有吾主矣徐守臣荐其所有于相国见主上于谨身殿敷奏顷上伟其仪度礧其论裁大器之特授中书检校嘻非其慎仕待时讫于真主之遇其能戾契致是哉吾谓志之逺识之卓者非其人欤今以使事至淞首谒大成宫释奠先圣继访余草玄邸次展师友拜留若干日行郡守盛升燕之泮堂诸客咸赋诗为君侈且为淞学校侈又必推余为首叙余重举酒祖之曰宰相佐天子以治天下者也检校拾遗举缺又赞宰相以治天下者也天子倚治于相相资失于检校相之弼友也任重矣哉任重矣哉以为序

　　送冯侯之新昌州尹序【二首】

　　余曩过田野见父老四三人聚首相与言县令冯侯之贤者或泣或叹扣其故则曰自侯下车将二期民沐其福者不可枚计其驭事也简其调役也均其征赋也仁其理狱也雪而明民听其令无有捍格自公自平若出钧石之制者二期所行殆如一日而执臬者以毛髪细故裁之吾民疾苦颠连无告者三月不啻失父母余闻其言而识之今年春天子遣使行各道核郡县吏名实审侯之行为至忠绩为上最使复于上上曰冯公者出吾御选宜其政之不负吾法也于是嘉其功升新州守民又咸涕泣曰吾以侯为吾大官会府中今不可得天何敓吾父母恩以恩彼人哉吾尝论吏之良否为民之戚休得一良则一郡喜失之则一郡忧故汉吏重良二千石今侯自县升郡推华亭之治为新昌之政吾知其为中朝良二千石矣异日复来苏吾民余日生望之
　　又
　　华亭为松江望邑贡税财赋当浙之什伍编户至百万迄乎兵燹向之繁富者百不一二为邑者亦难乎其治矣丁未春乌江冯侯尹是邦以劳徕安集为己任流离者返之疮痍者起之阅两期而邑始成署所民欣然如痿者之起行执热者之濯清风行役者之归故乡见父母也是年夏四月海宼作诖误逮华亭者几百数侯誓死力辩于统兵曰华亭素善地古二陆文物之邦民非畔法轨而从人于逆者统兵允其请而郡之生灵更生于圣代者皆冯父之力也民为建生祠颂其徳不忘其愍民之穷凡可为氏所者无不为上闻其人识其姓氏以为可吾之良二千石者遂升守新州民父老幼穉奔饯于西闗之外遮马首而泣曰吾田之赋侯均之吾丁之役侯节之吾讼之欝而不平者侯伸以理之今去也均吾节吾而伸以理吾者将谁望欤其皇皇之情不啻子之失慈父而立于顾无人之境余为解之曰杜甫氏有言元使君得结軰如十公落落参错天下为邦伯万物吐气今使冯使君軰参错天下列郡岂有万物不吐气者哉新昌之生息皆锋镝之余吾想民流未复地荒未辟者望吾侯父母之至如望岁然将见颂声作其田里而无叹息愁恨之声者真我朝良二千石之庆也他日秩满归赞中书政堂其泽天下者可胜计哉吾民其俟之又复何憾

　　送杨明归越觐亲序

　　仕与亲孰重曰亲仕有时乎为亲则仕非重乎曰禄足以逮亲则仕禄不足以逮亲则仕无愈乎啜菽饮水之为亲乐也仕又何重乎宗侄子明辞乌府檄而归里为堂二月八日有埀白之母也身虽居阙下心耿耿乎定省之前东睡斗山之北白云之思常在心目今年春自白下理舟楫过淞谒余草玄阁次急以别告问何之曰白云之思日夕在倚门之庐矣今乃行请翁一言以为教余以明在闾里时十岁以孝悌称洎长豪爽不覊倚亲强徤又孝妇善事姑遂起宦情欲伸所抱兵变备渉险患志不直遂而亲且老矣庭前风木宁不有感乎宜且归之晚也于其归也序以送之又系之诗曰天西白云天东飞乌台春之乌依依髙堂游子归未归堂前春草生春晖行行舟发彭郎矶勿遣霜霜露露沾人衣

　　送断事官李侯序

　　大梁李侯文彬氏以世居执法有决谳才简知于今天子天子亲赏拔为中书断事转都督断事克于其职凡邉民有诖误郡牧有不白案出使推覆咸以平允取信朝廷今年奉旨以田■〈兹上田下〉覆实事至淞旬浃间得成帐报于上淞官吏父老喜侯勾检得失不苛扰而一辨羣来乞言于会稽杨维祯维祯闻侯任天子耳目寄者已期年大明之古遗直也则为之言曰断事在古为士官周为冦晋为理秦汉为廷尉今为大理断事天下事有不平者平于君君以平于断事断事之寄不轻也较然矣狱必以果而断断必以明而审明果俱至又必不为上所敓旁所挠则其法始伸职斯究矣有其明有其果而又无其旁挠上敓者其称誉比古汉于张用是占侯之峻跻华要内中书郎外部使者郡二千石不俟龟蔡证矣吾与天下之民共望之洪武二年九月十日序

　　东维子集巻二

　　●钦定四库全书

　　东维子集巻三

　　（元）杨维桢 撰

　　○序

　　曹氏世谱后序

　　广陵曹时复以祖父世谱来告曰复以兵变去其乡己十有七年幸祖宗坟域先人某水某邱尚在兵息将挈家还乡得先生一言叙其谱庶吾某与后之人不忘其先之所出卒葬之岁月也按谱曹氏谯国人自几世祖某徙居于汴曽祖成之又自汴迁广陵之蜀冈大父某浙行省儤使妣周继玉宣使君卒玉以盛年守节考某翊正司照磨赠爵奉议汴梁路治中妣霍氏太康县君太康君善理家考游宦于外子六人皆太康君力教而有立长子时升广帅府奏差蚤世次时泰爵奉议留守司经歴至正癸巳某相奉诏招讨江淮海道相择从者以时泰行泰奋然无譲歴险涉海鲸浪猝作舟覆而没相悯其死忠赠某官妻郑氏子一次时益翰林院典书蚤有父名三淮兵梗奉母及孥脱难出虎口辟地于杭以疾卒妻李氏子三次时晋海道府掾起漕抵京师上多其功赏官嘉禾照磨道海还呉值风舟没莱州洋妻舅氏霍仲皋女通书史喜读古孝义传时贵人有闻其才欲敓其志誓曰曹氏世称忠孝门妾敢如庸妇人畔名教夫两姓以辱其门乎卒谢絶之妯氏郑与李闻其志节相率守嫠而忘他志李氏一子力纺绩资之出就外傅使励学罔坠前闻人世胄诸子亦相率有成三节氏胥有请于复曰愿归故乡守吾舅姑坟墓且使诸子有耕稼地吾属死首邱无纎毫憾复之归计遂决行舟泊吾门霍氏持茗且为吾老妻寿后再有启曰某不幸三伯氏夭命而某嫂三氏同一守节先生秉铁史笔传信过国史倘升余论奬重之非直三节有恩曹氏一门其有光矣
　　铁史论曰欧太史着五代死节臣不多见得王凝氏断臂妻一人特表以愧男子之不如者今曹氏一门男有没王事妇有守贞节非一人得于丧乱流离中皆不愧凝妻代有欧太史其不在列传乎万一遗史氏则吾録之以系诸曹氏谱亦使亡国臣有不如三节氏者愧云

　　送经理官黄侯还京序

　　今天子龙飞金陵奄有四海版图归职方者过唐越汉兵兴以来土田阡陌无定籍可稽由是立大司农堂庶土九赋九贡又遣使行天下以经界为重务也而北庭黄侯万里氏在选中分按华亭履田事事毕还京邑士朱辉为绘田间竿尺图以见侯勤于王事而敏有成功也持其巻来谒东维先生于草玄阁求一言以重其行先生器其人品才气为相门之后辞不获为叙其事于图尾又采民謡为诗一章章八句侯前朝中书右相国孙大参也速公之嗣也譲门荫于弟自起身儤直歴太和县监济宁行垣官勾皆有休詧今以才干履亩于松其报最于上所优赏爵秩茍又分符三呉之地呉民之所望也侯尚以予言勉之
　　诗曰天子龙飞定两都山川草木尽昭苏三呉履亩难为籍四海均田喜有图海市鱼盐开斥卤泖乡■〈禾罢〉稏熟膏腴赏功行见承殊渥此地重分汉竹符

　　送山西省参知政事陈公序

　　参政起北魏而歴代因之我朝经纶草昩之初设天下省署凡若干所各以参相主之名次丞相而实则行丞相事也嘻方面之寄重矣茶陵陈公由兵部尚书辍为松江郡守未期月政成天子又选升山西参知政事濒行索别于会稽杨某某饯之言曰唐萧瑀参相事太宗称曰瑀言事不以利怵死惧真社稷臣魏征参相事天下米斗三钱太宗谓群臣曰此征劝我行仁义之効也今公在呉元初以鲠正诤朝廷大事不以死惧参议朝章诏令律书纠正切劘垂一代之大典以平日圣贤之学谈仁履义匡弼帝躬务致尧舜此瑀征之才之志也天子简知天下想望风采也久矣山西剏立方面统州六十有三为南北京腹地天子时廵之所首选重臣行丞相事公当其选吾见其益厉忠荩以答重寄劳徕流移荐进遗逸弓刀遗俗咸袭衣冠入朝宿卫羣元仰给至外戸不闭旅不赍粮使洪武之治出唐贞观之上公称社稷臣不在瑀征之下非某一人之望天下人之望也洪武二年九月二十六日叙是日淞江通判方从善推官孔道原经歴石宗亨祖帐西门外举酒为公别而令门生朱芾録予文为赆

　　送都督府指挥龚使君序

　　予友濠梁龚君希鲁以文武才屡奉天子命出使思播峒蛮等絶域得其要领还报天子天子多其功授中顺大夫京畿漕使秩未满转指挥大都督府使都督昉于唐行军征讨在其本道者曰大都督大都督带使持节者谓之节度使外任之重无比焉今制革拒使节度使在朝立大都督府指挥正副凡三十有六贠戚钺雕戈山玄朱组视古班仪为有加非智足以参朝义勇足以总师干勲劳夙著者不得居是选也天子耳目官有不言者指挥出使得言之指挥之鲠正强直且为天子信近臣非特掌严环卫而已也希鲁以布衣不十年处宥密地位益崇心愈下竞竞焉无一毫倨气矜色君子占其人为右资之原徳重器而况足迹所歴博览天下之民风吏弊他日衎衎论奏徐吐吾民不平事知无不言言无不当称天子信近臣是在希鲁矣希鲁行索言以赠于是乎书

　　两浙运判王侯分漕序

　　圣天子以南服之土地人民未复版图不忍加兵选通经练时事者喻威徳使归诸正于是王侯某以大司农司都事在选中驰传至呉浙省大臣谓蕞尔之冦首鼠之日又惧辱天子信使留弗遣又明年省大臣承制授侯判两浙盐运事分司海上灶萌卤揷闻侯名皆手额庆携提老稚讙呼罗拜愿受其条教退则更相告戒惟令之共修牢盆积薪草准法程石益拓池荡相时率化无愆阴奔湍少一戾期则各知赴功以登岁课鞭笞愁苦之声不闻猜祸吏窟仓场者奸无所宿好哗者或设诬辞污蔑侯侯行愈厉焚香矢于神曰某行负朝廷欺民庶神不吾佑否则有以直吾枉粤晋而哗者死民益骇嘻凡为天子命吏惟诚可以格天微而至于昆虫草木其感应捷若影响况于逆虏乎况于醝丁乎侯以中原世禄家为朝廷风纪臣不幸不扬声虏庭喻祸殉国难及司海上之赋究治本而立行之又不幸为猜祸者所害遂矢于神神报之若响嘻民可欺也天其可诬哉吾悼世之横吏受方伯连率之寄者欺公罔上鍜炼民以遂其奸天若罔闻者未定故也定则宁有遗噍乎吾嘉王侯之能以诚任诸己又能格诸神録其治行为他吏劝云

　　送华亭县丞盛侯秩满序

　　昔西门豹为邺令魏文侯诲以就功成名之术无他使其取诸人以为善而已耳乡邑先受坐之士必敬而礼事之又使求其掩美扬丑者参验之葢以幽莠似禾骊牛似虎白骼似象碔砆似玉此物以似而乱真者取人亦然其得不审乎广陵盛侯彦忠二尹于华亭下车之初首询邑士之先受坐者以师礼事之其次可友者以友义待之又必于掩美扬丑者覆而信其人其人之翻覆倾危者逺而去之如避仇敌故其取诸人以为善者不可数计旁及乎方外之士亦所不遗故其为治最绩彻上府民之颂声不归令长而归之二尹一考之内三易令长如阅过客而侯安于佐位覆如令长民恃之如慈亲恋恋焉惟恐其秩满而去也嘻二尹之贤于令长也可知矣探其治本则聪明不作智数不自用而为吾聪明智数者取诸人如西门豹而已耳彼三易如过客者其道相反故其优劣之判如此上府才其能贤其徳升以佐大郡宾省幙又何过耶其去也方外士自延庆而次凡十人征吾文以饯别故吾乐书其治为侯之赆且为他吏之劝云

　　送团结官刘理问序

　　至正廿六年秋七月东藩呉主行郡县团结之政选使之郡大参周公躬至嘉禾诸郡而理问刘侯至淞江侯集民年高用酒食礼推择为众所纲者万夫长若干人下至队长若干甲大小相维叟赠以言归为国主告古者团结之政葢已见于管仲之理丘兵矣仲之军令始于五家之轨卒伍定于里军政成乎郊祸福相共缓急相死此覇国团结民兵之法也然王家之兵莫壮于临淄苏秦曰临淄之戸七万计下戸亦三男丁三七可二十一万葢临淄之民素富而实其俗鬪鸡走犬六博蹋鞠车毂击而人肩摩也故齐之国以临淄而强天下莫能当世降五李则团结御冦者适以长冦民有所谓白甲军者又皆不受令于公家者也梁贞明五年呉团结民兵徒保卫乡里今侯以文武才畧辅国主之政为国理兵管氏之令其有不可举行者乎吾将叩侯以呉藩属郡之民如齐临淄者有几哉不则吾惧所结者大抵五季之白甲而已耳于乎后世霸国不患世无仲而患无临淄之民也吁安得民如临淄者与侯论霸国团结之政也哉

　　余公参政序

　　参政不见官于周起于后魏隋唐因之亦以职相者或有不及故使参焉职虽下相一等而抗其职者在焉则贰台衡燮元化葢亦行相事矣参之位也不亦重己哉非老成有谟议坚凝而劲正者弗足以居之淮行省在呉门太尉张公实领之参预其政者或出自辟而自辟者非一己好恶之利亦公论之出也秦陵俞公希贤尝以正谏居参谘幙府谏有不从辄求去凡上公府有大刑政大典礼必先预其议反复裁订至当其可而后止府中称骨鲠臣予闻昔忠肃鲁公参大政权贵人惮其骨鲠目为鱼头参政公以参谘府骨鲠参政相垣其不为鱼头鲁公乎然昔之鱼头内忠于天子升平之朝今公匡救于藩国反正之日其纠拨乱邪风力凛凛焉者不又难于昔之鱼头乎呜呼一邪正之进退一国之安危系焉惟公之系安危者至以身之去就争之吾见上公府之有人而淮之民蒙利利及于江浙之民者于公是己予辱与公友乐公有操而期公之有为故叙以言之公必有以证吾言之不人妄也

　　送提控案牍李君秩满序

　　府控牍官视大郡照磨官不出吏部选而二千石以宾礼礼其人者为其赞治于二千石也华亭以戸口之庶升松江会府赋税输四十万自淮兵渡江驻呉为方面松以近辅雄紧为呉犬牙地初以将官带二千石事马步带法曹迩者兵革少戢郡府还牧守而别驾判推尚多缺焉幕有提控案牍二其分寄者岂惟文案哉官民僧道及海涂田土之赋加旧十六戸口徭役狱讼听断营造供亿亦倍徙于曩时虽府长得人而幕佐乏材长亦不能主办故其选也必择才具絶人者居之其责比古长史司马而功居半刺其罢软不胜任者不敢觊而处焉邗城李君实氏辍淮东宪史居控牍于松戸口徭役狱讼听断营造供亿加以一时浚河筑城漕饟之剧皆能相其府长了于从容谈笑之顷上不失责而下不寡恩野无怨声府有坐啸宜为长所宾礼异于罢软不胜任者今秩满去长如失其友寮如失其师民父老如失其蓍蔡衡石其行也张于西闗之外父老谈道其能且贤者谒文于会稽杨某以祖之予客松耳目其赞治者与父老之言合于是乎书九月初四日其交承维扬秦文绎彦思求书上轴

　　送张先生赴河南幕府序

　　昔孔门诸子言志有勇士有辩士有圣士之分而圣士始可为王佐才也子路愿得白羽如月赤羽如火钟鼔者震天刀槊者连地将而攻之前无敌国夫子许以勇士者其人也子贡欲素衣缟冠使于两国之间不持尺寸之兵升斗之粮使两国相亲如兄弟夫子许以辩士者其人也惟颜渊异二子之撰愿相明王使城郭不治沟池不凿阴阳和调人物繁阜铸库之兵化为农器夫子许其圣士者此也余为之嘅然曰圣门诸子不幸生于乱世而有可以强兵可以排难可以宰天下而安百姓者其才无不备由赐之强兵排难者随才以见矣大不幸颜渊之相业不见于时也吾叹今世果无其人乎抑有而无国君以主之乎吾不得而知也乃者河南省詧罕公以天下大将军佐天子中兴不逺数千里起张先生某于天台鴈宕之间先生隐居避世学颜渊之学者也学颜渊之学则志颜渊之志今赴河南繇之见明天子将以颜渊子之望望其王佐之治己吾闻河南公幕府有君子营者五千人奋长戟荡三军如由之能者有其人矣誊辩舌代甲兵如赐之能者亦有其人矣顾未知销兵为农器拨乱还王道者有其人乎无也果无也吾于先生属之先生能展颜子之所能使由赐其人无以施其能则河南之业成矣先生之志行矣慎勿曰兰茝不与鲍鱼同肆皋夔不与逢比同时

　　送张宪之汴梁序

　　会稽张宪与奉元赵信俱游吾门二人者各负忠义之气经济之才而未遇大知己以施诸行事也至正甲午宪尝以布衣上书辩章三旦公公竒之列置三军之上出竒料敌言一一中表为某官非其志弗就乙未春冦复陷常湖又以策干苗部之总兵者不能听辄去呜呜泣下酾酒祝期伟人佐世太尉张公闻宪名辟以行人俾游说江东且输米于淮安来别曰宪行必见察大将也得吾师一言之教宪有以藉于察公矣予闻唐相臣裴度之佐主中兴也延揽遗杰恢复失土入悬匏者以愬之勇献徳棣者以耆之辩一武一文各适其用此所以成功之易也今大尉人期为唐之度也豪杰归之惟恐后顾得一二耆愬已乎倘得升冦不足平矣信既行予以愬期之子复踵往耆之所长当属子己子勉之使大将之门三千客中十九人内称有赵张两竒士岂惟光吾门也哉

　　送倪进士中会试京师序

　　华亭倪中字徳中予在璜溪时尝从予游于学有异能解行修志立一时行辈推服之至正壬寅浙省贡士三十有二人中名上游明年会试以病不行今年丙午会试于京优其蹈海而来者即奉大对伦魁又不限南士天子亲以制科策于大夫询以时政之急中以极言骨鲠应之其为汉南第一人必矣自兵兴来士气不振将二十年朝廷贡举未有卓然辈出追隆延佑泰定之盛授牒以出者类亡治状至是羾牒换繻更晋取逢呼吸折节以卖其所自出若是者岂徒辱科其辱国甚矣自汉举贤良荣以仲舒而辱以公孙弘唐举进士荣以陆贽韩愈而辱于皇甫鏄王涯之流宋举进士荣以韩琦欧阳修而辱于丁谓王介甫之辈于乎士之出于一日场屋言辞俯仰之顷遂为天下后世成败毁誉之系如此此今天子之厉精发情而亲策于大夫务得真材之用也甲上第【句】科以之荣国以之华者吾有属于中矣中尚以予言勉之期无负予师无负予明天子也

　　送华亭县主簿张侯明善序

　　天下钱粮计所百万而呉为最呉州辟计所百所而松为甲松两邑华亭上海岁亦一百五十余万自张氏来兵赋繁兴民力瘅矣重罹钱氏之祸羣萌凋丧流走者十六七今逢圣明统有南北首立司农经理土亩慎选守令申以农事所重在乎国赋也守令于松者往往如履陷穽则以民贫赋剧律之簿责者甚严而恐恐乎咎之及也郡守林公下车未遑他事首以国赋为第一义攸属之官与以期会申以赏罚而华亭主簿张侯明善所分堡社督力有方独奏先集之功堡父老无怨言且羣谒鐡史先生乞文以送之予喜侯为曹濮公卿之胄青年敏学有治才盍侈之言而况重以群公之命遂为叙其事而以诗四章
　　淞租一百五十万比似他邦十倍过不是乗除赢缩妙催科下下穽人多
　　白粲红鲜百万艘张侯三法独称优黄堂赏罚明惩劝彩帐旌功第一筹
　　道不拾遗戸不闗田莱尽辟驿桥完金陵天使如相问此是蓱乡好宰官
　　风云有路开骐骥枳棘无巢宿凤凰东阁相君为座主便从玉笋赞当阳

　　送谭知事赴河南省掾序

　　济南谭君清叙由奎章阁属吏授儒教再转而为平江路知事于幕贠在经歴左然吏抱牍进不涉其笔长不敢先事故府中事无巨细得持可否君参幕贠以来议可赞不咸一一当理府疑比未决輙就谘访吏伏民隐未露雪又能发白之同列风裁以君振长官宾对以君肃然犹以不得行平生志为慊慊年考未满而河南行省辟为属掾濵行呉人士为祖帐西风门而乞余言以为君赠予惟今之负才而仕者往往限资格以为进退而吏部于恒格外崇选用之科或一再岁辄迁甚近者或七八月四三月未尝有及考者吁用贤法当尔也今谭君暴起身阁史不二十年跻七品秩赞留守佐行垣非其才名操行足以遭于时而行丞相府又推中朝选用之科为急贤之务曷致是乎夫河南为省控要会于四方礼乐文物海内之所瞻而尚焉者也君出赞重俾政令以成行丞相方面之功亦可以少伸所用矣用弥大声弥振中朝急贤者又以选用法拔而进之由是以佐相府者上佐当宁以大流惠于天下岂不在谭君乎哉惟君益勉所至以答所选而已耳至正七年十月廿有二日序

　　送陈汝嘉漕掾秩满序

　　国朝入仕之门莫尚进士科然士之懐抱才艺者不能人由科而进也转科之业入司椟吏为起身者制书亦许之故儒者以司椟吏积劳而阶于宰辅者亦往往有焉不必其劣于进士科也华亭陈汝嘉世业儒始以文学自奋踬于场屋于是用毘陵郡侯薛公之辞为司椟吏及考漕府复以汝嘉之才复辟为案椟之司今复书考又将转之于帅阃过此则升省垣入流品官州县而有民社之寄矣吾闻汝嘉之吏于郡也廉而克勤佐其守以行者歴歴可称道居漕府也屡驾风舶涉洋海周之以智虑济之以忠诚故调粟至京如履砥道而往功捷而数亡折阅上所眷其劳而赉之者甚厚呜呼以汝嘉既往之行观之则将来之绩葢有可言者己汝嘉年方强而志甚逺循格而进都穷秩食厚禄可指日俟况其材实益茂声猷益大执政者一汲引之踰资级而上则世之以司椟吏起身阶至宰辅者吾不敢以之期汝嘉乎惟汝嘉之母曰吾不得上赐进士出身为儒者诟病吁彼进士出身庸讵知其踣而不得峻跻其格极者又岂少也哉其行也呉之大夫士咸赋诗以饯之而取余言为序首云至正七年秋八月廿有一日

　　送陈仲刚龙头司丞序

　　番易陈君仲刚由贵溪主簿迁浙之龙头盐司丞见余钱塘以令尝令于亭请曰君独无言教我乎余曰治莫难于亭也久矣治农者农出租税视旱涝有所蠲置治亭者异是岁集盈数约以三伏伏计以旬旬亏则簿责岁亏则禄夺爵贬其着为令甲虽饥馑之年雨涝之月不得以妨工控愬此职于亭者之难为也漕府飞符蚤夜下督责吏火急如律零吏鹰击毛挚征其私者甚于公而亭益惫矣亭官出语为亭地即以格令甲坐之即坐又不得损职去被系徽纒如胥靡之徒故职于亭者往往不得不蛟蜃其性牛羊其民人苛诛趣办以为竒功且可擅名声资进取岂弟仁厚务为善政覆不足为贤而重得咎祸然则鹾无善政势端使然也君岂弟仁厚人也善政施于贵溪之民而移之于亭得无法乖其政势格其志耶然而君子为政与其不得誉于上或者苛诛趣办为竒功不知其下之病而上之累益甚矣故鹾病至今日而极非亟理其本虽筦桑不能善其后也大司农方思治病之本减估直以通民食蠲羡额以舒亭力截日更新吏専选廉良勿俾苛刻者重病之君新吏也奉法顺流与亭更始善政之行适会其时矣司之令豫章胡君余所善更以余言讲求其本末异日课浙鹾最者不与龙头第一将谁与

　　东维子集卷三

　　●钦定四库全书

　　东维子集卷四

　　（元）杨维桢 撰

　　○序

　　送张从徳之湘乡州判序

　　保定张君从徳自其先侨居呉中有年矣君以门荫初倅溧阳再转诸暨皆以忧不赴制阅倅湘乡其行也呉士大夫悉知其世徳与其为人先大夫省斋公博极经史励志力行官登三品秩名实布于中外君蚤学不勌晚志操愈高为克绍所基者故皆乐为歌诗以饯之而属余有以序诸颠予闻而喜之曰自昔寓公子弟之居呉者类以驰马走狗击踘博戏为事否则甘色嗜声滛寄豭而亡其归先人之业荡然矣岂复有以学为事志操为先者及其荫仕也鲜克其任而斩其世泽者有矣吾尝亲视张君在贫贱而有休色于富贵则不无慽然者非有学能尔乎夫行洁则可以闻道志一则可以立功道闻而功立岂直倅一州而可哉湘乡古熊湘之属邑也地有三江五湖之壮且险其民往往湍悍难治而其士也则清而文为可善也国初以其戸齿之繁而升州君倅于彼以吾所谓闻道立功者理之吾未见湍悍之难治而且见清文之易为化也况省斋公平日治道之讲者君闻之稔矣岂得悖吾言哉于君之行遂书为叙而吴人士之诗系于后云至正七年秋八月十有八日

　　送钱伯举衢州録頖序

　　国家惩前朝守令颛城之弊止设监长次及副贰并出制命又非异时私辟使有主客势嘻颛弊去矣不知穷州下邑民日贫戸日耗聚羣行吏持之又弗免十羊九牧之挠唯郊闗之内廛处之民领之者曰録司司设官仅三尔官弗冗事亦厘録判者虽秩卑贠末职下旁于游徼而一司之政得彼此持可不议短长録监守行弗率頖所守贞所出直而达遂为民仪向类覆上监守嘻官岂可以崇卑正副计哉呉中钱君伯举以故家台州通守之津屡试仕筦库民休戚情悉矣吏成败事谂矣今登秩为衢州録頖官伯举年益増学益优又以其熟民情吏事者佐理于録吾见衢之民庆其来之莫矣况衢之君子类好文墨而敏于义事市人出郭而娭登前山临背水飘飘然有神仙之思其习嚚奸者寡矣第未知监与守与伯举同志乎不也果同焉吾将庆伯举之佐理益易易也岂曰録頖颛职游徼而止哉伯举勉之以征吾言可也至正七年秋九月初吉

　　送王茂实慈利州同知序

　　谭州县职者以同知比县之丞上监守长焉下通倅季焉同知者得便文自营其中故势权劣訾诟轻黠胥奸民率制之者寡矣其人之侻厓检者往往乐居之嘻此岂国家肇建守佐之意哉守令之选其淆也久矣同知其事者茍能以吾民为念一贞其身而左右前后靡不正未有不行乎顾行而推利下人者也发政施令覆岀监守上固不得以地为限矣昆阳王公茂实签省斋公之孙也初承世泽为下砂令考满转同知慈利州所与游者咸为之庆以其骤加秩三等为优又不居守将责望之地而在其贰焉可以便文自营矣岂不优甚哉余尝交茂实呉中知其志甚逺毎毎悼民穷疾官败则知茂实之材将有为于时而伉其官不以同知为逭责地喜也吾所论同知发政施令覆出监守上者将于茂实焉征之抑吾闻慈利乃赤松隐遁之乡其山多隐君子以词章出仕者有骚人之遗风焉故为慈利者甚易易吾见茂实之得治民蚤而其退之暇又得山水之乐于骚人羽客之俦也是则茂实之优者已于其行也予既与客崇酒以别之酒余赋诗者若干首而遂以余言为叙引云至正七年秋九月序

　　送芦沥廵检范生序

　　友生白子昭为余言栾城范生廉卿之为人栾风坚忍隐厚其人廉节而好礼贞信而少文廉卿本其风之微而习经术于南中儒先生术成无所于试乃俯就门荫官廵检芦沥廉卿雅士廵检引弓民长也以雅士长引弓职大盩若才今佩武器拥逻士领职其所与游者则既为慷慨歌诗相与张饮西津重徼一言以序其去余既闻亷卿雅士而乐之及闻职芦沥则不宁盩才之惧芦沥盐榷之司在焉盐萌依私榷为命虽流死比交迹不以属心在令处榷官一失其觉分其罪罪官不幸再三失小辍禄大贬爵而其失或逺出所逻外波联蔓牵莫之雪白漕府猜祸吏聚椟如牛腰明漕长不曲直即有曲直吏辄以律雌黄其明嗟乎榷之逮不辜法端使然哉故余于廉卿之廵检芦沥不宁盩才之惧也虽然国家于鹾病之剧方议更而新之求天下之善言盐策者是诹是采廉卿试以其得于所学者为采风者言之使法不逮不辜余之惧也庶几其或免矣夫

　　送郭公知事还湖州序

　　杭江以南望郡也在宋为行都今为行垣所郡治领州一县八録事司四其俗具五氏而不一其民习躁争巧偷而不和厚故奸伏易乗狱市滋起吏重应上取下什百于他郡非长以能材佐以良干之属捷应办工发摘者不能得治名乃者总筦某去经歴某又去两知事坐不任废府事麻沸狼籍无与理者惟今湖州知事河中郭公仲敏以佐治令闻彻省府相君简识其人而伤杭治之难无与承乏者乃特移职于兹知事位在经歴下其识赞三尺平以左右二千石者也公至则既鞚辖属曹而裁决予夺实又兼二千石之职时未期月而府事偾者起滞者疏破者补乂牙龃龉者无不妥帖顺易相府而下察宪漕所疾呼急诺又罔不周旋如意于是摄职称治民欢然诵之为良干官今复政而去也杭官吏相与张饮西亭以饯而乞饯言于维祯维祯急民无赖于吏久矣以吏茍于公而急于私而已矣有能移其私于友与亲者鲜矣矧能移其私于官乎能物其官于本位者鲜矣矧又能物其官于他之位乎故维桢开杭吏无治状至于废而去未尝不悲其才之穷及闻杭人谭郭公之政又未尝不叹其才微而无私之治足以及人之广如此也

　　李经歴

　　经歴古郡功曹之官功曹太守所自辟也经歴今出吏部选用七品印章奏三尺平控吏牍进退上以齐二千石长吏之异同而下以内群书佐于成轨此其体益隆而责亦重矣朝廷慎其选与守令同以廉明者有操尚者居之故郡不得良二千石幸而得一良经歴郡可治徽州路经歴李君其代满归庐陵其从子出其郡人士所书治绩求余文叙以送之予惟李君之政班班可书徽人士侈纪载者皆能之抑今之称良经歴者葢未有君之职其职也君之简讼词革滥卒吏未足称良于经歴也平质剂于市明爰书于狱画委输之法而州县之官便安之未足称良于经歴也惟其政有勿正于上必务引其人去弗正以就正如曲木之就绳悍马之就驭吁此真良经歴矣余闻徽之羾金也岁监官取其羡为己有君还羡于民以准他岁羾之数徽之禄廪也田不足而取诸山山不毛则白取诸佃君收实入而蠲白取为久久定则乡之宿豪饵官府为奸也抑之不得行土胥相为根抵持短长于官也格之无所置手足所谓上之异同有所齐而下之成轨有所内经歴至此信可以称良也余阅郡经歴凡若干人往往陷于随而不立未见职职如李君者其能已于言乎故为约其政件言之且视人以吏师非徒纪载也

　　送海盐知州贾公秩满序

　　天下公论不在公府而恒在闾巷之民若甚愚而是非之心则甚白也邦大夫之政其失者议于市谤于道而其善者亦啧啧不容口故欲稽守令善恶不察守令而察闾巷之言得之矣余过海盐田间往往逢伯格长颂其州太守之治问守为谁则宛邱贾公禧也余已心贤之未几州人士张玉集其饯行歌诗凡若干首来请曰自海盐升州置守其得民誉未有若今贾公之最者也曩时廉吏郡形迹仇视吾大姓家讼多不获其平公廉无嫌是避即理直大姓必举即不直虽贫弱诛不少借故狱者积岁不决者部使者多以属公而得其平亭吏罢软者挠寮佐庸阘者蔽吏胥虽令出无私有不能以直遂者公一施令群佐虔若卑弟生之听严傅老胥顺流其风旨又肃然若家老之奉其尊行之以正限之以信故令有司可于上而惠无不逮于下也先是吏卒廵田里如蚁不絶公至立削迹上府闻之因检戒左右无奸州以其非令者又州民与亭族交其习蠭马焉易生事公申以条教悉改心归化无异时剽轻之风此其得誉于民而布之州府士之咏歌实有征焉幸子一言叙诗首余以其言与其伯格长之颂合又以今之为守令者往往课米盐奉期会不复知有伸民情消民隐恳恳然以厚民成俗为事者遂乐为之叙以风告他吏云

　　送监郡观闾公秩满序

　　刘子曰忠孝不修他善无取吁臣子之职无他忠与孝而已耳韩非子曰亲之孝子君之背臣吁忠孝固不能两美也今有人焉于子不为悖而于臣不为背也岂非臣子之全美乎吾于钱唐守将见之者闾公是己公下车以来先问民利害休戚而务去其害与戚者郡有猜祸吏与夫强宗世家不仁于人必痛鉏治之犹之牧羊去其害群而群始蕃犹之理疾劀杀其病本而病始平民之怙法者必刑诖误者必思出之即不出如梗在咽必吐乃己此公理法也红巾贼陷杭凡杆城守土之臣不微遁即卖降尔公独佐监宪某官监兵某官与贼持者十有三日阽危于矢石数四城池破毁而复完者公之雄谋大节作于人者矣时则高堂太夫人屏居密所公犹衷戎衣朝夕觐如平时不贻其亲有一日忧故出不称背臣入不称悖子吁若公之忠之孝吾所谓臣子之美非欤今代而去郡之民如去其父僚吏如去其师去之日民父老若干人走予次舍谒文志去思又持其謡送之巻请序以为郭西门供帐予亲见公之忠孝治状有为世道劝者于是乎书至正十四年六月三日

　　送旌徳县监亦怜真公秩满序

　　国朝监官郡邑达噜噶齐于官属为最长其次有令有丞有簿尉又有案牍官以首领夫六曹之吏凡事会之来吏与令丞得相可否议论然后白之达鲁赤其署事也亦然其职秩为甚尊而职任为甚优朝家近令以六事责守令达噜噶齐任与令等昔之尊而优者今转烦剧矣宣之旌徳县亦怜真公始由省署而典符印累监望县三调至于今职且四载宣上徳以及民而使民无愁叹之声山林草泽咸知向化大府藉之以集事同寅恃之以取则民有所赖而不恐吏有所惮而不肆六事之备固无可议而于学校尤加之意焉延师儒广生徒月书季考凡邑之人士咸囿于教养乐育中弦诵之声相闻是又知所本矣往年淮冦渡江列城残毁延及旌徳而公首奋忠勇克复之百里之命于兹有寄是以兼资文武而才足以有为者也今年夏政成上考余学徒马某职教于县承公勉励作兴之力于其行也求余文以赠马生之言有信于是乎书使他日之史馆传循吏者有所采云至正十三年九月廿有四日

　　王学録秩满序

　　至正八年夏四月平江学録王君达卿书满去自教授而下洎郡之大夫士与君经游者咸诗赋歌以饯而属予为首叙予方游于苏视苏学之废也甚矣提学者非不薄责教也而教无以教钩稽养也而养非所养郡胶庠之大【句】覆不如一齐民之家塾有程有则也幸而官于是事有忧焉忧而有为焉学之録王君是也葢王君有孝有行人也曩之养非材者王君有以去之材失养者王君有以引之养之非其斆斆之非其术者王君又有以纠而正之他人日从其失王君日修其勤故苏学之废而稍正伊王君是赖于是士之议者曰学校不得良校官得一録足以兴教犹之郡不得良二千石得一録亦足以兴治也以王君之克官于録若是则积阶为郡幕官不能佐治于二千石者吾弗信已虽然以王君之学愈修行愈力志愈逺大也又岂藉一文学之掾积为资级而起哉君应进士举余尝视君大易之义矣深微而洁净又尝视其赋也丽而则其代言也温顺而简古连不幸未售主司则主司之未明也一遇明主司君之未售者售矣售则道山壁水其选也尚暇为人司二千石吏牍之劳哉嘻抑之久者伸必逺懐之大者发必洪吾言有俟于君矣

　　送徐州路总管雷侯序

　　至正八年夏天子以徐州之域风气悍劲因以饥馑多冦盗民困于昏垫八年春遂统有四州七县之境为会府一时僚吏艰厥选守长为尤艰于是海道都漕府万戸雷公某以首选为总管陛见其人申之以丁宁训戒而后往鸣呼以徐州为中原剏府雷公为其开府守将非其人之才贤负宿望一时且简在上心者曷当此哉余闻雷公之为棣州也棣冦盗之冲歴能守若干人无以为御公不特善御且有以化遣之至今棣人称雷防御啧不去口其帅于海漕也前漕而去者多直鱼龙之渊剽盗之巢薮人销解舶公起漕凡一百八十万不十日舟凑直沽道鲸涛如坦途粟无升合遗若公者可称朝廷干臣无负上选任者矣吁以棣州之化道海之庸推而大之于徐州也其有不称重选答上训旨者乎虽然吾方有感于地气之王衰者呉楚为古荒要蔡放之所逮今为衣冠玉帛之乡徐豫为中土而鞠为山莽者十六七一邑生齿有弗敌江以南一旅之聚民望南而流如水之欲东司牧者弗能禁也今二千石以地辟戸羡为着令公为徐州也治最对着今吾见中土之富庶与今吴楚地同又岂忧赤子弄兵者本末止哉公尚以余言勉之徐州之人日夜望之是年九月之三日呉人士咸赋歌诗以饯而会稽杨某为之序

　　送平江路推官冯君序

　　平江路推官许下冯君秩满苏父老留不可则相与述为歌謡以送之求予言登载其所善以为之序予客苏未久不识其所善询之父老则曰由东嘉经歴治最任高等升任刑官于苏苏烦剧郡也狱讼繁兴奸伪百方出上游之署有行丞相府监漕官都水使司海道都司或所为政不直则卖直者乃声于上受谤责在须臾间而况贰推者阙君独任大府狱事其视犴狱常欲为陷死者求生路惟恐失附于律成案具吏多受狱货欺情伪于君者在署审成案未詧退参所疑于父老宾客故月朔作乡约于父老宾客使之过有以告君之于刑官敬事类此予曰狱者天下之大命也推官又命死生决也何可以不之敬乎孔子于言偃之宰首以得人为问欲其资于人者施于首政也矧狱之不自用而审取诸人以为明者乎明智如皋陶淑问如皋陶其狱之疑犹有资于神羊之所决者冯君任推讯而能取诸人以裕诸己忠信清明见诸歌謡不必资于神物以为聪则冯君不贤于皋陶已乎夫皋陶举而不仁者逺冯君举而在高位吾见其民之有赖其仁者矣故书至正八年冬十月

　　送理问所知事马公序

　　行中书省古之藩国方伯连率之寄也地大任重故其法揆严体统峻宣布政条于百司庶府惟大纲是张是主凡细之务不至于执政之堂乃署理问所于垣内若法曹议府焉所以发奸伏伸抑枉平允治法也官其所者非才且贤莫胜其任而幕府之贠又议法之所起也东平马公某为浙江行省理问所幕府官刚毅有为善持法才毎详刑决政上其议于相府六曹莫不韪之而百司庶府仰之以为凖由是知其官之才且贤又莫急于幕府贠之才且贤也予唶代之居高位亨厚禄者率多世勲中贵之曹奴隶其部属牛羊其人民以好恶决是非以喜怒行赏罚颐指奔走孰敢少拂其情为其部属而又执笔居幕府贠独能持议不屈与巍巍赫赫者相抗而求归于口是若马公者予所谓才且贤者非欤公之所以持平曹取重政府者决非声音笑貌之所得也葢公自公卿子弟练习朝章起身宪府吏为大郡从事遂以亷能擢相府掾由掾为今职其能明庶事决大议者可知己秩满上名春官明天子方急法则之臣以理天下之幽枉必有以处之矣于其行也叙以为别

　　送马彦逺旌徳教谕序

　　百里之治有长长选于吏部而承命于天子百里之教有师师选于学而承檄于丞相垣师若轻于长然长不教民无以为治教民必使専出于师则师之道实甚重于长也故师道尊者百里之长礼之为宾不敢以势上之吁主百里之教者其可自待之微乎钱唐马生彦逺由明经举为师儒之官初去为晋陵县教师人以彦逺才徳受贡于卿大夫宜达于天子以为通都大邑之吏而低佪偃蹇为教师于十室之邑疑其自视有懑懑然者又岂知县教师之系有重于县长者乎吾闻旌徳山水邑也地不肥沃而多出秀民昔之擢高科为大儒者往往有焉今歴岁大比者凡十数而士未有占贡籍者岂人材之异于昔哉亦职教者亡状之过也彦逺居家孝于亲与朋友交信义自立而讲艺于晋陵者皆圣贤之遗旨当世之要务也今去为旌徳师以其修于家者兴其人之孝悌忠信以其讲于道者作其人之经济才畧吾见旌徳之士以行艺歌鹿鸣而来者皆推言其自于教师则彦逺之道行有以佐一邑之治矣有何计百里之吏穷卑彼此哉况彦逺道益大闻益彰其躐峻资取高位与通都大邑之吏相颉颃特跬步地耳十室之邑果足以久稽彦逺乎长旌徳者亦怜公杨寳公皆右文以为治也必以余言为然

　　送孔汉臣之邵武经歴序

　　国法慎守令之职号曰选用幕而元僚亦不委之钤曹常格以其司守令出内之喉舌也今天子既申明守令之制而尤重幕元僚之选选必以廉靖有风才者居之虽闽蜀二广去天万里逺三岁必遣使者抵其方面用天子命以署置其官慎选守令与其幕元僚同一中书吏部之严也奔竞者往往争入其选以利转阶之速而不知司选者其如此才而贤者升而不才不贤者其黜多矣襄国公孔君汉臣始由胄监伴读出从事微州丞相府闻其贤也辟为属掾年劳满而司闽选者有署为经歴邵武葢孔君之廉足以寡欲知足以詧微刚而易以鬪故以武名然小人勇于恶君子亦勇于为善也君先圣之五十四代孙也胄监之秀也丞相府之素推择也推其善以及君子而化覃于小人吾见邵武咸以道义相高而人人有邹鲁之风不必击断鸷猛以成二千石之理者非君而孰与于此乎君往哉毋徒谓入官逺徼利而转阶之速云尔其行也取道呉淞之士咸为歌诗以饯而余适会于其乡人张彦明所且介彦明征余序故序之巻首云至正九年四月四日

　　送江淛都府吏倪光大如京师序

　　自成周选士之法废士有逸而他出焉者吏道滞于儒者目吏为俗流于吏者目儒为迂二者始相兵而不相谋矣汉唐士有起自书佐卒吏至名宰相如萧曹辈者固不可望十一于千百且以今吏言之例限七品秩复开以四品而不次登显荣者往往列八位而不尠也若者起恪守陈编刻画章句执一自用不达时宜其于修身齐家治国平天下之道非讲之不详一旦在官颠倒悖乱全与道戾故由科第取官者其政绩不能不愈于吏椟起身者则亦有愧于古之士矣然吾亦有感于今之吏者揣摩徂伺深诋巧文力制长牧气压豪氓称为能吏茍偷刻薄恃以为治具而欲望其国理民安是亦却行而求前矣虎林倪君光大蚤年读经史欲由儒进志伸弗遂试吏于江浙都府周行推之为儒吏柳子厚曰士之习吏恒病于少文故给而少文不肆饰于华者又病于无断故放而不制倪君以术饰吏治吾知其给而能肆放而能制者也况其事七十之亲以孝闻友朋友以信自任夫孝与信忠君爱民之所出也君推之于吏治以日涉穹位食厚禄上列八位以任国家之大事非君谁望哉又岂得与州邑俗吏循资格为进级者同日语哉今赴京师上计钱粮事来别予呉门而呉之士君子又为诗以壮其行且推予为序遂引于巻首若此时见予望光大者逺云至正八年十月甲子序

　　东维子集巻四

　　●钦定四库全书

　　东维子集卷五

　　（元）杨维桢 撰

　　○序

　　送刘主事如京师序

　　圣朝设官莫严于守令莫要于风纪风纪上明天宪守令下逮民情然居风纪往往由守令之得其职者以喻下情而后可以申上宪也审官于守令风纪者不已重乎大梁刘公文大初用茂才掾广宪以识大体称同知于姚州事大得民誉力行核由事富者惟见贫者力纾建穷摘伏政号神明转上海尹剔弊蠧振废坠察哗民之挠于政者积讼尽疏狱市遂理杜浦民有杀越人于货公至亟改过自新胥吏滥而诈者遣归读书公暇建社学行乡约礼凡民间簿书期会揭信于墙屋听民自诣胥隶意公三年不出郊闗民扶老将幼听教诲行礼譲刑错不用由是大化秩未满司举者以公廉能迁主事戸部民泣而留不得行未几丁内艰执丧如礼躬庐干山之墓民趋役者如子然始公尹邑之日咸谓公登风纪台省荐剡且交上矣而迁主戸部事与典邑谕民情者不殊科皆御史之阶也制阕觐京师吾知其不留部矣职风宪者方与循守令交调公其不副邑民之望乎果尔公去州郡承宣之劳而将受明天子耳目之寄以东南民间利病不能彻当宁者公悉究知其情矣某事利某事弊某法因某法革使民无所疾苦而明天子无赤子之忧非吾之人所期望公之所不自譲者乎邑人士歌诗以送者皆徳于公而不能自已者辱与公交最善知最悉焉故序其所歌诗而又着民之期望于公者如是至正九年秋八月七日

　　送省理问所提控范致道序

　　论吏者曰吏廉无才不若亡廉而才嘻才吏之推重于世者如是矧又才而廉者乎论者之推从可知也山东范君致道由簿出佐至提控理问所案牍葢今之所谓廉而才者乎君在幕所在者府讯鞫事下持三尺论裁诸曹林立咸心仪君听闗决然后抱成案上署所所官意三二君攘决辨是否归诸一至其确于辨也上政事堂与宰相而下争枉直故难决事必经君即不经君必后有失君既以廉律身廉则公公则明而又有才以制之其应事也如镜见微恶议法也如度度短长权定轻重毫杪不少忒嘻制谓理所为行中书法部得廉而才如范君者为宾佐非理所官之幸庙堂法部之幸也参府庄嘉王公尝竒其才彼命南征特辟君幕府君即勇往参赞戎机雄畧君交尽其才而廉者之所推无往而不理年劳满理所官咸叹息不忍其去吾谓理所官为一所惜以君之亷为天下信以君之才为天下服范君当为天下用在古王制辨论官才而告于上者司马职也今之居是职者方复王制范君之名在辨论列则范君自此将为天下大吏矣拯吾民于涂炭还太平于圣王非范君吾谁望范君尚以吾言力论

　　送杭州路推官陈侯执中序

　　余尝读史窃叹于定国之治狱无寃则福流子孙而燕士呼天六月飞霜东海杀孝妇三年大旱其变系于国者如是代人法吏兴一狱至蔓延数百人积岁不能决卒陷之死地其伤天地之和者有矣我朝奄四海为家深虑一夫有不平者内有刑部外有刑所郡又置推官専刑狱之事葢以变之所系者大故慎之也余来钱唐见杭之推官陈侯执中者有定国之风焉杭之为郡地大民多最号繁剧刑之颇辟狱之放纷有不可胜言者侯居杭三年人仰之若父母畏之若神明咸颂之曰陈侯未来政苛狱繁陈侯既来反薄而敦民蹶于阱陈侯生之羊狼贪狠陈侯惩之吁嗟陈侯执法不烦风霆霜露生意流行余闻而嘉陈侯以士君子待杭之人遂有士君子行且不忌陈侯之徳而歌舞之乃至正十一年九月侯去杭觐京师士大夫谒余西湖之西出所集诗若干篇推余序之故得论其事畧抑余闻陈氏之先有曰寔者尝为太邱长以徳重于世而泽流子孙陈侯岂其后耶今陈侯治狱无寃又若此则省府上之台宪察之必将大显于天朝而福之流于子孙固未可一二数也惟陈侯其勉之

　　送李景昭掾吏考满诗序

　　济宁李君景昭为江浙行中书省掾也以才器受知于丞相府凡若干名称赫甚考满还里大夫士咸作歌诗以道其意恋慕之私诗成一巻俾予序首予为之言曰夫世之所谓善于世其家者岂徒传珪袭组之谓哉其家法之所以贻于后者必将继志承训图以趾前人之美而不陨其家声焉尔惟君之先大夫文昌公以文学政事为时名卿其家则官规夫人之所取法而况于其子孙乎葢吾于是而知君之善于承继也始君游成均即有隽名继用公荫授邺州鄄城县丞既为推择为掾君以廉律己公以莅事特文墨议论参赞硕画奉上接下罔有弗周非所谓能趾前人之美而不陨其家声者乎昔者季孙行父之言以谓先大夫臧文仲教行父事君之礼行父奉以周旋弗敢失坠其后行父九十为鲁名卿由是言之世之所谓善于其家者必若行父而后可若君者岂非行父其人欤夫善于世其家者忠孝之道也道人之善而不能无言者诗人情性之厚也序诗人之意而必本其父兄者厚之至也时之知君者尚以予言为不佞哉

　　送沙可学序

　　我国家混一天下地大民众既内立中书以总其纲外复设行省十以分其治而方面之重土贡之多江浙寔居最省故厘其地者其人为难耳某年某官来总行省事求从事掾之贤能者首得一人焉曰沙可学氏又得一人焉曰高则诚氏又得一人焉曰葛元哲氏三人者用而浙称治葢三人者天府登其乡书大廷崇其高等而拜进士出身赐任州理佐理之职者也宜其于簿书之繁剧笔椟之纎细有不屑焉而三人者屑焉何也或曰掾年劳视州若县加半三人者葢利也夫天子之所委重者惟一二大臣简在上心者为股肱于内外内相为天子得人为朝廷外相为天子得人为四方欲内外无治不可也矧江浙之方面重而上贡多从事之掾不择其人之贤能有治才足以赞画诺辨是非可否明治理得失成败而推习文法利刀笔者是取则何与为治哉治不治较诸一州一邑其大小轻重何如耶今某官之求贤能掾于三人者始能罗而致之以礼三人者又能终不负其所求而相与以有成也则三人者岂果利于年劳而私便其身图者耶可学秩且满大臣留之不将荐之中朝其于行书吾言以为赠葢士以外相得人为天子贺而不已有用之学为进士出身者勉

　　送嘉兴学吏徐徳明考满序

　　圣朝三岁一大比兴其贤者能者布列中外葢欲收儒效于天下而致隆平之治也犹虑所选者有遗才州郡庠序司之史复用文学生使以儒释吏事其望儒之效切矣吏出于儒者学升于州升于郡等而上之或宪漕吏或理曹帅阃吏又等而上之则入流钤于吏部簿部县寮知幕府坐禄位而治人矣殆非刀笔吏胥起廵尉所者可同日较崇卑也朱方徐徳明氏世业儒其祖父皆以孝弟忠信为家风朝廷以孝义旌其门徳明之才器涵育熏陶有自来矣至正八年侍父游嘉禾肄业郡庠学正应公学焉为学司吏徳明之司椟于学也凡春秋二丁朔望祭奠师儒之文告生徒之膳养金粟之勾计营缮之书庸殚智竭虑一以奉公为心曩太守凌公留意学校政季试以作人才习大乐以奉祭祀徳明奉承厥役靡惓于勤有成绩至正三年教授康公来领学事藉其恊赞者居多越明年府檄本学官吏自征租入徳明奉行惟谨推之以诚约之以信佃夫输逋莫不悦服其有积曰门丁佃甲相根株为干没者徳明又能廉得之不烦垂楚而征复元额观徳明之才敏学优有功于学校者如此推此以往何试而不可乎年而既满浩然有去志士友挽留不可相与崇酒于觞载肉于爼饯之东闗之外徳明又枉舟过余次舍求一言为行赆夫千寻之木必自毫末而生万里之途必由跬步而始继自今将见徳明仕进之阶日高而日逺曰漕曰宪曰理曰节入流钤于省部吾所谓坐禄位而治人者可指日俟徳明以予言勉之至正十三年秋七月日序

　　送理问所掾吏王安正考满序

　　至正之三年江浙行省理问所掾吏东平王安正考满杭士友咸饯以诗诗成巻属于会稽杨维祯为之序予惟仕之由吏进者积年劳于簿书循资格于流品者常才之所能而能人之不能者必英才俊特者也吾见其人者安正王君者也淮贼猖獗一时系仕版者非质懦而惧识鄙而逃则诡军功以资捷进者尔孰有忧国如家委身殉职不以利钝得失为却顾者哉迩者平章教化荣禄公统兵西讨属掾在选中者安正为首列安正起身理所议事用法人称允及在军中献纳谋画卒能参赞成功凯还计赏当擢高要而安正退就前考不敢自有其功以取一阶半级之荣亦可以知安正之克守其正与一时系仕版诡军平功以资捷进者不侔矣方今国家急才于有为有守之人安正虽不以军劳资进取而为国求才者吾知其不安正舍矣惟安正戒严以俟至正十三年秋九月十日序

　　送浙江西宪书吏李公锡序

　　朝廷设官分职百司庶府要而重者无越于风纪天子之耳目寄焉生民之血脉贯与台内外以总其纲亷访十二道以张其目官于是者必思慎简乃僚而书佐之吏例以通大法敦风操者在选列也而士之欲出身自见于世者不幸不为卿大夫所荐则亦于是顾观其所为主焉燕城李公锡之为浙右宪书吏也由宪府某官知其操行文艺之异而推择之公锡于某官观其所为主乃褒然而来如鱼水之相得宫征之相宣其为人廉介耿峭才高而识逺司宪之长洎幕府之寮无不以其言议为可否而公锡之执策献替者未尝不出于三尺之公尝侍某官调兵某所而赞画之长弭戢之功彰彰显着今年秋年劳已满濒行吾属饯言以为别先是公锡由成均造士筮仕善佑库使遂歴刑部吏都水庸田照磨今以职官为宪府史是其老成才识谙时宜达政体有以赞画评佐中书之政者可日月兾也嘻此海内之人所周望岂直吾属之望而已哉于其行也序以为引至正十三年冬十月吉序

　　送李仲常之江阴知事序

　　江阴古延陵邑也在唐为州宋为县复为军今地利日广民齿日繁处以散州直隶省部与他列州属会府者实殊故居幕府者皆受天子命与会府之宾寮等也其地左姑苏右京口前控大江后带沧海鹅鼻为神禹之区席帽为郭璞之宅翠君中立石凤旁飞此又其流峙之胜也故乡有鱼稻之富市有珠犀之珍人秀而文有淮楚之风其官府事简自宋以来称道院间两浙宦游于其地不亦优且乐哉然近者盗作鱼龙之薮挠及漕赋文股椎结且以江国之衣冠者相货居官是邑者不无优焉东易李君仲常去为其州知事仲常博识而敏于才好谋善断掾内府十余年以通了称其应外务固恢乎其有余裕矣仲常往哉佐其长以善道率其下以先劳吾见江阴之治有江山风月之胜鱼稻珠犀之富而无鱼龙之薮之警以病吾政也不在仲常乎赞画之暇形为咏歌幸有以寄我

　　送彭彦温直学满代序

　　学者司计主金谷出内之吝犹有司之有庾氏也庾得其司则民无箕敛官无悖出之患计得其司则农无失征士无失养然则校有官主教而计主养也养足而后教可以行则计之有功于学校又岂可以有司出内之吝贱其人乎故着令必慎选其人年劳满者为谕録起阶近更令虽以府邑主椟吏易谕録而负才谞者得以一介之士上佐二千石出政令其功徳之及民者顺且易也视谕録五年十年不得升次以行其志即得佐府邑去老死不逺者孰优孰劣乎会稽彭彦温氏家世儒者也乡大夫尝以经行举之有司弗售犹不逺数百里从师于呉下由是呉学辟为学之司计其职乎计也能稽籍以为入量入以为出撙节其横费而金谷之用恒有余是其力于计而有功于学校者也年劳以满教之官及学士大夫咸惜其去而恐继者之未得如彦温氏也然彦温阶此以司政椟于府邑以佐二千石之行事将见及人之力有大于学校者学士大夫又何惜乎其去也咸送以诗而属予为序彦温为予乡闬生其仲彦明又从予游故序

　　补过斋序

　　松江守陈府公初莅政属吏皆移病于外首鼠进退公曰呉儿欲以习诈为俗耶下令召见诸曹吏书佐视其可用者若干人中得萧兰独称悃愊吏呐呐似不能言者而中则慧了识事体府公前毎白事必兼数曹无一误失者诸曹疏诞者学之而弗能万一府公益独竒之兰愈恪谨退公辄闭置斗室翻阅往史及今令甲书又自命其斋曰补过取诸圣经之训进尽忠退补过也介其外舅阆翁求一言于子杨子杨子喜淞之民上有良二千石下有悃愊吏一郡之庆也为之叙曰昔李孝伯不就郡功曹曰委质事人亦何容易惧以职小咎大为身辱耳子今有又何有于补云然古之大吏亦有闭合思过者知矧郡功曹在拟议三尺书之末者乎于是乎叙而系之铭辞过而不闻实惧尼父过而能补人为舜禹惟萧史氏匪利刀笔补过尽忠允中功曹□以悃愊之质加以周密之理以行乎贤府公之成规过且无

　　乡闱纪録序

　　军兴贡举事中废士皆以弧矢易铅椠之习至正十八年冬中书下议驿梗外省士人会试必道海道海必候风信于夏许先期春贡于是江淛行省以至正十九年夏四月羣试呉越之士斤斤百余人议者谓戎马生郊何暇闭门角文墨伎时左辖崔公専提调佥宪郑公又监督之而大相开府达公力主于上平章光禄张公特助金谷之资假羣堂为贡院所不一月竣事选中左右两榜凡三十有六人备榜十有五人郡守谢节既以鹿鸣典故宴士又梓行选中程文及帘内外官唱和诗亦联附于篇首编成征余叙余既预考文事不得辞夫文事得于盛明之时常不足纪而得于丧乱多故之秋则非常也合叙以视后遂书是岁五月朔日

　　送甘肃省参政王公序

　　自昔内外臣重轻劳逸之体各有差故调有左右之辨国家幅员之广汉唐宋所未有也笃近举逺众建行省省各置首贰平章丞参是也虽逺方面如云南甘肃而内中书臣交相出入不以轻重劳逸为辨与况天下在太平全盛之日则凡内臣之出参逺方面者岂果为左乎大梁王公可举以文墨旧臣出参甘肃省政事吾党之士谓公宜居中论事陈王道上前致其主于三代之隆也而出治于边逺在万里外岂不可惜哉是未识国家众建省理及吾圣人笃近举逺之意也甘肃古西戎地自受国家节制为冠带之区数十年来兴材取士其风一变与诸夏等然则寄一边之重而广之以声教之盛非老成文臣不能宜公受命跋涉万里外虽不在天子之侧不吝也是行也公其可自左哉公之行也自呉之海漕呉人有赋诗以饯者使余为之叙故为公道其职之重而且解左调之疑公者也至正七年冬十月初吉序

　　东维子集巻五

　　●钦定四库全书

　　东维子集巻六

　　（元）杨维桢 撰

　　○序

　　鹿皮子文集序

　　言有髙而弗当义有奥而弗通若是者后世有传焉无有也又况言厖而弗律义滛而无轨者乎自孔氏后立言传世者不知几人焉其灭没不传卒与齐民共腐者亦不知几人焉姑以唐人言之卢殷之文凡千余篇李础之诗凡入百篇樊绍述着樊子书六十巻杂诗文凡九百余篇今皆安在哉非其文不传也言厖义淫非传世之器也自今观之孔孟而下人乐传其文者屈原荀况董仲舒司马迁又其次王通韩愈欧阳修周敦頥苏洵父子逮乎我朝姚公燧虞公集吴公澄李公孝光凡此十数君子其言皆髙而当其义皆奥而通也虞李之次复有鹿皮子者焉著书凡二百余巻予始读其诗曰李长吉之流也又读其赋曰刘禹锡之流也至读其所著书而后知其可继李虞以达乎欧韩王董以羽仪乎孔孟子盖公生于盛时不习训诂文而抱道大山长谷之间其精神坚完足以立事其志虑纯一足以穷物其考览博大足以通乎典故而其超然所得者又足以达乎鬼神天地之宜其文之所就可必行于人为传世之器无疑也予怪言厖而义淫者往往家自摹刻以传布于世富者怙资以为而贵者又怙势以为意将与十一经厯代诸子史并行而无敝不知屈氏而次彼虽欲不传不得也必藉贵冨以传则贵冨灭而文亦灭矣呜呼贵冨者不足怙以传而后知文字之果足以传世也文如鹿皮子而不传吾不信也予以鹿皮子同乡淛之东而未获识其人其子季持文集来且将其命曰序吾文者必会稽杨维祯也于是乎序鹿皮子陈氏名樵字君采金华人居圁谷磵常衣鹿皮自号鹿皮子云

　　留养愚文集序

　　括之士以时文名于今日者有林君则氏叶见山氏徐景熹氏刘伯温氏项子华氏以古学名者则有郑息堂公洪乐闲公叶壶谷公留万石公时文古学使通能之则有不工者矣留君睿飬愚乃万石公之从孙也过余姑苏所次出巨册一编视曰此睿之杂着也先生号知文幸为睿评而赐之序首焉予始读其传志各一首客来辍之夜张灯继读之箴铭诗赋乐词些语凡若干首皆声毗法合各适其职明日又读其时文所攻尚书义若干通又辞敷义鬯不谬夫古史氏传心之旨为之大异曰古学与时文不通能而何留君之通能乎予闻括为山州而留君所居山水为尤胜山有曰龙曰鹤曰文曰锦曰九楼溪有曰好溪石响石潭有曰神潭山川润气出为雨云清明之英为日月之华小秀于草木而大秀于人留君其大秀者欤不然括士之不兼长者留君不克兼也虽然学古而后文古也文之谐于古者必不谐于今韩子论时之文曰予大惭者人以为大好留君有志于今文为进取计则不可以不惭者为之矣以惭者为之则于古者不能不悖矣留君将何以处此留君曰睿宁以古不惭者病于今毋宁以不大惭于今者病于古也遂书为序

　　聚桂文集序

　　秦汉之士无时文以其所陈说于上者皆近乎古而未有立体制定格律以为去取如唐宋以来号为举业者也韩愈氏病之以为大惭者大好则时文不可以传世也谂矣我朝设科取士虽沿唐宋而其制则成周文则追古于唐宋之上故科文往往有可传者然有司大比之所选者又不若师儒义试之所为取为优也何者大比之所选仅一日之长而义试之所取则寛以岁月之所得也大比开而作者或有遗珠之憾则主司之负诸生也义试开之作者或无擅场之手则诸生之负主司也嘉禾濮君乐闲为聚桂文会于家塾东南之士以文巻赴其会者凡五百余人所取三十人自魁名吴毅而下其文皆足以寿诸梓而传于世也予与豫章李君一初实主评裁而葛君蔵之鲍君仲孚又相讨议于其后故登诸选列者物论公之士誉荣之即其今日之所选者莫盛于江浙而江浙之盛饶信为称首者乡评里校之会岁不乏絶也今饶信之盛移于嘉禾嘉禾之贤守长实为集贤凌公颛务古文而崇化文士有名世者作不惟斯文增重而嘉禾之文风义俗从而振焉则文会之作固有补于司政者不少也斯文锓梓濮君又求一言以叙首于是乎书

　　曹士弘文集后序

　　余生晚不及识庐陵曹先生及来钱唐获覩与刘志善书书言刘光伯杜子美诸人之学不闻道王氏陆氏之学为无用之空谈独有志于述礼乐征文献余已异其为人恨不得与之共世同里闬接其言议也未几其子希颜以南陵遗藁来则知先生抱有用之才不见于世而见者惟此耳吁编简零脱曾无几矣诗凡若干篇文仅二十有九首皆津津焉善言世故综之以往史而宿之以圣贤之理非代之学者谬悠无边畔芜涩险怪以为辞者之所可及也观其翁彦扬之譲议则范史不无佚鸿□□之悖李庚伯之孝纪则鄠人对亦不无忍薄之愧议之近于情而依理虽古之人惧焉况今之谬悠为学而芜怪为文者邪先生之学之才如此而世不材其人利其道岂不媿当代君子乎予求生其人于今之所接者不能为愧盖益甚矣孟子以诵其诗读其书不知其人可乎是尚论其世也谨为之编次及正其脱讹而且志其尾以寄余尚友之心云

　　王希赐文集序

　　干将之器利可刜锺然其利之司于人者有当不当焉君子以御宼利也盗持以杀人亦利也文章大利器也而妄庸者轻用之世无时分寸利而危至于杀人吁可不慎诸故司文者不以轻属妄庸戞戞乎难其人者诚以利器之雄伟不常而有推陷廓清之功者也自今求其人于六籍而下斤斤邹一人楚一人燕一人西汉三人唐二人【通愈】宋三人【周程在焉】今姚【牧庵】虞【邵庵】而次未以数断【句】之数人之文实代之利器而利之当于人者也皆雄伟不常而有摧陷廓清之功者也今之妄庸者蔓衍草积动自哆大曰吾文邹楚而降之文也当有传也布于今与后不必越五年十年其蔓衍草积者已与粪土同腐传何有乎括苍王亷氏为文凡若干篇遭兵火而失者过半今拾遗藁及续为文又若干卷王子读书二十年而始敢为文盖有利器之本其为人磥砢有竒节又有利器之操者也知其利器不无用于世不无用于世则其传于人与妄庸者异也必矣书以序之

　　再序

　　我朝文章肇变为刘杨再变为姚元三变为虞欧揭宋而后文为全盛以气运言则全盛之时也盛极则亦衰之始自天厯来文章渐趋委靡不失于搜猎破碎则沦于剽盗灭裂能卓然自信不流于俗者几希矣吾尝以近代律今之文仅得与曾巩苏辙王安石李清臣陈无已之流相追逐相亡而中衰也已不得歩武于陆游刘克庄三洪矧叶适陈传良戴溪乎不得步武于叶适戴溪陈传良矧晁张秦黄乎不得步武于晁张秦黄矧二苏欧阳乎时则举子之伎兴矣不惟代无作者而鉴识衡定为之先者无其人也亦久矣吁吾于此求夫笃于自信不为流俗所移者东浙之士仅四三人曰王廉氏其一也其为文不谐于人人则以鉴识衡定者属于吾吾每为之起畏谂其追古作者则西京而上秦与燕也楚之骚也春秋之国语也班固崔骃而下弗论也若是者其时于一已之独不以一代之气运盛衰为髙下者也岂不伟欤吾使魏生镇録其追于古者而告诸学古之友云

　　杨文举文集序

　　文章非一人技也大而缘乎世运之隆污次而关乎家徳之醇疵当世运之隆文从而隆家徳之醇文从而醇士以文墨为能事幸而生乎昭运之代又幸而出乎明徳之家若吾宗文举者非其人也乎文举通微先生之嗣也先生领台檄主文淛闱时予实列同考听先生言议凛然为起立知先生之学出道江张氏张氏之学出紫阳朱子故其为议论文章不一于正不出也二十年来先生之墓树拱矣幸先生有后如文举获见予吴门次舍示所著碑铭叙志箴颂论赞凡若干巻累日读之喜其识职而各毗于律理詧而其言沛如也予自居吴门闻公之名能文者无虑数十家类未有及文举者则知文举之得其本于家而又丁乎气运之盛于国家者非庸众人之所同也昭昭矣抑吾临文有感也先生入翰苑不两月輙谢病归髙文大册不一二见诸史院而文举之文亦多遐方下邑之所撰録未及铺张乎帝畿也嘻文举之文岂遽尽于是编也哉夫兰台芸馆文章之居编摩述作文章之职也居其居而书夫言职者或有矣顾有得其职而不居其居者吾不信也文举尚以吾言俟之皇元一经业且作矣文举尚以吾言勉之至正戊子十二月序

　　春秋左氏传类编序

　　三传有功于圣经者首推左氏以其所载先经而始事后经以终义圣人之经断也左氏之传案也欲观经之所断必求传之所纪事之本末而后是非褒贬白也然考经者欲于寸晷之际会其事之本末不无翻阅之厌于是类编者欲出焉巨鹿魏生徳刚初授春秋经学于应君之邵应君始又执经于吾吾于三传有所考索必生焉是资其暇日以左氏所记本末不相穿贯者每一事各为始终其类编之名曰春秋左氏传类编昔铎椒虞卿軰各作左氏钞撮其书盖约言之编耳未知求经统要也生之是编岂钞撮可以较小大哉予念其用工之勤俾缮冩成帙传于同门之士生且求言以为序予于春秋诸家有定是之録凡十有二巻未敢传于世也盖经有不待传而明者因传而蔽者学者通其明祛其蔽而后圣人之经如日月之杲杲焉故不协者虽三家大儒言之亦黜也生尚以予言有以定是于传家则经之如日月者不患不明矣生勉之哉是为序至正十四年秋七月朔序

　　曹元博左氏本末序

　　左丘明受经于仲尼故作春秋传以为圣经之按后之传左氏者有铎椒尝作钞撮八巻虞卿作钞撮九巻是又有功于左氏者也惜其文无传矣至汉张苍贾谊复传左氏河间王进于武帝至成帝时刘歆校秘书而好之始立左氏春秋和帝时遂立其学而左传大着又其后晋杜预复表章之而传有注释夫左氏为圣门弟子又身为国史纂记本末考索惟精其文或先经以始事或后经以终义大抵有以原始而要终也后之言经者舍左氏无以为之统绪故止斋陈氏谓着其所不书以见经之所书者皆左氏之功此章指之所由也云间曹元博氏复按经以证传索传以合经为左氏叙事本末若干卷类之精订之审以博学者之观览其用心亦勤矣论者以左氏作传为仲尼忠臣杜征南作注为左氏顺臣非忠臣今元博序其本末抑为左氏顺臣乎忠臣乎盖左氏之失工于言而拙于理好以成败论人妖祥计事往往传过于注元博既序其本传复能权衡其是非合乎笔削之大义是又爱而知其恶谓为丘明之忠臣也岂不伟哉元博尚以吾言勉诸

　　春秋百问序

　　六经皆有疑而莫疑于春秋疑而不决而欲得笔削之微者盖寡矣此春秋之经有百问也予家蔵是书凡六巻尝授之无锡孟生季成季成又传之于华亭曹君继善之子元朴朴以其传之不广也特镌诸梓而征予为序是书也失其首辞久不知为何人所著或以为万孝先先又不知为何时人观其设为问畣者往往与予补正之意合实有以释是经笔削之疑予令孟生勿秘所授而未及板行于世今曹君父子能推所秘于人不遂吾之初心而贤于汉儒之私论衡于一已者乎虽然道学是讲者谓说书不古虑学者不求诸心而惟口耳之是资夫百问之书探圣意之微而欲决之诸儒未决之论非见之卓思之精者能之乎谓资口耳之辨不可也学者于春秋茍读而未有疑疑而未求释于心而遽观是书之广传也为病则固存乎其人焉

　　春秋定是録序

　　栁子曰春秋如日月不可赞也然则髙自立论者皆诞也欧阳子曰春秋如日月然不为盲者明而有物蔽之者亦不得见然则将以制盲而祛蔽则亦不能不假于词也经不待传而明者十七八因传而蔽者十五六明目者祛其蔽而通其明则其如日月者杲杲矣余怪三家既有蔽焉而诸子又于其蔽者析宗而植党争角是非不异讼牒使求经者必由传而求传者又必繇诸子是非纷纷莫适所从经之杲杲者晦矣世之君子既晦于求经复于诸子求异其说是添讼于纷争之中恶物蔽目而又自投以医者也维祯自幼习春秋不敢建一新论以立名氏谨会诸儒之说而輙自去取之为定是録说协于经虽科举小生之义在所不遗其不恊者虽三家大儒之言亦黜也吁予又何人敢以一人之见与夺千载之是非何僭自甚亦从其杲杲者决之焉耳后之君子倘以録犹未是改而正诸岂敢讳乎

　　禇氏家谱序

　　禇氏之系出自微子宋共公子叚食采于禇号曰禇师因氏焉其在卫有禇师子申定子者盖其族之仕于卫者也汉元成间有禇先生大以行显尝补司马迁史记六朝以来禇陶禇裒皆以文学名至唐禇亮博学才敏预瀛洲学士之选其子遂良为顾命大臣遂良由河南徙钱唐其子孙所居号禇家塘后有徙居苕城者亦以禇姓其巷今聚族乌程之朱坞即自苕城来也其祖为世超墓在朱坞后浜冡舍曰光逺庵云世超生世隆生大理评事琳琳生省干溶溶生宋□□郎提干大同大同生宋迪功郎淮安县丞士登士登之子长宣教郎友龙次仲龙友龙无子以仲龙之子将仕郎国史实録院检阅文字天佑为嗣焉天佑三子长锡珪善州教授次锡琦次锡瑜蒙古学正善州四子嗣良嗣英嗣俊嗣贤锡琦无子以嗣英为其后自士登以前凡十世皆以诗书起家由科举入仕者代不乏人宋革故居遭兵燹子孙亡其实録嘉言善行不复可考矣嗣英于族叔祖桂岩公所访得家谱令其子桂缮写为册册成乞予序予谓君子之泽五世禇氏已踰十世而其来者尚未艾也桂之为伯仲者凡六人皆从硕师习举子业里以衣冠之族称焉岁大比乡大夫録以充赋者禇氏子孙居多吾卜禇氏祖之积者厚而嗣英之培其积者益至吾见禇氏之来者益衍而大以五世之泽论君子者又岂可以律于禇氏之泽哉禇氏子孙尚以予言勉之

　　送朱女士桂英演史序

　　钱唐为宋行都男女痡峭尚妩媚号笼袖骄民当思陵上太皇号孝宗奉太皇寿一时御前应制多女流也若碁待诏为沈姑姑演史为张氏宋氏陈氏说经为陆妙慧妙静小说为史恵英队戱为李瑞娘影戱为王润卿皆中一时慧黠之选也两宫游幸聚景玉津内园各以艺呈天颜喜动则赏赉无算此太平朝野极盛之际今当此刀鸣镝语时故家遗老或与退珰畸■〈女监〉谈先朝故事未尝不兴感陨泪也至正丙午春二月予荡舟娭春过濯渡一姝淡妆素服貌■〈女间〉雅呼长年舣棹敛袵而前称朱氏名桂英家在钱唐世为衣冠旧族善记稗官小说演史于三国五季因延致舟中为予说道君艮岳及秦太师事座客倾耳听知其腹笥有文史无烟□□□予竒之曰使英遇思陵太平之朝如张宋陈陆史□□□□□入登禁壸岂久居瓦市间耶曰忠曰孝贯穿经史于稠人广众中亦可以敦励薄俗则吾徒号儒丈夫者为不如已古称卢文进女为女学士予于桂英亦云

　　东维子集巻六

　　●钦定四库全书

　　东维子集巻七

　　（元）杨维祯 撰

　　○序

　　吴复诗録序

　　古风人之诗类出于闾夫鄙隶非尽公卿大夫士之作也而传之后世有非今公卿大夫士之所可及则何也古者人人有士君子之行其学之成也尚已故其出言如山出云水出文草木之出华实也后之人执笔呻吟模朱拟白以为诗尚为有诗也哉故摹儗愈偪而去古愈逺吾观后之橅儗为诗而为世道感也逺矣间尝求诗于摹儗之外而未见其何人富阳吴复见心持诗来读其古什凡若干首决非摹儗而成者知学有古风人之旨矣吁使复达而有位为朝廷道盛徳制雅颂复之作不为古公卿大夫士之作乎吁又使人人如复不以摹儗为诗古诗不复作者吾其无望于后乎复益勉之以征吾言焉可也

　　赵氏诗録序

　　评诗之品无异人品也人有面目骨骼有情性神气诗之丑好髙下亦然风雅而降为骚骚降为十九首十九首而降为陶杜为二李其情性不埜神气不羣故其骨骼不庳面目不鄙嘻此诗之品在后无尚也下是为齐梁为晚唐季宋其面目日鄙骨骼日庳其情性神气可知已嘻学诗于晚唐季宋之后而欲上下陶杜二李以薄乎骚雅亦落落乎其难哉然诗之情性神气古今无间也得古之情性神气则古之诗在也然而面目未识而谓得其骨骼妄矣骨骼未得而谓得其情性妄矣情性未得而谓得其神气益妄矣吾友宋生无逸送其乡人赵璋之诗来曰璋诗有志于古非锢于代之积习而弗变者也是敢晋于先生求一言自信余既讶宋言而覆其诗如桃源月蚀颇能力拔于晚唐季宋者它日进不止其于二李杜陶庶亦识其面目识其面目之久庶乎情性神气者并得之璋父勉乎哉毋曰吾诗止于是而已也至正丁亥九月望在姑苏锦秀坊写

　　李仲虞诗序

　　删后求诗者尚家数家数之大无止乎杜宗杜者要随其人之资所得尔资之拙者又随其师之所传得之尔诗得于师固不若得于资之为优也诗者人之情性也人各有情性则人有各诗也得于师者其得为吾自家之诗哉天台李仲虞执诗为贽见予于姑苏城南且云学诗于乡先生丁仲容氏明旦则复谒出诗一编求予言以序予夜读其诗知其法得于少陵矣如五言有云湛露仙盘白朝阳虎殿红诏起西河上旌随斗柄东西北干戈定东南杼轴空置诸少陵集中猝未能辨也盖仲虞纯明笃茂博极文而多识当朝典故虽在布衣忧君爱国之识时见于咏歌之次其资甚似杜者故其为诗不似之者或寡矣吾求丁公之诗似杜者或未之过则知仲虞之诗列乎家数者不得于其师而得于其资也谂矣虽然观杜者不唯见其律而有见其骚者焉不唯见其骚而有见其雅者焉不唯见其骚与雅也而有见其史者焉此杜诗之全也仲虞资近杜矣尚于其全者求其备云至正戊子九月丙辰序

　　张北山和陶集序

　　诗得于言言得于志人各有志有言以为诗非迹人以得之者也东坡和渊明诗非故假诗于渊明也其觧有合于渊明者故和其诗不知诗之为渊明为东坡也涪翁曰渊明千载人东坡百世士出处固不同气味乃相似盖知东坡之诗可比渊明矣天台张北山着和陶集若干巻蔵于家其孙师圣出其亲手泽求余一言以传世盖北山宋人也宋革当天朝收用南士趋者澜倒征书至北山北山独閟关弗起自称东海大布衣终其身嘻正士之节其有似义熈处士者欤故其见诸和陶盖必有合者观其胸中不合乎渊明者寡矣步韵倚声谓之迹人以得诗吾不信也虽然世之和陶者不止北山也又岂人人北山哉吾尝评陶谢爱山之乐同也而有不同者何也康乐伐山开道入数百人自始宁至临海敝敝焉不得一日以休得一于山者觕矣五栁先生断辕不出一朝于篱落间见之而悠然若莫逆也其得于山者神矣故五栁之咏南山可学也而于南山之得之神不可学也不可学则其得于山者亦康乐之役于山者而已耳吾于和陶而不陶者亦云至正八年夏五月六日

　　剡韶诗序

　　或问诗可学乎曰诗不可以学为也诗本情性有性此有情有情此有诗也上而言之雅诗情纯风诗情杂下而言之屈诗情骚陶诗情靖李诗情逸杜诗情厚诗之状未有不依情而出也虽然不可学诗之所出者不可以无学也声和平中正必由于情情和平中正或矢于性则学问之功得矣或曰三百篇有出于匹夫匹妇之口而岂为尽知学乎曰匹妇无学也而逰于先王之泽者学之至也发于言辞止于礼义与一时公卿大夫君子之言同録于圣人也非无本也我元之诗虞为宗赵范杨马陈揭副之继者迭出而未止吾求之东南永嘉李孝光钱唐张天雨天台丁复项烱毗陵吴恭倪瓒盖亦有本者也近复得永嘉张天英郑东姑苏陈谦郭翼而吴兴得郯韶也韶诗清丽而温重无穷愁险苦之态盖其强力于学未止探其本之所出极其作之所诣盖得骚之声得雅之情则雅之声矣又岂直在元诗一人之数追逐李张丁项軰而止乎韶勉之而已其成帙者若干巻

　　两淛作者序

　　曩余在京师时与同年黄子肃俞原明张志道论闽淛新诗子肃数闽诗人凡若干軰而深诋余两淛无诗余愤曰言何诞也诗出情性岂闽有情性淛皆木石肺肝乎余后归浙思雪子肃之言之寃闻一名能诗者未尝不躬候其门采其精工往往未能深起人意阅十有余年仅仅得七家其一永嘉李孝光李和其一天台项烱可立其一东阳陈樵君采其一元镇其二老释氏曰句曲张伯雨云门思断江也昔王刘二子能重河朔矧七家者不足以重两浙乎惜不令子肃见之尝论诗与文一技而诗之工为尤难不专其业不造其家冀传于世妄也盖仲容季和放乎六朝而归凖老杜可立有李骑鲸之气而君采得元和鬼仙之变元镇轩轾二陈而造乎晋汉断江衣钵乎老谷句曲风格夙宗大厯而痛厘去纎艳不逞之习七人作备见诸体凡若干什目曰两浙作者集非徒务厌子肃之言实以见大雅在浙方作而未已也若其作者继起而未已也又岂仅仅七人而止哉

　　卫子刚诗録序

　　余入淞见世家子弟凡十数人能去裘马之习以文墨为事者盖寡矣城西卫子刚盖山斋别驾公之孙也首贽诗见余既而复出敬聚斋诗稿一编读其古诗如秋夜曲白苎词其排律如九山燕集五言律如江水深深碧棃花淡淡明九农劳畚臿三泖足风波七言律如亚夫旧是将军子贾谊初传太傅官玉人娇列锦步阵银笔醉调金缕衣醉吹银笛五老洞闲拾瑶草三神山其絶句如消寒图一首音节兴象皆造盛唐有余地非诗门之颛主者不能至也昔人论诗谓穷苦之词易工驩愉之词难好子刚之工不得于穷苦而得于驩愉可以知其才之髙出等軰不得以休戚之情限也子刚之年未踰壮而其词之工已如此使复益之以春秋才愈老茂而词愈髙古又岂止今日所覩而已哉至正九年夏四月廿有九日序

　　玉山草堂雅集序

　　昆山顾仲瑛裒其所尝与逰者往还唱和及杂赋之诗悉锓诸梓编帙既成求余一言以引诸首余来吴见吴之大姓家友于人者往往市道耳势要耳声色货利耳不好声利而好杂流者寡矣矧好儒流乎不好儒流而好书数者寡矣矧好文墨章句为不朽之事乎仲瑛嗜好既异于彼故其取友亦异其首内交于余也筑亭曰其亭以尊余之所学也设榻曰其榻以殊余之所止也余何修而得此哉盖仲瑛之慕义好贤将以示始于余示始于余而海内之士有贤于余者至矣故其取友日益众计文墨所聚日益多此草堂雅集之出于家而布于外也集自余而次凡五十余家诗凡七百余首其工拙浅深自有定品观者有不待余之评裁也其或护短凭愚持以多上人者仲瑛自家权度又輙能是非而去取之此次其有可观者焉揽之者无论其人之贵贱穉宿及老释之异门总其条贯若金石之相宣也盐梅之相济也盖必有得于雅集者矣得于雅集则亦有得其为人者焉仲瑛读书之室曰玉山草堂故集以之名其自着有玉山瑛藳玉山乐府行于时云至正九年夏五月十有二日

　　郭羲仲诗集序

　　诗与声文始而邪正本诸情皇世之辞无所述间见于帝世而备于三百篇变于楚离骚汉乐歌再变于琹操五七言大变于声律驯至末唐季宋而其弊极矣君子于诗可观世变者类此古之诗人类有道故发诸咏歌其声和以平其思深以长不幸为放臣逐子出妇寡妻之辞哀怨感伤而变风变雅作矣后之诗人一有婴拂或饥寒之迫疾病之楚一切无聊之窘则必大号疾呼肆其情而后止间有不然则其人必有大过人者而世变莫之能移者也予在钱唐阅诗人之作无虑数百家有曰古骚辞者曰古乐府者曰古琴操者谈何易易习其句读其果得为古风人之诗乎不也客有语予诗之学则曰有三百篇楚离骚汉乐歌之辞生年过五十不敢出一语作末唐季宋语惧其非诗也以此自劾而又以之训人人且覆诽我则有未尝不悲今世之无诗也幸而合吾之论者斤斤四三人焉曰蜀郡虞公集永嘉李公光东阳陈公樵其人也窃继其绪余者亦斤斤得四三人焉曰天台项烱姑胥陈谦永嘉郑东昆山郭翼也翼蚤岁失怙中年失子家贫甚屡病宜其言之大号疾呼有不能自遏者而予每见其所作则皆悠然有思澹然有旨兴寄髙逺而意趣深长读之使人翛然自得且爽然自失而于君亲臣子之大义或时有发焉未尝不叹其天资有大过人者而不为世变之所移也予在娄江时翼持所作诗来谒序今年逰学于淛又挟其编来杭申前请于是乎书翼字羲仲东郭生其自号也至正十一年十二月廿有二日

　　云间纪游诗序

　　诗有为纪行而作者乎曰有北风其凉雨雪其雱惠而好我携手同行此民之行役遭罹乱世相携而去之作也黍离曰彼黍离离彼稷之苖行迈靡靡中心揺揺此大夫行役过故都宫室彷徨而不忍去之作也后世大夫士行纪之什则亦昉乎是幸而出乎太平无事之时则为登山临水寻奇拾胜之诗不幸而出于四方多事豺虎纵横之时则为伤今思古险阻艰难之作比风黍离代不乏已钱唐莫君景行自壮年弃仕泊然为林下人然好逰而工诗不已云间有逰所厯名山巨川前贤之宫隐士之庐名胜轩亭之所一一纪之以诗盖非北风黍离之时则非北风黍离之诗固依约时之治乱以为情之惨舒者也莫君此集好事者且传为寻竒拾胜之作锓梓以行莫君何幸也集凡若干首来谒予序予方被命为钱唐关令日有官劳无隙晷及文墨自况海隅失太平者三四年方将有大夫行役之艰而不能如景行之从容笑歌于山水之乐也因观是集感慨系之至正十四年秋八月十有四日书为序

　　金信诗集序

　　言工而弗当于理义窒而弗达于辞若是者后世有传焉无也又况言龎而弗律义淫而弗轨者乎自三百篇后人传之者凡几何人屈贾苏李司马扬雄尚矣其次为曹刘阮谢陶韦李杜之迭自名家大抵言出而精无龎而弗律也义据而定无淫而弗轨也下此为唐人之律宋人乐章禅林提唱无乡牛社下俚之謡诗之敝极矣金华金信氏从余逰于松陵泽中谈经断史于古歌诗尤工首诵余古乐府三百輙能游泳吾辞以深求古风人之六义又自贺曰吾入门峻矣大矣吾诗降而下吾不信也一日使为吾诗评曰或议铁雅句律本屈柳天问某曰非也属比之法实协乎春秋先生之诗春秋之诗欤诗之春秋欤余为之喜而曰信可与言诗已于是絶笔于近体所为诗有春草轩所编如古琴操赵璧词荆卿篇博浪锥月支王头饮器歌其气充其情激其词欝以谐吁信之诗有法矣此岂一朝一夕之致耶其素所畜积盖至今二十有余年矣今天子制礼作乐使行天下采风謡入国史东州未有应之者吾将以信似之

　　蕉囱律选序

　　诗至律诗家之一厄也东坡尝举杜少陵句曰五更鼔角声悲壮三峡星河影动揺五夜漏声催晓箭九重春色醉仙桃是后寂寥无闻吾亦有云露布朝驰玉关寨捷书夜报甘泉宫令严锺鼔三更月野宿豼貅万灶烟为近之耳余尝竒其识而韪其论然犹以为未也余在淞凡诗家来请诗法无休日骚选外谈律者十九余每就律举崔颢黄鹤少陵夜归等篇先作其气而后论其格也崔杜之作虽律而有不为律縳者惜不与老坡叅讲之上海蕉梦生释安者集有元名能诗家自虞马而下律之唐者凡三百余首帙成命曰蕉囱律选携以索余引梓行海内以警诏骫骳■〈占上心下〉滞之音选中多有雄浑合坡举似者第轶出崔杜上头者未见一二编末过取余放律矹硬排奡者凡十余盖安学诗于吾门亦有日矣是宜所取雅合余所讲者是集行则皇朝风雅之选于赇者君子有所不遗

　　梧溪诗集序

　　世称老杜为诗史以其所著备见时事予谓老杜非直纪事史也有春秋之法也其旨直而婉其辞隐而见如东灵湫陈陶花门杜鹃东狩石壕花卿前后出塞等作是也故知杜诗者春秋之诗也岂徒史也哉虽然老杜岂有志于春秋者诗亡然后春秋作圣人值其时有不容己者杜亦然梧溪集者江阴王逢氏遭丧乱之所作也予读其诗悼家难悯国难采摭贞操访求死节网罗俗謡与民讴如帖木侯张武畧张孝子费夫人赵氏女丙申纪事月之初生天门行竹笠黄官柳场无家燕诸篇皆为他日国史起本亦杜史之流欤逢本山泽之士其澹泊闲靖是其本状而有春秋属比之教故予亦云春秋之诗也采诗之官茍未废也则梧溪之春秋得以私自托也不然何其属比于册者班班乎其无讳若是也订其格裁则有风流俊采豪迈跌宕不让贵介威武之夫者兼人之长亦颇似杜吁代之剿故残余欲传于世称为作人而逢诗不传吾不信也至正十九年冬十一月初吉序

　　齐藳序

　　诗之厚者不忘本也先民情性之正异乎今之诗人曰某体六朝体杜夔州孟襄阳李西昆也安识所谓推本其自者哉髙唐卢升氏三卢相家庄惠公之孙也十三善为诗尝从河东张先生逰南来又相从余于分唐杖屦间集其所自为诗一编曰齐藳齐盖其所出故以名示不忘其本腃焉故乡邈若隔世升尚能对余画地为山川及条其旧俗纎悉可终宜其诗之特也□原今观其诗多协古诗人比兴风容色泽类揖逊乎先生之世卿大夫周行也此岂今人妄一男子谈汉魏六朝夔州襄阳西昆者耶吾是以器而重之今闻虚莹之■〈宀〈禾殳〉〉退吾将约升循海而南迹师尚父所封之履登泰山日观歴数山河之旧河西善讴者吾无间将以寻小白君臣之覇烈而泱泱之大风尚在述为制作当唱予而和汝

　　孙氏瑞莲诗卷序

　　淞之东曰黄浦浦之东曰横溪溪之上孙善之家焉家有园池之胜至正七年五月朔日池上出瑞莲一茄而双花逺近闻者争覩曰莲之层曰瑞菡蓞双而茄独者亦曰瑞既而善之会宾友燕池上皆举酒为善之贺觞余各赋诗凡若干首裒而成卷因予友许君如心来乞序余谓凡天地间物产之异若人不以为怪必以为瑞然怪非自怪因人而怪瑞非自瑞亦因人而瑞人有怪之微物虽瑞而瑞犹怪人有瑞之微物虽怪而怪犹瑞芝中产于商颜之隐瑞也见于元封虚耗之君覆怪矣嘉禾产于共和之时瑞也见于赤乌抢攘之年覆怪矣吾闻善之累世家风孝友善之又倜傥有竒节慕义而强仁瑞莲之产非其迈种徳之验乎徳有瑞验花有瑞符谓莲非孙氏之瑞乎吾不信也善之益芸而学益种而徳天之生■〈礻芉〉下瑞为孙氏显章殆未艾也嘻莲无一茄而双花间有则人称以为瑞物人无累叶而不分间有则人不以为瑞人乎唐史曰天瑞五色云人瑞■〈英阝〉人表此瑞人说也善之勉焉尚有以膺此称也夫

　　诗史宗要序

　　诗之教尚矣虞廷载赓君臣之道合五子有作兄弟之义章关雎首夫妇之匹小弁全父子之恩诗之教也遂散于乡人采于国史而被诸歌乐所以飬人心厚天伦移风易俗之具实在于是后世风变而骚骚变而选流虽云逺而原尚根于是也魏晋而下其教遂熄矣求诗者类求端序于声病之末而本诸三纲达之五常者遂弃弗寻国史所资又何采焉及李唐之盛士以诗命世者殆百数家尚有袭六代之敝者唯老杜氏慨然起揽千载既坠之绪陈古讽今言诗者宗为一代诗史下洗哇媱上薄风雅使海内靡然没知有百篇之旨议论杜氏之功者谓不在骚人之下噫比世末学咸知诵少陵之诗矣而弗求其旨义之所从出则又徇末失本与六代之弊同余为太息者有年龙江殷生谒余钱唐次舍袖出手编目曰诗史宗要观其编什首君臣终朋友一根极于伦理表端分节显要正讹或有宗趣炳然而日星列沛然而江汉注挈焉而领张洞焉而钥启千百五篇之大旨博而约之于一帙之中其忠君孝友之至情鵙鸠鹡鸰之余韵使习其读者油然而有感哀得此弗觉病怀洒然若能言吾之所欲者后学小子操是嘉量以广品诸作又何骚雅之弗近而声诗之教不还于古哉生重以序请遂书其巻首如此生名惟肖字起岩汝南人尝从游于余与海内名士李公孝光张公天雨段公天佑为忘年诗友云至正十三年九月十日在分塘之五柳园亭写

　　曹氏雪斋弦歌集序

　　女子诵书属文者史称东汉曹大家氏近代易安淑真之流宣微词翰一诗一简类有动于人然出于小聪狭慧拘于气习之陋而未适乎情性之正比大家氏之才之行足以师表六宫一时文学而光父兄者不得并议矣予居钱唐闻女士有曹雪斋氏以才谞称于人尝持所著诗文若干篇介为其师者丘公其见自陈幼获晋于酸斋贯公恕斋班公而犹未及见先生也幸先生睗一言以自励今年予在吴兴复偕乳母氏访予洞庭太湖之上为予歌诗鼓琴以冩山川荒落之悲引关雎朝雉琴操以和白雪之章予黙谂雪斋氏之善人伦风操述作又其余尔吁大家氏之后不为犹有人乎予闻诗三百篇或出于妇人女子之作其词皆可被于弦歌圣笔録而为经律诸后世老于文学者有所不及其得以■〈石坚〉■〈石坚〉女人弃之乎若雪斋氏之述作也本之以天质者而逹之以学发之于咏而协之以声律使生于三百篇之时有不为贤笔之所録者乎故上下删取其所作能追古诗人之风与其琴调善发贞人壮士之趣者为曹氏弦歌集他日太史氏或有采焉截其过而适之中约其偏而合之正则王道之事毕矣岂直大家氏之后犹为有人之庆哉至正五年十一月序

　　富春八景诗序

　　富春自严子陵耕钓后至今一草一木与客里俱髙予观乌龙金华诸山如奔猊渇骥夹江而下与越之千岩万壑吴之龙飞鳯舞者会而同尽于海其中朝潮夕汐一往一来耀人耳目者又天下之竒观山川锺秀间世而起者孙仲谋之称孤江左叶中书入相本朝他如名臣韵士仙踪棾迹不可一二殚纪昔柳之愚溪僻在荒服而见采柳子黄之赤壁鞠为战畼而见赋坡公遂皆有以表见于世富春品题独未表见于昔人岂造物者之有待于后人乎至正乙未余游富春与其邑人冯正卿及予韩魏二三子相与品题时八景先是吾里人张世昌有其六咏其词未传要之比兴体制非徒求工于景物兼欲道其人物名节之盛必有待乎能言之士使后日如李翰林之叹崔颢于黄鹤楼阎都督之竒王勃于洪都府则富春山水当与愚溪赤壁感栁苏之遇者同一徳色品题之寄其可茍也哉余唱诗八首二三子者和之而予序之如此
　　鐡雅先生抝律序【附】
　　先生尝谓律诗不古不作可也其在钱唐时为诸生讲律体始作二十首多竒对其起兴如杜少陵用事如李商隐江湖陋体为之一变然于律中又时作放体此乃得于■〈委页〉然天纵不知有四声八病之拘其可骇愕如乖龙震虎排海突岳万物飞走辟易无地观者当以神逸悟之不当以雄强险阨律之也句曲张伯雨尝曰无老铁力者便堕落卢马后大虫耳故今裒此抝体凡若干首先生见之且令某评之如何太极生顿首曰真色脱涂抺天巧谢雕锼太初生曰徤有排山力工无剪水痕安曰先生抝律自是水犀硬弩朱屠铁槌人见之昂然有不可犯之色然其中自有翕张妙法此先生抝律体也先生击几赏之以为二三子知言并录为序释安谨序

　　东维子集巻七

　　●钦定四库全书

　　东维子集巻八

　　（元）杨维祯 撰

　　○序

　　送邹生奕会试京师序

　　汉儒明经贵不倍其师说能不倍其师说者上召用之髙下其材为博士郎大夫部刺史驯至九卿丞相御史者不少也吾是以知汉士之近古也其为术也有师宗其为行也有操尚未始以经术自进为售利禄之具也去古日逺则下之干进者以经术而上亦以是设科而取之然今日得之明日弃之矣视前日之所业者不啻象龙刍狗物也尚欲责其不倍师说于终身而不弃者可得乎吴郡邹奕弘道其大父为士表吾之友也士表乐善好客教子孙尤切切不重千金费逺延硕师居其家此奕所以经之明而材之达也今年秋江浙乡试以诗经充赴有司者凡七百人中式者仅十人而已而奕又为其魁盖其得于祖父师之讲明有素者可知已将如京师以余为大父执行也拜而乞言故余为陈汉士之近古者望之况今天子既复科以取士又且抡选经术之老者侍讲筵进士之有经术者固将以次召用如汉之九卿丞相御史者不难也奕之得于祖父师之讲明其可一日而忘去乎奕勉之大父不及见矣异时果于无负所学也岂惟慰望扵其师实慰汝祖扵地下也至正丁亥冬十一月初吉序

　　送强彦栗逰京师序

　　孔子曰士而懐居不足以为士知古人君子未尝不逰也而世之逰者漫矣志无以自信贸贸焉行四方以万一乎诡其所遇取盈而复以菑其身以累其人往往是也若乃君子之逰延陵君子之不幸生于东徼也志不有其国而独志于上国之逰以歴见夫华产之人物先帝王之遗风善政以广其耳目之陋意气之隘约而反之于中有合不合斯逰之不可已也嘉定强彦栗生于延陵君子之乡曩尝勇不自禁出吴关歴毗陵句曲拆而上金陵遂絶大江而北涉洙泗以翱翔乎阙里过涿野以蹈厉燕赵之俗而遂达乎京师以观天子之光京师穷贵人有竒其才挽置于宿卫而彦栗径决去不暂留是其志不在区区利达而所存者大矣今有不惮数千里行役如曩时过吴门别余曰余行李如京不能与子久处已余壮其逰不难而其志又不苟也知其逰似昔君子上国之逰而非代之漫焉而诡其所遇者类也他日归复见予吴门听子之言议觇子之心胸有以惊异予者而后知子之逰不可以已者如是顾吾在吴栖其困滞如退羽之鸿不能以丈尺奋飞于子之行也其不投袂而起乎

　　谢生君举北上序

　　上饶谢生钧从余逰者十年通春秋五传学其才日茂不已自幼博行孝睦人无间言往尝以行艺书于党正连试有司弗售不一咎有司而咎其学未至也益进修弗勌今年秋来别余曰钧辱先生教而未有仕路以行先生学也辱在泥涂钧耻之先生耻之幸吾乡应奉张公有以挟钧京国之行谨造请先生幸先生赐一言以警钧余为之喟然曰才弊于无先行衰于寡党此古今之士之通患也士负才行有不幸老死于三家之村千室之邑者不尠矣往往思借交青云之士卒而奋焉尺长斗满皆得以伸所有而况于才之茂行之卓者乎生往哉吾闻张公大相府之宾卿也相府以好贤闻天下张公以贤荐相府生患才之不懋行之不卓耳不患无其先与其党者矣吾见张公之不以嫌而避贤也吾见生之贤不以次而进也传曰大夫将昌以其得士张公以之又曰庶人将昌以其得子谢氏父以之又曰线因针入不因针急女因媒成不因媒贞生以之

　　送吴子照逰闽序

　　云间吴生照将逰闽以四明臧彦诚之书来乞序其行具言生年少负迈往之气加以博学好古慕先生之竒文章如慕太史公盖将歴览形胜结交豪杰于以开豁其心胸发舒其意气或者有所资以成其才也乞先生一言申其志余谓古百越地在禹贡扬州之域物之贡闻天下而人才之出未多见岂山川磅礴之气未发泄欤抑王者徳化之所未覃也汉以来封疆之郡县之覃以诗书礼乐之泽然后人才軰出与中州文章道义之士等至我朝涵飬乐育之既久士之擢髙科跻膴仕者磊磊相望官于其地者弗以冒崄巇犯瘴疠为难其山川足以豁心目人才足以取师友生之往也登览或遇隐君竒士有相识者或未识而已相知者询及于余即启行槖出余鐡笛传及史钺絶办凡若干言必有以竒我者竒生矣他日归吴尚有以征吾言

　　张先生南归序

　　淛士多无恒经治亦往往不颛有一年輙更或半年纔更而窃中科以故士之经愈不颛且又视经师之利不利为向坫意学经将已明道也岂计利不利哉以科利而学经则科一利而经复弃矣终亦必亡而已矣嘉禾张生汝霖独于经治有专习曩余在钱唐时首以父命来受春秋五传学更乡举者三而艺未竞生不以咎有司而咎经术之未至益恒若力所习经有加无己坐诵行思恒若无诲者故又负笈不逺水陆寻余九山之泽以终其业焉非其学经志于明道而不计科之利不利者欤吾义其不畔吾门又竒其性之有恒而志之必有成也嘉禾之野其得遗其人也哉吁春秋主断之书志成者及之也明其道不计其功者又春秋之教也若生之志盖已得春秋之断而其道已得春秋之敎矣他日推之任也天下之治孰御焉彼习经以利科科一利而经复弃终亦必亡而已者又何议为

　　送韩奕逰吴兴序

　　同里生韩奕从余受诗春秋学行日修才日茂其为文如云兴鸟仚未见其止也今年从予吕氏塾輙思汗漫为神京逰余止之复有请曰奕从先生学幸知经史行墨然闻先生竒气多发于东西洞庭大小二雷七十二弁之峰今将访先生旧逰鱼龙虎豹风烟林壑之音遇以扩所见而终所业焉幸先生赐一言以警敎奕也余嘉其志曰人之学犹海也水沿河溯以弗至于海不止海集众流而后为百谷王也学其可以小自满哉洞庭之西有蒋氏义门刘范世家在焉巽毅鳯麟皆从余游者也皆好学不勌而知学之不可以小满也又当不逺数百里寻余■〈氵夘〉之乡而卒业焉奕往哉与之洞庭上读书然后繇洞庭而浮大江度洪河上北岳以尽天下之大观吐而为书以献万言干明天子也盖发轫乎此行已奕勉哉至正十年三月三日序

　　送齐易岩序

　　太极理也一阴一阳生焉教之所出也尸物如天地而不能逃乎十二万九千六百之纪而况于万物乎周与秦合不能逃乎五百一十六之数伯而王又不逃乎十七之记而况于一身乎圣人作易前数之用于蓍龟神矣然未闻一语一画为之兆也兆于一语一画之微而捷乎蓍龟之着数之用益神矣此先天之学在鲁为梓慎郑为禆灶齐为国甘公汉为眭京晋为管郭唐为袁桑宋为邵子元为传氏初庵庵之宗为齐氏易岩也易岩之言曰初庵之传得之建昌廖学海学海得之于蜀杜可大可大得之于王天悦天悦实受之邵子也天悦之学几絶塟其书玉枕中蜀冦发冢出秘书可大贿盗之人不能传而学海以直言得罪配军籍汉阳道遇可大可大已知其姓名曰吾数当传子为偕见郡将出军籍馆诸道宫为弟子国初有闻于世皇世皇将召之学海业已语其女曰我若干日死死若干日朝廷命来我已死且索我书我书当传者传氏立名人也其人在某所某日来异日官极品汝頼之官且赐田若干顷矣已而果然初庵之没三年而易岩始生初庵埀死谓其徒曰汝曹口耳之学徒得吾肤淑吾书而得吾髓者其齐氏某乎易岩生四岁知读易长于河洛七纬太乙九宫之数及星算鸟占啸风鞭霆之术罔不洞究故于初庵之学峻跻峰极非一时俦軰可几也予尝异天人之学父子不相授也其授于人者亦有数焉则其观于物者可知已易岩之观天者吾不识之其观物者吾见其于一语一画得知者众矣虽然予于易岩有问矣道之难传甚于数也尧以是传之舜者舜以是传之禹禹以是传之汤汤以是传之文武周公而及于孔子孟轲孟轲死不得其传焉嘻道之传者其亦有数乎无数乎轲之后其可无传已乎易岩曰道之传天也亦人也是阴阳大极之说也易岩去予而之京师也请书以为序

　　送何生序

　　何生伯翰氏其先西夏人也祖息简礼尝録僧事于杭因家焉父益怜质班早丧翰生五岁依舅氏舅氏因以母姓姓之母素贤通文史既寡以节自誓教翰有法日出就外傅夜归课其业年十六岁受经于予通春秋五传毛氏诗尤长于易遭时丧乱士以弓刀之习易铅椠翰独负郭辟圃奉菽水于母暇则退处小室理故书收缉予平生遗落文草遂补注吴复所编予古乐府集行于时人称其学该识广复不能过之今年夏文闱■〈言复〉开翰就试先三月灵鹊巢其书舍木见其扶梁启离戸占者知其为中隽之兆而不知其学有素也将会试春官同门友为赋诗供张西门之外求予为叙遂为书其世出行艺之槩于巻首云

　　送李志学还吴序

　　太尉府僚友官以百数惟右辖李公椎鲁少文可以属大事叅左右辖官者亦以百数惟军谘李君雍容讽议可以赞大功故占东诸侯之后事者亦不于其兵强弱马壮敝而以其叅谘幙府者得人与不得人也今之所谓闾里豪乗时而奋类鸩于安鄙于肉食鸣呼菜佣而欲倚之以集事亦误乎必其雄才卓识负王伯畧可以登公辅之器者然后可与成大事立大功若今李君者殆其人矣乎吾闻河间多礼法士而李君者殆其人矣乎吾闻河间多礼法士而李君者夙抱其节承教诏于贤母如严师傅当戎马猾夏时节即慨然有平河洛志而况太尉府得知已乎虽然西虞之拔冗以进将以伺吾衅也未足为吾忧忽又无故而退无以乗吾间也未足为吾喜君归太尉府太尉问君西虚实状吾攻守利害何如君必有以对对必有御戎要畧为太尉规者慎勿为闾里豪鸩而鄙者谈也至正乙亥夏六月壬申序

　　送刘生入闽序

　　古公卿等絶卑贱其与图事必有取于卑贱之士士之竒特鲠正亦愿畣之以所有上下至于交相得而后事可图已汉叔孙通有两生不能取项籍有韩生齐王信有蒯生不能用鲍生为萧何取陆贾为陈平取王生为释之取吴公之取贾生田延年之取尹翁归暴胜之之取隽不疑之六君子负守将之尊执臣之贵而未尝挟以自尊贵必有取于大人者以其竒特鲠正可与图事者也今公卿不取士久矣吾始于贡公见之公以戸部尚书入闽天子益以理财赡兵者责焉四方士待公行者几何人而钱唐刘生独以过人之才及其骨鲠风裁为公所知公取生惟恐失之生亦愿荅以其所有惟恐不逮吾见贡公之出遐方王事确乎其有成算恢乎其有成功也已夫召陆诸生不失其所矢而六君子之道益光生思畣于贡公而益光于贡公者其不得自行召陆诸生子哉生尝以茂才被肃政使丑的公之荐授校官不就今乐知于贡公而起也其以畣知已较然不自欺也谂矣杭人能诗者歌之君信其人序之生名中字庸道世山东人

　　送王公入吴序

　　王者人才得于乡三物之所取是也战国人才得于客四豪之所飬是也两汉人才得于荐公卿之相推毂是也唐人才得于科怀牒以自试是也士之兴至于唐宋之科其去王道也逺矣今取士不免于科军兴来科亦废不幸又不得于荐则得于客耳三吴之会为今淮吴府也客之所聚者几七千人吾求客于战国得孔伋焉孟轲焉荀况鲁连焉毛遂冯驩焉牛畜荀忻徐越焉而秦仪軰妾妇尔不足以客进也淮也吴之客七千异于妾妇者几人有所谓越乎忻乎畜乎驩乎遂乎连况乎连况不可况轲乎伋乎哉或曰淮吴有王明氏者澄不清挠不浊有俞贤氏者言中伦行中构有用仁氏者廉范乎靡俗治几乎循吏有陈敬氏者纳言骨鲠风裁古也有姜仪氏者人伦臧否氷鉴美也淮吴之客何劣于战国哉缙云王生时以儒科废于古文学有年将挟之以入吴别予于杭湖上求一言以行予方疑论淮吴之客而生将客焉往哉吾将卜淮吴之客于生也谂有五人者五人引其类以进生不为今遂驩其为畜忻越矣茍妾妇也其归矣哉

　　吴氏归本序

　　钱唐吴观善字思贤自杭之淞谒东维先生曰善之外髙祖徐防御氏在宋为小儿医赘壻曰范防御氏范无子又赘宋四门教授吴氏子从明字公亮承其家而嗣其业南渡后自汴徙家杭之东青门从明生徳诚提领平江医学德诚生仁荣杭州路医学録仁荣生四子长即观善也善通经史学不颛工岐黄氏之书尝读文正范公传公幼随母适朱而未尝一日敢忘其本生卒复范姓君子反本之道也善随外甥氏宗于范今将反本于吴礼也已作堂先庐之东名以归本丐先生大手笔一志庶吴氏子姓有以知水木本源之义也吾悼秦法子壮则出赘世袭以为风父道不正遂不子其子而子其壻致宗祀不明氏族亡辨有司诏民者又不以厘而正之至使一门沓着户籍其坏伦纪也甚矣善能反本于徐范二宗之外而亟归正于吴非读书达礼笃正之君子其能若是乎哉鐡史笔之故吾乐与之文使代之不肖子姓蹈秦风之痼弊者有所儆也夫

　　送于师尹游京师序

　　士有学周孔之艺者不幸不荐于有司而其志不甘与齐民共畊稼则思自致于京师不幸其艺又不偶始不免资小道干王侯以冀万一之遇者十恒八九若星风之占支干之歩色鉴骨靡以及瞽巫妖祝驱丁役甲丹沙黄白水火之术凡可以射人隐簧人惑一诡所遇者无不屑为焉而其近儒道为贵官彻卿心敬而身礼者则无出于岐黄氏之伎也盖岐黄氏之伎司人死生命而百家众伎之莫能尚也髙自奬其道者且曰上医医国吾尝在京师视岐黄氏之流封閟笈中藏拥侍女从百金马王侯庭中或出入禁掖无所頋忌小则要金千赉大则要暴位显要不以一旦踈贱为嫌也嘻若是者岂吾道之左使然耶抑公卿不乐扵正荐士之所致耶【先生曰读至此不一唱三叹非知言已】天台于师尹与其兄舜道尝从余游舜道以经学中进士第而师尹连不得志于有司今不逺万里逰京师来丐予言以别予曰师尹懐才艺不耦于时何分扵中外彼此哉师尹曰儒伎不利吾旁■〈彳夹〉者岐黄氏之伎也不耦于此将有耦于彼乎予悲其艺成而未利而壮其志之必有成也于是乎序

　　送沈均父序

　　予友漕使拙齐公为予谈太末有竒士曰沈平氏字均父自号自量宋少师某之七叶孙也其为人斩斩有风操人有过面折之疾浮屠氏如粪蛆明经试有司弗售即焚弃举子伎以岐黄术自隐至正中境有桀民弄兵者守将莫孰何君起率邻邦大侠合劵甲用淛垣摠戎令禽之若狐兔尽夷其穴巢一邑頼以安又龙邑令翟某者贪呇与豪断民相根株齫齚其民无属餍君件其状走部刺史白之翟与根株连坐徙实边人称快佗墨吏见君曰此白衣言事生也吾闻而异其人无几何君游淞相见视其貌若荏而中精悍无敌质所行为不诬宿留九山月余别去淞人士能诗者歌以饯之而以首属余余以士有匹夫而任人伦世教之重一言一动切于救时如负禄位者谓非毅然豪杰之士不可如鲁仲连郭林宗石徂徕其人是已世降以还士气不作代果无若人乎吾于均父见士气之犹古也嘻世有任人之言责往往为瘖蝉伏马而吐不平者乃在巾泽之士世道不幸亦世道之幸欤后之求均父者于吾文有征其得以诡托者信为扁仓流乎是为叙

　　东维子集巻八

　　●钦定四库全书

　　东维子集巻九

　　（元）杨维桢 撰

　　○序

　　送周处士还山序

　　余读鲁庄公之春秋未尝不义曹刿之为人也刿非鲁之在位大夫也又非鲁之畴人巨室也公将与齐战在位者亡言而刿岀见公开说战论刿岂懐利以要君盗名以奸世乎鲁为齐弱诚不忍其君将或北而其宗社之或傎也噫使鲁在位君子皆如刿之忧为其君深谋而逺计鲁有不覇乎长勺胜齐之后刿遂为大夫矣君子贺鲁之有刿又贺刿之言効■〈木仒〉鲁非要君以奸世者也南州处士周靖氏当红贼陷呉兴上战守之策于统兵主将将韪其言而未用参相杨公举其人以为可以置之枢机之地荐章数上处士又拂衣而去夫处士岂有要于君奸于时者耶参相之力举处士也亦岂有私于处士耶将用刿于长勺之后也处士不受荐辟至拂衣去则有信其非盗名懐利也稔也处士道过杭北门出所陈策见予予喜其言已逹于时之君子也言之利不利不在已而卒返诸故山处士将不得班于曹子乎一命之荣不足为处士贺予将贺其言有效于时之君如曹子之效于鲁也于是乎书

　　送郑处士序

　　朝廷选用文武吏于大小无位无以称选则下诏丘园虑有慠世而去者求之如弗及狮山处士郑子美氏隐居山中四十年言者闻□□朝廷□用起之中使诣门劝驾者至再而处士起就道所与游者自呉询而下若干人咸为歌诗以送之又属会稽杨某为之叙某辝不获则将有诘于郑子者嘻今之举逸人非太平文典已国家失太平五六年吏日不遑支民日不聊生也始急俊杰于在位之外郑子挟何术徃嘻淮之右江之左冦之挺祸者不狭矣子能帯剑挺铍出入戎马转鬬数千里使兵不知疲而敌不知御乎曰未能也冦无臣主阻山负海各据要害以称孤长子能单骑至其所谈笑而道之使即投戈倒帜复为良黔首乎曰未能也哀哀生齿路死锋镝复死征敛子能吊死存疾徕流亡安反侧使复有更生之地乎曰未能也未能子与今在位吏毕为废物县官责名将不利处士郑子栗然起曰赠吾言者尽颂未有如先生称词之危也幸先生有以教我于是举酒申之以祝词词曰安危成败料如蓍功过赏罚信若时主弗贰臣臣弗欺离以独照骥不匹驰小人退兮君子以大来【叶】填九鼎竖四维狂流横溃兮仍东之持国是兮臣所职【叶知】臣不职兮神听之词毕郑子再拜酌酒酹軷而行曰所不知规者有如軷

　　送王熙易客南湖序

　　军兴仕者弗由中出多由外便宜版授版授者不时禄食则阳阳而去矣其人也进无禄仕退又或失其生产生事眄眄焉不获置其身于有所虽贱夫贾贩富人相干屑为乂甚牙校权贵之贵依凭根穴以持郡县短长武断胁制而后可以裕一身及一家之养吁此士下下之为也去盗寜几哉髙等者无禄则归畒尔畮无以归卧山蹈海为鲁连子为夷齐子尔有甚不获已挟技为门下客而技亦传者之技也不然去贾干而下又几哉东州王子熙易有仕才而无所于仕为贫而起则将有版授之者又以虚役无廪食之及则去而挟其技为宛陵南湖之客南湖盖今礼部贡公之所家也南湖给告归休业又上觐王子之行出其招而徃也頋未知王子执所技徃何出王子曰噫吾技父师教吾以圣贤之技也将使贡公相天子不欲食于农不资兵于盗不以物估■〈猒，圶代犬〉楮价于天下之民而已矣舍此求吾去贾干而下者无几吾为鲁连子而已耳夷齐子而已耳余伟其言与其执技遂叙以别且为告南湖曰南湖不举客则已举客当自王子始

　　太史印谱序

　　予尝悼字有戴侗六书故而四目之文始凿矣幸不凿者存颉之十五篇字凡百四十为篆籀本义不幸为分韵所凿字有剏入者矣如镑铲鋫锯灶入锺鼎泀■〈舟行〉浉■〈飠迅〉又续入图经隐诀诸书四目氏之法至此诚一厄矣齐郡太史子玄氏愽古如子产识字如子云甞续注爰歴埤雅是编则汉魏晋唐官私印文也摹印在八体之一则是编去古为近然吾观汉文多简古虽篆亦与隶等无枝脚之蔓及观唐文宋文皆有衍出于缪者岂汉文去古尚近而唐宋去之日逺日缪耶抑汉士识字者多而唐宋识字者少耶吾于子玄问之子玄曰马援武材也上书言伏波印文之说下大司空正郡国印章则先生云汉传识字者多信矣虽然有呉延陵君子之墓孔子之书仅六而已而四文剏入盖又汉人益以方篆之体假圣文以欺后人耳予于汉人不能无憾而于唐宋又何责焉遂录以为太史印谱序

　　西山序

　　东阳有蒋君子者家在东昼水西岘山之间家之西又辟地理泉石华竹曰沱曰谷曰屏曰洞曰亭坛台圃其凡十有四所总而命之曰西山别墅君时时舆太夫人者燕游其中或与东闾西里仕而归者饮酒赋诗以乐其乐也其揽物为诗凡若干首自金华先生而次和其诗者又凡若干首好事者遂图其墅裒其诗而求一言于会稽杨子杨子曰嘻甞品人地于西山吾有其论西山有薇食周饿夫而饿夫之特立独行师表百代者实无负于西山周以降山出爽气以纳乎韵人之抱世以王马曹拄颊当之然马曹者不得为饿夫之清而徒清于谭马尔事不料理髙视西山曾无禆于典午氏宗社之废西山负马曹马曹负西山耶蒋君子者有仕才而不仕盖幸生承平之世与饿隐时异不敢诡髙于食薇頋行其素于西山耕榖蠒丝足以养吾之身华草月露足以养吾之心职于孝者以事亲职于义者以奉宾视西山之为晴为雨为霏为爽皆吾之四时朝暮被吾声歌者一草一木咸有徳色是又君子之素不必强同于拄颊者之云嘻持吾论以品人地于西山若蒋君子者西山何负于君子君子何负于西山乎予未识君子繇金华先生识之未游其墅繇先生之诗若游之于是乎叙

　　送如一翁归曲江草堂序

　　曲江钱如一翁自冠年工五字诗及七言大章尝以诗经义领乡荐而不偿于禄仕人咸称其诗诗似杜其平生艰窭窘阨亦近似之草堂钱塘即曲江也如一应辟藩阃者二十余年仰给升斗孔子庙草堂亦荒矣少陵避乱于鄜转秦州流落剑南蜀录事王司马軰为之修起至宋吕相镇成都又为作草堂故址绘先生象于中翁数尝冦乱今乱定获归钱唐苐未知草堂不为风雨所破则为戎马所跞躙果无恙否吾闻今浙垣大一辨章朱公方偃武事延致旧徳硕儒爼豆于雅歌壶矢间太平有象于此乎见车骑虚左或过翁草堂问风雨无恙即有恙不有修起于录事司马者其不为翁重构如成都吕相乎果尔相国之尊贤为不诬矣吾于如一之行卜之

　　风月福人序

　　白乐天晚年归休洛中娯老者琴歌酒赋有邓同韦楚元刘为唱和友蛮素容满为乐酒具又有晋公为雅道主优游蔗境十有余年身不陷甘露祸辄自谓福人然其诗有病与乐天相伴在春随樊子一时归则其懐抱犹有恶者吾未七十休官在九峰三泖间殆且二十年优游光景过于乐天有李【五峰】张【句曲】周【易痴】钱【思复】为唱和友桃叶栁枝琼花翠羽为歌歈伎苐池■〈高上土下〉花月主者乏晋公耳然东诸侯如李越州张呉兴韩松江锺海盐声伎髙燕余未尝不居其右席则池■〈高上土下〉主者未尝乏也风日好时驾春水宅【先生舫名】赴呉越间好事者招致效昔人水仙舫故事荡漾湖光岛翠望之者嘑铁龙仙伯頋未知香山老人有此无也客有小海生贺余为江山风月福人且貎余老像以八字字之又赋诗其上曰二十四考中书令二百六字太师衔【鲁国太师此二句本先生句也】不如八字神仙福风月湖山一担担天年直至九十九【先生四世祖杨佛子享年九十九】好景长如三月三【先生尝自言遇忧不忧遇病不病遇丧乱不丧乱胷中四时长是春也故自号嬉春道人名其所居窝曰春不老有嬉春小乐章一百篇】小素小蛮休比似桃根桃叶尚宜男【先生八十精力不衰滴翠尚有弄瓦弄璋之嬉】余和之云红兠罗巾白■〈毛迭〉衫金銮致仕得头衔家无扑满谁从破世有铁枷人自担黄白未尝传八八【陶八传丹与颜真卿】龙蛇奚用辨三三人间黄阁在平地付与西京妄一男【全不为险韵所縳先生尝曰有才力者韵愈险句愈竒也】

　　送朱生芾蒲溪授徒序

　　余读漆园叟论士有六好六好繋于已亦系于时余丁时变且老矣无能为矣不能拟于朝廷士尊主强国者则亦愿修仁义为平世教诲者之归若刻意尚行髙论怨诽为亢如鲍焦介推申屠狄之徒决弗为已吾门朱生芾与余同罹丧乱而不得安于所好者负书剑来别曰某得七寳瞿氏为西席主庶几以学于先生者施于人敢求一言以为别吁芾以仁义为修处乱世而得为平世之士遂其愿于吾愿之未能者非吾道之幸欤芾徃哉益慎厥修无効尚论陷厥亢

　　送韩谔还会稽序

　　安阳韩氏自宋魏公至今凡十世散处北南者代有贤子孙如谔者其一也谔不特以世家称于人尤以好古愽雅称以清修敏学称其燕处之室曰读易斋云入其室者不问可知其为文献故家子姓也乃隐居西湖之上与伯雨张公为师友学益进行益修重为之喜而畏焉愿视乡之出而仕者离亲戚弃坟墓将以荣身及家也不知他变日可畏名一挂牒书者如挂臬籍锢而禁可也放而窜可也斧锧而孥而族可也思一返其故乡非其君哀其老而惫惫而濒于死乞与休告则法亡得而去也今君道尊于身心泰于世进退自如驾一叶舟絶江而东也归拜其乡之父兄师友涂迎门候获见风采者如见神仙吁其得锢而束之乎放而逐之乎斧锧而孥而族而僇之乎于其归也其不而慕之乎抑吾闻乡之黎老人民非者已过半而城郭亦非其旧矣君于风露之夕驭鹤于小蓬阁上赋海峤之诗得无有同声而应过城头话甲子诏时人以学仙而去者为我志之书者为何人梦道士而飞鸣者又为何人老乡客杨某在由巻之寄寄巢书

　　赠■〈木莭〉工王辅序

　　嘉定王辅世业七子技辅自幼机警聪记强识能诵余古歌行百十首介其乡阆翁先生拜余草玄阁下自陈曰辅承周左辖公赠以■〈木莭〉耕二大字人遂以■〈木莭〉耕道人呼辅敢乞大人先生一言以发之先生咲曰子以镊代耒岂果知耕者乎虽然世以不耕为耕者多矣渔以钓耕贾以筹耕工以斧耕医以针砭耕卜以蓍蔡耕兵者以弓刀耕胥者以聿椟耕伶者以丝管耕游说者以颊舌耕浮屠氏以梵呗耕老子氏以歩虚耕神仙方士以丹田耕髙至于公卿大吏以礼乐文法耕耕虽不一其为不耕之耕则一也岂止辅之■〈木莭〉也哉然余有诘于辅曰尔■〈木莭〉之耕耕于田叟野妪而已耳亦尝耕于荐绅苐一流人乎辅曰辅虮虱汉耳乌知苐一流人乎万一大人指教之余曰代有中秉钧轴外揽英俊纳天下于太平之域者髪尝一沭而三握之子以吾言徃拜其履进尔■〈木莭〉以握其所三握者为余祝曰中国有圣相越裳氏之雉其来矣辅再拜领言去

　　陶氏菊逸序

　　毗陵陶氏前朝文献家也在宣和间有为翰林检阅者某扈驾南渡其五世孙为■〈土詹〉圃君某仕常郡教授因家毗陵国初以宋遗老征不起家延頋师竹山蒋公教子弟时石田马中丞公实从学其家与其孙靖为同窓友马在南端荐授之靖无仕宦志乃法陶朱治生产饶于赀礼贤飬客无所爱吝亲故有急者赒之死者棺椁之乡称义士至是四世同居一家千有余指孝友雍睦人无间言兵兴毗陵陷其子泽与兄和者奉母孝徙居呉下和隐迹于烧墨泽亦托菊自号曰逸民司徒陇西公闻泽才行固起为参佐不获已应命未几辝以归更折莭下帷读祖父书家无甔储晏如也今东游海上寻菊泉于谷洲访余老圃更生及传延年者酌酒赋诗为乐别去索语以赠为叙名莭而又为赋诗菊逸之歌歌曰菊之澹兮北门之秋菊之靖兮栗里之丘菊之逸兮审夫去留老余圃兮海之陬饮菊泉兮谷之洲微斯人兮吾谁与俦

　　淮海处士寿冡募资序

　　吾闻古不预抚墓后世有预抚者称为逹生若夫作长室以燕客其中者范子敬也作寿蔵以图前哲与之相主宾者赵台卿也是则预抚墓为幽宅计者非逹生之士能尔乎然有逹生而欲效范赵之为者力无及焉吾恐未免相率为囊引锸埋之流也淮海处士钱子材先生以光阴为百代之过客齿且老矣而不以死为讳欲买不食之地豫营寿蔵非取资人不可也昔赵秋资人之不能塟者获他日饼金贵富之报处士受施于抔土之恩他日岂无结草之报乎吾贫无以赠故赠此以为仁人义士之告庶相与资之以成其逹云

　　叶山人省亲序

　　客有谈金华叶山人之为差者【音沱】曰山人方士也善公孙娘舞器又曰山人方士也工鸿寳枕中又曰山人从衡士也小年尝挟策北走燕南走粤东西呉蜀也又曰山人义侠士也张呉氏以伪爵屡要之屡不应恵粟帛及门转以散民之操乞瓢者有弟为兵所杀又掠其子山人仗剑要于途而还之此客之议其差不得名其为人也一日服道来谒东维先生于草玄阁自陈曰某幼从许先生门人游长又获登侍读黄先生门遭时丧乱家窭慈母逝严亲且老出山谋禄飬而禄不可茍奸今五十其齿矣将归故山无以见其亲柰何柰何幸先生赐一言为某终身教予恠其人生许黄之乡承师友讲习之素不为无学者頋乃泛焉无归如弱丧者吁亡羊者多岐亡术者多学宜子之书剑弗成吏隐两废而徒取差者之议也吁壮士者伤秋孝子者爱日伤秋已徃爱日方来子其亟归庭前风木当有曾子之所侍者堂上菽水独无子路之为欢者乎子其亟归勿复孟浪蹈差人之议也予居与金华为邻邑异日闻乌伤山中有叶孝廉名应天庭之聘移孝作忠为大明名臣吾有望于山人山人以吾言勉之

　　送琴生李希敏序

　　先王作乐必有以动物而后有以恊治也其本在合天下之情情合而阴阳之和应阴阳之和应天下其有不治乎有虞氏之鼓琴也南风为之觧愠而阜财师旷氏之作清角也玄鹤为之长鸣而迅舞声之动物捷矣至下鸿渐杜氏之奏羯鼓也猿鸟犬羊亦为之踯躅如其疾徐之节则具聪灵以为人而有闻乐不动者乎不然则其声之感人者未至也余来呉中始获听泗水杨氏伯振之琴于无言僧舍余为之三叹不足至于手舞足蹈归而求之尚觉余人之流通也吁亦至矣哉以予之有感于一日之琴者如此则知先王恊治之音动于物之捷也不诬矣后之以琴过我者无虑百数而未见有杨氏之至也晚得李氏希敏氏庶几其近之生自喜其工之至有获予赏识也持巻来求言遂为书先王恊治之盛者语之抑闻先王之教琴必配瑟以和阴阳也礼称君子无故不彻琴瑟诗曰如鼓琴瑟又曰琴瑟在御知古之琴未尝独御也盖琴统阳瑟统阴伯牙氏鼓琴而马仰秣瓠巴山鼓瑟而鱼出听鱼阴物马阳物也阴阳各从其类应琴瑟毗而后阴阳和阳不可独而无佐也今之士以琴自命者多而未有以瑟鸣者吾将与子求海上师以学焉庶不畔诗礼教而先王恊治之音其或可以见也欤

　　送墨生沈裕序

　　墨玄造之以色也蔵于晦而暴于久者莫尚于玄而墨玄之用也然艺于是者有工拙焉工者玄之用也愈久而愈通拙者反是此墨之艺有絶称于世也其犀利可削木其清劲可入水火而不化天下传为寳而赏鍳者隔物手之而可以知其为天下之精絶也吁艺乎墨者其可以妄庸之工得之乎三衢沈生裕自其大父东皋子代为墨以絶艺继古闻人之称故裕所传若有心法之秘者非人之所能识也李氏父子墨近来为贵至久而后黄金可得李氏父子墨不可得东皋之墨已不可得而欲所传欲以目前贱之也岂为知墨者哉裕以所制苍璧赠我且乞一言以发之故为道其传之逺工之絶者使人知裕不可以目前贱之其游京师也且俾持余说见于同鄊黄集贤同年赵礼部则沈氏之墨不俟久而贵也必矣至正八年春二月序

　　赠茟史陆颕贵序

　　韩子为茟作颕传颕莫贵中山之毫汉制天子茟皆用兎蒙恬以鹿毛为柱羊毛为被欧阳通以狸毛为主覆以兎毫则知颕不独贵于兎也宣州诸葛氏传茟有二等髙贵者栁公权求而与之又语其子曰学士能书当留此茟不尔请退还未几果退还即以常茟与之盖髙贵者非右军不能用也石晋时有竒士夜传佳笔晓出阖戸以竹筒衔壁外人置钱其中佳笔跃出茟其笔床曰颕擅名于馆阁诸公者久矣至其孙遂以颕贵名焉常以丰狐之毫或麝毛湏制以遗我且曰史钱史铁心颕也予用之劲而有力圆而善任使舍其制而用它工则不可书矣故铁心之颕人罕得之而人亦不能用也其以颕自贵何以异于唐诸葛首竒士哉予舍其颕之可贵而又能自贵不以轻信于人也故为序以赠使世之大手笔知其自负所贵非吾溢美之也至正甲辰夏五月朔序

　　东维子集卷九

　　●钦定四库全书

　　东维子集巻十

　　（元）杨维桢 撰

　　○序

　　髙僧诗集序

　　三山雷隐禅师予以师友之者几二十年其谢事归隐于莲峰也甞以本朝诗僧之作委其选辑自端而下凡若干人时诗凡若干首持来征序孔子论诗可以兴可以观可以羣可以怨迩之事父逺之事君多识于鸟兽草木之名夫以浮屠之教弃伦理而宗空无其为书又务为宏阔胜大之言无有兴观羣怨之事鸟兽草木之情而何有于诗然自呉兴沙门昼以来不以空无为师而以诗文命世者代不乏絶错以成章非徒侈乎风云月露而尤致君亲之慕其与吾魁人硕士徃来倡和因时以悲喜随事以比兴者风雅宗焉是其人虽墨也文则吾儒非墨而空无世之大夫士招而归诸同文之代不为异也昔欧阳子序秘演之诗以为秘隐于浮屠与吾石曼卿隐于酒皆世之竒男子也第未知雷所选之上孰为今之竒男子吾老矣于吾曼卿之軰未能见隐于浮屠者或见之吾将与雷从之游

　　冷斋诗集序

　　曩余在钱唐湖上与句曲外史五峰老人軰诗推余诗为铁雅诗雷隐震上人复原报上人传余雅为方外别泒继又得祁川行已方上人齿虽少气则盛才则宿也持所制见余曰铁龙玉鸾二謡铿然有金石声余已竒之今年至祁上上人出冷斋全集求余评内有和余古乐府题其辞多警策余益竒之嘻可与震报同列吾泒矣余观上人之才蓄天地蔵而又采诸歴代之载籍者日积而不已而终惜上人之才不用于邦国而用于山林与二休軰争篇什之工也虽然余闻太保刘公沙门出也大中忻公又以文字禅动黼座一言一行皆有禆于世主吾儒流伟之上才绩日懋声华日大将简知上所不得与二休軰较篇什工拙而与二贤者相颉颃于九天之上也余有待焉上人勉之以征余言之不人妄也

　　雪庐集序

　　宋南渡后大夫无文章乃得于髙安上人圆至者方严陵有是言也始予恠其言之自薄及取至文览之则于江子参寥軰诚有过之者其修辞有古作者法吾中国圣人与西方圣人有合不合者二之则不是一之亦不然则必推极初之母者言也善夫至之能文也至后未有接之踵者阅七八十年而得江在外史新上人余老友刘海持雪庐一编过我征序言观其修辞几近至而论道亦似之其曰佛以神道设教以辅国君治本使民从化不俟刑驱且赞今天子以西天佛子为帝者师所以崇其治本者耳善乎新之言佛道道之返其初于母也其勉人必以问学思辩以行其道而振其教则其文非穿空凿幻务资口吻于人我者也于是命茟胥录其编凡若干首使与至文同梓于肆云至正丙午夏五月朔日抱遗道人书于云铁史蔵室

　　竺隐集序

　　季代儒者谈浮屠氏学十八九而未见浮屠谈吾儒者自晋慧琳推吾白学贬裁其本教逮唐有衣冠外臣曰一行宋有上天子书曰契嵩我朝有筠溪牧潜之集曰至秣陵蒲室之集曰忻歴千余年仅仅四五人耳江左道上人有编曰竺隐余喜其吐辞运旨未甞有本教阔大不经之言其雅颇近韩畅近欧而蕳白近太史公求之浮屠文中骎骎乎争驾牧潜而于蒲室也殆将过之此余较其格裁而言究其论道则其不合吾道者亦盖寡矣道甞以书来曰吾子执文柄乎铁史寸善必赏不在人求不善而受议亦心服无憾故道以不腆之文不自知其合道与否印子一言余自离乱弃官十余年以觚简著作为事絶交于势要而一时方外有文句近古亦収而录之而况有文不畔吾道追古作者如竺隠编者乎乐为援茟而引诸首不辞

　　一沤集序

　　云间释训师受业郡之普照寺丞事天竺如庵真公玉冈润公入径山得直指于元叟端公洊谒大士鹰窠僧迦淮泗寻一有于毗陵姑胥末参狮林天如子今归老故山之化城筑别室为燕休所自命曰沤隐录其平日诗偈题曰一沤草者凡十巻求余一言传诸其人且曰为人脍炙者元叟泒外有吾铁雅泒焉晚年诗律益严礉唱余和汝者与吾门八骏争后先吾闻东山空法师有诗入陈黄泒后自以为齐己贯休不得祖师图者诗累之也从而自讳焉余亦曰师有伽陀妙天下又何必诗诗又何泒自其集而观之感化齐物伤今吊古背沤之醍醐甘露探其学则读吾軰书多于贝叶钞故其托物比兴者吾风人之情而触物悟身者其内典之教也姑舍勿论吾与师论沤旨沤之生何生灭何灭余甞读师海月祖象谓月之景光在月乎在海乎海月不在海而海且何在乎知海月之无在不在则知沤之在矣师起谢曰吾之沤可一而万万而一矣遂书为序使人知师之上祖师图者固自有在

　　三境图论序

　　余读经子九流之书恨有未尽而身毒国之书鞮译于不可诰者固有未暇杭之凈性寺主僧无为师觞余东塔院谈出世法初闻其说娑内苏迷卢外为七金水为四州东为弗菩提南为阎浮提西为瞿耶尼北为欎单越地各袤数十万由旬又曰持地山外为香山雪山寳山山上有池名阿耨逹东北山水至积石山潜流地下为黄河之源以吾圣元幅员之广西极河源东尽震旦穷歩章永不能万由旬而此日月世界不知在欎单越耶阎浮提耶又曰日琉璃寳广二千四百有余里天子天民居之月宫水晶实城其广如日天后天女居之不知二千四百有余里宫城之内诚有阴阳昼夜乎有则又孰为之日月乎又曰念枨者性之原即命也人天性地狱性一念别尔弹持顷见三十二亿百千念念念成形形有识以吾天命之性未甞有地狱不知一念为人天为地狱可为性原乎又曰墙壁瓦砾具有佛性瓦砾又有念念不乎又曰千物出后世却乃壊天地生灭在菩萨一吹唾中未知菩萨之力有吹而成孰与不唾不灭使之为无生灭耶而又使之不能不灭于十二万斯之后何也余时未辩所言即嘿嘿别去明日师复谒余邸次出所著三境图论其论所演不出所言者其图又曰因境生象因象生见生想生道余为披图诵书盖有不得其续师且过索余言为引重余孔子徒也言不相谋得非云者有非其徒所能决回必将决于言不相谋者邪夫茍合卦体于八佛之道者易之罪人也故余为录其言以启折中者引于卷之端非茍合也抑余闻中土三寳有象四十二有章实身迦景摩腾竺法兰始今三境有章又自师始也贪佛者欲不争传竞习而得乎嘻使三境者诚灼灼不诬其罔诸法度羣想出大允而优入乎四圣之域者当无胜矣则是书非台祖之宗子外道之金城四十二章之羽翼骖乗欤师名并学自号无为子台盘石人脱白于杭之芝皁受天台旨于知先今主凈性寺云

　　瑞竹图巻序

　　竹见于易于书于诗于周礼易言卦象书言地宜诗比徳君子礼述器于乐也而未闻以瑞言者然竹心虚虚故灵故与人心徃徃有感应之机娥皇女英哭舜于三湘之野而湘竹为之斑然汉文帝孝于母而子母笋生白虎殿唐陇西地饥而竹为结米如粳实民頼以活者百万数盖湘野之文义所感白虎之萌孝所感陇西之实仁所感竹之灵若此谓非瑞应可乎云间心海上人植竹于庭而有产双茎并干者双茎并干不常得于有竹之所则归之海瑞应亦可也或曰心海为沙门之民不染于物者乌有所谓仁义孝莭之所感虖予曰人情物状世容有伪惟天出之物不可以伪参也物不可以伪参则不可以为动物于天出者其必有以也夫其徒虚碧氏为绘竹形来求予言以记不朽上人髙徳余未知而信其动物者故为志之且使其徒之物我之相感应于理者不可以离而去也至正十年十二月朔旦序

　　毛隐上人序

　　客有沙门以金锡杖荷青幞槖谒余云间次舍者问其出呉兴儒氏子也问其业縳茟也余恠縳茟非沙门事则曰余祖祢业余弗忘其先也且自矜生而颕悟六岁善读书史日记万余言长而善草隶诗书诎于父命为浮屠而俚浮屠惟以习歌咀击铙考皷利人死丧为事无所用吾菩书记者遂服先业自号毛隐盖将附颕而逃吾浮屠氏之耻也且可挟以见世之贤人君子如阁老青城先生尚及见之而喜余之为且贻余以诗今幸愿见夫子也窃尝诵夫子三史统辨数千言至今口不忘余覆其流诵沛然若大江之奔决无少哽也于是异其人曰人生之初受魄于阴魄盛者多善记昌黎伯称毛颕善记亦岂非以其明昧之裔犇月合太阴之精受魄为尤盛故尔耶上人以毛隐自号非徒欲祖颕裔而又将传颕心至于愽纂洽记述为文章资世之贤人君子以文明昌天下乎不然何舍子浮屠事而复其先业以仆仆走文章家之门乎若是则上人之志有所欎而未信可知已用上人之伎者母徒用于字书官府市井货泉之注记释老巫觋之书钞而已也抑昌黎言毛颕有时而秃不任事遂以诗老退且有中书不中之议吾将还子颠毛返子儒衣冠万一列诸鸿生硕士听受指画俾免冠之际毋得以老退议子以为何如上人避席载拜曰夫子倘有意拂拭我我将加巾冠载茟以从至正九年十二月叙
　　自跋曰余为此文后上人者遂幡然为贾浪仙故事言之不可已也如此儒之才日衰折而入浮屠家如毛隐者多矣

　　送用上人西游序

　　金僊氏之教上为坐次为游下为诵习也灭去动息归于顽空坐而得之闻触知觉会于真原游而得之诵习者一出一入之学耳然其游也不趋乎灵山胜水之聚求即夫大浮屠之神者耳目其声光则亦仆仆与贩丁役卒等尔四明用上人盖有志乎浮屠氏之游天台庐阜罗浮南岳盖甞徧歴焉将自虎丘逹金陵驯致乎五台之山其徒自妙声而下凡十余人赠之言而去又持其巻来请予一言盖上人由吾儒而学浮屠以为浮屠阔大之言以诱愚非以诱贤也故又未忘于吾儒之教盖吾儒亦有游矣孔子辙环天下太史公歴览天下之名山大川孔子不游无以成春秋太史不游无以成史记吾甞见浮屠氏之文史矣扩诸外学辅诸内典者曰橘洲曰石门吾诵之予之大抵得诸游耳上人之学得诸游他日东归有所见予语言文字足以继石门橘洲者不属之上人谁属乎不然仆仆乎与贩丁役卒等者固汝教之所无取也上人尚以予言勉之

　　送照上人东归序

　　四明水山与天台并秀说者以比海之方丈蓬莱则其锺为人物宜有清明俊杰者出以应时需也国家开乡选法已三十余年而破选之荒者仅史駉孙氏程端学氏而来者无继焉岂其人好隐逃浮屠而去者不少耶以余交浮屠南北之秀凡数十人而明亦寥寥无闻焉晚始得断江恩师继得照师觉元才之难也可知已照且不以才自止从游于吾门称方外弟子连日夜记书数千言属诗文若干首孜孜自课以为常故其行修业进今日与昨日之不等夷也独惜其学成终归无所于用不得应吾盛时贤良之选以接史程氏之躅君子不独为明之才难惜也秋髙东归来别曰照也有母焉久不觐心戚戚焉矧先生笃伦纪之教敢辞而归予益叹照之性近于道而才足与有为也使照还须髪加冠巾有禄位民上其不笃吾伦纪之教以行先王之政者几希以明得方之难而仅得如照者又逃于浮屠而未知其返也故送其去余甚惜之而申以告之

　　送象元淑公住持南湖序

　　予尝论浮屠之教足以捭阖宇宙玩弄人世歆艳王公大人遂以法门位吾孔子之次非徒以闳阔不经之文亦其徒有异比丘至灵甚睿人仰之若古神明者得之皇帝既定南京奄有朔服以天下版籍不白浮屠民脱兵而遗者十不一二征赋动力疲于上农夫毙版筑以万万计已而髙望鸿徳者示化显神于不可踪迹之中天子闻之为之动色太史氏录其人使有所考重选精进阇梨立大坛场设人天佛事主以天界大龙象教门阽仆而一日起立吁是孰使之然哉南湖在秀当兵车使驲之冲兵燹后穹殿涌堂已入焦土其徒缩以痹盖仅如逆旅舍佳山者代难其人矣象元师由杭之大名辄以升兹座吾闻其人于元叟雪窓古鼎之间已久頋今齿愈夙才愈老道愈神其于秀王胜地起废补缺完而大之使文布述粲然如承平时是不难者至其妙通大知识一言一动有以上赞大明之化灵迹异迹照着一时俾王公大夫仰之为古神明如前所称则其教也当与吾孔子之教相表里西方圣人之道谁得而废之吾以勉象元而还以自勉青龙集戊申冬十一月二十有二日序

　　送兰仁二上人归三竺序

　　余在富春时得山中两生曰兰曰仁天质机颕皆有用世才授之以春秋经史学兵兴潜于释来游云间别余曰释氏有衡台泒由北齐悟龙树三观法以授南岳南岳以授智者智者因悟法花之秘于是约五时张八教总括羣籍归诸一宗复述止观书教理既白观行兼明以是传之章安章安传之法花法花传之天宫天宫传之荆溪而其道大修会昌之厄教帙亡去呉越王求其书于海国得诸髙丽观师四明由之而中兴三竺由之而弘演犹孔圣之道由河洛而大振由许李而大行儒释盛衰实相倚伏今丁世变刹毁于兵经火刦厄甚会昌学者觧散遗籍漫然莫从稽正某軰将叅承故老由三竺始幸先生一言为指南余谓之曰文武之道具在方册人存政举人亡政息汝佛之教亦然二子齿甚穉志甚宿学甚武能以宗乗与吾圣典合而为一以载诸行事以俟昭代之太平吁汝乗不队则吾道其亦兴矣乎

　　送奎法师住持集庆寺诗序

　　天子即位之元年于浮屠氏之教既立僧省以土赋奔命京城者以万计而露殍者三千余人髙徳之寂而去者十有二人上命僧统昙师传录之遗而得恩归故山者数十人而会稽方舟奎师由旌徳新领天竺之大集庆住持事于是荐绅士及其同袍莫不谓法社之得人予闻主集庆者由宋南峰佛光而下若元之无极宗周天岸诸公皆僧中大龙象而桂子山之蟾兔尚有光也今方舟踵其躅清标古韵之所及吾见桂子之山若增而髙蟾兎之窟若辟而朗也于其行也书以赠之同盟之士歌以饯者系诸后云

　　送仪沙弥还山序

　　海内兵变三教之厄浮屠氏为甚坛塔资为烽燎幸存者宿为戍舍沙门之桀至有易庐改服以从山■〈高上土下〉野邑毁去几与会昌之厄等其能卓然自立不忍偾其法门者百无一二大阿兰若力扶象教又以徭赋同瘦编戸其暇拔漏身谭觉路越浊悟昏以为教乎骊峰余客富春旧游地也方外友雪舟尊者月一招致至则为宿留旬浃而后去时沙弥仪年甫十二三侍师左右应对进退一一中轨则余山中所为文三过即能背诵去之十余年骊峰两罹兵燹而雪舟亦隔世矣寺之徒日觧散仪独结茅为盖守其故址而不去今年不逺四百里谒余云间谈山中徃事恍如雷比丘梦竟三日告别索一言归为山灵重吁浮屠氏遭兵不改业又不自偾其法门如仪者能几何人于其来也不无感焉其归也不无朢焉吾老未木尚及见骊峰宿草复还旧观吾复大书岁月出窟锺以落之有日期也仪勉之耳同袍曰仁曰兰在云间者当诗以系吾巻

　　琦上人孝飬序

　　韩子曰人有儒名而墨行墨名而儒行者可以与之游乎曰扬子云称在门墙则退在夷狄则进盖儒焉而行墨者退可也墨焉而行儒者进可也浮屠文畅以慕吾道周游天下必有请于缙绅先生之教故为韩子所进焉夫彼之教以蔑君亲之伦而吾之道以有人伦为教今有人焉宗浮屠之教而有一旦幡然自外其说以还吾道君臣父子之懿也又岂非君子之亟予乎琦上人呉之儒氏也自幼落髪为浮屠天平山中壮游四明雪窦见石室禅师深器之俾职记室后浮游淮湘间以肆其轻世之志未几丞相府以东土名宿所推俾主毗陵龙兴禅寺留不期月忽自唶曰出家以能脱俗而去使俗髙而慕之以为不可及也奈之何又挂名官府罢送迎道路覆为俗所厌邪且余母耋矣即飘然荷包笠寻先人旧庐于蠡泽之上而先庐敝矣今将筑屋一区以飬其母而终其天年计未知所出首以其事告予盖上人甞以儒行为余友者也今又还天伦之懿职其孝于母以风动其俦軰呉人多孝亲而义于成人之盛事闻上人之风其不有勇弃金粟如弃执钵浮屠以佞土木偶者吾不信也已上人出予言以徃吾明年至蠡上将覩子之室突如化成堂上之亲无恙且当为子奉豆觞为寿云至正八年秋七月序

　　□□氏注道徳经序

　　道之不明也知者过之愚者不及也圣人载道于言未甞不简易着明自非不愚之极皆可得而白也故曰道若大路然老氏道与吾圣人之道本无二也引以为异者私知求之之过也于是乎有真无之论要非老氏之本也金人□□氏仲寛以吾圣人之学注老氏之书深讳儒者以虚无以絶灭礼乐以惨刻术数言老子而必欲证其道以同吾圣人盖其读老之见有独至而自信者笃矣观其十一章首辟虚实之论与夫真无妙有之谭十三章深折灭生脱患之说二十二章极其至精于真实信验三十七章以天下之事相生相代为理之必至五十三章为备论修齐治平之道八十章为歴叙至治之化以还淳返朴望于后圣之治于此见老氏之学非虚无之祖而老氏之道非机谋术数者之所为也坦乎其言实训诂诸家之所未见也吾于是感无极翁之论无即老子有生于无之旨而惜鹅湖诸子之疑于无者未见□□氏之论也其髙第弟子为四明董自损尝受师旨为同归论今将板行其师所注老氏经若干巻持其编来见予钱唐丐一言以引首予颇是其说故为之序云至正六年冬有十月望序

　　送邓炼师祈雨序

　　洪武二年夏旱松陵太守陈府公初下车首诣瞿昙祠求雨十日不降守怒欲焚昙象浮屠氏拜以免六月二十日壬午移祷于邓炼师法坛明日移坛公宇守自制心词一章告天曰下民六月之旱无伸所求上天三日之霖有感斯应邓为奏章上帝然后役五雷丁甲呼吸鬼物是日少女风从西北起迅霆一声振屋瓦大雨如注一日雨二日雨三日大雨足淞民咸抃手相庆曰此府公方寸中雨而非邓之法力则亦无以成其诚感之速也守命属吏于琮乞一言于东维先生为邓之劳先生为叙其事而又侈之以歌曰
　　东海水枯沃焦神工无处寻天瓢松陵太守闵民苦疾呼邓师诛魃妖诛魃妖役丁甲蚩尤鼓风旗倒插搜龙龙走白龙潭迅霆夜擘干将匣于乎县令不积薪将军不拜井炉烟一穂逹丹诚三日甘霖云万顷君不见漕家粮船星火急瓜洲渡头河水涩苍天苍天不悔旤海民尽作枯鱼泣邓师鬼工烦叱诃稻田粒粒真珠多松陵太守报新政和气化作击壌尧民歌

　　东维子集巻十

　　●钦定四库全书

　　东维子集巻十一

　　（元）杨维桢 撰

　　○序

　　赠杜彦清序

　　余曩游海上之小金山泊舟赤松溪上午夜月明如水闻水东歌声累累乎如贯珠已而又闻紫鸾声穿起林杪如云端仙人挟笙鹤而去异而问其人则曰真定杜清氏之转喉引商声之歌间以湘竹之龙鸣也余明发开舟不及识其人今年秋再游海上道过赤松而清来相见为余作慢辝古调及秦楼三弄遂出楮求一言以别昔贾充在洛会夏统氏之客舟充以会稽土地间曲叩之统为歌大禹氏朝会之歌及五胥小海之唱其音莭慷慨激裂天风云雨为之响应又掀髯作一悲啸沙尘烟起止之而后已也吾后日舟还溪上约吾竹西老人当重叩尔土地间曲如仲御氏之不忘其乡者岂无龙山朝会万国授化之遗音乎竹西当为余恊调于椤桫之檀而发余铁龙之不平者梦寐以之

　　周月湖今乐府序

　　士大夫以今乐府鸣者竒巧莫如闗汉卿庾吉甫杨淡斋卢踈斋豪爽则有如冯海粟滕玉霄酝藉则有如贯酸斋马昻父其体裁各异而宫商相宣皆可被于弦竹者也继起者不可枚举徃徃泥文采者失音莭谐音莭者亏文采兼之者实难也夫词曲本古诗之流既以乐府名编则宜有风雅余韵在焉苟专逐时变竞俗趋不自知其流于街谈市彦之陋而不见夫锦脏绣腑之为懿也则亦何取于今之乐府可被于弦竹者哉四明周月湖文安美成也公之八叶孙也以词家剰馥播于今日之乐章宜其于文采音莭兼济而无遗恨也间尝令学子呉毅辑而成帙薫香摘艶不厌其多好事者又将绣诸梓以广其传也不可无一言以引之故为书其编首者如此至正七年十一月朔序

　　李庸宫词序

　　大厯诗人后评者取张籍王建而建之宫词非籍可能也宫掖之事岂外人所能道哉建虽有春坊才非其老珰宗氏出入禁闼知史氏之所不知则亦不能颛美于是本朝宫词自石田公而次亡虑数十家词之风格不下建者多而求其善言史氏之所不知则寡矣东易李庸仲常为宫词四十首流布缙绅间不特风格似建间有言史氏之所弗知如金合草芽胡僧扇鼓汉记琵琶兴隆巢笙内苑籍田室蚕缲事是已盖仲常以能诗客于馆阁诸老者且十有七年矣其吏于徽政及长信得闻见宫掖者亦熟矣然则代之善为宫词者岂直慎怨兴象之似建为得哉观是词者尚以是求之至正戊子八月甲午序

　　沈氏今乐府序

　　或问骚可以被弦乎曰骚诗之流诗可以弦则骚其不可乎或有曰骚无古今而乐府有古今何也曰骚之下为乐府则亦骚之今矣然乐府出于汉可以言古六朝而下皆今矣又况今之今乎吁乐府曰今则乐府之去汉也逺矣士之操觚于是者文墨之游耳其以声文缀于君臣夫妇仙释氏之典故以警人视听使痴儿女知有古今美悪成败之劝惩则出于闗庾氏传竒之变或者以为治世之音则辱国甚矣吁闗雎麟趾之化渐渍于声乐者固若是其班乎故曰今乐府者文墨之士之游也然而媟雅邪正豪俊鄙野则亦随其人品而淂之杨卢滕李冯贯马白皆一代词伯而不能不游于是虽依比声调而其格力雄浑正大有足传者迩年以来小叶俳軰类以今乐府自鸣徃徃流于街谈市谚之陋有渔樵欵乃之不如者吾不知又十年二十年后其变为何如也呉兴沈子厚氏通文史善为古歌诗间亦游于乐府记余数年前客太湖上赋铁龙引一章子厚连和余四章皆效铁龙体飘飘然有凌云气心已异之今年余以海漕事住呉兴者阅月子厚时时持酒肴与今乐府至至必命呉姓度腔引酒为吾寿论其格力有杨卢滕李冯贯马白诸词伯之风而其句字无小叶俳軰街谈市谚之陋闗庾氏而有传子厚氏其无传吾不信也已书成帙求一言以引重因为论次乐府之有古今为沈氏今乐府序至正十二年夏四月十四日序

　　沈生乐府序

　　张右史甞评贺方回乐府谓其肆口而成不待思虑雕琢又推其极至华如游金张之堂冶如揽嫱施之袪幽洁如屈宋悲壮如苏李具是四工夫岂可以肆口而成哉盖肆口而成者情也具四工者才也情至而此贺才子妙絶一世而文章巨公不能擅其场者情之两至也我朝乐府辞益简调益严而句益流媚不陋自踈斋酸斋以后小山局于方黒刘纵于圆局于方拘才之过也纵于圆恣情之过也二者胥失之松江沈氏端甞从余朔南士间听于音徃能吹余大小铁龙作龙吟曲十二章遂游笔乐府积以成帙求余一言重篇端披其帙见其情发于成于才者亦似矣生益造其诣以小山之拘者自通黒刘之恣者自撙生之乐府不美于贺才子者吾不信已生读书强记有志晋人帖南唐人画乐府特其余耳有求生之才者勿以是掩之

　　潇湘集序

　　余在呉下时与永嘉李孝光论古人意余曰梅一于酸盐一于醎饮食盐梅而味常得于酸醎之外此古诗人意也后之得此意者惟古乐府而已耳孝光以余言为韪遂相与唱和古乐府辞好事者传于海内馆阁诸老以为李杨乐府出而后始补元诗之缺泰定文风为之一变吁四十年矣兵兴来词人又一变徃徃务工于语言而古意寖失语弥工意弥陋诗之去古弥逺吾不意得潇湘集于四十年后尚有古诗人意也潇湘为洮阳唐升氏字伯眘自湖湘流离越江汉歴闽嵪抵金陵过钱唐上会稽周流几万里无居与食然不肯少贬事王侯觅知已頋容与于吟咏求海内知言以质其所能此升之见余草玄阁也其诗多伤贤人君子不得志而不肖者合于世也其乐府古风謡平易不迫非有所托不着至愤顽嫉恶慷慨激烈者闻之足以戒而言之无罪矣三百篇以六义见讽刺潇湘诗人不合于古风人者寡矣于是赏会之余为之评点使览者知我朝之诗如潇湘者亦可刻金石流管弦岂非吾侪遗老之至望哉至正丙午三月望日序

　　苖氏备急活人方序

　　医莫切于对证证莫切于对药药投其对牛溲马渤癞狗之寳能擅功于一时不然黄金水银锺乳琅玕沅之沙婆律之脑蛇之黄中无益其贵也余姚医学录苖君仲通论著备急活人方会萃诸家所载祖父所传江湖所闻及亲所经验者茟成一编世有竒疾医经所不备医流所不识独得于神悟理会而着为竒中之方此其难也夫人不幸抱竒疾至于医经不备医流不识遂谓无药可治使病者待期以尽不亦可悼也哉妄庸者乱投药饵以探疾重不幸速其毙是医杀之也是书一出备医经之未备识医流之未识使天下不幸抱竒疾有对疾之证对证之药不重不幸为妄庸医之所杀是不大可庆欤昔甄权不着方书其言曰医者意也不可以著书权盖以意得者自秘非淑后之仁也君推其独得喜与天下后世共其用心广狭何如哉锓诸梓而过征余序于是乎序

　　杏林序

　　江阳许守中氏业医已十数世至守中名愈大施愈广入以疾邀者无分贵富贱贫輙徃徃輙効而例不求施鄙宋清之施药受劵为市医而切慕董杏林之为人淞谢侯伯照尝俾工画者图杏林以为赠而又求言于予予惟杏自托吾圣人为坛缁帷之林而六经之教始及天下泽覃于万世无止噫杏之盛也蔑加此已神仙者流如董奉氏亦托杏为施成林于卢山五老之间其施虽隘杏之惠犹未絶也其不愈于羯鼓催花骄儿妇人以造化立坊碎锦侈客于午桥之游衍者乎若托之卯金之帝有曰实大如梨文頳如橘食其味者可以辟榖而上仙则吾未之信而奉之杏也即嵩山之杏耳将无信乎嵩之杏以万计其民遇饥年皆頼杏为命而奉之以杏一器易榖一器以赡饥者藉杏以为施仁亦至矣又何必神辟榖之杏乎吁此奉狡狯术也守中氏以其施为心而不藉狡狯以为神杏之植多植寡吾曾不计而况计粟之易多易寡乎此其为仁近吾圣人之仁而非狡狯之仁也使守中有计较心又何愈于宋清乎守中闻余言而谢曰扩予仁者先生之教也

　　赠医士莫仲仁序

　　淞之张泾有医术过人名于士大夫者曰莫仲仁氏予来淞未识其人仲仁首谒余扣其术莫能对頋相视一咲耳从者曰仲仁氏病聋余恠聋若是何以聪于五声之医乎易其人且疑其术异而邻有以其病召之即疗若神者始惊其术且又介冯生渊持卷谒文生为件状曰邑人某病蛊众医莫疗仁仲氏以峻剂吐虫若干升生立愈又某病寒逾九日讝口发狂阴且缩法死仲仁氏徐以常药理之而平又某病噤痢不食余七日气始絶仲仁氏投以汤饮即内食饮而起又大官某氏病瘵医众争进药期胜仲仁氏望之而走曰虽扁鹊不可医已出门而毙谂尔则仲仁氏聋于耳未尝聋于心与目也乗君教扁鹊者以饮上池而使之视其五脏若神镜见胆耳故鹊兄弟三人皆善医长兄神于视色仲兄神于视毫毛医固不贵于聪听而贵于明视也谂矣余闻古至人者有明而不视聪而不闻盖飬明于不视而无不视盖飬聪于不闻而无不闻若仲仁之聋其飬聪者非欤不然聋者视明瞽者聴聪絶利一原用师十倍仲仁氏聋于耳宣其聪于心与目者非妄庸师之可及也今之妄庸师有推而为国师衣绣驱良从者后先以出入于王公贵人之门遇疾则杂投药石以希幸中中輙缴美谭于文章家以登载其能不中不以咎之也若是者曷可胜算而仲仁氏覆以病聋见遗于野是戢劲翮于鹢之退蔵逸迹于骏之伏者也其求余言与夫衣绣驱良饰缪陋以缴美谭者异故予乐畀之以言至正庚寅春王三月有二日拜手书

　　无声诗意序

　　云间陶叔彬氏有画帙题曰无声诗意皆录代之名画也请予文序其端东坡以诗为有声画画为无声诗盖诗者心声画者心画二者同体也纳山川草木之秀描写于有声者非画乎览山川草木之秀叙述于无声者非诗乎故能诗者必知画而能画者多知诗由其道无二致也叔彬名画以诗意不惟知画且知诗矣诗之弊至宋末而极我朝诗人徃徃造盛唐之选不极乎晋魏汉楚不止也画亦然吁此岂人性之有异哉世运否泰之异耳苐未知叔彬所蓄之画繇宋而唐者几何繇唐而晋魏者又几何求之勤而蔵之伙他日使余见之某画顾长康陆探微张僧繇也尚有以卜余论之不诬人哉是为序

　　图绘寳鉴序

　　云间义门夏氏孙名文彦字上良集歴代图绘寳鉴凡若干巻由史皇封膜而下讫于有元凡若干人其详博补郭若虚之所遗其用亦勤持矣其子大有持其编谓予草玄阁曰邓椿有言其为人也多文虽有不晓画者寡矣其为人也无文虽有晓画者寡矣先生海内知文人与欧阳文忠东坡山谷后山宛丘淮海内岩漫仕龙眠诸公等声价敢乞一言标其端予曰书成于晋画盛于唐宋书与画一耳士大夫工画者必工书其画法即书法所在然则画岂可以妄庸人得之乎宣和中建五岳观大集天下画史如进士科下题抡选应诏者至数百人然多不称上旨则知画之积习虽有谱格而神妙之品出于天质者殆不可以谱格而得也故画品优劣闗于人品之髙下无论侯王贵戚轩冕才贤山林道释世胄女妇茍有天质超凡入圣即可冠当代而名后世矣其不然者或事模拟虽入谱格而自家所得于心传神领者则蔑矣故论画之髙下者有传形有传神传神者气韵生动是也如画猫者张壁而絶鼠大士者渡海而灭风翊圣真武者叩之而响应写人真者即能夺其精神若此者岂非气韵生动机夺造化者乎吾顾未知寳鍳中事模拟而得名者士良亦能辨之否乎虽然梁武作歴代书评米元章作续评非神识髙者不能吾欲作歴代画评以继萧米士良父子当有以赞予之品藻也而吾所属大有图画纪咏则当亟成以继寳鍳云是为序

　　送写神叶清友序

　　古今称传神者晋之顾长康氏长康写照非徒得人之形似而并以其情性精爽者得之此古今之妙称也其写裵叔则颊上益以三毛而裵之神明见写谢幼与置之岩石之里而谢之情性知传神而不得其精爽情性徒求规规之形似其去土木之偶奚逺哉天台叶清友昬其父可观觐京师尝写天颜被命为提举梵像监清友绍其家传尝为予写鹿冠吹笛之象于五湖之间谈者谓非徒得予形骨而又得予神明不在长康氏之下也予尝论传神如长康氏可谓絶古今之妙矣抑律之在古殷之画工则长康氏又有所不能也髙宗梦贤于野俾画工以象求之得诸传说惟肖说以梦交于画工也吾不知画工何以而得肖于君之象也画工之神盖有阴敓造化之妙者矣圣天子方寤寐求贤版筑之下亦有其人或俾图像予试以画工之神于商者神于今也长康氏之称妙者又何足为清友道哉

　　送周仙客谈禄命序

　　予尝于谈禄命者为之言曰徳胜命者昌命胜徳者亡推禄以命孰愈推禄以徳因举古徳二事五代正延政守建遣一部将报事军前后期当斩归语其妻连氏连氏急遗逃之且资之金部将潜投江南李主隶查丈徽麾下徽攻延政部将领师城业陷下令曰有能全连氏一门者赏连氏急告曰将军不活建民妾请先死誓不独生部将为之戢兵全城不杀至今连氏为建大族世食禄位官至卿相宋王方贽上遣均两浙田税钱氏时毒敛畒至三斗贽陡减二斗使还上责陡减田额贽对曰畒赋一斗此天下之通法两浙既为王民岂宜复循伪国弊政上喜可其奏至今浙田着为令贽之遗泽也官骤升右司谏至京东转运盐使生五丈夫子皋凖覃巩罕凖子珪官至宰相夫以一将妇一税使存心仁厚其福身福家以覃其子孙之庆者如此今食禄贵人任人家国事不肯出一言立一政以利天下惟务全身保妻子以为福人能事而身或有不全妻子或中走其门者无虚日仙客谈禄必先警其凶吝更宜推古徳事以启之如连王氏之福身福家以覃其庆于子孙者仙客之术将有古君子之教也故疏以告之

　　送杨懋昭占数序

　　自星命之学代神蓍而易之数荒矣天地之大不逃乎数而况于万物乎天地有定数则寒暑乗除有定筭书曰先其筭命【逸书】今之数家有筭术而可以推歩人之吉凶悔吝亦神蓍之余灵已乎西蜀杨懋昭筭数以决人事人推为神筭非其筭过于蓍蔡者乎吾观世之术数亦众矣必据人之生年月日时否必传声传字画而后数可依也懋昭不然占人意于冥交黙接之中而数生焉数生而卦象士焉卦象出而易之繇灼见于休咎之应吁亦神矣故曰筭过于蓍蔡而知大易前民之用者未亡也虽然卦爻数也有理焉理制于数而理之顺亦足以役数严遵以易占人而必依数言理与人子言依于孝与人臣言依于忠盖约数以理也邴吉以阴徳延龄贡禹以守莭愈疾非理之顺者足以役数乎懋昭言人以数盍亦参之以理庶先天后天之道备而易之教行矣懋昭韪余言书其说以去

　　送何心传序

　　世之非相地者曰古之葬者授地扵百司无相地之术也昔之圣人仰观俯察求利于吾人至于农猎之贱无不推其利害以诏于人使相地之术果信何其教不在农猎后也余甞辨之曰卜其兆或以为藏者安不不可无也卜其脉络形胜以为生者贫贱富贵寿夭贤昏之辨则未必有也诗云既景乃冈相其阴阳则冈之阴阳亦有系于相宇之便不便者诗云卜涧水东瀍水西惟雒食则之东西亦系于迁邑之利不利也已然择丈尺之窆以觊福于百年之腐骨使人之愚子孙藏其祖考十年五年不即土者则狐首指蒙之书之过也天台何心传宋大学慱士瓜隐先生之孙也家有六宜楼以延海内之名师傅讲习之余有传其师玉平山人相地之术将挟是以逰京师求余一言以自儆余谓京师有公刘之相宇姬旦之迁邑子之术亦有应于诗书者不乎不然以狐首指蒙之书占一柸之土以虚喝旤利以售其术于人之愚子孙吾固未之予也玉平之师之曰悟流峙之法以阐何洛之閟藏探动静之机以识乾坤之妙用此阴阳者流之上术也心传有传于此则吾之所未予者其知免矣夫至正八年九月十日序

　　赠相士孙徳昭序

　　战国以来圣人之道不行士之急功利者变而为逰说为滑稽为刑名然以三寸舌簧鼔天下之向背者则异甚于从衡捭阖之术也汉有天下风俗稍一被从衡捭阖者知其伎之穷则又转时为谈天相人之术败君误世者徃徃有焉而明昭徃史亦不少也唐以后习相人术者益纷纷焉挟是以为食则其售于人者急而罔于人者宜无所不至揣摩臆度言与其术自兵而有弗计也嘻以相求相者将有利于已之贵富庆祥以相相人尤将有利于人之贵富庆祥耳故相人者言庆言祥则求相者喜言妖言祸则求相者怒相人者将以为利也又安得言妖言祸以犯人之怒而絶已之利哉毋恠其揣摩臆度之说与其术自兵而有所弗计也云间孙得昭氏于金陵山中得异人相术其授受不茍其谈相于人也善则云善恶则云恶善不善也由乎人利不利也由乎天而吾所首之术不明由人由天者有所改也所谓士之仰不愧俯不怍者欤相术而有人若是盖亦近乎道以君子之论有所弗惜也因其乞言遂书以为序至正九年夏五月十四日

　　送陈生彦髙序

　　艺必贵乎积积而后化化而后神师旷氏之鼓琹也奏清征而玄鹤集奏清角而风云猝变者非其精而化化而神之効若是欤君子论古乐之人而动物者必曰琹而筝■〈色〉■〈秦〉篌有所不预焉于乎大雅之音无闻也则知今之乐有精而化化而神如师旷氏之琴也独不动物乎松陵陈生彦髙慱学多才艺尤邃于音律余尝于三泖水云之区听其鼔十三弦之操作商声调林籁激发转征音而鱼龙悲啸缘情而鼓欲乐则乐欲悲则悲故喜者或墯泪戚者或起舞所谓艺之动物者非欲欤抑余闻晋谢仁祖喜筝歌秋风一词而受遇扵桓温亟引归府生尝东逰瓯越逹官贵人有以温之引祖仁者引生矣今且洽事漕府将有禄位于民上矣吁非其艺之动物而遇于人者至是乎吁一艺之精尚耳而况艺之上于生者乎因其请言故为艺说以竒生之遇而叹儒人遇有不生如者非艺之罪也艺之精而至于神者未至于生也至正庚寅三月十五日序

　　朱明优戱序

　　百戱有鱼龙角抵髙縆鳯凰都卢寻潼戏车走丸吞刀吐火扛鼎象人恠兽含利泼寒苏莫等伎而皆不如俳优侏儒之戱或有闗于讽谏而非徒为一时耳目之玩也窟■〈石垒〉家起于偃师献穆王之伎汉戸牖侯祖之以觧平城之围运机闗舞埤间阏支以为生人后翻为伶者戏具其引歌舞亦不过借吻角咇唧声未有引以人音至于嬉咲怒骂备五方之音演为谐诨咽咂而成剧者也玉峰朱明氏世习窟■〈石垒〉家其大父应俳首驾前明手益机警而辨舌歌喉又悉与手应一谈一咲真若出于偶人肝肺间观者惊之若神松帅韩侯宴余偃武堂明供羣木偶为尉迟平冦子卿还于降臣昬辟之际不无讽谏所系而诚非茍为一时耳目玩者也韩侯既赉以金诸客各赠之诗而侯又为之乞吾言以重厥伎于是乎书以遗之时至正二十六年三月二十有三日也

　　优戱录序

　　侏儒竒伟之戱出于古亡国之君春秋之世陵轹大诸侯后代离拆文义至侮圣人之言为大剧盖在诛絶之法而太史公为滑稽者作传取其谭言微中则感世道者深矣钱唐王晔集歴代之优辞有闗于世道者自楚国优孟而下至金人玳瑁头凡若干条太史公之旨其有槩于中者乎予闻仲尼论谏之义有五始曰谲諌终曰讽谏且曰吾从者讽乎盖以讽之效从容一言之中而龙逢比干不获称良臣者之所不及也观优之寓于讽者如漆城瓦衣两税之类皆一言之微有回天倒日之力而勿烦乎牵裾伏蒲之勃也则优戱之伎虽在诛絶而优谏之功岂可少乎他如安金藏之刳膓申渐髙之饮酖敬新磨之勉戮疲今杨花飞之易乱主于治君子之论且有谓台官不如伶官至其锡教及于弥侯觧愁具死也足以愧北面二君者则忧世君子不能不三唶于此矣故吾于晔之编为叙之如此使览者不徒为轩渠一噱之助则知晔之感太史氏之感也欤至正六年秋七月序

　　东维子集巻十一

　　●钦定四库全书

　　东维子集巻十二

　　（元）杨维桢 撰

　　○记

　　新建都水庸田使司记

　　天地位而水为之脉络运而天地之功成古者水病民神禹氏治之功与天地等代之职水者虽小大不侔其得一日废耶此周之匠人稻人汉之水衡水司空之官所由着而今之都水使者之司所由立也大德初司置平江曰行都水监泰定年改庸田迁松江以置不常人视为邮舍故栋其署寄署于它所至正元年重置司平江秩隆三品辖江东浙东西道官与风纪重臣交调御兼行工部事掾属亦皆视司臬吏遴选郡县守令咸受节制司之权崇势重视昔有加八年都水使者□□□□□公来谓今圣天子切切焉以东南租税之出重在三呉而三呉水国也故署都水司平江而官吏寄署他所事体弗称先是请于朝得给官钱四万缗仍得拨地羣治西财赋府故基若干亩于是鸠工庀材经始于是年十月八日不三月告完中堂弘敞掖室静宻幕司曹舍鳞次翼张旁为缭垣前为崇闳气势突兀规模备具呉父老咸杖藜仰瞻啧啧称赞以为不自意垂白复见是司之新也既而羣工竣事长贰率僚属位正新守相与举酒落成幕元僚沙君来请于维祯愿有以记维祯考中呉水患自宋李兵部韩殿省郏亶父子经营规画亦详矣其溧阳五堰江阴十四渎宜具大呉等渎松江曰塘曰浦者凡一百三十有二志籍尚可稽也然未若我朝知力足以兴除其利害而德足以消其震荡漂忽之变也大德间三江陻塞平章□□氏浚治功成民到于今称之迩者洪河暴央折而西北流天子一念动坤载遣使沈璧而河复故道吁官都水者上以圣天子之心为心下以□□氏之功为功三呉之民尚有昏垫而无诉者乎抑相水之职本诸顺天之理世未有顺于理而利不兴亦未有逆诸理而害能除者孟子曰禹之行水也行其所无事也行其所无事者顺理也鲧之反是则以方命命者何即理也以水为职者职与理应虽汤汤可又不则天下之治水者皆鲧也可不慎哉左公字廷宪居宪府使云南岩岩有风采奋髯之顷奸胆尽落到官视民饥溺犹已是年十二月除浙东阃帅大使尚公有用字继贤是年九月九十于官副使□□字质卿康公若泰字鲁瞻是年五月除国子监司业佥事官□□公字国宾是年十二月除福建宪佥事王公仲温字辅卿照磨李嘏字公锡分事董者掾史钱璛奏差蔡琳李报也系之辞曰
　　邈哉法象頖玄与黄坎德流长雷雨在上江河在下吐内阴阳维坎之徳惠廸维吉从逆惟殃帝悯下上具区芒芒忽焉震荡周官稻人汉司水衡利修干农【叶】爰设司存保彼东方臬臣之良为天子使材贞且干不呉不扬相彼天时以顺地理恩肥海邦水居其壑土反其宅昆虫垫蔵畊食凿饮男乐其作女修其红【叶】年榖屡登顺成八方其蜡悉通【叶】职臣报功曰我水庸长发农祥【作郎反】

　　常湖等处茶园都提举司记

　　禹贡九州岛方物而茶不在列盖古之茶在药品而未为食品也至唐茶饮始盛不惟华人嗜之回鹘氏亦驱马相市言利者不得不与盐筴同科故始税于赵赞增于王播榷于王涯茶遂为财赋之原而后之为国者不能去矣宋置榷务立交引法贴射法又或弛禁以均赋茶戸然有法无人则官与民反病矣我朝立转运司于江西而江浙置提举司三官与民无交病之弊则司以法存法以人举耳常湖之司并平江而为一盖又御膳之所在体隆事大与他日异故号都司用四品印章增设监长一员幕司升提控按牍曩昔时暑所痹陋至正七年副提举嘉禾张公霆发来始拓其地增剏听事后楼若干楹都提举东平赵公深又买民地开门道建仪门二至正九年□□□□□□□□□公又重修东楼即宋清风楼也楼乃其额之旧栋宇翚飞瞻仰改观司之署始雄而丽与事□□□□体称三大役之赞成者提控按牍吕君天佑也□公甞宴予清风楼上遂以记始末请夫奉辟玉食臣子事上之敬推恩庻食臣子及下之仁事上敢不慎厥职及下必承流于上方今圣天子视民如伤神穷煦若未甞忘于一饮一食之顷其肯厉民以自飬乎居是职者有一豪之厉于下则畧大徳于上其得为奉法良吏乎予闻良长贰之为政察于下蒙恊于僚议得肃于胥徒之役凡属之吏効职而复期江之啇山之丁皆愿出涂而服勤于其土宿垢刬刮大课流通盖事上之敬尽而及下之仁亦至矣宜并书为来劝□公字景渊□□宪监之嗣也赵公字伯渊娄歴台宪张公字彦荣亦由宣徽推择而至云

　　杭州路重建北门迎恩馆记

　　杭为宋行在所宋既内附以其地置行中书省行宣政院财赋都府肃政府转运儒学军医金帛杂造诸司鳞比棋布岁时朝廷遣使者颁诏旨宣锡命金币斧钺裘貂上尊与夫名山大川古宫刹祠庙御香寳噐不絶于道使至之日省宪而下百司庻府之官无不奔走戒金苹仪仗声妓部曲导前拥后以为郊迎之礼益偪以迎官寺则失诸慢旷以迎一舍一驿之外则过于劳故酌其地于郊关之外以为迎送之次此北门之馆所由立也馆剏于至元元年承恩之额书于右丞图噜公至正十二年秋七月红巾冦杭毁馆冦退越三月而监郡观闾氏倡捐已俸命仁和县属吏首起其废为屋凡若干楹堂室厅轩洎垣墉门宁更衣之亭治饪之厨凡坐卧饮食噐用之什无不完整且更书其颜为迎恩尊皇华之出也兴工于是年十一月某日告成公遣仁和丞某来请记余谓周官之法凶礼无力政【力政土功也】杭城不幸罹朱鬂氏兵燹之余而力政是举非所谓时屈而举赢者乎抑论之力政有缓急缓不得举急不得废迎恩之馆为皇华使者之宾送奉王制而尊天使臣子之敬也朝觐贡赋送徃而迎来又臣子之忠也执忠与敬臣道在兹而可以一日废乎宜不得与时屈举赢者律之也其费缗钱若干不书其废兴始末以为记然公之为政知所先后其兴弊扵城郭残破之余者盖不止是出风教者先圣大成之宫砥砺死节者忠臣血食之庙及仓库关梁之要害固已陆续而举予又当附春秋义笔削焉以为民力重云至正十三年正月日记

　　淛西宪府经歴司题名记

　　淛西肃政司经歴□□□□公语予扵帅正堂曰凡官寺署所必有显名非徒志岁月着爵里编其名位于此将有辨名实于彼者可不畏哉吾幕府旧有石登载殆已徧今石承其后请予记以文予读栁子中丞壁记曰由号观实使后之居于斯者有以敬于事公之言盖知所敬者已予甞论朝廷选官莫难于法则之司而尤莫难于宾佐之寮也宾佐者得人其时义也大立节也贞执法也确议事也详允一司之法则其有以私而挠者乎故宪幕府得一良经歴一道之政无不理三尺之法无不信职于兹者可不敬哉然则题名之误也岂为金石美观而已哉后之覧者当有知公之敬者敬其事如柳子之所言者也公字文卿河西人起身台译史性忠朗峻直有文武才畧以从大夫某公平冦有功升是选云至正癸已九月丙寅记

　　海漕府经歴司记

　　至正八年十二月甲子重建海漕府成初府理所就呉人漕万户朱张氏之故居也歴六十余年弊不可攴矣今始撤而新焉且■〈扌槖〉其北而大之经歴司署所在■〈扌槖〉内而常熟江阴千户所前三年而剏者在府东偏遂转为经歴司仍治署所于城之东北隅常熟江阴土木功竟府长贰将其幕宾寮各正位卜序相与举酒落其成而经歴孙公来谒予曰始忧府署役大弗即成今幸官不知损民不知劳讫有成功以及于幕署也中偏表里同一华焕愿子有以记之予谓春秋一门一阙之作必书谨王制重民力也今海漕之署制得为民力有遗焉幕署之痹陋并得转其便而为之可不书乎议者有疑漕幕署无风纪所关刑名所寄军旅赋徭缮修之属金出纳者一歳两漕耳簿书期会一利刀笔掌之有余也何足稽清选之才六品之秩哉曰非也鱼龙之国去天千里逺武夫帆樯与文肌被髪之族邻险易之相伏也利害之相乗也一几弗詧一微弗防漕政之成败国家之治忽系焉句稽情伪之辨不辨期会征役之当不当未论也居幕司而赞画诺者其可无其人乎此吏部选其幕宾僚不减选于其府长贰也幕之长于经歴次曰知事照磨又夹辅幕元僚者也三人者各职其所当为以相其府长贰之所不逮其得以一日自是优闲之署而不知有大累贤劳者乎且异时公卿牧守之选由兹而起则知居是司者其人皆沛然有以周天下之用也尚矣并书为记使继孙公而来者不徒思其署舍之劳而已也孙公名震字仲逺金陵人起青台书史歴宪延师阃至行垣属掾多献可替否今辅漕政亷慎勤敏府署之成赞谋之力尤多知事邓绘字元素金台人照磨卫权字衡甫洛阳人同寅协恭并有雅誉云

　　海盐州重修学宫记

　　至正六年夏六月松阳叶候繇守令重选为海盐州下车之三日率僚吏及校官弟子员诣学行释奠礼顾瞻学宫循就圮壊戚焉曰司千里之政化者长吏也为政化之所出者学校也今圮壊乃尔何以长吏政本哉于是与校宫吏议其所当葺理者捐俸金为之先发学廪见储复征其宿逋计得中统钞若干缗遂鸠工庀材计日竣事侯躬冐袢暑视其役不少惮大成殿素浅偪一遇祭奠则乐无所置更剏乐轩燕居阁肖圣象其上势压且不攴故役最艰费最大名修而实则作也东西庑为从祀先贤之舍象设采色剥蚀者复章四斋室宿弟子员凉燠失宜者今且明敞深洁以至庖湢库庾井匽无不完饬经始于是年之七月四阅月而讫工明年春州之士李桂朱克刚等以其事来请于维祯愿有以述歳月并着侯绩余闻海斥卤之邦牢盆民去文肌卉服之夷不逺不易以礼义化也久矣侯不鄙薄其民不律以柱后惠文而以礼义之其用心仁矣皇元之兴将百年子孙长治外夷向化者大抵学校维持之力耳予悼近之长民者方以操切为术急功赴利为能视学官为儒者迂务政化之所自出茫乎弗讲故尝论守令不识政体壹以操切为术功利为能者虽立学官与秦史燔书籍威学校者同科耳呜呼若而人者不负学校明制守令重选哉侯不鄙海邦首务立纲陈纪为治法而不敢一日废庠序之教可谓识治道循吏可以副学校明制守令重选岂非海邦之民之大幸哉抑侯之为政以崇学为先而承上以直临下以蕳化通民和而争讼日息刑罚日省传曰教者民之寒暑也不可不时事者民之风雨也不可不节若侯之政又可谓节事而时其教者也是宜书侯名彦中字大中甞以才敏有风操为江南行御史台架阁管勾所至皆有休绩可纪助成者同僚□□□□□□□□同知刘塔失徐晟判官牛世安栗兴祖教授黄栋也程工给使者州吏沈嗣昌徐士毅学吏徐志仁学直郭子杰也

　　长兴州重修学宫记

　　余客逰呉兴渉长城界见新田辟弦诵声相闻入其境夜渔不取■〈鱼孕〉篁苇间无啸聚入郭挈壶氏之职谨孔圣之庙斥而新焉问为政则州长□□□□之化阅六年而成矣未几州庻老介吾学徒刘巽来谒学记曰长兴呉夫槩王之城池也昔为县令升州学本邑人宋少傅刘公渉所建金人燹余自县东从今大平桥东县令赵汝譢建戟门杏坛藂桂堂张公明增建蔵书阁而学之规始具我朝至治间州长□□□□重修礼殿而堂阁门宇废而不立者有矣至正五年州长□□□□至朔望必视学宣布教条凡繋风纪者与淳师老德讲行之州之士以文学备采择场屋者徃徃兴焉然学之营缮事重民力未果十年夏六月侯始劝诸好义捐俸金为之倡知州韩公惟德因而和之董役者州吏俞文渊儒之趋事者刘坦呉鼎赵良珪也殿增而隆□□□翼屋二中堂从庑及两厦四斋灵星大成之门庖湢庾库等涣然一新堂阴复创亭曰光霁阅三月告成废兴始末当有纪未得名能文者而幸遇吾子焉愿有以书之余叹三代之衰庠序之教皆茍道也久矣汉为近古其教无闻蜀得文翁立学始变邹鲁之俗东都兴北州之学者仅称常山宓恭耳况其下乎乌乎三代而下学校之兴废固基乎循吏之得失也我朝州县所在有学虽尸教有官作教之効则守令今非人而欲学校之教行亡矣学校之教亡而望风俗之变难矣朝廷以教化责守令今侯以教为治寛假歳年其効始着乌乎吾是以知循吏之効之急于得人也吾以庠序之化又必久于其道而后成也文宓而下不又有继乎朝家设学之意不为勿负乎民之望于大夫士者不在是乎是可书已侯字得之世家北庭平章保□公之适子也尝逰成均两膺乡荐所至风采政事皆有可称道者云

　　长州县重修学宫记

　　有元之天下自京师逹郡县咸建学宫急教以为王化基也今天子文致太平尤以教飬人材为大务士徃徃以行艺兴而学官益重以长洲由呉县析也始以驿舍为孔子庙大德六年县从移驿材构治所而学几废矣至元再元之三年县长元童以礼劝郡人陆得原新之阅未二十年而殿堂斋庑仅支风雨藩墉破荡徃来成蹊而况殿墀未墁泮池未凿从祀未有像龛校官未有次舍讲室未有丈席弟子员未有几凭师生交病非所以严学校之规也至正八年某月某日教谕王季伦始至顾瞻叹曰此非创始之罪校官因陋之罪也且廉其岁租皆乹没于奸宄之徒非一日积矣乃白于监县奄都刺使力陈于郡守萧公黜其奸之尤者而租入稍还其旧由是制其出入取廪稍之赢起废补缺而长洲之学始与他邑校同称完美而克以财力相其成者则陆氏婿徐君某为首而郡人黄公某次之至正九年某月日起作明年四月某日告成而季伦年劳亦书满矣扁舟道淞上寻余三泖泽中请书其事予闻孟子论教必先于足食食不足教无所于施长洲地下而水悍岁赋五十万顽民避其役不啻如猛虎而暇治礼义哉司教于其县者恝乎其难矣而况学之入又从而盗焉学政不举固也予曩在姑胥熟知季伦氏有文有学又有治事才天不废斯文于长洲而季伦氏以史馆修写劳来为其县师予亲见其施设有方田之据于浮屠者复之欺于佃者履其亩而政之然后汰其不学无行滥于籍者三十余人而礼其知名之士以率上下焉宜其飬裕而教有成功也奄刺侯崇师重道盖不下元童氏而萧公于士实有择敬而季伦获其敬且信为独至一时臣家豪右又乐劝相之于是亦可以知季伦氏之为师儒者矣邑之士来游来歌者尚率圣人之教以副师儒之望并无忽其前功又将葺于后者无穷也季伦字季伦番阳人故宋职方郎仁允之孙云至正十年五月十六日记

　　绍兴新城记

　　至正十二年秋九月越人筑新城明年春三月告成郡高年余文昌等谒余钱唐次舍以记请且道其事始末曰城本宋南渡蕲王韩世忠之所筑辟而广之周垣凡四十五里入我朝七八十年驯至圮废淮夷梗化挺祸于大江之南狼籍州郡如无人之境守封疆者始思城郭之所恃而我绍兴距筑唐仅百里近钱唐既陷越人皇皇焉挈幼扶老走山浮海以遁不知长林大数贼之乌合鸟钞者尤甚则又犇播来归户以数计者万又五千时则浙东肃政府分镇于越而佥事□□□□公劳徕吾民者寔有以为之倚也既而集父老喻之曰城池大役也岂易劳吾民然劳于始而利厥终钱唐大方面贼直抵行垣者以城池之废也始苏界常湖贼越门而去者以城池之新固也汝民所自闻幸相与惩茍且思经乆之图民始难之公又为条告其赀力先辍俸金率郡县吏及郡之民饶于财者不足则以田为之赋粮二十石上出若干缗钱筑若干丈尺四十石上数倍之三石五石助赀办各有差无田者佣工而就食民乃恱来如子听父事量功命日不期月落其成城为趾厚凡四寻为身尽寻有四尺面凡七尺外铜键石而又垒辟四尺为埤堄戍有木谯卫有校聨蔺石渠荅之具无不整备城为趾门凡五水门者六四门又各为瓮城唯趾为重门以代瓮城门皆梁石为洞上各置望楼又倚北之蕺山为伐虎之亭城既新门亦稍更旧名东五瑞水曰朝宗东南稽山今曰会稽水曰东门西常喜今曰常橲水曰澄清西北西郭今曰承恩水曰拱辰北曰昌安今曰泰安水曰永定南水曰植利今曰兴利役大事重非名文家无以书吾子郡人也幸有以属比其事干石不唯识废兴歳月且俾越之人万子孙知有金汤不拔之固兴民社相永永也余惟春秋城内与外者凡二十有九圣人一一书之谨王制重民力也而城虎牢之书责郑有而不守覆弃为冦资则知城筑兴于要害者固亦春秋之所许也而况于越襟大海肘长江申禹氏之廵邱句践氏之伯基有国者之雄藩也其得与荒城野郭夷而视之乎吁一方之役小四海之系大一时之劳蹔万世之利永也虽然城之掌固者不易城之守固者尤不易守非直三廵三鼜之戒也忠义为之维道德为之维道德为之塞众心为之凭守固之上也职于是者尚思有以励已德结人心摅卧薪之忠愤以无忘昔人执仇之义以雪吾大国之耻其可也不然守政不修舟人皆敌国也虽有金汤吾为此惧是为记公系出国族通文史尝为南■〈高上土下〉监察折狱辨讼扶树名理严严有丰采云

　　重修西湖书院记

　　厉人臣之风化者曰忠曰清其推风化于纲常之地者又寔系乎六经之道圣贤以之而立教时王以之而致治嘻斯亦尚矣杭之西湖书院故宋鄂王之第也宋季更国子监入我朝建书院祠三贤三贤者处士林公逋郡守白公居易苏公轼也岳以精忠死国其大节无异议者处士以洁身独善合乎道之清苏白皆志忠鲠有遗爱寔禆于风化而无忝于六经之道以祠之不可废者至正十有六年春浙省丞相金紫逹公浙西监宪丑公各捐俸金新之比明年大阅募兵益众聚庐益隘军栖于寺观演于庠序院之新者随毁平章光禄张公谂其故长院者白之明日令下驱部伍徙营翼院之缺者补之弊者易之弱不支者壮之三贤诸像彰施粉绘六经版籍重加修补白垩黑黝焕焉晔焉视旧观为有加于乎庠序风化之所出况是院也孤臣之精忠三贤之清节闗于风化者不细故光禄公惕焉神会而于戎马之隙振斯文于既徃起清风于后来使岳林苏白四君子之泽与六经之道同于不朽其功于名教岂曰浅哉工既毕山长应子尚承公命征余文于云淞之上勒石以纪歳月且使后之人知光禄公之休武而修文者类此故余不辞为之书至正二十年四月八日记

　　华亭胥浦义冢记

　　塟不得埋曰弃不得其尸曰捐衣以周身棺以周衣椁以周棺土以周椁礼也自佛氏陀林之教行始有畔先王之礼而忍弃其亲者人心之陷溺也乆矣吁可悯哉淞之民类不以礼塟其亲者人谓无邱陵之地则有付之水火亦势使之然也仲尼观延陵季子塟其子其坎深不至于泉淞之塟也独无坯土可窽乎此华亭夏君尚忠义冡之所以作也得不食之地于胥泾之东周垣一里所为之封域名义冡使藏无地者归焉什伍曹其子孙氏各树识表而有异日展享之托又规地一隅为精舍俾浮屠者主之以掌其籍焉其有贫不克塟者又出资力以助之于乎君之用心亦仁矣文王更塟朽骨而天下恩之宋世良贺兰祥軰収瘗暴骸而境旱得雨夏君之仁其不有感于天人乎吾闻君之先人清润处士尝悯人积丧不入土者捐金粟至千斛缗弗计义冡之举其又不为善继先志者乎余固乐书其事而况君重有请也于是乎书君郡之义门敦武公孙字士文承直郎镇江路府判官弃而归隐益读书习礼文事又剏立夏黄书院以祔享其外祖橘隐公其好古崇礼类此

　　睦州李侯祠堂记

　　侯讳士龙字士龙姓李氏世客汴之亳州祖某繇世将转郡守侯生而有膂力身不满七尺精厉紧悍其膊腕强硬上可用甲指搯行虱自幼憙角抵戱长投石拔距絶等伦后诵孙武子书志万人敌淛帅某闻其人聘致帐前试其弧矢伎走马逺垜二百歩马上反臂连五发连五中众大噪以为特竒试犀劔光指牛领限尺寸位数一击领断不差分厘又工老君拐法双股连环百斤巨刀上下舞如木丬锋气薄人毛髪竖立歙寂金铃氏恃骁武无敌侯生禽之复纵以利械又禽之以功自千夫长升徽州判官同知睦州兼民兵总制在职抚农阅兵民仰之如父倚之如坚城时淛帅升枢阃于睦飬士至数十万枭将凡十有八部独称侯为巨擘曲兵过城枢命侯出关迎送西兵毫革无动金仓氏入冠桐埠枢集诸将议侯建上中下策枢不用上用其下众溃将皆拥主遁侯独乘奔雷马挟歩卒数十人乘丙夜突战敌不备被伤甚众又乗锐取其敌将首县马项底出万人中万人皆辟易莫与抗渴奔锦沙泉取所佩药视从者云吾报主尽矣勿令敌斫吾头遂饮药倚马而逝时至正丁酉十月四日也年二十有五阅若干日示夣睦老人曰吾死巳作神矣尚能扞菑剟恶以利吾睦人明年春睦人为立祠锦沙墓所请余文为志昔鲁御县贲先死职鲁君诔而表之侯死职其职烈未上闻司文事者盍有志故吾为志诸祠且系之诔曰于李侯生力士兮于李侯死厉鬼兮辟吾恶兮■〈禹隹〉吾祉兮诔吾以文立忠轨兮【■〈禹隹〉去声】

　　二陆祠堂记

　　唐人诗称陆敬舆为华亭人君子论三代以下王佐人物仲舒孔明后即及敬舆是敬舆足以重地灵于是邑矣□□□□者未之建白余谒淞学合释奠礼以祀者乃有二隽焉问之庻老则曰陆士衡士龙也二陆自昭侯逊来世为华亭人今县西二十五里有华亭谷谷之傍有山曰昆陆氏之先塟焉机云之生时人以玉出昆岗比之因名山山之北又有机云两山亦以兄弟得名邑士曹君继善于山之阴剏屋若干楹祠二陆像其中名二陆祠堂且曰昆之阴其故宅其懐乡诗有婉娈昆山阴声如锺少有异才文章冠世云六歳能属文与机齐名中州之人号曰二隽末节仕成都王皆遇害呜呼文章至东京之秀敝矣建安诸子杰然角立而士衡兄弟乃得以名文盖世中州之人见之如景星庆云诚可谓一时之隽矣独惜其急于功名至末途猖蹶岂非文章擅名者得夫间气之所锺而去就弗是者皆未知圣贤之学欤至今士之入呉者咸仰二高之遗风而未尝不悼华亭夜鹤不胜清唳之悲也堂以词之盖邑人不忘其乡故而祭之以社之义以为人物之凖君子之论缺如也然昆秀杰之气代未尝絶华亭秀杰之士亦代未尝无即余之论以其未得夫间气之锺者益自勉以其未得夫圣贤之学者益自儆岂非曹氏建堂之意乎名世者作果符吾言吾于士人失敬舆之祀之叹殆亦免矣夫

　　鱼浦新桥记

　　至正十三年秋八月萧山县鱼浦新桥成浦耆老许士英来谒予钱唐曰浦之西北距淛江东南明越抵台婺啇旅提携樵苏负荷者胥此乎道焉晨出莫返奔渡拏舟不无蹴蹋覆溺之患县主簿赵君某领帅檄来镇于兹兵事既饬大恊民望爰集耆老而告曰是浦为民渉之病盍易舟而梁乎浦民咸响应无忤辞桥不三月而底于成长凡五百尺洞十有五洞楹十有六堤其两旁栈板栏干亘其长吁昔无而今有剏实功之难也桥出没于潮汐之险又难也先是红冦陷杭君方莅政浦之西南依山徼羣恶少乘隙虐民民相挻觧散君尽按捕之一境頼以安今桥成又免民于险阻即向者弭盗安民之心复推其効扵是桥也愿子志以文且为赵君颂余曰出事于昔人之所难而得于今日之所易非浦之不可以桥扵昔也惠而知为政者尠也若赵君之不难于是桥谓惠而知为政者非欤郑子产春秋惠人也至捐一车则人皆以为笑彼溱洧之可渉民犹病之况是浦之难奚啻十倍长吏以民者可以不知为政乎西门豹凿十二渠渠各有桥至汉长吏以桥絶驰道相比不便欲合三渠为一桥邺父老确弗从以为西门君法式不可更长吏终听之惠政之及人者至今照耀史册程子曰一命之士茍存心扵利物扵人必有所济赵君之存心得之矣浦民歌诵当不减郑舆人之颂君之法式当与邺父老同一确守岂非百世之利也哉浦父老复以桥名请于是颜其桥为惠政吁君之惠政不惟是也君名诚字君实世家于漷公铭曰
　　江水汤汤界浦之疆渉浦作渡民病于杭赵君为政惠而有方谁谓浦广不可以梁惟彼梁也西门之光也德之长也民之不能忘也

　　东维子集巻十二

　　●钦定四库全书

　　东维子集巻十三

　　（元）杨维桢 撰

　　○记

　　平江路常熟州知州王公善政记

　　圣天子君临天下埀二十载周知物情以守令去民为最近而不可以弗之重也乃下明诏严守令之选以作兴治道职是者宜其讙忻鼓舞涤濯奋扬以副上德意夫何亷耻日衰奸伪日滋不幸一日有变民环视而起不受条令至杀长吏以应冦而莫之能禁朝廷又大发兵而罪有不胜穷者遂至兵连不觧弥旷歳月而民愈以病告弱者填委沟壑壮者从而污染绵亘数千里地田菜为芜邑里为墟虽有高才明智之士缩手钤舌无救弊之术迹其所从来皆守令不振职之过也吁民愤之积也乆矣存千百扵一二而特异扵庸众人职铨曹者无以旌别而司文墨者又无以表彰之嘻何以为世道劝邪知常熟州豫章王公其在任五载政平讼理民大和恱既而请老以归则民懐其德为其立石志云

　　吏部侍郎贡公平籴记

　　至正十三年春三月中书吏部侍郎贡公奉诏使江淛民陷贼者曲宥之刑残之家免以土赋朝廷又虑馈饷不维赈贷不给发内帑钱三十余万定俾公于稔地兴民和籴公抵呉兴谂民有储粟者听自陈籴凡六万有畸于时直益其十之二先付直后纳所直粟且下令曰朝廷以和为籴官不得齐刑史不得抱案差若等以三吾与若一以和为义官府始笑之曰民疲久矣悍卒扣门呌嚣犹不即奉命今若此事其可集耶公曰民为尔给储多矣吾今诚待之彼亦以诚应吾既而民果听令相与议曰徃时物输官而直不给虽给且垂槖而归今公先与直豪髪不以干有司吾何幸也复与平斗斛使输粟者自槩司庾不得高下其手县吏与豪民有假是以渔猎者公征得之皆置诸法父老以手加额曰公之为政吾前未之闻也乃相与诣其求书其事于石以为平籴后法余惟管仲有轻重之权李悝有地力之教而平籴之法出焉大要裒多益寡称物平施使民适足而已歴代祖之汉曰均输曰常平唐始置和籴使宋有愽籴便籴之科皆为美制而任之不得其人则亦无异于强取也今公以内帑钱若干不经有司之散敛亲与民市告以信令民之听之若子听父不三日飞艄挽舶填塞津隘米积于地槩不暇给未越月廪入扵永宁泰定民不知扰而粟已盈数盖得和籴之本法而足以宣上德意也岂非朝廷任得其人之效欤不然雕城瘵郭富家豪室转在草野救死且不瞻何所取财而云和籴哉此其事为可书也已汉耿寿昌以平籴便益赐特爵关内侯公入觐吾见公之得赐爵也虽然赐爵一己利耳吾闻公有箧中书凡一纲二十目皆切于议大政决大利害而天下资以为治者条陈于上寔吏部献内职也嘻此其利吾人者可一二计哉又南父老之至望也公名师泰字泰父宣城人起身胄监尝为名御史云时江淛行省检校李思义以省委事相籴事而郡监伊斯罕公与有劳焉故并书之

　　樊公庙食记

　　至正十有二年秋冦自徽犯江浙政府参知政事樊公宿卫于省省吏皆次第引去独公柀甲上马率宿卫兵不满伯什急出省攻贼从者心之公曰吾封疆之守不守而去是以私利废臣道行至省坊口遇它遁将以兵孤且散控其马首返公怒引佩刀斫其人曰城不守何适遂跃马逆冦于天水桥巷战以死公在江浙政府凡二年赞其首相兴利去弊不为猜旤吏中格力以进贤退不肖为已任职虽叅实兴提衡伯夷称仁以将军塟首阳天下伤之【不得全尸故云将葬事见韩非子】樊公称仁以将军塟天水东南人伤之吁又岂知其自决于义而人自畏爱有甚于生死者乎义既决虽碎首涂地无悔焉死不安于自决而出于有激出于无获已皆非死义而义利之相去其间不能以寸凡遭祸乱有首鼠义利以奸法筴者不死司冦幸而死疑佀吁何可以亡辨哉故伯夷死天下谓之义樊公死天下谓之忠兴义不可以声音笑貎掩而得之必决于忠安于素有而天下至尤之物不能易得也自昔死鸣甲【雍门狄】死徇剑【楚囊】死衔须【汉温序】死嚼齿【张廵】死呕血【陈】死郢州【黄从龙】潭州【李芾】类皆若是吁若是始可与言封疆之臣社稷之镇矣议者谓全节未必成功也吁节无增损功有成败无增损者内有成败者外春秋録死节亦计其内而外有不计焉岐功与节以律天下之忠非春秋义已公之死其仆曰田丁者亦徇主死人比春秋蒯瞶之仆云去公之死两期月姚园寺僧雪率杭之人为公立祠于天水院肖公之像岁时祀之树石于门征余文以书于是论次其死烈如此公名执政字时申独杭其自号也世为郓人【其世出仕歴见别传云】

　　听雪舟记

　　陵阳刘尚贤氏遭逄今天子龙兴由儤直为浙垣胡公相府大宾僚自命其退公之室曰听雪舟介吾徒金信氏致其词云某于十年前慕先生之风于富春山中愿一接见无由今幸军旅事息钲鼓之听移于虚舟风雪矣幸先生屑一言为记余异之曰轩以舟名舟以雪听此江湖漂泊之境也夜深郭索声瑟瑟两氷窍瘁不得熟寐非烟水之穷旅则草溪之寒渔耳尚贤身服鞬櫜者十余年值天子偃武尚文将陟清阶侍钧天所以听九奏之乐矣其于雪也奚暇为穷旅寒渔之听哉抑有说听雪以声固不若听雪以理者之为听之深也今夫雪出玄而尚白似化藏于宻而散于六合似道将集而霰先焉似几阴涸而合睍而消似时匿瑕蔵疾似量无论高下夷险一称物而施似平治若是者雪之具徳广矣尚贤于其具德反诸己而有之则声不在雪其取数于听者不既多矣乎不则雪舟之听穷旅寒渔耳信以是说复命越十日尚贤驰书来谢曰某不敏始识听雪以声不愈于听雪以吾子之听为至也请録诸轩为记

　　大树轩记

　　乌江冯侯仲荣氏有先人之宅一区在覇王庙东自其大父某手植三槐今皆合抱为百年旧物侯益封培之扁其轩为大树侯来华亭治暇过余次舍谈及故家乔木曰吾家节侯公军次大树军中号大树将军吾固不知其树为何木木居何地今予家树出于吾祖手植吾敬之亦呼大树敢征先生一言以为志侯少时以戎行侍主上其说主以除残理寃以成汤武之业与节侯意不殊其侍主晨夜草舍【上声止也】或至饥疲与节侯之豆粥麦饭亦不殊为人谦退不伐亦似之节侯在闗中得军民誉乃召言者咸阳王之譛赖帝旷度释其所疑侯亦以律外役椟胥招执臬者劾赖主上蕳知有素枉随雪而伸益大赤眉之平定安集弘农羣盗胥化为良邓禹之不能者节侯能之上海之变胁以逮华亭名在死籍人不敢任者侯以百口任之转死而生者殆万齿此又节侯之所不能为也取前胄之号以字今日之轩孰云不可侯今去州县劳陟中书幕府位益高施益大誉益彰又乌知不拔于不次使秉钧轴以赞圣主太平之治大树之泽其必有振尔祖而大树之号其不有光于节侯乎侯谢曰某也愿力先生之言以赴先生之所期也书诸轩为记

　　知止堂记

　　世之高士尝比宦坑为鱼之逆须笱也笱一入虽有具龙之体欲翔鳞廽鬛以掉尾江湖之间乌乎难矣故沦胥而没者滔滔是也恬而避者自陶鸱夷张赤松疏大夫陶处士而下曾几人哉老子之经有警人者曰知止不殆其言也可与悟者道而难与沦胥者告也云间老人夏谦齐氏为某监漕官年未致仕也即勇退归里名其燕处斋之堂曰知止是有味乎老氏之言哉老人去世已五十年兵燹来堂毁去其四叶孙頥贞犹能力护赵文敏所言之颜登于北山新堂不忘先也贞力学有仕才丁时艰而不仕知进退出处者也使其仕也宦之坑人者能坑其六尺之躯哉今年秋贞燕予于堂以落其颜之新登者且请记于是乎书

　　知止堂记

　　愚者不知止沓者不知止逹者知之知而不止与不逹等陶朱泛五湖留侯从赤松知止也使不知止则革尸夷族为伍韩二子而已耳此谢公伯礼名堂之义非愚沓者之所能识也谢为淞望族至伯礼始以仕籍显官卿郡至奉训大夫年未五十即挂冠归隠谓其子若孙曰若知夫马与舟乎舟之运也满风送般捷若流矢千里可一息逮也贪捷不止则瞿塘灔滪在樯橹犇突之间马之驰也星流电掣快意所乘可朝燕而暮越也贪逸不休则太行井陉在衔勒之下吾年未及致事而志已勌矣祖父之某邱某水足以耕钓师友宾客足以觞豆燕乐而一二家老足以主办王赋茍不知止漂蹶之患将在我矣遂以知止命退处之室东藩大臣屡挽而不起至以疾谢免参政周公琦既为书其室而复求予记予为之喟然曰伯礼之贤于人也逺矣今之仕者惟患进不锐升不高孰肯先几于赤松五湖之侣称逹人于时乎于乎上蔡之犬华亭之鹤贻悔其身及其子孙者几何人视谢氏之堂其亦少警乎书其说为记

　　守约斋记

　　淞汪氏自其曽大父敦武公由枣阳从淮安王南度至其考君泽三世皆以武符袭将门世泽至文裕始以文学换门荫教谕当涂毗陵两邑升兰溪州正所在有教绩自名其书斋曰守约夫世俗之约与圣门之约异服破褐衣饭脱粟饭俭薄其身而一毫不以利于人非守约也阳让阴竞研极利害守鼠两端虽大义弗勇于应非守约也蕳伦理削礼法土木形骸率性而径发者又非守约也孟子尝曰守约矣孟施舍之约不如曾子之约者以舍徒力于气而曽子循诸理而持其要者也守约若曽子可矣孟子之心学盖出于此其功用极于浩然之气塞乎天地之间吁守至约而功至大此圣门能事也虽然曽子之约必自博始不博以文不约以礼又乌知曽子之守者哉文裕心学进于是始知施之守者不足多其于三■〈茺，木代儿〉将祖不大有光乎文裕以吾言勉之而已

　　一笑轩记

　　庐陵张昱氏居南垣都司而命其寓轩为一笑求余言为志圣门言乐然后笑人不厌其笑余乌知张子之乐何乐而必为张子推笑为何笑乎张子无乐而笑则其笑为伪矣谁敢当张子之笑乎庄子以开口笑一月中不过四五日此槩常情而言魏宗室苌一生不笑宋包拯笑几比河清一笑之难有如此者晋陆云有笑疾梁王筠见人必笑一笑之易有如此者张子一笑不以乐必居一于此乎不然张子一笑吾不得而推也虽然陈希夷一笑而天下自此定季义父一笑而天下自此敝笑哉笑哉可畏也哉吾将质诸张子毋轻一笑

　　三友堂记

　　河间公子李志学氏蚤年读书九华之山尝结草堂于山之阳今仕虎林开元戎府客堂一所为蔵修之地一日将客渡钱湖入茅歩登鹫岭憇客晚亭见有三人者草衣木形类木客各以辞相提唱一客曰五鬛老仙赤松裔青牛归来已千歳仙客元是风雨师不识人间汉秦帝一客曰渭水龙孙孤竹种海波影拂珊瑚动一竿持寄蟠上公钓得双璜六鳌重一客曰玉龙声嘶五更了緑衣倒挂扶桑晓梅仙相见大树间梨花夣落春云小三人者见公子各以辞就评公子异之曰赤松氏者盖傲兀世变而不知有秦封者也孤竹氏者将仕矣治则苍姫氏之治也梅仙者又夣觉人间世而将脱履于蛮烟蜑雨之国也赤松似吾初节孤竹似吾志梅仙又似吾末境也三客者行若异其归一也吾将尚而有之延致于客堂遂命其堂曰三友而颜之其客铁心道人志之道人者将进三益于公子期公子为岁寒交也因録三友辞而为之志

　　雪坡记

　　淮阳谢公既得余雪坡文曰先生为余立言殆吾座右箴矣然余视今之取富贵者真幻耳奚以异于雪之不可控抟者耶先生言苏雪之悞于幻亦有味哉请我终其说余曰投雪于炉以闭坚者幻也至人者一体诸盈虚消息于雪也目击道存而讫亦允所客必于其间吁雪之资于道者如是幻云幻云何哉何哉余闻今淮海之杰五人焉公存中公自幼喜读书一遍即了大义年踰三十不屑为章句儒而慨然有澄清天下之志杭为南大都会加以师旅因以饥馑虽有大才智不能善其后公守将于斯谈笑而理之三军无骄容百姓无菜色盖必有度越今之大才智者人不得而识也吁观其寓雪于坡者则得已世之豪杰身罹丧乱私其托于砺京于金坞于狡兎穴自谓保固厥身至若子孙无止不知人境一易如大幻物适偕之以速毙吁可哀也哉惟高识之士得于盈虚消息之外于不可控抟者是托若雪坡者是也已其友俞孚斋録吾文去曰知道于雪坡如先生者是为真知苏雪堂之幻入于道矣雪坡能味幻其何逺于苏也哉

　　凝香阁记

　　光禄大夫平章政事张公分治江淛之三年筑城堡修仓庾广庭■〈高上土下〉辟田畴休兵息民于是详延海内方闻之士谈仁义讲礼乐収东南遗书于宾贤之馆而名燕处之室曰凝香征记于客乡会稽杨维祯维祯喜公之厌兵乐治也遂为之言曰善乎韦应物之诗曰兵卫森画戟燕处凝清香吾取其诗有文武道森戟之兵不忘武也凝香之燕不厌文也文武修而天下之事无不理矣今士有深山长谷而出者咸曰吾闻光禄公善尊贤也善养士也善求善内谏也无不忻忻然相告曰南垣有贤相臣如此民其瘳矣乎光禄公下士如周公取友如仲山甫士友之在其席者有帷幄之筹也有樽爼折冲之道也广厦细旃之庙谟也非是无以入其室者于是横经论道之顷投壶雅歌之余清香之凝于一阁者不翅如道山风日穆然其舒且和也君子观凝香之凝如大昜之论鼎可以凝乎命也凝之旨也逺矣哉光禄公上以佐天子之太平下以安黎民之永定吾于凝香乎占之然则是香也五木百藴不论其侈矣瑞麟辟邪不论其贵矣鳌山数十仭爇沈沃甲闻数十里者适足以招吊民之窥也吁岂知吾凝之有其道哉岂知吾凝之有其道哉书诸室为记

　　寿斋记

　　论得寿之道者有三李少君谓丹砂可化为黄金金成以为饮食之噐则益寿此方技家之论寿也广成子曰必静必清毋劳女形毋揺女精乃可以长生此道家氏之论寿也孔子曰仁者寿子思子曰有大德者必得其寿此吾儒氏之论寿也方技以术道家以智儒家以德德为上也淮阴汤公仁字寿之承旨赵公尝为书之于燕处之堂今年登八袠矣为其子者中书省宣使某与诸孙持酒以庆公之高年宣使某又命座客刘仲威氏不逺数百里求公寿说于予将以光其身而且埀庆于后人也予谓齿踰七十子孙目击乎四世汤氏之福于寿也不诬矣顾未知其得寿之道出于方技乎道氏乎儒氏乎仲威曰汤公素以诗礼教子孙不逺千里延明师若刘正安之徒且将捐田若干亩立义塾以淑及里中儿矣汤公岂方技氏道家氏之习乎夫德莫大于文王文王谓武王曰我寿百吾与尔三焉是寿不出于天而果出于德也信矣公之德充则公之寿可以及其身而延子孙矣汤氏之祖若孙尚以予言勉之

　　衍泽堂记

　　太史公自叙司马氏受姓所从上起颛顼子孙官居功烈文辞下及其身而上嘻世徳子孙固不嫌于自铭也明泰州孔希道氏自着宣圣五十六孙泰州之泒实繇宋朝散公端朝出守泰得赐田建家庙于州之东北地因名孔家堡朝散七叶孙瑛仕中山府教授希道瑛子也遭罹兵难挟家庙碑渡江与温衢之泒叅会不诬盖以世徳自重如此所次之舍又以衍泽二籀文颜之来淞首谒予草玄阁求言以为志予谓圣人殁千五百年自衍圣公袭封而下文子秀孙得试胄子监以表嫡氏者尠矣况散而四方坠在编戸稍知自拔游庠序以为食或者又以谱裔不自遭黜者不免若希道氏为先圣仕裔钦钦乎恒惧世德之不嗣入呉执经于名师传且将试有司与胄监之士角庻圣泽千五百年之衍于我者未艾也嘻圣人德厚其流光其泽隆万世而不斩嗣其世者又克光其载徳其载德其泽不益衍矣此系希道之自期而吾侪以期希道者吾闻君子谈世泽者不在累名迭爵而在行应礼义希道行修而名至其衍泽也何以尚兹

　　正心斋记

　　淞江万戸侯石伯玉氏自颜其燕居之东室曰正心伯玉尝谦予其所在客列者皆士之卿大夫之贤或雅颂投壶或鼔琴赋诗不知伯玉之为武夫长也明日且请余文曰记正心余曰士抱豪杰才而知圣贤之学亦寡矣而况才已显宦已成恐恐焉惧心之不正思求圣门切已之学者乎予观代之万户侯徃徃以少年子弟袭先爵伎以习武为名懵不喻于学刚愎自用侈盛自骄又幸而生于太平之世武无所于用惟务臂鹰走马挟弓矢为畋逰已则炰羔击鲜招无良狎徒酣歌舞为事者比比也而岂有英年老志切切乎正心之学又求儒先生之言着之座右以为警省如石侯者哉故为之言曰人之所以正者身也身之所以正者心也心之所以正者其道何繇敬而已矣请以射喻射者必正已而后发内志正外体直而后不失于其正鹄此非敬何恃哉文士之心正者占笔武士之心正者占射伯玉知射之不可以心不正也则凡临事而惧有大于射者其可不恃正心之法哉嘻棘门之戏不如细栁之肃飞将军之纵不如程将军之拘此敬与不敬心正不正之效也伯玉尚以予言勉之

　　归来堂记

　　予入呉首谒三高祠以其去国者非忘君还乡者非懐土而放迹江湖者非方外败教之士也呉人至今高三人之高而未知其继其高者范张而后为何人也或曰上洋有章吉父氏殆其人已乎吉父少年以竒才为丞相府舍人未知乘传遽为宣使者遂通籍贯近宦逰京师者三十年出贰尹江浙府适以内艰去制阕镇抚海道裁数月即幡然归曰吾髪种种矣太夫人之年且朢耄矣城南有桑麻田若干顷足以待禄飬士不知体人谓我何人谓我何扵是作归来堂扵室西偏遂雅志也余今年东逰过青龙江吉父之宅在江上延致于堂中具声乐酒事为余驩因得奉觞为太夫人寿明日吉父请文记归来堂吾尝嘅晋处士之归来矣不知者以为耻五斗之折腰知之者以为典午氏将踣而不忍二姓之事人也今吉父生于盛时遭逄圣君贤相之明用于才也而吉父且以才选登要路年未及致仕而即退然以归则以母故而爱日之诚有不能已者处士之归其归以义吉父之归其归以孝孝义一道也归以义非世道之幸归以孝实风教之荣归来名堂又岂诡晋处士之迹以自高而求振夫■〈氏鸟〉夷子张季鹰之后者耶虽然吉父年未老神爽峻而才识茂进贤者未肯輙遗于吉父也求忠臣于不孝门则已如以孝门则吉父其得卒志于归来乎请以复吉父命书诸堂为记

　　东维子集巻十三

　　●钦定四库全书

　　东维子集巻十四

　　（元）杨维桢 撰

　　○记

　　内观斋记

　　浮屠氏尝有内观之偈矣其所谓内观者役心以观心有其说者遂谓以聪听者聋収以气听则嘿而有雷霆以明视者瞽及以神视则瞑而有嵩华皆畔吾心学者也儒先生阙之儒先生所谓内观盖圣人示人以自检之几也故其教法施诸弟子者徃徃发是几使之返照返照而后有以自悟其所学谓之内观之教子使漆雕开仕问子贡与回也孰愈以从我于海属子路皆发之以内观而使悟其所自得者何如也至于颜子曽子则得于内观者大矣曽子之言曰吾日三省吾身孟子推之为守约他日竟以鲁得圣人之道者此曽子内观之大者也颜子之言谓瞻前忽后而独有见其所立卓尔子贡推之为闻一知十曽子亦指之若无若虚他日意以遇而得夫子之道者此颜子内观之大者也学子吕恂以内观名斋而请记于予故予示之以圣人之教要之以颜曽之学而戒之以浮屠氏之说云

　　中定斋记

　　道至于中而定耳一越乎中譬之衡也首尾轩轾岂有定则乎道不适乎定则为仁兼爱也为义为我也为直证父也为廉离母也为敬召君也为公卖友也为不疑焚妻食子也其害道可胜言哉尧以天下传之舜无佗言中之执而已舜之治天下也用是中而已然子莫亦执中也子莫执而无权是中而不知适乎定则者也故圣人立中之教曰君子而时中使人用中之有权度也虽然权度未易精也权度未精中固未可定也精之何如宻于惟危惟微而安于无思无为万物之纷起纷伏于前者不逃吾掌指而与之释然于两忘之间此吾权度之至也若是虽乾坤之开阖古今之徃来亦不越吾一定之内耳矧万物乎姑胥申屠生衡予既字曰权而又名其治业之斋曰中定衡遂始志斋故为志如此

　　约礼斋记

　　呉兴蒋生毅予既名其读书之斋曰约礼生遂有请曰愿先生赐一言书诸室以警教也志之曰圣人之道其髙如天其浩如海泛而求之穹焉莫知其所即荡焉莫知其所之至于老死而不得者以无绳尺为之约也礼者所以为之绳尺之所也此圣人以道教人而必正以礼所以约其归也圣人之道髙且浩者若无纪极至约于礼则有极矣老庄氏善以闳阔之言言大道而圣人之徒无取焉形道太髙而絶礼太甚也圣门弟子称颜子始焉求圣人之道仰之则弥髙鑚之则弥坚瞻之在前又忽焉在后已如有所立卓尔者竟以约礼得之学颜子之学以求圣人之道是在生也生勉之

　　学诗斋记

　　呉兴陈生鲁从余于云间学经业且曰某不敏未敢学先生之春秋而诗者实与春秋相表里也愿先生学诗而复及于春秋也且名肄业所曰学诗斋请记一言以自勖孔子曰诗可以兴可以观可以羣可以怨之数者岂泥于章句文辞之末者所能得哉孟子论说诗者不以文害辞不以辞害意而以意逆志是为得之此孟子之善学诗也又曰诗亡然后春秋作盖孔子録夷王懿王之诗迄于陈灵之事而三纲五常有不忍言者矣故诗亡春秋作夫学诗者诚未得于诗又乌能得于春秋也哉士学诗于千百世下亦有理哉虽然食鱼而味者不知有熊掌食熊掌而味者不知有鱼夫人莫不饮食而知味者鲜矣故善学诗者不知有春秋善学春秋者不知有诗非谓二学不相通也学经贵乎为学之专也生于诗知食矣食而饱矣而味不知则谓之善学诗不可也孔子固疾夫学诗而无知味之得者矣其曰诵诗三百授之以政不达虽多亦奚以为生以予言勉之他日授之政也虽蛮貊之邦行矣奚徃而不达哉

　　钝斋记

　　霅城之内有家塾为经锄而世以诗礼传家者为倪用宣氏即其居之西偏颜之曰钝斋者则用宣燕处之室也用宣之太父富阳公予之举主用宣视予犹叔也遂以钝斋请志于予且曰某不幸早孤稍长即承门荫役于筦库之贱者三年志不获伸而养废于亲学废于身一旦勇自弃去归读旧书以待吾豆觞母氏欲为世之趋走县簿站站焉效鹰犬之役以图躁竞之进者吾不能已故名斋曰钝云余疑用宣出纨绮家春秋鼎茂宦轫之发如舟纵下水鸿迅顺风而遽以钝自止岂其情也哉惟其丰于用而局于地至于宠辱不惊迟速不较此非其学力之素则天资之特也余悼世之士峩弁髙足于连嵝列埒之间寻岐闯窦病于陇断将一以捷于进也不知足一■〈贲〉则没陷穽卒不免为人僇其捷何在哉回视钝斋之钝优游于水之阳山之北上有垂白之亲下有舞褓之僮外有贤师良党之交际乐其乐而不知世有崇髙权贵炎冷荣悴之一去一来者其相越岂不霄壤哉用宣之师为张安国氏友为康伯龄氏以其独到之资加之以师友之学用宣之光其先而载德乎其后者不可量已外物之一利一钝又乌足以计吾短长也哉

　　则斋记

　　呉兴赵生名柯字仲则又自号其读书之室曰则斋生以大父府判公与予同仕于台而其外舅府推呉叔巽氏又子之举主也遂以则斋求说于予予惟生之则取义于伐柯之诗中庸尝取是诗以证道之未尝逺乎人也夫求柯于木其柯之则在此柯矣人犹惑于彼此睨而视之以为逺也治人之道于已取之未尝逺也以为逺者何异睨之为惑者哉圣如孔子而曰君子之道四丘未能一焉故其治已也以求乎人者反于吾身而已生能以孔子之自谓未能者不敢不勉则其在是矣传曰能为人则不为人下君子之欲上乎民者无是则其可乎故推是则于身也则容止可观进退可度矣推是则于民也则畏而爱之则而象之矣故曰君子动而世为天下道行而世为天下法言而世为天下则于乎此则之极功而学之能事也生以是则勉之哉至正十年冬十月二十有五日记

　　月山记

　　月有山乎佛氏谓月中之景大地山河谓之月有山可也山有月乎赵知微登天柱峰得月于阴脢之秋谓之山有月可也夫月者水之精山者石之积也水与石不相入而未尝不相入也此彦明氏得月之山以为物之竒会也彦明昔为开化县得此于金钱溪上孤峰突起如一弁今之颠有白章若月之弦者彦明喜之若获拱璧曰溪名金钱而溪之神不以钱凂我而以此月之山吾乌得不拜神休以为竒也遂名之曰月山且绘为图出以示予请月山记余咲曰此月山之假耳图益假余何记吾将与子梯九节杖挟飞仙以游于广寒之宫以俯揽乎海内外之名山又将东上岱万仞之顶看黄玉轮出九地底此全山之象全月之眞恍乎惚乎得诸泰初之邻庸众人之乌覩者也子能从之乎彦明曰吾不能吾已得之月山之月云至正十年十一月三日记

　　小瀛洲记

　　神仙之说八方有巨海巨海中有仙洲十瀛洲其一也汉武帝尝延东方朔曲室问十洲所在及方物之名谓瀛洲在东大海中地方四千里上生神芝玉石山髙千丈出泉如酒名玉醴泉饮之令人长生洲上皆仙家其山川风俗似呉中然其所也可闻不可到也故秦王开馆选天下学士其中地位髙而人物胜天下比之登瀛洲云呉兴禇寿之之居有水木花石之胜名其堂曰小瀛洲寿之宴于堂上以记请非徒以山川风俗似瀛洲也以其前之人有居瀛洲十八士之列也寿之之先出瀛洲学士亮亮子遂良居杭其后有从湖之南浔朱坞庄者遂为湖州人寿之盖瀛洲学士若干世之孙也寿之伯仲凢四人子侄凢十余人自五世祖淮安县丞繇科苐起身代以诗礼传家寿之先府君弃仕侍亲寿之伯仲皆有仕才而不仕其学而仕而都清髙之地以继登瀛之荣号者不在诸子乎余又喜诸子皆聪爽善学问诸父益轻金重名师之聘师有不惮千里而至者吾知禇氏子孙光继祖亮者的的有人今日居小瀛不为异日登大瀛之阶乎问其所者又何必指神芝醴泉白玉之山乎而况山川风俗之美类呉中者不在他此也书诸堂为志至正十年冬十一月序

　　爱日轩记

　　予读扬子书至孝子爱日未尝不掩巻为叹嗟夫孝天诚之出也惟其自知日不足者吾知孝子之天之诚也至矣吁树欲静而风不宁子欲养而亲不待此孝子爱日有不能自己非有使而然也故曰孝天诚之出也爱日诚之至也钱唐市中有金孝子鉴者筑室于舎之南以养其亲颜之曰爱日取扬子语也嘻金孝子之养亲殆出于天之诚之至也朝于斯而省焉夕于斯而定焉出于斯而告反于斯而面焉至于问所欲推所与承所欲以行无不一于是孶孶养亲惟见其日不足也谓金孝子天诚之至非欤吁爱日之书盖孝子天诚之托也昔者仲由贱食藜藿躬负米百里于亲在之时其后累裀坐列鼎食而悼其亲之弗及也嘻是有爱日之诚而不能俟乎贵富以为养者也狄仁杰亲在河阳登太行见白云孤飞以为吾亲舎其下而瞻望弗及嘻是有爱日之诚而有不能恒在膝下以为养者也金孝子者家有奉亲之资又不肯轻仕以一日去其亲盖不俟乎后时之贵富不在逺方之咨嗟而悼恨者也嘻金孝子之养亲岂非人子之大幸而能乎季路仁杰之所不能使爱日之诚始终无怠如大舜之慕其亲者吾为纪兹轩于后子孙耳后子孙皆以尔孝子之心为心是孝子一行纯推为一家之政又使天下人闻其风而兴起焉孝子之感于人而动以天者不可胜用金孝子之行为世教之系者又岂小补哉魏生本信持其巻来于是乎书为金孝子爱日轩记

　　修齐堂记

　　吾州诸暨有东西施家西家之秀锺于苎罗美人而东家无闻焉至宋始为施宗圣者学行尊于里闬人称为东丘先生东丘之后有锷者绍兴中进中兴雅颂子姓繇东而西多隐处呉门吾入呉得诸阊闗之外为仁杰氏其先盖自越来者殆吾邑东丘之后已乎吾初未识仁杰氏呉中学子张守中年十四称竒童能夜诵经史书数千百言日课大经义骚赋表章若干首贵官女及里中多田翁争壻张氏子而独为仁杰氏所先可以识其人矣仁杰尝招致余于所居堂顾其题颜曰修齐吴兴赵魏公之所书也因擎觞拜以请记余视阊闗之居皆货财之亭而其人皆五方商贾之伍也日出而蚤营日入而未息所与言者皆锥刀之末干没之计也与之语身修则曰衣被文绣耳与之语家齐则曰峻宇雕墙耳乌知吾圣贤大学之道哉而仁杰乃独拔乎流俗以大学之学自律仁杰盖古之椎鲁长者也素孝友于家孟子推大学之教曰国之本在家家之本在身是知一身修一家斯齐矣一家齐一乡斯善矣逺而推之千里之治广而充之四海之均不过一修齐而已耳大学之言曰一家仁一国兴仁一家让一国兴让感应之机其捷固如此修齐之化行又岂独善一身齐一家而已哉吾闻呉俗多好内而外尚勇有逞匹夫之鬬而残厥躯惑于儿妇之舌而乱厥家者闻施氏之风岂不有愧哉施氏之化行则吾之记斯堂庻不为空言也矣至正十年十二月十日记

　　南楼记

　　信都呉公侨居呉兴筑楼岸霅水北枕苍弁金盖玉几诸山拱在离向因命楼曰南且以自号置书万巻楼上一时名士考经断史及东南民事必客是楼余亦在客数而征记于余余谓南楼在武昌于晋庾亮氏代之贵家富室髙甍峻宇偭阳而楼庋玉帛栖歌舞以都山川风物之胜者以万万数而亮后无名焉越数百年而呉公之名于呉兴者继之岂非楼倚于地之灵而地又倚于人之杰也耶虽然亮非人杰也亮本庄老氏学善清谈之士也识闇才短徒以周公亲受重顾四海恻心奸臣肆志非頼二三方岳则未度之国几至大弊末路之穷至欲窜山遁海不获已为芜湖之出武昌之驻其在武昌也未闻有所经畧顾欲任猜忌黜大臣诸左吏皆东阁之物又未闻雄特其中月色横陈秋思不浅南楼之登徒与浩軰谈咏光景曽无禆于中州多故越雷池一歩也其才不足与有为如此今公以方之学相家之英既出而为天子耳目剟除奸恶登进忠良遭呉丧乱又出而身任城社之重而楼与门客寮友之所讲白者皆经国之道宏济时艰之策也今日之呉兴岂与昔日武昌同一秋月哉吁秋月无古今而人物有古今庸讵知夫今人之不优于古也耶登兹楼者揽山川人物之胜又安知无善赋大夫饮酒山川之神以述大业颂隆功以鄙浩軰之所谈咏光景者哉书诸楼为记公名钧字符播平章冀国公之季子御史中丞南窓公之仲氏云至正十三年夏五月记

　　生春堂记

　　嘉禾谢玉渊氏名其燕处之堂曰生春取灵运西堂诗句也京兆杜伯原父既为作小篆书之而又征记于予予尝过其家必燕予堂之上讲春秋经学尝扣玉渊曰圣人以春一言加王正之上者非史氏文也春秋苐一义也传经者卢周正非春则曰夏时冠周月吁寅正始春人所知也又岂知子正为春之生之始乎论三统者以十一月干之初九阳伏于地故黄锺为天统春之所由以生而为万物开辟之端也使圣人假寅正于子月是天时悬隔于王正者常两月也何以示信于人乎生春之义莫深于春秋又岂汝家容儿吟弄草木者所能知乎玉渊避席曰谨受教予曰未也吾闻幽有谷也壤美而苦寒五榖不生百草不殖工律者一吹而春气应草木生人之相天时有如此者今深山穷谷岂无固阴冱寒历春气而不毛虽太阳仰煦而有不能及者使律气均应不毛者皆生生而不已君岂无术乎即生春者推之物有被其赐者矣毋徒资之梦寐之间为吟哦之具而止也玉渊崇酒携觞鞠■〈月邕〉而谢曰某不敏不惟受生春教且受春秋教也至正十三年秋七月十八日记

　　尚志斋记

　　余读陈胜传未尝不叹士非志不立胜以燕雀待佣侪自待其志为鸿鹄胜之志在富贵后亦讫不诬吁胜人奴耳矧不为胜者乎圣门弟子如颜渊曽点季路公西华圣人必以志发之诸子之志无大于颜子颜子愿得明王辅相之故其善适天下而无所伐劳过天下而无所施若颜子者所谓大人君子之志非欤孟子曰士尚志尚如尚服尚车之尚盖尊而主之之辞然尚一也而志有不同不可以辨不也昆山吕子正氏名其燕处之斋曰尚志盖其友张希颜来谒记予谓子尚易也苐未知子志安在子正曰中也学于圣门者徒切有志焉在季路氏之闻也颜何敢哉子谓之喟然曰予之志不鄙矣推是以徃不为颜子也吾不信也颜子未达陋巷之人耳使达也则春秋之伊尹也学颜子学志伊尹志吾不以朢子正其谁朢子正年方踰冠而好学不倦事承父以行其志未着也而所尚已如此异时秉志以奋吾知其无能御者矣书斋为记至正八年夏六月记

　　蓝田山三一精舎记

　　蓝田山三一精舎者桐庐姚杰氏之所创也山去桐江北三十里北负锺阜与周颙氏隐地伊迩其间香炉峭壁紫烟瀑布如白蜿蜒掉尾云际西见天日南见乌龙冠停盖伫江水带其下如玉虹在地缭山而去此蓝田形胜之会也宜有仙人逸士之所都而杰以三一精舎据其会剏于至正甲午落成于明年予过桐江欲抵其所而未遑杰乃图山水状及其营造岁月介予徒章木求言以为记予诘三一则曰三者孔老释也一者道之归也其位置中圣人尊以文昌之殿释左之老右之予疑三一者既推尊孔氏而孔氏之左右不无徒焉何取老释耶则又曰道之大者莫如吾圣人其岐而去者为老为释吾将约其岐而归之大而正者此杰意也近代缙绅大家庙制不讲旁营三教之堂且以孔老翼瞿昙之尊其侮圣教大矣杰也乃于吾道陵夷之际挈而尊之彼二氏者若在弟子之列化异端归皇极使皆知有君臣父子之伦礼乐刑政之教民之秀而出者不没溺于虚无寂灭之归岂非杰之用心宏而推化者广也故予乐为之书使诏诸里以垂诸后人不终为异端如周颙氏之惑也世教之补渠曰小哉公名杰字君用裔出唐之少监今年八十耳目精明结庐于双栢间以文酒自娯其天年学者尊为栢庭老人其养徒之田世入主奉者凡若干畆砧籍见碑阴云

　　松月轩记

　　呉兴东去若干里其聚为南浔禇氏乐闲君之世家在焉至正甲午先庐遭兵毁其子质字彦之重剏别业朱坞溪上苍松夹径数百植林下石床云磴荫以重轩时焚香读易其下月夕则鼓琴或歌骚或与客啸傲赋诗仰听虚籁俯席凉影俨若物外境也遂即松月扁其轩不逺二百里走云间请记于予予交其父兄几二十年彦拜予为父行予视之异姓侄义不可以老懒辞夫蟠根错节貌风霜心铁石阅岁寒而不与众草树同腐者松之操也乾坤一气之清锺为太阴丽虖天而与日代明以成七政之功者月之徳也彦取托于松月松月不在松月而在吾一气之刚方寸之明矣尔祖瀛洲学士遂良任顾命之重当逆牝萌乱之时不以万死惧抗颜而极諌厥忠盛矣彦为其云耳【音仍】甲午诸兄罹不测之祸彦捐躯历险誓不与共天必复其雠而后已遂良称忠彦氏称孝嘻人之行莫大于忠与孝也使彦立人之朝当大任必能操大节又何沗尔祖哉吾所望于彦者在此其托物于刚与明者于松月见之岂果骚人墨客玩弄草木者比哉彦作而谢曰某虽不敏敢畔先生之教请书诸轩以为记龙集己酉秋七月初吉书

　　竹月轩记

　　诗人以月配竹者自六朝无闻焉李谪仙有何处我思君天台緑萝月月寄于梦而不在竹也六一翁有颜侵风霜色病过桃李月月寄于桃李而不在竹也老杜竹送清溪月月又兼以溪言也惟老坡明月浸踈竹始专于竹然坡得此景于方外之虚寂堂耳而未见于士大夫之家见于士大夫之家吾今得于云间义门夏公子益中之轩予尝夜宿其轩少焉月出竹顶益中坐客其下仰见玉立数十挺乔秀踈朗若空谷佳人将俦挈侣访主于虚庭蹁跹盘礴不忍去而不知清夜之徂也已而主客相与酌酒尽醉脱巾挂踈枝或鼓琴或吹匏击石与玉立君锵璆相舂应籁繇于天而景散在地钧韶鸣而龙鸾舞也是时主客颓然就卧忽不自知其身世在白玉阙中软红尘里也席上客遂各赋诗明日连书诸轩主者因以竹月名轩而推余为竹月志益中青年而才气甚老尊师乐友化势利之俗为礼义之郷无沗奕叶义门之后故乐为之书

　　东维子集巻十四

　　●钦定四库全书

　　东维子集卷十五

　　（元）杨维桢 撰

　　○记

　　借巢记【五十四借字谁借得】

　　客有号鹤巢者自杭而苏而松率假馆以居予一日过其馆改命曰借巢或有咲者曰鹊有巢而鸠借之鸠之拙也鹤不能营一巢而借亦拙甚矣乎杨子哑尔咲曰子亦知夫借乎人一身外为长物物皆借也吾试与子言借衣冠借以束身棺椁借以掩胔土石借以周郭山岳借以积土天地借以奠岳极之于大则大灵借以辟天地何莫非借也近而言之琴筑借声绣绮借色刍豢借味鼎釜借烹刀刃借割壶豆借盛金玉借翫席借偃而策借扶也车借驾而马借驰也旗帜借表而弧矢借威也印章借信而露布借令也权贵借势而封爵借名也逺而言之丹青借图而金石借刻载书借誓册府借史而圣人百家诸子之文借以寓道也又何徃而非借也及其亲也妻借齐子借嗣父母借生而吾六尺之躯亦借也吁借乎借乎何啻于一巢乎或者起谢曰浅矣乎吾之窥借也吾因子言借而知天地万有之不有于我也杨子曰吾于天地万有皆借也而有不借者在何在也曰以天地万有之借为借者万有之客也以天地万有不借之借为不借者不客于万有之客者也子徒知吾有借而庸讵知吾不借之借而不客于客者耶不客者谁曰问诸有物有物问诸有初有初问诸有无有无不可名全以名其巢居客起谢曰请书为记客为陇右邾经也

　　营丘山房记

　　贑之吕仲善氏早孤事母刘以孝闻长从郷先生一静谢公逰通易经以其余力属文赋诗颇有古人风裁方今天子一海宇招延俊乂善以异等才登选胄子学有书室在锦川之阳阳坡之下贮书数百巻题其颜曰营丘山房示不忘其义于前闻人也出使于淞谒抱遗先生于草玄阁曰愿先生一言以白吾志先生曰营丘在虚危分埜为今济南地太公吕尚父之食邑也太公治齐举贤而尚功至十四世为小白主覇以管仲富国匡天下而太公之泽益逺且大孔子曰微仲吾其左袵矣多其功也太史公曰太公尊贤智尚功能而其敝则夸奢虚诈而不情伤其俗也善欲振其绪于营丘而又值夫明天子之登贤以图治其以仲之富国匡天下者为勉而以俗之失不情者为戒则可谓善嗣营丘者矣善谢曰请书为记戊申冬十月朔戊辰记

　　南漪堂记

　　华亭叶生杞家有林塘之胜在黄龙浦西萧公津上读书之堂南临之故名南漪杞谒予草玄阁求一言以为志至四三而不已为之言曰昔眉山苏子尝有是号矣而生之堂又袭之耶虽然袭其理之所得何嫌于袭耶善言漪者莫如易之涣其曰风行水上涣此漪之极观也说者以为风与水相遭不能不为之文也此漪之说文也予以为漪之所以为漪盖有为之本者其可不知乎今夫水由地中行源深则流长其发岷峨越崖谷冲林莽倾折曲直束之为峡汇之为涡激之为湍瀑千变万态不可踪迹然后达于江河以朝宗于海有本者如是哉茍为无本沟浍之水朝盈而夕涸求一沤之微不可得奚有千变万态极观于涣之漪者也杞也有意于漪其亦于本者求之否乎杞作曰唯唯纯

　　白窝记【用圣经代老庄独为髙出】

　　华亭县北距六十里其聚为小莱其呉越裔孙为皋氏先庐毁皋复新作又于堂右个辟窝一所上结圆顶下方四落皆湮为雪色泥窦牖六又以云母片羃之浑然毡穹庐也名之曰纯白皋尝宿余于窝且征纯白志贲之上九曰白贲无咎以其反本也天下之文莫文于白文之纯又莫本于反本也吾闻皋壮年通经史及国语间弧矢骑以义侠厕狐貉游徼问名贵人争欲致门下盗压境皋呼郷兵甲捍于淞之阴郷頼以安又以白衣参谘赞帅越者却冦酋复台纪活遗黎数十万今齿及莫矣功亦茂矣假亦可体矣故敛其神于反本之地此纯白之所以名也皋有四子若孙者五皆玉立庭砌问将有赋白华称洁白于时者又知皋之反本贻世世亦无穷也皋氏子孙尚勉乎哉至正庚子夏五月蒲莭后三日写

　　芗林记

　　淞之邑带江枕海聚为山者曰笴曰雪曰神曰小昆小金地皆平畴大陆呀渊疏川突而髙鬰而秀蟠而踞之者则乔木之林大姓之所宅也去邑之北五十里其川为蒲汇汇壮反为小菜岸小菜古屋百十楹者九龄徐氏之居也去居左介一百步凿池数十里池上植松栢栝桧桂椒梅橘桃杏草则芝兰菊芷荃荪薫茝钩连彚列四时之生香未尝一日断也因额池堂曰芗林予过海上九龄榻予堂者数夕临分出楮华曰先生海上还嘻咲怒骂皆成文章醉墨所及一草一木有光于芗林独无言乎予曰草木之香细矣因人而馨者大且逺矣哉栗里松栁以处士香晋竹林以七贤香濂溪莲以茂叔香罗浮村梅以苏长公香草木不以物香而以人馨也信矣不然虽梓泽平泉林木之绮交锦错者不香也吾爱龄之人品魁垒操行极髙茂尝与予论今人出处曰今之称豪杰者弯弧运槊走戎马间水出火入即可茍且顷富贵髙者揺颊鼔舌闳声髙议以惊动所事自谓陶王铸覇以徼其所宾而为士之大庆不知大忧者在其踵触罗踏穽卒自跲踣而祸及其孥权不能庇势不能掖嘻若是者懵甚而悖亦滋甚予不幸抵囏巇幸亟返故庐与一草一木同华而共实先人之赐先生之教也予闻其言韪之曰此吾子之徳馨也馨之被于芗林草木者也故乐为志芗林并録其语为学之信且悖者告也

　　固斋记

　　新经有乡善士戴氏父者遣其子贞从予逰一日有请曰贞承名于父承字于先生曰固而蔵修之地未得斋号以自励敢请予又字斋曰固且求志予告之曰固非髙叟之固也亦非固我之固也干之爻言不云乎贞固足以干事贞不固不足以为贞固非贞亦不足以言固固而贞贞而固而后事之干立焉故圣人许干必于贞固而不以亨与利也生学与齿俱进将入于官而有事于政已以易之所固者植其本于不拔本而干干而枝枝而花花而实伺之岁月不患其不茂且硕也生之贞毋替于固也复有喻生于固者唐城南诸社所居号居社固以其风气所聚也宗祖所族也子孙所完也后为妬者凿之血流者数日而固者崩矣杜抵固从而衰矣地不可以不固如是矧君子之操行乎生力完所固毋自凿也

　　榆溪草堂记

　　至正庚子夏四月余东逰鹤砂回舟顺流下黄龙浦又东抵榆溪见大榆数百章皆百年物也雨余新緑蓊鬰若屯旌拥握树底构草堂一所堂主者陶中出迎客供茗饮床书充屋栋茶灶茟床环左右又将客步后圃花树红白刺人目折殿春玉桃花一枝供客是夜遂宿草堂明旦干余记草堂之号周颙尝构诸钟山杜甫亦构诸浣花矣然鸣驺入谷而山灵见移脱巾据床而几不免祸天下草堂万万也而享有其身者尠矣唯尔祖靖节翁自彭泽来归门种五栁着传以自况义熈之节良史书之五栁之徳色者厚矣今子孙不堂栁而堂榆榆视栁等也乌知异日不有传榆溪先生在龙浦之东如传晋处士于五栁者乎中曰某不敏乌敢望吾前之人请记为堂以为警

　　槐阴亭记

　　三槐见周礼有三公之象焉宋王祜氏手植三槐而三公之位应于其后文正公旦君子谓王氏之槐种徳之苻也海东王敏中氏为三槐子侄槐之树之闾者亦三结亭树间扁曰淮阴大叅周公琦为作篆书之又介吾门管生讷求余言为志吁王氏之子姓何其祚之逺也祚之逺者徳之长也晋大司马府岂无手植之槐识者占其树婆娑而生意尽则知司马氏之槐不如文正氏之槐开其先者厚而荫其后者长非寻常府寺之植可得而并称也敏中席槐之阴思有以培槐之本则岂徒戒剪伐如齐人之令仁以根其生义以干其行忠信以要其成也盛徳大业其有不光相门之植文正之堂虖敏中勉之有以征余言之不诬也至正庚子秋记并书于挹清堂

　　春草轩记【有诗】

　　淞谢伯理氏于其正庐左介为謻■〈移音〉轩一所命曰春草本灵运语也请予为之记予疑灵运以诗名宋而犹附丽于人以觅句何也在西堂时诗思苦甚至假梦寐见恵连而后得池塘生春草句遂以为絶竒吁此三百篇后词人以兴趣言诗者也律以六义何有焉今人一草木取以点缀篇翰极于雕镂之工诗道丧矣谈兴趣者犹以灵运语出于一辞直指如髙堂多悲风明月照积雪无俟雕刻而大巧存焉犹为去古未逺也伯理尝与予论诗大恶凌跨六朝直探汉魏故于春草有得焉虽然伯理方将以诗备理教及于民岂必効永嘉诗人争工于句字间者具庆在堂上年俱髙矣朝朝【下音潮】焉有谕焉者夕夕焉有诘焉者于是家庭之教出焉伦理之化行焉家有悦亲之堂不忍一日违其色养吏部以品推恩及其亲自谓罔极莫之报时咏孟贞曜寸草春晖之句是春草所托又有闗于伦理者惜永嘉诗人未之知也吾合以论见春之资于伦理者不独在句字间也系之诗曰
　　草生西堂下沱水含清漪皜髪在堂上游子今已归大儿佩紫绶小儿着绯衣严君亲受礼慈母旧断机春草承雨露惟恐朝日晞愿持此日意永报三春晖

　　悦亲堂记

　　谢氏繇陈留徙淞者代有文行为衣冠望族至徳喜封君养髙弗仕生产益饶门第益大至正丙申苖人陷淞封君庐亦毁明年复新作之其子伯理率其二仲奉亲于一堂晨昏于斯不使析处以一日去其堂予尝名其堂为悦亲今来杭遂以记属予世之以为悦者无大于悦亲矣子夏问孝于孔子孔子曰色难父母之色间见于几微者孝子迎而顺之为难迎而顺之为难者必孝子有至敬至爱闗于亲者切若曽子之养志者是已孟子不云乎悦亲有道反身不诚不悦也诚者至敬至爱之谓也今夫备羞水陆备列声色百拜上案于亲者非悦也华服絺绣竒噐金玉寒更燠换于亲者非悦也锺畆阡连子本泉溢岁上劵于其亲者非悦也必悦之如曽子者而后可伯理事亲尚友曽子悦亲之道蔑有加于此矣虽然伯理方仕乡郡出有民社之寄以其悦者身之昆弟循之而后国人因之所谓父子兄弟足法而后民法之矣理之弟曰恒曰鼎皆尝从予游恂恂然有古孝犮之风吾知谢氏风教师于百世者有矣岂直国人一时之法哉异日和气应孝之门吾见瓢水之阳风山之阴有同颕之禾并柯之木产焉田氏三荆有不能嫓其羙者吾过封君堂上尚能为子赋之至正己亥秋九月丙午记好

　　古斋记

　　郷友俞瓛仲桓通经术自命其读书之堂曰好古来杭请记于予予为之喟然曰古之不谐于今者乆矣孰以古为好耶三代下嗜好百出好酒而锸以随好传簊而牧以亡好勇而举鼎以说膑好猎而队车以陨首好游而贾害以利好诙谐而售辱以戱好书而污髪以为颠好画而窃封以为神好鍜而倨以取祸好石而拜以取灭好鹤而乗轩以取灭国所好不同而所失亦随以异惟好古为圣贤之学愈好愈髙而入于圣人之域而凡世之所好者不一足以动其志此好古効也今之人不古好覆以好古为野謑髁无任慆滛不道逮至毁纲裂常自谓行于今者横如也不知步跲者在户限外吁亦足省矣盖孔子尝曰先进礼乐野人也孔子之时已待古为野而孔子岂敢以野待古哉故曰我非生而知之者好古敏以求之者也仲桓之生后孔子几二千年不溺于三代以下之偏好而独追孔子以为古者而好焉非有圣贤之学不能仲桓今仕矣任民社之责矣以其好古者行于仕也吾见民之还于古而毁纲裂常者无以容于今孰敢以野议好古之古哉桓起谢曰谨受教请书诸斋以谂夫议古之野者至正己亥冬十月初吉记

　　尚朴斋记

　　太朴一散势不极于文不止也殷质特尚犹本乎朴至周文郁郁吾圣人不能不从时而救弊之僿则欲从先进之野至用四代礼乐则取殷辂亦贵其朴耳使圣人得位其不返朴于古吾不信也汉大臣师盖公还治于清浄无効至宁谧三叶之君又当率朴为天下先几致刑措此朴尚之効不可诬也维扬周信甫以尚朴名其斋介松江守顾公谒记于予予未识周君而顾公称周君笃厚古君子务以一朴存心而待物又以之佐太尉府収行蕳之効则知周君伤时之僿欲返治于古其亦慕圣人从先进者欤其亦盖公之可师于汉大臣者欤方今天子法汉治文之太尉菲食恶衣以承明天子之化周君又以朴尚赞大府之政一朴之系于天下者大矣朴名一斋固不得为周君私也故予不辞而为之记其俾淞之能诗者颂之如后云

　　虚舟记

　　平原生居九凤之山以虚舟扁其一室客有过而诘之曰圣人取诸涣刳木为舟以利天下舟济世之具也而予以虚名之亦有说乎生曰余族居海堧见凤寿猝作佑客之舟兵人漕人之舰如山如云胥溺没于蛟鼍之穴徃者不可返而来者未巳也尝作吊溺文哀之而愿余之虚舟孰得而溺乎客曰子之虚舟将何载乎何适乎生曰吾舟本虚复何载吾舟本徃复何适客訾之曰子之舟殆不如丈尺之朽槎乎槎神而能引客道天汉逰牛斗间而子之舟何以自神乎生未知所对厓山鐡道人在座莞尔咲曰客欲知夫舟之神且大者乎天一气也气水也地一舟也地至重而浮游于一气旋薄之中未尝溺也非至虚而至神能之乎客以丈尺之室视舟亦隘已以大地之大视舟则舟之虚者六虚无以尚之若是则果老之舟鐡务相之舟土络南公之舟叶以之称神者末矣客退徃生出楮茟请书为记生名旷姓陆氏云间人也鐡道人泰定间李忠介公榜第二甲进士杨维祯也

　　五云窝记

　　云天地之灵气其兴也勃焉其灭也忽焉不可以色求而色之变出焉或以青以黄以赤以黒矞以同以三素以五采而名亦随之变伪者谈五云有以望而知帝者之止占而知贤人之居梦而文章之进兆而知名进士之出又托而为蓬莱仙境之求而未有命之于居者淞之璜溪吕希逺氏吾以五云名其居则亦有说希逺当客杭从勾曲外史张公逰思其亲不置外史为掲其所寓曰白云取狄公思亲意已而归耕溪上养母以孝闻且庐其先墓林薄间曽见非烟非雾萧索轮囷具五采以烛人者吁此五云之瑞孝感之应也吾得诸璜父兄之言易其名为五云因悼兵革以来衣冠之士逃离觧散至有遗失亲而独忍生存者若希逺氏之不忍一日去其亲奉驩菽水于流离颠沛之秋此非人瑞而何有人瑞而后有天瑞或者徒以占俟梦寐赋咏山■〈土幻〉求生之五云者未为知生者也余故着其说録诸窝为记

　　大竹轩记

　　潼川文同氏自馆职乞外调屡厯郡守有治状官至司封员外充秘阁校理其髙情旷度类神仙人文章有丹渊集不在一时畴軰下顾以画竹知名伎掩其人君子所惜在洋州时构亭篔筜谷为游息地故于画竹益工时作古槎老枿淡墨出神谓之墨林盖非丹青家所能匹也评其妙者谓其胸有竒气压十万丈夫者非缪云间义门夏士良氏慱雅好古蓄书万巻外古名流墨迹舎金购之弗悋于文人才士之图写尤所珎重居之西偏有肃客轩名之曰大竹者有文同氏墨君之手泽也士良蓄画凢百十家而独名文竹于轩非文氏之墨君可贵三百年之清风雅节可咏耳虽然筜谷多偃竹同特爱之尝画以遗子瞻氏曰偃竹数尺而有万尺之势其诗曰待将一叚鹅溪绢扫取寒梢万尺长偃竹有不可偃者如此与可以之子瞻以之士良之所蔵作于筜谷不筜谷不问顾亦问只尺之素有万尺之势不可偃者何如耳士良仕志未伸必有得于此者不然轩之外林林然麻生而棘立者皆篔筜物耳何独以画为贵哉抑吾闻夏先人止知公有义荆图兵余图与堂俱毁士良更命荆以侣竹则又弗队其先绪云

　　五桧堂记

　　至正庚子孟夏某日予过黄龙浦逰海上观三神山经南北蔡蔡之北者有大族婿者徐亨肃子至其家入其门则深庭别院举水天也已乃览其园池之胜林木蔚蓊水石聮络遂燕一堂亨拜手请曰堂未名惟先生名予视堂阴五桧者柬轩老人之手植也因命之曰五桧堂又请曰堂既名不可无志惟先生是措吾闻东轩老人好修洁精于物理加之该慱文史折节待海内士必延饮五桧下人问桧则曰槐之三显之必于天者松之七隐之必于人者栁之五又出天人隠显之外而以纲常之隆替为进退者吾之进退未尝必于天亦未尝必于人也天之所以与我者果不可必乎脱吾乗化而尽五桧者鬰然于庭使后之人见之岂不求之于五桧七松之间耶是则予之命堂以五桧或者东轩之人其有待余于冥数者是桧也厯已百年皆森耸竒崛鬛而鳞瘿而轮八臂九首而龙其身节甚贞气甚清掌月而珠擎窍风而籁声饕雪而鐡撑于以胚松栢之云仍而要岁寒之盟者乎言未毕亨起谢曰是可与五桧写神已请书为记

　　东维子集巻十五

　　●钦定四库全书

　　东维子集巻十六

　　（元）杨维桢 撰

　　○记

　　养浩斋记

　　淞之南陆氏代为衣冠望族有佳公子彦章者生而有气节读孟子书至养气之论深有槩于心輙自命其斋曰养浩介其友郁彦学来见余璜溪次舎求一言为志予竒其人而为之言曰战国之士以气雄者多矣而未有言浩然者独孟子言之其气即天地之气也善养之则吾之气也至大至刚可塞乎天地其视北宫孟舎之役于气者仅匹夫之雄耳孟子之言是气也人皆以为夸千有余年子苏子者始信之其曰是气也卒然遇之王公失其贵晋楚失其富良平失其智贲育失其勇仪秦失其辩盖有不依形而立不恃力而行可以叅天地而闗盛衰者吁此圣人之能事也阅三百余年人又疑其言之夸而彦章氏者信之彦章不敢暴是气而又得其气养也故能处富贵而不滛居患难而不慑则彦章氏之用是气又岂北宫孟舎之雄匹夫者可以同日论哉养之充也无一日之馁也虽圣人之能事不为难彦章闻予言而喜曰大吾养浩者先生之言也请书诸室为记且有以告人之疑吾夸者云

　　书声斋记

　　余客淞游亭林寻所谓野王读书台者已夷为隧陇化为草棘去台之西北十里近为璜溪溪有义门夏士文氏岁聘文行之儒为子弟师六籍子史下及百氏之书凡数千巻皆架挿下顿为庑西之斋童■〈穴上村下〉鴈次蚤夜讽诵声彻行路因名其斋曰书声而求志于予余闻鲁恭王入孔子宫闻金石声而宫不壊汉髙皇过鲁闻弦歌不废而邑不残书之声感人也如此孔子之武城莞尔弦歌亦为子游喜夏氏书声闻于承平之日未为竒也而闻于兵戈格鬬之顷非一家之曲阜欤吾为吾道在东之废庆已虽然士之读书也内以治身外以治人沈潜其中之所得以究观道徳之维性命之懿以极夫礼乐教化之着胥于书乎出也岂直务声而已哉不然诵习之日积极咏之弗知则其书之有声声于出口入耳者虽工于洛生之咏吾无取乎尔矣士文尚以余告勉诸弟子师师以余言勉诸弟子云至正庚子秋八月初吉记

　　着存精舎记

　　璜溪吕孝子曰恒曰恂塟其考君来徳公于漂水之原治冡域如法冡前甃文石坛及隧道树以椿桂栝栢又并冡为精舎以奉春秋祭祀祀必亲视牲噐不以属人俯仰斋慓如亲见其先之亨者虽岁月去逺为之悲慕不已名其舎曰着存参政周公琦为篆诸扁以记请于余世宜墓祭非古然孔子冡孔里鲁子孙世祠其冡不废则墓祭有其所祖矣自庙制废而上冡之礼重乎汉人史传书以为孝子之荣近代卿大夫官儗王者而祖祢神明之舎则漫不加意至有即宦上以为家遂弃坟墓千里外过家上冡者亦罕矣滛昏之鬼则祀之如其先不以为恠乌乎俗之壊而士大夫之不振若是幸有神位主于冡舎时节不失其所祀授古祭义致爱致悫以存着其所不忘如吕氏兄弟者盖寡矣又惧其易世而着存者替籍恒彦以垂其规于逺乆俾勿壊岂非世教民彛之在犹有所系哉是宜着存之可书而吕氏兄弟之事为可録也予方提学传司礼之废者将与士大夫讲行之吕氏兄弟尝从予学者也尚以予言力返庙制使四方观礼者于吕氏乎取法而士大夫之复礼者自吕氏始岂非予之所望乎至正庚子春正月八日记

　　西云楼记

　　云间李氏以西云铭其读书楼求志于予予曰尔家骑鲸公梦长庚而生长庚西方白虎七宿也故名白字太白太白以星言今不以星而云言何也则亦有说在易之小畜曰宻云不雨自我西郊彖曰宻云不雨尚徃也自我西郊施未行也云之积不厚不足以泽物小畜为卦以风行天上一阴亢五阳所畜既寡施何自而行耶西郊之云施虽未及于物尚徃而不可止也故上九曰既雨既处尚徳载物徳积而施行如上九之积厚而雨降事业盖未易量也抑余于天人之事有感于西云者西云儒而通天文学者也今太白食昴西方事也天狼独歩东南白虎伏而不动九斿掩旗七将敛手县弧服矢不敢东向而射者十年于兹矣妖氛夺奎璧荧惑守井鬼太阴宿室毕之墟太阳食己未之月亦西方事也下民所不忍仰视西云计何出抚髀叹曰愿以先王之学上从六龙以飞庶有以霈洗天之澍于东南也先生姑俟之至正庚子立春日戊戌记

　　野亭记【有诗】

　　云间沈铉氏世家为郊闗之外其聚为溪之上皆圹埌之野于先庐东介披蓁薉莳花竹筑亭四楹中置文竹榻白木几茟床茶灶棋枰书庋杂聚其次时与一二同志友觞咏其中颜其亭曰野集贤赵公雍为作篆善之又介吾友陈栢谒余七者寮求记予谓野非直郊外名也圣人尝以比仲由而又欲从先进之野盖野而畔教圣人所嫌野而胜华圣人所取铉之野何居铉曰某之野郊外之名耳乌知圣人之去取哉虽然圣人论野为质铉将论野于趣乎趣乎非乐处于圹埌者能知乎唐丞相裵公尝堂于午桥而名野矣是厌政于朝思野于野岂真知野之趣哉知野之趣莫孟真曜氏魏仲先氏若也铉不敏将尚友于孟魏氏云予韪其言又重栢之请録诸亭为记系之诗曰孟郊得野趣野有真曜庐魏先得野趣野有野堂居云间沈东氏草衣傲野夫东屯田可种西壤水可渔门无索租吏家有种树书野亭开草树野具集朋徒试问朝市宅传舎不须臾朝恩来鐡券莫死已属镂始知野亭野庙堂如不如

　　野政堂记

　　淞中张氏海道相门参政公之三■〈茺，木代儿〉孙学优而不仕自号一村又颜其所居堂曰野政予过淞中有请曰唐陈弘嗣尝叹汉王丹之化行农野举圣人之言曰是亦为政奚其为为政弘嗣隐居武山岁辟良田时乗平肩轝访田更饷田畯白露时降新榖既登则崇礼教亲九族驩郷党郷党有偷衣苟食佩刀剑从事乎推埋胠箧者皆耻而弗为弘嗣氏之化盖亦不小于丹矣予窃慕之故于耕舎扁野政幸先生有以言之予闻中父仲甫公能以孝友理家而中有克以野政相之君子之谈政者岂必被三公服坐政事堂发号施令然后为政乎政之出于野者覆优于彼之失于官者失官而失士失士而失民遂至于失身其于无塟地也而中之优者无间于昆弟之言无遗于宗族郷党之誉委贶于后之嗣而益光于前闻人絜诸执政之失者其相越岂不万万乎陈子昻推弘嗣于龎徳公郑子真之流为作者五人之列若中者吾又将问之于五人者非当欤中谢曰吾志弘嗣敢朢庞郑请书诸舎以警云至正二十年二月初吉记

　　尚志斋记

　　孟子曰志者气之帅也气有猖狂暴悖人不得而制者唯志足以制之其阘冗衰退不能自立者亦唯志足以率之故又曰士尚志士而不尚志其不为猖狂暴悖载而迁阘冗衰退靡而没者几希矣训诂者曰尚如尚服尚车之尚盖尊而主之之词也然人之志有不一也论者以志道徳贤人之志上也志功名壮士之志次也志贵富鄙夫之志其下也然则志贵于尚而志不可以卑之而下也夫多岐百出而南车壹志之趍也万物俱流而金石独止志之定也志失其趍何以尚为不失其趍然而弗底于定又何以尚为吾北门之外有青年而好学者曰施用和生长市阛不与其习俱而独从儒先生游慱习文艺修省履行且以尚志名其读书之斋予尝领客邸斋所市声在门市言在肆而用和秉志弗迁修习于其斋者自如也非其志之不失其趍而底于其定者哉吾知用和之克尚志不卑而下也信矣苐未知贤人壮士之所决何如耳用和曰功名时来则应之人无予我无取也道徳者圣人之能事吾所为志之始而终焉者也吾为之交手在额曰懋哉用和推是志以徃然而不入于圣贤之域则吾不知也用和出纸求识斋遂书为记复繋之辞曰
　　气易我移匪志曷持道难我至匪志曷之既持其移卒造其至尚其有大于斯者乎

　　朱氏徳厚庵记

　　华亭县朱泾西其里曰大兴有林麓魁然竒蔚然秀北带乎九山前襟泰川葺泖之流环连璧合鬰葱之气不沈不越而物有锺羙朱明仲之祖茔实在焉自大父诚父显忠祖妣沈氏妣丘氏庻母氏氏皆合葬其所明仲既奉大事于其先复立冡舎若干楹捐田若干畆命庐塜者掌之以供岁祀事祠曰昭明昭其物也斋曰肃敬敬其事也又奉圣人终逺之训総命其冡曰徳厚尚书公泰不花氏既为篆而顾之而又介予韩生奕来谒记予为之喟然曰淞国地无髙陵燥壤为民之终【管子陵为之终】徃徃人终其亲不诸水火则寄诸浮图氏之室虽衣冠仕族或有不免岂复以先徳为念而戒惧于其终与于逺耶间有权力家知治丙舎以为薄俗之惇大抵文有余而敬不足至閟其珠玉华其藏不惟亡益于教【句】诲人以奸贻神以戮吾不知其为厚也仲明儒者也知圣之教而奉以罔坠终易忽也必慎以存焉逺易絶也必追以属焉欲报之徳昊天罔极吾心以之怵愓以之焄蒿凄怆者皆天也吾心之天不没于是则吾亲亦不没于是朱氏之慎也追也天于已而持以为训也天于人朱氏之徳吾知其可以惇俗之薄矣抑闻朱氏之先理家以义方为首故毎焚香祷天不愿子孙富愿读书而贤仲明又喜聚书不逺千里聘硕师教二子虽尽倾橐金弗以计其心可以对其先矣今老矣而修徳弗勌徳益厚而福泽益润朱氏子孙其有名世者作矣矧其教之力乎立身扬名以图其孝之大者以报徳厚是在朱氏子孙吾未老尚及见之以征予言之不诬也己丑春三月记

　　碧云轩记

　　四明俞南浦氏侨居霅上有才气而不仕静读书于一轩若无心于世者而闻天下之魁人杰士则不逺道里愿纳交焉其所居轩自号曰碧云尝得待制清碧松公所隶古书一纸而又谒予为之志夫云天地润气也神龙挟之以飞不崇朝可以雨天下然其惨舒消息不恒肖象而变幻者不一如轮如骑如旒如盖如流水积石如赤鸟白鹄苍龙玉虹之状万万不可究极自其忽而逝倐而还翩然而扬凝然而止则人且目之曰闲云突焉如峰赤焉如火费雷霆之躯苐空林树之傒望则目之曰旱云至其引而自髙于风尘之表海岛之间非烟非云作为光恠以动荡人目则又曰卿云彩云三素五色之称而碧云者则五色之一耳嘻天下苍生颙颙焉望之作霖以苏枯注涸也其于碧云也何有乎何无不知世有长徃志登髙眺逺俯仰今昔或有凝伫所思于交际契阔之间者必于碧云以见之南浦氏不仕而有髙世之志而又喜交天下之魁人杰士其悠然之意不在是乎抑予闻南浦有道术二十八宿在胷窟者时出而化为麒麟鳯凰蛟龙貔犴狐狸鸟雉之物逰戱碧云光恠中为人谈天下之吉凶悔吝闻之者推为神人则知南浦之碧云非块然天外物也今之士有食人之食而怠若事惟便利其私图自谓得计而不知天罗及焉又有奋草莱出大言亡治状冐儋珪组以充醢具者其纷起未巳南浦民见之其亦俾二十八禽飞而语之于碧云万仞之下其可也南浦咲而援琴于轩曰吾目且送吾云矣焉知许事

　　松月寮记

　　去秀之西门外州里所其聚为濮市濮公子仲温氏之世居焉居有前后邸第义庄塾以教养里之才子第仲温自幼从师学明经既通尚书后学易又从余学春秋两充郷赋连不售适又丁时变遂去道士冠裳寻山泽间欲挈妻子为鹿门之举事未遂则辟寮一所植松数章髙秀苍古若深山木客之出在市廛仲温与之俯仰啸咏若友焉天清气明月在松顶仲温弹独弦琴松下琴余读道书作逰仙吟不知身世在黄尘市在白玉宫阙也遂以松月道人自号云间盛懋氏既为图之而又寄自作松月诗一觧于余征文以为记予为论积阴之气清而乆者在天为月丽月之清于物之秀者在木为松桃之得于月也清而妖栁之得于月也清而荡梧之得于月也清而凄梅与竹之得于月也清而癯惟清而秀秀而已野者松之得月以此然得松月之得而见诸名人者自唐常建后未闻其人焉建之诗曰松际露微月清光应为君嘻此建之得于松月者未易与俗人道也去之五百年而仲温氏复得见之得而其诗有曰丈人夜开闗凉月在松顶此其得于松月之得者奚减建也哉向使仲温氏蚤时壅官或至五年十年即不壅不过汝趋隶唯以奉所氏志不直达而性先有损其及人境两泰哦松哦月而有得哉嘻仲温氏之彼此失得其有能辨者已书诸寮为记至正十三年七月七目七者寮诸叟记

　　有竹人家记

　　安阳韩君谔筑室于所居之浴鹅沱上左右皆植竹因颜其室曰有竹人家一时名士大夫咸择行軰交其人至或载酒肴以抵其所呉兴赵雍为作小篆之书又为作人家有竹之图余既赋诗图之上复遣书再四以记请宋苏公轼曰不可居无竹无竹令人俗至拄杖敲门寻有竹人家吾不知有竹之家皆能真有其竹而免于俗者不也嘻公之得在竹耳固不计人家之俗不俗之能有不能有也今韩君之家自命曰有竹吾知其能有竹矣一妄庸夫曰有竹居而竹不为其有也吾试诘其所有则谩言曰吾击竹而歌不啻击珊瑚也披竹而咲不翅披琅玕也簟筠而卧不啻茵虎豹煮萌而食不翅庖羔豕也嘻有竹如是夫人而能有也吾观韩君虚中抱道有竹其心贞标絶俗有竹其性善建不拔有竹其本离立不轧有竹其朋徳音恊凤凰或思沾露霜又有其应律之声格瑞之灵也韩君之有竹若此其亦异乎人之有者乎不然韩君之家与妄庸人者同曰有竹而竹不为其有也虽渭川千畆之富徒以等燕秦之栗林齐鲁之麻枲而已耳竹何有于家而家又何有于竹哉然则韩君之有竹不徒在其家也谂矣书诸室为记至正十三年九月十二日

　　春逺轩记

　　余曩居会稽于清明之春登秦望蓬莱诸峰望数千里广轮际海而止一鳞介一条繇与都人士女靓妆丽服生长太平山川间孰有荒陬逺鄙之间因怃然叹春之逺后计偕上京师得归逰览度居庸陟龙虎台下视齐鲁晋宋荆秦呉越之虚民物熈然如在春台者了无畔岸余复叹春之尤逺殆与我皇元声教同一逺也自淮汝兵兴南北旌旗相朢于千里百里斥候之次给儒而行即抵墙壁思昔之周四方跨八表穷目视足力弗既者不可得已虽然不逺者提封之迹也一气为春者岂不逺哉知春一气之逺则心之有春者未尝不与之逺也云间锺和伯温筑室于山之东麓颜曰春逺请记于余其亦有感于今日之春而不计其地之逺近者欤不然杜少陵尝言春逺矣何独于柴荆见之欤是为记至正庚子五月朔旦东维叟书叟者李忠介公榜赐第二甲进士今奉训大夫江西等处儒学提举杨维祯也

　　春水船记

　　沧水主人壮年桴于海晚家居结楼沧水之上蓬然若舟海水时抵阶下放目楼上一白万顷人眠其蓬然者一苇耳因命曰春水船主人垂钓于枕濯足于床波与天上下渚鳬汀鴈之相因依不知船在水耶陆也酒酣仰卧其上家童数十善为越人拥楫之歌主人又自歌小海为举足扣舷以节之水光天影飞动几席籁声与潮汐作殷殷在足底沧洲仙有驾凌风舸以激水如箭者彼徒以舸为舸而未知吾居之以不舸为舸也以为舸则未尝去家以为居则尝有行色也朝呉编莫越户心无适而不可又孰知吾船之缆之而住负之而走也昔者太公尝以渔钓欺天下而天下施知之其舎鱼也欲盖而彰也嘻以为非渔则持竿五十年矣以为真渔则未尝得一渔焉嘻太公固得于渔不渔之间者容诘主船以为真船则居陆以为非船非箬笠之前皆渔樵推骂之地又安知吾之在楼非长乗舴艋也今夫天一大春水地一大船也人在船不悟悟者必在船之外吾悟船独不在外也嘻此不可与家人道也春水如天船在天耶水邪而况在楼邪认吾船在楼又何异认剑在舟刻耶其扣舷之謌曰沧之水兮如天【叶】沧之屋兮如船舷水滔天兮以春船之载兮薄夫天津索吾船于津之表兮吾得与泰初而为邻客和之曰若有人兮舟为家【叶】着土不住兮养空不驱泰和我海兮鸿龎我湖吾不知贯月槎之徒兮天倪舟之徒欤主人为汝南殷徳父氏客为铁篴道人会稽杨维祯也至正十年春三月三日记

　　松月轩记【有诗】

　　积阴之气清而乆者在地为水在天为月也木得水而清之象滋焉得月而清之气丽焉月一也木之丽其清者其材品则有不能不异者也桃之得于月也清而妖栁之得于月也清而荡竹之得于月也清而臞梅之得于月者清而孤荼■〈艹縻〉海棠之得于月也清而怨惟清而埜而又秀也松之得月以此呉郡西门之外其聚为吾阊阖之阓夫差王夏驾之所也五方大估咸辏焉为积居之家者比比耳独吾郷人呉彦升氏居不离市而门有散地数十弓上有青松数十挺髙秀疎朗若深山客将俦挈侣出饮乎市而盘礴于此也天空气清月在松顶彦升或领客坐松下仰见阎抟根株盘白玉兎臼人世斧斤不可斸已而顾影在地万籁在空钧韶鸣而龙鸾舞也不知身在此玉阙中与黄尘市讫有得于松月者名于其轩少蓬李公尝为图之大蓬泰野公又为篆额之又求文于予予以素为里闬不敢重违其情而彦升之人品才气可以仕而不仕者与夫尊师乐友化龙断之俗翕然于礼义之趋者又吾之素与故为之记且复哦以诗曰
　　丈人爱青松手植西门内风声度玉笙林影翻朱鹭仙鬼夜读骚木客秋吟句丈人燕坐余海月生东树

　　水竹亭记

　　吾里白湖方义门子弟咸秀杰名仕版而予泳道父其尤者也始泳道未遇贡举时实以才志自奋于京师贵人咸品之连延誉上所即被内选出司牢盆民奏最典大县细满归剏水竹亭先庐奉亲之隙出与宾客接幅巾野服命僮抱琴尊之亭所相与把酒说诗父为事穷亨淹速一不以属意一时文章家多为记咏为既充又索叙引于友人杨维祯维祯尝闻其论曰某读南史书称会心不必在逺翳然林木即有濠濮之趣未尝不叹以为缙绅阀阅豪族大官捐千金买佳园池崇美屋其中育以珍禽竒兽树以名卉异木论其一时侈盛平息侯之甲苐无以喻其雄河阳梓泽之形胜无以喻其浥也然欲求一日之安于是不能得也故予一亭费甚约规甚素取诸水竹者甚廉而其适安之乐自谓过之百倍不翅也人有志于适安者不敢如是耶余以泳道之言似矣又将有进于是者何居夫髙尚于埜以草木水泉骄其君而不出者狷者之为也既得志而患失之退以窃狷者之乐以为乐又偷者之为耳偷与狷皆中行所不与泳道于道务中行则狷与偷不足告泳道者今夫水散也有雨之徳焉积而厚也有负载之功焉君子观于水也思夫泽施于物者竹有贯岁之节不易地之性焉君子观于竹也思夫贞一于已者若是则泳道之登髙也取诸物以赞乎已以及乎物至矣又岂徒草木水泉之适云乎泳道尚以余言思之以为何如也

　　东维子集巻十六

　　●钦定四库全书

　　东维子集巻十七

　　（元）杨维桢 撰

　　○记

　　小桃源记

　　淞隠君陈衡父氏世家在泖环之西既遗其子东西第又为园池东西地间仍治屋庐其中名其堂曰清晖楼曰明逺而又额其亭曰小桃源也予尝抵桃源所所清絶如在壶天四时花木晏温常如二三月时殆不似人间世也隠君且举酒属余以记请余闻天下称桃源在人间世者武陵也天台也而伏翼之西又以小云据传者言则武陵有父子无君臣天台有夫妇无父子也方外士好引其事以为髙而不可以入于中国圣人之训矧其象也暂敞亟閟其接也阳示而阴讳之使人想之如恍惚幻梦不能倚信虽曰乐土若乐彼吾何取乎哉若小桃源之在隠君所也非物引诸八荒之外入有亲以职吾孝也出有子弟以职吾慈友也交有朋侪戚党以职吾任与婣也子孙之出仕于时者又有君臣之义以职吾忠与爱也桃源若是岂传所述武陵天台者可较贤劣哉然而必以桃源名者张留侯非不知赤松氏之恍忽也而其言曰吾将弃人间事从之游知之者以为假之而去也隠君亦将假之云耳隠君齿既暮而老将休矣桃源其休之所寄乎而犹以小云如伏翼者小寄云耳固不能絶俗大去已或曰淞俗信仙鬼贵富家有驾海航翼风一引至殊岛见瑶池母东方生乞千岁果啖之而隠君弗能从此小桃源之名于淞也并书为记

　　松室记

　　松江朱子肎于其先庐之左治读书之室环植以松故命室曰松今且寄居于东山氏之西庑而未见偃盖之植也则命画史图居之松以谒予泖上曰此其之所谓松室而读书诵诗于其下者也愿有记焉虽吾逺去其乡得展图揽记将不悼其身不在松之室也予诘子肎诚何取于松岂子受性也独正抑有心也贯四时而不改厥抚乎将森森千丈施之明堂大厦有栋梁之材也抑产茯苓结灵实辟百榖而食之可以飞行如偓佺之伦乎将异时托之洒扫使家之人识其指之在也抑要乆岁月精与化通为青蛇为赤龟以怪骇人间世乎子肎曰余孔子徒也非仙释之流予弦诵于松室之下知圣言有松之为岁寒物也如其心而不改柯易叶也吾乌知其它虽然余幸而生文明之代知学孔氏学而切有得于诵余之立志岂不欲淑诸人而逹天下也故尝梦松焉吾十八年其抑将为公也邪予筭子肎明年为六十人更十八寒暑为太公望之龄梦松协于梦熊则吾将迎子于海之濵江之上矣子肎莞尔曰吾与其为十八公吾宁为主人七松至正九年十月一日记

　　夏氏清润堂记

　　云间义门夏景渊氏居同邑吕公之甥馆其馆之中奥曰清润葢取晋人名乐卫翁壻语也予与景渊为昆弟交既得翰林学士泰野公书其额而遂求志之文于予予惟物之清莫踰于水诗人曰清如玉壶氷是也器之润莫踰于玉传者曰温而泽是也故皆得以比徳君子也当典午氏之世行者方以放浊为通居者专以杨寂为记究求时君子比徳于氷之清玉之润者鲜矣评者以乐卫当之吾尝探其人焉误晋天下者多清谈之治术而广与王夷甫为清谈首位极于台揆竟以殒莹然氷镜之照人者吾不知其与澄胡母辅之軰相隔几何卫叔寳自幼羙风神见者以为玉人中兴名士推为第一而卒无捄于名教之败至于徙家而南再获羙妃终夭厥生玉振江表比于金声中朝者王辅嗣同一寂寂吾又不知永嘉之未曰正始音者何取正始哉二子之不能不愧徳于氷玉者类此吾客吕公仲氏家亲识吕公之为人髙居洁已行无瑕类不与恶人交不与狎士游侍其坐朗然明月之照席也可谓善清也已景渊天质纯雅有大器量而不茍于小仕与之交昭昭然若饮醇酎可谓能润也已以广玠之所名名厥居广玠忝于时评而景渊氏之翁婿岂有丑也哉虽然清莫清于不自掩其疾润莫润于及物之大氷之出壑润彻中表而瑕不自匿此其清之至也玉之在山土石草木皆蒙清辉此其润之大也吕公之清吾知其至矣景渊氏之润更以其物之大者推焉则光映清门于弘且速者非义门之傍泽欤景渊氏曰善敢不勉诸请録诸堂为记

　　宾月轩记

　　吕辅公之长子名恒字徳常其燕处一室在居之西偏名之曰宾月尝觞于其所遂以记请余读尧书命羲仲之文曰寅宾出日又曰寅饯纳日以宾饯之礼礼日者谨昏旦之候未闻以月然在帝文告厯日月而迎送之则月亦在所宾矣吁此厯家说也非吾逹士之所宾也吾逹士所宾自眺蟾主人宾于景祀之上月固未受其宾也而况黄星小儿欲窥于南鹊之枝乎况苔阁尘榭欲以脂粉徼之乎又况霓裳之声带鼙鼓而欲假仙逰以即之乎是皆宾之以为主也惟庾武昌之据床刘晋阳之清啸李骑鲸之举杯相属杜少陵之恋恋貂裘粗宾主之一遇耳嘻宾常有也而主不常有兹数人之后何其遇之阔如也五百余年而宾主之交始得于徳常氏可以见遇合之难矣吾爱徳常人品光霁尤爱其为量靓深时吐章句流丽娟好吾知月之爱徳常而适以为主无疑也或有嘲曰徳常宾月月主徳常主无异情矣而宾也有云雨之翻覆圆缺之差池奈何徳常曰尔何窥于宾主之浅也先天不稚后天不老者非全月欤而吾神未尝不与之俱求吾宾者以神不以形以形宾在宾主在主以神则吾葢不知宾之在月而主在吾矣尚何以主客异邪或者曰然书诸轩为记

　　春水船记

　　沧水主人壮年桴于海晚家居结楼沧之上篷然若舟海水时抵家下放目楼上百万顷人眠其篷然者一■〈韦〉耳因命曰春水船主人埀钓于枕濯足于床酒甘輙笑歌其上家僮数十善为越人拥楫之歌主人又自歌小海为举足扣舷以节之水光天影飞动几席籁声与潮汐间作殷殷在足底不知船在水邪陆邪沧洲仙有驾凌风舸以激水者徒以舸为舸而未知吾居之以不舸为舸也以为行则未尝去家以为居则常有行色又孰知吾船之缆之而住负之而走也昔者太公尝以渔钓欺天下而天下旋知之其舍鱼也欲盖而彰也嘻以为非鱼则持钓竿五十年矣以为真鱼则未尝得一鱼马嘻太公固得于渔不渔之间者客诘主船以为真船则居址以为非船则箬笠之前皆渔樵推骂之地又安知吾之在楼非长乘风舸也耶今夫天一大春水地一大船也人在船不悟悟者实在船之外吾悟吾船独不在外也嘻此不可与众人道也春水如天船在天耶水耶而况在楼也认吾船在楼又何异认剑在舟刻耶其扣舷之歌曰沧之水兮如天【叶】沧之屋兮如船【叶】水滔天兮以春船之载兮薄夫天津索吾船于津之表兮吾将与泰初而为邻客和之曰若有人兮水为家【叶】着土不住兮养空不驱泰始我海兮鸿龎我湖吾不知贯月槎之徒兮天倪舟之徒欤主人为汝南殷徳父氏客为铁■〈遂〉道人会稽杨维祯也至正十年三月三日记

　　碧梧翠竹堂记

　　至正八年秋昆山顾君仲瑛于其居之西偏治别业所架石为山窽土为池层楼复馆悉就规制明年中奥之堂成颜曰碧梧翠竹乃驰数百里记于友人杨维祯曰夫堂矙金粟阶映桃溪渔庄草堂相为僎介盖予玉山佳处之尤宏而胜者也鸿生茂士为予记咏者多矣兹堂之志非名巨手不以属敢有请予谓仲瑛爱花木治园池位置品列曰桃溪曰金粟曰菊田曰芝室不一足矣而于中堂焉独取梧竹非以梧竹固有异于春妍秋馥者耶人曰梧竹灵凤之所栖食者宜资其形色为庭除玩吁人知梧竹之外者云耳吾观梧之华始于清明叶落于立秋之顷言厯者占焉是其觉之灵者在梧而丝弦琴瑟之材未论也竹之盛于秋而不狥秋零通于春而不为春媚贯四时而一节焉是其操之特者在竹而笾简笙篪之器未论也淮南子曰一叶落而天下知秋吾以淮南子为知梧记礼者曰如竹箭之有筠吾以记礼者为知竹然则仲瑛之取梧竹也盍亦征其觉之灵操之特者书以为取诸物者法毋徒资其形色之外云也子韩子美少傅之辞曰翠竹碧梧能守其业者也徒取形色之外而不得其灵与特者未必为善守仲瑛氏吴之衣冠旧族也有学而不屑于是兹堂之建将日与贤者处谈道礼义以益固其守者其不以吾言取梧竹乎书以复仲瑛俾刻诸堂为记

　　槐圃记

　　按周礼朝士面槐三公位也槐何取于三公哉岂其昼聂宵■〈火元〉一阴一阳之翕辟而爕理之道见焉故公所多植槐齐之君主有犯槐之树也列公所尊异乎羣卉而不可与凡条繇植于老农之圃者比矣故宋王佑氏手植三槐于庭期其子孙曰吾子孙必有为三公者已而旦果相太宗天下谓之三槐王氏吁槐之植私庭而遇如王氏者天下亦尠矣北庭文甫氏家于杭之清波门自其祖叅政忽撒公树槐三章于居之后苑稍治园亭其中名之曰槐圃文甫氏弹琴读书或与客觞咏必于圃之所时时与客抚其树曰嗟乎是吾祖之手泽也予后之人弗克负荷惟惧其敢不封植是树如昔人之无忘角弓者以无忘吾祖者耶客至圃者爱其人必敬其树知其祖之待文甫氏者逺且大也且咸为之赋槐圃诗吁文甫氏能思其祖爱其手植若是其孝于家者可知矣以其孝于家者移忠于国其光于祖者又可知己文甫方强年承叅政公之泽将以六品秩仕于朝矣吾尝交其人识其负大器且执谦而好学忽氏子孙之为三公者岂下王氏哉异日文甫居髙位面庭槐若见尔祖之手植也有不惕然哉槐以人而名则圃以槐而重矣天下谓之三槐王氏者不属之三槐忽氏惟文甫以前人之所期天下之所望者勉之而已至正己丑九月九日记

　　光霁堂记

　　宋黄庭坚论舂陵子周子之人品曰胸次洒落如光风霁月谈人物于孟轲氏后者子周子也太极通书之着异乎荘列荀杨之撰不由师传根极道要以接夫千载不传之绪由其人品之髙也拟诸形容者无它风月之光霁而已耳后世不识周子而求其人于光霁可以识其人品焉云间任公子元朴开池于庐之西偏莳花竹其中而命其堂所曰光霁因友生马琬求记于余余谓元朴之光霁其慕子周子欤抑自胸次式符于子周子欤呜呼一岁之昼夜非无风与月也而得诸光霁实难今夫蓬蓬然而发乎噫气掉乎无方迹之而无形听之若有鸣谷乎若盈流手乎若行者是风也而光实形之不光无以见风之至祥也晶晶乎行乎太空泰清乎天中转之而不穷蚀之而不讧死而胸灰而朓朓而中者是月也而霁实旌之不霁无以见月之至白也风之光月之霁盖神之至秀而时之至良也已胜人韵士韶畅髙明洒然凡尘之表者不似之乎吾于是有感矣风月光霁少而翳冥多也人光霁少而幽阴多也世代光霁少而屯否多也元朴光霁独取诸造物之多得之心而应之境诵诗读书暇而弹琴握槊与客觞咏以为乐而不知世间万物有悴然而不适其情者嘻风月在世常也而堂独以光霁名之是虽晦冥阴雨相寻于无穷而吾未尝一日不光霁也吁夫人而似乎元朴也子周子不足慕而已世道之否者可以复泰和声明之盛于古也客闻吾言有喜而为之歌者曰有光虽风有霁虽月我思其人忧心惙惙既见其人我心则悦又歌曰光之风兮英英霁之月兮庚庚风与翔兮月与萌君子之心既清且明君子之乐式和且平繄子仕子莫之与京

　　双清轩记

　　华亭南去五十里为胥浦浦之东有隠君子居焉曰倪益斋氏吾尝闻其人而不及见之今年予至胥浦而其人已隔世见其二子皆孝睦其家孙曰权者尤才贤而善接师友权之舍客次曰双清轩以予为右客常礼予以颛席予亦时时领客造其所不问主在无一也权与父伯玉君闻予至急治茗具茗余继觞咏已而相与抱琴至双清所当秋月正中八牕夜辟游尘不兴草树可数为予援琴三鼓始以长清短清申之以御风骑气其声汨汨如泉走絶壑如游云行太空如珩瑀相触于升降揖逊之顷疾徐髙下靡不中节盖月在琴得月而愈清轩之名双清非此耶权既与客赓唱双清诗而又属余记余爱权之贤其有志于乐道者欤惟乐道者而后忘世俗之乐故其心洒然与迹俱清不徒琴与月遭而后得是清也世之层台复馆贮粉黛芘笙竽与滛朋狎伴为留连荒亡沉溺而不悟者彼岂知天地之气之清有托于物而存者乎而倪氏容膝之室无黝垩丹漆之丽其中惟经史图书一二古鼎彛器皿而已方其适于清也众喧俱息百虑皆消方寸之间湛然无世间一物之异此非诚于乐道者能之乎不然吾愳权之清也当琴与月遭则暂之于月落琹移之际则失之譬之泉焉渴饮而甘之而不能不为醇酎之夺于异日也可不愳哉权起谢曰权或叛先生之教有如月举酒属客而自为之歌曰气之清兮魄之阴器之清兮弦之琹维轩有月清明实临维敕有琴和乐弗滛我歌双清实获我心并录之以为记

　　邵氏有竹居记

　　松地隶古扬域厥土卑湿沮洳自禹决水注之海然后民与草木得休养生息其土性最宜竹禹贡所谓筱簜既敷可征也去松之南六里所有村曰同安仲谦邵氏居焉邵氏自静山君由伊雒徙湖之长兴复自长兴徒兹邑仲谦即先庐斥而大之左右皆植竹因颜其室曰有竹居翰林承旨张公梦臣尝为大书其居太常胡公古愚既为赋诗复介吾友吕辅之请记于余余曰竹之为物咏于诗有切磋琢磨之喻载于礼有释回増美之喻竹盖异于凡卉草木矣晋王子猷曰何可一日无此君宋苏轼亦云可使食无肉不可居无竹也非竹之比徳君子又何以能有于人哉今仲谦氏居有竹亦知有得于竹而竹为我之有乎若其居有竹而吾不能以有竹也问其所有輙谩言曰吾吟竹风击珊瑚也吾扫竹月披琅玕也雪烟氷雪蔽亏刻无不全于竹也好事者来引之竹所弹琴咏诗或觞酒以为乐吁有竹如是夫人而能有之也今夫虚中抱道之心贞标絶俗竹之性独建而不拔竹之本离立而不轧竹之羽四时寒暑不改柯易叶又其恒也声中律吕协凤凰之将鸣又其徳音也啼而斑泣而萌动夫嫠人孝子之思是又其应物之灵也故君子有取于竹而必将有其有也仲谦之得竹如此斯能有竹之有也不然吾惧仲谦氏居曰有竹竹不为其有也虽渭川千畆之富徒与千户侯等云尔竹何有于居居又何有于竹哉吾问辅之氏称仲谦好徳君子也仲谦其克有其竹不徒在居之云也审矣尚以吾言勉之 

　　聚桂轩记

　　秀在宋为文物之邦至今士多兴于学处廛者亦类皆鸿生硕彦由是廛之坊有曰聚桂者而赵某氏世居焉其子觐尤知尚文墨氏蚤岁尊师取友学经史谈道义不间寒暑且题其修业之所曰聚桂轩轩之前植桂成行当秋清月髙花烂熳发与客觞咏其下悠然与桂相忘若友然待制杜公本既为书其颜而又因司令濮乐间氏来见且以记请予惟春而荣秋而悴者木皆然独桂贯四时一致不媚于春不怵于秋月窟清寒其根托焉风霜髙洁其英发焉岂非卉之仙者乎宜君子之比徳于桂者众也古者以桂喻君子如淮南小山之词盖伤贤者不得所而招之以隠者也晋郄洗对武帝曰臣射策为天下第一犹桂林一枝则又髙自标榜而志于不隠者也余未暇论天下士即秀一郡在宋则有莫氏五桂者以一门五子皆明经擢第天子赐其亲以紫衣金节之华故人比燕山之窦我朝设科取士则有若黄氏玭父子俞氏镇兄弟泊蔡氏景行陈氏允文鲍氏陆氏景龙徐氏逹道岁登贤书皆桂林之选也继诸君而来者殆未巳焉觐固于诸君之文读而知之或请业而师之已他日偕计吏上春官对策大廷天子赐觐进士第觐将为桂之显者追荣莫氏以光夫士子之声岂得为小山之阴乎聚桂文会方作于乐陶氏余尝主评裁而士之与是会者人固以欲之桂待之矣觐其可以桂自隠哉余故记聚桂不惟朂觐耳以朂其同门同志者云

　　桐香室记

　　秀濮氏某府君居濮津之桐乡始居成聚已而成市其土广而坟无髙山大谷之深阻所植多嘉树美箭旧说有梧桐盛大凤凰常集其上故乡以名余弱冠时游看尝识濮氏乐间公之折节下士尤切切教子弟不逺千里而聘名师其子仲温好学不勌题其修业之所曰桐香又取诗人李长吉语以名也后余在吴无有为典市官者日中与市者相质剂夜则归诵书石辕且甞道书于余道其所志欲请业焉则知为仲温余讶其人生纨绮家且既仕而又志学若此非贤者能之乎已而仲温弃官还家尊师取友以卒其业时余在云间仲温又介余友鲍君仲孚招徕予公觞余知止堂上仲温退侍余桐香室中相与榜雠经籍啇论文墨为事濵别请室记昔离骚子著书天下香草以比有徳之君子伤香草立爱而不芳者有以而未闻以桐盖卉之弗灵于性者不秾于色则烈于香不烈于香则厚于实而已耳惟桐性灵花之拆叶之落占厯者以之而其枝之所倾有以集凤凰材之所取又有以中琴瑟诗人者以香属之殆不可与凡卉之臭味同议矣故曰桐之香凤之待也嘻桐之香凤之集徳香而爵禄聚理之所必至者仲温植其徳以植桐然自拱把之日无牛羊斤斧之戕势不至干霄蔽日不止也根益深荫益大香益逺吾见仲温膺爵禄也天子赐进士第起身以显扬其亲以展布其平日师友之学可计日而候已故余乐为记桐香使人知桐香非直为待凤之具实濮氏之徳之符也系之辝曰梧桐生矣在濮之阳桐之香只繄凤之翔繄凤之翔惟君子之乡梧桐培只在濮之除桐之香只伊徳之符伊徳之符维君子之居

　　明诚斋记

　　淞之南五十里其中水曰大泖水清而土坟环泖而居者多闻家着族岁治土田给贡赋外不逺千里聘名师教子弟最者曰朱陈邵吕有曰武叔者盖邵氏之佳子弟也予尝闻武叔兄文伯髙爽而好学一时功夫乐与之游不知又有武叔竞爽焉武叔事父兄各极其道事师尤不遗于礼且闻修业之所题曰明诚益以暇日诵书史其中所以交当世之贤人君子必此焉游息而声色狗马之好一不以经意乡之先逹无不器许之间从外舅倪伯玉君来见且请言以着明诚余喜淞子弟多嗜学而邵氏余不无弃取然极其至而论则圣人之道一诚也天地之运一诚也天地一息不诚天地之运歇圣道一日不诚圣人之道消圣法天贤法圣明此尔诚者诚此尔圣而无不明孔子之徒是也贤明而无不诚颜曾之徒是也明则知诚则行也易曰知至至之所与几也非明之始事乎知终终之所与存义也非诚之终事乎譬诸过都者必知道所由陆辕太行水航沧汝不惑于天下之旁岐断港然后星行夜宿积日累月蕲于逹而后止此非明诚始终之教欤故明诚之功极于天地位万物育圣人之道于是焉与造化同流于乎至矣武叔即予说以合中庸之论而用力焉余他日究子所成以征子学之不自欺者的不予妄也大师道而光祖徳者不在武叔之祖为翠岩老人者余所爱敬也其师东冈先生余所友也武叔归而质之以为何如

　　溪居琴乐轩记

　　古乐器之存惟琴琴盖古圣人有道之器而至乐存焉故颜渊得圣人之道而托之琴也陶潜得圣人之趣亦托琴也师旷嵇康阮瞻之徒非不工于琴艺而已耳道也趣也其乐内也声有可也无可也艺者其乐外也声不得而无哉松陵曹某氏辟室一所前俯六溪暇日鼓琴于其口题曰溪居琴乐间从址百经氏来谒记予惟琴虽古乐今之琴絶与古反矣古人乐于内今人乐于外也善琴者有倚兰白雪离鸾舞鹤御夙骑古操之制也不知古操之制古道之所托也今之纨袴小生笄珥妇女以劳为学者徃徃务为新声以悦今耳是列雅于郑卫之音何有乎古圣人之至乐哉予尝听氏琴已曹氏独好纯古淡泊之音寛于内好足以舒焦衰湮欝之疾则于颜之道陶之趣其得否即于此中寓之非后世纨袴小生笄珥妇女者比也不乐于声则于乐道似矣抑吾闻伯牙氏之学于连城是也置之絶岛之间观风水之澒洞山林之杳鸟悲兽号之惨情一移而琴遂最天下曹氏之居溪上也流水终日■〈氵号〉■〈氵号〉鸣阶除闻若金石交作而清奏钧韶也髙陵大埠烟云晻霭在囱户外其朝夕之变不同也即物家之变而冩之于琴吾知其符连成子之教矣吁是道也又岂纨袴小儿笄珥妇女以吟猱攫醳习于工师之乐学以为乐者哉子它日拿舟过溪上听太古之音以见圣人于穆然颀然之间尚当为汝赋其乐云

　　桂隠记

　　至正九年春予赴璜溪吕氏塾之宾塾与其仲氏徳昭甫邻徳昭甫辟室居之西偏植桂数十本颜之曰桂隠尝觞予桂隠所因求记余谓山林之士托草木之芳以隠者多矣或以菊或以蒲或以瓜或以松或以竹以梅以橘以李以槐者不一足也而以桂记隠者鲜闻徳昭甫其亦有慕于刘安氏之小山者乎安轻国位与山泽之儒游八公之徒为赋小山之词其招隠有曰山气巃嵸石嵯峨溪谷崭嵓水増波猿狖羣啸虎豹嘷攀援桂树聊淹留知桂之所记在岩谷斗僻之地足以为君子隠所也今徳昭甫之居无石之嵯谷之岩猿狖羣居而虎豹曹也桂之列在庭其途人所见且引好事人抵其所得为小山之词之隠乎徳昭曰吾取桂以徳不取桂以地故曰桂因地生不因地桂且桂月窟之产也兎公蟾母之所托以为隠者固非人间世之所得有间有在人间世者不幸为墨卿词客资之为决科取禄计遂名为科籍岂桂本志哉歌隠于小山者必于桂是言盖知桂者无如小山矣桂不以无人而不芳君子不以无信而改徳易行也吾有志于桂如是何暇计隠之山不山也哉抑又闻小山之词招隠耳非有隠也徳昭甫尊徳乐义虽老而好学不倦吾见中朝之士方有续骚歌而招徳昭者徳昭其得终隠于桂乎是年九月十日记

　　水南轩记

　　家华亭长泖之阳其里曰胥浦世以孝友之行修于家而以义方教子弟者曰陆宗敬氏即其居之偏而颜之水南者则其彦功燕处之所也陆氏自吴娄侯逊开迹华亭大司马抗有平国功二子曰机曰云又以文章著名于世且姓其小字于山川故子孙氏至今千有余年犹魁然以人门为淞闻族士衡之诗曰髣髴谷水阳谷水即长泖也葢其生之所乐去之异乡而不忘归志不遂卒有感于华亭之清啸也嘻谷水不迁亭鹤自语里人至今思而悲之今彦功有先之序在谷阳而名其轩曰水南上有埀白之亲下有舞褓之童又有贤师良党之际乐其乐而不知世有崇髙权贵炎冷荣悴之一去一来者倚于髙山流水之外同志相过索其人于水之南相与论道名理为事此岂纨袴少年之情哉可以称二陆之乡之贤俊氏贤彦功赏随其师黄公子谒余璜溪其识其人髙朗有雅量吾已喜其为陆氏佳子弟矧又成之以贤师友之学抑余宗敬有才而不得究于髙年其报在子孙彦功当有以显其先矣嘻绵华事之世泽补遐祖之初志其又不在彦功乎彦功以余言勉之而已

　　耕闲堂记

　　予尝评闲矣有仕而闲有耕而闲有游于仕农之外而闲游于仕农之外者其闲不容于先王之世吾置而勿论也若既仕而丐闲者事若优而情或有未知则闲亦谩尔惟耕有余力而后闲迹若苦而情优非世俗之间有所矫激而后得者比已云间倪仲玉氏不仕而归农名其所居堂为耕闲农之暇鸡肥豕蕃家所酿谷作春辅会不阅月而熟仲玉作辅会必与亲戚故旧相共之迨极夫琴歌咲咏之乐而后止胸中廓然无一物之留户内外熈熈然无一世故之挠非吾所谓迹若苦而情至优非世俗之间有所矫激而后得者耶仲玉且自记曰吾祖从御史大夫其亦农耳其劳至带经而锄计其闲不如吾之耕余及其耕而仕也间益不得假吾之闲不废于耕而经亦不废于吾子孙吾非太平之幸民先徳之庆裔欤余客吕氏塾而仲玉之堂为余塾南邻且尝与觞豆堂上遂以记请甫田之诗曰琴瑟击鼓以御田祖以榖我士女余亦将休矣买田三泖上与子孙为耕耦暇则与子孙拊格相击土鼓以祀先啬之祖而且有以式榖吾之士女也岂非甫田诗人之乐哉尔祖得失吾又何议仲玉喜而起自歌曰仕而闲其志烦其情艰其情而闲其志安其体胖乎吁嗟闲先于吾岂以耕之寛易仕之悭乎

　　旧时月色轩记

　　松陵陆子敬氏吴大族也宋景咸间子敬之先尝筑侯老堂于分湖之北垒石为山树梅成林日与魁人硕彦觞咏为乐没百余年而子敬克守其业又葺所居之轩名之曰旧时月色取姜白石词语也书来以此记请予惟古今人几生几灭古今月几圆几缺人有古今之殊而月未始有古今也月与天地一无穷之运亘古犹一日也人不与月存则谓人旧而月新月不与人生则又谓月旧而人新也白石为范石湖氏出仕于朝归老于家也时异事改求昔日之所见者唯月在梅耳待酒相对悦如遇故人于数十年后岂不有旧月之感哉子敬是之不忘其先见月于梅如见其先宜其同一感也然草木以时计阅岁而一新旧也堂池以岁计阅世而一新旧也月一古今而无敝故体有盈虚而卒莫之消长时有升降而卒莫之始终也岂一草一木一池台之新旧而得为月之新旧乎虽然天地一物也月一天地一物也其生无死葢亦有数焉朔而载明于西晦而终魄于东此月之生死候一旦暮耳先天而生明之根后天而及魄之极此月之一大生死亦一旦暮而善观月之生死可以知屈伸之义矣吁是岂石湖氏觚墨之客所能言哉异时予将泝三江过埀虹访子敬之所居呼酒酌东轩上歌长庚之诗以问月自玄黄判而月生者今几年以今人而能存古月者复几何人君当酌月而寿我我固中旧客也

　　东阿所记

　　按陇西志东阿谷在醉仙山隠者所栖也气清境胜草木繁芜此少陵杜氏屡见于歌咏而不厌也其诗有曰船人近相报但恐失桃花陵盖以其景比之桃源矣松之南里曰璜溪溪之上冯生浚世家焉生于庐之东又治读书室颜之曰东阿夫东阿去秦地数百里而生以之名者取景同不取地同也地有水竹之美在璜之东隩轩又东向谓之东阿固宜当夫朝阳方升万景焜耀鸣鸡在树喔喔然白鹅苍鹭与文鸟在水者泛泛然阳陂打蔬者数十品瘦地少粟者五种熟髙人逸士时过其所诟租更呌嚣东西村如隔岛外也未知居东阿数十家者比生何若哉昔少陵氏之咏东阿非实居也使少陵实从东阿遭世扰攘妻子流离拯死之不赡虽有东阿能一日居乎今生生于全盛之时又无仕宦东西之荣优游焉诵诗读书于阿之所暇则杖策溪上观片云双鸟其悠然自得盖与东阿之诗人同一逺意而非众人之所能测识矣夫弹丝有得不必琴台流觞有水不必兰亭东阿有隠者之东又何必曰醉仙之谷哉书诸觧为记又为赋诗曰问君读书所我所在东阿东阿何所有水竹荫陂陁莺羽飞隼雉长颈鸣鴽鹅离离原上瓞濯濯池中荷桃源在人世岂必阳山阿今日有良会同志式相过撷我园中蔬具酒旨且多请君考吾盘和我轩中歌

　　中山堂记

　　秀泽国也出郭无山许可久氏居城东门外顾书其堂楣于中山介予友陈徳初见予舍次且请记惟洛为地中而嵩山天下之中山也可久家去洛凡几何里隔嵩凡几何山乌暏太室少室三十六之峰乎可久曰吾家许由君实隠中山繇龙门南有山髙丈四絶诸峰下立如引颈仰其峰之髙者至今字之曰许云孔子生鲁称殷人太公仕周不忘乎营丘重本也吾不居洛而称洛中山岂徒慕中山也哉呜呼重本若可久氏者可已虽然吾尝病君家许由君悻悻然独洁其归不肯入尧舜之道非盛时所望也吾闻天地扶舆英淑之气聚于中州而州中之山惟嵩当之王治将兴嵩必为降祉生英佐故诗人歌之曰嵩髙维岳峻极于天维岳降神生甫及申中山之利于时若此可久追本中山其徒尚夫遯欤抑有以应诗人之歌欤是为记

　　遂初堂记

　　檇李东去六十里为鹦湖又航湖而南六七里为赵君初心之家君故宗正子姓也尝以今选异等遇知天历大臣凉国公转官至罗罗斯甸宣慰都事循是而往躐髙据要可计日待君顾自画之行年六十而以老自休稍为园池树堂其中曰遂初因余友刘汉杰请记余既髙君之尚遂弗辝人心之良莫良于其初而有不能良者蚀其初焉耳故君子论心恒尚初虽既老而贵乎遂也晋孙兴公负一时清名尝自赋遂初诗弗克遂强预家国事取専政者嫌薄君年六十六未致事一旦若悟五十九之非执政者方倚用之而居且休矣精神志虑巻为也有视存利禄若涕唾尽分由四子而家督者受政君胜日挟侍者数人与郷之宦而归者徃还扁舟间好事者时载酒户外君握手堂上说旧时典故辨古先名理■〈马〈六上隹下〉〉甚慷慨激烈发为歌诗比之晋士取人嫌薄而讫不遂初葢异日道也且其言曰堂之筑固以休予老而遂吾初而吾初之遂者实将以竟吾母夫人之■〈马〈六上隹下〉〉柰何堂成而母逝矣今吾虽若颛堂以居而不知吾心之恒有母也嗟乎与生俱生者爱亲之仁而初心之至也又未知晋士之初有是不也是可记已又从而歌之鹦之湖兮清且腴溉我田畴兮舄■〈卤，夕代乂〉为禽出有航兮食有鱼归欤归欤我亲我娱亲虽逝兮我心在庐遂吾遂兮我心之初遂兮乌知其余

　　晚轩记

　　秀有苎水世家为戚秉肃以晚自命所居之轩且告予曰某之名轩非以苎水宜晚之景也某不幸幼为膏梁儿重不幸早孤以冠齿当家督里中豪少我弱我攻取者四面至而学日与家落孔子谓三十而立今踰去其年而吾未之有立也不其晚乎故名以自儆幸先生有以教我夫物脆于早而固于晚脆则薄固则厚物之理也人之成器何独不然故老氏有言大器晚成名言也子不观夫藜藿与楩楠豫章乎藜藿之生煗煗然一日拔数寸而其材不可以为栌楩楠豫章长歴七年而后一觉而其用可舟楫梁栋速成者其功劣晚成者其功大其象已乎诚有志于器之成也何嫌于晚乎余交秉肃氏得详其性行才质皆晚之器世之士多尚狎和而秉肃独以介尚巧言诈行而秉肃独以直尚险奔而污竟而秉肃独以夷以洁也是得晚之道也然彼以速为功者足髙于连嵝列埒之间峻跻而极诲自谓髙鸟快骏不能踰不知足一踬则盲妄擿埴颠陨于陷穽而不知有援而救之者则其为速莫晚甚焉余之进若晚而他日功成名立讫为大器则彼之速者莫我追也已子以余言勉之余未老且将卜邻苎水上尚及见子之成于晚也

　　顾氏永思冡舍记

　　襄阳顾必有之六世祖宋大八将府君某与其曽大父兴能府君某大父检阅府君某暨傍亲墓林在越诸暨花山乡之文山至正六年夏四月辛酉必有又葬其妣孙夫人于域次既葬作室于墓左之南若干歩以奉其先世及妣孙夫人神主俾邑人何寿者亭之凡春秋祭祀冡舍之政皆有着式室大小凡五间既成名之曰永思冡舍葢取诸下武诗永言孝思孝思维则也而又因吴兴沈自诚氏见予吴门特记惟孝之为义大矣为人子者生尽其爱敬死尽其哀戚可谓孝矣然亲在则礼兴亲没则哀戚之情日逺而日忘者人之常也非资如大舜为纯孝之全则不能终其身而慕焉故君子设教惧其久而或忘也为墓于郊而封沟之为庙于家而尝禘之为衰为忌而悲哀之所以致其思思存则亲虽逺其能忘乎或曰墓祭之礼君子所弗予也予惟谓亲之手泽口气在器物者尚能动其思慕致其哀戚而不忍用也况冡墓亲之体魄所在乎升髙而望松楸下丘陇而行虚墓之间榛棘凄然霜露时降君子于此其有不戚然动其思者乎思之永则亲之没虽百岁之久犹一日也吾闻顾君者亲丧不忘常庐居于冡侧会有四方之事又治精舍以守之可谓永慕之至者其先有永慕亭在墓下思敬亭在墓南八十歩皆为祭享所岁久倾圮今舍名永思葢亦无忘先亭而绳其义者欤呜呼顾氏子孙虽逺去坟墓散处于四方也然于其亲色未尝絶乎目也声未尝絶乎耳也志意嗜欲未尝忘乎心也其于永思之义庶几其无忝已是为记

　　思亭记

　　姑胥王斌氏早孤事其母贾谨甚为无锡州属吏迎其母就养毎鸡鸣起温言色朝其母始出夕复夕母躬上食母扣吏事斌白所行善母说即不善母为减眠食斌母体顺其行事益畏恭母病斌衣不解带自不交睫侍药食母没斌执丧哀恸骨立吴俗葬其亲以火斌恻然追伤其父不及营砖穴衰绖具棺葬母阊门外之原复筑亭原上名曰思服踰祥酒哀泣如始丧且跣来乞余以记其所不忘者余谓后山陈氏尝记甄君之思矣虽然陈以目视其心之思推其戒于不肖者异思时为庸人言之尔君子者不然霜露既降君子屦而怆焉雨露既濡君子履而惕焉思其亲居处思其亲咲语又思其亲所嗜所乐思其存存则着着存之至若将见之此君子无时而无其亲者也无时而无其亲虽亲在九土不在九土故思非物自外至者根中出者思根中出不在登髙而望松梓下丘陇以行虚墓而后有之也夫物之系于见不见者存亡以目而存不系于见而不见者其惟思乎呜呼此君子之孝思也斌事亲有至性又志乎学古者其于君子之孝思庶矣若曰见亭始思亭去则思去思不能存终勤以慎行夫身以图荣其亲岂君子望于其亲君子望于斌乎斌起拜言曰斌不肖敢不恭敬先生教以终君子之孝云

　　东维子集巻十七

　　●钦定四库全书

　　东维子集巻十八

　　（元）杨维桢 撰

　　○记

　　竹林七贤画记

　　右七贤画一局四明梅氏之作施景芳氏之蔵也七人落笔而书一阁笔而思者二捻髭者二拥鼻者一背胡床而面仰空者一非逰心于嶰谷君山则湘水之斑淇澳之漪漪者欤按史七人者谯国嵇康河南山涛琅琊王戎陈留阮籍阮咸河内向秀沛国刘伶也共为竹林之逰世所谓竹林七贤者是也予尝约史评之显用于时者涛与戎也涛司人物之铨者十年粗称得人然所甄拔随上意向后先则未为忠直戎徒苦谈论于子房季札之间总鼎司而惟务茍媚及医乱乃欲慕蘧伯玉之为人至于握牙筹钻李核其鄙有不足言者他如秀始有箕山之志而之洛为时主所机伶専以酒为务酒徳之颂乃其失徳之自着也咸又纵情越礼有不忍言者惟康以才俊气豪而不免东市之及海内之士无不痛之籍广武之叹盖以英雄自命不在刘项之下慨然有济世之志者也使二子诚得时行志顾未知其所究者何如耳然吾又悲夫典午氏之养贤不在朝而在林也夫国无仁贤则国空典午氏之国不亦虚矣乎而后世又使李孔韩裵之徒相与迹其遗于竹林之后其果慕之而乐见者欤贤之而乐闻者欤嘻至正八年春二月三日志

　　听雪斋记

　　金华戴君良过睦谒余官次明旦复持巻来曰良所斋室郷先生栁道传公尝书听雪以颜之未得记而公卒且令良有请于吾子幸吾子赐之言予重违栁公契阔意而且嘉良之切切于雪为之言曰雪一也听有不一焉僵而听卧户之士覊而听被铁之夫业而听又瓮牖之儒蓬庐之渔耳戴君气盛志广而才甚长见时显贵人咸喜而与之进出郷逰通都且将北上京国有风云之会而于雪也奚能效前所陈者听邪抑听雪以声固不如听雪以理者之为听之深也今夫雪也出玄而生白似化蔵于宻而散弥六合似道将集而霰先焉似几阴涸而合见旸而消似时匿瑕蔵疾似量无论穹卑夷险一称物以施状似平治若是者雪之具徳广矣戴君反之在已不在雪也则其取数于听者不既多矣乎不然吾惧之所听者卧户之饥士被铁之戍夫牖之穷儒蓬之寒渔而已耳何取栁先生之属于雪者哉君起谢曰良固知听雪以声固不若听雪以吾子之教也五泄之麓敝庐在焉逰将归矣请书为记

　　蒋氏凝碧轩记

　　吴兴蒋君廷实屏居大湖之阳筑室数楹开小轩为游息之所轩瞰翠竹之林外湖水萦帯湖上之胜于是为最遂以水竹故名轩曰凝碧征余记余谓水之为物止而通竹之为物虚以直惟有徳者肖之君为吴兴望族不以赀为乐而隠于寂寞之濵如野夫田叟更种竹千个列于读书之轩外日见鸱夷子所游三万六千顷之淼茫仰观湖中山七十二峰之秀风颿沙乌云烟变态集为一几案之具而君朝游于此夕息于此水竹之姿凝于一碧者葢野夫田叟不足以知之而尽在君之肺腑矣其见于笔墨为诗为画者一凝碧之所发也虽然凝碧之乐于耳目者浅也吾意蒋君之所慕者凝碧之所性也方其开轩见湖与天上下万顷一碧挠之不浊澄之不清而其流注之润绵亘三州于数百里外其及物之泽不可筭也矣君子体之止而能通者不于是而得乎坐轩而对竹本固未茂贯四时而不改柯易节千仞而不回不挠君子用之虚而能直者不于是而得之乎吾尝过轩所爱君年方妙而好学弗勌轩中左右陈列皆古今书史又日与士大夫切劘讲肄周旋于松竹之间摅幽发粹是宜行益髙道益茂既宏乎其内必扬乎其外吾惧其间居之乐不果于凝碧之地矣若夫留连光景于几席之间放肆诗酒于礼法之外则非予之所望于蒋者也

　　石林茅屋记

　　维阳刘士衡有宅区在井邑之中而扁其燕处之室曰石林茅屋客抵其所咸讶其矫诬曽无异乎索车水中求鱼木末也士衡则曰吾井邑其居山林其心也太原赵子期既为作小篆书其颜而又因武夷蒋思文来吴求志于予予谓世之人于可欲所在未尝不奔而逐逐而得或至决性命而后厌止山林枯寂非欲之在掇之弗去非心逰于逐物之外者不能取人之所不取也士衡宅市井争夺之场而独取人之不取于争夺之外吁若士衡者岂诚市井之人哉予因士衡之逰心将以诱夫见欲而未化者也夫石林茅屋在大山硐谷之所其去士衡之居计其道里之劳莫知其若干舍也而士衡以一逰心得之若身倚枯株首载断茨不知华吾堂者为金碧朱紫逺吾亭池者为珍木异卉也嘻使移是心于玉山珠海则玉山珠海入吾帑移是心于玉堂金马则玉堂金马列吾舍是掲鉴招景开谷纳听之象也而士之能悟士衡之悟者或寡矣故予重言之使见欲而未化者知天下之尤物足以易吾之境者皆士衡之石林茅舍也书其言为记至正八年春二月初吉

　　苍筠亭记

　　毗陵路义道由郷选司椟史予姑苏会府年劳满而因家焉舍东筑亭为宴游所亭前树竹数十挺苍翠入几案翛然林下风也吴兴赵雍为书苍筠名其颜义道屡觞予亭之所遂征记余谓竹之为物草木耳然有异于草木登圣贤之经传者其徳也故咏于诗者曰瞻彼淇澳绿竹漪漪有斐君子如切如磋此卫之诗人以竹之色兴武公切磋之徳也记于礼者曰如竹箭之有筠贯四时而不改柯易叶此礼君子又以竹之筠喻夫中贞外韧之徳也竹之见于诗礼者如此则古之君子取于竹者有在矣世之取于竹者异乎君子之取直玩物之私尔若晋之七贤唐之六逸是也甚至遗落世事蔑弃礼法相与沉湎景光以为旷逹是竹亡资于人人覆累乎竹也吁竹之所见如此世道之不幸抑甚矣今义道之取于竹也抑取诗礼之所取者欤抑徒取其七贤六逸之逸游者欤吾闻义道自其祖以来三世以诗礼传其家义道方延海内师以训其子于是亭也左右图史客至相与谈道义顾瞻筠之苍然者出于条蕬荣瘁之外不啻若友然则知其取于竹者在诗礼之所记録而咏歌者谂矣使凡今之人一庭一户有取于竹者皆如义道也其不为世道之幸乎哉书诸亭为记至正八年春二月初吉

　　李氏全归庵记

　　昆昜李靖民氏既葬其考蒙齐公于鹿山先茔之祔其冢舍曰全归葢取公埀终语以名镌石且继之以铭顾未有记者以之属予曰吾子辱与某友幸慈而畀之言不唯其不肖孤之光先子有之将不悼其龄不六十也予唯曽子之言曰父母全而生之子全而归之可谓孝矣又曰不亏其体不辱其身可谓全矣然其全有二焉全体也性行也性行弗全而谓体全其全弗当也曽子之启手足全也而慎五孝以恐恐乎虑辱其身以及其亲者全之至也按铭者言公生宋末年十三丁改物之会不幸大军掠之以北遂为帅者辉和尔氏家儿服其巾裳习其语言文字越七年始获南旋而母夫人逝矣公泣血追服葬祭皆如礼甚又十年朝廷开国字学诸郡公以通国字者为本郡学教授居官六年托试弦之史译实剏于公书上吏部将改调而公无仕志且寻隠竹林期尽其余龄属纩不乱语诸子不及家事惟诵曰鸢飞戾天鱼跃于渊又曰全吾生以归之期从先人于九京也公之始末如此或者病其出与处迕行与性乖谓之全果合子舆氏之训乎余曰孝有幸不幸父母俱存室家胥庆服勤以终养不服闇不临危以保其遗体此人子之至愿及变故猝至不获保有其身而隔截其亲此人子之不幸也公之不幸丁虏身乐正子之不幸丁创足也公之不幸曽何伤于孝乎追服葬祭之尽其礼曽何惭于性之全乎君子道贯精粗行周隠显公之史译成而身退仕止久速之各适其可也又何惭于行之全乎若是则公之奉身兢兢获归全于地下从先人者非徒以全体为幸也矣靖民闻言起再拜曰吾先子之全归微斯文几不免父母既没慎行其身不遗父母恶名不肖孤敢不重请勒诸石为记尚有以儆吾后之全世世无忝云至正八年九月乙未记

　　张氏瑞兰记

　　兰王者香也其生或与神明通晋罗咸家其庭或生兰史因以为徳行之感然则兰不期生而自生者非偶然也必矣吴人张云景氏葬其亲于武丘灵寿冈之原斩草治圹见丛兰一种独秀于荒葟茅棘之间实青乌氏点穴之所也亦岂非孝感所及天有以假之为牛眠马踣之兆耶葢吴中土风无论贵贱家亲死悉弃于火夫火尸乃三代治恶逆之罪以示陵迟而絶之人类也奈何吴之人子举恶逆之刑以待其亲而曽无天诚之痛耶景云氏独能痛其亲拔去恶习营善地以蔵其亲躬负土成坟庐墓者三月而不忍去其情有不合于天者耶宜天有以托诸草木以表之也父老谓余曰苏之有兰皆市之于他所灵岩天平虽名山皆无兰茁其中虽植之不生也信其言则景云氏得兰于蔵亲之地其为孝感之符也信矣哉其友从伦图其兰于巻又请余记于是乎书至正八年四月四日

　　怡云山房记【有诗】

　　山中云闲物也而未始闲也自其闲而观之则贞白子之所谓秪可自怡悦不堪持赠君者是已自其不闲者观之则释子万之所谓云去作霖雨不似老僧闲者是已昆昜鲁伦甫居有东山之胜自其王父粮料院公为园池甲其里东山之云英英然被林壑者伦甫又取而为几案之物其怡然自恱不翅世之所乐乎金玉朱紫妇女狗马之有乎其前者也于是自命其山房曰怡云而谒记于余余固未知鲁甫氏之云其贞白子之所云者乎释子万之所云者乎鲁甫氏曰范也闻物之有性太极也物之有动静阴阳也而其征莫显于云惟云根于极也故其体有消灭有敛丛也而互动静乎阴阳故其神用有肤寸之合不崇朝之雨也儋崕之人以储芋生熟识周岁流求之人以月生死识晦朔取于物者粗尔余以云之根识极动静识阴阳则余之怡然有得者岂徒积金山中宰相之为怡者哉予闻其言而知鲁甫氏之闻道于云也道在是而云之怡不必闲也不必不闲也遂登其语为记而复系之以诗曰
　　东山之云英英【叶汪】兮积白雪偫曽氷【叶邦】兮吾与云静时行而蔵兮东山之云灵灵兮友风伯子雨工兮吾与云动时止而通兮

　　村乐堂记

　　吴人朱仲明氏居阊关三桥之西面大河官樯贾舶日憧憧过乎其前堂之背则又退为园堂与甲更接保社时时杖履可徃还也于是名其堂为村乐既自蒙书其颜而又张古碑墨于四壁曰临江张仲氏之记也仲明以仲记非本室语屡觞余堂之所集姻合友以乐其所乐者乐余而请为之记余惟君子非造道不足以言乐非知乐之有在不足以得道乐可以声音笑貌云乎哉今夫富贵利逹之为乐顺而易贫贱之为乐逆而难也不知贵富利逹之乐其乐也以人村之乐也以天以人乐夫人而能乐也以天乐非与同我者弗能也惟其乐与天相似也则君子之乐不独在村已穷而乐以村者此乐也逹而乐天下者此乐也故乐之有在不在穷与通也吁村乐之乐又岂村而已哉仲明尝遣其子奎游予门以问道父子之乐乎村者知协以天则吾必谓之知道也已矣书诸堂以为记

　　善庆堂记【有诗】

　　至利在天为一元在人为百善故善必有庆和之致也然庸人为善与君子异君子安处善而庆自至庸人徼庆而为善庆非彼徼而得之也徼者庆之叛也二者公私相去不能以取故天下之庆不得于庸人一时窃取之私而得于君子日用善行之积也孔子于坤之文言曰积善之家必有余庆君子不以善小而不为惟善小而必为故其积也日登焉若山日偫焉若海积之厚者庆之长也故曰有余庆昆之张君景罡筑室兵之阴夏驾之昜岁聘硕师教子弟其中日交接贤相友治酒事必升堂讲古饮礼黄髪畨畨文衷班班青绅翠丱沓列后前自以为宋献魏国公后百年余泽尚演为四世相望之庆故名其堂曰善庆畨阳周伯温父为大书颜之而未有记之者景罡既觞予堂之所且遂征记予以昆古疁邑也其俗竞节物信禨祥虽世家大姓咸尚佛事鬼缴福田为利未见有以诗书礼义为务而得余庆之长合孔子之言者也今于张氏之门见之于乎张氏之庆必复其始当有子孙名世者作矣故予乐畀之文曰铁江沉沉其流长深奕奕新堂有书有琴有桥在髙有梓于阴君子庆只少伊氏之覃宜尔家屋和乐且湛铁江汤汤其流深长奕奕新堂凤鸣于阳左书右琴其椅其桐君子戾止嘉宾式燕以庆【叶】子孙乐只寿考不忘

　　嘉树堂记

　　吴之练圻有隠君子家为恕斋强氏其先八世祖某自汴居吴遂为吴人手树嘉木一本于中庭在志曰虽栖子俗云皂荚者其根抵母堂背葢囷囷然蔽风暑色理坚征不为蝼蚁所近其阅岁已二百干益硕大枝叶亦华实益美茂于是强氏子姓繁衍亦且二百余指而有食君之禄者矣余过其家见其树而知其先徳之覃于后者未已也恕斋持觞为予寿且请记予闻诸传季孙宿有嘉树为韩宣子所美吾不知其树何树宿曰敢不封植此树以无忘角弓之诗遂赋甘棠夫季氏子孙为鲁公室斧斤树之封植其徳敢比召南哉宣子蔑鲁媚季其嘉季者果树乎世泽如甘棠之后若孔子之桧田氏之荆王氏之槐是已此非其子孙一时封植之功也一本之深百世之下固有若神明护持者在焉非偶然也嘻孔子之桧吾不得而见之得见如田氏王氏尔可矣田氏王氏不得而见之若今强氏之植非田氏之荆王氏之槐者欤非所谓嘉树而有光传记者欤夫前人所种斯收于后人后人所培又以固前人之本恕斋伯仲皆清修好学尊徳而尚义周人之意髙至于捐金粟以助国费而利禄之心未尝入焉其于树所培者厚矣前人植之后人培之一元之气虽毋百世而可也岂直八世十世而已抑余闻梁甘露降皂英树世有幽宜书载虞晚折枝事施报尤捷果信也强氏义施之报吾将庆甘露之降是树

　　小桃源记

　　隠居顾仲英氏其世家在谷水之上既与其仲为东西第又稍为园池西苐之卤仍治屋庐其中名其前之轩曰问潮中之室曰芝云东曰可诗斋西曰读书舍又后之馆曰文会亭曰书画舫合而称之则曰小桃源也仲英才而倦仕乐与贤者居而适以贤居余余抵昆仲英必迎余桃源所所清絶如在壶天四时花木晏温常如二三月时殆不似人间世也余既预燕而落室仲英且出文水板求余志牓屋颜余闻天下称桃源在人间世者武陵也天台也而伏翼之西洞文有小者云据传者言武陵有父子无君臣天台有夫妇无父子也方外士好引其可以为髙而不可以入中国圣人之训矧其象也暂敞亟閟其接也阳示而阴讳之使人想之如恍惚幻梦然不能倚信虽曰乐土若彼吾何取乎哉若今桃源之在顾氏居非将托之引诸八荒外也入有亲以职吾孝也出有弟以职吾友也交有朋侪戚党以职吾任与婣也子孙之出仕于时者又有君臣之义以职吾忠与爱也桃源若是岂傅所述武陵天台者可较劣哉然而必桃源名者留侯非不知赤松子之恍惘也而其言曰吾将弃人间事从之逰知之者以为假之而去也仲瑛氏亦将假之焉云尔仲瑛齿虽强而志则休矣其桃源其休之所寄乎而犹以为小云如伏翼者小寄云耳固不能大絶俗而去已或曰昆俗信仙鬼甚贵富家有驾航冀风一引至殊岛见瑶池母东方生乞千岁果啖之而顾氏家弗能从此小桃源之名于昆也仲瑛闻予前说喜中其志又闻后说而喜人之亿其中也并书为记至正八年秋七月甲子

　　玉山佳处记

　　昆隠君顾仲瑛氏其世家在昆之西界溪之上既与其仲为东西苐又稍为园池别墅治屋庐其中名其前之轩曰桃源中之室曰芝云东曰可诗斋西曰读书舍后之馆曰碧梧翠竹亭曰种玉合而称之则曰玉山佳处也予抵昆仲瑛氏必居予佳之所且求谂牓屋颜按郡至昆山县华亭陆氏祖所■〈穴上之下〉生机云时人因以玉出昆而名山昆邑山本号马鞍出竒石似玉烟雨晦明时有佳气如蓝田焉故人亦呼曰玉又曰昆而仲氏之居去玉是舍逺奚以佳名哉山之佳在去山之外者得之山中之人未知也如唐之终南隠者与司马道人指山之佳身固在山数百里之外也虽然终南之嘉终南之隠者未知也借佳为捷仁之途千古惭徳至于今山无能掩焉若仲氏之有仕才而素无仕志幸有先人世禄生产又幸遭逄盛时得与名人韵士日相优游于山西之墅以琴尊文赋为吾弗迁之乐则玉山之佳非仲瑛氏弗能领而有之吁与锺南隠者可以辨其佳之诬不诬矣予尝论山不能重人而人重之耳望以剡子重荆以卞和重岘以羊叔子重紫金以八公氏重他日昆之重既以陆氏玉之重又不以仲瑛氏乎不然山以玉名者众矣若鄜若灌若龙城若中巴若滇也霅水上饶山阴星沙穔浦皆未尝无玉之称也求佳之頼人而重者如仲瑛氏则玉之称山者毋亦土石之阜焉尔君子有何取哉仲瑛谢曰瑛何修而得比古哲人窃勉焉以无辱先生之云也遂録诸堂为志书者泗水杨某篆者京兆杜本也至正八年春正月既望之三日记

　　书画舫记

　　隠居顾仲瑛氏居娄江之上引娄之水入其居之西小墅为桃花源厕水之亭四楹髙不踰墙仭上蓬下板旁棂翼然似舰囱客坐卧其中梦与波动荡若有繿而走者予尝醉吹铁篴其所客和小海之歌不异扣舷者之为中无他长物唯琴瑟笔砚多者书与画耳近以米芾氏所名书画舫命之而请志于予予喟然曰自人文洁于有态氏后世变不已而有书又不已而有绘事书一形而鬼夜哭绘一着所采色盲人之目矣子欲还治古则唯恐书日烦绘日宻又何颛之以为名与米芾氏争途于江淮上乎圣人取易之之涣刳木为舟将以利天下之不通耳又岂为子軰好名者设资之以侈书与画哉求书于书求画于画固不若求书画于象先也君试与客仰以观星文之经纬俯以察地理之脉络是大宝书也逺以眺三神山之出没乎海涛近以鉴五湖之烟霏七十二峰之空翠四时朝暮景状一同又大画苑也书耶画耶属之芾也我之属也隠君咲曰书画若是舫将安属曰大地表里皆水也大罗竟界一渣之浮急旋水中央而人不悟悟者必在旋之外也吁天一大瀛也地一大舫也至人者以道为身入乎无穷之门超乎无初之垠斯有以见大舫于舫之外子能从之乎隠君谢曰甚矣子之言几于道予知居舫而不拟间大道于舫之外也书诸舫为记

　　信斋记

　　吴下张生本既以信呼于人又字其所居室而求记于予予谓信之为义大矣天地一日不信日月星辰不顺行阴阳寒暑舛差错盭而生之之类息嗟夫天地不能一日外夫信人参天地而不信得乎孔子论信尝以之重食人一日不食百骸未废一日不信百行终身废矣故君子宁一日无食不一日无信秦法吏立百金木南门示信立而后令有以行秦法吏不能外夫信矧不为秦吏者乎今之吏以圣贤自谓而有不能信于人者谓非秦吏罪人得乎生治春秋学吾闻春秋以断事为信之符也生将有位以治民矣惟春秋之断以断民信之用大矣予惧生之视信者轻也故以孔子之言春秋之教参乎天地不能以外夫信者语之生之父予之友也请以予说质之

　　东维子集巻十八

　　●钦定四库全书

　　东维子集巻十九

　　（元）杨维桢 撰

　　○记

　　吕氏楼真赏记

　　淞之楼居者以万数而独吕氏之楼为髙等淞之山以百数而独九山之峰为特秀楼去九山数千里近而青出楼者仅尺寸耳吕氏之子恂从予游时莭觞予必于楼是登请名于予予名之曰真赏且并永言以记陶处士于南山非日日见之而一日忽见于篱落之间其曰悠然者真赏也王马曹于西山非日日得之而一日忽得于拄颊之顷其曰致爽者亦真赏也真赏贵于偶会固不贵于常得也山之赏犹女色之赏耳自其真而言觧佩馈奨之顷盖有慕之而不足者自其厌而言则朝越白而暮赵黛而有为之前者矣故曰真赏贵于偶会而不贵于常得也世之爱山一也在陶王为真赏在谢康乐则荒矣康乐于山爱之屡而厌之至其伐山开径自始寜至临海汲汲焉求之如弗得是今日之得无以餍于前日也天下之名山无往不有是谢公之嗜无往而不足计其一生山水间敝敝焉不得一日以休则谢公之劳无以偿其得矣是真赏不得之効也吁陶之悠然王之爽然也使日而得之人人而知之又何以为真赏不传之秘哉客登吕氏楼者犹嫌楼之未尽有山也予以其求山者谢耳而未知陶王之真赏也故书其楼为赏而又为之志其说云

　　移春亭记

　　呉之练川强彦栗氏治水亭于何之庒杂莳花木其间诸卉未花而有先春而拆者羣花已翻而有逗春而留者吾尝领客造彦栗必饮食予其所且俾侍觞者侍砚征亭名而并记之请予命之曰移而客有辨者曰黄金白璧珠绮女妇一切玩好之具世有权力者可不趾而移也春非黄金白璧珠绮女妇玩好之物而曷以移云哉予为莞尔曰客何见之闇乎自催花有檄春不在春而在人也乆矣春来而来春去而去四时代谢之春也春移而移春留而留吾司之于花木之间固有出于天时物候之外者春不在春而在我也子何见之闇乎彦栗起觞予酒曰某尝患春不易得又患得之易失也闻先生之言吾之患蔑予曰未也忧年寿者恒惧去日之速而来日之无几也则将游之外取大椿之年为吾春也是徂之易暮而朝也曽何益乎春未至也我将至之春之尽也我将迟之至之迟之春暮移而有移者若是则年莫之引而有引者不如是乎彦栗谢曰吾因移春而得飬生之道请録其说为记

　　竹近记

　　物之近于人者亦众矣而近之物有媺恶则善败随之故君子慎所近也世之溺于近而败者声色也货财也博奕饮酒也禽兽草木妖及竒伎巧宦之物皆是也近愈甚败愈不可胜言圣人于小人女子诫其近余类可推也嘻近哉嘻近哉可不慎哉吾里姚生智独以其近者在于竹而名其读书之斋竹之为物见于礼咏于诗而配徳于君子者也生近于君子之物则与世之近而败者异矣吾固未占生之善效何如也吾见生之执谦问道似竹之虚心也孝义根于心而道生似竹之不拨其本也险夷不贰其行似竹之歴寒暑而不改柯易叶也其为词赋锵然有金石声似竹之着鳯鸟而叶于律者也则生之取于竹而善其徳也有矣宜其于竹也左之右之以为近而一日不可以谖也虽然竹特有似于君子之徳者耳生于似君子之徳者近之如是而况其人真有君子之徳者乎生逰四方求君子之人而迩宻之其进徳又可量也乎书竹近之扁者实南台御史李公好古与生为忘年友之书也李公盖吾所谓君子之徳之人生与之逰得其近已李公由南端业羽仪于天朝生阶而上之吾且见生之获近清光于明天子已竹得以乆稽乎生也哉书诸室以为记至正八年十一月廿八日

　　来徳堂记

　　庄子正氏呉兴之衣冠旧族也蚤年尝逰于张息堂龙鳞洲甘梅坡诸先生之门极其学之所究学成而连试有司连黜之乃喟然曰吾学之利果不得施于人乎君子存心于爱人不得为良相愿为良医遂又游艺于岐黄氏之家而名其医室为来徳之堂呉人感其徳者既为歌咏之而又征记于余余谓十年之计种之以木百年之计来之以徳木未有不种而植徳未有不施而来者木计岁以近徳计岁以逺计近者庸众人之所能知而计逺者非知道君子不能至也子正氏苍髯皓发已为五六十岁人不得于仕而借施于医徳果报于百年之逺也则庄氏子孙其有食其报者欤虽然予闻宋许叔微氏取科名于陈楼之间喝六作五以符神人之夣者以医有功徳耳叔微之徳施于人而来即在其身是医之来不俟有年之后也叔微之事信则子正氏之来徳速矣喝六作五之报吾其无望于子正乎哉子正尚以吾言勉之

　　清如许记

　　去姑苏西北一百里所其聚为虞山又三十里为鬴山鬴山之阳曹氏世居焉曹氏繇武惠王后六世孙某扈驾南渡其五世孙为今南沙处士文贵始居鬴阳南沙不仕善治赀居而复散乡之人胥頼焉子孙食指以千数占仕籍者十有二三有名某者为武畧三世孙生三岁而父丧母夫人张氏力教育底于成某日奉觞豆寿其母髙莭堂上又稍为园池以娯其亲以及其宗戚宾客之燕乐名其池亭曰清如许门客自眉山师余永嘉郑采而下赋诗若干人持其巻轴来重请予记予惟清如许考亭朱氏之诗语以兴夫学者之心源也人之贤不肖天下事理乱成败皆系诸心源故君子之学先焉心源之所自来为挠不浊为不舍昼夜此源之所为清而逺也某也学朱氏学先治其源则清如许之契要盖得之矣源益治流益清推诸行事在隐为夷齐之圣在仕为伯夷之贤曹氏之泽不益衍乎哉曹氏自武惠徳被四海南沙不仕善犹及其乡节堂之行义又有以光继前武而淑及后人其泽五世至于十世虽百世而不替者固亦有其来之自矣予既得曹氏之学于清如许因知曹氏之泽清且逺者方来而未艾也于是乎书若其一亭台之工一禽鱼木石之珍恠赋咏者能言之抑末尔故畧不书某字志明幼以孝闻长博古憙文雅善为歌诗仕至江阴州司理云

　　熈春堂记

　　长洲县繇金浮崦东南行四十里抵六直甫里其地为呉王茂苑也至今民乐耕钓居有水木园池之胜邻里相望鸡狗之音相闻民至老死不识市区官寺者张氏彦明之家在焉彦明氏自晋髙士翰至大流处士士居是者若干世矣彦明岂弟乐易孝友之风行于家熏于里余尝入呉访天随子故宅因与天随孙广过其里彦明治酒食觞余于熈春堂上余既为赋熈春诗明日以记请予闻老氏言治古之民熈熈然若登春台盖至徳之世君民之分虽卞而情未尝不与民并也故其君南面之乐民有春台之娯畊而食凿而饮含哺而嘻鼓腹而逰不知帝力之加于我此春台熈熈之效也余犹及于彦明氏之家见焉熈春既名遂使延颈举踵指甫里曰某所乐土也乐土有某贤士也吏食君禄而治民使民不得其熈然者不愧张氏乎吾方恠吏近民使民日畏畏而怒焉人大畏伤阳大怒毗阴阴毗阳伤四时不至寒暑之和不成熈然之春无时而得矣徒■〈〈鱼攵〉上足下〉■〈〈鱼攵〉上足下〉焉求其迹以治焉摘羣以为礼荡温以为乐又颉滑觧垢以为之教不知熈然之情其离也逺矣诚使近民者得张氏其人以熈然之风推之民也则熈然之治其独为一家之春乎故余为张氏记熈春并以识有民社者之愧云正正己丑春三月三日

　　存拙斋

　　山东曲子益因余友方仲仁来请曰某不佞少輙有大志以为取功名如取地芥已而落魄不偶尝薄仕于宣政属曹不能与世之巧宦者相追逐故归而求诸拙采杜拾遗之句自号曰存拙且以颜子斋居之室敢乞先生一言白余所存者余曰少陵非存拙也因拙以存道耳子益之所存者在拙乎在道乎茍在道则虽愚必明拙为不拙之拙而大巧出矣故老氏子之言曰大巧若拙老氏子之所谓拙非杜少陵之所谓拙乎予尝慨世之巧人深中而险侧秉外而便侫以咲为怒以谀为詈以恭为嫚以信为欺奸伪横流不知纪极岂知巧之极者拙之阶与吾观世之善仕善贾善医善百工竒伎大抵巧之弄而拙之成其效至于心劳身死而曽无怨艾是知拙之存者道之在道在而四体无不喻万物无不备其为效也孰多孰寡哉子益之拙愈存而道愈明则知圣人之道得于颜子之愚曽子之鲁者愚非真愚鲁非真鲁也颜曽之道果在子益子益之拙又岂真拙哉书诸室为记

　　青云髙处记

　　檇李北去四十里所为青云横桱大陆渔梁农舍星分而棋布东鳯山九点与西杨诸峯出没于烟霏空翠中雨晴暮旦惨舒异状临之以层楼可一览而有者实为李氏青云髙处也李氏观复以里为青云而其大父又号云岩故楼以名予友茅山外史张君雨尝为书其扁而又以其弟佐从予游介之以征记予谓云之为物多变已而名亦随之外頳而内青谓矞具五色而昭瑞于灵台之上谓之卿沛然而雨谓之油突然而作示扬风之兆谓之炮巻舒无心使人望之而不惊从龙以雨天下谓之白至其脱林石升天衢通鸳鸿之羽翼近日月之光华枯槁之士仰之以为不可及者则始谓之青云云岩公有志泽物而不偶于世其所谓云不过陶靖节之无心弘景之自怡者耳某虽不敏窃有志于与世驱驰安知吾异日不凌青直上副吾居之髙也邪然则是楼也李氏言志劵也匪徒据胜览之要以为髙也虽然君子身居朝廷则思利其民者在家则思仁其族与其乡者观复登斯楼也见竟有秋啼饥冬号寒官府鬰塞而无所白者使之有以得其生而抒其情是即青云之覃物也又何必髙有其位始得为青云之泽邪观复未任以余言勉之可也

　　素行斋记

　　邢台张生叔温氏以素行颜其读书之斋叔温天资亷靖古茂虽侍父宦南方为六品秩公子而朝虀暮盐读书不少辍从师取友恂恂然退谨如邹鲁者诸生以常情论之叔温当华龄为贵介公子宜其衣狐腋裘日乘千金马挟弹平康间与代之河朔少年相追逐不以为过而叔温不尔曰吾读书未举有司一布衣生耳一言一动奚敢放而僻以干大戾以贻其亲之忧此其素行之一也叔温侍父在淞以尝从游于予且命舟五湖上招予至素行所见其室中所蓄惟折脚几席破琴一床经史子书凡若干巻藏败壁间他无长物以为娱者予骇之曰生侍父典大县食厚禄而素行若是是诚能行已之素者已中庸言素位而行以见君子之道泛应曲当无时而不在无往而不达故其道也虽易世而无存亡易地而无得丧非圣哲不能故曰民鲜乆矣今叔温行贫贱于父典大县之时非希圣希贤自信之笃者不至是抑素行之目有富贵贫贱则夷狄患难之不同舜之贫贱饭糗茹草若将终身及富贵则被袗鼓琴若固有之孔子欲居九夷则曰何陋之有及遭患难则曰天之未丧斯文也若是者皆素行之至的也舜人也孔子人也有为者亦若是叔温尚勉之而异时以公卿之器达而在上也行乎富贵之素者亦今日素行之推耳吾未老尚及见之

　　笔耕所记

　　呉兴钱徳铉流寓淞上掲读书之室曰笔耕所余客淞至其所见其一室如穿破舟上穿下洳折脚铛鬻若无出烟之窦予为之哑焉咲曰自不容辨黍麦乎不操槖耜不践畎畆之涂泥恃三寸颕以代畊所亦非其所已徳铉起而对曰吾笔之不停犹农之耕不辍也所非吾所且不辍吾耕所茍得所其敢辍吾耕乎所弗得所是农之不幸遇石田用力多而得报寡所得其所是农之幸而遇汶易之腴用力寡而得报多矣吾其敢以所非所而废一日之耕乎予韪之曰卤莾而耕者卤莾而报蔑裂而芸者蔑裂而报畊患不力尔何患不得其所哉抑子之耕也笔不如目目不如心目以耕乎外大地之谓心以耕乎内寸地之谓也放而大敛而寸而后畊之以笔畊哉笔畊得其所哉耕得其所无徃而非吾托笔之地又何有大小肥硗之辨哉抑记礼者有曰礼以畊之义以植之学以耨之仁以聚之乐以安之畊之外曰植曰耨曰聚曰安皆笔畊道也予尚勉之徳铉起拜手曰鼒之耕也倘得其所又得其道岂惟妻子无饥虽使天下无莩夫其可也四月八日在云间陈氏邸写

　　改过斋记

　　至正九年春予游淞之明日邢台张叔温槜数客来见中一人昂然长癯然清言议风发可畏问为谁则曰袁景文氏也明日景文来请曰凯先世繇锦城桥兹之先子可潜翁以诗鸣淞中先子蚤世而凯尚幼力自树立颇知读书属文既长益有志于学然偏质刚愎不能龊龊与里闾浮沉且又不能隠人善恶时时立物论为臧否于是与俗寡谐人亦以此相诋若有所不容者今年岁已强矣欲改是过故自颜其燕居之所曰改过而日自省焉敢求先生一言以戒吾过引吾不及以底于圣人之道予骇然异之曰人以过自讳者滔滔是也而未有过自掲而求改者圣如仲尼而幸闻过子路人告之以有过则喜古之圣贤未尝以过自讳此其所以为圣为贤也故书曰沈潜刚克髙明柔克又曰亵友刚克强弗友柔克若子之过非沈潜也非亵友也其过于髙明强弗友者乎以柔克之则二者之过无过矣然柔阘茸颓堕之谓执雌牧卑转刚而善之谓也谢上别程子十年而能不矜刘忠定别温公七年而能不妄子信能知过而改异时复见子松陵之上昔之刚愎者多柔矣臧否者嘿矣是子之信能改过也由此而之颜子不二过之域是不难景文起谢曰疢疾者多矣药石我者惟先生一人敢不再拜如先生敎遂书诸斋为记

　　敬聚斋记

　　云间卫子刚扁其蔵修之所曰敬聚斋余客兹土子刚首谒见明日以敬聚斋来请记予曰昔臼季赞郄缺之言曰敬徳之聚也能敬必有徳子刚慕郄缺之敬臼季之言足以修身也故以名之吾闻刚王大父山斋以言徳著称官至永嘉别驾晚年读易有得著书若干萹行于时子刚大父立礼公隐徳不仕闭户飬髙者二十余年人慕而不可见如丹崖青壁子刚之敬之徳之聚盖有所本矣而又以敬聚名斋日修习其中且从儒先生治书诗经学着之聿椟蔚然有章此非徳之所以聚于徳而发为英华者欤然子刚贵介子弟也一日之间声色过乎前便佞随乎后狗马珠玉之好杂然集乎中所以应之者或不能不颠置于造次之顷则敬以欲而败者不少矣子刚益能疏瀹而心澡雪而精神视不牵色听不牵声谈不牵味芳不牵臭日引而月长之其所以聚其徳者尚可量也哉郄缺子一田丁也因敬而阶乎仕灭其先恶为晋国军大夫矧子刚素承先徳以积敬又当国家文明之运异时不遇知已则已茍一遇焉其不居髙位食禄为时名卿乎区区春秋一国之士又曷足俪子刚乎子刚尚以吾言勉之而已

　　安雅堂记

　　去淞之西一舍近曰泖去泖之西三里近曰蒸溪蒸溪之上有世家曰曹继善氏其先自宋文恭公后五世孙其繇温之许琒家于淞今子姓有称贞素处士者余未识之其从子继善继善且邀余至其所居堂堂以安雅名盖侍书学士虞公集之大书也应奉陈公旅既为堂文而犹以其言未竟复征予言余读荀卿子因论君子小人注错之当与过也遂有越人安越楚人安楚以喻君子之安乎雅以是为非知能材性然也注错习俗之节异焉耳君子之安于雅非习之専且素能尔乎继善博雅君子也非雅不言非雅不动非雅不视听盖亦习而専専而素而于注错之间当而安矣不然吾惧继善之于雅强越儿而安楚强楚儿而安越其得谓之安乎哉帝尧之史曰安安皋陶之谟曰安止论者以圣人安于自然志君子之雅学者使注错之当而安如越楚人之安越楚也去圣人之安其隔几何哉抑予观郭谢之事而有以明习俗之节林宗之巾偶为雨垫而人効之为垫角安石鼻不幸病塞而人効之为拥吟彼非不知巾之雨垫而鼻之病寒亦安于名流之习焉耳继善出仕于首敎之地矣安雅之雅不唯淑已且将及人诚能使其人之慕继善如人慕郭谢则继善之雅所渐者易矣所覃者广矣岂独以名堂哉惟继善勉之

　　邵氏享徳堂记

　　松之卤折而南曰钓滩钓滩之南大泖大泖之支流又南趍而东曰杨港邵氏之族居焉踞居之北一里所水四面合中起林阜者实邵公翠岩处士之兆也公生前自营竁仍筑冢舍而构亭其前为荐裸之地且诫诸子曰冢舍地卑湿林木踈理易朽壊我百岁后必亟葺之及兹未四十年而亭已弊某且老痛念父言在耳重以本攴日蕃展拜之地隘于是一撤其弊而新之凡若干楹视旧规加闳且崇如于某年某月某日迄是年某月某日告成取古语阴徳享荣以及子孙者名堂享徳焉公之曾孙焕以尝与予逰遂将父命来请记言礼者墓下庐不祭必反虞于庙自庙制废而上冡之礼实重于汉之人余尝议之矣礼不墓祭者以体魄为无知虞而反庙者以魂之爽者在焉夫蓍株龟甲朽有年岁而狎者出焉谓体魄为无知可乎孔子之冡孔里鲁子孙世世祠之不废则知汉人展墓之礼为爱之切厚之至也吾闻邵氏自翠岩公而始大公天质深厚不事表襮虽善理生致富饶而絶去侈靡之习敦行孝谨而仁及乎宗族姻友里称为徳人长者无间尝建书院瑁湖上祠先圣像其中立义塾于乡割已田若干畆敎养里中儿构三径桥以济病渉公之修徳于已而覃于人者如此宜堂以享徳名徳厚流长而泽及乎子孙公之徳也岂止荣享一已而止哉传曰盛徳者必百世祠吾知邵氏之徳施于前子孙食其报于后享有世徳者逺矣虽然人之种徳如艺树然老人种之少者用之然少者不又为后人种之吾知其用有时而为之矣为子孙者其可视先泽自怠自修乎公之子某既克家如公而孙某又尊徳乐义光于前闻人曽孙某且笃孝明经尝选于里矣使益勤不怠则世种其徳而世世享焉邵氏之后益昌而大盖可占矣诗曰诒厥孙谋以燕翼子邵氏之先以之又曰无念尔祖聿修厥徳邵氏之子孙以之

　　不碍云山楼记

　　予尝北渡杨子访金山之胜而不知淞之南又有所谓大金小金出没于云海之中如壶桥之在弱流外也至正九年春余抵淞之张溪溪之东有大族为杨竹西氏居之南偏其楼曰不碍云山竹西燕于楼之上囱户四辟万顷之云两鳌之岛皆自献于眉睫之下其所名也固宜竹西且举酒属予以记请予谓云山之竒观不得于近而得于逺逺非至髙至明之境无以得之有其境矣而非至髙至明之人则亦无以得之也竹西脱去仕累归讨幽事稍为园池亭榭以自娯以及其客之好事者境为髙人之副地胜云山之观虽然逺在万岛之外犹将有之况去不五十里者乎然览云山以自粗也而览云山以微则小是也今夫云之大也肤寸而起塞乎六合不崇朝而雨天下及其细也退蔵于宻莫得而迹焉是云之动未尝无静也今夫山之小也一拳石之多及其大也草木生焉寳藏兴焉是山之静未尝无动也此非会之于心不能竹西风日佳时岸巾楼上手挥五弦之余与一二觧人谈至理既以八囱不碍者辟于目复以八荒不碍者洞于心云山之观尽矣备矣竹西怃然若有得起举酒而自歌曰海之云兮油油雨我田兮有秋海之山兮离离障我流兮东之又歌曰云之动兮跹跹吾与云动兮动而不迁山之静兮层层吾与山静兮静而不停并録其歌以为记

　　东维子集巻十九

　　●钦定四库全书

　　东维子集巻二十

　　（元）杨维桢 撰

　　○记

　　建徳路重修兠率寺记

　　寺在郡治西二百歩按图志建于唐神龙初名中兴景龙元年改龙兴开元中改开元宋大中祥符元年始改今名人呼陈尊宿道场者唐末有僧道明居之一时缁素居重加性尊宿太守陈操师尊之事见传灯宋南渡绍兴五年有兵宿于寺寺毁十七年郡守苏公简至天申节斋祷岁必出郊诣乌龙寺昕夕靡便遂呼寺僧祖照者经画土木事十九年寺复兴事见龙图学士罗汝楫记距今几二百年幸脱冦燹而妄庸者居之视逆旅舍不翅支房别院尽化草莽惟大佛殿与宿锺之楼仅友风雨至正十五年鳯山僧真如师来主寺席叹曰予不遇苏使君五百年尊宿道场其道遂废已乎力以起废为己任坐役逺近大家善散其宿居以相吾成绩经始是年之冬越二年春告成大殿钟楼因旧之外山门两庑法堂戒坛与夫庖库圊湢皆出鼎建庄严三佛大像傔侍者六涌壁金翠供张之具一一完整师介予友童原谒文为记予方悼世梗化者伏尸至数十百里割脍醢肉餧鸱鸦狗鼠者皆基于众生一念之烈师以棾化行三呉呉人争归之贫者投力巧者投技贵富者投金粟土木之输尽良材宻石金碧之区遂为一方冠可为师之化利能也而又有大者焉吾闻法王妙利延被有情不严而威不疾而速我朝所以殖西敎配黉庙也迟【去声】其効于必世百年之乆而未得也何师能以大法王力圆融一切法性成就一切福徳消恶氛于江表除青厉于海澨使万年皇图有以系中兴治统非徒以兠率之龙光亦师之道有以振本教矣师闻言曰善哉大哉请勒诸石以为记师儒名氏子自幼读书神觧过人长从五结山佛曰襌师讲道要襌师每屈且叹曰吾道东矣繋之偈曰
　　佛现诸王身身住百佛刹建无万化利普遍河沙界悟此化利者是为大知识一念生豺狼父子化敌国霄光昼晦冥生齿尽凋耗兠率世教师佐我国王化山木与鱼鳖咸归大佛道无有一凶孽非我王众生无有一众生非我佛眷属而况护国者山君与海王我诵一切法皆随有应现穷楼与广殿如降兠率宫供张与饮食乃至种种有金帛竞走犇天龙互旋绕我若遇天险天险自然安我若遇劫火劫火自消灭一切大功用乃至不可议我偈非强说得之毗沙尸稽首兠率尊证我说真谛

　　郡安寺重建佛殿记

　　呉兴郡安襌寺在子城东北按图寺剏于唐光启中刺史李师悦国郡人舍地而建干宁中赐额居尼中南渡嘉泰中废澧恭惠王赵师揆徙之郡城东北至绍定而毁主僧清复建入国朝为至元二十一年又毁时例主僧梁溪师始买寺之南距一百歩呉氏废宅转为寺已而无咎师来法堂与僧庐粗完而大佛寳殿实未建也至正七年法真师来当徭烦逋积之余斋鱼不鸣法龙不吼比丘尼徒有持钵而去者师乃力振清规大樽浮费又不惮数百里艰苦持疏于苏秀云门之间而檀施以归既而郡吏民咸有助一椽一瓦朝累暮积以至周足遂经始于是年之秋越明年春落成殿宇凡若干楹土木丹漆备极壮丽金姿寳相以及供张之具一一完好复以余力展山门之隘起库楼之缺山门左右重翼两庑凡前所未及者至是而完矣师以同姓府判公由辰为其父之娅而府判尝谓予同仕于台遂介府判孙桐生来求记辞不可则为之言曰释之为教本以劝愚俗匹夫匹妇逃租徭以入浮屠者不难也而世家巨族有投筓落采脱洗染着以归于究竟非其真智正觉的若有所见其能安于是乎不则灭伦裂纪不能免世教之仪予闻师筓年即有襌性盖善根之宿植也二十遂辞亲出世挿草为宫讲第一义凡众生之有知觉者莫不悲喜踊跃如弱丧有归遂能大劝于时而化瓦砾为寳坊知其不难也夫佛之为言觉也将以觉羣生沙门之言息也将以息欲而归于见性师演其教悉能启羣迷为正觉转惑见为真智而无吾世教灭伦裂纪之仪若尔非有功于众教者乎请以是言复于师俾刻诸石为记师本郡赵氏传心于天池信元翁悟庵其自号云至正十年十月初吉

　　鸡足山安定兰若记

　　去桐庐县东三十里有山自孙天子象峰南下蜿蜒盘礴为岷为屿屿曰鸡笼髙不过百仞蟠不过一牛鸣地中突仙人座东龙西虎闗键重叠盖桐庐之甲胜也至正甲申松峰襌师忆过此忽哑尔咲曰西毒国迦叶师座地有复至此耶吾自水顶趺足犹以未惬髙胜吾舎是何之遂驻锡此山还名鸡足结茅四寒暑学佛者归之如市檀施日不乏絶里人孙道富子兰并地以归锺文周宁李郁孙弘又相与力成之由是起建大殿方丈有所讲法有堂栖襌有室以及二门两庑库院庖湢歴不十年而以次悉举鸡足之荒峨然象王一窟矣额曰定安取鸡足一飞一止义也江浙平章庆通为之书树石庑西将有所纪必求文章家登载而未获其人余客冯氏义门师介大冯君士頥征记余闻古佛徒之开迹也类以垢面毁体攻吾若毄淡为之本挿草为宫擎钵为食驯至蛇虎■〈穴上八下〉伏转金碧之区鬼物悲啸换钟鼔之竟此岂世之庸妄人所能为哉今之庸妄者托浮屠以规兎王徭志与吾民争秋毫利髙至于树党王公玉食而骑逰珍寳绮绣子女狗马过于大姓名吁其于古佛初意何如耶求其人于古佛徒如忆者宜世以为絶俗髙等之人吾徒君子亦所乐与也师袁州宜春人彭氏名法忆字无念号松峰初礼陜西药佛山无极信复恭江西絶学和尚识而得其道云辞曰
　　伊彼西人教及东土布五色云如一味雨鸡足飞来身毒国所伽黎不懐火寒氷暑乃树法幢鸡足之刚钟鼔孔殷棾言孔扬云栋鳞辑风檐羽翔掲名定安赫有慧光猗无念佛为法出世我力精猛尔役声势然火智灯千光勿替上申国厘何千万岁

　　隆福寺重修寳塔并复田记

　　去华亭县之北二舎近其聚为青龙镇镇之南寺曰隆福剏于唐天寳间寳塔七级凡若干尺造于长庆间其徒邵文知俞文富之所募縁也重修于宋庆厯阅二百余年风雨之所经兵燹之所更土木殆不支矣主僧普善览其败瓴断础不无怆然者乃发弘愿白千里之大族宣慰使司任公仁发获畣其请始捐赀营建实大徳之三年也致和元年公之子贤徳继厥志至正三年公之孙士质光述其事而后缔构之精庄严之丽日光霞景出云雨上佛牙秘藏登崇寳轮人天鬼神瞻仰赞叹力余及于大佛殿东西两庑皆彻而一新又假钱若干万缗为复其所失田三十顷然后象设有所栖其徒有所食饮而寺之敝稍振旧观荐复遂状颠末介其乡士王元来请曰寺塔为一郡堆古佛牙之所寄苏涂之颠时出光景现相载在寺纪今幸任氏三世经营而壊始复完愿有言以侈之予惟先王之剏民宇也室奥以庇生■〈穴上〈夫欠〉下〉竁以送死坚而为墙垣城郭髙而为台榭览观之所亡闻乎累浮屠之制释氏书谓佛灭后铁轮王造塔八万四千一日夜神役也中国仿之或以佛骨以舎利以金玉神像唐鳯翔法门寺塔有佛指骨在焉三十年輙一开开则岁丰人安天子为遣中使迎之今塔为佛牙所在吾不知若干岁可开开抑何应塔之成壊实有数灵物之开阖当有时塔之崇非徒靡吾民力以视外观而已也余尝悼象教之徒未有一毛利益人而蚩蚩焉惟仰于人以给吾岷之辛苦垫隘者望风而趍其徒益繁则仰于人者益广主其教者既有以假佛之化现坚固相出大光明也以崇厥居而复有以虑其仰给者而图长其食土教由是而展布兹非其徒不之善于彼者乎若普善者是已吾闻普善攻苦敷淡业既成而行亦有以动乎人与古佛师功劳辱而有成者相师法比今之避农赋佛逃以偷生者其贤不肖相万万已彼尸居素食务治其荒唐之说以为竟祖教而讫无益于教之殿最人目之为髙吾居之普善之蠧而已耳书其说畀之使其人知所惧而且勿忘其居食之自则安知后人之无致力于其所未备者如普善施徳于将来者如任氏云相其役者耆徳曰寳曰秀曰庆曰福知事曰通曰吉曰喜曰俊也任君士质元朴居家以孝义闻便利及人者不独浮屠氏也至正元年九月八日

　　惠安襌寺重兴记

　　秀之惠安寺在郡治西二百五十歩按郡志梁萧王舍宅为寺以居尼唐光化赐名兴善世以夏臈主寺事宋祥符元年改今额绍兴七年刺史王公浚明请于朝始更十方襌刹命主僧眉山道立者来具见信安刘阜民记我朝至正戊子寺以民火延毁赤地无余髙昌观师领寺事道风法器素为四众依向悼法筵之地一旦化为葵麦之虚徒众或浮寄他舍观发弘誓以兴复为已任不迹权贵之门不役耕作之力尽弃祖父所遗资是年之秋即经始法堂方丈为芘风日地越三年而将得不募而至者檀施如千鸠工治材而大佛寳殿山门两廊备极雄丽斋房庖库各以序为三圣寳相十八应贞护法大神之像庄严殊特所用供张什伯之具一一完好规置坚定披攘经营者凡歴七年而汔于成其徒某状其寺之废兴本末及师之履行介予老友潜居徐公来请记予为之喟然曰天下废式摩那之教于惠安而观汶起其废也数岂偶然哉吁观贵胄青闺之秀也一誓不转作殊胜事若此使观为丈夫身有禄位于世其扶危起仆功之书于筴者可胜道哉抑余闻金色女之教不以祝颅髪住阿兰若为出家而以发大精进悟佛知见一切觧脱究竟为出家盖以法界为居大空为相而土木金碧之区其成其壊闗乎世教者有不得渉吾无壊无成之舍矣余嘉观之功能汶既废之宫而又因其教以示佛学之本庶有以振宗风于既往衍净社于将来者不穷也观字无相鉴空其号也吉安路达噜噶齐呼图克哈雅公之孙安陆府同知曼济哈雅公之子幼即有襌性不茹荤血元统元年授皇太后旨赐金栏袈裟落笄髪受戒具至正七年承行院札主本寺法席嗣于本寺隐岩静显师云十三年秋七月六日记

　　方丈室记

　　儒之座云丈席释之室云方丈仙之山亦云丈乎丈乎其三教之所度而则者乎东谷上人有室在治之惠因所而以方丈颜其名来见予姑苏舍次出方丈图请曰陆之天台与海之方丈并予出世幸在天台况所居山有金鳌玉几之胜黄石仙之所留题宋髙王之所托足也至今金鳌背上之诗为惠因山川草木之光故吾室以方丈名盖不自知其逃佛而仙招仙而佛也西游淮呉且数年一室之胜未尝不笈其图以行而未有列仙儒之言以志也先生爱予厚幸有以志而咏歌之方丈不在海峤而在吾室不在吾室而在吾行槖矣予在台时尝穷胜践过惠因所时上人方脱胎九龄也今予发已种种漂泊道路慨念宿竟不翅若在弱流三万外也上人归其得无辞讯其山川之灵乎辞曰
　　东万山之罗络兮縆赤城之盘纡琼台方广欝以出没兮聚仙佛之所庐薄东海之嵬岸兮架金梁之凌虚哀灵修之播迁兮来仙伯以导舆赤子兮如鱼纷望思兮鼎湖嗟山川其如作兮眇风景其愁予望海屋兮渠渠挽飞飙兮以为车上下风雨兮出入太初下视弱水兮黄尘满区仙耶释耶吾不知其何谁兮羗从汝兮归诸

　　清溪亭记

　　呉之东襌寺僧文友自号松岩道人喜读吾儒书多识前言徃行一时士大夫乐与之游尝筑亭寺之西偏临水之濆莳花竹其傍故士大夫过寺者必访松岩而松岩设酒茗必之乎亭之所亭之赋咏且将成巻矣然亭不以松岩名而必名清溪者盖清溪其师正一之号也予未来呉时闻清溪君以吾儒寄迹墨氏而不缚墨氏律日与士大夫饮酒赋诗以风流自命非蔬笋衲流所能窥也及来呉而清溪已逝及见其徒如松岩者能不忘其师去之十余年而号犹存于新之亭非其学得于吾儒重本之义能若是乎宜吾徒之乐交其人而华其亭以赋咏也抑又闻寺有宋南渡僧曰林酒仙者居院不事熏修棾呗惟酒是嗜手持铁键槌日逰市间不问酒主名夜即卧酒垆底酒家争供以酒以为圣师云若清溪之为师弟子者得微犹有林圣师之遗风乎嘻吾于是而自感者已今之为浮屠氏以絶伦屏荤酒若槁项黄馘之流日诵经钞若干万言以为得佛之道而不知去道益逺而脱觧襌缚如林酒仙之徒乃得称圣乌乎习浮屠氏之法者可以辩其要矣亭剏于至正丙戌夏成于是年之秋明年秋七月记

　　竹雪斋记

　　至正八年冬积庆主僧臻上人于顾野王读书堆之南辟一室为燕居所环种以竹上人每读书其中至雪夜见八窓玲珑一室洞白上人必披五文衲戴白笠或徒倚竹下吟啸自若遂名其居曰竹雪明年冬介友生马琬寻予三泖之上以记请予曰竹者至刚至虚之物也刚则不屈于物虚则具道于体雪之为物又至清至白之所形也清不自蔽其恶白不受湼之缁也方天地闭塞时竹独秉后凋之操而玄冥之灵特困焉雪与竹若相轧而不知其适相得也上人于二物者又适相遭于一室宜其取诸物者有得于其刚与虚青与白也嘻竹微雪无以章其秀之特雪微竹无以比其清之敌吾闻上人贞而白者也微雪与竹则又何以表见其人哉竹雪之相轧庸众人之所得而知竹雪之相资者非上人之协之而谁邪虽然即无于有竹也入有于无雪也春至雷作而万角突立有于无也金乌一睍而方状立觧无于有也无乃道之宗极之根也上人学浮屠浮屠氏之学以静虚为宗空无为体上人心不为欲回道不为物损是能备竹之刚而虚瑕不自匿湼不是缁是能备雪之清而白矣推而极之以至于声臭之冺然则静虚空无者将有得于二物之表上人以为何如俾琬复上人书诸室为记

　　望云轩记

　　余逰海上得浮屠友三人曰静庵镇大明煜天镜净也净修长书一通贽余之见于静庵所越三日又徼致其所主院净土招提入其门门草莾立栋宇吾知其有才也升其室缁徒斤斤鱼贯立诏以吾圣人之书知其有学也已而燕客望云轩上求一言白其所以望者叩其以则曰吾非王謌客之望于呉会者净有白髪母在黄龙之浒宁先又故庐不得迎以侍此望云者即狄孝子之登太行而注射其目者也余闻而异之曰金仙氏之教超于万有之外而净之有其亲于天性者不得以真无诬之吾又知其性之与吾儒合也狄孝子之忠于国仁于民者孝之推也净推其孝移忠于君移敬于长移义于宗族移任恤于婣友覃乎民社则望云者又何异于狄孝子哉宋有称缁衣相者曰慧琳氏权至杭时宰直假清虚以资燕谭且以误人家国又何望净于琳也哉至正二十年夏五月四日

　　半云轩记【有诗】

　　云间鉴上人住胥浦之无住精舍受法于金陵休居叟襌师休君命其所居轩曰半云集贤赵公雍为之书而又介吾徒尚贤谢君来见余黄溪书舍请一言以为志余读宋僧显万诗曰万松岭上一间屋老僧半间云半间三更云去逐行雨回头不似老僧闲恠万之有心于闲不如无心之云之闲也云之巻舒晴雨皆出于无心故雨人间其施也沛然则为出山之云雨足而其体也悠然则为在山之云施也体也云何容心于其间哉万笑云之出而以不出之闲骄于云也万岂知云者哉今上人号古心而上无住之庵是契心迹于云者也半云之命于其师知古心之足以朋云于宾主间也云岂敢以劳耻于古心而古心又岂敢以闲骄其云也哉余以是言复古心古心曰唯唯遂书为志又繋之诗曰
　　我有山中屋与云相半之云去何所去云归何所归云静我心住云动我意飞一动与一静阴阳互根依是为古心法我儒不能非

　　海屋记

　　谈海屋者以海上有山山上有金银宫阙限以黒弱水三万麻姑云东海三变为桒田则知海屋有时而废及观海屋丈人掌计筹海尘筹充陈两间弊丈人海屋又最灵而寿者乎吁吹万物皆有弊惟幻无所与造亦无所与弊故知夸仙谈道不如浮屠氏之善言幻也九峰古鼎上人以海屋自命其丈室人问九峰非海岛又室非鲛室屋何赘字于海上人谓吾四大观皆幻求吾室必海如牛渚犀见登州台观殆老姏尼之见焉耳何以称丈夫佛为清逺玄虚之神乎【晋许荣曰佛者清逺玄虚之神】今之求浮屠道以老姏尼之见虽吾戒麄法不能竟况欲造清逺玄虚之界乎诣极于幻其清逺玄虚庶矣君其不信吾将与汝约淳芒与苑风观于东溟小白花之岩见金沙妇出一幻相如牛渚犀见登州台观光景魁磊非烟非尘谓之幻乎不幻乎会稽大瀛于闻其言而韪之曰海屋之幻岂上人然吾累仙伯见已乆矣上人曰何见曰麟之屋珠之宫羙人兮在中乗文鱼以相从不知横波兮冲风此岂可与老姏尼辈道乎上人起作和南礼曰幸子雄文録诸海屋以告迷而诘者已而上人呼三辰酒起戞赤金钵自歌海屋之歌曰烟飞九点三山覆搏桒吹灰点若水海筹甲子计瀛缩大溟不死尸不宿八柱灵波腐鳌足震旦东倾不动屋并録为记

　　小蓬莱记【有诗】

　　按越乗镜水之上有山曰卧龙如海涌鳌脊郡宅据其颠唐人居之以蓬莱自侈山水楼台之胜窃比于真宫道院是以假观求蓬莱者也霅水之上子城之中有道士宫曰玄好无玉昆丹丘醴泉饵草之异闻人师构一轩其中而亦以小蓬莱自命此非假观也而以真幻求乎蓬莱者也嘻东方生记蓬莱者幻十三竟云耳万有形皆幻也以幻示幻所以为灵仙之教之神也子合神观于冯闳乎方壶员峤不啻几案物也又安有弱水三万里之隔哉吾试与子言幻黄初平得仙金华山中之石皆羊也其兄初起眼眼未换肉见石而未见羊初平叱石石皆起成羊数万头此非神幻之至也耶然见师之小蓬莱者惟初平能见之不者皆初起之见金华山白石者耳见羊者小可也大可也见石者大小无一而可也师曰唯请书诸轩为记使世眼觑予小蓬莱者兹文为之大圜之镜也且系以诗曰
　　蓬莱在何许渺在东海虚其廽五千里上有神人居山川异百奥风俗如三呉仙官示狡狯百丈神千躯世人寻地脉弱流垫轻壶徒闻羡门徃澷役君房愚孰为灵仙府乃是尺寸庐燕坐吾玉几天游我非车挥斥九清表飘然隘中区岂知蓬大小不识无真无

　　鸣鹤轩

　　记道士徐中孚居钱塘宗阳之西庑尝从游郡庵虞先生先生名其轩曰鸣鹤盖取诸易中孚之繇也而庐欧阳太史又为记之繇之义尽矣又复求余文余闻鹤之鸣亦多变也已其鸣之信则警夜分鸣之逺则闻九天鸣之竒则昼夜六时中律吕至其鸣之神则空中语累累之诗岂直鸣肉和外见象中孚之义哉抑余有感鹤者不能不为中孚通也唐光和诗人尝悼鹤以饱食易天真至争腐鸡鹜前狎羣鸟鸢之内乗大夫轩遂有禄位则玉音沉乎其无阗矣呜呼利令智昬非惟蠢物为然灵禽亦尔中孚于鹤其勿饱之过而昬其灵也浮丘伯曰鹤一千六百年饮而不食与鳯凰且共鸣圣人之盛而惜余不及谂诸千六百年之后也中孚其能以长年诀■〈口受〉予不

　　玄霜台记

　　云间刘炼师某筑站台于庐之西楣曰玄霜请于箕尾叟曰愿先生费辞以记叟曰生物不穷以藏夫造化之母者吾取夫太阴之精太阴天地交构之先数也在卦阴含阳坎象也坎为月中一画真阳也万物之生资此而后成故仙家指为玄霜玄天也天地初交生物之始犹未离夫天故称玄霜见霜也如玄露之凝如绛云渐积如瑞云不流盖元气结成纯乎生生之英结之为霜化之为液散于万物頼以成质是故木有三钻则为火绞之则为水坎津也木得水以行曲直之性无水则枯矣木有三灭则化土离象也真阴存乎其中水道也土无水则地脉竭矣金有三击则为火镕之则成汁水象也金无水则不能从革矣天无水则不雨地无水则不云人无水则神弊天下之物无一不资夫水水位于坎寓于月象而为玄霜非至精无以造是玄非至道无以凝是玄彼日繁霜则尽零炎霜夏飞损物以行肃杀者谓霜之名则可谓玄则不可故玄也惟太阴之精当之吾尝登是台薄筄上覆曲栏旁植空一窻以接太虚之境淡方寸以生魄之际化槁木之形如玉毫之相吾将与汝蝉蜕秽浊而游乎太清矣子能从之乎是为记

　　东维子集巻二十

　　●钦定四库全书

　　东维子集巻二十一

　　（元）杨维桢 撰

　　○记

　　天风海涛楼记

　　呉阊闗之西其地清旷平衍去海仅若干里有筑层楼与海涌峰之小呉轩相埓者其主或招海内豪客燕处其上八窻洞辟近见风涛汹涌在足底楼若浮而逝也主酌客以酒曰景若是能无言乎客亦酢酒于主人曰楼恶名主曰未有以名敢请客遂称天风海涛主以为然并以记请客曰壮天声者风也而不知大块之噫者圣也壮地险者涛也而不知层澜之积者信也故圣于阴阳莫如风信于昼夜莫如涛风之生于天执之而不得逐之而不及恶究乎圣哉涛之出于海御之而不止激之而不回恶察夫信哉天地噫而为风阴阳以之鞴万物也江海积而为涛昼夜以之凖万古也风之圣涛之信大矣至矣及天风与海涛相薄也蓬蓬然起歙乎土囊填乎太空不终日而万里若一磅礴相射与激水之涛相轧呑天沃日走貔貅而吼犀兕兽骇于野龙拔于渊极天下之神观无出此吁海涛不扬而渊静天风不振而和平欲极天下之神观奚有焉惟人亦然厄于穷巷逃于深谷患难奸其外烦懑忍其中于是激诸意气之颉颃发诸悲歌之感慨而天下称竒曰丈夫士固如是也虽然竒不生于竒生于变故不观变无以知其竒不观竒无以见神也呜呼户牖之小万顷寓焉可谓竒矣抱竒志者亦将于此一爽乎

　　钖老堂记

　　华亭环南六十里为胥川有老人曰殷纯父氏者年八十余畧无衰惫态老人失子而得女二其长债曰顾审之氏居老人甥舒以终飬且名老人燕处之堂曰钖老盖私贺老人之髙年而假鲁人颂祷之词以为意也吁养外舅氏若审之氏者亦可谓恭也已矣审之以老人之侄孙奎受业予门遂因奔请钖老记予读鲁颂泮水之章其词曰永锡难老顺彼长道难老者难若出于天锡不知固有难老之道而有以为锡之耳故曰顺彼长道老人实以之老人者既无多男子以怵其爱憎家又饶乐素无服食窘其寒饥晚又求清静术乐之以遗弃夫嗔喜爱欲朝市之势要声利也皆其难老之繇而诗人所谓长道者也抑吾于老人之锡者有感焉者昔者虙戱神农氏之民暝之蹎蹎不知所以然而然是以永年黄帝尧舜氏之民职职植植弗夭是以难老后世之俗不然■〈鼎刂〉文之烦称也机谲之互确也百状俱作万恠横生水竭山崩宵光昼冥石言犬疴夏霜冬雷罔不缪盭是以有父终其子兄终其弟者求老人之善自养夫长道谓黄帝尧舜氏之民兆欤今圣天子疾民之偷■〈孱刂〉伪还淳思纳斯民于春台熈皥之域以黄唐玄惪格于上下旁通于四裔四裔之民不言而自化锡老之福且家至而户达何啻老人氏一堂而止哉吾将与人聨茵并几酌春酒堂上弹琴吹竹歌上古大庭氏之风以待遂俾奎复于老人刻诸堂为记

　　江声月色楼记

　　浙江秋涛之壮秋月之英相上下月之英至秋分而极盛涛之声亦至秋分而极壮涛与月一气之得故江声月色为天下两竒絶也江水流溢而东南行其溺为湘湖湖之阳岐寿诸峰戟而笔立腋江肘湖而襟诸峰之秀者则韩氏惟新之楼有焉元统元年秋惟新氏尝觞于楼之上请予名楼予命之为江声月色而记则未遑也惟新氏去世且十有余年而其孙奕来从予游犹知致祖初志以记请呜呼世之言声色之乐者有矣楚眉卫颊春韶月秀狎慿而眤茵争怜而竞悦悲丝烈筦朋从旅进鳯鸾啸而莺燕鸣引吭而谐调者若出金石此世之所谓声色而人人之甚欲者不知甚欲必有甚恶故曰狂夫乐焉智士哀焉然则声色之寄于俄然漠然之物而无其甚欲甚恶之累不为乐之至也哉今夫江之声实以潮鸣乎天下其疾而来也如风雨其突怒如雷霆其却而逺也如松风笙鹤人不以为声而为声之至也月之与潮相得而胜也其动如银汞其起如金城其铺而平也如积雪千里人不以为色而为色之絶也兹非悟其妙之微殆未可与耳遇目触者同日道也吾留呉下乆不见江月雄观秋且分矣业将与生买舟大泖口泝呉江抵海门夜泊湘南据胡床楼上以榄有楼之竒观曰声曰色探天地之大秘藏也则凡天籁之有声皆吾韶钧天文地象之有色皆吾之西子南威也呜呼楼之声色若是取之无竭用之无禁而嗜之无荒是真楼之大秘藏而尔祖之乐以终其身而且以遗尔子孙传世之玩于无穷期者乎生归试诵吾言于父兄间尔祖有灵必以予言为信

　　舒啸台记

　　云间谢仲允氏甥馆在石湖之阴馆之左个植花木为蘌治园堂其中命之曰舒啸名客至允必延致于是今年春尝觞予轩所酒酣为予作苏门之音且以志请按说文啸者蹙口成声也古诗人以啸与歌并言则知啸亦蹙口之歌耳不无五音之协五音协则金石丝竹可被时允出名姬童鸾者佐酒吾将以玉笛寻其声座客拟马相如为乐府命之曰紫鸾回然采其音付童鸾歌之以备晋成氏子啸赋之阙也虽然吾闻宫为君商为臣角为民宫荒则君骄商陂则宫壊角乱则其民怨啸协于宫使予闻之温舒而广大协于商于角使予闻之方正而好义恻隐而好仁吁此允之心声也不知代之君骄宫壊而民怨也苐未知闻苏门鸾鳯者亦有是否人不知其心声之得则又乌知其啸之舒者闿敞和平不媿晋处士者耶抑予闻刘越石在晋阳清啸塞骑闻之凄然而退啸之感人者又如是今西北之冦闭塞闗梁允能以越石之啸慷慨激烈者使风云动揺烟尘倅起又孰畏乎闗梁之孽哉允勿靳是拟相如者又当作为出塞入塞以继短箫铙之曲也啸之舒哉不亦韪哉

　　读书堆记

　　予入淞首慕顾野王读书堆者在亭林苍翠间未果往也上海释慧自称野王氏后介其师去东老人来请曰居之在介辟室蓄古今书数千百卷贻其嗣达妙袭名于读书堆敢丐一言以记记未及今年予逰鹤沙顺流下黄龙江抵沧海观涛泊舟古精蓝下主僧出肃客乃慧也见其二子即妙达也夜分张灯叙旧话遂为援笔志书堆夫书之能藏者不难能读者难能读者不难能用者难也书藏而不读与无书等读而不用与不读等张茂先藏书至世乘而茂不善厥终李赞华载书数万巻亦无捄于僇身非有书而不善读读而不善用者与代之衣冠家有积书如秘府至再世三世懵与书隔甚至售为声伎资吁可悼也已若慧之书堆髙洁亭林磨水火而堆不毁经兵革而堆不迁使达也妙也又能翱翔于堆穷探力取以为修业地非书之善藏而有善读者欤苐未知达与妙之善读读之善用者何如耳宋聪道师善读书一览即挂书梁上人叩则曰书贵行复何读此方外士读书法也惟二子以之至正二年夏四月廿六日

　　夣蝶轩记

　　有客三人者过夣外夣道人谈夣一客曰吾夣为玄驹一客曰吾夣为蜩唐一客曰吾不夣达魔而为达魔者所以夣起自歌曰巴中老人蠧仙橘化为达魔无处觅随风一夜到漆园鬼入南华鬼无迹蜩唐者亦歌曰腹育出尸出宫桂风为食芳露为饮月令老翁候我占识候能鸣复能瘖玄驹者亦歌曰大槐王台台九沓充州一怒成乌合有时东海去观鳌焉能死我鲮鲮甲道人曰夣玄驹者志富贵者也不知縁几登釜寻人饮食而有焚如之惨富贵何在哉夣蜩唐者志清髙者也不知吉羗执翳而搏其后黄鹊又从而利之使漆园文人捐弹而返走清髙何在哉惟达魔夣我者亦不知我之夣达魔则志与物化与物忘彼我殆与造化游与大道冥者也古之人得之者惟南华真人也予弟子文璧氏持缥文册来曰此某夣蝶轩集也请先生一语遂书此以遗之夣外夣道人者会稽杨维祯也

　　真仁堂记

　　云间陆和伯自其先公某五世为良医其药区为真仁之堂未得儒先生之言以记和伯因予友吕辅之氏见且请记夫仁一恻隐之良心出于天而素无伪者也然世之行仁者则有诚不诚辨也梁惠王移民移粟非不仁而其心在于辟土地则非饥民为也宋襄公不禽二毛非不仁而其志在于求诸侯则非老人为也若是而言仁君子谓之伪可也仁之诚者必若禹稷汤武而后可禹视人溺如已溺稷视人饥如已饥汤不忍人之涂炭武不忍四海之荼毒此诚于仁者也吁此圣人达而在上事也和伯不仕者也不有颜子之仁乎颜子愿得明王而辅相之其曰愿无伐善无施劳此颜子之仁未达禹稷也故孟子曰禹稷颜子易地则皆然陆氏世隐于医而其仁之真积者当厚矣使继之者有一念之伪则岂得为真仁也哉和伯学岐黄之外习吾圣人书能充之以颜子之学善无伐则善无伪矣劳无施则劳无伪矣无伪而仁有以同乎天下矣老人之老无以异乎吾之老幼人之幼无以异乎吾之幼备万物于吾身无以异乎吾之同胞兄弟也吁其为人也诚矣至矣云间之疲癃残疾困而无告于人者尚有出于陆氏之仁之外欤夫子语颜渊曰天下与仁吾亦将属和伯云书诸室为记

　　海峰亭记

　　吾铁门有贞秀生者其为人爽朗有竒气玄格髙情恒在物外每登髙逺眺若见东方生所称三神山歴歴在眼底筑亭鳯洲上名之曰海峰余逰海巫山生邀过鳯洲登其亭与之谈仙家乆视事因以记请按东方朔书谓海之东有三神山曰蓬莱方丈瀛洲周廽五十里隔弱水三万里非蜚仙不能到审是则三山不惟不可到亦非世眼所能觌也钱惟演赋逺山诗有秀出海三峰之句亦想象而赋之耳惟演不能有诸目贞秀顾欲有诸亭亭果有海峰乎无也秀曰吾得海外三峰竒观于眼之所无者求于神而不求于迹也此非道与神合心与化并者不能得之得之则海峰不在海而在吾亭不在吾亭而在吾方寸藏宻之地耳奚知有三万弱水之隔哉予韪其言而録之座客有謌海峰之謡而被之琴者歌曰
　　神峰在何处云在东海虚下负六鳌首上托羣仙居世人寻地脉弱水垫轻羽【平声】髙人坐燕上天游以蜚车挥斥九清表飘然隘中区咲呼一蓬粒贮在壶公壶并録为记生名沐姓钱氏自号琼台仙吏云

　　静学斋记

　　呉人张氏性之以岐黄氏之术为学而东阳桞先生扁其燕处之斋为静学阅三年目予宗伯振君求余文为记予叩静之说于岐黄氏之书性之曰为惧惧无为欣欣婉然从物与时偕行谭而不治是谓至治非静无以得之也予曰此非君子之静学也诸葛武侯之言非静无以致逺又曰躁不能以理性此静学旨也静【句】躁君也性之其有意于理性舍躁之君治之以何哉性无有不善理之则从乱之则凶性从必生性恶必殃自然理也性之以岐黄氏之术务于生人静学之地其必有得生之本者欤本得则道无不生矣虽然抑吾又有进于是者人生而静天之性也静之之初不容说也愚者昧之圣人复之为大道之宗万物之本也非虚无之境寂灭之乡窈窈冥冥之物也感而通之静之微也动之机也嘻使静而不机动也奚以资生动而不根静也奚以资始老氏之言归根曰静是谓复命盖与吾言性者近矣性之既知静学以理之复知静根以机之黄老氏养生之道尚有大于是者乎唯遂书诸斋以为张氏静学志至正七年冬十月初吉记

　　游庵记

　　古者四民各有所处士处闲燕工处官府商处市井农处田野毋使杂居见异物而迁焉此四民之居有定止而业有颛能也后代民始有出于四业之外者则曰游民游民不得容于先王之世而后世纵焉此四民之有専能者寡矣予方唶于是而客有以游庵为名且征文于予者曰刘子舆民也子舆以居无定止而名庵曰游其子舆之不幸不生于先王之世乎抑幸而不生于先王之世得不専四民之业而由于游也子舆氏好学之士也以游自由而不得比于先王之民是弃人也乌得为士乎子舆之游游其居未尝游其业也盖子舆幼时侍大父居某所长而侍父居某所亲殁而庐灾今又徙秀之广陈所未知老而归也迄于何所望望乎如浮屠人之寄四方仲尼固曰东西南北之人也此游庵说也呜呼戚施直镈蘧蒢蒙璆侏儒扶卢蒙瞍修声聋旷司火古者疾人犹不致于游而且为官师所材而职其能若是子舆氏锺羙天质懐抱利器而又敏于问学其官师之所不裁者乎其不得比夫先代之游民而弃之也谂矣惜吾位下官弗遑称似其人也故重言之

　　五湖宅记

　　海虞缪仲素新治巨舰列几格置琴书其中笔床茶灶相左右容客可数十人时时遨湖海间且命其名曰五湖宅吾尝与之燕是宅于具区之上仲素将觞有请曰吾宅五湖倐东忽西动而未尝动止而未尝止实玄真子之邻也曽不知世间有百万买宅之宅先生既止予宅得无言乎予咲曰异哉子之宅其宅也今夫一畆之宫一区之宅必相阴阳度原隰未闻卜水吾因子宅有感矣王侯邸第之相甲也其穹焉如天深焉如海食客数千百指粉黛之人填楼而牣阁风雨不动安若泰山自谓享于身传及于后之人无穷也而近不十年二十年逺不二世三世宅已姓于他矣岂若子之宅若动而能静若危而能安若迩而能逺而且免傅舍之累也哉然物莫大于宇宙而尤莫大于心善论心者谓之寸宅拓寸而大天地不能容太虚吾室也八荒吾庭也日月吾扄牖也视子之宅五湖一粟而已耳子之四海一沤而已耳能由五湖以卒返斯宅也居其居如钧天广居下睇地间渠渠夏屋真■〈虫岛〉殻哉况湖之一粟乎仲素怃然若有所得酾酒临风起而自歌曰水之国兮秋秋水之宅兮浮浮招玄真以友兮鸱夷之与逰又歌曰太虚兮吾序八荒兮吾隅居丹台之广居兮吾不知宅之所如并録为记

　　○书题【附】

　　书乌巴实侯徳政记后

　　契世则以所著乌侯梅前州政绩碑示余中叙御畬冦一事尤详余未识乌侯而世则之文可征也因怃然叹曰自罢侯置守而吏之识守土义者尠矣古者诸侯分土受之于君传之于祖国存与存国亡与亡郡县一裂吏卒三岁一易疆场有变輙望风引去间有与城社共存亡者非出于其人之天性则学问之力也乌侯奉天子命守梅城数千里外众委敲而奔而侯独誓与城社共存亡外攘虎狼卒完其竟往来罗李二冦弄兵南徼至动三省兵禽狝草薙而后已使守汀漳吏有乌侯者在焉则又何致狼藉城保为吾民荼毒哉子思居武城有越冦至盖去诸子思曰伋去君谁与守乌侯能为子思之所为其亦有得于学问者不诬矣推此节也为画邑之蠋睢阳之张平原之颜扶竖世教以利国家者固同一义也乌乎乌侯之志节其可畏已哉文士颂其绩众矣而守土之义未有发焉余故特发之至正十年六月廿日书

　　书钱氏世科记后

　　爵位之襌有延于数世者而文艺之传及三叶者寡矣岂非爵位固本于世泽而文艺之济羙尤得于世徳之至难者乎通川钱氏在宋淳熈迄于咸淳四世以经学领乡荐者若干人擢春官第者二人世科之盛犹未艾也而又有经学领延佑丁巳之荐于是入本朝且五十年矣钱氏之泽何其长也欤吾闻其乡人俞日华氏曰钱氏之先曰声逺公曰景髙公者皆能当冦盗时守卫其乡又力城通川民免渡江避兵之患其乡民到于今思之呜呼此固钱氏之世徳欤有世徳者子孙必显理之常也虽然今观世之显子孙显以贵富不知务徳而蓄于身以及其家者多矣则固不若子孙之文且贤为显为可乆也此余读钱氏世科记而慕之又为之着其说云

　　书负蝂传后【可继隼鸡録缟凰议作一类】

　　余读桞子厚负蝂传而未见其人及读元魏志胡太后幸绢藏从者百余人使人各称力取之尚书令李崇章王融负之过重颠仆于地崇伤腰融损足太后夺其负使空去若崇融二子非魏之负蝂也耶若胡后者盖愚弄两蝂虫岂非桞传之明证哉予在睦见金仓氏破睦有李渊郁者首入睦库腰负白金若干锭过重交道上屡仆不能起人知其负也遂砍腰敓其负去吁若李氏者又桞传之大痴蝂者与

　　东维子集巻二十一

　　●钦定四库全书

　　东维子集巻二十二

　　（元）杨维桢 撰

　　○志

　　读书斋志

　　醉李贝仲琚自幼颕悟长有奇气而于诗书无所不读求天下未见书如不及题其室曰读书自课早读若千万言莫记诵若千万言葢出则于书少辍入室则又手披而口吟矣妻子责不理产及不能废居居邑则曰我业葢是仲琚于书其颕若是而余最号不善读书者也性未能寡欲其读也不能静且颛即颛又性猝急茍且开即亟涉欲竟为常恨自课不能如仲琚而仲琚求余文以志室亡乃左乎重违其志则曰自瞽儒之说有皋夔无书可读而天下之学几废不知河雒之文天下之至书也帝典以前有皇坟之书大道所寄善读者称左史倚相断自唐虞以下尧以是传之舜舜以是传之禹其炳然见于书与二曜齐明不能灭也前圣既徃后圣复起易也诗也书也礼乐春秋也皆圣人之书也善读易者以知来善读书者以辨事善读诗者以正性善读春秋者以知徃善读礼乐者以制行和徳圣人其无余藴矣学者幸而有圣人之书可读则圣人之藴在我不在圣人也然有不幸诂训之溺也词章之隆也异端小道之乱也吁此非书之罪也读书而不彻其藴之罪也读书而不彻其藴则瞽儒之说胜也已斵轮扁有告于齐之君者曰臣不能以喻臣之子臣之子亦不能以受之于臣行年七十老于斵轮古之人与其不传者死矣君之所读其糟粕已夫吁兹非瞽儒之论也读书而无有彻其藴之病也仲琚读书二十年其于圣人之书盖已静而且颛者矣其所以知来则善读易者也其所以辨事则善读书者也其所以正性则善读诗者也其所以知徃则善读春秋者也其所以制行而和徳则善读礼乐者也然则所为由圣人之书以求圣人之藴者将于是乎在吾欲藉以儆后此之瞽儒也故志之

　　芳润亭志

　　君子论根源者莫大乎世泽之厚论福寿者莫大乎六艺之学也故得其学者根固而芳菲源深而润敷前人以是始之后人以是终之芳之菲无时而歇润之敷无时而涸矣世之言芳润者与是异曰爵以芳其身而其芳也朝荣而夕悴曰富以润其屋而其润也乍濡而忽槁岂知六艺之芳润者逺且大哉吾来呉中得所见之家证其信者曰琴虞氏也虞氏自某公至宣慰使公用六艺之学厚仁根义不食其报者已若干世宣慰始克享有荣名五十余年而其子若孙林立颕发出典大县者三掾史院者一以经行应贤能之书者不一而止其为芳也彰矣润渥矣此任氏讲礼乐之亭而有名芳润者非以林池华竹之胜世泽之允蹈也主是亭者为伯璋宣慰公之第五孙也伯璋齿方壮惇行孝友又善尊师好学光于前人二时名卿贤大夫皆折行辈交之吾知任氏之芳润方全盛而未艾也不然何其子孙之多且贤欤吾不及识宣慰公而幸伯璋与吾游尝觞吾亭之上讲求六艺之所深得且求言以为志吾于任氏之芳之润益培而馥使世而弥章益疏而沃使及物而弥大也实有望于伯璋故书

　　竹西亭志

　　客有二三子持竹西杨公子巻来见铁崖道人者一辩曰大厦之西有嶰谷之竹断两节而吹之恊夫鳯凰此吾公子之所以取号也一辩曰首阳之西孤竹之二子居焉清风可以师表百世此吾公子之所以取号也一辩曰江都之境有竹西之歌吹骚人醉客之所歌咏此吾公子之所以取号也道人莞尔而笑曰求竹西者何其逺也哉伶伦协律于嶰谷未既竹之用也孤竹之子饿终于首阳亦未适乎中庸之道也广陵歌吹又淫哇之靡竹之所嫌也地无徃而无竹不必在淇在渭在少室在长石罗浮慈姥文竹之所也公子居云之澳筱簜之所敷箘簵■〈古〉之所蕞结亭一所在竹之右即吾竹西也奚求诸逺哉虽然东家之西乃西家之东也竹又何分于东西界哉吾想夕阳下舂新月在庚阊阖从兊至公子鼔琴亭之所歌商声若出金石不知恊律之有嶰谷饿隐之有西山骚人醉客之有平山堂也推其亭于兎园莫非吾植推其西于东南莫非吾美二三子何求西之隘哉三子者矍然失容惵然下意逡巡而退道人复为之歌明日公子来请曰先生之言善言余竹西者乞书诸亭为记歌曰
　　望之娟娟兮云之篁结氤氲兮成堂百草棼而易蘦兮孰与玩遗芳曰美人之好修兮辟氛垢而清凉岂大东之无所兮若稽首乎西皇虚中以象道兮体员以用方又乌知吾之所兮为西为东【叶当】

　　芝兰室志

　　芝瑞草也非薫草孔子善人之论取以配兰而言香何也葢兰有三秀如之者目曰芝兰芝兰非凡物也芝叶兰花则象山陆氏志故孔子以芝兰对鲍为言晋人以芝兰对玉树言传曰仲尼兰鲍荀卿蓬麻亦独以兰言也朱子兰辩曰古之所谓香花叶皆香燥湿无变今之所谓兰花虽仅香叶乃无气质又脆弱岂古君子之可刈而佩者乎为之喟然曰古之善人吾不得而见之得见古之香斯可已古之香草亦不可见则草木亦有随时而变者乎离骚子悲于芳草岂可寓辞乎嗟未已而马生去伪以芝兰命室来谒求记庸讵知其寳之芝兰皆孔子之所称者乎抑朱子之所谓不可为君子之佩者乎生愀然变色曰离骚子悲芳草之变者伤乱世之君子某之名芝兰之室者其与盛世之君子居也盛世君子某幸首得见某人某人者天下士也次得见某人某人者一国士也又次得见某人者一乡士也十年不得见先生而今日见之非某之所谓盛世君子盛世芝兰乎不幸有变者虽当吾门而必锄况入吾室乎其不变者虽在野而必来况在吾室乎予闻其言而韪之为之歌曰
　　芝兰在野兮不以野而自伤芝兰在室兮不以室而自庆【叶】世服艾以盈腰兮羌独佩兰以为常冩操兮歌吾商芳菲兮弥章

　　虀瓮志

　　桐庐章木氏客处钱唐委巷中得一室陋而且隘自题曰虀瓮既得待制杜公本书其题又移书云间请予志予复以稗官之说窭士有三百瓮为何神所请者子何乐以其请者自居乎章木曰士不可以一日而忘虀味人味乎鸾脯鳯腊者有而未有知虀味者十二日而不知虀味其道殆已予又复之曰虀又从韭青州奴作韭虀其味最天下至杀帐下奴之漏其术者子之虀亦有是乎章木曰此吾同名而异味者青州奴乌知虀味哉使知虀味金谷不墟二十四友不禽也予韪其言遂为论次曰汉祢生眼空天下士谓荀彧差可语余皆酒瓮饭囊耳世以生民脂膏养天下之酒瓮饭囊民亦不幸甚哉守道息食于虀瓮而出而可天下生民饱食而广居也子之瓮其得自狭而人得而过陋哉隶之辞曰
　　瓮之室子儒之宫一室之隘兮天下之容吾何隘乎兮瓮而志乎高台大墉瓮之虀兮士之茹一茹之苦兮天下之腴吾何丑夫虀而志乎龙肝鳯晡

　　漱芳斋志

　　云间吕生恂名其新辟书室曰漱芳取陆士衡语也而有请于余曰呉俗嗜好尚权利次货殖妇女狗马及方伎服食之秘也恂頼大人荫雅知有义方又頼先生教颛习在六艺时时能伸笔引舌漱其余芳足以自腴葢不知俗有权利货殖妇女狗马服食之秘之嗜已愿先生有以志诸室以儆予入呉雅有喜吕氏父之善教其子也又喜生之嗜好异于庸众人而善承其教也而芳则难言也何也芳者大道之英至治之馨也世之泰其芳在天下世之否其芳在六艺天下之得之者尠矣离骚子尝思得之曰芳菲芳而弥章至于悼时不得则曰哀众芳之芜秽其所以自呾于万三千言者则亦徒得诸齿吻之膏觚椟之馥而已耳其能沾溉全楚之国哉然其芳不溉全楚而溉于天下后世也逺矣故得其芳者皭然泥而不滓与日月争光焉可也嘻骚之芳且尔况圣人六艺之芳乎陆氏子服膺儒术者着文三百篇葢亦有志于芳矣而实未尝得之使其得也其能去旧乡好新国甘即戎服败河桥以遗华亭老鹤不胜之怨哉方今圣天子思至治之馨表章六籍以取士士有不在六艺科者不得奸时以进生于六艺能漱其芳之所独得异于陆氏子也而又遭逢盛时以大科进焉则其芳也肯为离骚乎离骚不为也又肯为陆氏子乎生勉之父师之望生生之自期以畣父师望者不在是乎勿徒曰漱芳者自腴而已也异俗之嗜而已也至正九年夏五月十日

　　蠢物志

　　云间李彬家有园池池上有卧石一其状类怪人题其颜曰蠢物彬尝觞之所醉踞蠢物曰尔蠢乌知不有蠢如尔者乎彬曰尔不蠢吾蠢物还有说乎余曰石气之核也怪而以为用也贡于禹陨而以为警也书于春秋曰嘉曰肺以为乎疲而达枉也设于周官鼓也声于桐鱼镜也鉴于月林剑也利于昆吾慿也醒酒于平泉之墅炼也或至于补天焦也或至于缩海及其幻而不常也至羊立而人言物之灵若是而谓之蠢可乎今夫具阴阳五行之秀命之曰人与天地参而有冥顽勿灵非人类者诗曰蠢尔蛮荆书曰蠢兹有苗以其冥顽匪人类不可以王化率故诗人古史皆以蠢加之吁蠢有不蠢而不蠢者蠢也抑又有说人之逞知觉舞聪明蠢号曰通人曰知士曰巧官及其穷也通覆不如塞智覆不如愚而大巧覆不如大拙也虽欲为蠢物不能然则彼谓不物于蠢而谓兹物于蠢者孰愈孰劣哉君病夫不蠢者之勿蠢物若也故以之号而警之乎不然蠢物不蠢也

　　濯缨亭志

　　有三客者会于霅溪之上濯缨之亭各陈所謌诗以白所志一客歌曰桃花一实三千岁不识人间汉秦世溪上渔郎何处来溪水东流复西逝一客歌曰荷为衣兮叶为裳饮沆瀣兮餐朝阳山苍苍兮水泱泱懐美人兮天一方一客謌曰我所思兮思故人尧舜之主皋夔臣箕之颠兮颕之濵饮牛岂弃巢由民又歌曰凿则圆兮枘则方尺有所短寸有长文武之道一弛张龙伸蠖屈安厥常歌阕以质于濯缨主人主人曰一客之辞逃世之士所志也二客之辞丧居之士之所思也三客之辞一隐一显与时推移之士所为也如用之吾从三也欤三客者退録其辞者铁厓道人会稽杨维祯主人者为中台中丞公呉铎也

　　痴斋志

　　余尝疑顾恺之称三絶而痴当其一痴者不慧之名也使恺之果痴尚能以才絶画絶命世耶不知其痴【句】点所寄也桓温谓其痴点各半吁恺之之黠果可以无惠求之耶晋士大夫徃徃用痴养慧如王述王堪之流是也老子固尝论辨与巧矣曰大辩若讷大巧若拙此晋人用痴道也钱唐盛生修龄自蚤年得痴名于人因此自命吾不生之痴果出于无恙耶抑恺之寄之也生尝从余游精悍坚确日读书数千言嘿诵如流夜课词章若干首不以祁寒剧暑少废其吐言扬才若雷奋河决土坟而草木发也连试有司辄不利赴二千石辟为掌椟吏志又不信则复理词章试有司遂售其资其才与志若此而人以无慧之名名之生又以自命其果当乎不当乎虽然世贵曲通而生独尚直世贵狎和而生独尚介世贵巧辨伪容而生独朴与诚也则有类乎痴而已矣抑岂知生之痴去俗为甚反而去道为甚近世务谐俗而不务道合者不少也又乌知其痴之果为痴乎不痴乎今之人有聪明自任乃至盲妄擿埴颠陨于污壑陷穽招之而不反呼之而不觉终其身有形植物累之忧者则其为痴也孰大焉生偕计上京师将有为政之日其毋改乎类乎痴而未尝痴者则其不为聪明不痴而未始不痴者的矣

　　西斋志【有诗】

　　有二客持呉兴赵公子西斋巻来见会稽铁厓道人志一客辨曰首阳之西有孤竹二子者居焉清风足以师表百世此吾公子所以取号于西也一客辨曰伏翼之西有小桃源者在焉其地如洞天邈不与世接此吾公子所以取号于西也道人莞尔而笑曰孤竹之子饿终首阳未适乎中庸道也桃源之在人间世亦方外荒唐不经之说也公子虽习隐而好高岂果至是哉吾知公子者公子素负奇气有逺大之量思得明王以辅翼之而不果也遂宿其志于西吾相其夕阳下舂新月在庚阊阖从兊至公子与客鼓琴亭之上歌商声若出金石无与和者而有懐夫西方之美人曽不知首阳有饿隐之高而伏翼有仙都之胜也二客于公子何求西之野哉二客者失容逡巡而退道人复为之歌明日公子来请曰先生之言善言于西者乞书诸室为志而歌则吾将被之秋声云歌曰
　　物生于东成于西兮有信有屈物不齐兮彼向而笑傎为迷兮惟古有道物不羣兮大东之西孰我宾兮我所思兮西方之美人兮

　　木斋志【有诗】

　　呉下殷生奎天质古茂一言一动醇乎其无伪者也人以木归之生遂以木名斋今礼部尚书泰不花公爱其为人为书斋额求余言志诸室世之置椎鲁不聪者类曰木鄙为弃材亡所于用必多夫不木者曰便曰给曰机曰警不知便给者蒙不仁之具而机警启薄行之阶也孔子尝论木矣必与刚毅者同称曰近仁仁固可以木得之而不可以椎鲁不聪弃之也夫大味不和大质不雕大朴不散其惟木也乎仁者至朴而亡伪之物也故论仁惟木为近孔子之言岂欺我哉嘻木为圣人所器而论者弃之天下之能仁者寡矣抑论者之所弃则有矣士之为木有似焉而实非汉称长者木之近仁者也惟勃近之而阳朴售至奸如周仁之流则大似而大非其为不仁也甚矣今圣人以深仁洽万生使民刬伪还朴表民者类求长者吏若生之木固又今圣人之所器而又加之以圣贤之学使言仁者归生生其不应表民之求乎吾闻生之王大父大父累世忠朴如生所种殆出于一家风气之厚也殷氏四世而未昌其当昌在生无疑者故吾叙而期之而又为赋诗极木之所诣以率能诗者继之诗曰
　　七日混沌离穿凿争七窍硕果一失仁百体俱弗肖巧诈日横生售朴至深溺【周仁】圣人忧世心世变若原燎安得至木资与世作津桥【去声】学斋取名木众巧不同调回愚与参鲁入室得道要岂是灰槁人灭心比灭爝君看记渻鸡人方诋不鹞

　　雪巢志

　　雪一也而苦乐之情异焉何也清也寒也者不知其清今者不知其寒此苦乐之情之辨也上古未有室庐则民有穴巢而居者至陶唐氏之世尚有巢父之流以树为窟与羽族同栖者吾想其巢当霰雪之集与木稼同氷是有雪之寒无雪之清者也后世乃有借光于窦者谓之雪窓致爽于高者谓之雪楼而又有假屋于巢假巢于雪者谓之雪巢是有雪之清无雪之寒者也吾所谓雪巢者昆之洪用氏治其栖客之室于雪鶮堂之阴者是也用居高门县簿者几世矣而无华靡之习炎赫之势堂号取于雪鶮葢富而能清者也其名屋于巢名巢于雪固宜虽然居其清于主与客接物之洁也处巢于穷阴冱寒之际一念之扩衣吾衣以及人之卒岁无以也食吾食以及人之朝夕弗谋也此又及物之仁之义也予屡辱用觞于巢人固尚其洁已扩而为仁为义者或惧弗及焉故因其请记而为之言且使赋雪巢者不徒思于古之巢寒者也

　　藏六窝志

　　云间铁子云氏慱学工文章才可用世而世不用也今老矣黄冠野服脱落世累飘飘然有神仙致退而筑一窝于鸳泊之上状蓬蓬乎浮游于澨若龟然于是命之曰藏六求予一言以为志予谓藏六本坡翁语坡以失言藏六子云何失之可言哉嘻藏山于泽夜半有力者负之而走昧者不知也而况藏六于一甲乎见者不劂而刳则钻杖而叩之矣是欲遁而不得其道者也是故珠假藏于蚌而蚌拆玉假藏于璞而璞剖又况假藏于身者乎此甲之灵于人而不灵于已者验也子云学道者吾请与子言藏曜灵画而忽夜日之藏虚魄望而倐朓月之藏万物闿于春养于夏成于秋而闭于冬是天地之大藏也天地之藏必有道焉放于六合而无外巻于一宻而无内是大道之至藏也子云学道而欲效失者藏其六也不既愚且劳乎子云作而谢曰吾不敏吾将从子游以闯夫大道之藏也藏道何如曰藏于一故曰藏于一万事毕

　　俞同知军功志

　　杭自宋行都来归版籍后生齿日愈繁无兵革灾者几三百年至正十二年七月十日庚辰强冦至自昱关红巾赭服僣窃王号蹂躏我城池劫敓我府库钞掠我子女上抗天讨其悖甚矣越壬辰肃政使布琳公亲按重兵会行垣大臣戮力剪贼时俞侯亢以仁和县尉承公令哈喇沁元帅部伍破贼于呉山癸已伏兵六部桥捷获凶顽若干人掩杀其部士者过半夺马骡旗鼓器械莫胜筭甲午进兵寿安坊贼溃走追袭至明庆僧寺葢焚其窟落孛公壮侯智勇视他赏赀独有功乙未沿井亭出众安桥交贼锋者三生禽渠魁一人及从党若干人丙申追杀过北关复吾仓廪府库之狼藉者若干所又生禽其掌记者二人获所劫宣勑札慿及伪命妖经之属烧毁行寨拘截辎重贼尽北奔而杭城始复庚子复领哈必齐义兵西赴余杭剿捕其残孽八月辛丑朔遇贼西门交战获首贼某都帅某妖师某总统某贼大败捷书至宪府宪府论功授赏遂拟侯为杭州路同知府事闾民市夫咸手熏炉拜侯之劳之徳士之业文笔者述为歌章以颂侯徳之美开元道士徐以正又厯疏其始末来求文以志于石予惟绛帊帕头此神禹氏之军容也夫何小丑敢僣其仪汉贼黄巾【张角】晋贼绛帽【李辰】非不慿陵州郡煽行妖孽以冒奸天器皆亡不旋踵而皇甫嵩华宏之徒资为大功蠢尔獠蛮复逞左道以速鼎镬俞侯之功又岂下于华宏皇甫嵩之徒欤宜其十有旬日位跻四品而人不以为过也自是侯将右肃政府为国家始终殄贼献戎功于明天子天子将获功赐秩见肃政府之善人用而侯为国家一时人才之盛也岂非杭人之望乎侯尚以予言勉之侯名元字长卿世为钱唐人是岁十月初吉志

　　王镇抚军功志

　　镇抚官古之军正司律令军中得其人则都督之在上体要而功逸部落之在下分立而情通不得人反是至正癸巳春皇帝命江浙行省平章定定沿大江以东调诸道兵讨红巾贼命至裒兵大阅谓都镇谭汝楫曰师行千里草木不静所过郡县士卒将有厉吾民者君为我选公勤亷威者治士卒勿哗汝楫曰唯唯乃举前大府监器备库使王君显祖自代平章视其丰仪卓荦论裁殊庸人即版授都镇抚首陈民情次兵机地里要害已而下令申约束士卒潜相戒曰军中今有王镇抚刚毅人也吾辈毋哗哗者死律一张民用大恊是夏分率戎麾抵池以便宜决事率先诸将与贼相还嘬鞣建徳剜自面渡鏺木田罔掀湖口撇彭泽行■〈比〉盘阳城斩伪元帅者二磔贼将者二十有五从赋无筭获其庐帐辎重器械称是明年余贼复冦东流君进谓平章曰东流粮道絶之危必死争平章韪之遂引兵东下摽饶之石门■〈牜吉〉东流大小三十余战深谋宻计用之无遗筭而一时卒咸乐为之用用能屡建奇功民之犇命归明者以万计吾所谓官用得其人则居上者体要而功逸为下者分立而情通非欤省宪论功闻于朝士民被恩歌于道大夫士又作为歌诗以美之军中之通歌謡者从而和焉此岂阳浮慕者哉然而大功未褒劳君不以为枉致身为所事君不以为难董子曰明其道不计其功正其义不谋其利君子达此者欤其徒叶一元以余为文章家司公论于当代且视信于后持其状来求言于是乎言至正十四年七月初九日志

　　东维子集巻二十二

　　●钦定四库全书

　　东维子集巻二十三

　　（元）杨维桢 撰

　　○碑

　　两浙监使司同知茂巴尔斯侯善政碑

　　至正十三年春正月杭之监检校官刘某将监商严峻等来见余东门次舍请文以记使司同知茂巴尔斯侯之善政余惊疑曰当朱鬒氏冦乱之余而监漕官有政可纪非官之祥也欤余尝官于海濵矣见岁之分漕官挟捍吏二傔■〈亻女〉一校卒数十至分所必先震刑威而以售沓墨于其后下视亭民吏如圈置兎狼残隼虐无毫毛隐痛其啖噬满然后民吏始得埀展手足官给工楮大亭与亭吏必撙捐过其半谨而储之以俟分漕为故常若输公租奉公养者吁民其有不病乎朝廷悯之为减额数三之一署监漕者皆辍以台宪老臣及州郡之良二千石今沙侯之同知两浙监漕事其应是选欤峻曰自侯下车即揽辔慨然有激扬志分漕嘉禾先问亭黎老贫艰孤苦聴以状闻取其损数与大亭埀除之豪民故犯推与吏作奸市钧逮富人及仇家不论情实侯一理已犯弊立革桀吏舞文败吾法诛其尤而余皆有儆任指使者皆恂恂然谨行于冥恒若侯视聪之及亭工楮毫厘皆到民无异时撙捐民咸抃手呌嚾以为非工楮之惠沙使君之惠也故在嘉禾未尝一棰及亭之民服力岁课不啻如子职比还司而漕使长且驱驰兵事亭之商散转漕之利几格侯于此时兼伯长之政招徕客商不减平昔先是仓史与网兵相为奸杂监以伪恶侯申令禁止又其所藏监悉多累年不彂较常数亏十之三四侯验商人所给数俾新间故以与之且不使强有力者越先后次不数月商舶狎至流运不絶足课于常数以充军国之需于此是侯之才有大过人者无负国家选用之科矣吾闻君子论祥以政不以物商人谈侯之善政如此亭家被其泽者可知已非吾所谓官之祥也欤是宜书其莅官行事刻诸真石永示后轨侯西夏人字某平章某公之孙也记铭曰
　　惟海殖利利民利邦谨政厥筴惧民有创法苛亭困法慢困商官不理法墨败我常爰选才徳以量漕纲惟我沙侯良二千石下车求言民我休戚指使循良抉去蟊蠈刑罚不乖尔亭我力关石不颇尔商我役惟侯治法亷厚秉心其履怛怛其徳愔愔展我讴歌易尔呻吟昭然氷镜溉若旱霖转运大利出纳弗僣君子论祥以政以徳矧丁冦乱官失守职我侯守官乃建成绩盍践公辅以祯王国我作铭诗昭示政则

　　长兴知州韩侯去思碑

　　呉之长兴范元礼致其州父兄之言曰州之良二千石为韩侯侯起身濮阳同知州事厯汝同知州事得民誉甚四命为今职长兴呉壮邑也其地邉具区农艰食其土俗浮啙好盘游大家喜气势多讦争素号难理虽老财詧者病弗遑惟侯之来也本之以仁明决之以刚而行之以直也尽刮去旧时积螙话焉为令笔焉为画一出予夺是非之公长贰或以各意争予敓侯既以正持大纲其中虽上下有矛盾其不顺而治者寡矣民始有弗便安其为者形诸诽谤侯听之未几则咸识其意乐其利而歌其休也邑役素不均由资产弗辨也侯下令产漏资匿者许若干日自陈即不陈许人捡没焉不三月得列簿帐役无不平曩贫凶视戒石■〈氵勒〉因去之侯至作新石益大书其词且名其纪令书曰不欺天云由是大家悉无敢奸以私者白乌乡者悖弟周福斫死其兄而诬诉于他日者侯得其情出他寃反厥坐下箬寺僧某为仇人诬奸状中伤吏右仇相为根株僧某下狱室几死侯辨其衣物差牙即伸其枉民情大悦服其明决类此侯奉太夫人且八十矣太夫人教侯仁且贤侯朝出视民事归必告其母事当理喜而饮即否不饮食且愠见于色故侯政之休者多出母教也侯视事朞月繇赋平奸慝屏流离还关市通垦辟广而庠序之教兴矣民讙然诵之为良二千石徃者未尝有也今秩满去吾民有什百为■〈〈束束〉上日下〉相与涕泣遮马首于东门不聴去者愿子体民意畀之以文刻诸州亭之石不惟使民懐徳不忘庶继侯来者亦有所述也予客呉兴者二年谂侯之政与州父兄言不诬故为之序而且系之词侯名约字彦礼愽斋其自号真定人其家世勋望有家乗在兹不复详也长兴虽湖州之支邑曰呉长城悍若易辟义亦易兴惟民师师慎简其人其人伊何曰刚且仁侯来自西维父维师且视其民夕奉母慈母训尔聴子民尔政俾尔民康宁俾尔无尔病惟牧保民若保赤子我哺我衣惟恐子骇汝畴汝辟汝蚕汝职勿夺汝时矧廹汝役汝有痛生我其恤之汝有枉罚我其出之政用大和臬用不辜若旱得澍若渇得苏侯今去我谁与活我廹我寃我谁复拔我惟湖有石其石渐渐刻侯去徳后来具瞻

　　富阳县尹曹侯惠政碑

　　皇帝践祚既久念海内外土地之广生齿之繁仁义礼乐之泽有所未周乃召丞相议政化之得失系于郡县之寄由是简牧伯以惠黔愚多用儒术为理仁厚循良之吏徃徃得以纾其藴抱而穷山异谷之民皆沭其惠休若富阳之有曹侯亦其一也前守有不期月而去者侯独留五年而民惜其去去之日邑士民冯某等来谒余钱唐乞文以纪侯之惠绩冯之言曰富阳杭支邑当东南要冲枕山带江无沃土美植以当大府之需故民劳而贫俗讦而浇侯下车首以敦本厚俗为先务属孔子庙壊乃捐圭田之入率士籍之优饶者以建立为事庙既成又为之聘名师招俊民而教养之不数月弦歌礼让之风达于郊鄙继新三皇氏之宫社稷之祀坛壝皆焕然可观下至邮驿河梁百废具兴而民未尝以劳告巡行畎亩躬说桑田畊深条柔而民无失时惰事之罚阡陌既辟民食其土而庭无盗贼狱讼之声良由赋役均一而征科弗乱吏无并缘之奸而民始知以有生为乐也岁六月不雨禾将稿死侯走祈山川甘雨随注马山有虎白昼伤居人侯投檄山灵虎寻遁若受告诏而去者侯之感于鬼神禽兽有如此者公退辄闭戸读书或行山水间时为歌诗以纾其清旷超越之懐其自治有如此者其为政也明而决其下士也恭而礼其驭吏卒也严以恕葢侯以兼人之质以承其家学有尚书谁一郡侯运使通议公为之祖州伯奉议公以为父其忠君惠民之教耳熟而心饫之故其设施章章如是前倅湘潭録嘉兴既去而民思之今见于富阳者吾民之思葢过之予闻儒之为徳和平而靖深寛简而粹宻故彂之于事业多惠爱子谅非徒长裾阔带以取侮于庸妄者为也若曹侯者其亦古之循良吏也欤诚无负吾君与吾相畀予之重矣曹侯徃焉日跻显庸展其才以施天下益信夫儒者之有为非世之俗吏所能辈行也余也蚤以儒术食君之禄而老与时违闻曹侯之风未尝不彂愧焉故重冯之请而乐书之侯名忠字惟良燕人云

　　于潜县张侯御冦碑

　　有厖眉叟数人来自于潜山谷间偕其邑大姓曰章和徐瑀等若干人言其县令张公杰之为保障有状至元乙未夏五月贼起安吉东扺县外境谋县署所宅之县以兵守者先遁初侯虑贼以义结民为伍乗法民无穷富老穉皆乐受命修门隍理器械立旗色号凡若干伍侯以主帅自命矣于民田令今日与民共死生吾死若辈偷生令以五乗法杀若辈吾偷生若辈亦以五乗法杀令即夜统众二千人迹贼所经捣贼虚杀其魁一人从十人贼望风崩溃越明年春正月贼又自徽突昱岭陷昌化昌化去县治仅三十里所居民皆荷担谋徙侯餔牛酒呼民复以五乗法矢如初贼素闻侯名且有兵畧皆迂去冦他邑【句】县讫按堵如故仍调乡夫守御四门昼理县事夜巡县境以为常民之倚侯葢柱石矣夏四月淫雨穷晨夕不止凡十日二麦垂稔而腐且过半侯疏诣岳祠痛自责者三而天大霁民之倚侯又神明矣他如分振穷敬教劝学飱老疾宥孤寡此又收人心以助皆可书者吁若张侯者非今之保障臣哉侯丞杨子县有治声邑民为树碑着善绩令尹吾于潜捍灾御患力政益过之潜父兄亦将树石西门以为吾人纪去之思闻吾子文足以传后自有以第而登诸石予尝以红冦滋炽徃徃易吾官军官军覆不敌者以主兵者无能主兵无能以五乗之法亡也诚便小而长千夫大而统六师者能守古伍乗法如张侯者吾未信兵不利冦不殄也吁秣陵之溃武丘之溃视主将如涂人非惟弃甲而去或有倒戈而仇者诚谁咎哉吾宜有述以讽主兵之不如张侯者庶有瘳乎余未识侯迹其治行若是不啻如心交其人也于是乎书侯名杰字汉臣济南濵之世家云至正十六年春正月七日记

　　重建海道都漕运万户府碑

　　海漕古未有也古者天子中千里而都公侯中百里为都天子都漕而入者地不过五百里公侯都漕而入者地不过五十里禹贡所载入渭乱河乃节级转输之次其输止于方贡之物葢是时兵未有饷仕未有廪何有于漕运哉春秋时国各有兵事则始讲求其法亦不过师行之饷国都之漕犹未讲也秦罢侯置郡令天下飞刍挽粟负海之郡转输北河率三十锺致一石漕之为役始劳而泛海之漕亦未讲也国家定都于燕控制万里外军国百司之调度皆仰给于江之南汉仰漕山东唐仰漕江淮皆无道里辽絶之阻也今京师去江南相望水陆数千里而军国百司之调度欲朝夕供亿如取诸左右吁使无良法以致之则民劳国弊又可胜言也哉此江南海道漕运之法开实天运之所启也乃至元十有二年天兵下江南丞相白颜公悉收库藏图籍上之京师属将朱清张瑄自崇明径海达于燕而海道实开于此繇是东南入餫者浮游大舶絶海而行发陵仓踰成山厯菜洋入界河扺直沽以灌于天庾海若受职祥飙送顺龙骧北指仅旬日程耳兹非旷古以来所未有之大利捷便乎故曰漕运之开天运之启也越裳氏谓海无烈风意中国之有圣人也证之于今不信已乎初漕之署开三府于平江置万夫长六员僚属若干人虎符金节兼点军旅秩数视他万夫长府弗得俪其华且重焉大徳癸卯并府归一长贰及幕僚凡九员隶属凡八所粮餫岁増至三百余万每起漕必行中书官亲临督调吁漕运之功大则漕府之职隆势使然也至正丁亥夏万戸买木丁公来视府治庳陋土木溃壊无以副朝廷设司授职之重乃谋诸僚友副万户郑公洎定僧公恊乃心力各出俸金以率僚属助以营运子本之赢明年九月某日始获彻弊而新规制视昔益宏而壮阅三月某日告及幕元僚孙君来谒记且谓自剏府来七十有余年未有名言埀诸金石惟子其言之予既为推言海漕之关于天而又有名于人者天既启之人克佐之斯万世万全利也不然万一鱼龙之国阻为巢穴天有不可恃君子之所虑者亦逺矣居是司者知天人交应之道则知其责愈不薄也已可不勉哉买木公字永锡西夏人起身宿卫连佐省台有风节今以资善大夫为府之监郑公用和字彦礼三衢人定僧字平叔浚仪人皆以近侍辍居漕选经厯孙震知事邓绘照磨卫权董役者千户杨元正府吏汤文修冯谦章复也铭诗曰
　　朔方圣人启中天天府之国宅幽燕帝车廽旋统幅员南海北海无中邉海陵餫饟主领颛龙骧万斛谁开先神人手执鲸鲵鞭朝彂扶桑暮咸渊清明风生五两县不周风起人南还炮云不作扬不颠神灯在天大珠圆帝曰开府具区堧出台入省居才贤将军来自西于阗高门大屋重翚鶱十风五雨熟大田天仓如泉积万千武夫翼艘挟飞仙天人交赞利万全漕臣奏功帝曰然囷星煌煌千万年

　　大中祥符禅寺重兴碑

　　秀郡庠西个有古伽蓝曰大中祥符主僧曰昙师持寺之重兴状来谒于庠次曰寺之栋宇象设其来久矣废兴纪録敢以请子之名能文庶后有考且以寿吾教按状剏于东晋兴宁间哀帝诏剡山法师潜讲般若禁中师还山道由檇李舍于安抚大卿魏公某知其有道行遂舍地为寳坊延之至梁普通盛行水陆法事故称水陆院废于唐之会昌大中天子复天下寺院寺徳故宋大中祥符元年改赐今额羣疏于朝作衔前崇奉所至今寺之坊字曰华封云获赐城西荡田若干亩元丰间有市民鲁性忠者裂地五丈充寺之河岁令祝圣放生者是也建炎寺毁绍兴乙卯主僧法瑜募有力者建佛殿山门两庑及五鳯楼县锺有虡庋经有藏沙门先者继成无量寿佛殿三圣等像二十五年太守林衡奏改禅院干道辛卯大府丘某奏赐华亭没官田九百亩籍入寺我朝王林琪公始领寺事又置新田若干亩寺之养稍赡絶照光公来理法堂鉴湖澄公继之适飓仆后殿三圣像之存若有神护者未及兴复而寂梅屋常公至僇力经理仅成明楼及归云寮至元戊寅江浙相府举丛林硕徳充各寺法席而我昙师在选中顾寺颓圮狼籍如逆旅舍寝食遑安遂尽弃钵资及募诸檀经营者十余年始克鼎建后大弥陀殿中严无量寿佛像左右十八应真仍翻理前殿左右庑装灵山会境方丈寝室咸就严邃下及庖库圊湢一一完美寺之前后废兴若此余惟寺之废兴以人不以时而人之兴也不以土木之绩而以硕徳高风也若肇基者之潜师与今昙师之复兴者是已然则硕徳高风又岂在于禅哉水陆法事哉吁象教化浊世而后有水陆法事良可悼也佛法离而有禅禅益离而有南北教可悼已吾怪今之言禅者不根祖始隐语以相蒙诞言以相胜使其徒怅怅然捕声索影讫无自而入大雄氏之道则徃徃徂狂而失守吾喜曰云师师身禅而心则儒尝与吾论道已以性善为法喜以敬尊爱亲为上义以安贫居易为极乐以作善降祥为因果以言师百代行师千种为不壊身殆有与吾儒合者非禅门氏率其徒于怅怅然捕声而索影者也栁子曰吾于浮屠氏之言取其与吾儒合者吾于师亦云师周姓字竺■〈方〉郡之儒家子嗣于净慈之灵石芝禅师其铭曰
　　大道支九流渫西鹿兴华轨跲禅亦奇道益惬各戸牖示钝捷荡真桂执忘涉一既离万曷摄秀之西宫嶪嶪般若宗登载牒改禅奥讧异谍惟昙师我道恊南之车渤之檝推离宗返伽叶咨后人广白业我立言厯万劫

　　玄妙观重建玉皇殿碑

　　呉兴玄妙观在子城西北一百五十步为郡官寮祝厘祷雨晹之所本梁大同二年所建玄风观也唐神龙改龙兴天寳改开元宋初改元通大中祥符改天庆我朝改今名崇建圣殿以居昊天玉皇之帝至正六年殿灾主观饰闻人得人揽其败瓴断础不无怆然者乃与其徒施道心壹乃心力勇发弘愿既各竭已资且募檀施得里之大家叶徳荣刘道坦等又久捐若干缗钱于是首建圣殿经始于七年秋越明年夏六月告成肥楹杰栋翚飞岳峙缭以朱阑覆以重櫩规制雄大气象森寒凡幕帟供帐之具黄金丹砂璀璨芬郁之饰视昔有加若天上烟云幻出人世川祗地媪咸大欢喜奴隶妇女瞻仰赞叹诚足以侈庙貎昭神休矣工徒竣事士民相与共落之■〈禾罢〉稏在野歌舞在涂休气布濩无有灾害人康物阜薫为太和则又相与伐石以纪其成知观事者钱道元介万戸教化公来谒记予悼吾儒之教岐而为老释释氏以灭絶伦理示人以险絶之机而生生之道几熄惟老氏之道原乎大易大易吾圣人忧患之作也老氏者其无忧患乎闵文法之烦称也机谲之互角也百疾俱作万怪横生昼冥宵光夏霜冬雷罔不缪盩故其立教以自然为宗以无为为有本返治古于容城氏时田不侵畔渔不争隈抚婴儿于巢上栖余粮于畮首虎豹可尾蛇虺可蹍而不知为之者此老氏旨也宗其教者又隆以昊天止帝之居巍巍观阙与时王等而王法无所于禁亦以广好生之仁充玄黙之化也得为其徒者将推其教以极衰世之苦则祖师之望又岂直祝厘以寿皇图宫阙坛墠之崇又岂徒靡吾民力以侈外观而已哉方今圣天子追治道于黄唐之上好生之徳与天同流瘳痍煦残以恬以熙民有含哺而嬉鼓腹而游老死而不知帝力之加于我者老氏之教可以因之而广矣既叙其事复为铭诗曰
　　神鳌载弁浮青红水晶宫阙神人宫金铺雕础固且崇参差珠阁当天中仰瞻宸扆天人容天威咫尺下地通白云之乡帝乗龙翩然大荒灵下降彩烟绮雾陛九重灵鹤万舞来从东五方之人叩吉凶帝愍下土叩辄从物不疵疠岁屡丰十日一雨五日风圣人体天上帝同好生之徳天同功祝圣人寿生聪聪倥侗至徳还古蒙弥千万年天无终

　　杭州龙翔宫重建碑

　　龙翔宫繇宋理皇潜邸改沂靖惠王府为之以奉感生帝山门曰龙翔中门曰昭符殿曰正阳咸淳间又改命南真之馆南斗殿曰寿元土曜曰景纬钟楼曰如应经楼曰近真之章藏殿曰琅函寳藏凡宫门扁掲皆宸翰也拨赐免粮土田山荡若干顷淳佑六年赐元静先生一庵胡公住持宫事不有粟道院在湖西栖霞之北天台叶公台某分主之寳佑初又拨赐长洲昆山县田以赡不足承之者为古泉胡公我朝崇重玄教玺书护持今公执以奉修祀典不幸翔僧琏陵轹教门改宫为寺公力于匡复有词于上获归土田者半殿宇不可复则有私赀置宋杨和王府基在今城西北隅大徳丁酉剏造殿宇门庑仓库以次而举田有三庄在仁和平江湖州大徳己亥公被旨授白麻命给提点所印章公为一庵犹子仙风道貎拔尘俗又以役丁甲之法呼雨退潮致宰官之敬故其成功速而有以光前徃裕后来也乙巳天师留国公主领宫事后有石田郑公某松瀑黄公某鴈荡林公某相继而出皆有功于教事者而林公又克寛展隘途増广圣殿创建道域于霞山元统癸酉天师太玄公选请洞霄史公景仁提本宫事席未温而邻燎延宫公前反曰右泉已梦下于我矣我不兴复天其厌之郡与副宫陈徳安止座李幼荣壹乃心力议土木事副宫朱庆申都监毛君锡监宫贝景元为之佐而太玄公亦施金助工木费繇是大殿法堂山门之制度益穷而大廊庑库庾道堂客馆凡若干楹无不一一完美三清圣像庄严雄伟父老瞻仰啧啧称庆以为前此未有也公又捐私赀建大方丈迭石为山凿泉为沼莳花种木鹤飞鹿走恍若世外扁之曰小蓬山翰林陈公旅尝为之记后至元丁丑被旨玄真人住持同领本路诸宫观公字符甫号玄圃美丰仪其气岸凝重时贵人皆屈膝礼之葢有公辅之望而左为山林之主者也暮年举太乙宫黄公崇大以自代遂告老公当戎马劻勷之际扶植教门安于按堵亦可谓善守成者追念史公于宫门有再造功而废兴岁月未有纪遣监宫叶文诚备事状颠末属余为文既为约状书之又系以辞曰
　　二马渡江一马龙东邸观阙森开张穆将祀余感生皇渡以熛怒威灵卬十一景纬生寒芒天人南下南斗傍朝与龙飞暮龙翔翠蓬三度黄尘扬灵宫特立天中央湖眉海眼东西望地柱不倾天乳长黄须仙伯古冠裳龙脑寳藏声琅琅上清净扫赤尾六龙在天天下昌山君海孤纷来王南极上寿日重光

　　○铭

　　寳俭堂铭【有序】

　　寳俭堂者云间吕辅之氏之祖室也或谓辅之去其祖之剏家不逺祖之剏家由俭得之草衣蔬食污尊抔饮之所为也故辅之命堂以寳俭云杨子辩之曰不然也昔子华子尝与晏子论古昔圣人之俭不以尧之居土阶舜之不用涂髹之器为俭也而以俭在内不在外推其至极于心居中虚以治五官精气动薄而神化为潏节其所受而啬其所以出然后神宇泰定而精干不揺此圣人之所以为俭而为圣人之室也然则辅之者传其先之俭也将以草衣蔬食污尊坏饮之为乎抑将以圣人之节所受出取啬神宇泰定而精干不揺者之为乎辅之求圣人之道者也将有择于斯矣不然计口而食视入而去操赢而制余以庾氏商贾子之所为之寳俭也则子华子之所斥矣辅之闻辩曰善哉先生之言吾俭也微先生吾为夷貊之人乌得造圣人之域也且请铭之曰
　　草衣蔬食俭之粗啬出节受俭之精【叶疽】我思古人居中以虚五官既治万物受奴是为大寳金玉弗如小夫之志不出里闾又何拔异乎计口而食操盈而制余者乎

　　彀斋铭【有序】

　　孟子之言彀致知力行之律令也射命中致知事志于彀力行事也致知力行为两轮车不得偏而废也唐处敬甫命其子之淳修业之室曰彀葢以知行并进之功鞭之求铭于乡先生杨维祯为之铭曰
　　一拙失百巧废知不可以不厉也百中满一中阙力不可以不竭也巧之精贯虱力之满引石岂惟饮石弯弧落日于唐生彀其率

　　裘生裼斋铭【有序】

　　古者衣制凡裘必有裼裼以抑裘之露而见乎美者也裘而无裼与反衣狐白者等犬羊之裘不裼以其无文也则裼主有文饰之事故曰君在则裼谓施于君所也吾门裘生某韬晦于一室而以裼名斋母乃不类欤葢有志于事君之文者矣虽然裼非徒表文也表敬也敬有二父也君也而体异也子于父以质为敬故父母之所不裼臣于君以文为敬故君之所裼某人父母俱蚤亡质之以为敬者痛无所于施而文之以为敬者将移之于君焉耳抑又闻裼必象裘文裘狐白则裼以锦之素裘狐青则裼以绡之方喻诸内也有大人之文则大人文裼之有细人之文则细人文裼之由中达外各以象比不可诬也然则裼也者其又由外以卜内之征欤君无轻肆其裼也铭曰
　　锦而絅非文之屏惟絅而后文益炳裘而裼非文之的惟裼而后文弥穑惟的日亡惟穑日章惟裼斋氏敬之勿忘

　　自然铭【有序】

　　云间沈仲参氏名其燕处之室曰自然又以自然道人自号也乞言于逍遥叟逍遥叟曰老耼谈自然以理有至分物有至定而庄生推之为逍遥篇小大任小大长短任长短而物无不得其所其然者皆莫知其所以为自然也心无为者与化为体上知造物之无物下知有物物之自造也非此无以明自然故老庄祖自然使世之沓婪躁妄一安乎自适而诣乎定极此自然虽然知効一官徳征一国者亦有自然故尧舜与许由虽异其得于自然一也参由自然而得尧舜于尘垢粃糠之外其诣极如■〈藐，页代皃〉姑射之神人则可使戎之人脱出疵疠而跻乎春台含哺而怡鼓腹而嬉国忘乎忠烈家忘乎孝慈子之自然者至矣参曰吾方有志于是愿从先生逰庶见尧舜于尘垢粃糠之外予无所事戎事为逍遥叟信其志为之铭曰
　　理无小大物无长短理与物付物与我忘推其极也物不疵疠我不夭殇子不信者谓吾言狂子将信者吾将与汝访四子于■〈藐，页代皃〉之椒汾之阳也
　　【庄子逍遥篇克治天下之民平海内之政徃见四子藐姑射之山汾水之阳】

　　瓮牖铭【有序】

　　陇西耕者李中其先宋三省干之后中去其先之高门闾退筑草堂松之七里泾为耕读室室凡十楹荜戸绳枢北东西垣皆瓮牖中每风起引东方明于瓮次读古先圣人遗书书已出理耕事日为常有过而哂者曰中弗光先庐而甘为瓮牖绳枢之子欤中闻而益喜遂自号绳枢子仍以瓮牖命其室介其友钱鼒来见曰古者戸牖必有铭今辞弗古若不足以起儆幸先生有以铭予异其人曰绳枢子今之人而有古之道者欤士幸生华夏有宫室之后又幸生高门县薄之家而逺返古初瓮牖是居非悠然有得遗物而立于独者不能一日安于自如惟其然故豨韦氏之囿轩辕之圃有夏氏之宫汤武氏之室彼且能使我忻忻然而足欤不也世之倾宫室危台榭直昧者逆旅焉耳岂徒逆旅府怨阶祸虽灭身覆族不寤岂不哀哉此瓮牖之可铭也铭曰
　　陇之耕兮草之堂瓮之牖兮朝之阳暾之入兮煌煌月之烛也阳■〈阝光〉天之刑民兮峻宇雕墙天之牖民兮虚室之白泰宇之光

　　心太平铭【有序】

　　予自壬辰兵兴来遭罹死地者凡四五然今年以淞府长顾公之招客予于府庠退处一室颜之曰心太平人怪之顾公是之曰昔香山居士之诗自谓我是羲皇代先从心太平居士尝厯险难身获太平而心未获平先生厯险难身不太平而心实平焉予谢之曰他人有心予忖度之子之谓也因铭室曰
　　嘻割争絶揖让尔一身天地长心独游在羲上

　　委顺斋铭【有序】

　　杭之城东隅有郑老人号虚原年八十余时过予谈诸子百氏最研极乎漆园氏之旨故其燕处室曰委顺屡征予文漆不能不委而况于人乎又曰安时处顺哀乐不能入也此吾人之委顺也敷其旨为铭曰
　　地不洛橘天不逢莲顺不吾委违地违天顺一吾委万物自然

　　初斋铭【为复初郑茂才作】

　　水初惟清浊焉以挠木初惟直屈焉以拗水复其初其清可澄木复其初其直可绳维荣易子反求厥初旁岐勿惑下流勿居上智下愚天渊辽分理欲之隔不能以寸

　　止斋铭【为至善王茂才作两生皆俞参门士】

　　忠以事君孝以事父朋友有信长幼有序各极其止是曰至善举类以推其则不逺惟文中氏明尔明徳尔修必精尔践必力书曰安止诗曰敬止繇敬而安希圣在是

　　不心不佛铭【有序】

　　予尝与师论心师曰儒以道言心又以人言心是二心也不如吾释氏言心以法吾曰汝祖言即心是佛又何有法师曰吾祖又云非心非佛则心亦无有天台师不云乎任汝非心非佛我只即心即佛吾曰天台尚与佛二我固曰任汝即佛我却不心不佛师因时起曰铁冠长老于我祖具一只眼遂命其禅所曰不心不佛而俾予铭之铭曰
　　佛莫名心莫名与道冥冥无名我曷铭近浮屠有以左道鼔世俗号天界某者士大夫安其志而不之攻势且称缁相国师危坐至前元嘑某师在一人上者此不可不杜其渐也不心不佛师疏于上必斥絶而后已故吾以师广长舌有回天之力奚止昔人推倒回头趯翻不化者也

　　陆道士息踵斋铭

　　南华真经谓真人之息以踵取其息者深而细也深而细者必从根极中出踵是也此古真人心斋郊也方伎之流习闭气为胎息者末矣圆觉经云息调心净葢亦得南华旨者茅山外史弟子陆中氏以是名燕处之室铁笛道人为之铭曰气导和体引柔心贞白息靖幽盎焉春凄焉秋一喜一怒四时游是曰真人流惟踵之求

　　尚徳斋铭【为胡道士浮休子作】

　　尔祖着经尊九流一徳授受长春丘长春丘后为计筹【柱南谷】计筹弟子今浮休玄牝有得天同游五千之言俱赘疣函关相见西青牛

　　东维子集巻二十三

　　●钦定四库全书

　　东维子集巻二十四

　　（元）杨维桢 撰

　　○神道碑

　　元故中奉大夫浙东尉杨公神道碑

　　公讳瑀字符诚姓杨氏系出汉震后五世祖某自婺迁杭遂为杭人祖荣祖宋承信郎镇江都统司帐前提举父昌宋邳州万戸府经歴今赠奉议大夫枢宻院判官骁骑卫追封钱唐县子公生而警颖长而玉立长身紫髯如画天歴间自奋如京师受知于中书平章政事沙刺班大司徒之父文贞王偕见上于奎章阁论治道及艺文事因命公篆洪禧明仁玺文称旨使备宿卫署广成局副使特赐牙符佩出入禁中宠遇日渥擢中瑞司典簿继改广州路清逺县尹上爱其亷慎有深沈之思留之尝谓廷臣释迦班曰杨瑀有谋事必咨之行时秦王伯颜柄国一日挟太子纵猎上林上黙旨窜阳春惟资公密谋禁近臣皆不预闻拔去大憝如剔朽蠧朝端动色至求识其面以为异人以功超授奉议大夫太史院判官继升同佥院事赐金带一貂鼠袍一公在史院曺局有以景星见请上闻公持不可曰使天下共见则为不欺越九日太白经天奏众始服其有见上尝从容询公南土所居公对以西湖葛岭之胜为洒宸翰书山居字未几给告以树勑赐赠考枢密公墓碑即日归归山扫迹城府者十年人不堪其淡泊而自裕如至正乙未中书奏公旧劳起公行宣政院判官时江东浙西盗羣啸乃改建徳路总管建徳古严州州在万山中属邑淳安又连歙境贼由歙窥我界而还者疑长乐乡民为盗谍者执以归诸狱连数百家民益汹主师者谋徃捕公不可曰虚谍者知倘因疑枉鼔众乱贼得乗衅突来悔焉及我请抚之果不测当任其咎遂肩舆从数隶直抵淳安邑人尝厄官军抄掠已皇皇散匿山谷间公载米二百石声言赈济使县令驰以谕明日帅调兵来公禁止之使待命乃动擅动者如军法长乐去邑二百里令至布公意民皆欢呼持牛酒来拜公公喜曰吾固知民不吾负即日偕帅者还公莅郡视之如家民亦视公如父母自江淮驿废严为通道窘于供顿公信今昼之用给而人不扰将戍过军之跋扈者皆服公信令田里不闻呌呼隳突于是像而祠碑而颂者凡十有四所前良二千石未有也时公年已七十有三累请老丞相达识公数使劳之公卒谢事去是年行省承制已浙东师起公辞去居淞江之鹤砂行省最公功上中书升浙东道都元帅进阶中奉大夫公不起则以半俸优老焉所著有山居新话山居要览行于世公生于至正乙酉四月某日殁于至正辛丑七月十八日公长物琴剑书外无铢金斗粟贫无以为葬阅八月六日两浙漕使夏公敦友义力赒其丧获返柩杭之葛岭先茔之次公娶某氏次娶髙丽氏子男六人长埴次垧垍培墀垓垓先公卒女三人长适乡贡进士应才次适瞿彦俊次适懐逺大将军同佥江浙等处行枢密院事俞忠孙男六人孙女四人某于公为同姓昆弟详其出处行实诸孤哀衰诣邸次泣拜请铭义不容辞铭曰
　　人疑弗决我以筹人惧弗前我以趋【叶】彼争前竞决我止我紏去权奸如赘由由兮物洎乎其不留于乎今之人古之求我铭其人孰与俦

　　○墓碑

　　故处士殷君墓碑

　　殷子姓以国氏逮宋避宣祖讳别族太史为戴氏者君之先也及君而宋亡遂复姓殷氏讳澄字公原华亭人宋朝请君某之孙节干君某之子司法君某之弟也君家素饶财节干君用好施着于其乡每大雪淫雨必载薪米遍乞寒馁人死无所归者为具衾槥■〈穴上之下〉之众目之曰殷佛子娶乡邑迮氏女得丈夫子二君其季也君状貌魁梧美须髯性介特平生无宿诺人有急不一计亲疎周之惟恐后众有所争来直于君得一言明曲直即谢去不复诣吏有田若干畮终岁所入尽以赒人事茍涉大义虽委身不问至元间天兵下江南将军号杨扫地者帅偏师入华亭君时避地南钱南钱犹保聚未肯下杨怒业以兵殱之君奋曰我其可无一言而死乎我死今日否亦今日遂扣军门求见大言曰夫民犹水也水顺则流逆则激民顺则宁逆则乱矧郡县新附民心未安将军独不能抚绥招徕以称上神武不杀之德顾欲尽剿斯民何辜杨怒甚手剑斥君君复正色曰杀我一人活千万人我死犹生也语益激烈动人其禆将有感君语者起而沮之而杨亦慑服于时民全活者以万计咸涕泣罗拜曰公于我生死而肉骨也愿岁时伏腊祀公于社以报事闻丞相巴延公义之遂用便宜授君华亭军民都总管使守其地君即弃去曰大宋氏亡吾以亲不亡独不能逸乎遂服野服隠居胥浦上时时领客放浪九峰三泖间忼恺懐古日夕忘返慕其人者目为泖南浪翁君闻知曰甚善名我因亦自谓泖南浪翁云呜呼代之强仁慕义者不少也而多逸于野太史氏又缺焉不书是为善者终无以劝也君没几五十年而未有表白其事者犹幸其概在人耳目者卓卓未泯余因着诸所闻为论次之使后有过其墓者得以知君之为人若此庶几为强仁慕义者之劝哉君娶会稽俞氏女贤而无子先君一年卒又娶永嘉陈氏女生子四人曰实曰厚曰诚曰諲侧室生一人曰某孙男五尚质尚节尚白尚功尚贤生女五壻曰吴郡顾諟吴兴沈斯干宋诸王孙宜枢同邑倪乗吴郡章礼曾孙男八升奎壁堂埜塾坚塈女七玄孙男二君生于宋绍定己丑六月二日享年七十有七卒于国朝大德乙巳九月某日葬于华亭县胥浦乡五保谢家原合祔俞夫人之封后十四年而葬陈夫人于其城又三十二年諲乃树石墓门而会稽杨公为叙而铭之其辞曰
　　仁之言利既博【叶】仁之行闻卓卓矢一死贸万殇弃爵秩不以偿北强以兵【叶】南义刚若斯人者殆南方之强非欤呜呼斯人吾言不亡

　　改危素桂先生碑

　　信之龙虎山为汉天师张氏之学者恒千余人其卓荦瑰竒之士亦间见其间若桂先生者是己先生讳义方字心渊世为信贵溪人母生先生时梦李淳风寄宿因名李寄长从上清宫熊尊师学元贞元年从天师张公朝京授蕲州道官归而散其衣资飘然有逺志周览名山由武至匡庐夜宿太平兴国宫龙出屋后无犯先生居蜿蜒辟易而后去数飞蹑层崕与豹同行好事者莫能踪迹之樵人有见之山南同日又有见之山北者山中人酒熟曰顾安得桂先生饮之俄先生至欣然就饮所饮者家以为吉征尊官显人过江上者咸愿见先生先生见不见人莫测也江州守某乞诗惟书一闲字与之踰月以事去官先生率意成诗书座右铭类多儆世絶俗语有金蓬头者居圣井山先生致书封题甚谨登之白纸耳金大叹曰至此果无说说矣道士吴李诚作浑沦庵迎先生居之先生叹曰明年吾当归矣明年至正元年正月朔翛然而逝越三日山南北道士奉遗蜕葬诸圣治峰麓道士方从义为予言先生之族有公武者号抱瓮先生得仙术卒葬分岭中夜家闾有声诘旦视之但空棺耳有仲勋者号闲闲子通内外典与丞相陈福公为布衣交先生之兄与信号点点子学道终南山缄口不言升座而化三日容色不变岂其山川之所锺然也耶予昔游浔阳见先生聴其言无过髙难行之论吁有道之士哉铭曰
　　柱史度闗骑青牛五千遗言増隠忧更秦逮汉习益愈燕齐方士相呀■〈〈口亻术〉上灬下〉道人隠居恒内修漆园尚友天同游一朝委蜕去莫留太史作铭表其丘

　　○墓志铭

　　故忠勇西夏侯穆尔古苏公墓铭

　　君讳穆尔古苏字善卿西夏人也曾祖乌呼讷祖伊实满俱不仕父布格苏宦于杭生君自幼有竒气善撃搏技既而自悔曰伎勇有敌圣贤之学无敌也遂从师通诗易二经以诗登进士第官绍兴录事长枪氏市马绍兴挟苖兵为佐白取余食市间不问苖真伪咸拘囚之传其爰上省李官时苖长虐令如火莫孰何又有省府千夫长与郡摄帅者根株为奸利抱苖长文告钳结东徒大姓家且纵苖白日什伍钞民君下约民曰人怖狼狼亦怖人狼弗杀食人尔録长无玉帛狗马身及赤口四耳誓以家徇杀根株钞民者民皆俯地雷应曰惟录长君命夜交乙君躬率民兵杀苖不遗一噍盗起婺牧溪洞君以大夫命领所部抵洞贼问官军姓曰迈某也皆倒戈伏罪君牧抚之不血一刃府命据萧邑私聚民粮黩民贷敓民土田闻君到邑怖而匿去又明年西冦犯浦江君率兵至诸稽冦望风遁岭台命守诸暨台借粮于民下令会府民无受令者君班师郡城谕以文告民输粮者襁属不絶攻无坚敌字民如子令无不行被旨经歴江东宪府事濒行民哭泣拥马首不得行时海冦势横甚虎踞娥江君奋不顾身为士卒先追迫其人于数百里外大卿在南端覆右海势佯浮宴君阴畜健儿户下袖金博啰撃死之尸瘗戒珠僧院民皆麻衣跣恸从以万计赠官中大夫佥江浙枢密院事谥忠勇封西夏侯君尝语曰吾死使君子题其冡曰义烈墓文必赖直笔者传传无出会稽抱遗先生也若识之今不幸陷死地先生尝以其人入铁史编收吾名足矣予为之泫然陨涕曰天将灭乎狂丑也使长城君也生天未灭乎狂丑也长城君溘先其死死又非地也天之生才其有以乎无以乎吾无从而叩也悲哉铭曰吁嗟乎善卿生也者吾不知胡为而生死也者吾不知胡为而死生不■〈廿廿〉【音集】年仕不四年而名长万纪呜呼獬豸折角兮麒麟踣趾豕突西岳兮鲸飜东海已乎善卿尔果胡为而生又果胡为而死

　　故翰林侍讲学士金华先生墓志铭

　　先生讳缙字晋卿姓黄氏其先自宋太史庭坚之后父昉繇双井家浦江后迁义乌遂占籍焉曰伯信者先生之髙祖也曰梦炎淳佑进士仕朝散大夫行太常丞兼枢密编修官者曾祖也曰愕以进纳恩补承节郎今以推恩赠嘉议大夫礼部尚书上轻车都尉追封江夏郡侯者大父也曰铸今赠中奉大夫江淛等处行中书省参知政事追封江夏郡公者父也中奉公元出朝散公外孙女王氏归丁应复之后嘉议公疾废育之为子也妣童氏追封江夏郡夫人夫人姙先生时绣湖水清歴世有四日夜梦大星煜煜然坠于懐公始生至元十四年之冬十一月日也比成童不妄踰户阈授以书矢口即成诵年十三属文作吊诸葛武侯文为乡先生刘公应龟所竒因留受业大德五年举教官举宪史已而复弃之多忤上官去延佑元年贡举法行县大夫以先生充赋古赋以太极命题古赋以极命题场屋士不能为独先生以楚声为之遂冠场明年奉大对授征仕郎宁海县丞江浙省臣承制迁石堰场监运事秩满升从仕郎诸暨州判官至顺初用荐入为翰林应奉进阶儒林郎丁外忧去秩服阕转承直郎国子博士阅六年请补外换奉政大夫江淛儒学提举时先生年始六十有七不俟引年以侍亲疾絶江径归俄有旨预修辽金宋三史丁内忧不赴服除以中顺大夫秘书少监致仕久之又被上旨落职致仕仍旧阶除翰林直学士至京中书传旨擢兼经筵官召见慈仁殿洊升中奉大夫侍讲学士同知经筵事明年归田里不俟报而行上闻遣使者追复前职又明年始获南还阅七年而薨享年八十有一葬县东北三里东埜之原娶王氏将仕郎桂之女封江夏郡夫人先一年卒男梓用应入官忠显校尉同知余姚州事女清适惠州学正陈克让先生位至法从萧然不异布衣时又寡嗜欲年四十即独榻于外给侍左右者两黄头而已遇佳山水竟日忘去形于篇什多冲淡简逺之情然性刚中触物或弦急不可犯少时即泮然无复停碍与同乡柳太常贯为文友风节文章在柳上人呼黄柳其论著依据义例考援的切在禁林三史惜以忧辍其修后妃功臣传士类服其精当经筵处讲文皆切于治道之大者晚年喜为浮图亦研极其闳荡之说请者盈门猒亦麾之去其为文表笺书叙传记赞说志铭凢若干篇曰损斋藁若干巻义乌志若干巻赋若干首于乎我朝文章雄唱推鲁姚公再变推蜀虞公三变而为金华两先生也五峯李孝光尝与予为两先生评余曰柳太常如东鲁社翁课闾阎子弟言言有遗事黄太史如独茧遗丝初不谐众响至趣柱縆弦激絶之音出于天成者亦非众音可谐也孝光以吾言为然太史考文江浙时余辱与连房巻有不可遗落者必决于予在杭提学时谒文者填至必取予笔代应且又不掩于人曰吾文有豪纵不为格律囚者此非吾文乃杨亷夫文也自京南归时予见于天竺山谓予曰吾老且休矣吾子文絶辨己白于禁林宋三百年纲目属之子矣呜呼今亡矣吾终不得为公史臣徒矣悲夫因其乡生浙西道亷访司佥事郑公深出其徒宋濓状求余铭遂忍而铭且悼丧乱未得谥于朝与其徒私谥曰文贞先生铭之词曰
　　大之星煜煜兮绣之水穆穆兮文之毓兮大星翳兮绣水■〈土壹〉兮文之逝兮惟文之鸣兮大音在廷尔镛尔筦兮我瑟我笙鼓之渊兮磬之铿兮气一并兮有元氏之声兮吁嗟今黙黙兮孰见古人之沨沨洋响以上驼兮膏吾车其曷从

　　有元文静先生倪公墓碑铭【代欧阳先生作】

　　玄闻房山髙公充恭在南端时荐天下士五人曰敖公继翁邓公文原陈公康祖倪公渊姚公式天下谓之五儁邓公官至法从敖与姚卒官文学倪公晚始以县大夫引年然皆以文行相髙论五儁者不以位之崇卑优劣焉玄慕五儁如慕古人而倪公之孙璨奉公之门生郑汝原所状行来谒铭其墓玄沗论选之职铭公何慊抑何幸哉公讳渊字仲深其先浚仪人出汉御史寛裔五世祖南金以武弁仕宋从其君南迁因家钱唐四世祖某又从家乌程故今为湖州人曾祖俊民弗仕祖椿年路分兵马监押父守贞自号爱山处士以公贵赠承务郎松江府判官母濮氏赠恭人公生而卓异精敏絶人读书过目輙成诵尝则前人之勤以自课命其书舍曰经锄长遂通五经尤精于易三礼初用荐者言为本郡学録及髙公以五儁并荐于朝未报而行省调公杭州儒学正江淛巴勒噶岱平遣子从公受学且移文中书举公可教国子而中书已拟台章所荐五儁各补郡文学乃升公为杭教授在杭学复田之曾没于势家者若干亩新学舍造祭器撤上丁俗乐访得宋太常乐工两人俾以雅乐教诸生胄监闻之因招致两乐工为国子乐师今诸郡学皆作登歌乐者实自公倡之中书左丞髙公昉又举公编修官以亲老辞乃授本郡教授以便养未上丁外艰服除在湖学仿安定旧规列经义治事斋以惠来学者人为立生祠公移文止之不得躬徃撤之用累考入流得当涂县主簿时长官皆以故免去独公理县事县版籍不明公手为分划编次了如指掌二税始如期而集岁旱民告灾县长斥去所上状公曰钱谷国计民生国本理末而拨其本可乎语不合投劾去阖府骇然遣吏遮留之一以检核委公民赖以苏县前■〈氵义〉沮格久之公攟得旧田立复田为塘和州民有田在县境猾民与交易劵成而负其直讼则执劵折之官莫能下至是越江来诉公探得猾者情始惧卒以直归之民立异姓为后者所后父母殁且十年有同姓而非族者依倚前官牟其产至给帖者左验民直于公公白按摘其诬者数事尽反所夺部使者元公永贞至郡亷公徳政曰吾按太平池州得良吏仅当涂主簿而已遂荐公可上县令而公已无复仕进意告老而归受加恩承务郎杭州路富阳县尹致仕既老于家杜门罕与人士接益潜心于易着易集说二十八巻图说叙列各一巻病革之夕犹置易几案讽诵之语其子曰死期至矣夫复何言须臾修逝至正二年夏六月二十九日也年七十有八娶郑氏先十八年卒赠恭人子男三人长骧已卒次骏松江府儒学教授次駪女二长适杨福孙亦已卒次适陆元瑾孙男六长璨用公荫为绍兴路钱清务副使次璛琰璋瑛瓒女三曾孙男二女二公昆弟四人伯叔季俱早世叔有遗孤甫四岁抚而教之踰于己子伯季皆无嗣则以骏駪为之后骏等遵治命以其年冬十月某日奉柩乌程县徳政乡毗山先墓之次学者私谥曰文靓先生韩子曰位不称徳者有后公盛年以俊称于时而官仅佐下邑非位不称徳者欤知其后之必大无疑也铭曰
　　先生之氏自汉御史经锄有堂探易诹礼吁嗟先生早有令闻五儁同称争翔竞奋宜位馆阁歌唐颂虞大道甚夷先生徐徐白首穷经觉我后觉晚佐一县亦展所学郑公注礼注律益精焦氏治易治盗有声位不满徳时人所惜君子处之惟谦故益益不在身在其子孙史氏有撰贻厥后昆

　　亡兄双溪书院山长墓志铭

　　君姓杨氏讳维翰字子固自号方塘越之暨昜人曽大父文修号佛子子朱子为常平使道枫川闻其名请见与谈论竟日及遇异人移所患瘤安易韩先生某为述私传大父宓父宁皆有隠徳乡里推长者母同里刘氏君生至元甲午正月二十日父尝目之曰是子生有神气长必大吾宗时伯父实以仓使归老于家礼聘名儒若东泉陈先生某桐西冯先生某为之师从父山阴县封宏叔父贺皆喜读史君与维桢攻学无寒暑抵夜以漏分为度睡则以水沃面君于经子能以疑难诘其师会其解而后已辩史至綮节连柱两叔父长作文嗜三苏字帖喜双井黄氏每读上韩太尉书撃节慷慨曰不读此无以发人浩然之气朝廷贡举法行维祯中进士第君以文过髙屡为有司枉遂筮仕郡文学初帅府檄为慈溪邑校在职不事琐屑惟推经术赞县长为治后迁天台邑校先是维桢尹兹邑称弟子者安普氏许广氏君至尤以作人为任时安许氏皆擢第归事君犹师焉遣子弟及邑俊彦传经者百余人邑士语曰小杨君政不忘大杨君教重光考满升饶之双溪山长郡守韩公镛素闻其人一见即器重称其文议论髙古有气焰可畏尤爱其诗有大歴体无几保荐于江东分宪业用而以病卒官舍时至正辛卯正月十三日也君素肆直无表暴衣不事兼副被服恒如寒儒未尝少降词色希恱于人所居州里有公议【句】论裁可否不合申辩不休不为权力屈时人称曰古之遗直者晚年游戏墨兰竹石极精妙兴至即挥洒侍笔札者给弗之暇人求者无贵贱悉为作时监辩博士柯九思自以为弗及推曰方塘竹云尤好览天文及天下名山川形胜有所得则述为歌诗人争诵之号光岳集考经有穉穧录书画有艺游畧君男一善孙男二树河女孙一君尝戒善曰女父玷校官女叔掇上第女母乡先生虞雷氏之孙也女弗学振吾家声吾弗子幸今善苦学有志操吾期其有成克应先训君年五十有八死一千里外善能不逺水陆力护柩归舍以是年十二月甲辰克葬于长宁乡冯山祖茔之次从先志也越明年某月日善至吾钱唐官次泣且请曰先君不幸制竒数年不周六甲官卑无治状其器业文艺又不得善文言者为之章显地下重不幸善重不孝代之善立言者善未闻幸叔父勿让铭吾先君维祯为凄然感涕叙其概而铭之曰
　　千将不断坚不以称不利骐骥不驰逺不以称不力于乎伯也言为世格行为世则不大禄食以放厥职于乎伯也穷居大行蔑损与益吾与伯也讲之白矣吾又何计位卑与崇寿迟与迫耶

　　故义士吕公墓志铭

　　公讳良佐字辅之姓吕氏世居淞之吕港大父徳谦父允恭字菜翁皆隠德不仕公早颖悟读书辄强记了大义长仪宇魁梧器识才干尤系人望咸以公辅器期之以其出太公望望尝钓得璜又谶其港曰璜溪号公曰璜溪处士性至孝奉母谢氏养以礼不旦暮衰母疾身不脱带者三月久不瘳祷以自代母卒哀毁终丧制阕邦大夫挽之仕弗起然政有不决者必咨之郡饥有司申明发粟公笑曰必俟明降而赈民莩矣宜先假粟富民俟降以偿则富者无费粟饥者获全生郡善之贡举法行聘硕师教子复出厚币为赏试曰应奎文会贫时好学者建义塾收而教之金华黄太史缙尝记其事兵兴来总兵淞者闻公才杰至枉驾公庐与语大说即板授公华亭令公请以白衣议事却板授总兵益贤之署曰义士俾自集白甲保障其境时公己散财收死士三千余人适斥卤羣不逞乗乱起乌合揺毒甚公徒释掤走不勤官徒一镞苐指授白甲用水火舸取其魁如利獭取鲻羣从尽戢竟赖以安者数千家总兵北向竒功公曰医恃铁砭理疾而小巫用精籍亦理覆进其魁桀于兵曰天下之物莫毒于鸡毒而医家珍而用之总兵是其言转无俾为精兵不尠淮兵难渡主师者辟公幕下力拒不就继取其子恂判海盐时浙垣首相以承制除拜遂敇授令佐乡郡又力辞私谓其子曰时平庸才髙枕而有余时危豪杰运筹而不足非萧鄼侯曷治漕韩淮阴曷调兵而鲁连子曷出没乱世而裕如也吾愿学连子而已耳又喟然曰日月剥矣昭然有不紊者江河壅矣浩然有不竭者孺子其俟之公好义出天性里有饥周之婚丧助之四方大夫士归之者岁无虚燕来赆徃靡厌勌得美誉湖海间呼为淞上田文独不贤异端之学缁黄者接其人而不谈其实术其髙情旷识独立物外者人又莫能窥罹世难虞谦亨自若与知己饮酒率过丙夜振起自舞考鼓吹笛复饮不乱平生少疾临终无一语及后事但曰吾年六十有五不夭已幸又不死叵测复何憾生至元乙未殁至正己亥娶髙氏征东万戸宣武公孙女也子二长恒次恂女三孙五充闾复亨恒子也宗齐宗岳宗望恂子也冬十月辛酉葬渎之北原先逺日恒衣衰抵予杭次舍泣而舍杖拜曰先子不乐仕无治状而义行在乡善言在家在邦者又不得名能文属比于志不孝在后嗣奚赎先生恒师而先子大宾也幸哀而赐之铭吾为位哭抆泪以铭念古卫公叔文子之谥君子韪其贞惠今淞人饥而夫子有赈粟不贞乎具二善而不禄命宜谥曰贞惠云铭曰
　　踣车无仲尼覆舟无伯夷义以勇卒全以归曰贞曰恵匪谥予私于乎噫嘻莫尊乎野而位者覆卑璜之浒栗之埀有过其墓而慕其人者语吾铭诗

　　巴延元卿墓铭

　　元卿名巴延呼图克国族也泰定四年阿都齐榜赐进士出身授某官二十年官至江浙省宣政院判其为人有气节在官以亷直称遇事善持论裁人倚为平擢第后尽舍所为文博极经史诸子百家古诗离骚选乐府歌行出语务追古人至正壬辰红巾冦起江南元卿官岁满以本省檄起总制浙之三闗理戎职岩岩有风采蕲贼有藏草间者必游徼得之必劓殄俾无育于邑安集邑遗民民倚之为藩卫归之如父母阅三年忽以谤去官过杭见余无几病风竟不能出语卒卒于台某所踰月其子武童与其门吏始讣余草葬台某山征墓铭余与元卿同年也不得辞铭曰
　　十夫揉椎屡至投机一语所畏无翼而飞卒至于犇而病病而喑喑而死也吾于元卿乎何悲

　　欧阳彦珍墓铭

　　君讳公瑾字彦珍其世出庐陵宋文忠公修今翰林承旨玄功从弟也祖某封某官父某不仕君自幼警颖长通经术旁及书数兵刑之法试艺于有司不售宪府才其人举为司书不数年掾行中书考满都事浙东帅府在掾时执政者多任己喜怒不以民害利为事君抱巻执议未尝少阿法当而人利者必累请必行后已不当虽受怒骂必格【音阁】事有它掾不遑行止者必行止于君其在帅幕建议以伏海冦当以长伎久算不宜试小计规小利以为功又某官恃文事徃喻冦君力言不可喻幸小顺乃大豢不顺即不顺喻者必死为大国辱己而果然尝建平海策若干言主帅者不能用请辞职归养太夫人不可郁成疾未几以太夫人忧去职执丧如礼法制阕游淞中得疾友家归卒于杭君娶闽王氏宣文检讨余庆女弟也子三人长太平次某女四人皆妻名士临终谓其子曰吾结贵交多市道惟会稽杨某为古道且为古文名东南汝徃请铭平服缞来以遗命泣而请铭曰
　　在家温温在官坟坟坟坟有法温温有文故家为孝子官为干臣干曰必了不了嫁婚幸终其亲其又何寃

　　赵公卫道墓志铭

　　公赵氏讳棨字卫道号素轩居越之姚江宋燕懿王徳昭之十二世孙曾祖希秦宋朝议大夫知衢州军州事赠大理寺丞祖与宜宋朝散郎溧水县尉父孟佀宋朝散郎庆元路沿海制叅赠太府寺簿母恭人董氏先系五世祖太师讳师龙长孙孟尊之第三子也寺簿无子螟之公博学于书无不读读必有论裁学成无所于试大徳己亥江淛儒司举为昌化教谕转桐庐教谕由年劳升饶之长芗书院长复长温之宗晦书院元统甲戌受牒命教授温州越五年教授常州在处学校有滥给廪给者必首汰之以其膳膳儒之老病残疾及贫无依者早年散家赀结交先达凢工文与琴画律歴医药阴阳者家皆馆食西庑不以岁月计士友告急度家即尽如所请与之致空囊不问酒灌量能倍斗酣次为古歌诗聨章沓韵对客可待尝与友饮大醉梅花树下曰梅花独不能饮乎急呼酒用大白海浇其根且为问梅词又为代答词平生所为诗无虑数百什名素轩集若干巻公生于某年卒于至正四年六月五日享年七十有一明年葬于姚江双雁乡之原孤子矾持其叔叙状诣门泣道遗命求予铭予以早岁托公忘年交义不得辞遂铭曰
　　王之孙降皂阍君为孙而文诗英酒圣交有神大树劝汝海白樽归大树罗之村

　　南容教授杜公碣铭【祭统云铭者论著其先徳之善功烈庆赏声名于天下】

　　予友裴贡士曰章尝将其友杜子直来谒曰此南容教授曾孙其仲三而续文脉南容者直也阅三年直以南容公行状谒予松江次舍曰吾祖仕不大无功状爵名可书然徳善在乡有足示后者直大父父不获登先生门直获登焉而先生赐铭曾大父大父父晦先徳者庶直足以赎之予阅状证之以乡父兄之言则知南容长者也人至以三杜姓其村其教泽淑于人者浅而义行范于人者逺也初季父某无后螟莫姓子齿幼复以公为后季父殁俟螟齿长以家产归之而复冠娶待之不异同气皇庆间其族困于里徭公倡率义役岁储粟若干给之邻里姻友不能嫁娶丧葬周之各有差渇道有浆断津有梁凢濊于急义即勇为者类此予因喟然曰吾周游东南大族甲姓优为此者不足多公以中产为之难也淞有饶赀家利酤榷兼兄弟戕死里氓者不顾吁乡父兄之谈南容长者之不去口有以哉此宜得铭也公讳英发字俊卿早年游京师以才名得学正建宁年劳升南容教授未几即弃官归隠于淞之西霞自号西霞道人岁延硕师教子弟裴贡士尝客其所娶某氏男一孙一曾孙三友直友谅友闻生于宋己巳卒于今至正庚寅享年八十有二葬青龙之原祔祖茔预思庵之右铭曰
　　彼戕同气我友螟以义彼并连阡我给征以田吾知南容义且仁出于性覃于人泽及后昆至今乡之人袭杜固姓其村

　　白云漫士陶君墓碣铭

　　天台陶孝子宗仪死其亲己三年制阕犹衷衰来拜予云间次舍泣而曰今日奋起风云附王公大臣者其声光赫矣然有身没名著者必托之名能文家否则与腐草同尽先子官卑志则大粗见于歴官者无名能文书之仪坐不孝先生名能文言又足信万古敢以墓辞不获按遂昌郑元佑状君姓陶氏讳煜字明逺自号逍奥山人又更号白云漫士从乡先生周公荣学学成游京邑王公贵人竒其状貌言议倾下之已而翩然来归曰燕赵多竒士今所见仍尔家贫亲且老遂屈身就禄试吏兰溪州升补江阴州州民有刘鐡者欲犯屠人妻屠讼铁铁抵罪怒缚其妻卒犯之屠捉刀刺铁君议奸杀非故比屠免之君平反部使者审谳一如君所言又豪民朱管坐戮死籍没两家田归丞相府相以无赖少年为爪牙纵暴陷民财民被榜掠死者无算有诉于府者府从风指莫孰何君进白府曰朝廷命公尹是邦忍坐视赤子殒命于饿虎之吭耶无赖者覆诡文移省为遣使至府府赏以币以年劳除杭州东北録典史有畏吾人与其妻生女已十岁一朝为省行人即别娶抑贱正妻且墐一室囚之婢引女诉主母枉録长不敢受词君曰此婢去三人俱死矣遂受词伸理行人坐黜退果迁湖州归安时湖州已陷贼君从主兵者划计策遄复湖州乏粮君为檄文走一介召诸艘具至无时刻违録功中书不报调绍兴上虞县叹曰吾懐抱利器不后于今之人而浮沈六寮不得与今之揽权力者比年已莫死期将至矣尚何言哉遂卒于郡都昌坊之寓舍享年七十有三戊戌九月二十七日也配赵氏故宗室讳孟本女也子三人长宗仪宗传宗儒女三人铭曰
　　其貌魁如其论魁如考功千吏秩乎不可诬用不能大卒老死簿书噫嘻乎自古才而仕仕而漫者岂惟是夫

　　两浙转运司书史何君墓志铭

　　君姓何氏讳宗实字诚甫其先曾大父直方繇东平徙杭大父徳遂占籍为杭人父祥娶周氏皆乐善好施君微时遇善相者曰此子神清骨秀他日树何氏门戸者必此子也既长善读律能权衡世事料后成败如蓍见性鲠直弗尚外矫为义不让人遇不义退处如怯夫寻试吏下邑以能声着升杭州府史明年秋郡当虑囚檄君典狱案君穷爰书底讯鞫论报发其留白李官悉决遗枉者昭雪不以嫌避囚有法当劓时犯者皆阽死君曰劓虽着令民迫不得已耳上方施仁政恤肉刑鼻可以死地弃哉君以墨限劓当法而已咸谓如其仁如其仁后竟为故事格当调调者咸购大郡有贤守将足矣郡奚择于大小卒调毘陵居无何进曰郡守行仁政必自鳏寡孤独始矧旧制立养济院惠民局以济穷察病今院概非穷民处局又弗核实鳏寡孤独何利哉郡守下其议郡辖一州邑赋役号难治田亩多为势匿郡守选君土其地均之君询髙年究亩瘠肥及核户丰约繇赋役均榖禄平为邻郡最寻富民妄诉田有灾君诘之词穷要以贿君曰吏当守法农当守耕尔以丰为歉诒县官我以法核实奚敢以贿败我法卒黜之郡守贤其人呼必以字户部尚书秦公为两都运使道过毘陵询能吏于郡守以君对秦公亦素闻其能因访以盐筴君疏上利病大竒之会丁母忧事辍服除起复为掾是年傧运判李公分漕嘉兴君立条告先输者赏后者罚民诖误禁者出怙者必刑时天积雨盆不成盐君斋沐露祷明日雨止盐赋告足咸以为何君至诚能感神明年典戸曺君树格殊例程四方商旅来者如市赋用倍盈事闻上锡酒旌官吏劳官曰何掾服勤宜先我酌君以为吏棰楚民之赋羡而受上赏后必有甚焉者遂解去郡邑大夫髙之日造其庐与评事君辞不可遂隠居玉泉山自号一懒翁君素仁孝慈爱所得俸奉母外以覃于族母疾昼不出夜衣不解带母于朔朢夜尝露香祷天曰富贵非吾愿愿吾孙事吾子亦若子事我也杭城灾四止成墟君室庐独岿然存人皆以为孝感所致兄宗茂同居无间言怡如也妹一人适戴氏戴殁君给养其家子女为嫁娶邻妇有哭甚哀者君微之丧其良人贫无以治棺即赙之他日妇至请佣以偿直君曰周汝急岂望报乎妇谢而去君当属纩神裁不变召其子敏及兄子敬于前命之曰凢子之事亲生事以礼死葬以礼尔慎毋为异端惑语终奄然而逝君娶沈氏勤俭有家法生子一人敏是也又贾氏生女在穉敏力学不勌有司辟为浦城县学教谕未上而君卒君生于前至元甲午夏五月十日卒于至正十三年正月十有九日享年六十岁是年三月壬申葬于钱唐北山玉泉松义里之原敏树石丙舍哭位来乞铭铭曰
　　展矣何君如其仁刑有劓与死沦君平施之复生存风灾屋庐无间邻君一室奉亲人莫与京而独得于天【叶】呜呼何君如其仁年不踰甲禄不享夫身尚嗣尔后人

　　东维子集巻二十四

　　●钦定四库全书

　　东维子集巻二十五

　　（元）杨维桢 撰

　　○墓志铭

　　冯进卿墓志铭

　　富春冯坚氏衷衰来拜予姑胥舍次曰坚不孝先子以某年某月日猝亡坚忍死将以某月某日葬先生以异姓弟先子亡无先生铭与草木没没也坚不孝益甚予为之位哭坚归而畀之志与铭使刻诸碣云君名士升字进卿其先陈留人自其曾大父志学徙家杭之富春山遂为富春人大父从周宋承事郎华亭县盐场提干伯父骥宋武康主簿宋亡死节于独松闗父革不仕及长跅■〈施，代方〉不羁而有大志通律令图籍及九丘之书以时举子业为俗学弃弗习然负器畧喜功名慕傅介子班定逺之为人尝欲走京师吐其磊磈者于执政贵臣以为世之爵禄可俯而拾也至正初漳徼贼作朝廷聚湖江浙之兵相持不即殄灭君欲献策招诱不烦一矢之遗可拘繋弗行晚乃与羣弟拓祖庐起大门宅誓同居不分宅成而君卒矣享年五十有一呜呼君之器可谓竒矣志可谓大矣而讫无所就以卒呜呼天既生人之才以为用然又夭阏不使直遂者不可得而知也君生于大德丁酉至正丁亥五月四日卒以明年某月葬某地弟四人士頥士晋士豫士仁娶裘氏生男坚女贞孙男二人允邵允文壻为同里诸国用呜呼以君才之局志之缩而卒也则其有后者可知己铭曰
　　已乎进卿有才以为庸有志以为衷天既信其始而又绌其终彼蒙者从我明独则凶己乎进卿贵也者吾不知其所以通贱也者吾不知其所以穷

　　虞隠君墓志铭

　　吴郡海虞山之阴其溪曰东芦有隠君焉为虞仲元氏生于前至元甲午十月十有三日殁于至正戊子三月二日是年十月某日葬于虞山西麓小涧之原先葬之一月其孤徳懋来拜余吴门曰先君生无仕绩襮于世死不得文可传者铭草亡木卒耳不孝孤惟是惧且今奎章学士虞公集游吴谓君曰吾渡江派有在海虞而海虞之隠徳赖有君焉于是与公通谱牒吾子公之上第门生幸有以铭诸按状君名安垕字仲元其系实出虞仲氏自唐文懿公世南陪葬昭陵始为雍人后十有一世某从僖宗入蜀又为蜀人八传而为宋太师雍国公兄文扈驾渡南子姓有寻周让王之隠迹于海虞者故隠君为吴人曾大父某仕宋将仕郎父某弗仕母郭氏君生而性静深长有器局谨事其亲如礼其亲没事其长如父家政必承其出又必相其审于义决于力也故举无过差时节祀先必哭泣若初丧时岁延硕师课子侄以道义学将招其私塾籍私田其中以为先氏虞仲学官事未集而殁兄弟同居者五十年乡党以孝友闻婣戚朋旧服其交久而敬后至元间行丞相府闻其人才且贤尝檄授福宁州路都监税官君不茍进曰使某有仕宦情吾官不在筦库家矣遂谢病传事家督不入官府不事乡里请谒自号野斋然郡有名公卿徃徃以客礼见之埀终呼徳懋无他语惟曰吾幸生承平时窃师友之教安富尊荣优游以卒世得为一世全人吾复何憾尔曺勉旃不为吾不为为吾所能为而己娶同里望族周氏恭俭慈惠克相于内子二人长徳懋也娶同里沙溪故宋杨察推女孙次徳贤居幼女一人赘同郡于尚书孙徳润孙男一人寳住夫徳有所助虽贱必书春秋法也树石立铭固不得颛诸六服官政者若君引迹自晦上徳有光于虞仲得称隠君焉是得铭己铭曰
　　翳海虞氏繇隠南奔迨雍国公南派又分式忠式孝在尔子孙相尔子孙既才实蕃才而弗用用野自文观其事亲出可事君夫岂筦库而可诎身为世全人闇然而晦年若弗永永徳于闻大海奫奫小涧沄沄我文着隠勿崩其坟

　　吴君见心墓铭

　　至正八年十月二十六日余友富春吴君卒家贫无以葬阅明年十一月某日赖同里友冯士頥葬某地其孤毅来求铭余悲不忍铭徃哭其墓毅申前请呜呼又何忍不铭君讳复字见心生有异禀四岁能诵书千余言弱冠失怙刻苦读书不以贫难少置生无伪言行与人约虽千里外不失期刻性喜吟哦善效白长庆歌謡杂诗有讽切贪奸其人讳者欲以危法中之不为屈予读书大桐山时君长通书愿与弟子列及余寓居钱唐太湖间遂舍妻子从予游学古文歌诗始君持所作诗来自夸秽同列诗屏弃如弃涕唾余览诗笑曰子欲辈季唐伎亦至髙欲追古必焚灭旧语君变色不敢言徐取楮笔録余琴操及春侠辞二十余首去越一月复来谢曰先生诗法得矣吾旧诗亦焚矣苐出语犹吾前日诗也奈何余曰姑歇汝哦事静读古风雅骚及古乐府几耳又退而阅三月来出所作曰余旧语忘新语出矣赖先生教幸而或驯致于古遂编次余古诗凢十巻加以评注能道余所欲言余诗有逸者君辄能补之观者谓可乱余真自后下笔必出人意表尝雪夜与余游东西洞庭徒步登七十二弁之峰其语益厓拔皆竒气所锺世人莫之识也去年约余游庐山观瀑布驯至岳阳访铁笛亭未行而以病告病三月而逝矣临终告其友陈伦曰天乎死我矣使加我数年吾诗不后二李吾文不逊吾师呜呼君死矣吾爱逰太山长谷孰余相耶吾唱古歌诗孰余和耶吾性急卒未能寡过君执直敢议乂孰余议耶吾见君之学也如朱顿积不訾江河之倾不可休其立志如匙勘钥矢破的为文如大将旗鼔建而三军所指无不如意葢其来日登而未止乃今止于斯耶前年梦游天汉探天孙支机石穴为研池遂自称云槎秋客而所携研且号机石云鸣呼君也生而食不给禄不及也盖不以外者为憾矣其不五十而卒也又岂以为憾哉大父某父某皆贫学而不仕娶李氏子毅穆女一人适同里余骥世传其云槎集凢十巻茅山张外史雨为之序云铭曰
　　嗟吴子雕龙贵麟贼天真天所嗔子之道宜郁屯嗟吾子忽已沦文不死千万春

　　孝友先生秦公墓志铭

　　孝友先生既没五年其嗣子约因其友袁华谒予云间而致其辞曰约不幸先人学而贫贫而又不得髙年死又不得名能文者铭重不孝先人事业不用亡得称行义著述有不得不白者已赖杨东溪氏状其详敢丐吾子属比之余始来吴闻昆太仓为货居地不为习屈挺然以文行自立者二人焉曰东溪老人杨公譓洎先生也予皆不及识矣而获见东溪所为先生状盖若识于目睫间故不辞论次其事而铭之先生讳玉字徳卿姓秦氏其先盐城人世以儒学显宋绍兴间由某祖徙居崇明之东沙与袁陆谢为望族而秦氏尤以衣冠文物称重其乡曾祖栋祖楳皆宋太学上舍生父庚从蛟峯方先生学咸淳末以诗试通州第一人国朝不仕漕万户玉溪刘公闻其隠徳延致于馆因又徙昆之太仓家焉君四岁即挺然不羣能属句对五岁能暗诵孝经论语八岁而丧父哀慕如成人母顾氏日夜躬织纴资先生亦感奋曰吾家世有闻人其可自我斩乎益刻苦自力比长通五经尤邃于诗会贡举法行州长踵其后举先生先生曰予学岂为决科计哉遂辞性至孝友事母与兄无违礼事大小悉禀以行母有疾药食必亲尝累旬日不解带母卒哀泣至血执丧过礼终丧不沐浴不盐酩人以为难初居丧邻有火炽不可捄家人收赀为出走计独先生伏榇恸不去火且及屋壁遽自灭州长上其孝行将得旌宠辄谢止之宪史张公揆行部阅其行义见其所著文论荐之且约偕诣阙弗行居常晦黙如愚人见贵人益自闭匿然衣冠服器必整饬与弟子讲解音吐洒然而娓娓无倦教授乡里二十年尝曰士读书将以惠天下不幸不及仕而教人为文行经术亦惠耳里之贫不能学者为给饘粥笔札教之尝行道间得遗金访其主还之封识如故有盗入室窃布帛去明日复来仆觇执之使纵之去旧有土田在东沙族人据有之遂不问并以旧书归之后其人感化皆归于善类先生之于孝友于蹈义执礼至此亦可谓之笃行君子者已先生前殁之岁尝梦为诗犹记其末句曰五湖四海一闲人及觉悟曰合五与四一为十五十月疾验矣四而虚其一为三明年三月吾疾殆不起矣乎至期果符其言属纩神色不变时至正四年二月二十四日也得年五十有三其徒私谥曰孝友先生君娶顾氏子男二长约次壁壁先卒约能世其学女二先生读书之舍自名曰迂阔所著有诗经纂例大学中庸探说宋三朝摘要斋居杂録并诗文若干巻藏于家葬某所铭曰
　　人之机也我曰愚我之达也人曰迂嗟先生愚不如迂自居四一以虚卒允符诚使狃愚以好用偭迂以利趋道弗信而画于途孰愈孝与友之谥于徒

　　元故乐闲先生墓志铭

　　公讳锡珪字君玉其先出唐学士遂良遂良由河南迁钱唐子孙所居号褚家塘其后有徙居苕城者亦以褚姓其巷今聚族南浔之西朱坞庄者即自苕城来有起身科第者为宋迪功郎淮安县丞士登公曾大父也宋将仕郎管元吉公大父也宋将仕郎国史实录院检阅文字天佑公考也公性沈静寡言自幼有识量检阅君尝夜遇盗盗认君巾服欲刺之公潜以他衣冠易之于佣皂而免长究心经史游庠序间猎猎有俊声安定书院举之儒台授耒阳县令公曰吾亲老且病忍一日去侧耶虽不仕得朝夕养吾亲吾志周满借有髙位违孝而徃不为也矧县令未必能信所志者乎遂辞朝夕躬上食亲前亲有疾衣不解带者累月药饵必亲尝乃进居丧哀而毁有常情所不堪既葬追慕若将见之至老弗渝笃孝之行人无间言里父老训其子弟之事亲必指公为则云族有贫不自给者则贷之粟不偿者焚其劵又多蓄善药以济人平居虽燕处必冠对客则风流谈论务使之尽驩晚岁凿池筑圃莳花竹以自娱创乐闲堂因自号乐闲居士其在乡闾平率人物比汉陈实博古而尤善知今事人比唐齐干行游城中邦大夫其车音争相迎致问时政莫不尊而称之为乐闲先生公生于宋徳佑五月二十二日卒于今至元庚辰六月二十九日年六十有六娶张氏四男长嗣良次嗣英出继叔后次嗣俊嗣贤女一适董汝华孙男六应椿应桂应松应杓应权应枢以至正三年正月六日葬于乌程永新乡大金峰坞之原传曰施嫱女衣褐天下称妍贲诸赤手天下称勇士之美者又岂藉区区爵位耶吾观乐闲先生者是己先生却仕而闲为孝子为义士其卒也不应铭法欤铭曰
　　孝为则兮义不颇仕则少兮德则多先生之乐兮阴阳争和先生之则兮争纪于渎与河南之浔可竭金之冈兮可陂我铭其人兮不可磨

　　元故用轩先生墓志铭

　　番有隠君子为用轩韩先生先生殁十年所其嗣元璧既克葬尚衔哀弗置走余钱唐次舍拜有请曰先子生有辅世志讫不得禄位以死片言觭行有几古人死又不得文而可传者铭是与草亡木卒等不孝孤罪益甚吾子屡铭徳人义士贤公卿先子世次言行具在岁志吾子哀而赐之铭非真不孝孤贯罪先世世逺有耀己余尝观杭图志见有宋韩左厢者以进士起身由临安令以严明升临安府左厢官临安剽民财者白擎子闻公至皆屏迹謡曰韩厢明无白擎韩厢死白擎起未尝不起慕其人问元璧曰即先生五世祖也按家乗韩为番着姓其先南阳人唐末徙徽之黄■〈王敦〉复迁饶之乐平歴宋擢科者代不乏絶靖康间讳屏者中武举寻自耻悔再游太学登文第官至临安左厢者即治白擎者也讳仲龙丞相赵忠定公之壻以诗学五中待补者先生之祖也讳如璋遭宋革隠居读书于里之北山号菜山先生者先生之考也先生讳思恭字徳用学者尊之曰用轩先生先生幼不习羣弄早悟书数学长负器备好善恶恶甚至乡里有不平事掀髯一言折于稠众中哀者屈郁者吐气或为非义惟恐先生闻之若畏王彦方者邑大夫史公梦龙豪杰士也事先生如师先生尝语之曰土敝者草不蕃水烦者鱼不育守令者民之土水也又曰亷而不谅直而不决胡涂皂白以从事其敝甚跖史公书其言于座右讼有不决者驰状质先生凭一言举置为曲直饶有贡国初以天姓督陶先生尝领其事有献策者某室之基在陶某田之畔在汰即依策毁室庐壊沟渠计百十家立待先生不从曰损民利国非国之福也可诬民乎既而室者田者或来谢复拒之水旱疾疫必露香吁天为众告急告必有应岁饥率有力者食饿至药病掩骼自奉薄甚硕师教子弟岁金节币窃窃惟恐后事亲至孝妣李孺人没水浆不入口者三日因致重疾菜山公年埀八袠晚多病侍药膳不少懈病革不交睫至掐掌代痛居丧一遵朱氏礼丧祭之礼独任不以缀伯仲氏配曰程夫人同里程刚愍公孙女也克相无违先生资以修于家先生卒子男三璧璠璇女二壻为王恭简公孙与善王知录孙惟泽先生生于宋咸淳丙寅六月二十有八日没于今至顺壬申七月八日享年六十又七先是里之石龙冈有龟蛇交集势秀峰离列下走两阜为陂陀若双蚌然两源挟蜂出■〈氵号〉■〈氵号〉循龟虵而东去龟之有二石笋相距寻丈间术青乌者以为古人宅兆也先生喜之尝挟策止此语元璧曰吾百岁后必藏此于是明年八月某日葬于龙冈之嘴用治命也吾闻士有隠徳者必享其荣以及其子孙先生徳人也享荣不于身使不禄位以没荷其及者不在后之人乎元璧清明好学有仕才吾见左厢氏之重荣可必也铭曰龙之支兮为蛇为龟【叶鸠】龟之笋兮相捔相缪下走双峰兮两源挟流小锺草石兮大锺俊髦有徳之人兮閟于丘

　　故张君子墓铭

　　吴人张天祥既克葬先孝君被服斩绖谒予门拜有请曰吾子以文章铭世之贤公卿善人先孝君虽贱雅亡恶吴之人无识不识咸称曰君子人先世多繇进士起幸子立一言信若惇史非直不肖孤幸先世世逺有耀己世次言行谨备壻马良状余至苏读蘓郡乗知张吴顾陆为四显姓而张氏蔓衍为独盛今又闻其后有君子人者张氏之泽曷其逺也哉按良状君讳必成字舜卿曽大父巡大父浩父恺俱隠徳不仕其先自晋广州刺史彭祖后子姓至宋齐弥昌遂为吴大家逮前朝登皇佑进士第者侨侨后颜颜后敏功敏功后攀四世皆第进士君攀八世孙也生至正乙酉八月十七日卒至正戊子正月八日年六十有四配陈氏子男三嫡天祥天徳庶天佑女三人长适马良仲适程可大季适曺继宗仲嫡出也孙男女八人卒之年三月十日葬长洲县武丘乡灵寿岗之原君生不好弄长简厚甚年十四丧父哀毁如礼养母以孝闻事其伯氏若父既冠娶自立尽让田庐诸兄旁建宅一区客亭师舍靡不完好外养市徒理生产日富畜藏必推其羡以及人弗懈儿妇入諌止则曰积弗散不有天菑必有人祸缓急扣门者应如不及佛老家营大土木亦乐予之赀惟不乐遣子孙习吏术寻仕阶以为弃今误人之仕宁弃道路吾非不欲仕也仕而弗利人人覆我病不若不仕两忘失云平居气貌和齐于物无忤虽家人妾仆未尝识其疾声怒色有以横逆加之必自反久之其人意自消晚年病痿痹弗接人事诫诸子曰予少自夺鉴延方伎士却病而病速施财非鬼觊福报报邈如惟寡欲乃大药择师傅教子孙乃树福本若辈识之故三子有仕才类弗干禄天祥且继志筑书楼购未见典籍藏之厚礼硕师以淑子侄及里中儿君闻其所为喜曰天祥为吾所未及为非其孝乎吾虽卧为废人无憾又戒诸子誓弗以妇言分异书田氏荆木事视曰无知如木尚识所托况人乎若辈思之罔坠吾训吾门其大矣其言凿乎应君子之教且过未尝弗知知未尝复为君子之仁也吾闻古者有诸侯大夫之位虽无徳称君子称其位也有诸侯大夫之徳虽无位称君子称其徳也一介之贱称君子法不当得铭乎铭曰
　　位振人徳振身振人者名归之而尊弗亲振身者天下归仁日以尊亲无羣君子哉若人视予铭诗诗可信

　　蒋生元冡铭

　　生名元字亨之吴兴安化乡陈渎里人也祖庆元主簿必直父宣政院掾克明元生质机警五岁入小学日诵书数千言十岁善属文二十学明经义试有司不竞辄自忿曰吾学经无师说吾黜宜也乃归告其父曰会稽杨先生某东南授经之师吾将不逺千里执贽而北面之父忧其素病羸止之曰天其蒋门之幸先生从吾聘汝学可己不须奔走千里学未可望而我忧先焉汝学之成不成卜于先生之来不来也予嘉其父子心徃焉时至正四年十一月某日也阅三年元学成蒋氏之族咸相庆曰元以先生之来不来卜学之成不某等又以元之成不卜蒋氏之盛衰焉元成矣先生之赐不微矣蒋氏之庆长矣呜呼又岂料元学成而娶娶而即死乎始余至元家元妇家催元娶速予语其父曰元娶学无成理迟吾业可授父力却妇家娶期期三年而通媾元得卒学妇家申娶期适相者又言曰元娶早早亡娶迟十年可免尔元父弗信娶焉娶未月而元病未期而元死矣于戏相者之言其得天欤得人欤元学吾春秋者也春秋之法以人合天不以天任天元之卒受教予其以人合天欤其娶而即死抑以天任天者欤呜呼人欤天欤吾不得而知之矣元生于泰定元年四月二十七日死至正七年八月初六日也阅二十日无赴又阅二十日夜梦元衣其所常服来拜曰元死矣幸遵先生教不娶而学仅有成不幸而符相者言急娶而速死也吾父兄将以某月某日葬元车注之原元学于先生无毫毛表世死无先生一言以表吾埋土吾其迄与黄土同腐乎予闻其言怛而警亟诺之明旦有扣门者乃蒋氏伻赴也予为之哭恸遂俾学子吴毅书其志复铭曰
　　生以人得天死不得天以人吁嗟元乎睿而病而厪未宦而昏力夭厥身人耶吾不知其所因

　　华亭县主簿王佳母夫人李氏墓志铭

　　华亭县主簿王佳母夫人李氏讳淑贞处州教授某之女教授君博极羣书而传业在其女尝曰吾女必嫁竒士年既笄适同郡遂昌邑西平王氏迪功君之子延洪洪负卓越才以青年游京师华衣奴马从名贵游得徼官于湖西郁林州未几没官所时夫人年方艾鞠养三子长学次佳次海择以傅就学学回必亲试其所诵书探其课对工拙为赏罚故三子克有成立夫人之教也至正戊戌乡民乗乱为椎埋剽夺夫人挈帑属避地松阳之眷家所长子学死于兵故庐毁于火夫人忧悸成疾辛丑冬十二月卒于眷家所明年春藳葬遂昌月山之麓龙凤乙巳江表吴主延揽英俊凢巨室子弟有竒才者不次登用丙午秋佳在选中丁未春授官华亭县主簿明年冬始获归葬于先茔西亭之原先逺日佳以其友叶微所著行状来乞铭予客华亭亲见佳健于趣办浚苏河领夫丁若干万无失所慢役者漕粮四十余万至京城无后期继漕麦五十余万淞麦以涝失获折银估大家藉其称贷巨豪济所急佐邑长聴狱讼先烛其欺后翦其蔓民自以为无寃滞得佐邑循吏称岂非母夫人之教泽耶故乐为之铭曰
　　妇艾失夫子幼失父妇讫完其节子讫以才举焚黄荐哀亦荣尔母我铭不已爰示来后【叶户】

　　王母李氏墓志铭

　　江阴王孝子作逢去其母逝已十余年犹作婴儿泣谒于会稽杨维祯曰逢藉有立母教也传见野史沈蒙氏未得名能文如韩愈氏者志亲逝不得韩公铭不孝今以属先生先生幸哀而赐之铭辞不获按状夫人姓李氏讳靖真宋狱官同郡润之女杭库使王惠之妻生子一即逢也库使君善律己起身宪漕累迁至永丰县幕致事杭库副使初姑徐氏器库使君之为人求可与齐者姻里皆贤李旧旌教子女不违古训求偶莫李氏若妁告宜笄五年归于王妇道甚饬库使君在吴时李侍姑就养姑清阅一纪若一日举族皆以为难其训子严有法日给膏烛诵书约丙夜止或逾约辄诵至旦罚余食出就外傅乏贽师物躬纺绩以资之且多市古竒书广其闻见逢齿壮所还徃皆海内一时名俊阴自怿曰儿不负我矣天厯饥民相引鼠偷率女奴组绩更寝盗不敢窥巷以为之歌曰东家辟纑西家穿窬其内治类此至正五年秋八月三日疾卒于夫官下寿五十九逢护榇旋葬黄山原逢齿今四十以才谞显东州诸侯争欲致门下浙宪使举丘园俱不就风节益烈焉君子称王母有子矣是可铭铭曰
　　子以母教者臧母以子留者皆长益后欧阳欧阳谢【句】嘻【句】以王【先生自注曰以字旌也不可作助语词】

　　故邹元铭妻金氏墓碣铭

　　吴常熟邹元铭之妻金氏讳玉字孟姬宁国路旌徳县税务大使辟之冡妇卫辉路管民长官司总管谦之长女广徳路道録善信之孙漳州路龙兴县尹焕之曽孙也姬从幼慧齐性孝谨日在父母傍不忍顷刻离去抚婢御未尝见迕气其织纴组紃及音律书算皆不习而工有过人者讽诗书即通大义读列女传见有孝于亲事舅姑尽苦节者必识之信践之及归邹氏执妇职如礼甚育子若女自襁褓有法相其夫急人以义睦婣任恤无不适宜焉舅姑皆称贤无间言然慕父母未尝一日替嫁凢十岁三归宁及辞去戚戚如初嫁时今年遂以归宁终父母家讣闻夫族齐望门哭曰某妇死无以成吾邹氏家矣得年仅二十有七生于至治辛酉十二月初五日卒于至正丁亥三月二十有五日女一人升奴男一人寿童元铭卜是年四月初一日祔于武丘乡半塘祖茔之原阅十日来请铭余住吴久之闻沙湖金氏为有礼法之家徃徃所适女多贤行都人士之诗曰彼君子女谓之尹吉尹吉者周大族有礼法之家也女有君子行必推自尹吉孟姬出大家而闲于礼法如此谓尹吉女非欤尹吉女为诗人所著而予为铭诗着孟姬闵其令质不永年使名氏有传岂过乎铭曰
　　梓共而秀而夭抱株骥堕地走而踬中途彼恶终天龄跛运长衢吾壹不知其所如嗟嗟乎孟女宜邹大家孰长短于短之不足而长有余诵我铭诗不人诬

　　东维子集巻二十五

　　●钦定四库全书

　　东维子集巻二十六

　　（元）杨维桢 撰

　　○墓志铭

　　髙节先生墓铭

　　先生讳侣字君友姓严氏子陵三十五世孙也严本庄姓以汉明帝讳易之子陵以髙名著史册耕富春山钓桐水年八十终娶梅氏西京寿春尉福女生茂茂生隆隆生卓由是而降踰唐歴宋衍为四家甲家传格为先生曽大父润玉大父自中考也俱不仕先生生而有竒气读书不为觅举计从学乡先生汉英贾公贾公得于复齐赵公赵公得于潜室陈公陈公亲授于晦庵朱子此其渊源也贵官至钓台必访先生劝之仕则曰汉云台诸将仕非不赫赫今子姓无闻吾鼻祖去之一千三百有余年而髙风逺韵与富山桐水相为峙流士奚必以仕而贵哉某不敏愿为严子陵贤子孙足矣居家教授生徒有裹粮自瓯越来者宋相文山氏客谢翱竒士也雪夜与之登西台絶顶祭酒恸哭以铁如意撃石复作楚客歌声振林木人莫能测其意也暮年建汐社为会取晚而有信翱卒无子与社中友买地台南葬之筑许剑亭宪使卢公挚髙其义为之书尝游钱唐偕石塘胡公山村仇公过孤山酹林处士岳鄂王墓卒有动于中告二人曰某常时如此亲必不安亟归及门遽有终天之别擗踊气絶者数四治丧祭一用朱子礼庐墓三年不税衰绖不见宾客有白燕巢坟木事母益虔母卒哀毁成疾几不起每至生旦服墨缞哀恸踰它时所居堂名以髙逺取郡守王秘已钓台书院语至顺辛未冬十月晦疾革呼其子渊曰吾年已踰六十不称夭奉祖祠四十年复土田教养无沗吾死何憾平畴西地吾已买诸官死必葬是遂逝越若干年为至正丁亥始克塟贤者故事有易名门人黄廷玉等私谥曰髙节复请诸郡守祠于祖祠西小室娶黄氏宋榜眼进士黄蜕曾孙女子一渊也越十年丁酉余以建徳理官过钓台渊从余谒祖祠遂登双台访子陵钓迹因酹髙节君墓又访台南谢竒士塜余为竒士立阡表明年渊持廷玉所为状来请曰谢竒士表于吾子若有待先子之行应铭法其待如竒士幸吾子铭之遂铭曰
　　于古风沨乎胡可追千有百禩不画厥岐不背厥驰瞠乎不知其后时我铭其人维髙有■〈土其〉维髙有■〈土其〉维逺有遗

　　冯处谦墓铭

　　至正丙申秋余以建徳理官道富阳抵友冯頥家頥伯仲氏曰升与豫皆相次去世豫之子宣衷衰前拜曰宣不孝先子以蚤年殁外邸殁且六年未克葬今年冬某月日将祔吉岘祖墓次幸先生哀而赐之铭庶先子不悼不百龄不孝孤不无葢覆余与颐为昆仲交三十年尝铭其伯考父寺丞公考仁山公伯氏升今又铭豫尚忍换笔耶君名豫字处谦宋承信郎佥嘉兴府厅事从周孙集贤殿修撰骥从子承信君生三子长蒙殁次革次观革以孝义式乡里外中书以义士旌其门义士生三子曰升曰頥曰晋观生二子一即君次仁君于伯仲居四早丧父义士公抚之如己子君友悌长氏不翅同母出一门数百指怡怡恂恂内外无间言义士公殖生日以饶君以里之困乏者劝分援刘子曰惠君子君子得其福惠小人小人得其力利出者禄及怨徃者祸入公是其言又尝谓人能羣者以分能分者以礼义士公逝岁时月旦相其长氏必请合族缀食之礼惟恐不及君为人髙亢刚直读书务通大义与人友尚气节痛逺乌集之交状貌魁梧美须髯达官要人皆折势位交之曰君固我朝人也荐之仕则辞曰吾刚不能售以磷吾直不能售以回荐者谢而止娶李氏宋南剑知府桂孙女一子宣也君恳恳戒曰瘠地民材劳也沃地民不材饶也汝毋恃骄弃学使吾有沃地惧也宣力学讫为名士君生于大徳己酉八月八日以暑疾卒于杭至正九年五月十三日也得年四十有二铭曰
　　不厉而刚刚不壆不矫而直直不局小夫匍匍等禽犊欿然我信无不足天路中止匪不禄寄言特义闻者服矧曰有子子式糓长毂遐行续前躅

　　姚处士墓志铭

　　君讳椿寿字大年其先出唐开元宰相崇曾孙秘监合尝守睦因家焉至六世孙为秘簿宗之宗之子三人一居峨溪曰二府君是为君八世祖曾大父思晟登宋景定壬戌榜进士第阶承节郎大父潼翔宋乡贡进士父元庆隠居不仕妣王氏司谏某女君幼机敏不习羣儿弄长丰姿伟特读书辄了大义辟乐育馆岁聘海内名师儒教子弟及里中儿君性端直平生无二言与人交始终见底里于义利曲直必严其辨乡邻有争者不直有司直于君得一言即解去岁饥周人之急惟恐弗及称贷者久则焚劵与之创世济桥峨溪上桥置亭岁五六月施茗饮饘粥于行者行者不勌桥西古松篁万立筑亭名深净又构层台曰松麓贤士夫徃来必延致其中觞咏笑谈至忘朝夕邦大夫马公薛超吾道经桐庐闻君枉道过门以处士礼礼之邑侯周善达都等皆尝问政于君君必以利害中民窽者凿凿言之民便其言者甚众晚勉其弟同寿曰兄老病无宦情弟齿壮学裕必厮名仕版图光其先同寿因自奋北觐得余干校官君娶袁氏吉水教授某女也子三曰隽先卒次粲次采孙男四曰德元徳懋徳祥徳瑞君生于大徳庚子五月十三日没于至正癸巳十月十九日得年五十有四越三年十一月六日窆于桐君山北孝仁之原又一年其子粲谒余理官次再拜泣曰先子介不乐仕无功徳可书然孝友行于家任恤行于里者不得文章家一言以示不朽非先子不幸粲不孝也粲辱为先生从幸先生赐之铭按其客乡贡进士魏钧状为之志而铭曰
　　桐之冈虬虬桐之濑秋秋孝原一培山水相缪是为峨溪姚处士之丘

　　故处士冯君墓志铭

　　君讳天瑞字通甫世居和州之马江县曾大父某本郡幕府长曾祖妣黄氏大父某隠徳不仕祖妣庆氏君自幼机警读书不事章句务大义善属文见人善必称道不已见恶则嫉之如仇议艺不售借径于郡史复自厌其筐箧之习竟辞归卒业于儒筑草堂青山之麓日以书史课子招延宾客为觞咏之乐兵兴藩间以屡征不应游徼入境不敢犯处士门乡里称为季世之全人乙未夏六月以疾终于寝荣年五十有九娶张氏先一年卒生子一人居仁由帅府经歴调分水丞迁京城兵马女一人适同里汪晋再娶华氏生子二人长居义后更名荣由京都镇抚调神武清军卫知事迁华亭知县次居礼未仕女一人适同郡邓英公生于大元元贞丁酉九月四日没于大明龙凤乙未六月二日时淮甸兵梗未得返故丘权厝周家圩之原戊申冬合张氏兆归葬于邑东东山祖茔之次是年秋居仁偕荣衰骈拜予云间邸次乞一言铭墓石且为孝子禄养不得于事生而得先生大事于送终孝子孤之心亦扬矣是敢乞铭于先生辞不获为之铭曰
　　金以不祥跃兮璧以有用壆【叶】吁嗟先生兮是为全人

　　乔山处士翟君墓志铭

　　君讳徳兴字宗起姓翟氏乔山野人其自号也世居无为州濡须之巢县曾大父某自巢迁和州之含山父福遂占籍焉兵变君挈家避地滁州阅三月而没藁塟全椒县之明山娶同邑司氏君没四年后卒于太平州藁塟采石之麓子二人长桂次清女一人满儿适同郡孙倌桂以才名简知今天子于南京授千夫长部落于同佥赵公征进宣徽安庆九江等处以功升镇抚清京城广武卫百夫长君生于大元大徳甲辰殁于至正壬辰四月初五日享年四十有九洪武二年桂迁柩于明山复还妣柩采石合葬于巢之翟家峤西闗之原先逺日桂来拜予草玄阁次曰不孝孤生齿未丁壮不幸失所恃又三年失所怙零丁孤苦藉祖考泽得以簉名仕版禄食于朝而三釡之养不能一勺及亲此不孝孤终天之憾也倘死又不得当代大手笔纪其卒葬地所不孝之罪号天何以自赎是敢介先生从子明具状以乞铭吾重违其情畀之铭曰
　　父溘先兮无以家【叶】母去弃兮又以途于乎孝子之天天曷呼淮之西兮江之东归合兆兮兆既同于乎孝子之天天终从
　　又铭曰
　　玉韫兮火烈木定兮风危亲弗获兮莫予追匪今兹兮我罹吁嗟翟氏之子兮我又何悲

　　渊黙先生碣铭

　　至正十四年三月二十日壬午渊黙先生余君卒既塟其友及门人问易名于会稽杨维祯维祯曰先生深静而寡言尝自号渊黙宜从曰渊黙皆应曰宜其子安礼又持先生门人殷奎状来请铭先生讳曰强字产庄姓余氏其先闽之古田人十二世祖揭仕宋官至吏部尚书受知徽宗既徽宗手书余尚书祠额赐其子孙曾大父讳佑大父讳郑父讳与可武夷书院山长自号蓝溪始居昆山为昆山人先娶赵氏无子再娶陈氏生先生初蓝溪为李后姓李氏至先生始复姓余云先生年十四丧父能自树立极力于学修习容止步趋圈豚如老成人既长学通六经百氏博贯精析退然不知有余且善属文根柢六经不淆异说其书有尚书补注若干巻藏于家尝为举子业己而厌其剽取传注支延蔓衍其言不足传逺遂絶意弗为居一畮之宫叱咤之声不闻于外足迹未尝一至庸贵富人门乡人尽闻先生然终身有不识先生为短长瘠肥者世寿五十有二配潘氏生子二人长曰安礼次安禧女二人长适王居敬次适许渊葬州南一里先茔之左葬之日朋友逺近毕至余曩来昆山与友者纔四三人耳今余亦老矣去年一人卒先生又卒呜呼余尚忍铭先生耶铭曰
　　■〈马蒙〉之谫而饭骏之苑麟之娈而豢兕之圈玱鸣冲璜择地而践吁嗟渊黙孰云其蹇

　　尚絅先生墓铭

　　先生讳徳嘉字立礼姓卫氏其先渤海人七世祖文中宋朝散大夫兼侍讲始居钱唐六世祖上达大中大夫礼部尚书又自钱唐徙华亭建炎初大中公从叔大中大夫礼部侍郎肤敏扈跸南渡亦居华亭五世祖稢修职郎国子博士髙祖端操朝奉大夫卫尉少卿曾祖侨大中大夫军器监丞祖宗武通奉大夫资政殿大学士考谦入国初以世官后授温州路治中弗就妣黄氏继张氏男三先生其长也在竖不好狎弄就外傅日诵经籍数千言下逮诸子百氏靡不研究性孝厚悫诚晚年以风节自持失俪二十有八年不二娶平居笃于人伦恬于势利弱冠时左丞郝公尝辟为儤使君辞曰吾弗能为奴隶也宣慰罗公举以茂材授潮州路儒学正君又辞曰触瘴毒以贻亲忧吾弗敢也自是不出戸庭者三十年布衣菲食以终其身每戒其子曰汝不躬耒以耕佃人者及汝藉之食者宜予之以恩汝从父缚佃以督逋予解而去之逋亦终不负汝识之至正壬辰盗起剽州里解散者十室而九先生独守祖考室曰吾舎此将何之冦至吾有抱室死先祠下耳其孝诚之笃如此甲子春疾作其子谒医却之小差忽曰四月九日之夕吾当逝矣且曰汝父平生无以过人仅不沗所生耳父书具在汝读之为君子毋有失徳玷吾世胄又毋徇世俗作浮图事壊吾家法言毕而逝生至元二十四年丁亥十月十七日卒至正十四年甲午四月九日享年六十有八娶任氏中宪大夫浙东道宣慰副使任公仁发女子男二长仁近次复孙男二皆幼以是月二十九日葬余山之原距逝之六年仁近犹衷衰来拜吾淞次舍乞铭余曩来淞以友兄先生先生逝予繋官不及走丧次业将醊其墓与一二友私谥先生先生尝自号尚絅翁宜以尚絅易名又不辞而为铭表之墓石曰
　　曽子舆若华元娶不更管又安世年不出死不兵仲统乐志遗世荣陶子给力恩必矜嗟嗟兼徳集以成清规若训贻厥仍我谥以絅夫何疑

　　雪溪处士邵公墓志铭

　　予尝客云间云间陆先生尝称胥水之南多世家邵吕陈陆其尤也先生自其先馆邵氏几七世歴凢一百五十年又云邵氏家老侍僮亦自髙曾曾玄皆世其职业禄养为一家之世臣予求世家于近代三叶而不替者尠矣矧六叶七叶乎客有持先生状雪溪公者抵予次舍为雪溪之壻倪琦也以墓文为请即胥水邵也予欣盐其世泽为之叙而铭公讳弥逺字子猷自号雪溪有谱为康节公十世孙也髙祖宗穆流避兵火渡江至华亭遂家焉曽大父徳隆父思聴皆儒业教子以经术父天骥以易经中宋待补国朝崇学选士就试入郡庠升赛序弗居公待补君冡子也通父经博涉羣子史为文取辞达不喜雕绘身服朴素亦不喜骑乗絶志仕宦有劝之仕者则曰仕不在吾在吾子若孙耳尝戒其孙之仕曰古之博学深谋而不遇时者众矣今之遇者大抵尸未腐而名已灭若辈其戒哉暮年假佛老学洗虑轻财急施至饭沙门赈饥民无算民依而聚庐者无虑百十家所居四面大渠悉建石梁治园地第宅之东风日佳时必移觞豆以燕恱其亲守义塾于先轨年虽饥师生廪饩不辄废也壮年丧偶惩闵子之寒弗继室付妾御之慈爱者保育诸幼预营生域建精舍守以浮屠而尊吾圣人像设其中尝慕汉东平王苍以为善最乐又喜唐张公艺忍字为家法乃辑经传言善与忍者为百善百忍图州里多传之为劝性不嗜酒客至必与饮饮辄醉醉辄放歌客亦无不乐者丧明者十年家事传于冡子南时燕月会必至花竹间其衣冠济济然传仪亦潦潦然如常时至正己亥夏病痈阅月余悉召子若孙曰吾逝矣永诀不少乱或谓公直知寂灭为乐者儒而悟理者独不然乎生宋德佑甲戌殆今至正己亥七月享年八十有六娶冯氏先卒男一南也庶三应奎应参应元女三孙五焕炳曅经纶女孙八曽孙五垠堮埏垓炳子也麟焕子也是年九月六日葬某丘生域铭曰
　　曅言有文行有驯苍艺之教儆后昆歴年百五十而家有世臣引寿及耄终弗乱神君子谓善之泽吉之人

　　故处士倪君墓志铭

　　吴兴倪处士名骧字子举没且葬巳九年其嗣子璨犹涕泣于其父之执杨维祯曰璨不幸早孤居丧无已闻先子没若干年又不遑以名显而墓道之石又不及求文章家者铭重灿不孝惟先子隠徳不仕其事业亡称于世而人之知者益鲜非吾子以其及知书之何以伸先志且慰藉后人耶维祯为文静先生门生也先生处士之父某父事先生遂与处士为弟兄处士铭何辞吴兴之倪氏始显于兵马监押某公至文静始大处士自幼喜读书有逺志长与先生自为师友研极名理非世儒所能解尝走京师以其所学千贵人不合即遂絶仕宦志人劝之仕则曰吾赖先荫免耒耜劳苦得称处士苕中足矣去家之北三里所为毗山有园池花竹之胜先生且治冡舍其中处士时侍先生游息于此登山临水或坐盘石竟日无一言忽有所得则写之于琴琴不足又写之于画琴最善水云逺意无俗师趣数节族画亦有求工于人识者谓与今髙吏部争拙法于海岳庵至正元年处士之生四十九矣忽谓家人曰买臣五十当富贵吾明年五十当逝矣于是预为棺敛塟埋之具明年果得疾告其父曰骧平生一言一行毋欺暗室无负于大人矣惟溘先于大人不克报罔极为终天恨天实为之奈之何哉疾亟之日夕尚疏丧仪戒其子尔勿用异教俗乐问夜何其二鼓矣曰盍秉烛我坐令家人勿哭遂暝至正壬午九月六日也父文静先生渊母郑氏男四长璨次肃次璋皆习举子业女三长适闗元禄次许适杨咏未行次在幼孙男一承孙是年十一月十七日葬于乌程县昆山茔之北铭曰
　　四十九已知非又知死生可知处士不仕非不时五十焉用富贵为长苕之曲山之昆处士之墓藏于斯视后不朽吾铭诗

　　元故陈处士墓志铭

　　吴兴吴淑巽公尝以座主礼事余过余钱唐次舍谈其徒之好学者陈君善曰吴人师余数学于文独君为义理学又曰陈氏代以货榷其乡君始典学凿凿乎期辈古之人端木生不学孔子终货殖耳此余称其好学也敢以见先生后余二十年过吴兴而君与吴公俱已隔世无几赵伯阳氏将君之子嗣亨来谒铭因为之感而铭诸君名良能字善之其先自陈武皇生湖之长兴白石里子孙至今蕃衍为君望姓郡城之南曰六老堂故地君之考德新号恒斋者始徙居焉曽祖世昌祖日裕皆奕世有徳行君自幼机警恒斋公意有属辄能先事承之公喜而抚之曰大吾门者必是子也长习国子学干禄于执政者不合即退闭门读书务求圣贤旨趣皆思吴公以躬行之要其言曰在正心心正则上合天理近当人情尽此之谓忠推此之谓恕时时诵习其语以自儆莫年治生赀业益裕复拓居之北偏剏宅一区莳花竹设器玩奉恒斋公以老寿九袠乃终君居丧水浆不入口者三日丧纪一遵朱氏家礼岁时祀享极于精诚亲所嗜好必具荐之缁黄淫祀皆屏去不惑伯兄早世奉伯嫂以礼事仲兄情好怡如抚孤侄恩摰如子交友以信遇宗族以仁厚与同闬诸老月为乡饮以相乐扁所居堂曰庸斋士友至者必欵留觞咏久益不勌君为人识髙量弘兼善论裁不茍同不诡激乡之人受其言视其行以为则惟恐过差闻于君即有闻必陈诫劝止故其卒也咸思其人而哭之生于至元二十六年己丑闰十月二十日殁于至正十年庚寅八月十八日得年六十有二娶施氏子男一人嗣亨孙男二人惟一习举子业惟让尚幼是年十二月十五日葬于乌程县三碍乡陈弯子坞先茔之次用治命也呜呼君孝友仪于家忠信行于州党学不为词章而究名理行不为厓异而趋平常是无愧于名斋且名处士者宜得书而铭之铭曰
　　学以遵所闻孝行于厥家【叶】言确而人允行果而人趋禄则不足庆有余我铭其人后不诬

　　青门处士墓铭

　　予读汉唐史至公孙述黄巢胁取隠士如李业周朴辈至于余毒涣而不免则惨至鼎锯呜呼隠者之生乱邦幸而免于役官寺不幸卒为人所知乃致毒其身如此不亦可哀已哉青门处士魏一愚氏非无仕才冦杭者亦不知访其人矣而处士□□讫于市门卒溷而弗露越四三年以病卒正寝卒后三月冦复至处士之庐与堞舍同毁方诸述巢时隠人之不幸处士何幸哉是宜録其人书之不使与齐民同殆也处士性醇懿静深恒怕外挠闭置一身密屋中如处女然虽重客至不得面周亲谒请或一见即退平日危坐阅所蓄书几万巻然无他制作味其旨而已其言行可为人劝者疏以示诸子凢积为若干帙处士生某年死至正十六年正月七日也男六人女三人其孤本仁持其友王谦状来谒铭予在杭时识其人遂为铭铭曰
　　世之否无全士疾以戕兵以死吁嗟青门如处子貌之毁节之峙卒完所归木以止木棺也出左传

　　○挽辞【附】

　　苏先生挽者辞叙

　　公讳大年字昌龄西涧其自号也世家广陵性开爽亢直有硕学竒材不受公卿辟举丰姿音吐文辞翰墨权谋智术皆絶出时辈至正癸巳兵兴走徐州上大将策策天子闻而想见其人赏官编修明年广陵陷涉江隠吴市门又明年淮兵渡吴拜公市门起谘主公誓一言捄砧锧万万命定伯休兵公即冠竹服薜荔乞骸骨恣徃还笠泽松陵间别号林屋洞主庚子春扁舟泛三泖入鹤城访予草玄阁曰子阁诵十年起攫上第如劵句取物奈鼠辈方掷偃月骰死争得失子宜蹇且退又曰竟疽■〈疒共〉肉溃腹背溃吾将与子狂酣傎蹈瞪光景■〈目上沝下〉之耳癸卯秋予登天平石壁入城见公大堂公出妻子□□事按棃园旧部东为予留十日别明年托抱椟山君贻余文二百十言竒谲甚律诸古未知魁絶公者何如耳定约游大小雷七十二弁约未赴而公逝濒终自着墓志文告其子曰吾年近七十无憾憾者缺灵武觐镆鎁龙山约乔宜中死誓耳呜呼公梦矣九京不可作矣死之后若干日与公约游成某陶某周某相承祭于淞之干将山杪各赋挽者辞予辞曰
　　飘飘苏仙公浩气凌八表游戏浊世来眼底古今了却上食□台下视燕支沼遗书警世人翩若鹜鸿矫双雷苍翠开清约随空杪髙楼旧时月照我梦皦皦见尔林屋天屋天夜知晓

　　东维子集巻二十六

　　●钦定四库全书

　　东维子集巻二十七

　　（元）杨维桢 撰

　　○书

　　与同年索亷使书

　　古者天子之于诸侯入其疆土地辟田野治养老尊贤俊杰在位则有庆入其疆土地荒芜遗老失贤掊克在位则有让然天子之耳目不能遍观而尽察也故毎一州置一伯焉以佐天子之耳目而行其庆让得一贤伯而所统诸侯不敢有侵虐之政无侵虐而民无有不得其所者此古之贤伯系于时者重如是也今之守令古之诸侯职也今之肃政使古之州伯职也守令之在位者恣掊克也贤者失也老者遗也土地者不治也而朝廷不知肃政者不察间有一二自强于职土之所当庆者不得誉于左右则覆得所让是非皂白傎乱其真于是民有诉其寃者如诉于天不得已而谒其所欲者如谒之于鬼神遂致民气郁而不伸小则乖于一邑大则乖于天下长虑君子其不为之懔懔哉伏惟阁下出身以天子之赐进士阁下之任官以天子之寄耳目士有握抱不得展布者以为不得其时与地也今阁下之任得其时矣得其地矣而不以古贤伯之任巡行州郡入其疆宜得庆与让者不知所庆让焉民之郁不知所伸焉则阁下之得其时者与无时同阁下之得其地者与无地等而阁下之出身曾亦何优于旁岐杂进之人阁下之受官又何优于一州一邑之滥而弗治者哉某于阁下云泥异途而名则同官也弃官以来已无意于时事而侨居钱唐当北南之会人有自南来谈肃政使者之政歴歴如指掌闻阁下行部福兴已若干日而父老之望阁下未有所闻覆有所指议流言者亦可畏也恃吾同年故辄有布于阁下幸阁下察焉上有以佐明天子耳目之寄而下有以塞闽南北行者之言也不胜幸甚

　　投秦运使书

　　某闻私门塞者公道达私事息者公事明公之与私阴阳水火势也伸道之公者无他能自屈其私而已矣伏惟阁下清徳茂望由台宪表臣当盐漕之寄于两浙临政以来事之损益因革黜陟用罢一以公为道苞苴请谒无所容径窬私门塞矣持三尺平桀黠吏不得挠骫之私事息矣私门私事一无以干吾之公宜属之吏效职而弗欺江之商海之民皆愿出于涂而服役于其上大课运流宿垢刬刮最称一专除命遄下自官漕者来未之或闻也然而仓场属吏厄逋课者前后凢数十百人岂无是非枉直其中朝廷遣使亷问而讫不得其是非之公何也私之不自屈者公之不伸于天下也故其抱枉受抑之人咸愿决之于阁下者以公之道左阁下也其得脱刑禁与省部文符而去者已凢数十人而枉之大抑之久则莫如某也某以父忧去司令之职而司令之课曾无一二亏欠而吏持文深者犹枝蔓其罪不使其文符而去使公道不在阁下则吏者之言或得以移聴公道而在阁下则吏持文深之过也或谓彼数十人之去势力使之也阁下不以势力屈公道则或者之言又过也故某甚不避僭罪辄敢自明一言于阁下惟阁下察之使枉之大者伸抑之久者奋则阁下大道之公不以某一人而累不然或者得以某病公道阁下其能亡所累耶惟阁下以大道之公自任有以絶文深吏之过而解或人之疑且以恕某自明之罪幸甚幸甚

　　上樊叅政书

　　某谨再拜奉书于大叅相公先生阁下某闻士有鼓琴于汾渟而钓者聴之曰美哉琴意在山泽而有廊庙之志夫声被于琴一枯木之器也而意之所存聴者得焉而况士之意发而成声声发而成文者乎万一遇知己之聴则其洞见所存者宜有过于钓者之聴琴也已伏惟阁下以中州间气出为当代之英不事举子学而为天下文章之宗士之相指数于下者曰许夫子而后有子姚子子元子姚元之后而有子樊子而已耳士不志于见大人君子则已如有志也其不趋下风而求出门下者则其自弃者也某幸早识阁下于任公敬叔之门阁下佐司于中书时敬叔尝遣某持书币不逺数千里请见阁下而以病不果行今阁下在行垣去某之居不百里也某尝仆仆趋下风而又以阍禁之严艰于见也则某惟有退处于野与田叟野老为伍耳然力不任负耒而又窃食于吴教授市中儿以为妻子之养同年之士有举某于钱唐典市之官使苟食于市犹胜于挟策小儿去家仅一水隔犹胜于调边数千里其相知无踰于同年而所举如此则某之不受知于当世而切切于知己者之求盖可知矣传曰隠雷自天而昆虫已聴阴雨在汉而柱础先觉几之先动于物类者如此某之于阁下悬隔若相絶而心动于阁下见于先觉则恒目睫之近故敢不以再进为渎而懐抱所著曰平鸣集者二十巻古乐府辞者十巻谨上献于阁下葢将托知己于阁下也阁下倘赐之聴览则某之心所存者将有白焉其不愈知音于汾渟者之琴吾不信矣谨书

　　上寳相公书

　　某谨再拜奉书于复斋司宪相公先生阁下尝闻士屈于不知己而伸于知己者遇知己而不伸则亦与不知者等耳有人于此懐抱利器而以世之流言中伤不得与时之君子者列必急于求知己非急于求知也急于伸志也仆自弃官以终二亲之养养既终而吏部不调者十年然十年之中服近文章砥砺亷隅未尝敢一日叛吾教也世之自谓英杰之士徃徃有不逺数千里考徳问业于仆者则仆又以自信决非明世弃才也仆所著三史统论禁林已韪余言而司选曺者顾以流言弃余谓杨公虽名进士有史才其人志过矫激署之筦库以劳其身忍其性亦以大其器也杭四务天下之都务也俾提举其课而后除以清华处之未晚也仆之不遇如此屈于不知己者也士遇不知己虽孔门圣且辨不能白于人矧又蔽以流言者欤伏惟阁下以髙等进士赐出身号虎龙之榜不二十年剔歴清要为明天子耳目才贤所在虽雠必举虽草野必访矧又辱知己者乎而仆未尝伸吭鸣一言于阁下则仆之自弃罪也仆在吴兴时固尝执笔以登载阁下之治绩在钱唐时又尝偕欧阳生以侍笔椟于阁下则谓之旧知己可也久必待逺必致者儒行之言举旧者如此仆离阁下也久去阁下也逺阁下在髙要举旧而不改儒行信其贤而不信人之流言则仆之不避渎而鸣知己于阁下者不得免也庸是辄敢有布于阁下惟阁下赐之览察焉则仆之伸于知己者在阁下而不在他人也决矣

　　代宋无逸上省都事书

　　去秋攀饯舜江伏承教诲奬诱意甚勤恳若将推而纳诸古学者之后公卿不接晚生久矣何幸亲承其宠是以感激忖度至忘寝食思所以报知己孔子曰才难某始读此犹以为疑以为人茍有志何才不可成奚难之有更涉七八载志虽不变而其学视之古人奚翅霄壤之殊然后知才之成信乎其难也盖某自九岁知读书陋邦之中无良师友诵习数载虽训诂莫晓年十六岁去学吏时家祚益落先人没六年矣一日读言行録至范文正公事悚然如有所发颇知古人所以立志然犹未知所以用力今年春游暨阳从铁崖先生学春秋方其欲徃亲戚摘其迂乡里哂其徃幸而杨先生遇之如骨肉不然不能一朝居也幸粗闻为学之方则循序渐进洪其心而密其功者为庶几也以故絶去狂妄躁急之心归栖一室寂寞自若且五六年而才亦不知其成与否也自顾蓬荜之家累重产薄生母年近六十咨嗟太息以某虽从事于学而不能畧有所补于是奋不知耻西见明公呜呼不有知己如明公者何以成其志哉某于明公其分甚辽絶一旦拜下风即谓可教而待之以礼其后数进见恩意弥笃伏语之曰人以贵盛而流于卑污者多矣生微贱而能卓然自立未必不至贵盛也勉之哉某立志之迂虽亲戚不见闵而明公惓惓若是则世之知己者未有深于明公者也遇知己者而不求所以自伸则与自弃者宁有以异乎故复陈其坎坷之状达于左右伏惟终曩日玉成之赐为之留意使上有以寛亲之忧下有以安己之志得致其材之所进而无难成之叹不胜感恩之至罄意而言不觉繁委惟少埀察焉

　　与吴宗师书

　　仆读传至孔子称老子通礼乐明道徳之周遂师老子则知先王之礼乐道徳在老子者未坠而孔子师焉孔子师老子则老子道与孔子道弗殊且老子固周藏室之史也又知其学有资于时君不徒五千言道徳之述也后之道家宗老氏太史公取其言约而易操事少而功多故西京贤君资之为南面之术而成清净宁一之治其效不诬己迨效者宗其传而欲灭絶礼乐槌提仁义曰虚无可以为治吐纳可以长生则吾未知其说也我朝抑黜百家尊上孔氏而老氏之宗仍俾其徒申教章以裨治化故今孔老氏之学并行而不悖夫老氏之传至后汉实为辅汉氏之术其效能使上之人恭己埀衣裳而治下而庶类之繁幽而百灵之秘罔不从令而受职以惊动之古初之所无而实吾先圣师之所不能有也宜上人优崇之呼为天人之师法属国不得私懐剑章而俾得懐之王公大臣无不名而拜者而俾得不名不拜其恩隆数异又絶古之所无也天既昌其子姓以寿其术又必昌其徒以卫其道如今桂堂氏与足下后先出乎其间葢不偶然矣今天子留志史学以馆阁之才为未足遣使草野以聘处士之良而于足下阔去亷陛赐之燕坐访问至道以及乎歴代图史成败祸福之迹足下片言又足以予夺可否虽一时称良史才者不能过比之鼻祖职藏室益又有光矣传曰学老子者绌儒学儒学亦绌老子某儒者徒也孔子不能不师老子某其敢绌老子而以足下之道为异而不资求其所至者欤某早年以试艺上春官识足下于京师足下还山而某亦去官又与足下会于钱唐湖上然未能获一议论之交一文字之徃复近因足下髙徒某南归番阳庸是上淑孔子师老子之原而知足下之道未尝余悖者书之以达掌记惟足下不以儒学为绌而有以先王礼乐道徳之未坠者教余则幸甚三史统辩若干言大禹观铭仁清观碑二通随此録上不宣

　　○说

　　钝之字说

　　云间郁生父名之曰锐请字于予予字以钝之锐必钝锐不钝养锐者摧矣三尺之锋出削示人曰孰敢撄我而敌有折之者锋不藏也锋锐而藏于不锐其孰能御吾之锐哉故曰锐以钝养老子曰大辩若讷大巧若拙老子之辨养于讷天下之辨莫能胜老子之巧养于拙天下之巧莫能争生之锐养于钝则天下之锐莫能敌矣庖丁之刃十九年所解千牛而锋若新发硎者何也其投刃于虚者钝以养其鋭耳钝之勉哉以鋭用锐天下有撄之者以钝用锐千牛之解者恢恢乎其有余地也钝之勉哉毋轻用锐

　　数说赠吴钟山

　　予读吴志观赵达九宫一算之术其计飞蝗推鹿肉算某年月日时中之类其应如神公孙滕事之为师欲得其术而为此术父子不相授受也夫圣贤道学固有授受而术者之本虽父子不能相授受也学不难于圣贤乎松江吴钟山以太一九宫诸算之术鸣江湖间自谓其学传之父竹所君竹所有传之其父一峰君赵达父子不能传其传而传钟山之传祖父孙三世非其天授之性异于庸众人逺甚能之乎故公卿士庶咸知推尊其术而钟山亦自閟其术不轻以语人余在姑胥时钟山持助教宇文氏诗来见予不扣其能钟山亦不言也余游松钟山又见余璜溪之上乃曰先生弃官已十年数盈十必变数岂有徃而不复诎而不信者哉截自四十九而徃为余下箸筹前来之事某年曰起某官某年曰移某所某年曰当调内某年曰年来致事而先生已在水之南山之北矣余为之莞尔曰日中则移月满则亏天地之恒数也进退盈缩与时变化君子之用数也故君子得时则义行失时鹊起数之一定者在天而用之随变者在人故君子以理占数也子徒能视吾以一定之数其能之乎用数之道不为数祸福穷亨者乎钟山谢曰吾能知吾之所知特不能知先生之所能也请书其说将循海而归见余方外有道原衍禅师禅师静阅万物之盛衰而其所传之道有不物之者在与吾不异也出余言以质之

　　命说赠夫容子

　　客有夫容子过余谭寿富贵人之命曰某不道也而算踰大老至某不仁也而赀连巨万不学无术也而官极隆品吁徳之不胜于命也奈何予莞尔曰甚矣夫容子之不读书也子不读郭先生之议北宫西门二子之厚薄欤则知命有亡愈乎徳者西门子之达非智得也北宫子之穷非愚失也皆天也西门以命厚自务北宫以得厚自愧皆失固然之理也先生之言一出西门不敢言达北宫退而衣褐有狐貉之温食菽有膏粱之腴蓬庐有广厦之荫荜辂有文轩之饰终身卣然不知有荣辱之在人在我也此徳胜命说也夫容子谈贵富人命屡矣未见谭徳人之徳浮于命者予游东州金华有鹿皮子武夷有清碧君会稽有梅梁道人皆窭而有隠徳不愿乎人之食肉绣衣连欐之居结驷之骑者也子徃见之试以吾言扣之其识徳命胜不胜之辨己夫客子行书其说以去

　　拆字说赠陈相心

　　拆字之术原出于苍颉而说得于子华子颉之制字象形谐声各有其义子华子于制字之破尝推其说曰韦革虽揉扩之则裂矿石虽坚攻之则碎以此知物之刚柔虽不同而同于一也尽使字之寓意义一一若是扬雄许慎之说不亦闇哉永嘉相心生以拆字术鸣于公卿间其推原祸福考索成败亦既验矣生亦能以子华子之所推推之乎子华子曰无数无有隆庳无形无有成亏生能冺其数形勿使庳有隆之因成有亏之渐吾且许子得道于颉之初而游于河未图洛未书之天已字之制拆何有哉

　　神鉴说赠薛生

　　嘉禾相者薛氏生以神鉴自命装潢名公卿所赠鉴巻访余云间次舍自乞一言余莞然笑曰生知夫人鉴乎物之善鉴若镜若珠若髹若灵石若止水若白日明月而鉴之神至人则莫能洞物之征其鉴之神者大无外小无内前无古后无今遁说莫之遁庾说莫之庾此人之鉴之至也君子谈神鉴者曰叔向氏之于伯有也子舆氏之于盆城也郭泰氏之于史淑宾许劭氏之于曺阿暪也又髙而神之图澄之鉴河鼋也辛有之鉴被髪也延陵子鉴国姬公旦之鉴世也已经乙鉴愚愈推而愈神若是者斯可与语神鉴也已嘻是岂许负氏之细伎乎生之神鉴其亦识是乎生逡巡拜手于额曰牛马走于贤圣之鉴乎吾知愿学焉庶先生大人之大余鉴不啻许负氏之细伎也请书巻首为薛氏月鉴志

　　说相赠王生

　　予史钺之言曰败天下之士而乱天下之事者相者之言也相韩信者当背而后贵启信之叛者相也相邓通者当贫而饿死激帝之富通者相也相英布者曰当黥而后王纵布之为过坐法者相也相章昭达者曰貌亏而后贵纵章之毁伤遗体者相也刘惔相桓元子曰子仲谋晋宣王之流亚也启温之懐异而亡躯者非惔之言欤来和相晋王广曰眉上骨隆贵不可言也启隋文之废嫡而丧国者非和之言欤故曰败天下之士乱天下之事者相者之言也客有术唐许之术者曰王生松溪来访余睦州谈其术于广坐中曰某人下吏也术经业可封侯某人存心孝恭当享遐算某人夙有隠徳当及上第余义之曰善哉生之言相也异乎吾史钺之所陈者乎吾闻严君平之卜也其语于人以忠孝得曾子之教若生之语相于人不得曾子之教者乎生别余上京师求一言叙行巻故引余史钺而复有取于生之言者书以为赠

　　仁医赠刘生

　　仁人不得为良相愿为良医则伎之仁而善济世者莫如医已及读扁鹊仓公传则怪其方术之仁而鹊不能令终仓匿迹当刑微少女几不免焉何也史谓美好者不祥之器予观鹊秘所传方时昭名誉于诸侯此取媢得死之道仓挟鹊秘书决人死不为人疗病使病家寃之此又取怨得刑之道何尤于器不祥耶仓之师阳庆公孙光也庆亦不屑理人病光属仓积方勿令教人嘻师弟子一何不仁之甚耶河间医师刘本仁壮负逺志北上京师不得志辄放游名山至庐阜遇至人授以肘后书洞究医家微奥遂以其伎翱翔吴中吾喜其视人疾病若已有之施药不以贵贱富贫贰厥志其蓄竒秘不异于扁仓而施方伎职理病实上于扁仓者若本仁者可称仁医知本仁而谓之器不祥可乎若至仁者授鹊之秘又孰愈授秘本仁乎葢本仁儒家子临江教授之孙宜其得仁之实而又能广仁之施如此本仁字起元既自号其药室曰仁而求言于余故为作仁医赠云

　　○论

　　驭将论

　　将国之爪牙也驭之善则得其利不善亦足以致吾害葢骁武勇鸷鹰搏而虎噬者其素所蓄积也又况有挟功而骄恃恩而放者乎故临时驭之以智术而不胜者不若平日束之以威令之愈也葢尝观汉髙祖以术御韩彭者不幸不胜则殆矣当时如韩王信陈豨卢绾者皆号恩昵亲党亦逺起而为乱髙祖仓遑奔驱而仅胜之吁一有不及天下非汉事矣然则汉之有国不几幸乎及观周世宗之驭下也而后知髙祖之劳于智术不如世宗之逸于威令也世至五季将之骄惰者甚矣梁唐晋汉大率以是丧主威而至于亡也世宗崛起独秉威令于下陵上替之后何樊爱能不用命两人一诛而后世宗犹于不臣之将王景韩通辈收其爪牙之力如猎者之役鹰犬耳其去髙祖以术御将幸而胜不幸而几败者不亦优乎今淮吴府之僚将也皆一时昆弟交也葢有亲昵恩党过于汉者大抵以权利相合则亦以权利相暌慎于利害之际不能无疑则隙之所开矣驭之稍失其道则有怏怏耻于北面者不可不虑也虑而后结之以恩恩之不胜笼之以智智不胜则将若之何吾为此惧呜呼髙祖之术世宗之法惟善御将者审其势之利钝而为之所也故作驭将论

　　人心论

　　夫人心者天命之所系国脉之所闗也刘文叔之中兴也民见者曰不图今日复见汉官威仪此人心之思汉而文叔收之以中兴也郭子仪李光弼之匡难也民见者曰不图今日复见官军此人心之思唐而李郭收之以匡难也故曰人心者天命之所繋国脉之所闗收人心者要当使之如父兄子弟之亲亲出于天情之固结而不可一日离而去也人心一归天下事无不可为人心一去天下之事解体矣载论三蜀之人心在于闗江汉之人心在于城一闗失则三蜀皆无以自存一城破则江淮无以自守此无他人心所固者在闗与城也二广之人心在于岭两淛之人心在于江一夫越岭则二广之民皆忧惶而不可禁一舟渡江则江左之民皆溃发而不可支此无他人心之所固者在岭与江也善用兵者必先有以收天下之人心又有以固天下之要害天下之要害固天下之人心固矣今日之人心阁下所知也其収之固之之术阁下所行也然有离而去者何也官军所之先以花猫金鎗之党荡覆我民舍离析我人心使之荷担以待襁负而去吾之屋庐皆为彼之营砦吾之牛羊皆为彼之脍炙妻妾子女皆为彼之奴婢金寳财物皆为彼之裹囊城郭之民养卒如养虎田野之民避军如避冦今日人心离离而去者以此尚能为阁下守要害乎阁下以诛讨贼虏恢复王土尊奬王室为己任则请以收人心固人心为第一义也吾故断之曰人心者天命之所繋国脉之所闗也作人心论

　　总制论

　　吾闻兵法在古有五乗之制五乗者军法之根本而人心之所由以一者也人心不一而欲守之固战之克者无也俚语曰十人一心有利买金十人十心无利买针夫使百人操兵而攻虎者虎胜使父子三人荷锄而攻虎者人胜何也百人之心殊父子之心一也此言虽小可以喻大总制之所以名者一众心以制敌者也非徒一号令一服色一旗帜一金鼓七投虎龙八阵之法也夫一众心以制敌则非律以五乗之法不可也人心有所不一虽十万百万之众而心各心于百万则固不如十人一心之为利也故战之胜负不在士之多寡而在于心之一不一也泰誓受有亿万人离心离徳予有乱臣十人同心同徳是商民之众心不一虽众无所用之周臣之心一则虽十人而可敌亿万人之众也后世伍乗之法废士心既不一而将帅又无所统至于忌能争功一麾之下自分疆界一捷之中妄分彼我诸物之心如此况可一知士之心乎吾求贤将帅于三代而下如春秋郄克士燮栾书者亦可称贤将帅矣于鞌之捷克之言曰君之训也二三子之力也臣何力之有焉燮之言曰庚所命也克之制也燮何力之有焉书之言曰燮之诏也克之用命也书何力之有焉二三将帅更相推让不自有其功而中军统属未当紊也今秣陵之丧师者众心不一也建徳金华之继丧者众心不一也各帅之出镇东卤者曰汉曰惟曰猫曰■〈矛仓〉部落众矣而众心果能一之乎总制者果能尽制之乎诸部之心未能如周之乱臣又未能如于鞌之诸将吾恐继为秣陵建徳金华者可畏也故以古者伍乗之制周乱臣与晋三帅之事为总制论

　　求才论

　　可缓而不必求者天下之常才不可缓而必求者天下之竒才也盖事变出不测者非常才之所能丁而必济之以竒才竒才不可咄嗟而得也必求之至蓄之素也譬之医家之蓄物也虫鱼草木之剂出于市之所易得者不必蓄也至于山海之竒产非市之可常得者则固旁搜素蓄而为吾卒急之用也今冦之窥衅于我患有不测而起者吾犹夫常才以处之以为其人易得也其术易晓也其需易应也譬之治竒疾而欲用草木虫鱼之常剂其不误而败者几希矣今夫提市井之众以与悍敌抗出竒谋秘策以应其变而制其胜或单词片檄而下其城于带甲百万之众则必用夫不常之才乃可耳其人于千百人中或一人焉千万人中或一人焉不可朝取而暮得也必先君以求之至蓄之素而应吾不测之用如山河之竒产然后有以应天下之竒疾也于乎天下之竒才王伯之佐乎闻之谋主也代未尝乏求之而不得者以求者非其道求得其道而又用之或非其所也急竒才者不咎吾求之非其道用之非其所而咎天下之无竒才也不亦过乎刘备苻坚尝知竒才于葛亮王猛故求之急而任之为谋主周亚夫亦知竒才于剧孟求之缓几资谋于野萧寳寅亦知竒才于苏湛用之失其所而乞钱以去李密亦知竒才于徐洪客用之失于缓而其人已在泰山之巅矣惟阁下立宾贤之馆于竒才也亦知所求矣然求之非其道用之非其所则孰愈安坐而不知求者哉吾以为阁下图伯必得谋主欲得谋主必求竒才故作求才论

　　守城论

　　城以保民为之也城不保民则不固不如恃民之为固也故曰众心成城诚以恃城不如恃民也茍得人心虽画一地而守植表而限可也不然崇城列天严扉重闭我之民心内携而外叛曽不若折柳之樊吾圃也昔梁伯亟城而不处民罢而不堪则曰某冦将至楚囊瓦城郢而沈尹戍戒之曰茍不能卫虽城无益是皆恃城不如恃民之说也今钱唐新城雉堞既完地隍俱备人度作者之少难吾犹虑守者之不易也南翁之言曰居城者不筑筑城者不居姑以近事明之四明之城不曰御方冦乎而方冦居之新安之城不曰御流冦乎而流冦居之睦州之城又以御边冦也而边冦卒居之岂非前辙之验乎稽诸图志临安之城凢一百二十里宋人兴筑歴十有三年而不能完其半今之板干取办于时月之间虽有神工鬼役吾不之许不至牵架以成卤莽灭裂之功今兵疲食尽不于此时为讨虏复城之举而为此自疲自困之计此虏之窃笑吾御敌者为无术矣昔齐王任檀子者守南城而楚人不敢弯弓而南下任盻子者守髙唐而赵人不敢渔于河是二子为国长城不啻金山铁壁之固者不优于一百二十里之雉堞也耶今阁下之守土惟知恃城而不知恃民与恃守将也兴筑已还五郡之民财穷矣力竭矣小变怨而叛大变冦乗而至矣此时虽有泰山之城江海之池恐非阁下所能有也惟阁下省之虑之此吾占于人事者又有占于天变者六月十九日火不七日地震此天变之惊于阁下土石之疲也至矣阁下不知收人心以回天意吾未知其可也惟阁下以吾言省之慎之

　　东维子集巻二十七

　　●钦定四库全书

　　东维子集巻二十八

　　（元）杨维桢 撰

　　○传

　　曲生传

　　曲生酒泉人也名不一或曰醇或曰盎曰需曰耳或又以其善眩勾颜状呼之曰鬯曰是曰■〈雨上粥下〉曰差有嫉之者则斥曰离【一本自醇下名皆作酒边】皆人好恶之词非生本名也生初降精于星乃子于曲母媒【句】师造于夏人仪狄氏或曰陶唐时已尊生于衢尧禄之千锺舜器重生亦酌之以泰尊其人呕呕温雅凢冠婚朝聘燕飨礼无不预号为通才尤善导引辟榖之术故其人最善寿饮其徳者可千日不食人薫渐其化无不睟而陶出其性真然以为刚则悍怒者化柔则讷者倚之有言愞者挟之有奋始生从仪狄氏进禹时先自启其繇曰得醴于泉得禄于天实用礼节其爵世延勿用甘言至于流沦则罔不颠生得繇欲不徃狄强之禹见生于食前果恶之曰曲生之言甘后世必有以之亡国者乃与狄俱斥絶之五子遂述禹戒以作歌至商武丁举傅说以生自喻而期说为蘖生者生名始重后受不道为深池位生时伴食生者三千人商用是亡君子始信禹戒之不入妄也商亡周人监商辙使正掌之大酋监之周旦又以戒成王王亦以诰康叔生后游鲁几以薄徳陷公于楚生名稍减退放肆市间而先民献酬之礼荒矣秦兴苛律禁生羣聚民间汉髙皇贱时常就生民间饮王媪武负家逮定天下生在上所羣臣皆倚生晏见上至甘争上罪生申用秦律三人以上无故饮生者罚金四锾文帝时始赐生于民酺三日武帝晚年耗用又俾民酤榷民间利豪析不遗虽博陆侯第私藏生致京兆吏斧闗椎凿炉罂以捕汉法衰生随好事者时时至扬子云家以问竒为事生将隠去矣曺操枋国以年饥复罪生表上禁锢法将作大匠孔融力争之不从君子悼生之行礼与頥养民者乃终以榷与锢败哉生歴晋唐名复盛陶处士潜家无赀刘始成送钱二万潜即转生生受不为汰唐谏议大夫阳城所得俸钱计盐米外余悉送生所生亦不辞生迹若嗜利心实傥荡无校计以故不问人贤鄙贵贱老稚皆获与接顾独郄交老释氏与丧服之士其人或潜致生徃者生辄能形见之其去就辞受非人取量若此惟性过和顺虽乐君子宴娱亦贪与妇人俱汉司马相如窃卓氏至临卭人不得窥独生得狎之垆头晋阮公籍东邻有美妇亦与生狎至招王安丰辈时时过生所借生熟卧妇侧末与王永安妇交掌娱人则法士所羞谭也今上起生青州从事上见其貌古而中粹然问寿几何对曰臣自农皇时至于今二万五千四百二十有八甲子矣问寿何术对曰臣不知他术惟不死天和耳上方有事南郊及养老锡功一采生古礼生定一代仪称上旨升从事秩欢伯又加爵醉乡公食若干戸后归老于乡莫知所终
　　太史公曰余尝疑曲生之为人称圣矣而溺之者亡国杀身则斥曰狂然交神明揖逊俎豆又何其唯唯耶然则生一人顾用者何如耳论者曰良将仗一箪投河上而三军为之死一陷反间则宵遯为败军之将此其用善不善效也观其生之用而卜成败虽千世可知已

　　氷壶先生传

　　宋苏易简欲撰氷壶先生传而不果密溪清上人请余补之且屡奉蔓菁供遂为援毫传曰先生姓苏名葅字受辛始祖出蔡其后分旺蜀者名蔓菁知名于诸葛武侯亮亮尝称其有六利蜀子姓名于唐者曰金城土蘓先生金城后也性甚清淡生不嗜膻腥幼时在金城遇相者曰苏生负济民具苦无食肉相异日徒以三百瓮黄为其料钱耳然士大夫欲命世者不可一日不接其旨论先生学殖滋长时出其根苗三千贵人鼎自以荐其用能使岁不馑不然民有吾色且能咀得吾本者曷事不理贵人斥之曰卖菜佣槁项黄馘类古野逸虽释老氏精戒行者亦与接饮食惟太学生交最密尝相誓茍富贵毋朝夕忘人有诮者曰太学生腹彭亨五经笥实菜罂五侯食客曰淳母氏■〈牜羊〉氏摩氏等凢八人咸谓席上珍八宾或取猒于主者必召先生与俱主人甘豢余若醉若寐闻先生至即爽健起立时先生拔其族种聮茹至终不与八人者争进故八人亦无媢之者后豪侈家有想闻其风采而不可得辄呼帐下儿趣庾氏即菹及中牟令苗用大先生其风味终不似也先生尝雪夜有故人痛饮至夜半吻燥甚不可当亟呼先生清谈谈皆有根依齿牙嚼嚼成宫角已而爽入脏腑清氷泻玉壶也故人笑曰今夕启沃之乐虽金盘瑞露无以尚此顾无以谢徳厚死谥先生为氷壶从而歌曰我心兮如酲彼美人兮独醒载歌曰美人赠我菁琼英何以报之玉壶氷后先生以齿终于家门人图易名先生舍氷壶无当者遂相与谥曰氷壶先生云
　　史臣曰东海疎姓分二族居涉鹿山者走足为东居蔡者如草为蔬东后罕有闻而疎族蔓天下至先生世次莫详闻其先荐进楚惠王以蛭事疎去汉有名平者从华佗学方药吐咽若蛇人以为竒先生迈种徳而以相者言不仕然殁谥氷壶天下名士大夫至今宗不衰岂以禄食哉
　　氷壶先生葢蔓菁连根虀者是也苏公周曰连咀数根其义可推予尝于霜夜酒渴起诣厨中觅水鼻观忽触寒虀香则误蔓菁在瓶亟取啖其根渴随解而酒俱消矣时惟歌简斋氷壶先生宜立传之句与苏公同一适而传则同一欠事后见铁厓先生为苏公补传文中所谓咀吾本所谓连茹至终所谓言必有根依者于氷壶为实录非惟补苏公之遗实有以慰余心之缺云中吴孟潼书传后

　　白咸传

　　白咸其先河内人【河内曰咸】在夏后时有居青州者岁贡上国未入官至周子孙有曰苦曰饴曰虎者始入官共祭祀宾客膳羞事周末子姓昌炽在齐东海岛间环水以自国习夙沙氏术日以阴阳水火炼修为事其最功者名成金【筦子筴言】与齐大夫管夷吾交独密遂进筴夷吾介之通齐君自赞吾筴可用使齐富强天下夷吾力荐侯曰齐国贫且饥而使成金抱遗利不用是仲不智也知而不言是仲不仁也仲为君得利师惟君法焉齐侯喜用安车礼聘之驭千里骥服其辎装益辟土海滨凿井筑灶葢茆比比若拂庐然使颛炼修其中民揺手触禁不得犯不一年功地沙土皆成白银抱利充然而齐霸天下矣繇是齐侯请于王赐爵鼎侯封其国曰海王俾世子孙食邑若干户咸去鼎侯十世父曰润下与母富氏媚祷于灶得咸汉青龙壬戌生月丁未日者推曰咸水命日最旺火伏【壬戌大海水未月入庚伏】运一转实能赞国家闗石咸为人鲁重尝自负为席珍与庾岭梅处士气味同酸醎结为伯仲交而世未尝荐进于上者会吴王濞取士于鱼盐东海人遂以咸充赋王见咸肤玉雪星星然笑曰咸所谓江汉濯而秋阳暴皜乎尚者用之吴富遂甲他诸侯然濞因是以骄已则亦咸有罪也武帝元封间咸用齐东郭咸阳荐职列大农其族属名官者二十有九【文键应前未有官】时雒阳贾人桑弘羊南阳大冶孔仅皆并口附咸议得宠幸咸自谓遇不减鼎祖然国未富而民先病矣咸在官若干年徒縻牢廪而绩用弗成廷臣有欲烹其党弘羊者帝晚年亦悔用咸犹未罢遣又学士羣议咸失皆愿罢咸而后化可兴咸自是稍引退云太史公曰白氏本出炎帝后战国时有圭者最喻于利昔尝见辟孟轲氏咸一志利民覆民是病古之利民不民之利而民自利利莫大焉咸通异是故自齐管氏能用白氏斤斤使其君霸后之得其利者或寡矣嗟乎当咸遇大汉使劝其君除苛令调齐众不损下以益上庶几鼎鼐之佐哉

　　璞隠者传【为海虞缪仲素譔】

　　隠者蒲氏名玄玉璞隠自号也上世徂徕人战国有仕齐即墨大夫又为即墨人其始祖曰爅氏湿者隠徂徕山得炼形术初炼体赤再而青三而玄其面老可鉴文有五龙章涅初生时筮之繇曰震木其相离火其光非青州黄玄斯用章水石摩荡吸阴吐阳以相四目天下文昌厄祖龙氏玄用皴■〈襄皮〉文塞而敝与滕氏同伤孰愈璞隠卒退于洪蒙【叶厖】俊捏相仓颉氏制字太昊氏着三坟五典八索九丘灿乎其有成章皆涅子姓也秦时有由即墨隠泰山始皇东封泰山遇其人爵为五大夫及坑焚祸作殃及大夫胤子在官袭封松滋侯惟用于刑俾议黥劓事时上愚视民曰黔视松滋上黔耳松滋之后曰瑜麋在汉书尚书令仆荐引与管城子颖同升道亦不行蜀人扬雄氏居家习玄学退而依雄雄上长杨赋非藉麋为客则不能见干林主人故雄始终以客卿呼之麋遂隠于蜀子孙不闻有显者闻浮提国有分派曰金胡氏汁洒地能幻文成字晋有九子者与二陆为文字交然亦不利大人多利阴阳婚家时祝词曰九九子子生之松滋宜尔子孙蛰如螽斯至宋绍兴而玄玉始以璞隠自秘不知生父氏自云缪公子称知己缪筑轩居之且以其姓姓轩权贵人诣蒲轩争欲致璞隠璞隠终不起且曰吾祖由苍颉氏召用佐功文明文极而僿天厌僿火嬴氏况又僿嬴后者乎予不隠其有不以吊滕氏者吊蒲氏此予璞隠亦应祖繇晚年得道自诧曰吾用物精多吾寿可以敌坚木矣入水不濡入火不爇矣得吾道者盖鲜矣
　　太史氏曰上古有黑卤氏涅出爅氏其黑卤支乎中古孤竹君亦由台氏改墨氏至璞隠又冒蒲去墨氏其先虽爵显于秦贱与黔等孰与无赫赫名帝皇世而功焕然在天下呜呼璞隠用不用系天下取舍不幸残于黥钤穷于雕篆其命矣乎始繇之见也若璞隠者谓之隠无用文者非欤

　　竹夫人传

　　夫人竹氏名筎字珍珑自号抱节君其先为孤竹君之李廷珪墨可以割木入水火不壊子曰智谏武王伐纣不聴遂不食周粟饿于首阳山且死召其族告曰吾不食死百世后当有不食饮者为吾女氏以捄世之浊热然未尝如锁子妇之隳其节也越若干世为宋之元佑年果生夫人夫人生而瘠如篾器成将作匠之罗织巧慧其中玲珑空洞无他肠又善滑稽圆转虽与人狎其情邈然如木偶氏诮夫人者无螽斯分而善之者则无内荒长舌之祸也尝见聘赵氏子充家奴畜之豫章黄太史庭坚闻其人作诗雪之以为憩臂体膝辱夫人而况又奴之乎夫人亦犯而不校夫人自以家世素清节终耻屈身于人铅华丝枲弗之御虽荆钗棘簪之微一皆弃斥由王后嫔妃下至公卿百执事无不器重之召亦无不徃然所在抱节终身未尝少污其洁先是得长生久视术于羿娥氏用能辟榖导引以应鼻祖氏之言其踪迹诡秘当炎而出方秋即遁去囊括其身自比虽有瓮人或谓尸解不知其终
　　史氏曰庄周称姑射山有神人肌肤若氷雪绰约若处子夫人岂其流亚欤惟其辟榖不食饮故老不死人疑为女仙后人有见于葛陂者与壶丈人同蜕去云

　　学圃丈人传

　　丈人出萧史氏生龙虎之阜髙居会稽之阳丈人生而机悟絶人长而慷慨伟风度有治天下之才而不奸于仕晚乃弃儒衣冠入道研穷至理又自理于畔以老圃为事抱罂握臿不自以为苦筑室圃中既以安之人且以学圃丈人目之怪而扣者曰孔子大圣尝吏乗田庄周大贤尝吏漆园未闻以老圃为事如小人之樊而见絶于圣人之门丈人勃然曰有是哉彼有离絶卿相桔槔于园几于近名攻治陈言腐灭岁絶不窥于园几于丧真吾幸免乎二者之累园公圃吏为社为邻人无识我我亦无识于人乌知我不如老圃与古先之至人扣者懑然欲退丈人复止曰汝以予为圃人乎诗告若以圃道也理圃者理天下之范也圃而蔬茹出焉药果实焉材木出焉凢地产之利无穷屈焉一日不治则利尽废可不学乎哉噫吁嘻北客马践园而漆室女之为忧者长也扣者再拜谢曰始吾以丈人为鉏丁不知其为有道人也野史铁■〈遂〉道人为録其词为传而又赞之曰
　　樊须氏之儒叛教自愚于陵子之卿盗亷自污吾非斯人之是与其列御冦之居汉阴叟之徒也欤列子隠居田圃四十年【汉阴丈人羞用桔槹】

　　鲁钝生传

　　鲁钝生不知何许人或曰东鲁人也六岁善读书日记万余言十岁能为古歌诗长明春秋经学状貌竒古人以为伟兀氏鲁钝生笑曰使余扺西域用法科才魁天下士一日之长耳不幸生江南为孤隽落魄湖海间以任纵自废浙宪使者尝辟生为书史生拂然也抱成案与俗胥离立大官前非吾业亦非吾志遂却余尝邂逅生西湖之西东湖之东与之登天目歴七十二弁之峰题诗絶壁上间逢山中异人读之咸撃节以为人间竒才也生酒余必歌诗诗之余索余莫邪笛作君山古弄弄阕呼山童出陁尼锦囊中宣和赐墨研铜雀缺瓦作涪州秃翁古木石及中岳外史云峤图自谓在古无上人欲以富贵势得之弗能或遇江海竒士不需而乞与之生刚果亷直见人过不能容或面折之有一善则又称道不已其是非曲直之性颇与余同故余在三吴山水间多与之游晚年著书自号金马子有太平万言书约余北上共余三史统辩陈天子之庭而予未果也今年春忽自葛峰来会余云间曰吾将挟吾戅为太史公游遇伟人问余为谁余懒自陈请子作鲁钝生传故余为之传云
　　杨先生曰余友海内竒士屈指不能四三人其一曰茅山外史张公雨其一曰大痴子黄公望二人老矣晚得鲁钝生生始明经不肯冒西俗举性正矣及遇辟又不肯谄事贵官益髙矣乐从余游山水间适酒后吹铁笛和古歌章若狂矣而晚将献天子书陈天下利病成败其果狂者乎

　　慧观传

　　慧观者东越妇也家世业儒未笄时大父异其警悟授以五行书长而益深其学推人贵贱祸福徃徃竒中中年家祚落从其夫游江海间夫亦儒家子得妻之术相与帘市肆售其术问者则皆之慧观氏慧观清而弱日推言数人得钱给薪米即谢客过其门者莫不目而骇之余尝与之语而异其人盖非妇人也慧观之言曰吾不幸形妇人以生生而不能以妇人自处又其不幸也重不幸而以生月日为人言贵贱祸福是特以生吾之生不知生吾之生者果何言取乎不然形吾累也然天固假我以形而实无形也泄吾以言而实无言也以言求吾犹索目于影况形乎且吾之为吾亦非吾之所得吾也吾特吾之耳又不知吾之见者有以吾之不吾者观吾否乎然则世之罪我者固不少于生我者也杨子曰妇人之言有是哉观乎观乎可以妇人目之乎吾闻藐姑射之山在北海中有仙人居焉肌肤若氷雪绰约若处子乗云气御飞龙而游于四海之外水浸稽天而不溺大旱金石流山土焦而不热不知溺我者又有所谓水火者焉观室处者也千里而游盖无一日而不在水火中也不为其溺且热其椉气御飞龙而游乎四海之外不自千里者始乎观乎观乎吾以姑射之仙望之矣居北海之中者彼何人哉

　　叶政小传

　　政字克明姓叶氏淮阴人自幼警悟知读书自奋拔既冠以读律充浙省幕史善建白论裁常依名节上官竒之至正辛卯随左丞孛罗帖木儿讨海冦壬辰侍平章伯颜帖木征湖广克池阳铜陵破兰溪渠魁徐真一砦削平蕲水贼巢屡获赏给丹阳县富民束章输漕至兰溪见政与语莫逆即以兄礼事之未几起粮赴沔阳泣别曰弟今济大江涉重地死生未可知兄平生笃信义愿以资囊相托政固辞弗获俾章手缄藏之逾月章乡友朱让率其奴来曰章不幸入莲台湖遇盗死矣请其资囊政曰汝寓物于章章未尝语我我受章托义必质束氏明以付汝朱以政匿为己有衔之明政抵京口会束朱氏父子坐丹阳驿门启囊缄得钱二百五十缗黄金五十两白金五十两珠八千粒衣帛有差归之束又得钱五十缗黄金五两白金五十两珠千粒归之朱二氏盛具酒食以谢政不答而去政居军中凢五年悉心金榖遇有功辄验格言诸上官上官以其致力匡匛移文荐之授某官父季实从父蟾心前至元俱奉诏入觐季实授行宣政院都事蟾心授翰林直学士有文集传于家云

　　小鸦传

　　小鸦者钱唐人姓张氏名讷字近仁其父某乡校君性鲠直面折人过无忌惮人呼为老鸦舌讷性如其父人又呼为小鸦游吴出长纸书一通斧钺黄叶蔡伪王张氏欲官于弘文竟拂衣去大明天子遣使浙河招异等材讷在选中凢二十五人至京师见天子于谨身殿各实封献所言讷笑曰汝辈封椟上视为烂纸语不若讷椟在尺喙中竟取决于天威咫尺下从则留不则还山也他日言者出讷独后留上问留故讷答曰请与生详言首言太庙次千步廊城丁劳死事上首肯之放役丁生还者若干人授官断事张氏伪官沈善夏昱除官宪府讷闻即走奉天门下白上曰沈夏亡国俘而置之法宪非惟辱法臣辱朝廷甚矣上韪其论即黜退连百余人铨吏嫉之调讷山东县令上嘑铨者骂曰汝辈鸡狗忌讷在吾侧耶复改授御史后以言中伤台长请归天目山弗从今转谏议官云

　　雪篷子

　　传雪篷子叶氏名以清字子澄雪篷其自号也其先京口衣冠之胄宋末大父懋地华亭父锳遂家焉篷贫而尚气节有古义侠风徳清尉刘昶者闻其义声诉以三丧不举篷贷钱五千缗资之监黟县伯颜调兵昱领颜行嘱妻子曰我死母且老当徃依华亭叶子澄颜果死一夕篷梦颜曰老幼难中请以为托越二日其妻子果奉母来归篷老其母若已母幼其子若已子淮兵入苏守淞苖帅某遁淮帅史文炳以郑焕尹郡郑欲火巨室党苖者篷素与郑交白以大义而免持金帛诣篷谢者旁午悉拒不取郑辟篷尹华亭绐以父病辞及郑以赂败逮辜者六十余人篷独免初郑获苖遗米与篷一大舟不受转以赈乏絶无斗升及己时避地依篷者若建徳尹杨瑀平江尹贡师泰建徳通守毛景贤篷待之如平时男女踰室家期者为择配瑀卒囊无一钱篷殡葬如礼同门友胡方养疴同郡谢氏馆方无后归篷具药粥踰月弗救具棺椁会亲友籍方遗物咸归其弟妹闗西赵友道逆旅来归篷解衣推食阅四载病期月馈药弗怠浙省员外王国贤以囊橐留篷所国贤死篷以完封归其妻子凢此皆近古豪侠之为也淮南左丞史父辟篷咨议不起江浙辩章王公以省檄辟幕府亦不起应南京天使访贤人至淞首聘其人终于不应事母极孝母亡哀毁骨立晚年构草堂萧之津躬耕在公田垦老圃以自食其力不入城府者若干人当路重臣识与不识皆慕之如古人云
　　铁史曰汉袁丝折安陵富人之言曰天下缓急所望者独季心剧孟耳至嫚骂安陵曰阳从车骑来一旦缓急不可恃吁义侠之系于天下者如此太史氏侠传所由作也淞之大姓民武断其里者主之后之靡耳乌有缓急所恃如心孟者乎若篷者亦淞之人负气侠而亦庶乎心孟之流乎故予特传之

　　陶氏三节传

　　三节者天台陶明元氏之子妇王氏淑孟女宗媛季女宗婉也淑从夫宗儒爵封宜人吴元丁未秋兵入台淑属子于傅姆曰汝以归其父吾誓不兵辱即赴井死年二十八宗媛适里中杜思絅思絅中流矢卒时姑丧在浅土夫又未克葬忍死护两柩为游军所执媛不受迫辱兵加刃胁之大骂曰我若畏杀吾已去久矣请速杀我遂遇害年四十宗婉适里中周本归未一月兵至持一婢走池浒阽溺一卒突至引其裾曰妻我免死念无以自脱指其婢曰可先妾之俟卒拥婢不为备婉即投池死年二十二
　　铁史曰方氏据沿海郡十年所阳浮受明命阴禁民母送任台陷日忿兵肆戮大姓女妇辱而驱之若狗豕三节乃独聚于陶氏一门贞白一志从容白刃之下丈夫士有不能焉吾闻明元氏尝官有元闽检校衣冠奕世以忠孝亷直为家行配之贤又出宋宗女赵氏也宜其教渐于窈窕诸淑者若此余传之使采东国之风者得之足以光彤简云

　　○跋

　　跋君山吹笛图

　　华亭沈生瑞尝从余游得画法于大痴道人此幅葢为予作君山吹笛图木石幽润水山清逺人物器具点缀于豪末者纎妍可喜瑞年未三十而运笔如此加之岁月其则不在一峰丘壑者几希矣抑余有感于是者予徃年与大痴道人扁舟东西泖间或乗兴涉海抵小金山道人出所制小铁笛令余吹洞庭曲道人自歌小海和之不知风作水横舟楫挥舞鱼龙悲啸也道人已仙去余犹堕风尘澒洞中便若此竟与世相隔今将尽弃人间事追游洞庭傥老人歌紫藟如道人者出笛懐里间吾取其与明猗相乐者引满数杯据床三弄遂与紫藟者终隠十二峰瑞能从之否至正己亥秋八月中秋日

　　东维子集巻二十八

　　●钦定四库全书

　　东维子集巻二十九

　　（元）杨维桢 撰

　　○诗

　　送薛推官诗【四言三章有序】

　　吾友姑胥富子明来言杭州推官郓城薛公之人曰薛公起身国子伴读负特名公卿间连歴县尹掖城宁晋得民誉甚三命为今职惟杭实江以南大府也其俗嚣薄喜讦争狱市滋起大家氏闗节迁变事情奸伪百方出竒狱讼有他此所不传虽老财察者病弗遑理推官号难职而于杭号尤难者薛公之来也断某狱平亭疑法咸一一当葢亷为治本又明徳之恕以出之惟亷不淫明不惑而恕无文深之过故臬不颇民用不寃自时府中事无问大小咸咨薛公府长吏接之如宾师事有隔其省阅必舛差颠偾一时僚友有坐畔法者而薛公独歌休声于民此其贤否优劣之较然者也今将代去丞相府与御史章交上其陟清署以耳目天朝者必矣杭士歌诗鄙腐不足以侈而饯也愿邀予诗予审子明言不诬为赋诗三章一章述其善于职也二章惜其去三章期扬清要以副杭人士之望也诗曰
　　有渊有清又静且平有照斯应有挠有澄我有疑臬伊谁质之我有枉罚伊谁出之孰夺我美心如失之虽夺我美其用则迩何以用之骢马御史虽骢马史羣吏之师四方之纪

　　寿岂诗【四言二章有序】

　　人情莫不欲寿而贵富人得之者尠贱且窭者多得焉何也天之授人以五福固不两完也然贱窭者之寿而乐抑又尠矣古之贱窭寿而乐者吾闻荣启期而乐之以三固未知所乐也此寿而岂之不易易也中吴瞿惠夫氏家昆之韩泾至惠夫益斥大其门闾而名其侍亲之堂曰寿岂蓼斯之诗人敬祝颂之词曰令德寿岂葢代之寿者不难而寿而岂者之为难也寿而岂者非令徳其人曷及尔哉谓夫世徳之家也有华宅可以居有负郭之田可以食二亲皆具享遐耄惠夫朝夕率其仲上食堂上既有以乐之寿而又有以自乐焉岂之乐固非荣期之贱而窭得之贱者比矣夫恵夫之所得惠者岂非诗人所谓令德者欤惠夫求予诗故予序之而系之诗二章曰
　　有桥有谖云有桥洋洋在堂之阳岂弟君子令徳不爽文文如璊璁衡其锵酌以旨酒以燕乐我父兄瞿叔孝友寿岂孔臧有谖奕奕在堂之北岂弟君子令徳有赫饮御我族以及我宾客瞿叔岂弟斑裳赤舄寿具乐康由尔令徳

　　送康司业诗【四言有叙】

　　至正七年秋天子以成均司业之乏山东康公若泰以宪佥事转是职未几台评夺职副庸田司使不三月转湖南宪使未行而中书以国学公论又立挽于司业其行也吴之士大夫咸赠以言有谂于维祯者曰亷访使天子执法之臣也司业文墨官亡益殿最者也天下执法臣得一人焉胜百什守令文墨官得百什焉亡愈执法臣一人今康公累迁亷访使者执法之得其人者也而成均徒以文墨伎官使其人无乃非天下制乎维祯曰不然维我世祖皇帝属统埀业于后之人不在吏持文法而在傅臣之扶植伦理也故设官分职司业为国子师民氏天子内长之非天下不居故其人得侍间于天子时赐清宴以问道即有所建白泽流四海非尺寸之细也国有不是师弟子得径上闻捷于执法移文符以闗说差次者其育才养能一适而贤贤皋陶伊尹之徒徃徃发迹于是其为国利也厚矣薄其功岂在执法左哉呜呼司业之人也又岂徒取具官亡益殿最者哉今天子承明经成尊师氏之位不卑于执法臣故康公之屡繇风纪以移是职也良有以也哉故余裒次吴士大夫之诗帙以送之而又序之如此复自繋诗凢五章诗曰
　　赫赫胄监礼乐攸司祭酒长之师氏贰之明天子作我民极何以播教师氏有职惟明天子惟烈祖是因烈祖始受命肇立成均天子戾止作尔多士多士济济惟天子使曰若康公穆穆雍雍多士济济惟言来从天子问道其言如钟天子广化其徳如风维祯作颂配于乐工

　　题逸乐子巻【五言律】

　　烟水风尘外先生一草堂干时无战策却老有丹方蒲叶钞书短松花酿酒香有时歌欵乃小艇在沧浪

　　夜坐一首【五言律】

　　日落羣动息张灯坐草堂浮生百年事清坐一垆香谋拙邻人叹幽栖世虑忘吟诗不知寐华月自流光

　　舟过黄店【五言律】

　　水会鱼盐市霜清蟹稻天髙桥十字港新刹四边田树老乌银荚花开白玉莲老翁夸乐岁斗米直三钱

　　緑阴亭诗【五言十二句】

　　公子迈流俗澹然薄世荣华亭入幽邃永日有余清髙梧罗前庭修竹被两楹重阴閟清昼好鸟时一鸣佳辰展芳燕良会欣合并清歌发绮席鼔瑟更吹笙羣公尽词客列座敬尘缨言笑遂真性觞咏畅幽情清阴与日转不知月东生

　　送赵季文都水书吏考满诗【五言二十句有序】

　　江浙粮赋居天下中九而苏一都又居浙十五然苏泽国也田皆枕湖藉江因水进退为凶庆使岁而恒阳则洼下皆以锺亩之利告一有淫涝之虞扬风猝作挟波浪破堤防连阡接町沦为巨浸此朝廷都水庸田之所由立也其职专以水利为务遴选重臣有才干者居之而所调官吏遂与台省相叅盖朝廷视水利为重故待其官守宜重也异时官守或非其人其贻民害覆有暴于水而民益困者然则居是职者其不可不慎选其人也必矣书吏者其官之赞也吏不得人而欲其官之得职也亦难矣真定赵君季文盖才而有风操者也徃尝为浙中司臬史有能称故今都水使府点函以书史辟于沙河尉次宜其克相其官以有成也君自奉职来堤塍益修沟渠益浚水还故道而民受庸田之惠者君之功为多书满例増秩七品佐贰郡县为近民之官矣以君兴除水利害之心推之吾民抚字之日民其有不受赐者乎其行也吴人士咸歌诗以饯之推予为序首而复系以诗云
　　勾吴水为国桑田水相争水大连陂湖大小吞泖泾髙庐或凢垫下土孰容畊吴萌罹患久都水置司平治水亦多术害去利始兴侃侃赵公子为吏有能声弃流截髙岸芜塞开通塍都府资治画课最上农卿迁官到州县穑事话田更推此泽物志圣化相流行

　　送谢太守【五言排律四十句】

　　湖秀今三郡循良第一人武林非复旧文化要图新海岳东南会湖江左右邻曽开天水国直问尾箕津府大同京尹居崇异国宾提封家万戸易俗力千钧惜也承平久于焉值乱频烟华余故市风物感残民今日懐匡济乗时好拊循念君多意气满腹贮精神别地梅凝署寒江柳孕春过船沙没屐驻斾雪埋轮黾勉犹无及穷愁不敢嗔赠言知面■〈赤皮〉取醉寄情真勿袖烹鲜手须闲牧犊身推诚归简妙植善息顽嚚乱后无家世渔中有隠沦千年黄鹤返万里白鸥亲莫学张京兆应知召信臣貂蝉从岳牧图画可麒麟

　　赋春梦婆【七言絶句焚香虽老尚能歌聴梦道人乐府予因呼为春梦■〈浦上女下〉】

　　黄柳城边风雨多白头宫女有遗歌东坡哨遍无知已赖有人间春梦婆

　　小香【明日履斋买姬年又大小予名为小香传秋千春梦婆者白】

　　一场春梦不须忙剩买春风又几场一丈花开红玉蝶小香何日比花长

　　寄沈秋渊四絶句

　　大将军酒诰入市贵公主镜落田家不知有客琅玕所独自吹笙醉碧霞
　　句曲已无张外史道士今有沈东阳裁云剪月三千首独虎仙官不取将
　　鹿皮之冠鹤氅裾军前不肯带铜鱼花猫望鹿拜履下知有枕中黄石书
　　鹦鹉水深莲叶航书来约过百花庄醉披锦袍上船去倩得小姬连笛床

　　送贡尚书入闽【已后总十二首皆七言律诗】

　　绣衣经畧南来后漕运尚书又入闽万里铜盐开越峤千艘升斗贸蕃人香熏茉莉春酲重叶卷槟榔晓馔频海道东归闲未得法冠重戴髪如银

　　八月初四日雪坡太守周门拓入云居山中复度岭饮于水月尼寺赋诗书似太守及苏州刺史周义卿

　　文章太守早休牙五马传呼处士家好客新分朱露酒题诗近在白云窝山中子落千年桂海上人归八月槎水月楼头横玉笛误猜蕚緑是韶华

　　用顾松江韵复理贰守并柬雪坡刺史

　　仙客归来隘九州岛身骑黄鶮记南游乌衣故国江山在铜柱荒台草木秋起舞刘琨空有志登髙王粲不胜愁问君蔗境今何在祇忆当年顾虎头

　　送谢太守

　　朝廷遣使航东海万里南来送玺书着屐登山良不恶分符典郡复何如白蘓事业千年后吴楚封疆百战余今日养民方急务肯将征算及舟车

　　答倪生徳中来韵

　　绮川才子才庸峭素色成文似泖绫待诏归来金马客题诗寄去碧桃僧画眉谁问张京兆多病深怜马茂陵昨夜西堂安梦好惠连春思又新増【庸峭齐鲁间以人有仪矩可喜者谓之庸峭】

　　八月十日偕钱唐王观海昌李勋大梁滑人过湖赴玛瑙山主之招题诗双松亭

　　十年不踏玛瑙石今日重登巾子峰外湖水绕玉螮蝀里湖水浸金芙蓉崔老题诗欲招鹤生公说法善降龙浮云富贵眼前见从此道人轻万锺

　　感时一首

　　壮志凌云气食牛少年何事苦淹留狂歌鸣凤聊自慰旧学屠龙良已休台阁故人俱屏迹闾阎小子尽封侯愁来按剑南楼坐寥落江山万里愁

　　至正庚子重阳后五日再饮谢履斋光漾亭履斋出老姬楚香者侍酒之余与紫篔生赋诗

　　满城风雨送重阳雨后花开重举觞仙客新来殷七七佳人老出楚香香干时懒上平蛮策度世惟求辟榖方光漾亭中诗易老不须春梦到南堂

　　与姜羽仪诗

　　六韬人去无家学独说吾乡有羽仪太尉府中招处士湖州幕里着宾师座分雨露黄封酒门护风云赤羽旗湖上老夫询出处扁舟一叶似■〈氏鸟〉夷

　　主之约诗用宇文韵

　　我寻三十髙僧阁还有支郎夜渡舟湖上风烟留晚照山中草木带边秋水晶宫开碧菡萏金粟堆呼黄栗留下马题诗红叶寺行人有比岘山游

　　寄秋渊沈錬师【所居号琅玕所】

　　琅玕种得三千个个个琼台玉树齐秋净双鳬青泖曲夜寒一虎大茆西长茸不着花猫猎深竹时闻翠羽啼老我所须惟铁杖不湏太乙乞青蔾

　　十月六日席上与同座客陆宅之夏士文及主人吕希尚希逺聨句

　　新泼葡萄琥珀浓酒逢知己量千锺犀柈筯落眠金鹿鴈柱弦鸣应玉龙紫蟹研膏红似橘青虾剥尾緑如葱彩云吹散阳台雨知在巫山第几重

　　八月五日喜雨初阳台上作

　　敲门空逈太史宅曳杖却上初阳台雷从葛仙井底起雨自黄妃塔上来官军捷报铜铊陌山人酒泻白螺杯慿谁得知诗句好山东李勋今有才

　　十七日过无住庵因留题鉴上人半云轩【已后摠六首皆七言古风】

　　我访东山丞相谱因过南墅半云寮雉栖薜荔都苍墓鳌补夫容大士桥万岁藤枝神蜕杖三花树子瘿为瓢老僧好事兼好客时作逺公莲社招

　　用蘓昌龄韵赋李紫篔白云牕

　　紫篔之篔篔满林白云之云云复深忽见南山有真意时闻好鸟流清音翻盆玉女当牕雪棋欵仙樵石几阴为子朗歌成古调写以老铁斛卢琴

　　题夏氏槐梦轩

　　何人觅得大槐国国在人间人不识五马既赴南柯侯千金更选东床客金鸡一声呌东方蝴蝶飞来春一场君不见緑林铜虎郎匍匐尚拜蚍蜉王

　　寄两道原诗【二首】

　　信公今住竹林寺曽寄吴盐道起居戴家泊上收秫米凌湖门外好鲈鱼缁衣宰相日给告清客道人新著书若问西湖湖上伴竹枝零落柳枝疎
　　老人雅趣近何如闻说移车霅上居瓮口新包竹叶酒船头学钓桃花鱼雄文曽佩六国印绮语更着三家书两家道郎我所爱何啻林间见二疏

　　聨句书桂隠主人斋壁【七言十八句】

　　至正己亥冬十月四日予偕吴兴桃庭美义兴髙玉牕夏长佑吴郡张学河西张吉富春吴毅东海徐子贞阳羡髙瑛云间谢思顺同游淞之顾庄酹橘隠老仙墓因过郁聚学聚斋见桂隠主人供茶设醴席上与诸客聨七字句成一十韵十有八句书于斋之壁予为会稽抱遗叟杨某也
　　九凤山阳漂渎阴十年曾记此登临仙人一去橘破斗小山重招花作金勺水研池圆洗胆老蕉书叶倒抽心瞿昙像现云生壁木客诗成风满林白马胡僧经写贝青乌方士石旋针六花雪舞昆吾剑一索珠悬斛律琴出柙怒号斑额兽镇笼解语雪衣禽掀髯自作苏门啸抱膝谁歌梁甫吟聨得弥明诗句就内中韶濩有遗

　　音题朱莲峰梦游仙宫殿明日偕见西辨章进凝香阁诗

　　青莲老人青佩环自言昨夜梦游海上天梯山天梯之山三万八千丈琼台双阙开天闗赤藤飞上最絶顶千树琪花散晴影通明前殿上观玉虚翁左面长眉曈炯炯玉翁元是太极仙手弄两丸日月旋天扄地户司启闭玄牝一钥开天先青莲老人南极裔泰华开花一千岁大人赋奏马文园玉藕如船浇渴肺殿前作诗明月光光采下彻下土中书堂明朝写得凝香章蝴蝶飞来七寳床【右七言长短二十句】

　　凝香阁诗【七言长短二十四句有叙】

　　凝香阁者光禄大夫平章政事张公辟之以待四方贤士即汉平津侯之东阁也客卿铁崖杨子名之曰凝香本韦苏州语予读杨子记云休兵息民又曰厌兵图治引周公仲山甫为辞夫兵不为攻城乃森戟于左右者岂非休兵乎燕寝凝香与贤者共之岂非图治乎周公东征成王迎归天乃反风起禾此休兵效也仲山父徂齐宣王赖其补衮出纳王命此图治効也杨子之进规者至矣杭庠典教朱庭规敷杨子之记复为歌以颂云
　　有兵不若森于庭发天下若庄于棚汗马不若繋于营休兵要待民力生平章政事光禄卿阁下万巻清香凝书生香徳生馨况复爇鼎相熏蒸緑烟一缕风度棂光禄燕寝寝不惊蝴蝶飞来窥枕屏周公入梦话东征山甫依稀亦言并天既反风禾稼登告以补衮埀鸿名杨子进规为座铭有客如此真贤卿有客如此真贤卿廪人饱粟庖人馈鲭燕昭台上千金轻钱唐博士起相庆有如十八学士登蓬瀛

　　东维子集巻二十九

　　●钦定四库全书

　　东维子集巻三十

　　（元）杨维桢 撰

　　○歌

　　盘所歌【并叙】

　　孟子称大丈夫曰居天下之正位行天下之大道富贵不能滛贫贱不能移威武不能屈李愿称大丈夫曰坐庙堂则进退百官在外则武夫前呵从者夹道喜有赏怒有刑材畯者誉其徳粉白黛緑者争宠妍孟子之所谓大丈夫者也李愿氏之所谓大丈夫人之称大丈夫者也其贤不肖固有间矣及愿称大丈夫之所不遇者又曰与其有誉孰若无毁与其有乐孰若无忧车服不维刀锯不加理乱不知黜陟不闻此我之所行愿盖亦洁身而徃之流也亦岂得称大丈夫哉然此于处秽污触刑辟徼幸于万一老死而后止者则犹贤耳故昌黎韩子之未遇也亦欲膏车秣马以从愿于盘之乐也去之六百余年而犹有裔孙曰秀之南牕公某为宋和公之七世孙宋革不言仕国朝以名节强起之辞以疾归隠于淡沧之上名其居曰盘所盘在太行去淡沧不知其若干道里而南牕名之葢所同其隠而不必同其地也南牕克己风节重其所则愈于愿之徒以不遇而乐其所者也南牕诸孙为恕又能复盘所于先庐壊弃之余迁其所于海甸之东丘而南牕之故扁在焉固贤矣吾闻恕自幼有大志惟用力于当世者又自知不可为则为不遇于时者之为而不为处秽污触刑辟幸于老死而后止者也于愿之贤亦庶乎其近之昌黎氏贤愿而为叙余亦贤恕而为昌黎之歌以歌之曰
　　盘之宫东丘之乐盘之土耕者让亩【叶】盘之泉渔不竭囦盘之阻外御其侮盘之深内潜我心盘之禳实繁我族嗟盘之乐兮乐而安风雨不震兮燹涝弗奸孝以致其养兮义以广夫急难居饶安矣体愈胖心无忧兮奚有患【叶】歌兮乐女盘女将和兮考吾盘

　　杵歌七首

　　杭筑长城赖辨章仁令两郡将美政洽于众心以底不日之成然役夫之记有不免凄苦者东维子录其词为杵歌
　　亟亟城城城亟成小儿齐唱杵歌声杵歌传作睢阳曲中有哭声能陷城
　　自古众心能作城五方取土不须蒸蒸土作城城可破众心作城城可慿
　　迭疉石石石■〈山敖〉嶆立竿作表齐竿旄阿谁造得云梯子刬地过城百丈髙
　　罗城一百廿里长东藩恃此作金汤旧基更展三十里莫剰西门一树樟
　　苏州刺史新令好不用西山取石劳拆得凤山杨琏塔南城不日似云髙
　　南城不日似云髙城脚愁侵八月涛射得潮头向西去钱王铁箭泰山牢
　　攻城不怕齐神武玉璧堪支百万兵不是南朝夸玉璧闗西南子是长城

　　江西饶歌二章

　　陈友谅起兵杀倪蛮子据龙兴辨章阿尔威沙公宪佥察伋公合兵破之龙兴始平江右诸郡无不欵附至此而武功成作龙兴平
　　繄龙兴藩西江土昄章国骏龎江有砥柱胡为鸿流降剿蛮效尤蟊贼内讧三台映太微国士俱无双王旅啴啴钲鼓摐天威震赫羣凶愯八郡望风咸来降武功既成毋从从圣人南面殿万邦　右龙兴平十五句
　　龙兴陷日宪史刘夔懐印埋土中土生瑞木一本察伋被命为佥宪丞购印于瑞木下掘得印来归伋得印施诸移文遂成恢复功为银章复
　　维白金有章维国之光九鼎既峙翕元化以张大治范金吐景耀铓蟠螭细龟鸾翥凤翔官臣实司之植我皇纲孰亟且藏启发祯祥操絜系政柄繄徳是将符节允合人文昌荡攘凶顽时乃康与国咸休万年膺天庆　右银章复二十句

　　用韵复云松老人华阳巾歌

　　君不见獬豸不识字髙柱削铁坚白简孰辨贤不贤又不见鵕■〈义鸟〉偏尚武髙屋压虎肩五兵不理长酣眠铁崕老狂者强项如董宣小巾制子夏正要江东传人间绯紫揎已蜕风中蝉脱巾漉酒东篱边吴淞老褐来贺我倒冠共醉春风前我歌此歌君拍手东壶西阆开洞天洞天之鹤为我双回旋

　　次韵省郎蔡彦文观潮长歌录呈吴兴贰守云间先生

　　舞海凤跳天吴八月十八壮观天下无蓬婆之山突兀眼前见有如祖龙万铎来东驱婆留一箭气相敌强弩不用三千夫云蜃成楼不可斩火铁揺识谁能屠招潮小儿不畏死面螯蹋浪心何麤搏桑烂若木枯革瓢古愤无时苏东维子惊相呼长风破浪未归去一叶欲事寰瀛图冯谁之一疋素中有万里河汉乗吾桴

　　题清閟堂雪蕉图

　　洛阳城中雪冥冥袁家竹屋如箳篂老人僵卧木偶形不知太守来扣扄辋川画得洛阳亭千载好事图方屏寒林脱叶风寥冷胡为见此芭蕉青花房倒抽玉胆缾盐华乱点青鸾翎阶前老石如秃丁银瘤玊瘿魦星星呜呼妙笔王右丞陨霜不杀讥麟经右丞执政身彤廷燮理无乃迷天刑胡笳一声吹羯腥血沥劲草啼精灵呜呼尔身如蕉不如蓂凝碧池上先秋零

　　大树歌为冯渊如赋

　　东柯溪头三大树水深土厚厓石牢一株古茶粲冬蘤红若火镜镕氷涛两株老桧挺霜干青如连弁翘双鳌不知人间富贵楦青紫草亡木卒纷如毛汉家根株歴千岁当时大将夸人豪只今子孙仗大义昧始尚薄巾车劳三槐风云庆有待二荆汤火死已逃金鸦倒立海底景白凤夜焰风中膏蟠柯骨露黑石虎竒干手接苍山猱恶氛西起白日翳恍惚大将排旌旄东柯东柯济时具岂无兵家文武韬摩挲大树日酣卧不肯即伪从鞬櫜始知后皇受命乞独正神明扶植氷霜操我来饮我中山醪脱巾挂树三花髙大槐太守梦楚国大梅美人临汉皋大槲老雄侍我酒长筝亦即金丝槽醉歌写入嘉树传窃比橘颂骚人骚

　　○辞

　　桂轩辞【有序】

　　桂生于秋依于岩葢隠之花也故小山之招者托焉代之夸郄林美燕山者非桂本志也包阳有桂轩者为冯君元卿之所筑冯君有文学且有志于当世而不屑于仕进今老矣遂筑是轩之所将以终隠云夫古之君子不必以仕为贤亦不必以不仕为髙仕而不得行其志之为患耳仕而不得行其志苟非时之弗偶则材之弗良也方今明天子在上侧席求人如不及冯君幸生逢其时其材又非可以无用于世者方且惴焉深藏逺遁分甘与小山之招者同羣焉葢与夫代之夸郄林美燕山之为荣者异日道也使彼扬扬露才窃一名以自哆夫又不足不致中踣而贻故林之羞则不止者闻其风亦可少媿矣嘻桂之轩人人得有也而有若冯君者之不媿于桂则尠矣是则冯君之才之号实世教之所系也因其友程生之请为作桂轩辞二章其辞曰
　　桂树丛生兮轩之阳沐雨露兮含风霜王孙不归兮春草歇而不芳轩中之人兮寿而康折琼枝以为佩兮飡金粟以为粮轩中之乐兮乐无央
　　桂树丛生兮轩之阴虬龙盘拏兮猨狖笑吟王孙不归兮实劳我心

　　送史才叟迁上饶吏代冯元赠

　　一门三相两封王见说郎美文章收拾长才青眼是黄堂栢府槐厅朝暮直披玉雪倚氷霜灵山懐玉郁苍苍古城隍带仙房瑶草紫芝随处发天香尽道如今迁外好只今朝风送玉琳琅金缕唱锦帆张

　　○调

　　双飞燕调

　　十月六日云窝主者设燕于清香亭侑巵者东平玉无瑕张氏也酒半张氏乞予乐章为赋双飞燕调俾度腔行酒以佐主宾之欢
　　玉无瑕春无价清歌一曲俐齿伶牙斜簮鬀髻花紧嵌凌波袜玉手琵琶弹初罢怎教他流落天涯抱来帐下棃园弟子学士人家

　　○杂文

　　阵图新语叙

　　孙子论兵谓庙算者胜无算者不胜且败又谓善守者藏于九地之下善攻者动于九天之上此全胜道也余犹怪今之主兵者类皆无算之兵攻者直撞守者急退耳比之田舍抟儿三进三退不翅也余观奉元赵信所著阵图新语得轩辕氏屈机之法而深中今日主兵者之弊信尝从余游于睦州抱文武才畧而未遇知己者江浙枢府曾官授其人言不聴则弃官去耶律氏有礼罗其人计不用亦拂衣行余号知己而余在泽虽奇其才而无所于用近闻中吴痛惩主兵之弊旁求天下之善兵算者有以信姓氏达荐书者而信弗应独与余乃居草堂看古莫邪谭瑶水青黄虬人莫识其胸中也予令其同游者张宪上其图于淮吴幕府幕府若询曰汝师东维子曾上皇帝书淮吴府聘而未起何如宪具对曰欲招东维子请从信始

　　鬻茶梦

　　铁龙道人卧石床二更月微明及纸帐梅影亦及半牕鹤孤立不鸣命小云童汲白莲泉燃槁湘竹授以凌霄芽为饮供道人及游心大虚雍雍凉凉若鸿蒙若皇芒会天地之未生适阴阳之若亡恍兮弗知入梦遂坐于青圆银辉之堂堂上香云帘拂地中着紫桂榻緑琼几有太初易一集集内悉星斗文焕煜爚熠金流玉错莫别艾画若烟云日月交丽乎青天歘玉露凉目冷香氷入齿者易刻因作太虚吟吟曰道无形兮兆无声妙天心兮一以真百家斯融太乙以清歌已光飙起林末激华氛郁郁霏霏绚烂淫艶乃有扈緑衣若仙子者从容来谒云名澹香小字緑华乃奉大玄杯酌太清神明之髓以寿余侑以辞曰心不形神以行无而为万化清寿毕纾徐而退复令小玉环侍聿椟遂书歌遗之曰道可受兮不可以传天不刑兮四时以言眇乎天兮天之先天之先兮复何仙移间白云微销緑兮化烟月反明余内囦余亦悮矣遂冥神合玄目光尚隠于梅花间也小云呼曰凌霄芽熟矣

　　四十五日约

　　汉志有曰冬事既入妇人纺绩女子所得日四十五何为日四十五一月三十日三十之夜分不息是一月之中恒得十五日也故四十五余观古豳民男于宵索绹女于宵纺绩则豳男女皆得日四十五者也嘻岂惟豳民哉宣王之庭燎曰夜如何其夜未央夜如何其夜向晨则王者勤政亦继燎于夜也岂惟宣王哉姬公圣厪于忠则曰坐以待旦孔父至圣勤于学则曰吾尝终夜不寝是古之圣贤未尝不竞晷于四十五日也钱唐诸生有以年过冠室而失师承者及其直贤师友也遂有失时之叹而不知力扶补人之功故为作四十五日约以策其力而程其功日读某经若干巻写其书若干板夜读某史若干巻评某史若干件着某文若干道朔朢讲某文义若干件遵要束而余力者有庆违要束而力不及者有让云

　　毗陵行记【十月七日事】

　　孟冬四将发勾吴弯弓誓落双髠颅智谋无过史万叶嫖姚无加李金吾前第已作破竹刃三覆乃裹含沙狙常山长蛇一断尾即墨怒牯齐奔■〈甫〉玉蕋孤军呼庚癸皂鸦万甲迷模糊江南长技江北无蒲牢一吼千鲸呼赤杠卓入铁瓮戸铁翅横截丹阳湖捣虚之策不出此赤手可缚生于莬当时上将陷江都至今莫赎千金躯后来飞将慎勿疎襄王城头啼白乌如何临期易将犯兵忌何必不读孙吴书乌乎临期易将犯兵忌何必不读孙吴书

　　题子昻五花马图【宾月轩家藏】

　　赵公马癖如邓公曽骑赐马真龙骢沤波亭上风日静想象天廏图真龙乌云满身雪满足紫焰珠光夺霜目九花风细虬欲飞五色波清锦初浴祇今买骨黄金台圉家豢牧皆驽材将军临阵托生死昭陵石马空遗哀此图年深神亦化后来何人夸笔亚不见真龙空见画犹得千金索髙价

　　题谢氏一勺轩

　　一勺水不满斗我吸之勺在手上连天津尾下泄海焦口主人云小池凿吾蔀青天纳牖吾铁厓道人韪之曰有人悟此坏云梦吞八九

　　东维子集巻三十

　　●钦定四库全书

　　东维子集巻三十一

　　○附録

　　琅玕子来诗【六絶句】

　　李杜文章万丈光并驱今见会稽杨几时过我华阳洞铁笛一声吹凤凰
　　句曲山中张外史与君湖海结诗盟可怜遗剑随长夜今日谁同并世名
　　义熈处士归来早千古髙风今尚存夫子风期正相似东山花下醉清尊
　　问竒未到扬雄宅羽驭飙车总不灵会向山阴具舟楫载将肴酒过华亭
　　嵇公萧散七不堪彭泽归来雪满簮见说枋头无真笔董狐大史在江南
　　草罢玄经不美新万言书已上枫宸新诗题遍琅玕所亦念丹丘有羽人

　　学生徐固次韵

　　新诗随手写银光逺寄江南铁史杨自说萧郎善吹笛不知孰与骖鸾凰

　　徐固又次四絶

　　一溪流水碧桃花云是茅山道士家我欲相从问丹诀赤城五色茹朝霞
　　道人晓起天鼔罢石盆换水种菖阳诗成写满白箓纸春江人来能寄将【春江陈晓山也】
　　不向王门曳我裾秋风江上钓鲈鱼仙官乞与青藜杖夜照龟文緑字书
　　鹦潮潮上琅玕所浑似浣花溪上庄风前起舞铁如意双鹤飞来秋满床

　　学士吴毅次韵四絶

　　三茅兄弟旧游处万个琅玕隠者家云气团空圆似葢丹光井出赤于霞
　　与君别来十日强日日忆尔凤山阳霜林橘子大如斗书尾须君逺寄将
　　雪色吴绫裁道裾鹅黄美酒换金鱼诗成速向沈东老不惜榴皮醉后书
　　南泖津头买野航鹦湖便似瀼西庄琅玕主者雅好客应遣麻姑扫石床

　　羽仪和韵

　　蜡色涛笺写寄诗玉壶氷鉴识容仪法言愿卒诸生业家学深惭帝者师江月夜凉闻铁笛海云秋尽卷朱旗文章絶似相如笔好为题诗谕逺夷

　　玄霜子作

　　道人苦寒不可出焚香白昼髙斋眠繁华过眼不足惜造物戏人真可怜何如适兴饮美酒未信服药能长年人生天地一逆旅流光瞬息难留连

　　鲁阴饶介

　　钱王城乱山青惟有江声绕驿亭万姓疮痍劳抚字诸侯风化在仪刑围碁别墅花连屋觅句芳池草满汀座是东南待君久翩翩五马不须停

　　淮海秦约【宛丘陈肃赋】

　　东南帝者之所都山川龙凤相萦纡离宫别馆三百区紫金郁郁今有无府中逶迤谢太守少年玉节黄金符民食在箪浆在壶饥餔渴饮歌咿呜华车细马左右趋使君归来香满途

　　铁鹞子一解

　　铁厓先生作黄将军歌殆絶唱也絶唱不可和门生徐固赋铁鹞子一解先生读之曰可续吾貂僭书入卷
　　铁鹞飞犵猿披铁鹞鸣牧犊平鹞栖在长城长城镇南国渴饮长城水饥食长城粟獬豸不敢触貔貅不敢蹴毒蟒何来吹黑风南国长城一朝覆铁鹞怒裂眦毒蟒拆骨死朝食毒蟒心暮食毒蟒髓呜呼食蟒之髓心始已东海大鳅衔宿耻

　　华阳巾歌

　　铁厓老仙冠华阳巾制作竒古喜而为之歌【吴东野褐陆居仁赋】

　　铁厓头骨如铁坚髙冠不肯着进贤华阳新巾制作古倒垂一幅披两肩醉来箕踞松下眠白眼不受天子宣自称臣是诗中仙掉头乗风顶忽露垫角得两人争传有时锦袍淋墨涴鹤氅冷看兠鍪带血污貂蝉赋归来占丛竹下索笑长岸梅花边狂歌撃节自有铁如意何须白羽指使三军前老夫缁撮上戴天与尔老仙相周旋

　　学生徐章次华阳巾歌

　　铁史文章金石坚铁史贤书草圣贤谈迁父子未可称笔削枋头直笔当齐肩草玄亭上枕书眠不贵世间玉堂供奉之皇宣世人识不识尽呼铁笛仙乌纱新制华阳传七客聮翩冠似蝉或携妓东山下或驾大舫西湖边百年三万六千日日日玉山醉倒春风前不知鹤书在青天黄麻一道昨夜天东旋

　　学生谢思顺赋

　　黑铁龙气如虎光如虹黄金意气结国士勾践台上长城公黑铁龙心何雄誓为国扫烟尘空长城何巍巍砥柱东南维龙兮龙兮长城归饥推食兮寒解衣日日龙遶长城飞光抱日月聮清辉维南有猫虎最怒夜穴长城翻赤土龙兮食猫如食鼠维东有犊犷以奔日触长城嘘大云龙兮食犊如食豚盲老乌啄人屋卖我长城殱我属乌乎长城覆不可复黑铁龙誓三为长城灭仇族玉笥山为我树长城碑鉴湖水为我洗长城耻直欲闻之圣天子会稽先生杨铁史

　　跋忠勇西夏侯穆尔古蘓公墓铭

　　跋曰春秋引天下之誉褒之贤者不敢私引天下之义贬之奸人不敢乱余读铁史穆尔古蘓传信民之以为贤贤之民之以为奸奸之此铁史之春秋也台宪者天子之法臣也法臣不立法而铁史立之呜呼悕矣至正乙亥秋程文谨识

　　东维子集巻三十一


