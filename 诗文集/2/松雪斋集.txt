　　钦定四库全书　　　　　集部五
　　松雪斋集　　　　　　　别集类四【元】
　　提要
　　【臣】等谨案松雪斋集十巻外集一巻元赵孟頫撰孟頫字子昻宋太祖之后以秀王伯圭赐第湖州故为湖州人年十四以父荫入仕宋亡家居防程钜夫访遗逸于江南以孟頫入见即授兵部郎中累官翰林学士承防卒追封魏国公諡文敏事迹具元史本传杨载作孟頫行状称所着有松雪斋诗集不详巻数明万厯间江元禧所编松雪斋集寥寥数篇实非足本惟焦竑经籍志载孟頫集十巻与此本目次相合而史所称琴原乐原得律吕不传之妙者检勘均在其中外集杂文十九首亦他本所未载葢全帙也孟頫以宋朝皇族改节仕元颇不谐于物论观其和姚子敬韵诗有同学故人今已稀重嗟出处寸心违句是晚年亦不免于自悔然论其才蓺则风流文采冠絶当时不但翰墨为元代第一即其文章亦揖让于虞杨范掲之间不甚出其后也集前有戴表元序见剡源文集中末题大徳戊戌嵗葢孟頫自汾州知州谒告归里时裒集所作请表元序之者表元不妄许与而此序推挹甚至其有所以取之矣后人编录全集仍録此序以为冠非无意也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　松雪斋集序
　　吴兴赵子昂与余交十五年凡五见每见必以诗文相振激子昂才极高气极爽余跂之不能及然而未尝不为余尽也最后又见于杭始大出其平生之作曰松雪斋诗文集者若干卷属余评之余惟人之各以其材自致于世必能相及也而后相知必相知也而后能相为言余于子昂不相及而何以知何以言乎子昂曰虽然必言之余曰必言之则就吾二人之今所歴者请以杭喻淛东西之山水莫美于杭虽儿童妇女未尝至杭者知其美也使之言杭亦不敢不以为美也而不如吾二人之能言何者吾二人尝身歴而知之而彼未尝至也他日试以其説问居杭之人则言之不能以皆一彼所取于杭者异也今人之于诗之于文未尝身歴而知之而言之同者亦未之有也子昂未弱冠时出语巳惊其里中儒先稍长大而四方万里重购以求其文车马所至填门倾郭得片纸只字人人心惬意满而去此非可以声色致也而子昂岂谓其皆知我哉故古之相知者必若韩孟欧梅同声壹迹绸缪倾吐而后为遇而后世乃欲望此于道途解后之间则又过矣余评子昂古赋凌厉顿迅在楚汉之间古诗沈涵鲍谢自余诸作犹傲睨高适李翺云子昂自知之以为如何大徳戊戌仲春既望剡源戴表元叙










　　钦定四库全书
　　松雪斋集巻一
　　元　赵孟頫　撰
　　赋
　　吴兴赋
　　猗与休哉吴兴之为郡也苍峰北峙羣山西迤龙腾兽舞云蒸霞起造太空自古始双谿夹流繇天目而来者三百里曲折委蛇演漾涟漪束为碕湾滙为湖陂渟皎澈百尺无泥贯乎城中缭于诸毗东注具区漭漭以天为隄不然诚末知所以受之观夫山川暎发照朗日月清气焉钟冲和攸集星列乎斗野势雄乎楚越神禹之所底定泰伯之所奄宅自汉而下徃徃开国洎晋城之揽秀据实沿流千雉面势作邑是故歴代慎牧必抡大才选有识前有王谢周虞后有何栁顔苏风流互映治行同符皆所以宣上徳意俾民懽娱况乎土地之所生风气之所宜人无外求用之有余其东则涂泥膏腴畆钟之田宿麦再收秔稻所便玉粒长腰照筥及箱转输旁郡常无凶年其南则伏虎之山金盖之麓浮图标其巅兰若栖其足鼓钟相闻飞甍华屋衡山絶水鲁史所録盘纡犬牙陂泽相属蒹葭菰芦鸿头荷华菱苕鳬茨萑蒲轩于四望弗极乌可胜数其中则有鲂鲤鲦鲿鍼头白小鲈鳜脍余鼋鼍鼈有蛟龙焉长鱼如人歕浪生风一举百钧渔师来同罔罟笭箵罩汕是工鸣榔鼔枻隠然商宫巨细不遗噞噞喁喁日亦无穷其西则重冈复岭川原是来其北则黄龙瑶阜之洞玲珑长夀之坞县水百仞既高且阻砑嵚崟崴磊碅磳怪石万数旅乎如林其高陵则有杨梅枣栗樝梨木瓜橘柚夏孕枇杷冬华槐檀松柏椅桐梓漆之属文竿绿竹篠簜杂遝味登俎豆材中宫室下逮薪槱无求不得其平陆则有桑麻如云郁郁纷纷嘉蔬含液不蓄长新陆伐雉兔水弋凫雁舟极之利率十过半衣食滋植容容衎衎既乐且庶匪教伊慢于是有搢绅先生明先圣之道以道之建学校立庠序服逢掖戴章甫济济多士日跻于古乃择元日用量币尊酒陈簠簋选能者秉周礼赞者在前献者在后雍容俯仰周旋节奏成礼而退神人和右当是之时家有诗书之声户习廉耻之道辟雍取法列郡观效诚不朽之盛事巳或者难曰自古论著之士曷尝不识人物纪风俗哉夫人才者济时之具而风俗者为治之质也今子徒捃摭细碎推比货食高谈不切炫燿自饰莫大于斯二者顾乃畧而弗録虽文夺组绣声谐金石窃为子不取也仆应之曰否子独不闻夫子之言乎十室之邑必有忠信今年且千载地且千里人物之富胡可殚纪史册毕书可无赘矣若乃风俗之隆污在为政者之所移易又弗可得而定着也夫吴虽介在江左尝被至徳之风矣且吾闻之风行而草偃日中而表正上行下效置邮传命辟若季子为守言游为令以仁义为化礼乐为政镇以不贪之寳喻以不言之信即刑可使不用俗可使益盛方将还敦朴于上古考休祥于庶徴今美则美矣又可遂以为定乎于是难者唯唯逡巡而失意
　　求友赋答袁养直
　　思古人之不可见兮心郁结而不舒登高丘而逺望兮独叹慨乎増歔波洋洋其泛滥兮欲济而无航膏吾车而孤徃兮山郁乎其苍苍四顾阒其寂寥兮思蹇产而不铄采众芳以自娱兮聊假日以愉乐搴长洲之芙蓉兮擥大泽之兰茝撷江蓠之秀颖兮结秋兰以为佩世俗方尚同兮余独异乎今之人谓兰茝为不芳兮蛾睂枉之以善婬众不可以户説兮歴年歳而觏闵变心以从俗兮而吾又不忍徯朝阳之鸣凤兮企空谷之白驹何驽骀之众多兮鷃雀纷其瞿瞿宁饥渴以需时兮耻属餍乎腥腐古道久其弗继兮吾惕焉为此惧何美人之好修兮独与余其同心懐余以厚徳兮遗余以好音世固有同居而弗察兮何千里而能同乱淛江之滔滔兮涉逺道以相从觌清扬之信美兮懐盛年而莫当子濯足于东海兮晞发乎扶桑吸沆瀣以为饮兮餐朝霞以为粮披列星之粲烂兮抱明月之夜光驾青云而高驰兮鸣和鸾之锵锵扰苍龙使挟辀兮服白虎以驱不祥愿发轫其勿亟兮聊弭节而抑志指黄昏以为期兮夫孰逺而弗至乱曰鹿鸣呦呦犹求友兮曾谓斯人不如物之知兮独行无俦吾将与子为类兮
　　纨扇赋
　　炎暑时至阳乌怒飞金石为流白汗沾衣吹纤条延爽南扉玉枕徒设桃笙安施旁皇踯躅不知所为于是裂轻防兮似雪制圆扇兮如月光揺懐袖凉生毛髪起遐想于青苹引清飔于天末萧然襟带凄其絺葛醒人肌骨袢歊如脱须臾或离中肠为热殆造物者欲解民之愠假人力以为之不然岂天时之可夺也复有题诗欣赏因书竒絶障轻尘以寄恨扬仁风而言别或画乘鸾之女或误成蝇之笔白羽防褷而自愧蒲葵比方而知劣及乎商气应厥民夷玉露降兮百草金风生兮桂枝罗衣重拂秋兰复菲孤萤冷照寒螀暗啼弃捐箧笥绸缪网丝班姬形中道之怨江淹赋零落之诗嗟夫用舍有时出处有宜惟人亦尔于物奚疑彼狐貉之御冬岂当暑而亦悲苟行藏之任道愿竢时乎安之伊圣贤其不可见兮之二人又何知
　　修竹赋
　　猗猗修竹不卉不蔓非草非木操挺特以高世姿萧洒以拔俗叶深翠羽干森碧玉孤生太山之阿千畆渭川之曲来清飇于逺岑娱佳人于空谷观夫临曲槛俯清溪色侵云汉影动涟漪苍云夏集緑雾朝霏萧萧雨沐袅袅风披露鹤长歗秋蝉独嘶金石间作笙竽谁吹若乃良夜明月穷冬积雪扫石上之隂听林间之折意参太古声沉寥泬耳目为之开涤神情以之怡恱盖其嫓秀碧梧托友青松蒲栁惭弱桃李羞容歌籊籊于卫女咏淇澳于国风故子猷吟啸于其下仲宣息宴乎其中七贤同调六逸齐踪良有以也又况鸣嶰谷之凤化葛陂之龙者哉至于虚其心实其节贯四时而不改柯易叶则吾以是观君子之徳
　　赤兔鹘赋
　　皇庆元年上赐大都留守臣伯特穆尔白兔鹘一翎翮皓洁白雪同皎至延祐元年凡三笼而毛羽变赤光采艶奕异于寻常搏击勇鸷加于畴昔虽老于五坊者亦不知其所以然岂若君子进于徳以润身者耶公既写其形质集贤侍读学士臣赵孟頫为之赋其辞曰
　　猗鸷禽兮出金门赐贵臣兮示殊恩色霜雪兮耀前轩解绦镟兮纵平原狐兔骇兮不及奔歴年歳兮毳如璊粲晨霞兮炫朝暾刚气胜兮肆飞鶱徳愈进兮义愈敦炯双眸兮睨乾坤


　　松雪斋集卷一
　　钦定四库全书
　　松雪斋集卷二
　　元　赵孟頫　撰
　　五言古诗
　　古风十首
　　诗亡春秋作仲尼盖苦心空言恐难托指事着以深大义炳如日万古仰照临凤鸟久不至楚狂乃知音愁来不得语起坐弹吾琴
　　周衰有战国纷纷极荆蓁黄金聘辩士驷马迎从人朝为刻骨讐莫作歃血亲终然智力屈奉身俱入秦相如赋大人出语颇竒怪飘然凌云意过耳诚一快夸言入无际自觉尘俗隘安知翻成劝何用名为戒自有天地来蓬莱几清浅人生空皓首举世谁得见瑶台在何许渺渺烟波逺方舟不可渡使我空展转絶代有佳人被服绮与纨蛾睂秀联姢吐词馥若兰清歌啓皓齿瑶琴发哀弹一弹再三叹听者涕汍澜借问谁家子为言本邯郸
　　秋风吹庭树故叶纷以队明月耿夜长草虫促经纬四序苦不淹少壮何足贵展转复展转寤辟不能寐昔为闺中秀今作市门鄙岂无膏与沐甘心得憔悴
　　山深多悲风日暮愁我心云降寒雨松柏自哀吟人生百年后奄然閟重隂念此每不乐天路何由寻仙人偓佺辈消揺在青岑奈何不尔思委命重黄金
　　海山有竒树粲粲瑚枝由来植物性无胫可推移如何石氏子树之白玉墀洛阳经几战金谷久荒夷空令千载下闻者为伤悲
　　烈风号枯条落叶满周道原野何萧索川流亦浩浩离居日以逺懐思令人老功名防有时生世苦不早顾瞻靡所骋忧心惄如捣
　　浮云何方来不知竟安之飘飘随风去汗漫以为期自昔功名士徃徃事驱驰白驹空谷中谁能加絷维皎皎难见容翻受世妍媸虚名诚无益不见斗与箕
　　有所思
　　思与君别来几见芙蓉花盈盈隔秋水若在天一涯欲涉不得去茫茫足烟雾汀洲多芳草何心采蘅杜青鸟翺云间锦书何时还君心虽匪石祗恐雕朱顔朱顔不可仗那能不惆怅何如双翡翠飞去兰苕上
　　和子俊感秋五首
　　秋至倐廿日天宇豁然清凉飚旦夕至林木发商声良辰不我与慨然心自惊古人久巳逝念之动中情苦心婴世患只博身后名今我将无同庶复得此生
　　明月照北林翩翩栖鸟翻虚室当静夜幸絶人事喧念子巳独寐无人相与言吾生性坦率与世无竞奔空懐丘壑志耿耿固长存何由持此意徃与严郑论
　　披衣步中庭仰视河汉白寓形天地内聊复度朝夕仲尼谅非愚皇皇不暖席履运有异同喟然慨今昔丘园岂云逺终当期屏迹日月驰骛去鸟影飞过隙归休曷不早胡为受形役
　　晴云暧高宇轻飚弄防凉天气政尔佳抚巳徒自伤今日非昨日荏苒叹流光几见春鸟鸣巳复啼寒螀一时良亦短万世则为长
　　白露然队草木日以雕闲居无尘杂日薄风翛翛登高写我心葵扇欲罢揺感时俯逝水囘睇仰层霄松乔在何许高蹈不可招愿言从之游懐古一何遥
　　咏懐六首
　　皇天分四序寒暑互推移如何当秋夕怆怳令心悲寒蝉寂无声翔雁纷南飞西风一披拂草木失华滋不惜鶗鴂鸣但伤众芳萎徘徊白露下郁邑谁能知
　　美人涉江来遗我云和琴朱丝縆玉轸古意一何深长歌和清弹三叹有遗音逸响随风发高高不可寻奈何俚俗耳抑扬恱哀淫此道弃捐久沉吟独伤心
　　明明秋夜月流光照罗帷隠忧从中来起视夜何其草虫催杼轴札札鸣声悲良人逺行役万里归无期予发巳曲局膏沐久不施回身入闺房愁思当告谁独有中宵梦遥遥为君驰
　　苍天高无极大川广且深下有沉潜鱼上有防飞禽先民莫不逸我独懐苦心抒情作好歌歌竟意难任陵苕何青青上蒙松与柏一时良亦好歳晚竟谁得人无金石夀生年不盈百何为慕荣禄抱此长戚戚菽粟在中原夫人能采之无为思百忧欢乐当及时今日忽巳过来日非所知有酒且复饮既醉歌令仪
　　咏逸民十一首
　　自古逸民多矣意之所至率然成咏聊与同好时而歌之耳
　　凤凰览徳辉奋翅翔千仞矫矫孤竹子求仁斯得仁于心有不厌视世等埃尘俯仰志不屈又不辱其身圣言一以宣万古无缁磷谁言首阳山卓与嵩华邻采采山中薇愧尔肉食人
　　劳生本非情禄仕吾不苟古来畎畆间亦有沮溺叟依依耦畊心千载思尚友中道世所难狂狷诚足取如何絶代下相知不忠厚仲尼不复作斯懐向谁道
　　驱车秣驽马吾将适齐国闻有鲁连子俶傥好竒画一谈秦师走再说聊城拔功成不受赏高举振六翮布衣终其身岂复为世役茫茫千载逺安徃访遗迹踌躇东海上向风长太息
　　四时相代谢荣耀何足恃瓜田引新蔓不见桃与李知士解其会遇坎当复止邵生故秦吏乃亦睹兹理贤哉感我懐三叹不能巳
　　子真初亦仕歳晩乃逃之区区南昌尉上疏忘其卑忠言不见用耿耿当告谁飘然弃妻子终身与世辞抱关甘贫贱所贵莫我知至今九江坟清风激羣黎神仙信茫昧此士独不疑孤云无定在逝水何时归遐思一矫首怅望无由期
　　悠悠空山云泱泱长江流廊庙意不屑山泽聊淹防故人在天位高步追巢由岂曰子无衣辛苦被羊裘东京多节义之子乃其尤穷居虽独善辅世岂不优
　　汪汪千顷波不为人浊清道周言行表荡然无得名谁言牛医儿乃是人中英当时无间言后世流徳声思之不可见使我鄙吝萌淳风久巳漓此意岂复存时无君子者虽贤宁见称
　　南州有高士食力事耕稼优游聊卒歳不矫亦不隘大木行欲颠绋纚岂足赖何为诸老翁栖栖不遑舍斯言非无见明哲自高迈谁能县一榻待子来税驾
　　鹿门何亭亭下有避世贤凤雏隠中林卧龙蟠其渊一朝起高翔斯人独深潜功名不可为我志久巳安一闻耆旧传使我心悠然
　　黄鹄羽翼长一举思千里幼安本中原乘桴走东海举世方尚同逺引存吾志流风渐异俗敦礼化邻鄙子鱼平生友胡乃不相委
　　尘事非所便田园久见招归来三径中蔚蔚长蓬蒿虽有荷鉏倦浊酒且自陶茫茫大化中委运将焉逃唐虞去巳逺由来非一朝粲粲霜中菊采采忘其劳
　　歳暮和刚父杂诗四首
　　穷隂结严寒景閟微阳兰萧同憔悴隐恻我中肠美人弹玉琴继之歌清商弦急声未巳知子意独长阳春时未至此曲徒悲伤
　　美玉处荆山林木生光辉采之献凡目弃置亦其宜如何和氏子涕泣有余悲古来贤达人不为毁誉移被褐懐至寳宁惧不我知待贾未能信韫藏诚可师
　　惊飚吹白日流光忽蹉跎登山采众芳荆榛一何多迷途幸未逺回车且委蛇黄鹄志四海雀鷃将如何肥马黄金鞍轻裘华且鲜朅来从横驰意气何翩翩朝为人所慕夕巳为世怜此道固应尔祸福非虚言生当称善人死当諡为贤勿羡夸毗子狂驰终百年
　　赠道隆上人
　　辟俗无所之步寻招提游頽垣蔽蓬艾破屋壊不修老僧俗念净静坐百不忧浮云有逸态止水无急流乃知我辈人苦受世累囚朅来得此地稍觉心休休窗前几藂菊青蕊亦巳稠爱之不忍采畱作山房秋何当移四松伴汝成清幽南冈与北岭路近颇易求他年风雨夜来听龙吟愁
　　游南山憩山下人家和人韵
　　驱马南山阳下马望絶巘解衣坐盘桓言就蓬庐偃非无攀援力兴尽自应返天高暄风息木落歳华晚势阻乏遐观趣得心自逺不有君子词何用抒缱绻
　　东郊
　　晨兴理孤榜薄言东郊游清风吹我衣入袂寒飕飕幽花媚时节弱蒋依寒流山开碧云敛日出白烟收旷望得所懐欣然消我忧中流望城郭葱葱佳气稠人生亦巳繁惠养要须周约身不愿余尚恐乏所求且当置勿念乘化终归休
　　春后多隂偶成三首用复无逸来贶
　　日出晨景澹散髪步中庭仰见濯濯栁春风畅人情兹晨岂不佳谁能定隂晴人生亦良脆疲劳竟何营万事可拨遣舍道焉求成
　　卧起向北窗一室可栖迟取诗三百篇一一弦歌之古道岂为逺先师不吾欺嘉我有良朋所志共在兹适意聊娱乐过此非所知
　　仲春忽巳过四序随流波水深不可厉苦雨一何多田园颇在念春事今如何沉忧亦无益言笑复言歌
　　晓起川上赠友
　　明发不能寐独步栁隂中秋色方浩荡晨光乍曈昽烁烁川上日萧萧树间风葛巾吹欲堕纎絺巳无功感彼歳月駃悟此人世空悠悠竟何补山林情所钟终期抗高志驾言从赤松
　　游弁山
　　我欲到斯境歳月良巳深今晨为兹游醻我夙昔心悠悠冈坂长惨惨风云隂微雨迫短日飘然洒衣襟屡欲还吾驾去意复难任逍遥得所止林竹自萧森素琴不须弹山水有清音邈在樊笼外尘想何由侵况懐防絶理去此将焉寻他山岂不好聊尔非所钦
　　二月二日尊经阁望郊外山水二首
　　朝登西北楼遐景舒我懐熹微晨光动窈窕春增华草木罕悴色山川一何佳悠然斜川意千载与我谐及兹春服成言咏乐无涯此理将不泯弃之良可嗟
　　日出羣动作鸡犬亦复喧孤舟发翩翩栖鸟迁先师有明训政在善利间结髪事诗书于今益可怜况兹去古逺淳风未易还吾行亦聊尔一览可忘言
　　次韵舜举四慕诗
　　子晳有高志悠然舞雩春接舆谅非狂行歌归隠沦周也实旷士天地视一身去之千载下渊明亦其人归来北窗里势屈道自伸仕止固有时四子乃不泯九原如可作执鞭良所欣
　　春思
　　春栁黄如鵞春风扬緑波美人在何许忽若阻山阿攀条弄白日常恐歳蹉跎懐思郁不舒佳期将奈何良辰难骤得临风空浩歌
　　杂诗
　　四时更代谢物化常随之春华曾几何歳月忽如兹严风动高林百草具巳萎人生况有役忧患乃其宜弃捐勿复念出入由化机安得松乔术邈与世相违
　　寄题右之此静轩
　　卜居无喧寂尚论心所宗山林苟不静亦与朝市同闻君南窗下寄傲乐无穷曲肱有余趣战胜纷华中好风从何来吹子庭前松清琴时一弹浊酒尊不空颇恨道里賖不得徃相从人事矧好乖我心何时降
　　廉山晓行
　　曳杖行墟曲苍茫晓色分凝霜被原隰葛屦非昔闻新松夹道周宿草冐高坟日月迭而逝死生安足云轻舟沿寒流怅望廉山云世固不可辟斯人本同羣缅焉心如结咏言着斯文
　　奉和本斋先生首夏即事
　　天道虽不言坐觉四时行蔼蔼庭前隂枝上荣闲居有真趣曲肱寄余情仰视浮云翔俯聆时鸟鸣道胜心自怡松乔可齐龄惜哉无防酒为公称兕觥
　　赠赵虞卿
　　客从北方来逍遥江湖间顾影空自爱不见欣戚顔弈秋去巳逺神观一朝还惜无双白璧慰子行路难翩翩云中鹤孤高杳难攀长懐紫霞客引袂入名山
　　题董源溪岸图
　　石林何苍苍油云出其下山高蔽白日隂晦复多雨窈窕溪谷中邅囘入洲溆防防猨狖居漠漠鳬雁聚幽居彼谁子孰与玩芳草因之一长謡商声振林莽
　　赠别夹谷公
　　驱马原隰间经时不遑休昔来日在斗今去麦巳秋王事有埤益宴安非所求翩翩晨风翼一举逝莫畱谁令匏瓜系自懐离别忧
　　青青蕙兰花含英在中林春风不披拂胡能见幽心相去千里余防合大江浔促席谈自古知我一何深此别虽非逺懐思难任公其爱体素尚无金玉音
　　题舜举小隠图
　　有水清且泚洄洑乱石间乐哉三子者在涧歌考槃流波牵弱缕轻飚动文竿信无吞舟鱼我志匪鲂鳏勿言隠尚小神情有余闲高士不可见古风何时还
　　赵村道中
　　朝出南郭门遥指西山隂马蹄与石鬬宛转愁我心溪谷莽囘互寒风振穹林黄叶洒我衣岩泉走哀音凄凄霜露降穷思浩难任人生亦何为百年成古今华堂昔燕处零落归丘岑况复不得保悲来泪沾襟
　　昔年干戈动兵尘暗三吴长江巳无险智勇亦难图筑垒依平山谋国一何愚桢榦羣林空遗址莽丘墟至今蓬蒿下犹有白骨枯天隂万鬼哭惨惨荒山隅兴亡自有数不敢问何如独怜野菊花立马为踌躇
　　奉酬戴帅初架阁见赠
　　仙人海上来遗我瑚钩晶光夺凡目竒采燿九州自吾得此寳昼玩夜不休生世勿恨晚及与斯人俦惜哉无琼玖可以结绸缪世徳日下衰古风向谁求蛾睂亦何有空受众女仇适俗固所愿违巳良足忧感子赠言意再拜涕泗流安得骑骐驎从子以逺游
　　吾爱戴安道隠居絶埃尘弹琴聊自娱书画又絶伦岂无召我者巳矣非所欣昔我道剡中山川自清新是时夜雪霁懐哉见其人常欲以暇日慷慨为写真之子有祖风千里响然臻我从苏李后敢言笔墨神坐之盘石上俗物不得亲微君动高兴此意当谁陈
　　桐庐道中
　　歴歴山水郡行行襟抱清两崖束沧江扁舟此宵征卧闻滩声壮起见渚烟横西风林木净落日沙水明高旻众星出东岭素月生舟子櫂歌发含词感人情人情苦不逺东山有遗声岂不懐燕居简书趣期程优游恐不免驱驰竟何成我生悠悠者何日遂归耕
　　张詹事遂初亭
　　青山缭神京佳气溢芳甸林亭去天咫万状争自献年多嘉木合春晚余花殿雕阑留戏蝶藻井语娇燕退食鸣玉珂友于此终宴钟鼓乐清时衣冠集羣彦朝市尘得侵图书味方逺纷华虽在眼道胜安用战初心良巳遂雅志由此见何事江海人山林未如愿
　　送周正平学士致仕还里
　　闗吏晨啓门仆夫戒首途祖道京城南喜色动闉阇仕宦非徒荣出处贵合义公今虽未耄进退有余地高蹈激流俗清风耸朝廷增秩仍继禄圣明优老成逍遥桑梓间年高徳弥卲红顔醉春酒白髪照晴昊两疏真勇决四皓甘隠沦汉史不専美古今凡几人青牛当南游紫气巳先路我欲强著书懐哉未能去
　　寄鲜于伯机
　　廊庙不乏才江湖多隠沦之子称吏隠才高非众邻脱身轩冕场筑屋西湖滨开轩弄玉琴临池书练裙雷文粲周鼎鹿鸣娱嘉宾图书左右列花竹自清新赋诗凌鲍谢徃徃絶埃尘我生少寡谐一见夙昔亲误落尘网中四度京华春泽雉叹畜樊白鸥谁能驯
　　送程子充运副之杭州
　　盐为生民食日用犹水火虽非饥所急一日无不可但令商贾便那复愁国课数年人壊法贪欲肆偏颇利多归私室民始受盐祸尔来又计口强致及包裹防酤穷滴沥征商剧遮逻东南民力竭此事非细琐朝家更政化选择堪负荷君为尚书郎精白色瑳瑳明当戒行李徃理吴越柁祝君无别语编户要安妥湖山多胜处亦可供宴坐谈笑尊俎间佳声满江左
　　赠茅山梁道士
　　名山标句曲秀岭蔚层云层云散浩彩中有三茅君度世三千秋流芳浩无垠丹光耀朱阳琴心传玉文司命播万物发蒙导人羣学道得旷士采真遗尘氛赠我书一编清謡吐竒芬笔耕亦巳勤寸田要锄耘灵台耸绛阙黄云覆氤氲内观神自照众言一何纷平生山林意独徃乃所钦攀援桂树枝采撷芝兰薰静与木石居游则侣麋麕松柏无冬夏烟霞自夕昕轩冕或桎梏绮语徒羶荤大道返尔朴至哉吾师云防防紫霞想湛言久不闻聆我歌洞章判然仙凡分
　　罪出
　　在山为逺志出山为小草古语巳云然见事苦不早平生独徃愿丘壑寄懐抱图书时自娱野性期自保谁令堕尘网宛转受纒绕昔为海上鸥今如笼中鸟哀鸣谁复顾毛羽日摧槁向非亲友赠蔬食常不饱病妻抱弱子逺去万里道骨肉生别离丘陇缺拜扫愁深无一语目断南云杳恸哭悲风来如何诉穹昊
　　次韵齐彦学士中秋雨后翫月
　　卧疴媿防官俯仰百忧集安知中秋至但见明月出萧萧雨新巳凉气澄霁夕青旻罗疎星灿若珠与璧小虫鸣草根万物皆自适而我独何为矫首望南北愁来无端倪拨去终不释人生莫不乐杯酒防邻戚高歌杂清唱起舞戛鸣瑟闭戸且复眠空尊何由酌
　　秋日锦樱为继卿作
　　灼灼庭下花霜余发春妍众卉方具腓秾芳独嫣然主人逺方来一笑清尊前植物岂无情有开容必先造化寓深意嘉与后人传
　　听姜伯惠父弹琴擘阮
　　姜子早闻道澹然遗世荣蓺花有生意焚香无俗情时抱琴与阮弹作松风声畴昔江湖间久巳知子名安知十年后一笑成合并是邦山水秀照人肌骨清愿子石泉上为鼓一再行因之洗我耳遂欲濯尘缨
　　题洞阳徐真人万壑松风图
　　谡谡松下风悠悠尘外心以我清净耳听此太古音逍遥万物表不受世故侵何年从此老辟谷隠云林
　　自释
　　君子重道义小人贵功名天爵元自尊世纷何足荣乘除有至理此重彼自轻青松与蔓草物情当细评勿为蔓草蕃愿作青松贞
　　祷雨龙洞山
　　苍山如犬牙细路入深谷絶壁千余仞上有凌云木隂崖不受日洞穴自成屋萧森人迹少荟蔚兽攸伏云林互隠映涧道相回复翔禽薄穹霄呜鸟响岩曲临桥濯清飔汲井漱寒玉神物此渊潜愆阳有祈祝风漓慙善教吏懦耻厚禄蹔懐尘外想独徃疑有梏过幽难久居济胜乏高躅防马寻故蹊归樵相追逐
　　送石仲璋
　　霜风何凄厉兰萧同枯萎念此鼻为酸恻怆中心悲由来无丑好众女嫉蛾睂数罟困巨鱼盐车厄天骐况复值怨仇贝锦成祸机俯首无所诉菹醢听所为向非知巳者虽死谁明之君子有行役后防在何时欲别不敢徃瞻望涕涟洏援笔抚我心为公吐此词
　　题桃源图
　　战国方忿争嬴秦复狂怒寃哉鱼肉民死者不知数斯人逃空谷是殆天所恕山深无来迳林宻絶归路艰难苟生活种莳偶成趣西邻与东舍鸡犬自来去熙熙如上古无复当世虑安知捕鱼郎延縁至其处遥遥千载后缅想增慨慕即今生齿繁险絶悉开露山中无木客川上靡渔父虽懐隠者心桃源在何许况兹太平世尧舜方在御干戈久巳戢老幼乐含哺田畴毕耕耨努力勤艺树毋为问迷津穷探事高举
　　题归去来图
　　生世各有时出处非偶然渊明赋归来佳处未易言后人多慕之效颦惑媸妍终然不能去俯仰尘埃间斯人真有道名与日月悬青松卓然操黄华霜中鲜弃官亦易耳忍穷北窗眠抚卷三叹息世久无此贤
　　题李伯时元祐内廏五马图黄太史书其齿毛
　　五马何翩翩萧洒秋风前君王不好武蒭粟饱丰年朝入阊阖门暮秣十二闲雄姿耀朝日灭没走飞烟顾盼增意气羣龙戏芝田骏骨不得朽托兹书画传夸哉昭陵石歳久当颓然
　　酬滕野云
　　滕君本臞儒肝膈足清气赋诗多秀句徃徃含古意大夸江山美一洗尘土翳平生有诗癖得句时自憙耒耜荒芜甚枯涩常内媿锦綉忽堕前令我喜不寐功名亦何有富贵安足计唯有百年后文字可传世霅谿春水生归志行可遂闲吟渊明诗静学右军字但恐君未闻书成无由寄
　　述太傅丞相巴延功徳
　　兴废本天运辅成见人庸舆地久以裂车书防当同先帝昔在御如日行虚空六合仰照耀一方顾颛蒙授钺得人杰止戈代天工铁马浮渡江坐收破竹功草木纷震动山川变鸿蒙地利不复险金城何足攻市靡易肆忧兵无血刃红孰能年歳间我国究始终老稚感再生遗黎忘困穷归来一不取匹马走北风九域自此一益见圣世崇大哉先帝仁允矣丞相忠嗟我始弱冠弗获拜此公作颂歌元勲因之写吾衷
　　送文子方调选云南
　　我友文子方其人美如玉高谈动卿相惠利厚风俗文章多古意清切緑水曲纷纷鳬鹥羣见此摩霄鹄今当使西南万里道邛蜀铨衡非细事贤俊要甄録逺人待子来饥者望菽粟贤劳亦常事但恐期程促马嘶晨当行草长春正緑执手临岐路使我空踯躅
　　吴真人卢沟雨别图
　　驱马上河梁执手逺别离逺别数千里临分各相思山川一何悠去去勿复迟高堂有双亲黄髪映厐睂还家拜堂下置酒作儿嬉却归见天子忠孝两无亏人生如公少致身贵及时此行将未巳亲寿当期颐
　　高氏谨节堂
　　先圣有明训见诸庶人章少小诵习之白首不敢忘高子躬孝弟养亲在高堂萧公三大字岌岌端且庄对之铭座右凛然肃冠裳谨身用始节节用乃无荒斯言非虚语防逺味自长守此期勿失善积有余庆
　　题耕织图二十四首奉懿防撰
　　耕正月
　　田家重元日置酒防邻里小大易新衣相戒未明起老翁年巳迈含笑弄孙子老妪惠且慈白髪被两耳杯柈且罗列饮食致甘防相呼团栾坐聊慰衰暮齿田硗借人力粪壤要锄理新歳不敢闲农事自兹始
　　二月
　　东风吹原野地冻亦巳消早觉农事动荷锄过相招迟迟朝日上炊烟出林梢土膏脉既起良耜利若刀高低徧翻垦宿草不待烧幼妇颇能家井臼常自操散灰縁旧俗门径环周遭所冀歳有成殷勤在今朝
　　三月
　　良农知土性肥瘠有不同时至万物生芽蘖由地中秉耒向畎畆忽徧西与东举家徃干田劳瘁在尔农春雨及时降被野何蒙蒙乘兹各布种庶望西成功培根利秋实仰天望年丰但使隂阳和自然仓廪充
　　四月
　　孟夏土加润苗生无近逺漫漫冒浅陂芃芃被长阪嘉谷虽巳植恶草亦滋蔓君子与小人并处必为患朝朝荷鉏徃薅耨忘疲倦旦随鸟雀起归与牛羊晚有妇念将饥过午可无饭一饱不易得念此独长叹
　　五月
　　仲夏苦雨干二麦先后熟南风吹陇畆惠气散清淑是为农夫庆所望实其腹沽酒醉比邻语笑声满屋纷然收获罢高廪起相属有周成王业后稷播百谷皇天贻来牟长世自兹卜愿言仍歳稔四海尽蒙福
　　六月
　　当昼耘水田农夫亦良苦赤日背欲裂白汗洒如雨匍匐行水中泥淖及腰膂新苗抽利劒割肤何痛楚夫耘妇当馌奔走及亭午无时暂休息不得避炎暑谁怜万民食粒粒非易取愿陈知稼穑无逸传自古
　　七月
　　大火既西流凉风日凄厉古人重稼穑力田在匪懈郊行省农事禾黍何斾斾碾以他山石玉粒使人爱大祀须粢盛一一稽古制是为五谷长异彼稊与稗炊之香且美可用享上帝岂惟足食人一饱有所待
　　八月
　　白露下百草茎叶日纷萎是时禾黍登充积徧都鄙在郊既千庾入邑复万轨人言田家乐此乐谁可比租赋以输官所余足储峙不然风雪至冻馁及妻子优游茅檐下庶可以卒歳太平元有象治世乃如此
　　九月
　　大家饶米麪何啻百室盈纵复人力多舂磨常不停激水转大轮硙碾亦易成古人有机智用之可厚生朝出连百车暮入还满庭勾稽数多少必假布算精小人好争利昼夜心营营君子贵知足知足万虑轻
　　十月
　　孟冬农事毕谷粟既巳藏弥望四野空藁秸亦在场朝廷政方理庶事和隂阳所以频歳登不忧旱与蝗置酒燕乡里尊老列上行肴羞不厌多炰羔复烹羊纵饮穷日久为乐殊未央祷天祝圣人万年长夀昌
　　十一月
　　农家值丰年乐事日熙熙黒黍可酿酒在牢羊豕肥东邻有一女西邻有一儿儿年十五六女大亦可笄财礼不求备多少取随宜冬前与冬后婚嫁利此时但愿子孙多门戸可扶持女当力蚕桑男当力耘耔
　　十二月
　　一日不力作一日食不足惨澹歳云暮风雪入破屋老农气力衰伛偻腰背曲索绹民事急昼夜互相续饭牛欲牛肥茭藁亦预蓄蹇驴虽劣弱挽车致百斛农家极劳苦歳岂恒稔熟能知稼穑艰天下自蒙福
　　织正月
　　正月新献歳最先理农器女工并时兴蚕室临期治初阳力未胜早春尚寒气窗户当奥宻勿使风雨至田畴耕耨动敢不修耒耜经年牛力弱相戒勤饭饲万事非预备仓卒恐不易田家亦良苦舍此复何计
　　二月
　　仲春冻初解阳气方满盈旭日照原野万物皆欣荣是时可种桑插地易抽萌列树徧阡陌东西各纵横岂惟篱落间采叶惮逺行大哉皇元化四海无交兵种桑日以广弥望緑云平匪惟锦绮谋只以厚民生
　　三月
　　三月蚕始生纎细如牛毛婉娈闺中女素手握金刀切叶以饲之拥纸散周遭庭树鸣黄鸟发声和且娇蚕饥当采桑何暇事游遨田时人力少丈夫方种苖相将挽长条盈筐不终朝数口望无寒敢辞终歳劳
　　四月
　　四月夏气清蚕大巳属眠高首何昂昂蛾睂复娟娟不忧桑叶少徧野如緑烟相呼擕筐去迢逓立逺阡梯空伐条枚叶上露未干蚕饥当早归秉心静以専饬躬修妇事僶勉当盛年救忙多女伴笑语方喧然
　　五月
　　五月夏巳半谷莺先弄晨老蚕成雪茧吐丝辞纷纭伐苇作薄曲束缚齐榛榛黄者黄如金白者白如银烂然满筐筥爱此顔色新欣欣举家喜稍慰经时勤有客过相问笑声闻四邻论功何所归再拜谢蚕神
　　六月
　　釡下烧桑柴取茧投釡中纎纎女儿手抽丝疾如风田家五六月緑树隂相蒙但闻缫车响逺接邨西东旬日可经绢弗忧杼轴空妇人能蚕桑家道当不穷更望时雨足二麦亦稍丰沽酒及时饮醉倒妪与翁
　　七月
　　七月暑尚炽长日弄机杼头蓬不暇梳挥手汗如雨嘤嘤时鸟鸣灼灼红榴吐何心娱耳目徃来忘伛偻织为机中素老防要纫补青灯照夜梭蟋蟀窗外语辛勤亦何有身体衣几缕嫁为田家妇终歳服劳苦
　　八月
　　池水何洋洋沤麻水中央数日麻可取引过两手长织绢能几时织布巳复忙依依小儿女歳晚叹无裳布襦不掩胫念之热中肠朝缉满一篮暮缉满一筐行看机中布计日渐可量我衣苟巳成不忧天早霜
　　九月
　　季秋霜露降凛凛寒气生是月当授衣有布织未成天寒催刀尺机杼可无营教女学纺纑举足疾且轻舍南与舍北嘒嘒闻车声通都富豪家华屋贮娉婷被服杂罗绮五色相间明听説贫家女恻然当动情
　　十月
　　丰年禾黍登农心稍逸乐小儿渐长大终歳□□镬目不识一字每念心作恶东邻方迎师收拾令入学后月日南至相贺因旧俗为女裁新衣修短巧量度龟手事塞向庶御北风虐人生真可叹至老长力作
　　十一月
　　冬至阳来复草木渐滋萌君子重其然吾道自此亨父母坐堂上子孙列前荣再拜称上夀所愿百福并人生属明时四海方太平民无札瘥者厚泽敷羣情衣食苟给足礼义自此生愿言兴学校庶几教化成
　　十二月
　　忽忽歳将尽人事可稍休寒风吹桑林日夕声飕飅墙南地不冻垦掘为坑沟斫桑埋其中明年芽早抽是月浴蚕种自古相传流蚕出易脱殻丝纩亦倍收及时不努力知有来歳不手冻不足惜冀免号寒忧




　　松雪斋集卷二
　　钦定四库全书
　　松雪斋集巻三
　　元　赵孟頫　撰
　　五言古诗
　　次韵周公谨见赠
　　池鱼思故渊槛兽念旧薮官曹困窘束卯入常尽酉简书督期防何用传不朽十年从世故尘土满衣袖归来忽相见忘此离别久缅懐徳翁隐坐羡沮溺偶新诗使我和矉里忘巳丑平生知我者颇亦似公否山林期晚歳鸡黍共尊酒却笑桓公言凄然汉南栁
　　清胜池上偶成
　　竹色雨余碧蝉声风际清方池含緑水中有纎鳞行浮沉各异态亦足恱吾情欣赏方自兹庶复得此生
　　重用韵
　　孤花色更媚宻竹气自清懐彼橘中乐偶兹池上行荣华或伤性赏静可怡情坐久不成起待得月华生
　　赠韩定叟
　　萧萧晚雨细淅淅幽丛响炉温动余馥研润生新赏方欣情话款复此丘园想即事可忘忧胡宁困尘鞅
　　次韵韩定叟防别
　　季冬寒气结晨兴懔严霜越江不可涉欲涉恨无梁飘飘客衣薄烈烈北风凉防少别何多令人心靡忘相去数百里东西渺相望岂无琴与书抚心独彷徨鬓毛各巳苍目视亦茫茫中年别亲友作恶固其常安得傅羽翼与子俱飞翔
　　拟古
　　长夜何漫漫寒鸡胡不鸣我行在中野霜露上沾缨虎豹夹路啼熊罴复纵横我前鬼长啸我后啼鼯鼪四顾寂无人北斗高且明天道诚幽逺吾心空屏营
　　哀鲜于伯机
　　生别有再逢死别终古隔君死巳五年追痛犹一日我生大江南君长淮水北忆昨闻令名官舍始相识我方二十余君发黒如漆契合无间言一见同宿昔春游每拏舟夜坐常促席气豪声若钟意愤髥屡防谈谐杂呌啸议论造精覈巍煌商鼎制驵骏汉马式竒文既同赏疑义或共析锦囊装玉轴妙絶晋唐迹粲然极炫曜观者咸辟易非君有精鉴畴能萃竒物最后得玉钩雕琢螭盘屈握手传玩余欢喜见顔色刻意学古书池水欲尽黑书记徃来间彼此各有得我时学钟法写君先墓石江南君所乐地气苦下湿安知从事衫竟卒奉常职至今屏障间不忍覩遗墨凄凉方井路松竹防真宅乾坤清气少人物世罕觌绯袍俨画像对之泪沾臆宇宙一何悠悲酸岂终极
　　酬潘提举
　　卧病六十日愦愦无一欣时取古书读那复能知新客从辽东来一见意自亲高谈极虚无微言合道真逺宦万里外飘然絶埃尘归来如老鹤笑视世间人胡为肯顾我扁舟霅溪滨白发我巳老青云子当伸京师人物囿子徃无逡巡而我慵惰久栖迟甘隐沦
　　新秋
　　夜久不能寐坐来秋意浓露凉催蟋蟀月白淡芙蓉渐觉綀衣薄欲将纨扇慵
　　秋日言懐
　　暑退草木苏緑隂秋更繁蝉寂无声蛬蚻巳复喧四序有代谢人事何足言尘冠久不弹散发坐前轩俛仰歳云莫迟此负朝暄
　　送姚子敬教授绍兴
　　我友子姚子风流如晋人白眼视四海清言无一尘结交三十年每见意自新皎皎白驹瘦华髪无缁磷此行渡浙水言采防稽芹防稽山水胜王谢雅所欣亦有支许俦迭递为主宾子徃访遗迹棹船镜湖滨狂客虽巳去高情自清真以子絶代才数贤可比伦登山复临水啸歌且怡神时时书寄我用慰情相亲
　　述懐
　　我性真且率不知恒怒嗔俯仰欲从俗夏畦同苦辛以此甘弃置筑屋龟溪滨西与长松友东将修竹邻桃李粗罗列梅栁亦清新渐与市朝逺颇觉渔樵亲自谓独徃意白首无缁磷安知承嘉惠再踏京华尘京华人所慕宜富不宜贫严郑不可作兹懐向谁陈
　　庆寿僧舍即事
　　白雨映青松萧飒洒朱阁稍觉暑气消防凉度疎箔客居秋寺古心迹俱寂寞夕虫鸣阶砌孤萤炯丛薄展转懐故乡时闻风鸣铎
　　送李仲渊同知睂州
　　西风吹客衣秋日明逺树萧萧班马鸣念子明当去人生贵适意要津何必据佐州亦不恶足展经济具峨睂山川秀文俗盛如故喜子过我乐增我羇旅虑忽怱万里别益叹相见暮此心如天河随子西南注
　　幽独二首
　　闲居无与娱幽独欣有得松翁善啸歌花女美顔色人生亦何为耳目皆幻适我今未半百鬓发早巳白牙齿复动揺行当为去客且尽须臾欢忘言坐苔石
　　独坐不自聊披草寻微径夕阳在高林篱落有余映依依增逺想歴歴生晚听凉蝉轧鸣筝虫击清磬大小皆有从雄雌各相应沈吟复踌躇忽觉西山暝
　　允懐斋【安西皇甫先辈】
　　小斋深且明中有万卷书斋中古君子寸田自耘锄人生万善具政当复其初操存贵勿忘道积乃有余时复南窗下静看云卷舒
　　送文章甫陜西都事
　　籍甚潞公孙去为西省客矫矫国士风婉婉幕中画泾渭寒有声终华秋更碧聊因佐理余题诗寄来驿
　　美人隔秋水
　　美人隔秋水咫尺若千里可望不可言相思何时巳庭树多落叶日夕秋风起我今年巳衰素髪拥两耳囘思少年时容顔若桃李美人何当来一笑懐抱洗未见令我思既见胡不喜
　　赠季明道尊师
　　我游皆意行仙馆欣有遇麻衣皓如雪蓬鬓飒以素悬知有道者一见乃如故行当还山中清飚送云驭苍松无凡声石局有生路风雷坐可致龙虎俨诃防空令尘中人矫首企烟雾
　　云林山中
　　松风太古声欲写不可状仰观空翠滴俯听潮音壮岂惟尘虑涤亦觉神情王平生独徃意老矣天所放翳翳林竹间山鸟时一唱俗氛虽云逺勿起清净障
　　九日当采菊登高古相传我今值佳节燕坐云林颠亦有岩间花青蕊露华鲜采采服九英饮水可长年况兹霜稻熟刈我山下田一饱无复事了我粥饭禅
　　题括苍山成徳隐洞天
　　洞天在何许乃近在人间神仙亦人耳仙成厌尘寰防防隐洞峩峩括苍山卿云时蓊勃赤乌昔飞翻缅懐葛翁一徃不复还餐霞弄明月解缨濯潺湲青芝伺时生绿萝共谁攀服食去道逺孤坐亦非丹清歌极窈渺朱书勒孱顔千年有白鹤飞来啓关
　　题先天观
　　对此山水咏使人尘虑消况兹构真馆燕坐逺烦嚻青林防戸牖素云冠山椒松风和涧泉杂佩响琼瑶焚香玉女降长齐百灵朝仙道本不逺清都亦非遥自嗟衰莫年颇费猨鹤招安得生羽翰从子以消揺
　　周南翁悠然阁
　　青山与高人一见如有约悠然相莫逆无语心自乐凌虚步丹梯揽秀有高阁应同九臯鹤翺翔在寥廓
　　夏日即事呈六兄
　　下帘却畏日开轩纳清风虽无政事关亦见好恶公此心如白璧聊与世容容有兄逺方来一笑杯酒同我虽不解饮预恐尊中空呼儿更徃沽勿使欢意穷
　　送谢伯琰【太史院都事】
　　纂纂枣实繁嘒嘒蝉声稠炎暑尚尔炽西风犹未秋怜子触热行不惮道里修栈阁天下险锦城西南陬过家因上冡圣恩贲林丘鞍马虽驱驰于义不可防子材瑚琏器用世美且周明时方任贤驿程难久游去去早言还庶解离别忧
　　偶记旧诗一首【在徳清别业时作】
　　春情浩无端野兴欣有瞩山光艳桃李涧影写松竹古来岩穴士白驹在空谷幽鸟何处来啼破林烟緑
　　游幻住庵
　　雨后溪水溢黄流行地中轻舟何迅迈沿波兼顺风碧芦干始长柔桑叶巳空瞬息抵山曲窈窕防径通青林夹道周流泉响幽藂多惭众衲子前路相迎逢禅居新结构斧斤未辍工双阁出尘嚻六窗自玲珑久矣厌城市飘如脱樊笼妙香清鼻观新莺惊耳聋汲水插山花开牖纳松风经声出廊庑寂然闻鼓钟蔬食欣一饱亦与膏粱同缅懐老尊宿燕坐毗卢峰尘縁苦未断无由徃相从一宿返归棹回望但青葱
　　清河道中
　　扬舲清河流开篷素秋晓斓斑被厓花委蛇顺流藻天清去鴈高野濶行人小故园归有期客愁净如扫
　　夏至
　　夏至午之半一隂巳复生坚氷亦驯至顾岂一朝成万物方茂恱安知有雕零君子感其防恸哭几失声
　　庭前松
　　手种庭前松于今二十年清风时过之我琴不须弦高标傲歳晚秀色凝空烟有懐贞白君世岂知其七月六日承贞居先生逺寄周钟铣间有文象鳬之形则考工记所谓鳬氏为钟者也击之与夷则合而是日又适立秋古物之来岂偶然哉辄成小诗拜贶之辱
　　故人赏我趣遗我鳬氏钟制与周礼合试叩声舂容是日新秋节夷则还为宫悬之西楣下浮磬俨在东金石互相应间以丝与桐八音虽未备古乐将无同鼎尊铎觯卣罗列见古风揖让于其间令我懐周公作诗报嘉贶庶以开羣聋
　　闲居
　　荒庭芜弗治翳翳草与筠池鱼出娱客林鸟来依人闲居意自足何者为戚欣况于黄卷间时与圣贤亲
　　病中春寒
　　仲春尚寒气林花无艳滋敝裘拥衰疾风雨何凄其始雷发东隅霁牖阳光披防风草际动落英池面移幽禽变圎吭游鱼扬细鬐我病自此愈泛舟溪水湄小舆指南盖短笻问东毗机心不复有高蹈农与羲
　　松涧诗赠丁师善
　　青松上参天下有幽涧泉高人居其间万虑不至前读书得妙趣视世等浮烟胡为舍此去杖防走日邉要当陈忠益民瘼防有痊却归弄泉石静听松风眠
　　兴中府某氏见山楼
　　东北有高楼迢递数十尺朝霞映窗牖浮云来几席莽苍一望间崒嵂千碧青山何处无所见多迫迮伟哉医无闾周礼载简册我虽身未到心想巳可索但惜道里赊处地逺且僻嘉彼楼居子不受世故役爱山如爱客相对乐晨夕应笑平地人尘埃坐充斥
　　赠恢上人
　　晨坐古松下有僧来叩扉松花落金粉细细防春衣折松当尘尾相对澹忘机汤休不可作政索解人稀
　　露坐
　　露坐夜将半澹然无所为草根虫鸣歇松梢萤度迟城市多尘杂令人心不怡兹丘亦可老巳与白云期
　　题黄华为其父写真
　　仙人紫霞衣独坐古松间玉色映流水不动如丘山平生黄华老得意每相关九原如可作与君相对闲
　　题先贤张公十咏图【张先子野之父】
　　吴兴潇洒郡自古富人物溪山映亭榭尊俎照华发当时盍簮地蓁莽久芜没空余诗语工不共芳草歇抚卷想胜风冠佩其敢忽先民不可见惆怅至明发
　　犀浦遐观诗
　　男子四方志蜀都天下奇李侯并门豪杖节镇坤维爱此雪山雄卜宅犀浦湄锦城既云乐焉用还家为遗像开生面清风凛英姿应同武侯庙人懐千古思
　　吴俊卿义塾
　　礼义生富足为富或不仁谁能如吴君捐巳以惠人开塾延师儒聚书教比邻岂徒名誉美要使风俗淳人物方渺然作养当及辰文章虽致身经术乃新民宣公相业着辅子理学醇二贤乡先正千载徳不泯吴君真盛举勉哉继前尘何当袭春服从子语水滨
　　寄题杜尊师白云庵琼秀亭
　　白云从何来乃在计筹山山中古仙伯翺翔白云间城市多嚻尘山林幽且闲结屋松竹里开窗泉石邉清斋诵道徳焚香降神仙俯仰皆自得洗心游泰税驾徃从之规买山下田艺药扫白髪栽桃映红顔庶几林下意期了区中縁丹成从师去笑拍洪崖肩
　　琼山发天秀珠泉表地灵柔荑吐丹葩乔林标绛英酌醴吸冲和汲涧潄甘清石门开洞府木龙走岩扃清飇一时至四座浮幽馨阆风何必逺世尘空自从游当有期淹防讵无成左手撷紫芝右手采黄精振衣陟崇冈遐观散神情长啸烟雾里满空鸾鹤声
　　七言古诗
　　杨坚州治水歌
　　秋水至兮大河溢金隄决兮流漂疾田畴汨兮为民忧鱼鼈肆兮地上游谁能治水兮徴杨侯具畚锸兮万人聚势悍急兮不可以御问河伯兮何所怒歳不登兮民且寠侯精诚兮感神明赤蛇蜿蜒兮昭厥灵奠桂酒兮荐芳馨神攸歆兮隄防成水复故道兮民载宁天子圣兮地道平万歳千秋兮扬颂声
　　题钱舜举着色棃花
　　东风吹日花繁枝压雪凌风尘素罗衣裳照青春眼中若有棃园人攀条弄芳畏日夕只今纸上空顔色顔色好愁转多与君沽酒花前歌
　　兵部听事前枯柏
　　庭前枯柏生意尽枝叶干焦根本病黄风白日吹沙尘鼔动哀音乱人听嗟哉尔有歳寒姿受命于地独也正雨露虽濡心自苦凤鸟不来谁与盛岂无松槚在山阿只有蓬蒿没人胫我生愧乏梁栋才浪逐时贤缪从政清晨骑马到官舍长日苦饥食还并簿书幸简不得休坐对枯槎引孤兴人生何为贵适意树木托根防失性几时归去卧云林万壑松风韵笙磬
　　题西谿图赠鲜于伯机
　　山林忽然在我眼揽袂欲游嗟巳逺长松谡谡含苍烟平川茫茫际层巘大梁繁华天下稀走马鬬鸡夜忘归君独胡为甘寂寞坐对山水娱清晖西谿先生竒崛士正可着之岩石里数间茅屋破不修中有神光发竒字緑苹齐叶白芷生送君江南空复情相思万里不可见时对此图双眼明
　　题二乔图
　　长江东来水滔滔谁谓江广不容刀中有乔家女儿泪何意师昏随二豪龙虎方争欲相啗鸾鸟铩翮将安逃不见当时老诸葛独聘丑妇何其高
　　题黄素黄庭后此书飘飘有仙气意其为杨许旧迹盖人间至寳伯机所藏也
　　琴心玉文洞金钮朱锦乃汝传子能得之可长年黄素缜防貌且坚横理如发约两边从有赤道如朱弦文居其间走蛾飞云卷舒相终始大道甚夷非力使无为自然有至理谁能精専换骨髓扫除俗尘不瑕秽目中有神乃识真白玉为轵装车轮裹以天上翠织成仙人楼居俨长生鸾鹤翔舞猨猱轻子能寳之慎勿惊宫室之中夜自明上清真人杨与许焚香清斋接神女手作此书防下土千年流传子为主东方苍龙右白虎廉不子求贪不与
　　戏题出洗马
　　齧膝覂驾谁能御驽蹇纷纷何足顾青丝络首锦障泥鞭棰空劳怨长路明窗戏写乗黄姿洗刷归来气如怒不须对此苦叹嗟男儿自昔多徒步
　　送孟仲则游荆湖兼徃襄汉
　　行路方难子何徃潇湘洞庭天一方长江风来浪如雪荆门木落天雨霜千金养客不复见万里访旧庸何伤子才有用未得试牛刀爱惜藏锋铓似闻逺游未渠央更欲揽辔趋襄阳昔年战鬬且休息白骨巳瘗愁云黄伏龙凤雏在何处鹿门山色还苍苍登高吊古一长啸万事惨澹悲中肠人生聚散安可常为君起舞君举觞明朝帆影拂浮玉寄言客居思故乡
　　烈妇行
　　至元七年冬邠州军士刘平之戍枣阳与其妻胡俱道宿车下平为虎所得胡起追及之杀虎脱其夫吾闻之中原贤士大夫如此乃为感激慷慨作烈妇行以歌之
　　客车何焞焞夫挽妇为推问君将安去言徃枣阳戍官事有程宿车下夜半可怜遭猛虎夫命悬虎口妇怒髪指天十步之内血相溅夫难再得虎可前宁与夫死毋与虎生呼儿取刃力与争虎死夫活心始平男儿节义有如许万歳千秋可以事明主冯妇卞庄安足数呜呼猛虎逢尚可甯成甯成奈何汝
　　送高仁卿还湖州
　　昔年东吴望幽燕长路北走如登天捉来官府竟何补还望故乡心惘然江南冬暖花乱发朔方苦寒气又偏木皮三寸冰六尺面颊欲裂冻折卢沟强弩射不过骑马径渡不用船宦游逺客非所习狐貉不具绨袍穿京师宜富不宜薄青衫骏马争腾骞南邻吹笙厌粱肉北里鼓瑟罗姝妍凄凉朝士有何意瘦童羸马鸡鸣前太仓粟陈未易籴中都俸薄难裹纒迩来方士颇向用读书不若烧丹铅故人闻之应见笑如此不归殊可怜长林丰草我所爱羁靮未脱无由縁高侯逺来肯顾我裹茗抱被来同眠青灯耿耿照土屋白酒薄薄无荤羶破愁为笑出软语寄书妻孥无一钱江湖浩足春水鳬鴈灭没横秋烟何当乞身归故里图书堆里消残年
　　赠相士
　　我昔放浪江湖间举头开眼看青山安知世故不相舍坐受尘土凋朱顔髭须巳黄行且白亦知人生不满百功名富贵非我事但愿有酒呼好客钱塘江邉逢少年两眼善相口谈天封侯食肉骨法异慎勿置我诸公前江南春暖水生烟何日投闲苕水邉买经相牛亦不恶还与老农治废田
　　谢鲜于伯机惠震余琴云是许旌阳手植桐所斲
　　仙人巳归白云中空余手植青枝桐根柯盘郁如蛟龙一朝霹雳驱雷公烈火半爇随狂风箕子之裔多髯翁才气迈俗惊愚蒙抱持来归寻国工斲为二琴含商宫我来自北欣相逢持一赠我为我容自吾得此不敢寐终夜起坐弹孤鸿下弦清泠上黄钟转弦更张涕满胷黄虞巳逺将无同恨君不识牙与钟恨我不识瞽与蒙周南大雅当谁从
　　赠相者
　　吾闻伯乐善相马一顾千金长高价何人倜傥买权竒满眼驽骀居枥下张君年少目有神走半江湖多阅人我生瘦愞乏骏骨浪许腾骧防失真连朝春雨今始晴花枝照眼生春情楼前山色横翠霭湖上栁黄飞乱莺便须沽酒与君饮醉倒花前且高枕懒从唐举问流年欲向徳翁谋小隐
　　渔父词二首【仲姬题云人生贵极是王侯浮利浮名不自由争得似一扁舟弄月吟风归去休】
　　渺渺烟波一叶舟西风木落五湖秋盟鸥鹭傲王侯管甚鲈鱼不上钩
　　侬住东吴震泽洲烟波日日钓鱼舟山似翠酒如油醉眼看山百自由
　　送朱仲阳太平教授
　　列仙之儒山泽臞手中黄纸新除书教官虽冷实清选当涂山川如画图我生无能百不如何不从君赋归与请君为我酹太白矫首南望心烦纡
　　题李公略所藏高彦敬夜山图
　　高侯胷中有秋月能照山川尽毫发戏拈小笔写防茫咫尺分明见吴越楼中美人列仙臞爱之自言天下无西窗暗雨政愁絶灯前还展夜山图
　　赠吴真人【父封饶国公母饶国夫人】
　　上清真人天上来云收雾敛天门开手持玺书归故里琼琚玉佩相追陪堂上老仙千歳寿喜儿归来酌春酒帝命建尔于上公老仙拜前儿拜后古来子贵父母荣今见恩荣萃一门紫衣玉带照华发金冠瑶简明朝暾人间五福谁能备歳晚寒香满天地真人妙行我所知曾是玉皇香案吏
　　题额森特穆尔开府宅壁画山水歌
　　大山崒嵂摩青天小山平逺通云烟商侯胷中有丘壑信手落笔分清妍阆风圃元不逺粲烂金碧流潺湲参差涧谷楼观起萦纡石路朱桥连松风飕飗响虚阁棋声剥啄来羣仙渔歌樵唱渺何许纶巾羽扇清溪邉高情自有泉石趣凉意不受尘埃纒世间书画亦岂少谁能真赏如公贤华堂风日不到处絶胜绣幕空高悬举觞酌酒为公寿眼明对此三千年
　　孤燕曲
　　燕燕复燕燕孤飞不忍见故雄巳作长别离孀雌守节令人羡昔日双双拂烟草十年独宿梁间藻叹息人间贞妇少人独何心不如鸟
　　题商徳符学士桃源春晓
　　宿云初散青衫湿落红缤纷溪水急桃花源里得春多洞口春烟揺绿萝緑萝揺烟挂絶壁飞流淙下三千尺瑶草离离满涧阿长松落落凌空碧鸡鸣犬吠自成村居人至老不相识瀛洲仙客知仙路防染丹青寄轻素何处有山如此图移家欲向山中住
　　秋夜曲
　　雨声滴夜清漏长朱帘金幙浮新凉闺中美人动裁剪故罗衣袂生秋香东邻剥枣西邻获旅馆无人念飘泊余不潦尽涵清辉芙蓉压堤怨不归墙根草緑隂蛾飞蒲萄架空堕殷玉遥夜露寒生体粟暗蛩栖草鸣不平无丝经纬空劳促梦魂苦短道苦长万山深处非吾乡玉虫揺釭萤入屋去雁来鱼应可卜醒眼荧荧愁万斛
　　孔道辅击蛇笏
　　以笏击蛇有孔公义与段公击贼同事之钜细虽有异正气愤激生于中伟哉孔公圣人裔岂听妖邪乱民志即今槐木一尺强气象凛凛含风霜子孙守之慎寳藏絶胜象牙堆满牀
　　李氏种德斋诗
　　一年之计种谷十年之计种木百年种徳知何事插架鳞鳞书满屋世人责报嗟何速我自无心邀后福日中为市百贾闹竞逐锥刀蛾赴烛鬻书之利虽云薄要令举世沾膏馥为贤为智皆由此耕也未必能干禄他年种徳看成功逺在子孙应可卜
　　赠张彦古
　　秋雨新巳风日清忽闻剥啄敲门声出逢麻衣老仙伯身长七尺双瞳明平生学道几半世一见洒洒心为倾大道无为返尔朴自然有路通长生我今素髪飒以白宦途久矣思归耕吴兴山水况清絶白云满岭堪怡情老仙何当从我去小筑茅屋依峥嵘还丹巳就蓬岛近笑指尘海寻方平
　　送田师孟知河中府
　　汉二千石入为相邑令或入为三公圣朝用人亦复尔予以此贺田河中田侯年少与余友今三十年俱白首离觞未尽去马鸣愁向风前折杨栁
　　赵克敬耘庵
　　赵子居室名耘庵不以雨旸为旱潦寸田尺宅勤自治稂莠芟夷嘉谷好平生万事无助长歳晚所收皆至寳我托官联几一载懐抱于人每倾倒交情雅有古淡风此意难为轻薄道况我同姓古所敦百世可知宜细考三十年来如一梦白髪相看今尽老我方告归理墓田莫怪赋诗殊草草
　　燕脂骢图歌
　　骐驎騕褭世常有伯乐不生淹栈豆歘见此图神自王权竒磊落龙为友隅目晶荧生紫光锦毛错落蒙清霜霜蹄蹙踏寒玉响雾鬛振动秋风凉朝浴扶桑腾浩荡莫秣昆崘超象罔雄姿似隘六合小盛气欲籋浮云上嗅尘一歕惊肉飞奋迅不受人间鞿岂惟万马羞欲死直与八骏争先驰只今相者多举肥叹息此图谁复知君不见王处冲半生隐徳真成痴
　　赠讷古伯
　　有僧有僧住江心以色杀人凶且淫贪官若吏私其金灭迹钜海无由寻安知寃魂痛不释羣然号诉众所觌尽诛凶俦寃始白谁其白之讷古伯
　　送高郎仲徳徃汝州迎母
　　高郎八歳失其母每一言之泪如雨忽然有信自北来知道慈亲在临汝艰难一别四十年惊喜失声浑欲舞水行有舟陆有车襆被即行身欲羽遥想团栾再拜时膝下抱持喧笑语人生天地谁无母此别真如隔今古焉知孝感动神明万里言归复相聚吴兴山水清且逺指日安舆还乐土我当理舟檝迎汝买红纒酒刲肥羜斑衣喜色映庭萱白发从教老农圃
　　次韵叶公右丞纪梦
　　倦游客子何时去屡欲言归天未许故乡乐事时上心破浪长鱼日登俎一蓑一笠得自由某水某丘犹可数前年有诏举逸民一旦驰驿登天府岂知佐理自有才勉强尽瘁终无补青春憔悴过花鸟白日勾稽困文簿栖栖顔汗逐英俊徃徃笑谈来讪侮倦仆思归语见侵瘦马长饥骨相拄天生我公出瑞世辅相明时期复古好将图画上凌烟未遂衣冠挂神武髭须半白称貂蝉步履渐轻宜印组道长自觉小人消乱沮政须君子怒得闲有兆天与祥吉梦初回月当户因公此意乞归田不辞歌诗为公舞
　　杨天瑞府判平寃诗
　　至元年间歳辛卯建宁总管有马谋间因盗起建阳县欲引镇军肆诛屠闻民张氏有女子小名月娘美且姝思得此女恣淫泆乃诬张氏与贼俱月娘逃匿不可得旁及邻女遭奸污既得月娘欲灭口父母亲戚皆囚俘一家九人一时毙痛入骨髓天难呼其余五人亦濒死身被榜掠无完肤人家不幸产尤物破家灭族真无辜杨侯天瑞为府判深疑此事皆虚诞奋髯仗义以死争力谓马谋当并按月娘得脱为良人待尽残囚出狱犴沉寃极枉一旦伸台省交章同论荐圣神天子甚明察诏下天门发英断马谋竟以罪伏诛行路闻之亦咨叹邑人为侯生立祠牲酒缤纷勤荐祼杨侯平反世希有宜有陞迁示旌劝政事固因才徳美歳月难将资品算即今巳过二十年那抛朱绂换青衫臯防在位方进贤请为诵我平寃篇
　　赋张秋泉真人所藏研山
　　泰山亦一拳石多势雄齐鲁青巍峩此石却是小岱岳峰峦无数生陂陀千岩万壑来几上中有絶涧横天河粤从混沌元气判自然凝结非镌磨人间竒物不易得一见大呌争摩挲米公平生好竒者大书深刻无差讹傍有小研天所造仰受笔墨如圆荷我欲为君书道徳但愿此石不用鵞巧偷豪夺古来有问君此意当如何
　　题舜举摹伯时二马图
　　二龙何时飞上天空有骏影人间传一匹凤头来于阗一匹赐名花满川李侯作画述者钱想见温公当国年太平时节巡游少立仗归来饱春草老向天闲无战功马自不逢人皥皥
　　
　　少年驰逐燕齐郊身骑骏马如腾蛟耳后生风鼻出火大呼陶拉飞鸣如今老大百忧集拄杖徐行防喘急卷中见画眼为明骥闻秋风双耳立【陶拉国朝语谓也】
　　赠相师王蒙泉
　　王君善相多竒中说好夸竒无刺风巳将幻化等虚空问寿几何持底用遭时乏才偶致位处非其宜常自讼词林每媿文字拙玉带却怜腰体重身归闾里困衰疾心恋阙庭形夜梦端如老骥欹欲倒骏骨虽存难受鞚清溪如玉绕屋庐个个渔舟时看弄且将闲散乐余生岂望残年给残俸




　　松雪斋集卷三
　　钦定四库全书
　　松雪斋集卷四
　　元　赵孟頫　撰
　　五言律诗
　　春寒
　　夜雨鸣高枕春寒入敝袍时光自花栁吾意岂蓬蒿失色黄金尽知音白雪髙山林隠未得空觉此生劳
　　雪后同子俊游何山次韵四首
　　同是清闲客俱为放浪游晴山依雪壮野水带冰流风急松杉乱年登荠麦收生涯虽未老吾欲觅菟裘步履行危磴凭防得妙峰鸟飞迷故道人去想遗踪掩冉风前竹支离涧底松山僧饭不足不是忘鸣钟兵革时犹动山林日就荒子真思隠遁詹尹卜行藏有意随三饭无人馈五浆逺山湖外白立马见防茫湍驶波翻雪风生地出雷薄醪随意尽寒气逼人来更欲明朝去何妨迫莫囘自怜非李广醉尉勿相猜
　　早春
　　谿上春无赖清晨坐水亭草芽随意緑栁眼向人青初日收浓雾防波乱小星谁歌采苹曲愁絶不堪听
　　重游弁山
　　出郭闻莺语穿林散马蹄涧松何郁郁春草又萋萋白石那堪煮丹崖倘可梯平生爱高兴只合此幽栖竹色迷行径松声汹座隅水清花自照风暖鸟相呼饮罢思棊局歌长缺唾壶重来潇洒地聊足慰须臾
　　鱼乐楼
　　楼下南来水清泠百尺深菰蒲终夜响杨柳半谿隂日月驱人世江湖动客心向来歌舞宴达晓看横参
　　秋夜
　　草蔓行多露虫声报早秋明河斜未转大火已西流欲作传杯饮谁能秉烛游清晨拂鞍马适野拟消忧
　　次韵陈无逸中秋月食风雨不见
　　谿月当圆夜看云起莫愁层隂连积水伏雨暗清秋白璧难容玷明珠不可求每因观节物转觉此生浮
　　独夜
　　生事怜吾拙懐人阻道修角声悲静夜灯影伴幽忧水落红衣老天寒翠袖愁云中有过雁哀呌亦何求
　　次韵子山登楼有感
　　西北高楼好登临望眼空弁山横雨外笠泽浸天东计乏千金药羞看百錬铜只应将世事都付酒杯中懐古情何极登危气尚雄江山一时胜宇宙百年中翠袖愁空谷绨袍受朔风超然高举意决眦送飞鸿
　　闻角
　　吹角秋风里邉声入暮云抑扬如自诉哀怨不堪闻老马行知道孤鸿飞念羣只今霸陵尉那识旧将军
　　次韵冯伯田秋兴
　　揺落故园秋谿山处处幽无钱频贳酒多病倦登楼文采陶彭泽丹青顾虎头谁能混流俗浩荡一浮沤风紧草木变露寒沙水清萧兰嗟共悴鶗鴂忍先鸣黄阁非吾事青山不世情浩歌聊感激裘马任肥轻兴逐秋风发愁随秋夜长系书阳鸟逺促织虫忙世巳无刘表家徒有孟光故衣寒未补发箧动幽香
　　本斋先生挽诗
　　昔我先君子交游半老儒词林宗匠在制阃辅臣须晚节风尘际闲居歳月徂谬称诗赋善深痛典型无徳卲龟龄迈神全鹤发春管宁安皁防龚胜谢蒲轮小楷名空在遗言意更亲平生知巳恨泪落霅溪滨【公为孟頫作研铭尝刻之研底又临终呼孟頫多所嘱故云】
　　赠权季玉兼简李顺甫
　　幕府文书静湖山春事多风烟归逸兴花鸟助高歌自愧诸生后其如二妙何卜隣应有日退食数相过
　　奉和帅初兄将归见简
　　戴子文章伯不为时所知朱弦非众听白璧易羣疑海树生秋早江船渡越迟莫愁千里别要作百年期我坐幽忧疾非君谁与娱清谈忘日夜高论到唐虞天地无青眼江湖有白须客居宁郁郁归兴托莼鲈
　　送杨防澄教授归江西兼寄吴防清
　　客里相从久愁中欲别难此行登仕版未觉负儒冠北渡怜江总东归忆防安著书应满屋妙处共谁看
　　送李清甫由御史出按四川
　　蜀道青天上绣衣马行霜威御史府春色锦官城万里平反报三年菽水清相逢一杯酒似为别离倾
　　送刘伯常淮东都事
　　久客倦游甚思归劳寸心之子复南迈欲别惜光隂萧条楚山逺渺弥淮水深梦中不可到何用解愁襟
　　晋公子奔狄图邀端父御史同赋
　　杌陧居蒲日艰难奔狄时天方兴伯者数子实从之歳久丹青暗人贤简册悲至今绵上路犹忆介之推
　　题米元晖山水
　　卧游渺万里楚天清晓秋初日江上出白云山际浮莽苍迷烟树隠约见孤舟丹青不可作思子徒离忧
　　送张仲寔还杭州
　　张子早英发哦诗遗垢氛痩骨暎秋水青眼视晴云黄公酒垆侧王令为书裙相望苦不逺何用惜离分
　　食粥
　　杲杲西流日滔滔东逝波春光蓟丘晚柳色上林多不道含香贱其如食粥何明时无小补郎署漫蹉跎
　　酬卫处士见赠
　　之子有道气山居诗兴多琴清鹤自舞林静鸟能歌未遂移家隠深慙辍棹过他年从杖屦养寿向岩阿
　　送吴礼部奉防诣彭湖
　　为国建长防此行非偶然止戈方见武入海不求仙朱绂为郎日金符出使年早归承圣渥图像上凌烟
　　大司农侯公挽诗
　　理学推高第清朝位列卿政声先日着经术莫年精乍识俄离逖方闲遽陨倾重为天下惜涕泪落纵横
　　和周景逺见寄二首
　　四海多兄弟交情子独亲方将寻舴艋何意画麒麟簿领淹豪士江湖着散人相看俱老大喜见二毛新止酒陶彭泽能书王右军逃禅宁避俗感旧惜离羣泽国茫茫水霜空黯黯云为农投老去北望隠思君
　　奉隆福召命赴都过徳清别业
　　骤暄气变幽园卉物凄山云石上起春鸟雨中啼牵衣怜稚子举案愧山妻苦被虚名累未得遂高栖
　　谢日林赠湖石次其韵
　　怪石曾听法来从不二门玲珑浮磬韵斑駮古苔痕池月岩边上春云水面屯微尔能辄赠此意向谁论笻竹杖赠天圣长老仁公仁有诗次其韵
　　瘦节苍骨耸腻肤黄玉温苔间时卓地月下屡敲门持赠松庐老携寻水竹邨归来倚空壁夜气与俱存
　　胡穆仲先生挽诗
　　我有三益友对之如古人布衣甘陋巷书册老遗民泪落黔娄被神伤郭泰巾请为千字诔书刻上坚珉
　　赠永清曹显祖县尹
　　赤县郎官宰清朝学士班云端双履去花底一壶闲鸿鹄宜天路骐驎近帝闲会当从此召岂待及还
　　赠郑之侨
　　我有故人子少年能缀文偏工吟九日巳解赋凌云落落驹千里昂昂鹤出羣却怜吾老矣须鬓白纷纷来鹤亭【在杭州开元宫吾徃年游宫中而适有鹤来因为书二字以名亭】
　　客游真馆日鹤来圃时援笔二大字欣然千载期长鸣松月照屡舞竹风吹天路何寥廓吾与尔同之大都遇平江龙兴寺僧闲上座话唐綦母潜宿龙兴寺诗因次其韵
　　闻说龙兴寺多年未款扉风林发松籁雨砌长苔衣殿古灯光定房深磬韵微秋风动归兴一锡向空飞
　　李太白酒楼【在任城今新济州是】
　　城迥当平野楼高属莫隂谪仙何俊逸此地昔登临慷慨空懐古徘徊独赏心峄山明望眼百里见遥岑
　　送翟伯玉云南省都事
　　万里云南路青山落照边省郎新紫绶幕府旧红莲见面嗟吾晚观文觉子贤只应清淑气不受瘴溪烟
　　题赵敬父侍御祖徳诗
　　弃子抱兄子古来闻邓攸贤哉赵氏母盛徳迈前修隂隲理须复高门庆自流诜诜庭下玉簪笏尽公侯
　　获周丰鼎见博古图第三卷铭六字
　　丰鼎制特小周人风故淳摩挲玉质润拂拭翠光匀铸法观来妙铭文考更真平生笃好古对此兴弥新
　　赠刘节轩侍御
　　骢马人皆避沙鸥意独闲天恩霑赠典泉壤慰慈顔乐在箪瓢外春生杖履间闻闲且行乐但恐趣朝班
　　雨
　　摵摵众叶响滋滋生意新知谁实挥洒解使尽圆匀蛛网悬珠络荷盘泻汞银喜凉生枕簟愁润逼衣巾
　　寄题陆振之与闲堂
　　一闲天所与万事世从疎名敎有乐地安心为广居林间听啼鸟濠上看游鱼意适无余想时还读我书
　　次韵观复表兄见简
　　寒雨何时巳停云不肯开难陪山简醉空忆谪仙才梅蕊枝枝发幽禽日日来可能无过我真复要诗催载酒无人到山斋昼掩门泥深妨步屧雨暗只空邨每忆文园渴难忘北海尊何当来就饮听我抚桐孙
　　故两浙运使李公挽诗
　　昔我闲居日公来作守时敝庐曾寓止暇日每娱嬉篆籀传书法弦歌送酒巵情亲自兹始歳晚辱深知白发仪刑老清朝侍从班理财羞聚敛治郡巳恫瘝卧疾留南久招魂竟北还向来漳水道泪落郭西山五言排律
　　送张梦符郎中还朝
　　侍从班行近咨谋出使频乘轺山水国把酒浙江春骢马歌仍在祥麟徳自驯大书真有法妙句不无神爱士容疎放忘羊接隠沦囘辕瞻斗极听履上星辰此别真堪惜兹情未易陈数公如见问为说混风尘
　　送董参政赴召
　　丹极飞明诏锋车召老臣仲舒经术邃贾谊谠言陈偃草懐殊俗安田慰逺人公心如皦日江国自熙春散乱堆牀帙萧飕满案尘诡随吾不忍高卧理还伸入奏能囘主当言莫爱身衮衣瞻望重丈席侍趋频铅椠工无益樵渔意已亲白鸥波万里浩荡未能驯
　　投赠刑部尚书博果宻公
　　胄子何多士明公特妙年诗书师法在簪绂相门传曳履星辰上分光日月邉帝心知俊彦羣望属英贤大木明堂器朱丝清庙弦吉人词自寡君子徳为先断狱隂功厚优儒礼数偏我非天下士人谓地行仙山好双游屐溪清一钓船赋诗时遣兴好客恨无钱政尔韦编絶俄闻束帛戋风尘驱驿骑霜雪洒鞍韀别妇经春夏离乡整四千家书愁展读旅食困忧煎郎位蒙超擢官曹幸接联屡闻哦鄙句信或有前縁知巳诚难遇扪心益自怜樊中淹泽雉春晚怨啼防骥病思丰草鸿羡逺天仁言如借便白首向林泉
　　送尔佳公分省陜西
　　忆从长杨猎于时始识公堂堂九尺干落落万夫雄补衮弥缝宻能书防画工劳谦延士类岂弟到儿童黄阁归人望青云有父风驱驰常扈从奏对每畱中暂辍尚书履荣分陜右弓泰山依昼锦燕雪感秋蓬粉署趋承旧瀛洲忝窃同因公动乡思飞梦过江东
　　秋日即事
　　今日秋色好天高景不暄清飇动林薄凉意满丘樊俗客无因至幽禽时自言露浓金盏侧香逺玉簪繁谁辨东山妓空余北海尊莫吟招隠赋桂树可攀援
　　元日朝贺【兵曹时作】
　　阊阖曙光生觚棱瑞霭横治朝春有象严跸物无声簪笏千官列箫韶九奏成彤墀簇仙仗翠树拂霓旌絶域梯航至来庭玉帛盈皇图天逺大圣徳日高明兵息知仁布民熙见化行耄倪齐鼓舞率土共升平
　　奉赠平章李相公十韵
　　鱼水千年庆龙云亿载春乾元开泰运圣主得贤臣画像丹青炳书题刻画真春宫承宠旧秋谷赐名新扶日登皇极经邦赞化钧甘盘基相业傅说应星辰报国非私巳逢时岂爱身谁能动天子今复见山人始白诗书效行看俗化淳愿陈归美意作颂比烝民
　　题杨司农宅刘伯熙画山水图
　　移得山川胜坐来烟雾空窗中列逺岫堂上见青枫岩树参差緑林花掩冉红鸟飞天路迥人去野桥通村晚畱迟日楼高纳快风琴尊防仙侣几杖从儿童疑听孙登啸将无顾恺同微茫看不足潇洒兴难穷碧瓦开莲宇丹楼耸竹宫乱泉鸣石上孤屿出江中借甚丹青誉益知书画功烦渠添钓艇着我一渔翁
　　七言律诗
　　和姚子敬秋懐五首
　　铜爵春深汉苑空邯郸月冷照秦宫烟花楼阁西风里锦绣湖山落照中河水南来非禹迹冀方北去有唐风溪城秋色催迟暮愁对黄云没断鸿
　　落日孤城动鼓鼙愁中画角不胜吹山川萧瑟秋云净草木凋伤暮雨悲多病马卿聊假日数竒李广不逢时卷帘白水青山里隐几无言有所思
　　搔首风尘双短鬓侧身天地一儒冠中原人物思王猛江左功名愧谢安苜蓿秋高戎马健江湖日短白鸥寒金尊緑酒无钱供安得愁中却暂欢
　　吴宫烟冷水空流惨澹风云暗九秋禾黍故基曾驻辇芙蓉高阁迥添愁绣楹锦柱蛟龙泣金沓瑶阶鹿豕游宋玉平生最萧索欲将九辨赋离忧
　　野旷天高木叶疎水清沙白鸟相呼边笳处处军麾满鬼哭村村汉月孤新亭举目山河异故国伤神梦寐俱黄菊欲开人卧病可怜三径巳荒芜
　　闻捣衣
　　露下碧梧秋满天砧声不断思绵绵北来风俗犹存古南渡衣冠不及前苜蓿总肥宛騕褭琵琶曾泣汉婵姢人间俯仰成今古何待他年始惘然
　　登飞英塔
　　梯飇直上几百尺俯视层空鸟背过千里湖山秋色净万家烟火夕阳多鱼龙衮衮危舟檝鸿雁防防避罔罗谁种山中千树橘侧身东望洞庭波
　　岳鄂王墓
　　鄂王坟上草离离秋日荒凉石兽危南渡君臣轻社稷中原父老望旌旗英雄巳死嗟何及天下中分遂不支莫向西湖歌此曲水光山色不胜悲
　　溪上
　　溪上东风吹栁花溪头春水净无沙白鸥自信无机事鸟犹知有歳华锦缆牙樯非昨梦凤笙龙管是谁家令人苦忆东陵子拟问田园学种
　　次韵刚父无逸游南山作
　　絶顶清秋凌翠烟登临应费酒如川平生能着几两屐负郭何须二顷田初日出云光射地双溪入湖波接天升高望逺我所爱青壁有路何当縁
　　次韵子俊
　　歳云莫矣役车休蟋蟀在堂增客愁少年风月悲清夜故国山川入素秋佳菊巳开催节物扁舟欲买访林丘从今放浪形骸外何处人间有悔尤
　　次韵本斋先生即事
　　重揽衣裘敝更寛徂年欲暮气先寒雨中百草难为緑霜后黄花尚耐看千古清真耆旧传半生辛苦腐儒冠便应筑室山阿去嘉与斯人赋考槃
　　次韵信仲晚兴
　　萧萧残照晚当楼寒叶疎云乱客愁歳月蹉跎星北指乾坤浩荡水东流古来人物俱黄土少日心情在一丘独立无言风满袖青山相对共悠悠
　　次韵王时观
　　相思吴越动经年一见情深重惘然草木变衰人易老江湖牢落鴈难前泰山半出青天上禹穴遥临古道边欲说旧游浑似梦何时重上剡溪船
　　钱唐懐古
　　东南都防帝王州三月烟花非旧游故国金人泣辞汉当年玉马去朝周湖山靡靡今犹在江水悠悠只自流千古兴亡尽如此春风麦秀使人愁
　　次韵舜举春日感兴
　　沙头春日巳暄姸细柳新蒲色共鲜世事底须求分外人生何物胜尊前飞花苒苒催华髪宿草青青失古阡囘首旧欢如梦过不知今日是何年
　　纪旧游
　　二月江南莺乱飞百花满树柳依依落红无数迷歌扇嫩绿多情妒舞衣金鸭焚香川上暝画船挝鼓月中归如今寂寞东风里把酒无言对夕晖
　　次韵章得一同原父侄游兰泽
　　緑树闇闇草接天已愁春尽更闻防落花飞絮都成恨痛饮狂歌浑欲颠起舞有人如谢尚著书无意似伶绣筵寳瑟何时防割锦纒头不计钱
　　见章得一诗因次其韵
　　水色清涟日色黄棃花淡白柳花香即看时节催人事更觉春愁恼客肠无酒难供陶令饮从人皆笑郦生狂城南风暖游人少自在晴丝百尺长
　　片片飞花欲送春萋萋碧草正愁人黄蜂酿蜜经营急紫燕衔泥来去频才似茂陵非晚遇美如曲逆不长贫久知求富都无益但喜论诗若有神
　　奉和帅初雨中见赠
　　隂雨凄凄生夏寒故人望望惜清欢停云底事能相阻后土何时可得干无事甘为犀首饮切云聊着屈平冠闭门客散且高卧户外泥深没马鞍
　　正坐清谈与世违交情如子定应稀图书跌宕心犹在裘马清狂意巳非黄鹤未知何日返饥乌故作傍人飞谿南流水清如玉终拟归休理钓矶
　　次韵帅初
　　吴越相望三十年相逢意气共翩翩长歌白石徒为尔逺访丹砂亦偶然海气昏昏云拂地江风飒飒雨连天他时别后相思处欲问山隂雪夜船
　　多景楼
　　层颠官阁几时修绕槛长江万古流白露巳零秋草緑斜阳虽好暮云稠平南筹策张华得治内人才葛亮优景物未穷登览兴角声孤起瓮城秋
　　东阳八咏楼
　　山城秋色净朝晖极目登临未拟归羽士曾闻辽鹤语【楼在寳婺观观中老道士能言诸父出处】征人又见塞鸿飞西流二水玻瓈合南去千峰紫翠围如此山川良不恶休文何事不胜衣
　　金陵雨花台遂至故人刘叔亮墓
　　雨花台上看晴空万里风烟入望中人物车书南北混山川襟带古今同昆虫未蛰霜先陨凤鸟不鸣江自东绿发刘伶縁醉死徃寻荒冢酹西风
　　蛾睂亭
　　天门日涌大江来牛渚风生万壑哀青眼故人携酒共两睂今日为君开苍崖直下蛟龙吼白浪横空鹅鹳回南眺青山懐李白沙头官渡苦相催【时与刘伯宣尚书同登】
　　海上即事
　　白水青林引兴多红裙翠黛奈愁何底从暮醉兼朝醉聊复长歌更短歌轻燕受风迎落絮老鱼吹浪动新荷余不溪上扁舟好何日归休理钓蓑
　　赠周景逺田师孟
　　与子同客帝王州一日不见如三秋风高气肃鴈声急天青日暖蛛丝游篱下黄花为谁好水边红树令人愁世间万事可拨遣日日痛饮醉即休
　　送李元让赴行台治书侍御史
　　粉署联班仅一秋旦同趋省莫同休岂惟官事奔忙共自觉吾侪气味投骢马只今登宪府白鸥何日傍沧洲别离不似今朝恶南望令人生白头
　　送刘天锡镇守鄂州
　　将军好武更敦书执防多年衞帝居扈跸惯骑天育马分符真食武昌鱼弓刀行色寒逾壮尊酒风流澹有余江路梅花政堪折未应便向故人疎
　　送缪秀才教授真州
　　髥生别我将安适言向真州作敎官但使清风生绛帐何妨朝日照空槃东园草木因人胜北固江山隔岸看才近中年巳伤别可堪南望送归鞍
　　送阎子静亷访浙西
　　翰林华盖逼青防宪节乘骢出帝城海内文章归浑厚浙西人物望澄清姑苏落日荷花净震泽秋风橘柚明忆向玉阶承圣语早归黄阁慰苍生
　　次韵左辖相公
　　昔年闾里自浮沉郎省那知遂有今老去冯唐堪底用愁来庄舄向谁吟上林柳色春犹浅西塞桃花水正深知巳如公居鼎鼐不应长此泣南音
　　次韵左辖相公奉寄行台中丞徐公
　　尽日沉迷簿领书何时重得赋闲居巳无梦想悬金印岂有文章到石渠白发故人霜柏在黄尘游子断蓬如旧游忆在吴兴日自采谿毛脍白鱼
　　送孟君复信州总管
　　君侯弱冠巳専城未许甘终浪得名五马人生真足贵一毫宠辱不须惊暮云去作江东客秋雨无忘蓟北情歌罢风前折杨柳离觞那忍为君倾
　　追挽宋汉臣副使
　　生世怜余后此公闻人说似涕无从一时文献交游里十载烟霞杖屦中有子能为先友记临终方见古人风秋漪亭上残阳色犹照先生醉后容
　　钦颂世祖皇帝圣徳诗
　　东海西山壮帝居南船北马聚皇都一时人物从天降万里车书自古无秦汉纵强多霸略晋唐虽美乏雄图经天纬地规模逺代代神孙仰圣谟
　　送吴思可总管汀州
　　七闽南去路﨑岖五马承恩出帝都地气喜闻今有雪民生宁似昔无襦山城酒美倾鹦鹉雨馆春深听鹧鸪他日相思应怅恨离筵不忍赋骊驹
　　李仲渊求其弟叔行万竹亭诗为赋一首
　　闻君有弟多栽竹邀我题诗寄逺情翠碧飞来人政静凤皇鸣集实初成江波倒影春云合山月笼隂夜气清我亦有亭深竹里也思归去听秋声
　　王氏节妇
　　夫妇人伦之大者夫死宁容有二天矧是簪缨闲姆训故应诗礼得家传何须断耳徒惊俗只是持身巳自贤年少寡居今白髪为君重赋柏舟篇
　　和姚子敬韵
　　同学故人今巳稀重嗟出处寸心违自知世事都无补其奈君恩未许归沧洲白鸟时时梦玉带金鱼念念非准拟明年乞身去一竿同理旧苔矶
　　赵子敬御史志养堂
　　志养堂前骢马归融融喜气动庭闱能令将种为书种可是斑衣胜绣衣手树藂萱侵雪色心同寸草报春晖不须更上陈情表寿母康强世所稀
　　至元庚辰由集贤出知济南蹔还吴兴赋诗书懐
　　五年京国误蒙恩乍到江南似梦魂云影时移半山黑水痕新涨一溪浑宦途久有曼容志婚娶终寻尚子言政为疎慵无补报非干高尚慕丘园
　　多病相如巳倦游思归张翰况逢秋鲈鱼莼菜俱无恙鸿鴈稻粱非所求空有丹心依魏阙又携十口过齐州闲身却羡沙头鹭飞去飞来百自由
　　初到济南
　　自笑平生少宦情龙钟四十二専城青山歴歴空懐古流水泠泠尽著名官府簿书何日了田园归计有时成道逢黄髪惊相问只恐斯人是伏生
　　刘端父御史见和前诗次韵荅之
　　少日居多隠遯情防官犹喜得山城腹中洞视浑无物身外何因更有名忽忆放船苕水去终期背郭草堂成故乡一别三千里看见池塘草又生
　　次韵端父和鲜于伯机所寄诗
　　画舸西湖到处游别来飞梦到杭州百年底用忧千歳一日相思似几秋苦忆东南多胜事空吟西北有高楼只今赖有刘公干时冩新诗解客愁
　　春日送廉访监司赴都
　　春囘北斗转招揺使节迎春上九霄官道柔杨有生意私田细麦长新苗东风河水冰初泮迟日沙堤雪易消入觐彤庭元防毕衮衣畱相圣明朝
　　送刘安道指挥副使还都兼寄李士安学士
　　昔来雨雪正霏霏今去春鸿向北飞王事便应歌杕杜家人未用叹蛜蝛据鞍横槊军威壮把酒论文雅志违为问瀛洲李学士相思何故信音稀
　　趵突泉
　　泺水发源天下无平地涌出白玉壶谷虚久恐元气泄歳旱不愁东海枯云雾润蒸华不注波涛声震大明湖时来泉上濯尘土冰雪满懐清兴孤
　　继郑鹏南书懐
　　岂不懐归苦未闲宦情羇思不成欢可能治郡如龚遂只合临流似幼安棊局懒从先处着医方畱取用时看夜来梦到苕溪上一枕清风五月寒
　　惊秋
　　泽国西风一夜生故园乔木动秋声山川满目悲摇落物色无心得老成下坂牛羊知故道亲人鱼鸟近幽情向来豪气消磨尽空对年光浪自惊
　　徳清闲居
　　巳无新梦到清都空有高情学隠居贫尚典衣贪购画病思弃研厌求书圉人焚积夜防虎溪女叩扉朝卖鱼困即枕书饥即饭谋生自笑一何疎
　　题山堂
　　手种青松一万栽山堂畱得翠屏隈推窗緑树排檐入临水红桃对镜开山雉雊迎朝日去野禽啼傍夕阳来老妻亦有幽栖意数日迟畱不肯囘
　　醉后同张刚父清风楼联句
　　碧树未黄风露秋晚云萧索乱山愁【赵】千家疎雨催碪杵两岸残阳入钓舟【张】画角吹残人罢市清尊饮散客登楼【赵】古今回首俱陈迹唯有谿声日夜流【张】
　　和邓善之九月雪
　　季秋惊见燕山雪逺客淹畱愁病身顦顇自伤黄菊晚横斜空忆野梅春苍松翠柏争擎重绀殿红楼逈絶尘想得江南犹未冷嫩橙清酒政尝新
　　次韵子敬懐王子庆徃吴中【王力购晋帖】
　　阖闾城郭镇姑苏吊古登防百感俱秋水逺随鸿影没江云长傍客帆孤吴时花草于今在晋代风流絶世无别后故人须有得巳应懐寳问归途













　　松雪斋集巻四
　　钦定四库全书
　　松雪斋集巻五
　　元　赵孟頫　撰
　　七言律诗
　　海子上即事与李子构同赋
　　小姬劝客倒金壶家近荷花似镜湖游骑等闲来洗马舞靴轻妙迅飞鳬油云污纒头锦粉汗生怜络臂珠只有道人尘境静一襟凉思咏风雩
　　李诗云驰道尘香逐玉珂彤楼花暗鼔云和光风渐緑瀛洲草细雨防生太液波月榭管弦鸣曙早水亭帘幙受寒多少年易动伤心感唤取蛾眉对酒歌子构名才京兆人年十七赋此诗不幸早亡杂于唐人诗中未易辨也客有赋十月桃者子构云刘郎再来歳云暮王母一笑天囘春众皆箝口不作亦竒句也因附此
　　重用韵
　　更从何处访蓬壶花满平堤水满湖韩嫣金九落飞鸟王乔仙履下双鳬姬姜自爱千金貌游侠轻量一斛珠我老不知年少事水邉行散似春雩
　　次韵西云长老赠周仲和
　　江南春水碧于天白鸟沧洲兴渺然刺綉可能如倚市力田终不似逢年几因莼菜懐张翰欲把丹砂访稚川才力如君强健在不妨沽酒醉花前
　　送杜伯玉四川行省都事
　　浣花谿上草堂存今见能诗几代孙橘刺藤梢隐藂竹椒浆桂酒荐芳荪日长画省文书静春近岷江雪浪奔我向东吴君向蜀别离从古解销魂
　　次韵李秀才见赠
　　曾是先皇侍从班龙髥飞去竟难攀重来赤日黄尘里梦到清泉白石间岂有文章供世用久渔钓与云闲何当便理南归櫂呼酒登楼看弁山
　　人日立春
　　今年人日与春并人得春来喜气迎宫柳风防金缕重御沟冰泮玉鳞生隂消巳觉余寒散阳长争看晓日明霜鬓防旛浑不称强题新句慰羇情
　　送岳徳敬提举甘肃儒学
　　苦欲畱君君不畱奋髥跨马走甘州功名到手不可避富贵逼人那得休春酒蒲萄歌窈窕秋沙苜蓿饱骅驑儒冠也有封侯相万里归来尚黑头
　　送萧万戸镇阆州
　　锦屏山下蜀江清阆州城南春意生投壶今见诗书帅树羽遥怜鼔角营逺戍固须烦将略杂耕因足见民情梅花到日应如雪折取繁枝一寄声
　　畱别沈王
　　珍重王门晚受知一年长恨曳裾迟分瓯共酌人参饮绕径同看芍药枝华屋焚香凝燕寝画屏摘句写乌丝吴船万里东南去采尽苹花有所思
　　徳昌总管雪后见过而余适徃徳清别业归来承惠诗走笔奉和
　　年过五十巳无闻老子犹容醉吐茵短棹冲寒投别墅朱轓行雪布阳春诗成自可追羣玉笔冻真能秃万防且喜丰年多美酒传杯慎勿厌逡巡
　　三日后再雪徳昌复枉骑见过旣而复和前篇见赠辄亦次韵
　　夜深万籁寂无闻晓看平阶展素茵茗椀纵寒终有韵梅花虽冷自知春使君磊落如天骥老我堆豗似冻防深愧闭门高卧客枉劳车骑巳三巡
　　巳酉元日朝拜喜晴总管次前韵见敎复和一首
　　公庭拜舞笑声闻晓色曈曈射锦茵元日不隂占乐歳太平有象兆新春不知何地来银瓮复报诸方致白防四海治安封禅举岱宗久巳望东巡
　　游乌镇次韵千濑长老
　　泽国人烟一聚间时看华屋出林端巳寻竹院心源静更上松楼眼界寛千古不磨唯佛法百年多病只儒冠相逢巳定诗盟了他日重寻想未寒
　　赠张进中笔生
　　平生翰墨空余习喜见张生缚鼠毫韩子未容夸兔頴涪翁底用赋猩毛黑头便有中书意黄纸宁辞署字劳千古无人继羲献世间笔塜为谁高
　　赠放烟火者
　　人间巧艺夺天工链药燃灯清昼同柳絮飞残铺地白桃花落尽满阶红纷纷灿烂如星陨防防喧豗似火攻后夜再翻花上锦不愁零乱向东风
　　挽洞霄张耕隠
　　黄髪萧萧瘦骨清每于谈妙见高情琼浆政欲分丹鼎霞佩胡为返赤城白鹤归来华表在碧桃开尽玉棺成师今此去哀难悼万壑松风共此声
　　题温雪峰诗迹
　　出拥旌麾一俊臣归寻松竹作闲人龙蛇防遗人间世泉石逍遥物外身自古神仙皆旷达由来豪杰岂埃尘山川良是诸孙老华表归来又几春
　　次韵厐夷简礼部
　　故山深处桂隂浓云碓无人水自舂玉友一尊为老伴木奴千树当侯封宦途坎谋身拙病骨支离触事慵早挂一帆归去好五湖烟景最情钟
　　卢彦威用韵见赠亦复次韵
　　东篱紫菊露方浓西舍黄粱夜自舂蕙帐夜空鹤怨松门无锁白云封图书老去心犹在朝市重来意巳慵岂有高情齐隠逸政縁多病巳龙钟
　　论书
　　右军潇洒更清真落笔奔腾思入神裹鲊若能长住世子鸾未必可惊人苍藤古木千年意野草闲花几日春书法不传今巳久楮君毛頴向谁陈
　　寄题保定杜处士晚翠楼
　　楼外山光翠不如楼中美人老耽书一尊緑酒刘伶醉几防黄华陶令居虚旷自疑风月近孤高应与世尘疎他时若到丹梯上当有清谈一起余
　　赠张徳玉
　　张君説易万人夸幽赞神明断不差动静六爻虽有象吉凶万变本无涯河图妙在纵横用皇极曾传一倍加自笑已无疑可卜有疑来问尔西家
　　歳晚偶成
　　致君泽物巳无由梦想田园霅水头老子难同非子传齐人终困楚人咻濯缨久随渔父束带宁堪见督邮准拟新年弃官去百无拘系似沙鸥
　　胜槩楼
　　楼下寒泉雪浪惊楼前山色翠屏横登临何必须吾土啸傲聊因得此生檐外白云来托宿梁间紫燕语关情济南胜槩天下少试倚栏干眼自明
　　次韵杜浩卿咏所藏研
　　我生老研日相寻手不能神漫苦心墨妙已无王令帖诗穷空忆杜陵吟质温未逊连城璧气润先知几日霖只有子西知钝体便应刻此当铭箴
　　送史总管廉访江东
　　歴下方夸汉吏循江东又见绣衣新可能召父専前代更有萧规禆后人佐理非才常自愧别离作恶向谁陈何当揽辔从公去归泛清溪采白苹
　　赠脱特穆尔总管
　　将军铁马拥雕弓壮歳分符镇越中山水多情防贺监儿童拍手爱山公紫髥似防君犹健白髪如丝我已翁说礼敦书殊不忝看君真有古人风
　　寿平章李韩公
　　瑞钟光岳应时需日上天衢手自扶八表同风开寿域五云异彩映台符经纶至治归贤相陶冶斯文属大儒为国白头身未老掌中行见有明珠
　　鹤归亭【在龙虎山虚靖天师旧亭也】
　　仙去人间有故亭四山林竹郁青青隠居真诰传千古玉局丹文役万灵白鹤归来人换世黄云翔集夜充庭步虚声转松风响思掬岩泉洗耳听
　　挽道士危功逺
　　处世纷纷一梦同觉来虚室已成空药罏丹灶尘埃里羽节琼轮杳霭中素壁尚明秋馆月青松犹引夜窗风仙家自有逍遥趣不用悲哀哭断蓬
　　送柳汤佐懐孟总管
　　河山王屋翠岧嶤玉辇曾临号乐郊老子分符称太守诸儿骑竹前茅春苗秋实供防传紫笋朱樱入贡包手种成隂千树柳政成应有凤来巢
　　送吴真人谒告归为二亲八十之寿兼降防名山
　　许迈杨羲奕世仙木公金母共长年斑衣归戏鄱君侧绛节朝辞玉帝前去去青牛随紫气飞飞白鹤绕香烟大椿自得人间寿八十从今数八千
　　老态
　　老态年来日日添黑花飞眼雪生髥扶衰每借过眉杖食肉先寻剔齿櫼右臂拘挛巾不裹中肠惨戚泪常淹移牀独就南荣坐畏冷思亲爱日檐
　　五言絶句
　　题秋山行旅图
　　老树叶如雨浮岚翠欲流西风驴背客吟断野桥秋
　　题高彦敬树石图
　　乔林动秋风索索叶自语堂堂侍郎公高懐政如许
　　题萱草蛱蝶图
　　藂竹无端緑幽花特地妍飞来双蛱蝶相对意悠然
　　题米元晖山水
　　澄江漾旭日青嶂拥晴云孤舟彼谁子应得离人羣
　　黄葵词
　　仙掌郁金衣朝阳风露晞可怜蜂与蝶只解弄春晖
　　题孙安之松楸图
　　坟墓在万里宦游今五年人谁无父母掩卷一澘然
　　题太白酒船图
　　载酒向何处稽山镜水边若为无贺老兴尽便囘船潇洒稽山道风流贺季真相思不相见愁杀谪仙人
　　题彦敬越山图
　　越山隔涛江风起不可渡时于图中看居然在烟雾
　　寄题真定明逺亭
　　未到新亭上先题明逺诗云间归雁小山外夕阳迟
　　独夜
　　秋风动林叶夜雨滴池荷孤客睡不着乱蛩鸣更多
　　因禅师挽诗
　　先子同年友惟余此老存安心得禅恱闭户道弥尊面帝陈三语还山又几春萧然无世累卓尔出埃尘朱阁非新构青松只旧林佛澄今已逝无复听铃音佛性无来去羣生自尔悲达观应大笑政足见渠痴作糜活饿夫分食及鱼林深幽磬晚犹想定囘初
　　题李仲宾野竹图
　　吾友李仲宾为此君写真防搜极讨盖欲尽得竹之情状二百年来以画竹称者皆未必能用意精深如仲宾也此野竹图尤诡怪竒崛穷竹之变枝叶繁而不乱可谓毫髪无遗恨矣然观其所题语则若悲此竹之托根不得其地故有屈抑盘躃之叹夫羲尊青黄木之灾也拥肿拳曲乃不夭于斧斤由是观之安知其非福耶因赋小诗以寄意云
　　偃蹇高人意萧疎旷士风无心上霄汉混迹向蒿蓬
　　天冠山题咏二十八首
　　龙口岩
　　峭石立四壁寒泉飞两龙人间苦炎热仙山巳秋风
　　洗药池
　　真人栖隠处洗药有清池金丹要沐浴玉水自生肥
　　炼丹井
　　丹成神仙去井冽寒泉食甘美无比伦华池咽玉液
　　长廊岩
　　修岩如长廊下有流泉注山中古仙人步月自来去
　　金沙岭
　　攀萝縁石磴步上金沙岭露下色荧荧月生光炯炯
　　升仙台
　　仙台高几许时时覆云气一去三千年令人每翘企
　　逍遥岩
　　兹岭可逍遥下可坐百人岂徒木石居真与猿鹤邻
　　灵湫【湫上有亭名听雨】
　　灵湫不受污深浅何足计小憩松竹鸣萧萧山雨至
　　寒月泉
　　我尝游惠山泉味胜牛乳梦想寒月泉防茶就泉煮
　　玉帘泉
　　飞泉如玉帘直下数千尺新月横帘钩遥遥挂空碧
　　长生池
　　竹实凤将至水清鱼自行着我草堂里危坐学长生
　　道人岩
　　道士本避世问之无姓氏如何千载后石室有人至
　　雷公岩
　　雷公起卧龙为国作霖雨飞电掣金蛇其谁敢余侮
　　石人峰
　　巨灵长亘天何时化为石特立千万年终古无人识
　　学堂岩
　　仙人非痴人山中犹读书嗟我废学久闻此一长吁
　　老人峰
　　有石象老人宛然如绘素稽首礼南极苍苍在烟雾
　　月岩
　　月岩如偃月风泉洒晴雪仙境在人间真成两竒絶
　　凤山
　　山鸡爱毛羽饮啄琪树间照影寒潭静翔集落花闲
　　仙足岩
　　窈窕石屋间中有仙人躅说与牧羊儿慎勿伤吾足
　　鬼谷岩
　　鬼谷岩前石唐文字字竒何当拂苍藓细读老君碑
　　风洞
　　石壁何空洞中有风泠然安知列御寇不向此中仙
　　钓台
　　仙者非有求坐石示投钓咄哉羊裘翁同名不同调
　　磜潭
　　神龙或渊潜石洞通水府勿遣儿曹剧飞空作雷雨
　　一线天
　　醯鸡舞瓮中井蛙居坎底莫作一线看开眼九万里
　　馨香岭
　　山险通鸟道水深有蛟龙谁言仙乐鸣高人方耳聋
　　三山石
　　我有泉石癖甚爱山中居何当从羣公讲学读吾书
　　五面石
　　洞中即仙境洞口是桃源何殊武陵路鸡犬自成邨
　　小隠岩
　　林薮未为隠仙岩犹可梯终当携家去瑶草正萋萋
　　洲十咏寄张贞居
　　菌山
　　结茅依菌山焚香芝盖真灵幸悯我冠佩时来防
　　罗姑洞
　　翩翩十絶旛飘飘九疑仙洞口薜萝长来降是何年
　　霞架海
　　众水防一壑天近发霞光晨兴新沐竟晞髪向朝阳
　　桐花源
　　伊谁植斯桐萋萋满幽谷鸣凤久不闻何当一来宿
　　鹤台
　　上有白鹤翔下有幽人居幽人道当成白鹤来不虚
　　洲精舍
　　子有猿鹤想甘同麋鹿游县榻应待我分我半洲
　　紫轩
　　林君巳仙去紫轩名尚存丹光时或现药鼎夜常温
　　火浣坛
　　真阳以解形四大何足靳指穷于为薪火传不知尽
　　玉像龛
　　我有紫虚像白玉雕琢成贡之华阳天万年期降灵
　　隠居松
　　真人昔住世所至树以松当知千歳下遗子以清风
　　题仲宾竹
　　幽人夜不眠月吐光炯炯起寻管城公奋髥写清影此君有高节不与草木同萧萧两三竿自足来清风
　　题周秀才此山堂
　　青青云外山炯炯松下石顾此山中人风神照松色爽气在襟袖清风拂丝桐悠然适天趣宴坐心融融
　　晓起闻莺
　　暑气晓来清时时闻逺莺还思故园路松下緑苔生六言絶句
　　黄清夫秋江钓月图
　　尘土染人衣袂烟波着我船窗为问行歌都市何如钓月秋江
　　题孤山放鹤图
　　西湖清且涟漪扁舟时荡晴晖处处青山独徃翩翩白鹤迎归
　　昔年曾到孤山苍藤古木高寒想见先生风致画图防与人看
　　题王子庆所藏大年墨鴈
　　鸿鴈栖栖遵渚黄芦索索鸣秋羡杀承平公子笔端万里沧洲
　　七言絶句
　　初至都下即事
　　海上春深柳色浓蓬莱宫阙五云中半生落魄江湖上今日钧天一梦同【北方谓水泊为海子】
　　尽日车尘马足间偶来临水照愁顔故乡兄弟应相忆同看溪南柳外山
　　送王月友归杭州
　　社燕秋鸿各自飞我来君去苦相违西湖西畔梅如雪应有亲朋待子归
　　云本无心漫出山归来依旧与云闲何当从子东南去扫地焚香昼掩关
　　清胜轩絶句
　　小草幽香动碧池暖风晴日长新荑南窗昼倚緑隂静听尽行人过马蹄
　　浮玉山
　　玉湖流水清且闲中有浮玉之名山千帆过尽暮天碧惟见白云时徃还
　　鄣南山中
　　山深草木自幽清终日闻莺不见莺好作束书归隠计蹇驴来徃听泉声
　　奉和本齐先生午日絶句二首
　　风雨凄凄五月寒緑隂门巷思萧然客来载酒非问字知是先生草太
　　节序悤悤听自过榴花能舞鸟能歌北窗高卧一杯酒奈得渊明醉后何
　　采桑曲
　　野雉朝雊雊且飞谁家女儿采桑归欲折花枝插丫髻还愁草露湿裳衣
　　题东野平陵图【事见笠泽藂书】
　　骑驴渺渺入荒城积水空林坐自清政使不容投劾去也胜尘上负平生
　　次韵刚父即事絶句
　　玉树凋伤众草黄夜虫时语怨流光美人望望隔秋水不寄相思书一行
　　凄凉鼓角北风传嘈杂琵琶思逺天白雪有谁知窈眇翠蛾空自惜联娟
　　萧索山川树影稀陇云时逐鴈南飞苦无渌酒醻佳节犹有黄花媚夕晖
　　溪头月色白如沙近水楼台一万家谁向夜深吹玉笛伤心莫听后庭花
　　戏题僧惟尧墨梅
　　潇洒孤山半树春素衣谁遣化缁尘何如淡月微云夜照影西湖自写真
　　题范蠡五湖杜陵浣花
　　功名自古是危机谁似先生早拂衣好向五湖寻一舸霜黄木叶鴈初飞
　　春色醺人苦不禁蹇驴防醉晚骎骎江花江草诗千首老尽平生用世心
　　梅花
　　潇洒江梅似玉人倚风无语澹生春曲中桃叶元非侣梦里棃花恐未真
　　酬罗伯寿
　　江西水清石凿凿士生其间多异才今去欧黄未为逺要须力挽古风囘
　　据鞍北走燕山雪策杖南游故国春万里归来头未白他年句法更深醇
　　题苍松叠岫图
　　桑苎未成鸿渐隠丹青聊作虎头痴久知图画非儿戏到处云山是我师
　　溪上先人之敝庐南山秀色照庭除何时共买扁舟去看钓寒波缩项鱼
　　送王子庆诏檄淛东收郡县图籍
　　木落江南天地秋西风吹子过东州试开图籍寻佳处便命舟车作胜游
　　安道幽居寄剡源蓬蒿蔚蔚长丘园向来乘兴相寻意何事空囘不到门【谓帅初】
　　爱古探竒亦可怜锦囊玉轴不论钱拟须跂马江头路日日望君书画船
　　九月八日雨中闷坐和荅仇仁父张季野
　　客居破屋苦秋雨黒潦侵阶灶欲沉青蕊明朝不堪摘谁能载酒慰幽心
　　以画寄高仁卿
　　碧山清晓防晴岚緑树经秋醉色酣谁是丹青三昧手为君满意画江南
　　题龚圣予山水图
　　泽雉樊中神不王白鸥波上梦相亲黄尘没马归来晚只有西山小慰人
　　当年我亦画云山云白山青咫尺间今日看山还自笑白头输与楚龚闲
　　杭州雨中
　　江南十日九隂雨花柳欲开无好春却忆京城二三月秋千风暖涨香尘
　　题秋胡戏妻图
　　相逢桑下说黄金料得秋胡用计深不是别来浑未识黄金聊试别来心
　　题舜举折枝桃
　　醉里春归寻不得眼明忽见折枝花向来飞盖西园夜万烛高烧照烂霞
　　懐徳清别业
　　阳林堂下百株梅傲雪凌寒次第开枝上山禽晓啁哳定应唤我早归来
　　谷口春残黄鸟稀辛夷花落杏花飞始怜幽竹山窗下不改清隂待我归
　　过严陵钓台
　　富春山中有客星辞荣归来意更真羊裘坐钓沧波上却笑刘郎非故人
　　桐江水色映青山安穏行人挂布帆囘首风沙鞍马里不知此地是尘凡
　　部中暮归寄周公谨
　　日暮空街生白烟归来羸马不胜鞭明朝又逐鸡声起孤负日高花影眠
　　三年漫仕尚书郎梦寐无时不故乡输与钱唐周老子浩然斋里坐焚香
　　送山东廉访照磨于思容
　　林梢春动紫烟生匹马东风十日程若到济南行乐处城西泉上最关情
　　絶句
　　春寒恻恻掩重门金鸭香残火尚温燕子不来花又落一庭风雨自黄昏
　　喜晴
　　久雨厌厌愁杀人晩晴犹得见青春急须走马西湖路杨柳淡黄如麴尘
　　简王搏霄乞夫容杏
　　杏花枝上红千叶偏得春饶恼杀人早与折来供一醉东风如此恐成尘
　　都南张氏园寓居
　　尺五城南迹似幽乡心空折大刀头杏花飞尽胭脂雪日日东风未肯休
　　和韩君美二絶句
　　金山
　　江水西来接太空中流突兀涌鼇宫妙高台上一回首看尽世途风浪中
　　苏州
　　子胥死后巳无臣中国由来渐属秦天下固知多美妇五湖元自有高人
　　题所画梅竹赠石民瞻
　　故人赠我江南句飞尽梅花我未归欲寄相思无别语一枝寒玉澹春晖【伯机有诗见寄云寄声霅上佳公子飞尽梅花不见君】
　　江南翠竹动成林谁折寒枝寄赏音说与双清堂上客萧然应见此君心
　　题所画梅竹幽兰水仙赠鹤臯
　　千树瑶芳压水湄西湖风月鬓成丝江南春色今何似赖有高人把一枝
　　萧萧叶带雨声寒袅袅枝揺月影残欲引九苞威凤宿晴窗试写翠琅玕
　　百草千花日夜新此君林下始知春虽无令色如娇女自有幽香似徳人
　　翠袖盈盈不受扶天风缥缈降麻姑便应从此东吴去几见蓬莱弱水枯
　　和黄景杜雪中即事
　　燕雪常飞十月前敝裘破帽过年年拥炉自笑何为者欲买浊醪无一钱
　　雪寒凄切透书帷极目南云入望低欲报平安无过鴈忽惊残梦有鸣鸡
　　君説江南苦未归香橙新酒蟹螯肥何当与子扁舟去共挽清溪浣客衣
　　客里相从意最亲高歌快饮见天真明年去学潘懐县满县栽花做好春
　　当年临水照春衫浮玉山前水似蓝归计未成羇思恶为君飞梦到城南
　　送黄景杜
　　天下无双黄印曹割鸡聊复试牛力梅花香里听衙罢明月泉边饮浊醪
　　偶成絶句二首奉懐宋齐彦学士田师孟省郎
　　道山仙府旧曾居堕在尘埃意不舒囘首故人天上住如何不寄半行书
　　乍可望尘迎使者何堪据案棰疲民济南虽有如渑酒准拟愁中过一春
　　东城
　　野店桃花红粉姿陌头杨柳緑烟丝不因送客东城去过却春光总不知
　　湖上暮归
　　春隂柳絮不能飞雨足蒲芽緑更肥政恐前呵惊白鹭独骑款段绕湖归
　　明时官府初无事下走非才自觉忙奔走尘埃竟何补故园松菊久应荒
　　春日漫兴
　　春事悤悤转眼过满城流水緑隂多西园纵有红千叶尘土埋头奈尔何
　　题朱鋭雪景
　　尘埃困人恒作恶开卷惊看雪满楼安得眼前有此屋仍呼陶谢与同游
　　即事三絶
　　湘帘疎织浪纹稀白苎新裁暑气微庭院日长宾客退绕池芳草燕交飞
　　古墨轻磨满几香研池新浴粲生光北窗时有凉风至闲写黄庭一两章
　　绕屋扶疎竹树清飞飞燕雀共生成贫家自笑无金弹数树枇杷总不生
　　又
　　草长前庭不用锄自然生意满吾庐何须直待生书带始信康成解著书
　　牧牛图
　　杨柳青青黄鸟飞陂塘草緑水生肥一犂耕罢朝来雨却背斜阳自在归
　　题孙登长啸图
　　在涧幽人乐考槃南山白石夜漫漫空林无风夜籁寂长啸一声山月寒
　　题山水卷
　　霜后疎林叶尽干雨余流水玉声寒世间多少闲庭榭要向溪山好处安
　　咏史
　　酒酣斫劒气如云屠狗吹箫尽策勲汉室功臣谁第一黄金合铸纪将军
　　题羣仙壁
　　羣仙来会蕊珠宫花满琼山翠满空环佩五云际半天鸾鹤舞春风
　　宫中口号
　　日照黄金寳殿开雕阑玉砌拥层台一时侍卫囘身立天步将临玉斧来
　　殿西小殿号嘉禧玉座中央静不移读罢经书香一炷太平天子政无为
　　自警
　　齿豁头童六十三一生事事总堪惭惟余笔研情犹在防与人间作笑谈
　　刘时济归来堂
　　出处由来各有宜他人何与强吟诗千年只有陶彭泽解印归来更不疑
　　宿五华山懐徳清别业
　　一夜松涛枕上鸣五华山馆梦频惊何当归去芝亭上坐听髥翁韵玉笙
　　防题惠山
　　南朝古寺惠山前裹茗来寻第二泉贪恋君恩当北去野花啼鸟漫防连
　　徐敏父龙虎山仙岩闻鸡鸣寄卿
　　天鸡三呌白云中知有仙家住半空尘土恍然惊梦觉碧桃花落自春风
　　泛泛轻舟泝碧溪苍崖万仞有鸣鸡可惜吾侬不同徃便当着屐上丹梯
　　题苕溪絶句
　　自有天地有此溪渟百折净无泥我居溪上尘不到只疑家在青玻瓈
　　题四画
　　桃源
　　桃源一去絶埃尘无复渔郎再问津想得畊田并凿井依然淳朴太平民
　　渊明
　　渊明为令本非情解印归来去就轻稚子迎门松菊在半壶浊酒慰平生
　　四皓
　　白髪商岩四老翁紫芝歌罢听松声半生不与人间事亦堕防侯计术中
　　赤壁
　　周郎赤壁走曹公万里江流鬬两雄苏子赋成竒伟甚长敎人想谪仙风
　　偶得灵壁石笔格状如俗所谓鑚云螭虎者因成絶句
　　螭穿透白云层老眼平生见未曾开辟以来神物出人间剞劂竟何能
　　题高彦敬画二轴
　　疎疎澹澹竹林间烟雨防蒙见逺山记得西湖新霁后与公携杖听潺湲
　　万木纷然揺落后唯余碧色见松林尚书雅有冰霜操笔底时时见此心
　　偶成
　　竹林深处小亭开白鹤徐行啄紫苔羽扇不揺纱防侧晚凉青鸟忽飞来
　　末利花开小玉莲香风引谒洞中仙梦回不记相逢语明月清圎在枕边
　　即事
　　庭槐风静緑隂多睡起茶余日影过自笑老来无复梦闲看行蚁上南柯
　　橘子花香满四邻緑隂如染净无尘幽斋独坐鸟声乐万虑不干心地春
　　赠彭师立
　　学书工拙何足计名世不难传后难当有深知书法者未容俗子议其间
　　古来名刻世可数余者未精心不降欲使清风传万古须如明月印千江




　　松雪斋集卷五
　　钦定四库全书
　　松雪斋集巻六
　　元　赵孟頫　撰
　　杂著
　　乐原
　　乐本乎律律始于数正于度度曷从而正之曰以气正之何以知其然也古者有絫黍之法黍之为物也大小不齐就取其中者从絫之而然横絫之而否是故不可以为定法也必择土中使善厯者气焉气应则律正律正则度正矣较之絫黍之为不亦善乎律之长短郑氏之法不可易也是其上下之所以相生也所以随时而变易也夫音之清浊定于管之长短凡其空围则一而巳矣非有大小之异也先儒制律有大小之异者非愚之所知也律不可以徒律徒律不可以为乐必施之于音而后乐生焉用之而天地应鬼神格人民和故曰移风易俗莫善于乐世衰道防流为贱工之事为士者益耻之岂特不以为巳任而巳哉然乐之所以动天地感鬼神移风易俗者不可毫厘差也礼运曰五音六律十二管还相为宫谓律之各自为宫而商角徴羽从之也仲冬之月律中黄钟夫黄钟为宫则太蔟为商姑洗为角防宾为变徴林钟为徴南吕为羽应钟为变宫此自然之理也还之于律而七音备矣被之于器而八音谐矣大吕而下亦犹是也今之乐以四清混于七音之中岂不谬乎黄钟为众律之祖宫声为众音之君皆尊而无二者也惟其然也是以有清声焉此圣人作乐之妙用也还宫之法黄钟之均无清声谓黄钟为宫则商角徴羽以渐而清自然顺序不待用清声也大吕为宫则黄钟为变宫还宫之法宫为浊变宫为清若乃大吕均以黄钟为变宫则是变宫反浊于宫矣是上陵之渐也而可乎于是以黄钟之清声代之夫清声者岂于十二律之外他有所谓清声者哉黄钟之为四寸二分寸之一是黄钟之清声也岂惟黄钟为然十有二律皆有之今也不然四清之外无有也必欲复古则当复八清八清不复而欲还宫以作乐是商角征羽重于宫而臣民事物上陵于君也此大乱之道也
　　琴原
　　琴也者上古之器也所以谓上古之器者非谓其存上古之制也存上古之声也世衰道微礼壊乐崩而人不知之耳琴丝音也非丝无以鸣然而丝有缓急声有上下非竹无以正之竹之为音一定而不易是以用之正缓急而定上下也是故音十有二均调琴之法亦十有二而世俗一之黄钟之均一宫二商三角四征五羽六七比一二大吕太蔟如之夹钟之均二宫三商四角五徴一羽六七比一二姑洗如之中吕之均三宫四商五角一征二羽六七比一二防宾林钟如之夷则之均四宫五商一角二征三羽六七比一二南吕如之无射之均五宫一商二角三征四羽六七比一二应钟如之如之者非同之如其徽之应而缓急不同也苟为不同则曷从而正之曰以管正之也黄钟之均一弦为宫吹黄钟之管以合一弦而后弦正自是以降以大吕合大吕以太蔟合太蔟无不正矣夹钟之均十弦为宫合之无以异也中吕之均三弦为宫合之无以异也夷则之均四弦为宫无射之均五弦为宫合之亦无以异也此十有二均之大略也夫一弦为宫者至五弦而止五弦而止者五音之外不可加也二弦为宫者一弦还而为羽羽不可以浊也故以六弦代之三弦为宫者一二还而为征羽征羽不可以浊也故以六七代之其正体不出乎五弦也其所以七弦者亦清声还宫也至于四弦为宫者则羽不足矣不亦穷乎曰羽在三弦七徽之上以按声求之亦清声也此琴之大略也
　　五柳先生传论
　　志功名者荣禄不足以动其心重道义者功名不足以易其虑何者纡青懐金与荷鉏畎亩者殊途抗志青云与徼幸一时者异趣此伯夷所以饿于首阳仲连所以欲蹈东海者也矧名敎之乐加乎轩冕违巳之病甚于冻馁此重彼轻有由然矣仲尼有言曰隐居以求其志行义以达其道吾闻其语未见其人嗟乎如先生近之矣
　　夷斋说
　　孟頫徃年仕京师识田君润之及来佐济南田君长山东廉访幕府从游既久出一巻示孟頫则疎斋卢公所书潘君记夷斋之文也夷斋者田君所居室之名也天下之名居室者众矣而君独名之曰夷者所以见君之心也夫夷之为言平易坦夷之谓也老子曰大道甚夷是也田君自少年仕御史府无倾俭刻薄之私其名斋曰夷不亦宜乎夷与险对者也尝试言夫险者则夷之义自见今夫天下之险无逾于水水之险则有吕梁滟滪若江若河以至于海而水之险极矣然舟楫既具人力既尽则若履平地其或至于颠覆盖有幸不幸存焉耳若夫人心之险又非水之能喻也谈笑而戈矛生谋虑而机穽作不饮而醉不酖而毒同则刎颈胶漆异则对面楚越及其至也以锱铢之利毫厘之忿使人上下乖骨肉离险之祸可胜言哉田君无是也则其名斋曰夷不亦宜乎因田君之意推而为之说以颂田君之徳而警夫世之险者焉
　　赵郡李氏世谱
　　李氏嬴姓帝颛顼之后大业生女华女华生臯陶字庭坚为尧大理以刑法助敎化歴虞夏商子孙守其官以官为氏至纣之时理征字徳灵以直道不容于朝其妻陈契和氏与子利贞避难伊侯之墟食木子得全改理为李利贞亦娶契和氏生昌祖为陈大夫五世孙硕受采地于宗周康王食苦硕孙干字文果周上御史大夫娶益寿氏女婴敷生耳字耼一字伯阳柱下史掌三皇五帝之书耳自著书名老子其言至深周道衰去西之流沙不知其所终孙宗字尊祖魏大夫世所称段干木即其人也孙兊相赵惠文王惠文王有沙丘之难兊发兵救之微兊赵几不全自兊始居赵郡为赵郡李氏之祖六世孙昙字贵逺入秦为御史大夫葬柏人西四子崇辨昭玑崇字伯祐秦陇西守是为陇西李氏之祖孙信字有成大将军灭燕斩燕太子丹始皇帝称之以为能孙广汉前将军匈奴号之为飞将军十六世孙暠西凉武昭王为唐始祖追尊兴圣皇帝此其尤盛者也玑生牧相赵封武安君北破林胡拓地千余里西却秦人之师始皇帝用顿弱之说纵反间于赵赵杀牧秦灭赵牧弟齐居中山尚食监高祛为文帝言以为贤将者也牧孙左车仕陈余封广武君汉大将韩信闻陈余不能用广武君之策乃敢下兵井陉击陈余泜水上信巳破陈余购千金求广武君师事之曾孙秉字世范汉颍川太守徙颍川六世孙脩字伯游后汉太尉生膺字元礼司隶校尉中常侍张让弟翔为野王令无道杀孕妇畏膺弃官归京师匿让舍合柱中膺率吏攻翔杀之生瓌瓉瑾曹操微时数从瓉游瓉以意厚之语子宣等曰孟徳英雄也天下乱非孟徳不能定张孟卓袁本初虽与吾亲旧皆不足依孟卓名超广陵太守本初名绍冀州牧后诸子果赖操得免于难及操破绍乃举家还赵郡瑾四世孙楷字雄万晋司农丞治书侍御史避赵王伦之难北徙常山五子辑晃芬劲叡叡字幼黄高平太守居巷东为东祖劲字少黄治书侍御史与兄芬居巷西为西祖辑字防宗高宻太守自楷时徙平棘自平棘复徙柏人子慎敦世甚微从叔晃还赵郡晃字仲黄镇南府长史共称南祖其别宗为江夏辽东汉中三房子孙咸盛魏齐周隋之世多为大官至唐位宰相者十七人曰游道曰藩曰固言曰日知曰敬曰伸曰元素曰绛曰峤曰珏曰懐逺曰吉甫曰徳裕曰泌曰磎曰曰安期蚤能以功名著于世者泌与吉甫父子泌字长源少年慕神仙不死之术隐华山天寳之乱肃宗使人访得之帝与俱出入军中指之曰衣黄者圣人衣白者山人继相代宗徳宗受命于艰难之际使唐室再造危而复安大槩皆泌之功也所与共事者乃李辅国卢杞之徒能以智自免故君子以泌比张子房吉甫之系出西祖子隆字太彞后魏阜城令六世孙祖威唐仓部郎中生思行嘉州刺史孙栖筠为工部侍郎闗中旧仰郑白二渠溉田而豪戚壅上游取硙利且百所夺农用十七栖筠奏毁之歳益租二百万平卢行军司马许杲将溃卒渡江东欲为变拜栖筠浙西观察使杲惧而逃拜御史大夫元载窃国柄横甚代宗倚栖筠使图之栖筠见帝牵制不时决忧愤而卒子吉甫字宪自代宗时以姑息御藩镇有终身不易地者吉甫相歳中易三十六镇刘辟反于蜀李锜反于吴用吉甫计卒斩辟与锜每为宪宗言藩镇不奉命则朝廷不尊伐叛之谋当以时决李逢吉沮其功心甚恨之及吴元济擅立则自请至淮西招之不从必俘以为献会暴疾卒吉甫长于政事所推多贤士大夫尽其职元和之治视贞观开元盖庻几焉生徳裕字文饶力学卓荦有大节尤善着文徐州王智兴绐天子筑坛度僧资国家大福徳裕为御史中丞言江淮间失男子六十万人非小变诏止之徙劒南节度使建筹边楼按南道山川与蛮相出入者图之左西道山川与吐蕃相出入者图之右部落众寡馈饷逺迩曲折咸具召习边事者与共计敌情伪尽知之请安定人为甲解州人为弓杭州人为弩器械必犀利率戸二百取一人敎战复勿事缓则农急则兵分为十一军号雄边军武宗立召相徳裕唐自中叶数困于西戎党项囘鹘吐蕃更相诛乱边徳裕以数应之使势蹙不甝虓为大变是时兵屡胜濒河将尽惴不敢动武宗之治号为中兴宋盛时系赵郡而达者昉字明逺饶阳人周开封尹宋太祖时贬道州司马再贬延州别驾治生为终老计遣使召之久而后至太祖望见昉大喜曰赵普不妄荐人昉再相持重知大体尝举王旦谓必为太平宰相后果如其言沆字太初临洺人相真宗日取四方水旱盗贼奏之王旦参知政事以为细事不足烦上听沆曰人主少年当使知艰难不然血气方刚不畱意声色狗马则土木甲兵祷祠之事兴矣吾老不及见君他日之忧也大中祥符之际丁谓等以天书惑帝治宫室费财钜万万王旦欲諌则业巳同之欲去则上遇之厚不忍去大以为恨冦莱公荐丁谓沆不用准怒曰谓才不足用耶准言不足听耶沆曰谓不可使在人上准曰谓可使在人下乎沆叹曰君必悔之谓相果逐莱公故世称沆为圣相迪字复古濮阳人举进士第一与王曾并相于国家大计多所匡正昉传以为徳裕次子比部贠外郎浑之后居饶阳五公里金末裔孙成避乱徙博陵葬祖父博陵西北乱甚徙河南久之复还河北居瀛州之参戸又为参戸人三子谦荣瑄谦字仲黙生信徳信生逊遯迁遹徳生造达适遐荣字茂之勤于为生能斥其余以与人乡里称为长者生秀世英秀字子实有大才幼孤以善事母称嗛口之食便体之衣有不须也未有须而后具焉者母亦甚安之遂不忍去其母而仕敎子弟严以身率之故子弟能力学以自赴于成人饶阳之绪几至是而复生迪字光道大元吏部郎中有能名生逸通世英字仲杰生逖述逖汉隂主簿生植述太子洗马瑄生义居仁义生某居仁生道道生高丽吴兴赵孟頫曰余官太史氏识光道属余序其世家余乃为泝沿得其世次如上而次叙之李氏之出赵郡者传二千余年达者不可胜数盖臯陶之烈也今光道贤而能官祖父皆有积徳其后当益大云
　　序
　　书今古文集注序
　　诗书礼乐春秋皆经孔子删定笔削后世尊之以为经以其为天下之大经也秦火之后乐遂无复存诗书礼春秋由汉以来诸儒有意复古殷勤收拾而作伪者出焉学者不察尊伪为真俾得并行以售其欺书之古文是巳嗟夫书之为书二帝三王之道于是乎在不幸而至于亡于不幸之中幸而有存者忍使伪乱其间耶又幸而觉其伪忍无述焉以明之使天下后世常受其欺耶余故分今文古文而为之集注焉嗟夫可与知者道难与俗人言也余恐是书之作知之者寡而不知者之众也昔子云作法言时无知者曰后世有子云必爱之矣庸讵知今之世无与我同志者哉
　　印史序
　　余尝观近世士大夫图书印章壹是以新竒相矜鼎彛壶爵之制迁就对偶之文水月木石花鸟之象盖不遗余巧也其异于流俗以求合乎古者百无二三焉一日过程仪父示余寳章集古二编则古印文也皆以印印纸可信不诬因假以归采其尤古雅者凡模得三百四十枚且修其考证之文集为印史汉魏而下典刑质朴之意可髣髴而见之矣谂于好古之士固应当于其心使好竒者见之其亦有改弦以求音易辙以由道者乎
　　赠赵虞卿序
　　平阳赵虞卿从其兄来吴兴兄卒官虞卿因畱不去萧然逆旅无一箪之储饭豆茹虀衣褐垢敝处之无穷愁之色人或馈者亦欣然弗拒及遇人有不足辄乞之无吝情观其人嗒然无所为听其言渊乎以道而其弈又通天下之善弈者也人不知未尝言人知之未尝矜意其胷中有得故外物不足以累之嗟夫人患无所得即有得虽千金之富驷马之贵若将凂焉虞卿其肯以此易彼耶孔子曰志于道据于徳依于仁游于艺若虞卿者所谓游艺志道者耶虞卿居吴兴久吾党之士徃徃与之游于是相与赋诗赠之而赵孟頫又为之序
　　送吴幼清南还序
　　士少而学之于家盖亦欲出而用之于国使圣贤之泽沛然及于天下此学者之初心然而徃徃淹畱偃蹇甘心草莱岩穴之间老死而不悔岂不畏天命而悲人穷哉诚退而省吾之所学于时为有用耶为无用耶可行耶不可行耶则吾出处之计了然定于胷中矣非苟为是栖栖也近年以来天子遣使者巡行江左搜求贤才与图治功而侍御史程公亦在行程公思解天子渴贤之心得临川吴君澄与偕来吴君博学多识经明而行修达时而知务诚称是举矣而余亦滥在举中既至京师吴君翻然有归志曰吾之学无用也迂而不可行也赋渊明之诗一章朱子之诗二章而归吴君之心余之心也以余之不才去吴君何啻百倍吴君且徃则余当何如也吾乡有敖君善者吾师也曰钱选舜举曰萧和子中曰张复亨刚父曰陈慤信仲曰姚式子敬曰陈康祖无逸吾友也吾处吾乡从数子者游放乎山水之间而乐乎名敎之中读书弹琴足以自娱安知造物者不吾舍也而吾岂有用者哉吴君行有日谓余曰吾将归游江淛求子之友余既书所赋诗三章以赠行又列吾师友之姓名使吴君因相见而道吾情至杭见戴表元率初者鄞人也邓文原善之者蜀人也亦吾友也其亦以是致吾意焉
　　送凌徳庸赴淮东宪幕序
　　世所谓丈夫者率盛气大言骄岸倨肆常易一介之士至一介之士当仁不让奋然仗义与人争是非不肯碌碌苟止亦非世所谓丈夫者所能也凌君徳庸与余居同邦生同年今年之春相遇都下握手言笑若有雅故盖适千里者见似人而喜况余同邦同年者哉然余所以与凌君相得者又有出于是余闻凌君徃年司狱建昌囚有寃皆为平反之与其上官抗略无少假借府史固无论甚者与察司徃复折难无诡随依阿声凌君位甚卑无当路之援容顔不能动人世所谓丈夫者常易之安知凌君自处者不卑也彼凌君所恃者以吾之是却彼之非而巳彼以其富我以吾仁彼以其爵我以吾义岂虚言哉今凌君入淮东宪司幕府亦粗可以行其志矣夫数罟竭泽盛世不设深文苛察亦君子不为也使吏不得以赇赂行私意不敢以架漏欺公家则淮东之民实被圣上寛仁之泽抑岂独余之望将使世所谓丈夫者知一介之士所守如是是非可易者岂不伟与于其行书此以为赠凌君其或有取焉
　　第一山人文集序
　　宋以科举取士士之欲见用于世者不得不繇科举进故父之诏子兄之敎弟自幼至长非程文不习凡以求合于有司而巳宋之末年文体大壊治经者不以背于经防为非而以立说竒险为工作赋者不以破碎纎靡为异而以缀缉新巧为得有司以是取士以是应程文之变至此尽矣狃于科举之习者则曰钜公如欧苏大儒如程朱皆以是显士舍此将焉学是不然欧苏程朱其进以是矣其名世传后岂在是哉王君壮猷自弱冠赋声满塲屋间取乡举如拾芥非唯王君视功名唾手可得一时之士亦孰不以高科期之迩来科举既废王君出其胷中之蕴作为诗文成数巨编暇日携以见过求余为之序余读一再过文不苟作字不苟置意深而气直涵泳书易出入骚选宜可以名世传后而非一时科举侥幸求合于有司之作也非自拔于流俗者能若是耶余既为是说遂书以为王君文集序王君名方叔字壮猷其先自盱眙徙吴兴故推其所自题其编曰第一山人文集云
　　陈子振诗序
　　予友邓善之张仲实陈无逸皆英爽之士其言语文字足以雄一时予爱之重之一日而得三子者之书皆曰吴中陈子振佳士也尤长于诗今将求序引于子予久杜门闻诗人之款予也喜甚急出肃陈君陈君袖出其所为诗文曰壮游集八巻余益喜亟取读数篇陈君诚能诗独未解所谓壮游名集者意陈君南适越北之燕赵东游齐鲁而西走秦晋凡天下名山大川如岱华太行江淮河海皆尝歴览其形势而窥其秘奥故以是名之耶然读之终篇其所至不过吴中数郡而巳陈君吴人也其游不出于吴而名其集曰壮游余甚惑焉思而不得其说则以问诸陈君陈君曰游岂有逺近哉顾壮懐何如耳至读君自序有曰不好追蹈前人法则嗟乎若是者虽余亦壮之而游何必广哉古之作序者皆序所以作者之意故余因其名集而为之序若夫诗文之美观者当自得之不待余言之赘也赘而赞之余惧非作序之法也又集中有赠叶文炳诗云墨妙当今亚子昂余不识叶假令叶善书当追配古人余书何足重于世而云然哉余甚愧焉请陈君为删之
　　薛昂夫诗集序
　　嗟乎吾观昂夫之诗信学问之可以变化气质也昂夫乃西戎贵种服旃裘食湩酪居逐水草驰骋猎射饱肉勇决其风俗固然也而昂夫乃事笔砚读书属文学为儒生发而为诗乐府皆激越慷慨流丽闲婉或累世为儒者有所不及斯亦竒矣盖昂夫尝执弟子礼于须溪先生之门其有得于须溪者当不止于是而余所见者词章耳夫词章之于世不为无所益盖今之诗犹古之诗也苟为无补则圣人何取焉繇是可以观民风可以观世道可以知人可以多识草木乌兽之名其博如此嗟乎吾读昂夫之诗知问学之变化气质为不诬矣他日昂夫为学日深徳日进道义之味渊乎见于词章之间则余爱之敬之又岂止于是哉
　　左丞郝公注唐诗鼓吹序
　　鼔吹者何军乐也选唐诗而以是名之者何譬之于乐其犹鼔吹乎遗山之意则深矣中书左丞郝公当遗山先生无恙时尝学于其门其亲得于指授者盖非止于诗而巳公以经济之才坐庙堂以韦布之学研文字出其博洽之余探隐发奥人为之传句为之释或意在言外或事出异书公悉取而附见之使诵其诗者知其人识其事物者达其义览其词者见其指归然后唐人之精神情性始无所隐遁焉嗟夫唐人之于诗美矣非遗山不能尽去取之工遗山之意深矣非公不能发比兴之蕴世之学诗者于是而防之绎之厌之饫之则其为诗将见隐如宫商铿如金石进而为诗中之韶濩矣此政公惠后学之心而亦遗山裒集是编之初意也耶公命为序不敢辞谨序其大意云
　　皇朝字语观澜纲目序
　　余尝读北史见当时巨族贵种皆以工译语相高其间虽时见一二语恨无文字相传不知作如何云云也盖译语皆有声而无文虽欲传其可得乎圣朝混一区宇乃始造为一代之书以文寄声以声成字于以道达译语无所不通盖前代之所未有也古婺王伯达深解其义编集是书曲尽微妙其亦善言语之良师也古人有言涂无逺而不弥理无微而不纶余于是书亦云
　　送田师孟知河中府序
　　予读汉史至循吏传观古循吏之所为政事敎化之所感召能使蝗不入境虎渡河去民至称之为父母嗟乎何以得此于民哉三代而上未置郡县循吏之名未立繇汉以来士大夫之贤者苟不得一郡一邑而为守令政事不见于世徳泽不及于民何由列于史官使循良之名愈久而常存也予友田侯师孟以儒家子弱冠而仕于朝且三十年若铨选财用刑名凡国家急务莫不周知而练达而又未尝一日废书故于经史百家悉能深知其义而不同于流俗朝家循序而迁得知河中府或谓如侯者当位之于朝出其所学上为朝廷羽仪展其所长亦足以裨补于明时予谓不然以师孟之才且贤得一城而守之宣布圣天子德泽下及于百姓将古循吏复见于今日矣河中古蒲阪舜所都也有虞氏之遗风存焉民淳而事简亦师孟之所乐也一旦圣天子擢天下之治最者而大用之必自河中始于其行羣公赋诗赠之而孟頫为之序侯名衍师孟其字云
　　刘孟质文集序
　　文者所以明理也自六经以来何莫不然其正者自正竒者自竒皆随其所发而合于理非故为是平易险怪之别也后世作文者不是之思始夸诩以为富剽疾以为快诙诡以为戏刻画以为工而于理始逺矣故尝谓学为文者皆当以六经为师舍六经无师矣江右刘君某年甚盛气甚充作为诗文数百篇其锋殆不可当然窃思刘君之才过多若有不必作而作者夫六经之为文也一经之中一章不可少一句一字不可阙盖其谨严如此故立千万年为世之经也余老病废学刘君不以余为不肖一再下问不敢不以诚告刘君以余言为然耶则一以经为法一以理为本必不可不作者勿使无可不作者勿使剩如此他日当追配古人岂止劘屈贾之垒短曹刘之墙而巳哉
　　南山樵吟序
　　南山樵吟者吴君仲仁所为诗也诗在天地间视他文最为难工盖今之诗虽非古之诗而六义则不能尽废由是推之则今之诗犹古之诗也夫鸟兽草木皆所寄兴风云月露非止于咏物又况由古及今各有名家或以清澹称或以雄深着或尚古怪或贵丽宻或舂容乎大篇或收敛于短韵不可悉举而人之好恶不同欲以一人之为求合于众岂不诚难工哉必得其才于天又充其学于巳然后能尽其道耳吴君年盛资敏不以家事废学故其为诗清新华婉有唐人之余风此予所以深嗟累叹爱之不能巳也山谷道人有言曰本之以国风雅颂深之以离骚九歌此作诗之良法子既序樵吟复告之以是者所以起吴君也吴君名寿民仲仁其字南山其自号云
　　古今歴代啓蒙序
　　金陵王君元鼎取自三皇五帝以来事迹编为四言又韵其语欲以敎童蒙使之诵习俾知古今携以见示求为序引余闻古者八歳入小学十歳学书计防仪十有三年学乐诵诗二十而冠始学礼自是以徃博学不敎未尝以知古今责童子也后世欲子弟早成应对之间便以不知古今为耻故为师者亦必以是求合于学者之父兄盖自唐李瀚巳有蒙求矣若蒙求之类以十数皆不行于世独蒙求尚有诵习者良由防求语意明白易诵故耶然皆不若王君所编为包括古今该备治乱不悖于先儒之论议于小学不为无补然余疾读一过犹以事迹之繁有非童子所能悉者虽成人亦可读之以为歴代史记之目也若王君之用心不既勤矣乎敬题其卷首而归之
　　武啓圣记序
　　易曰天一生水地六成之夫一者数之始也水者万物成形之始也生数竒成数偶于位为北北者背也北方象人背故北极出地最高又北之为文从人相背阳至冬至而止又自冬至而复生于卦为坎水之为文象形为坎卦东西分流于乾坤之四徳为贞贞者正而固也二义太拟易于贞曰罔防亦二义在天斗牛女虚危室壁七宿列于北方成形为武武者蛇也青龙白虎朱雀皆一物而武独二物不谓之蛇而谓之武之为色赤而黑蛇则然有鳞甲武之象也武之神始降宋真宗时为祠徧天下大元之兴实始于北方北方之气将王故北方之神先降事为之兆天既告之矣武当山在西南方巍然高且大武神依焉黑衣被髪仗劒而践蛇人徃徃见之至今常然五龙观主张君洞渊笃于信道强立不挠皇太后闻而召之防京师大旱自去年九月不雨至于四月天子以为忧皇太后使人持香从张君祷焉先雨张君为之日时巳而果然大雨累数日乃止逺近皆霑足皇太后厚赐之尽分其徒不以一钱私巳其行若是真所谓絶无而仅有者也是宜神之相之也张君持所刋啓圣记徼余为序余为诵所闻而书之
　　清权斋内藁序
　　清权子处山林而不忘乎世故混人事而不累于尘俗一草冠一布衣逍遥天地之间傲睨景物之表歌声琅然若出金石古所谓碨磈列缺魁诡谲怪之士吾何幸闻其言诵其书耶古之能言者去之千载或数百年皆不得而见之所赖而传者书也然则余虽未得与清权子谈固巳因其书知其人矣亦有因余言而得清权之心者乎子名石翁姓黄氏清权其自号云
　　叶氏经疑序
　　大凡读书不能无疑读书而无所疑是盖于心无所得故也无所得则无所思不思矣何疑之有此读书之大患也善读书者必极其心思一字不通弗舍之而求一句一句不通弗舍之而求一章一章不通弗舍之而求一篇夫如是则思之深思之深则必有疑因其疑而极其心思则其有得也凡书皆然经为甚何者六经其来最古传之久而讹谬生焉以今人而臆度古人吾见其不能矣则夫疑之多也何怪通川叶君白首于六经凡有疑皆萃而为一编其疑之浅深固未易遽释而其所以疑者有以见叶君之用心于经书而非泛泛口耳之学所可同年而语矣叶君以仆尝从事于斯不逺千里来求序引故序其所以疑者览者其详诸
　　阙里谱系序
　　鲁国孔君文升以书抵仆示以阙里谱系求仆为之序且自叙其世家曰文升十二世祖讳桧后唐同光间避乱自阙里来居温州之平阳桧生奕奕生源源生实实生丽水县丞会防生平平生达达生公志公志生处州司户参军师古师古生炳炳生贵敬贵敬生潼孙是为文升皇考始家于杭宋徳祐末职敎建康当是时大兵渡江道梗不可南因又家焉至元廿八年以官事赴大都道卒临清文升忍死扶柩归葬建康而诸孤长者方十歳小者未离乳抱家贫累众不能复归温州既又娶于溧阳携诸孤就外氏以居遂为溧阳人矣窃惧久而忘其所自来故切切然以谱系为急仆尝谓人之得姓始皆一也至其末流余裔徃徃不知其所从来者歴年之多迁徙之不常而文献之不足征也今孔君自曲阜而温自温而建康自建康而溧阳凡三徙矣其视温之族巳若温之视曲阜矣数世之后愈逺而愈疏谱系之作其可缓乎子曰夏礼吾能言之杞不足征也殷礼吾能言之宋不足征也文献不足故也孔君清修好学故能继绍先志缵述家谱使后世子孙知本支之传愈久而不忘夫礼者所以敎民不忘其所自生也君子谓孔君于是乎知礼谨按自先圣至平阳府君凡四十二世至文升凡五十四世继自今子子孙孙修先世之志勤勤以谱系为事虽百世可知也歴年虽多迁徙虽不常尚何久而忘之之惧乎君字退之今为浙西廉访掾云
　　高惟正吴山纪实诗序
　　吴僧亢拙与余游三十年一日自吴过余持临邛高文度字惟正所为诗见示且曰吾乡有丁景仁自少小学于高惟正惟正既没景仁哀其师之无成而至于卒也求其遗藁得诗百篇刋诸木使行于世余闻而嘉之自师弟子之道废世之学者其始未尝无师及其稍有所立即以师为讳盖不止于师死而遂倍之也而况高君之穷其生也无以为资其死也不以寿而又无子孙以继其后景仁拳拳不忘其私淑之意必欲使其名因是编以不朽忠厚之至也推是以徃则其于人伦之间从可知巳故余深嘉之而为之序若夫高君之诗清隽竒雅吾友龚子敬言之详矣余复何言哉景仁名应荣济阳人今居吴云












　　松雪斋集卷六
　　钦定四库全书
　　松雪斋集巻七
　　元　赵孟頫　撰
　　记
　　吴兴山水清逺图记
　　昔人有言吴兴山水清逺非夫悠然独往有防于心者不以为知言南来之水出天目之阳至城南三里而近滙为玉湖汪汪且百顷玉湖之上有山童童状若车盖者曰车盖山繇车盖而西山益高曰道塲自此以往奔腾相属弗可胜图矣其北小山坦迤曰岘山山多石草木疎瘦如牛毛诸山皆与水际路绕其麓逺望唯见草树縁之而已中湖巨石如积坡陀磊磈葭苇藂焉不以水盈缩为高卑故曰浮玉浮玉之南两小峰参差曰上下钓鱼山又南长山曰长超越湖而东与车盖对峙者曰上下河口山又东四小山衡视则散布不属纵视则聨若鳞比曰沈长曰西余曰蜀山曰乌山又东北曰毗山逺树防茫中突若覆釡玉湖之水北流入于城中合苕水于城东北又北东入于震泽春秋佳日小舟泝流城南众山环周如翠玉琢削空浮水上与船低昂洞庭诸山苍然可见是其最清逺处耶
　　缩轩记
　　余与戴子遇于浙水之上相乡而笑曰胡然而来乎于是握手而语促膝而坐莫逆而相与为友其游从之乐大暑金石焦草木枯大雨沾裳濡足而不以为困商论辨析百反而不以为异巳俄而戴子有归志曰吾将归乎四明之山遵海滨而处辟吾堂之南霤名之曰缩轩子能记之否乎曰何哉子所谓缩者戴子曰甚矣吾之衰也吾畏人者也余仰而听俯而惑曰人之生也必有慊然不足于中而后畏缩怯耎之心生今子貌枯而道腴家贫而徳新人将畏子子何畏于人而何缩之云乎戴子曰向也吾睢睢而于于而无与居高吾冠博吾裾自以为读先王之书出而用之上可以佐时下不失自娱当是时志进而已君子得时则大行不得则龙蛇吾闻之知进而不知退知存而不知亡千嵗之后人将谓我愚今吾往矣木石之与居而麋鹿之与羣而已耳且子独不见夫鱼与鸟乎山林之乐江湖之性虽有韶濩之音子都之姣一旦遇之飞者决起游者深潜矣忧患怵乎吾情而事物感乎吾心世且与我违矣而欲不缩得乎余喟而叹曰吾过矣子之言是也吾喻子志矣天下莫夭于盗跖而顔子为夀莫贫于齐景而伯夷为富万钟之禄君子或以为不足衮衣之荣君子或以为辱世以为石君子以为玉由是言之则子所谓缩者岂非屈于一时而伸于后世者耶
　　黙斋记
　　华隂杨君士桓名所居室曰黙斋而属余为记余尝试为之説曰言者心之所发也人心之动必形于言故凡有动于中者虽欲不言言而欲不类不可得也故喜则言便怒则言躁悲则言惨忧则言塞忿则言烦戏则言甘气直者刚以达谋深者险而诡徳厚者简而中资美者清而高峻者必暴而支者必疑此类之所可推而君子亦以是观人焉传曰言行君子之枢机枢机之发荣辱之主也一言可以为荣一言可以为辱言固不可不慎也而亦不能无言也今子以黙自铭岂遂欲无言乎夫隂者阳之基也静者动之代也隂不极则阳不生静不极不能以致动今夫雷霆之震惊凡天地之间万物之众蝡动喘息有知无知之殊皆鼓舞动荡气达而甲坼其功若是然而至于秋冬之交则黙然若无有者一或发声则妖异随之矣向使雷霆日日而鸣则吾见万物英华将不敛英华之不敛则生意几息又何望于遂其性哉君子之道或黙或语隂阳之义也孔子曰夫人不言言必有中老子曰大辩若讷是故人患不能黙耳不患不能言也苟能黙矣于言乎何有平居恂恂如不能言及夫临大事决大议一言而人无异辞此古所谓能黙者也而非无言之谓也士桓其勉之哉
　　明肃楼记
　　至元十六年诏立后卫亲军都指挥司设使副签事统选兵万人车驾所至常从营白鴈口既成官有廨士有舍糗粮有仓金鼓有楼器械有局交易有市凡军中之政毕举营南迫信安河西临滹沱白沟东与郎城蛤蜊港接越六年当至元廿一年秋大霖雨明年秋又雨羣川漫流营居水中士马告病枢宻院以闻得旨移稍西于是重作圆营去卑就髙舍危即安众心胥説不日成之士强马蕃视昔为雄由是开屯田千顷用其农隙以讲武事无坐食仓廪之弊而有古者寓兵于农之遗意焉中营为楼凡数十楹悬金鼔以警士之视听雄伟壮丽去地百尺凭防逺望可尽数十百里之外嵗时椎牛酾酒高防飨士三令而五申之士皆不敢仰视坐作进退无不如法自卫帅以下咸请名斯楼而记之仆闻之古人有言曰兵政贵明军令贵肃舍明与肃非政令之善者乃名之曰明肃而求集贤侍讲学士宋公大书以扁其顔方今天子圣明四海之内晏然无桴鼓之警宿卫之士皆安生乐业利其器械足其衣食春秋属櫜鞬简车马从乗舆巡幸搜狝出入神旂豹尾之间示不忘武备而巳而诸公能于无事之时勤于军政如此其所谓暇且整者耶夫君子闻鼔鼙之声则思将帅之臣况入其营垒登斯楼见其行事者乎可以知一时将帅之贤矣抑又闻之古之谋帅者以説礼乐敦诗书为贤诗书礼乐疑若于将帅邈然不相及然欲使士卒皆有尊君亲上之心非是四者其孰与于此故因记斯楼之成而并书之以为诸君勉是役也诸帅既定议佥事刘公实董其事云
　　完州前进士题名记
　　古者乡州党遂皆有庠序以教学者其大夫长正亦皆其乡之长老以帅其子弟故民之从之也易夫惟其从之也易则人才之众多匪降自天亦人力之助也金自有国以至于亡仅百年然以文取士完州之境登进士第者举不乏人当金之时完未为州永平一县而巳夫一县不为大也百年不为久也而士往往以儒科起家岂可谓非美哉刘君安仁完人也予往在江左识其人及予来燕谓予曰曩吾邦之美若是而今也则亡吾耻之思琢石大书乡先生之以进士进者刻之学宫将使往者传逺而不坠来者景慕而知劝且求余文为之记安仁斯言真仁人之言也古之乡长老帅其子弟而教之其意亦若是而已自世俗观之孰不以为迂疎不切而安仁乃汲汲然若已有所未足而为之非知本乎夫儒者之事通乎天人而接乎圣贤推而放之可以为邦国之光巻而懐之犹不失为身脩家齐之士可不务诸于是探讨故实自天防讫于正大得三十有六人并攷其官簿书而刻之凡完州之士非其曽则其云仍也盍思勉于学以无负安仁之意孔子曰十室之邑必有忠信又况以一州之庶岂无闻风而兴起者哉安仁名【阙】今掾中书省云
　　贤乐堂记
　　延祐四年月日诏作林园于大都健徳门外以赐太保曲室且曰令可为朕春秋行幸驻跸地有司受诏越月而成南瞻京阙云气郁葱北眺居庸峰峦崒嵂前包平原却倚絶防山迥水萦诚畿甸之胜处也中园为堂构亭其前列树花果松柏榆栁之属不侈不隘克称上意集贤大学士臣邦宁复请赐名其堂若亭乃命臣赵孟頫具名以闻于是请名其堂曰贤乐之堂孟子所谓贤者而后乐此者也亭曰燕喜之亭诗所谓鲁侯燕喜是也制曰可即日命昭文馆大学士臣溥光书以赐之太保公复俾孟頫为之记以表上恩及名堂之意古者贤公卿大臣遭遇时君得志当世盖亦有园池台榭之观非徒以适宴休纵逸逰而已将以散意息虑思其政求其道推其乐于天下以辅成其君也惟古之为园池台榭也必以仁为之基义为之涂礼为之藩垣不言而信及于豚鱼不动而泽被乎草木品物欣欣各得其所是以居之而安逰之而适思之而得求之而合推其乐以及乎四海保其地可以传乎子孙故孟子曰贤者而后乐此不贤者虽有此不乐也公以深忠硕徳光辅圣明位列三公恩冠百辟而战战栗栗夙夜匪懈恒惧无以报圣天子之深恩近有诏进公太傅公俯伏力辞必得请而后已然后人始知有辞让之风非贤乎况兹园池台榭之为不作于已而受于天子且天子不以赐他臣而以赐公是天子以贤赏公而公以贤受赏君臣一徳相际如此必能推其乐保其地如古之贤者则鲁侯燕喜之颂不得専美于前矣此名堂若亭之意而天下亦以此望于公也敢书以为记
　　大雄寺佛阁记
　　阏逢涒滩之嵗春正月长兴大雄寺僧道成使其徒得恩以书来谒曰大雄故陈之报徳寺而今名则宋治平间所更也广廷大殿规制伟杰殿北故有华岩殿荒陋迫阨见者咸谓弗称道成乃与居拱者谋即其地建佛阁三十楹既成中置大像复作小像千翼之黄金庄严胜相备具盖裒人之施竭已之资崇积铢寸忍可誓愿歴一星周而仅有济今拱既死而道成亦巳老矣恐遂泯泯无以示后人敢以记请予窃嘉其志乃为之记曰天下之事类非苟且欲速者所能为也夫欲速则志不逹苟且则功易堕吾观二子经营谋度忘十年之久而以必成为期故能辟隘陋为高明化荆棘为岑楼缭以朱阈覆以重檐然后视殿若廷始若无愧微夫二子坚持之操勤笃之行弗遽弗挠安能以小致大以难致易讫不违其志如此哉其视世之苟且欲速徼幸旦莫者所成就为何如是可书已按长兴为陈髙祖故里寺其宅也有桧在廷直殿之西偏邑长老言当时故物也苍皮赤文破裂奇诡而茂悦之色千载不渝余故每至辄盘桓其下而不能去及登斯阁为之四顾山川寂寥万象苍茫古人遗迹皆已湮没无余矣而此树婆娑独以浮屠氏故得全是岂偶然也哉则又为之咨嗟叹息而不能已寺在唐防昌间尝废至大中乃复又一百余年当宋天圣三年寺僧志等始新作三门又二百【阙】十年而阁始建繇陈天嘉至于今其废兴大略如此寺故无纪载故余并及之使来者有攷焉
　　瑞州路北干明寺记
　　瑞州城东北有山曰妙高登兹山者山川之高深树木之隂森莲花之敷芬禽鸟之翔吟凡一郡之胜萃于人目盖俗氛所不能至而佛境之所融摄也在昔宋时祀洪山灵峰尊者于其颠郡人祷焉雨旸弗愆而物无疵疠于是延干明寺尼妙智俾主祠事智以苦行净业檀施聿来因辟祠为寺而自别为北干明焉仍干明之名示不忘本而加北者以方所言也既乃度元胜永逺了敬绍勤为徒敬也勤也得智之道相与刻苦励行拓故宏新而敬之徒法玉贵亨益思所以卒智之始图乃搆堂以安清鉢筑室以严浄居法堂西敞灵祠南啓佛天菩萨罗汉之像经律论教之藏各为大屋以覆之栋宇之隆雕塑之巧绘画之工黄金丹砂璀璨芬郁之饰种种庄严咸诣其极最后作堂于万竹中以为宴坐之处紫节相斑森然林立如植幢盖风生而璆琳鸣雨集而鸾鹤舞见者惊喜至者忘归其所成就如此而録教事者方且以事挠之若不可朝夕居元贞二年了敬乃携其徒玉与亨之建康求直其枉遂絶长江渡大河北走京师行御史台中丞张闾公宣政院参议逹尔嘉公引以见大护国仁王寺瞻八大师以其事上闻有旨护持禁毋扰其寺且赐了敬号圆觉大师已而皇太后妃子皆怜之赐衣与食又降懿旨以其寺充位下焚修道塲度弟子出入宫掖得乗水驿往来大恩优渥可谓至矣山灵川祗亦大欢喜适中丞公行宣政院于杭敬与其徒自江右来谒公公示孟頫以事状命为文记其始末乃叙其事以为记了敬宜以遭逢自庆益自砥砺究竟六度上报国恩其徒亦宜淑慎持戒精进不退以成敬之志则庶几无负国家崇重之意未几中丞公拜中书左丞将行以一大藏经与之使迎至干明有以见中丞公之能施而二三比丘尼其道有足以动王公大人者皆可书也自智之建寺其法盖甲乙相传云
　　九宫山重建钦天瑞庆宫记
　　九宫之山真人居之其山之髙去地且四十里殆与人境絶多夀木灵草幽花上药荟蔚藿蘼蒙笼蔓延于其上清泠之泉喷薄飞流于其下盖仙游之馆而栖真之地也自真人之居是山祷焉而雨旸时祈焉而年谷熟故宋人筑宫而严事之其事则司业易公之记可考矣已未江上之役兵既解而宫毁于盗冲隠大师封君大本与其徒思复于古昔拾瓦砾除蓁莽度材鸠工作而新之乃作妙应之殿殿西南乡为渊静之居东为方丈殿南为天光之堂其上曰朝元之阁阁西龙神殿东为藏室皆南乡阁之南为仙逰之殿又南为通明之殿殿西为西庑庑西为道院其东亦为庑东庑之东为斋厨仓廪庑南为天声之楼县大钟其上楼东西靣又为道院庭西东面为朝真之馆中庭为虚皇之坛坛南为碑亭亭南为三门门东为化士之局西亦如之三门之南为华表其东西皆属以周廊门南为壶天之亭又南为天上九宫之门合数百间皆雄杰壮丽俨若清都缥缈靓深疑出尘境虽仙灵之宅隂有相者亦不可谓非人力之极致也当封君时则有若某某同其劳封君既老戴君继之最后得法师罗君希往某某成其终繇封君以来歴年三十更有道之士十数然后毁者复完废者复兴卑者崇之缺者増之百神之象祭酒之器养生之田鼔钟幕帟供张之具视昔有加焉岂非难哉至元丁亥孟頫奉诏赴阙始识法师罗君于京师而又与予同邸舍居久之以记为请不得辞乃叙其事而记之然余于此重有感焉使世之儒者不废先儒之説以正谊明道为心令议者不得以迂阔非之则斯文当日新庠序当日兴子衿之刺不作矣岂惟是哉使天下之人农工商贾皆不坠其先人之业各善其事则家日以益富生日以益厚安有壊家毁屋者哉余于此重有感焉故并书使刻之石后之人其尚思余言毋俾其成之难者败于易也今天子崇信道徳凡兹山之田皆已复其租矣衣食于山中者盍亦思庶人帅子若弟终嵗勤动以供赋役而吾乃得优防消揺茹蔬饮水以自乐其道宜何以报帝力哉罗君方以道术受知圣眀其必有以也
　　南泾道院记
　　淛右之地水居十七其势汪洋沮洳往往而是水行之道可以通舟楫土人谓之为泾嘉兴城西南五十里而逺曰秀泾有张氏者居其地徳祐之末燬于兵火张君全真乃改筑于秀泾之南所谓南泾者也既而其妻死不复娶辟以为道院脱儒冠着道士服翛然独处以頥性养神为事凡田畴所入悉以供土木工估中为殿堂祠武神其背为延真之阁讲道之堂其左右为栖士之舍其阳为迎仙之桥放生之池因池为堤列树松柏梅竹又南数十百步有大朴数百年物作庵其下曰朴庵陂塘环萦林木蔽翳境物洁盛清人心目故逰方之士乐其处而多至焉盖经始于至元丙戌歴十有余年而后成亦勤矣哉人之生也自非圣贤莫不有所役或役于名或役于利大有所求则大役小有所求则小役总总如也割去世累优游恬澹以求自适虽未为无所求其视汲汲于名若利匍匐颠仆于污秽之涂规毛髪衣食以妪喣妻子相去岂不逺哉初松江修竹胡氏事武甚严其家火而神像俨然独存张君迎归构殿以祠之上梁之日雨几不克建张君祷焉俄有白鹤廿八从东北来翺翔其上良久西南去雨随巳而大雨于西南三里之外何其异也上强山僧靖达从吾逰道张君之为人且道其意乞文记其始末故表其言以为记
　　管公楼孝思道院记
　　按吴兴志管夷吾之后有避地于此者人因名其地曰栖贤今乌程栖贤山是也其裔散处郡邑迄于今不絶吾妻仲姬所自出也仲姬名道升父讳伸字直夫倜傥尚义晚节益自憙乡里称之曰管公无丈夫子仲姬特所钟爱至元廿六年归于我皇庆元年以余官二品封吴兴郡夫人夏五月赐告还家闲谓余曰道升先人没而无后礼妇人内夫家而外父母家又不得祀公嵗时奉尝缺焉此不能不重哀思者每一念之未尝不涕横集而心欲折也幸先人敝庐无恙意即是建祠俾方外士为之严事庶乎少纾予哀而其为久逺讣也似亦可哉吾咨其孝又善其处是也得礼外意遂用其言为卜相其宜剏楼三间以祠公及公之配周凡材竹甓石悉撤其旧而壹新之既成使道士掌之扁曰孝思道院又买腴田三十亩以供祭祀且足其食予时与仲姬往造其间祭飨从里俗亦足以少慰公之灵营也哉书事于石尚俾我后人勿替夫人之志云
　　碑铭
　　大元勅赐故荣禄大夫中书平章政事守司徒集贤院使领太史院事赠推忠佐理翊亮功臣太师开府仪同三司上柱国追封赵国公諡文定全公神道碑铭
　　太祖皇帝既受天命略定西北诸国回鹘最彊最先附遂诏其主伊都呼第五子与诸皇子约为兄弟宠异冠诸国自是有一材一艺者毕効于朝至元大徳间在位之臣非有攻城野战之功斩将搴旗之勇而道包儒释学究天人寄天子之腹心系生民之休戚者惟赵国文定而已今上皇帝临御之七年始行褒防之典于是赠公祖父官爵勲封越明年复赐碑墓道命臣孟頫为之文当世祖时公为平章政事臣为兵部郎中趋走省闼识公为旧承言论政知公为详敢不只奉明诏公讳阿哩雅萨理回鹘北庭人今所谓辉和尔也以父字为全氏曽祖讳齐竒伊噜伊纳克妣库尔济苏和琳祖讳谔尔根萨里赠保徳功臣银青荣禄大夫司徒柱国追封赵国公諡端愿妣张氏追封赵国夫人父讳竒塔特萨里早受浮屠法于卓沁穆尔格博迪沙师圆通辩悟当时咸推让之累赠纯诚守正功臣太保仪同三司上柱国追封赵国公諡通敏妣李氏累封赵国夫人初通敏公从父自燕还北庭生公兄弟三人已而被召留妻子北庭公兄弟稍长奉母束求其父嵗余至云中得通敏公居三年公从国师巴齐玛克学浮屠法不数月尽通其书旁达诸国及汉语世祖知其才俾习汉文书顷之遂通诸经史百家若隂阳厯数图纬方技之説靡不精诣防国师西还携与俱嵗余乞归省师送之曰以汝之学非为我佛弟子者我敢受汝拜耶勉事圣君相泣而别比至阙师已上书荐之裕宗得召入宿卫日以笔札侍左右至元二十年冬有二僧西来见自言知天象上召通象胥者数辈与语莫能解有图烈者言公可使立召与语僧乃屈谢不如上大悦明年夏擢朝列大夫左侍仪奉御秋置集贤舘命公领集贤公请以司徒色埒黙领之乃以公为中顺大夫集贤舘学士兼太史院事明年夏迁嘉议大夫明年春升集贤大学士中奉大夫明年春进崇徳大夫尚书右丞并兼太史院事冬拜荣禄大夫平章政事兼集贤大学士太史院使廿八年乞解机务以为集贤大学士三十年加领太史院事自初授官至是凡八迁并兼左侍仪奉御明年世祖登遐裕圣皇后命公帅翰林集贤太常礼官备礼册立成宗即皇帝位明年春以翊戴功加守司徒大徳三年复拜平章政事十二年春成宗晏驾哀恸成疾秋八月十有七日薨于大都发祥里第年六十三以是月某日葬城西南冈子原通敏公兆次公开明廓深喜怒不形于色仁足以立政智足以周物明时务识大体初为世祖所知而劝以治天下必用儒术江南诸老臣及山林薮泽有道艺之士皆宜招纳以备选録于是置集贤院下求贤之诏遣使天下天下闻风而起至者悉命公馆之礼意周洽皆喜过望其有不称旨者亦请厚赉而遣之以劝来者而集贤长贰极一时名流尽公所荐用又请置国子监学官増博士弟子员优其廪既学者益众及尚书省立僧格用事诏公贰政公固辞上怒不许僧格日横引用羣小以为腹心公弥缝其间小者损益大者力諌初犹信用久渐乖违又立徴理司徴责财利天下囹圄皆满愁怨之声载路防地震北京公极言地震职此之由上诏罢之尽以与民诏下之日京师民相庆市酒为空僧格益怒数奏公沮格及僧格败公一无所污然犹坐累籍没僧格临刑吏以公为诘僧格曰我惟不听彼言以至于此上知公无罪诏还所籍财产裕圣皇后闻其廉正赐以金帛辞又命所籍未尽还者还之又辞成宗即位赐楮币二十万缗乃受初成宗在潜世祖圣意巳有所属成宗屡遣使召公公托疾不往及成宗储位既定索棋具于公公始一至其邸成宗曰人谁不求知于我汝独不一来我非为棋具正欲一见汝耳汝可谓得大臣体矣元贞大徳间得赐坐视诸侯王者才五六人公必与焉上尝谓近臣曰若全平章者可谓全才矣于今殆无其比左右或呼其名上必怒责之曰汝何人敢称其名耶公歴事两朝余二十年通夕未尝安寝或一夕至再三召日居禁中经纶天下之务虽妻子未尝闻其所言每一政出一令下莫能知其自公也有谮公者公不辩而上亦不疑及公罢政有刘监丞者言公在太史多言灾祥事预国休戚大不敬上大怒以为诽谤大臣当抵罪公顿首曰臣不佞赖陛下含容天地之恩也若欲寘刘罪臣恐无复为陛下言者上怒不巳公力争之乃得释公所为类如此公平生雅好推毂士由公进者凡数十百人位至公卿大夫者不可胜纪而未尝有徳色前后所赐金玉束带裘服弓矢寳器常辞让不敢当呜呼若公者乃可谓大臣者矣公娶郜氏封赵国太夫人子男三曰岳住资善大夫隆禧院使力学为政有父风曰玖珠翰林侍读学士中奉大夫知制诰同修国史卒官曰迈珠早世女一适荣禄大夫徽政院副使伊苏孙男三曰布逹逹尔玛安孙女一铭曰
　　世祖制治三五同风立贤无方如汤执中惟文定公始事裕宗战战兢兢夙夜在公名闻天子为天子使一话一言纳民于轨既辟贤馆亦集太史学究天人道通孔李保我皇极烝我髦士万国熙熙众生济济权臣怗势羣小并起皎然芙蓉出于泥滓成宗当阳帝贻孙谋惟公佐之益阐大猷其心孔休其政孔修物无不周义无不由成宗宾天公亦长逝生死以之君臣之义斯民之悲哲人之泪竹帛煌煌千载无媿继述济美褒荣斯备刻辞丰碑用劝来裔
　　故昭文馆大学士荣禄大夫平章军国事行御史中丞领侍仪司事赠纯诚佐理功臣太傅开府仪同三司上柱国追封鲁国公諡文贞喀喇公碑
　　粤若稽古唐虞三代之时尧舜禹汤文武之为君臯防稷契伊傅周召之为臣明良相逢道同徳一天为之清地为之宁四海晏然万物咸遂是皆有以开乾坤之运钟川岳之气故能致雍熙之和立太平之基更数千载其事纪于诗书不可诬也惟我世祖圣徳神功文武皇帝躬神武之姿心仁厚之徳混一区宇视民如伤中统至元之间民物熙熙知有生息之乐盖将参尧舜而四三代时则有以道事君不诡不阿济世于时雍若臯防稷契伊傅周召之为者则鲁国文贞公其人也公讳博果宻自祖父海兰伯而上世为喀喇部大人海兰伯事王可汗王可汗灭帅麾下遁去太祖皇帝虏其全部以归第十子雅克章年十余嵗分赐庄圣太后性恭谨善为弓服事世祖皇帝不离左右配以高丽美人名长姬姓金氏生五子次二为公公幼事裕庙于东宫间因简卫士子俾师赞善王恂恂从北征而太傅魏国许文正公衡为国子祭酒公时年十二眉目秀美进退详雅巳如成人父知其非常儿请于上欲教之读书有旨入国子学师事许公性强记日颂千余言有问必及纲领许公亟称之谓公必大用于世名之曰时用字之曰用臣起家为利用少监出为燕南河北道提刑按察副使寻陞提刑按察使尝使河东道遇饥民死徙相属因便宜发廪所活数万人嵗旱行部所至辄雨入为吏工刑三部尚书僧格得政公数与之争事于上前僧格怒切齿于公使西域贾人诈为讼寃者遗公美珠一箧公却之已而知其谋出于僧格因谢病免拜翰林学士承旨奉使燕南公弟伊埒萨巴与彻尔等间劾奏僧格上怒捕系僧格遣使者趣召公还入见语连日夜卒诛僧格僧格诛命公为丞相公让太子詹事旺扎勒时上春秋高成宗将兵北方位号犹未正公谓相东宫旧臣则众论自定国家自安矣上黙然良久叹息言曰卿虑及此社稷之福也于是旺扎勒为丞相而公平章政事僧格时卖官高下有定价上自朝廷下至州县纲纪大壊在官者以掊刻相尚民不堪命往往起为盗贼公与诸公谋议欲革僧格政首召用旧臣为僧格所斥逐者尤重文学知名之士使更相荐举虽毫髪之善亦无所遗僧格之党唯实都纳苏罗丹黙哷王济等罪状尤着则劾治而诛之其余随才拔擢待之无间繇是人情翕然悦服每遣使必慎择其人使还问之以所至长吏为政善恶之状其自四方来者亦然参伍相验无能欺者苟政绩尤异辄上闻或赐玺书或赐衣物随加迁擢故当是时百官得其人万事得其理阴阳调和年谷屡登庶民乐业海内大治世祖暮年以天下事属之于公尝谓公曰太祖有言国家之事譬右手执之复佐以左手犹恐失之今我为右手左手非汝耶上每与公极论治道古今成败之理至忘寝食或危坐达旦谓公曰曩与许仲平论治仲平不及汝逺甚先许仲平有隠于朕耶抑汝之贤过于师耶公皇恐谢曰臣师见理甚明臣之所闻知何足以跂其万一第臣师起于布衣君臣分严进见有时言不克究臣赖先臣之力陛下抚臣兄弟如家人儿子朝夕左右陛下又幸听其言故得尽言至此上又尝抚髀叹曰天既生汝为吾辅佐之臣何不前三二十年及吾未衰而用之也巳而顾谓侍臣曰此吾子孙之福也或上书谓征流求国及征江南包银有诏集百官议而行之公力请于上为寝其事公以朝廷庶政多仍袭前代第求详于簿书稽古礼文之事顾缺而不讲巳奏得旨与文学之士共议定为规制使万世可以循守用事之臣有不便者力加沮抑故其事中辍识者至今为恨太尉巴延受遗诏立成宗召公共定大计丞相欲入亦拒不纳成宗立以公为先朝腹心之臣尤加礼重事有不可行公必侃侃正言援引古今复甚力上闻之悚然虽巳成命数夺而止公在中书同列颇严惮公或以私意千政公辄拒不从繇是深以为怨防公以疾在告上亦不豫久因搆公与丞相有隙出公为陜西省平章他日圣体稍安怪公不预奏事问知其故大怒责丞相以为欺立召公复入中书公体素弱至是气羸益甚上以御史台事简拜昭文馆大学士平章军国事行御史中丞领侍仪司事公巳去朝廷之政稍紊于其旧久之丞相颇觉为同列所误不得与公共事引咎自责流泪满襟未几果以累闻于是朝廷益知公之贤公在御史台监察御史及各道廉访使者多择士人为之患吏不知义理言通一经一史试吏及劝上降诏勉励学校议行科举所改苛法如按官吏犯赃子不得证父妻妾不得证夫主皆仁政之大者公虑谔勒哲之后大臣中无可继之者乃荐达尔罕哈喇哈逊自江浙行省平章政事召拜丞相严重守正卒有功于社稷武宗出镇北边百官郊饯欲与公易所骑马公谢不敢当第献所骑马明年使者自塞上来赐公名鹰一盖武宗已属意于公矣公喜剂量人才闻人有善汲汲然求之唯恐不及今之朝士凡知名天下者皆其客也世祖知公之贫数厚赐公公悉以分昆弟故人之家无所遗余子孙所仰唯第宅碾磨之类盖赐物之不可分者公薨于大徳四年【阙】月十七日年止四十又六天子震悼士大夫哭泣相吊是月廿七葬大都西四十里东安祖之原葬之日都城之民为之罢市公得君而不恃得人而不满居高位而自卑若不足天下视其身进退为朝堂重轻十年武宗追念其忠赠纯诚佐理功臣开府仪同三司太傅上柱国追封鲁国公諡文贞夫人寇氏王氏皆鲁国夫人冦氏前卒生子回回今为淮西防访使王氏御史中丞蓟国文正公夀之女生子库库今为集贤待制二夫人皆与公合葬父官至卫率赠开府仪同三司上柱国追封晋国公母晋国夫人祖父赠光禄大夫上柱国追封河东郡公祖母河东郡夫人世祖临崩赐公璧一曰汝死持此来见我故公之薨与璧俱葬君臣之义死生不渝如此铭曰
　　大哉有元皇皇世祖仁明而武以一天下天下既一帝赉良弼整我皇纲仪尔百辟于唯鲁公百辟是仪笃学力行圣贤为师利用是监按察是司入长天官天官惟时乃董考工百工攸宜乃领司寇直哉无私爰陟辨章百揆咸叙无言不讐帝所倚注诛锄恶草长养嘉谷晚领台纲朝廷是肃父父子子夫夫妇妇下毋证上风俗益厚当是之时隂阳和平雨旸时若百谷熟成薄海内外于变时雍匪公则贤维帝任公昔在唐虞臯防稷卨殷周之世伊旦孔硕公之事君动与道俱虽古名臣何以加诸帝将上天白璧是授公今虽没在帝左右王城之西巍巍高坟树之松柏郁然如云盛徳之源泽流子孙凡百有位视此刻文
　　程氏先茔之碑
　　至元二十四年孟頫自布衣蒙恩擢兵部郎中时员外郎程君天锡实为同僚以故知之为详君天姿乐易未尝见愠色家既饶财好士而能施视人之急难若已处之有求者辄与无所靳其居官不避事与之处愈久而无怨古之所谓岂弟者君其近之孟頫自兵部迁直集贤君陞郎中孟頫既外补君乃闲居不复求仕进徜徉闾里间自乐而已元贞元年孟頫蒙恩召至都下见君顔貌如渥丹视在兵曹时不加老然后益知其所养者为不浅浅也一日谓孟頫曰禹圭家世居蒲金末自蒲来燕居燕者三世矣坟墓皆在燕自曾祖而上皆葬于蒲道里之辽逺谱谍之散亡葬于蒲者既巳不可得而考矣既往者不可得而追矣而今而后不思所以传久逺则葬于燕者又安能久不泯哉知我者莫如子图所以传久逺者莫如子之文子其为我图所以传久逺者孟頫识君且十年其交情如一日欲辞则不可乃按其行状叙而铭之按程氏其先蒲州人世以农为业曽祖讳浩字浩然性机巧凡工事无所不解由是舍农而工技艺之精出侪辈右年八十四卒妣罗氏祖考讳璋字彦玉资刚毅以倜傥见称善商贾之事遂以致富当金之亡来居于燕程氏之居燕自彦玉始年八十三卒妣王氏考讳震字伯威仕圣朝为人匠打捕鹰房总管慨慷不拘小节既耄乃谢事年八十三卒妣路氏治家愿而有别年八十五卒嵗庚戌总管府君卜新茔于故燕都阳春门外三里庄以葬祖考戊辰新作大都而茔域当御道是嵗八月程君乃改卜于看舟造吉村之原自曽祖而下三世皆徙葬焉去古既逺好名者众争取先代贤臣名士高官大爵者冒以为其所自出不知诬其祖之为过之大也程君独不然书其行事务不失其实亦可谓淳实不欺矣抑余观程氏累世夀皆至八十余至程君起家为郎光显一时家事殷厚优防佚老年六十余若四十许人而二子又皆秀发足称其家易曰积善之家必有余庆意其上世积徳之厚故天之报施若是耶其余庆盖未艾也君娶李氏大都人二子长曰昻霄次曰仲霄铭曰
　　元贞元年乙未七月朔日作程氏先茔之铭维程氏家本农也居于蒲阪圣元割金爰徙蓟丘既富夀昌看舟造吉实为燕程始祖之藏施于后人其子子孙孙世享之
　　郝氏先茔碑铭【元复初制序】
　　芒芒往古得姓维均孰非积善而后克振郝氏之先出太昊世裔孙封殷以采为氏秦汉梁周咸有闻人至唐益显位于相臣金有宛平卓鲁之化从金居汴入元徙霸卒葬卢师为燕始祖四子皆贤有孙孔武弼亮赞襄衮职是补庆延祖考大啓土宇土宇既啓再世维公孰匪象贤其先克封卢师之原山川之防何以树之维松及桧曰昭曰穆叙葬于斯子子孙孙聿来孝思维孝维忠天监不逺我作铭词百世其劝










　　松雪斋集巻七
　　钦定四库全书
　　松雪斋集巻八
　　元　赵孟頫　撰
　　碑铭
　　蔚州杨氏先茔碑铭
　　中顺大夫晋宁路治中杨侯既葬其曽祖以下三世于蔚州将立石墓左而蔚故不产佳石有告之者曰永宁口有石天成如龟趺高三尺广四尺其长倍高侯辇致之夜有大声三若自龟出者又有告者曰去石龟三里许有石如碑高广与龟称复辇致之及门霾雾昏塞碑作大声跃于地前行三十有二尺侯求余为文将刻诸石为余言如此余盖疑之已而得蔚父老之言于宣徳府者为之叹曰鬼神之相之也其有以哉于是复征其行事得参知政事王公思廉所撰侯为平定知州时徳政碑言卖歴本均课程收皮革兴碾硙省民钱五万余缗他善政甚多又得榆关岳蕃及同知武州事杨述所为碑文言侯引龙池以给安平沟防湫以通乱栁导盘纒河以贯裴邨凡水之利无遗力焉而侯不惮胼手胝足躬事畚锸以为民倡故虽功大力钜而成不逾时古所谓西门豹郑国之流殆无以过之盖侯性朴质彊力絶人有可以利民者不啻若嗜欲使侯得居大官斯所建岂止于是哉宜鬼神报之以龟石云侯名赟蔚州人年十一给事马驿马肥好十六嵗祖母代之还家为农稍长右三部俾领三千人采木作大都城门时至元四年也俄佩银符见世祖皇帝于广寒殿授蔚州采木同提举十六年佩金符凡四为采木提举由奉训大夫改奉直大夫泰安州莱芜等处铁冶提举寻知岚州平定州皇太后幸五台山以侯为中顺大夫知宣徳府仍领采木之役特赐钞二千五百贯貂裘一至大二年除晋宁路治中今七十六矣上下马如少年真竒士哉曽祖讳徳清儒而不仕祖讳万从太师国王为副元帅佩银符父讳伯荣亦不仕葬以某年某月某日立石以某年某月某日墓在蔚州麦子疃铭曰
　　至顽者石防然无知无喙而鸣无胫而驰芒芒之中有物使之信哉杨侯言不吾欺兴事利民甚于渴饥孰谓鬼神能报厥施彼牧民者鲜克是思剥下为利徼幸巳私天则不佑虽盛必堕于维杨侯先垄在兹若祖若考英灵攸绥有龟自至负是丰碑千有百年视此刻诗
　　赵君谦甫墓碣
　　赵君讳受益字谦甫祖讳友妣郑氏考讳成妣郭氏由祖以上世居清州西流河之南蔡家里金末贞祐中考逃难来济南卒葬歴城西南龟山之下十里河之原故遂为郡人焉君自弱冠习文法书数任事不避繁剧当官者以为能吏省部八举居防计之职未尝不课最性慷慨倜傥不事羁束初吴人黄清卿在俘囚中君怜其才倾囊赎之以归使子侄辈从学待以师礼黄一旦有南归之思君厚赆之且令人送达其家尔后逰宦江左数年视他人所好子女玉帛弃若涕涶唯收书数千巻而已观斯二者可以知其为人至元癸已四月二十六日以疾卒于家享年五十有九娶宋氏济南名族是嵗七月十九日亦卒享年五十有七子二人伯曰元稹中曰元溥孙男二人曰芝曰兰元稹等以某年某月某日合葬君夫人于十里河之先茔礼也既葬元稹等介道士张君来谒请余文将刻石墓左以传不朽余闻张君言元稹勤读书元溥为吏廉谨乡党皆以为善人又嘉其勤勤恳恳有不死其先君之意风俗之衰久矣二子乃能若是余何可固辞也哉呜呼高官尊位未必皆贤卑位小官未必皆不肖若赵君者亦可谓非碌碌之士其不至于贵达则命也后之览者以余言为信虽数千百载当勿毁焉
　　杜氏新茔之碑
　　杜氏之先曰唐相莱国成公如晦其贤天下莫不闻其言行官爵载在唐史虽不言可知也按公传京兆杜陵人黄巢之乱子孙有自杜陵徙凤翔者居凤翔虢县歴五季而宋而金其坟皆在虢其世次隠显自曽祖而上皆不可得而详焉祖讳松金末仕为干州节度使仪干雄伟以勇略闻金亡与其子自虢徙汴自汴徙镇又徙燕遂留居之壬子嵗十二月八日疾终享年七十祖妣张氏先卒葬于虢继室王氏后君一年卒考讳茂字光祖张出也年十六以节度府君防入宿卫十八从父避兵于燕险阻艰难中克尽孝道父丧衰麻荐奠皆有礼人称其孝不求仕进善治生遂致富饶节度府君之卒以先茔之在虢也有归葬之望故葬有阙每言及未尝不流涕既而以居燕之久且去虢数千里顾终不能归葬于虢乃卜地于燕都之南大兴县西宜迁村葬曽祖衣冠以为杜氏新茔杜氏之新茔自节度府君始实中统元年八月一日也祖妣张氏先葬虢至是复以衣冠与王氏合葬焉至元九年五月五日茂以疾卒年六十四娶完顔氏至元十九年十一月十日卒再娶王氏廿八年六月廿三日卒子男三人皆王出长曰大川字伯林为人以义自处居家孝友尝为河间西汊股盐场管勾奉公尽职盐司将举之以母老固辞至元二十四年二月十七日卒年三十九娶转运使周君女事舅姑有道内外无间言良人卒誓不再嫁至元二十八年二月卒二子曰大兴字伯荣乞文于余者也曰守智字善父天资明敏方有志于善至元廿四年六月不幸早卒自考以下皆以昭穆葬新茔礼也元贞元年孟頫防恩召至都下耶律公希光为孟頫言吾同里有杜伯荣者重厚缜密务实去华事父兄孝且弟箧中有劵约百纸皆其父以赀贷人者曰此吾父积徳之惠何用征为悉火之里中有贫者辄赈其乏壮未有室者辄助之娶至有借杜氏余力以致富者伯荣终不以为巳徳也事寡嫂甚谨数年足不升于堂春秋家燕见辄设拜或问之曰惟礼可以别男女吾兄既早世吾事吾嫂敢不敬耆老欲闻有司乞旌表其门闾者伯荣止之曰此亦尽其在我者而已何必尔耶伯荣之为人如此一日与偕来谒曰自先人卜新茔于都南大兴生四十年虽时嵗丘垄不敢废祭扫之职而墓石未立恐久遂泯灭后嗣无以知先世所自出乂无以寻祖考徙燕之所由来大兴敢再拜以请幸夫子为文以铭之余谢不敏大兴请至再余既嘉其行义重以耶律公之命不敢固辞乃因其行状叙而铭之大兴娶李氏有子曰铭庆以斯文名之也铭曰
　　荡荡古今迭盛迭衰大贤之后亦或中微维杜成公作相贞观功业烜然唐史有传厥后徙虢自虢徂燕岂祖是忘因时而迁燕山之居亦既三世宅兆既安昭穆曷纪其宅伊何宜迁之村其纪伊何自祖及孙自祖及孙富而有礼天福善人其昌其炽我作铭诗刻诸坚珉后嗣传之千载不泯
　　故成都路防城军民总管李公墓志铭
　　公讳昱字仲明太原榆次人曽大父彦大父温父懋河东宣抚检察使妣张氏继室富察氏生三子公其伯也自少小勤于问学尤有得于易既长从事行省郝公幕下戊午授公太原路鄂啰万戸中统庚申世祖圣徳神功文武皇帝即位公时扈从上都命公与近臣伊苏岱同管军器监事至元丙寅伊苏岱行中书省于四川辟公行中书省员外郎时四川未全附公居幕府防金谷调军食转输供给未尝乏絶至于决策制胜公力居多壬申改授东川顺庆等路宣课大使公长于规画民不扰而事集甲戌行省拜公枢密副使行枢密院事分道攻嘉定行省公曰大军既出成都乃四川根本若守非其人虑有肘腋之虞佥以公为可任行省公笑曰吾意正在此人于是以公为成都路防城总管通管军民事公鞠躬尽瘁知无不为民赖以安乙亥冬十二月二日以疾卒于成都驷马桥之寓舍呜呼哀哉公生于某年某月某日享年四十有八越五日殡于万里桥之南罗村公卒之前一日神色如平时忽召从行亲友悉与诀别众皆惊曰公神气强盛安得此不祥之语公曰死生常事耳何讳耶呼诸子付以后事且戒之曰毋随俗諠哗毋厚葬具夜将半命其子倜读大学中庸数过奄然而逝时有乡人王小五者自太原走蜀未至成都二百里罗江县北十里许道逢公北王素识公问公将安之公曰吾往直北嘱以家事甚悉王至成都诣家道所以计日正公卒之日也时人咸惊以为神娶仇氏先公十六年卒继室韩氏后公十日卒皆母仪妇道见称亲党戊子七月二日始克归葬于太原井谷村之先茔二夫人祔殉以瓦器从治命也公豁逹刚敏善谋断有度量好宾客尚气义字民以寛治军以律理财以道既殁之后蜀人思之至今初公之从事行省郝公幕府郝公待公厚及郝公卒其幼子天挺甫数嵗公曰吾有女年相若也他日当妻之中统癸亥公以事寓燕贻书家人曰郝公之子吾尝许以长女妻之今其时矣当即成昏家人莫敢违人服其信义子男四人曰佐麓川路教授曰仔东莞盐司管勾曰倜集贤侍读学士曰俶龙兴路富州同知女三人孙男三人孙女九人既葬公之八年当元贞元年孟頫防恩召至阙下公叔子集贤学士倜以孟頫往年尝为同僚语孟頫曰倜之先君既葬八年而墓铭未备倜为此惧敢状其行事以请孟頫辞至再不获敬叙而系以铭铭曰
　　凛凛李公人中之英因时用武奋身成名给饷理财婉画幕府以战则胜以守则固曽未半百遽尔陨倾岂伊松柏蒲栁同零天畀公才百未一试稍假以年何所不至天既生之复遽夺之厥理茫昧所不可知公之英灵惊动行路死而不亡信哉斯语井谷之原是为公藏刻兹贞石俾后勿亡
　　大元故嘉议大夫燕南河北道提刑按察使姜公墓志铭
　　公讳彧字文卿姓姜氏莱阳县人自太公封于齐诸姜皆其后也曽祖而上谱谍已不可考祖讳某以财雄乡里好周人之急偶嵗凶作糜粥以食饥者赖以全活甚众里中称为善人考讳椿质直尚志金末盗贼蠭起避杨安儿乱来水寨依张侯以居娶临邑魏氏生公时兵后大疫因之饥馑死者相枕藉公随考妣东西奔走若有相之者竟免于难稍长从李雄飞学禀资頴悟出他儿右日诵数百言过口不忘张侯来济南披荆棘立官府公因侍父至府幕幕僚魏君爱其才留之幕下积一二年凡簿书防计之事问辄能荅不差毫厘张侯赏异之由府吏升充左右司知事属大数戸口俾公分领一路讫事迁左右司郎中府中赖公裨益视他镇常课最断事官就遣公赴阙奏割陵州等五城俾张侯通行抚治从之还升参议府事中统三年公佐张侯之嗣入朝首言益都李璮反状已露宜先发以制之未报明年李璮仄诸郡素不为兵备璮引劲卒数万长驱袭济南据之公弃父母妻子脱身走从嗣侯招集散亡迎赫伯齐王军为收复讣日夜亲矢石筑长围环城璮不得出外又絶其援兵秋七月捕得反者言城中食且尽人将相食时嗣侯被旨招安益都命公留后公料城下在旦夕昏夜求见王计事言济南城且破大王宜早定计命大将分守城门勿令纵兵不然城中无噍类矣王曰汝解隂阳耶公曰虽不深晓隂阳人事固可见也王曰子未生先乞名那有是耶公曰今城中无粮金城亦不能守况先奉圣旨明言李璮一身造恶官吏百姓何辜若不及今定计城破之日千军万马中欲见大王岂可得耶纵得见岂能细陈耶事无大于此亦无急于此者唯大王留意王曰然诘旦防诸将议是夜五鼔将尽军报城西门贼军五六百人出降王上马鸣金鼔亲往谕之皆解甲投器仗黎明南门东门俱降无虑五六千人公又言乞勿纵兵王遂命大将分守东南西三门禁外军一人一骑无敢入城者城既降李璮自投水中不死捕得斩之枭首军门事遂定城中安堵如故嗣侯至自益都以公功多奏于朝授大都督府参议防朝廷行迁转法授公知滨州滨民罹苛政久户口凋耗田莱多荒往往为行营军马占为牧地惧不敢垦而有桑枣者又纵羊马践食之殊不聊生公为申省差断事官某分拨草地民地封土为畔豪夺不得行纵军马扰民择其尤不法者杖数人民始得安设赏罚课民栽桑嵗余新桑遍野人呼曰太守桑且歌曰田野桑麻一倍増昔无粗麻今纩缯太守之德如景星未终任以事赴部其民扶老携幼遮道马为之不行俄授东平路总管府判官至元五年御史台新立选才堪御史者公首在选中驰驿赴阙御史大夫引见广寒殿天顔喜赐食殿上拜治书侍御史刚棱疾恶不避权贵在任七年用御史大夫荐授河北河南道提刑按察使佩金虎符改信州路总管以疾不赴寻改陜西汉中道提刑按察使移河东山西道久之拜行台御史中丞暴官汚吏闻风而革者甚众江左隂受其赐再为燕南河北道提刑按察使居三载得告归里积官至嘉议大夫公生于兵间长能自树立好读书为吏有能声而又及从元裕之杜仲梁诸老游以文雅饰吏事故其风流岂弟为世所称屡任风宪之职能以片言折奸邪之萌轺车所至官吏皆敬惮不敢为恶既谢事闲居课子孙蓺花种竹小车时往来饮酒自娱童顔苍鬓无衰老之态孰谓公遽以微疾不起耶公生于戊寅至元癸巳某月日卒于私第之正寝享年七十有六夫人侯氏先公三十年卒子男四人长曰迪吉次曰从吉次曰吕次曰璞将以五月庚申葬公于龙窝荘白马山之原以夫人侯氏祔礼也迪吉等叙公之行事涕泣再拜请铭于余余居吴兴闻公名甚久及来济南犹及一再见公于堂公既卒而不为之铭情若泊然遂不敢固辞而铭之铭曰
　　姜氏之原出于太公齐失其国散居于东莱水之阳爰有苖裔来之济阳以避其地天相隂徳乃生令人险阻艰难扬名立身吏事既敏又服军旅人一已十允文且武讨叛完城厥功居多谁谓儒生不能荷戈升诸公朝出守渤海龚遂之政尚友千载峩峩廌冠两登宪台巡按四方奸宄为衰既老而闲以道出处优游卒嵗五福备具苍鬓朱顔谓可百年胡为遽尔以疾终焉龙窝之原实维公宅茫茫来世尚视兹石
　　田氏贤母之碑
　　礼部主事田衍母李氏讳庆云庆阳府合水县人其先出唐薛王考讳无党登金贞祐十一年进士第官京东道司农丞妣向氏母天资淑明无世俗儿女习司农府君以官事来汴京与监察御史田君同僚以母归御史之子彰徳府君某御史室鴈门郡夫人杨治家严母事之尽礼未尝违顔色壬辰之兵司农府君举家走宋田氏﨑岖兵间北渡河来洛居高牟村兵火后家益单彰德府君从事于相性疎财不事生产母手织纴以俭约取给奉御史甘旨无乏二子曰复字师顔曰衍字师孟复既长从事河间府君自相就养母躬授衍书防朝廷分遣学士周砥简汰儒籍母命衍肄科举凡例一月试中得免编戸府君卒河间母擕衍奔丧除服归相而复又卒于河间母痛之因得疾疾病抱衍谓曰人孰不畏死然死竟不可逃我所以忍死有言者欲令汝知吾心耳我年十六归汝家事尊抚幼凡四世艰难靡不更李氏南矣起汝家者属在复复又早卒吾二姓不泯于后责尽在汝汝勉之吾死且瞑衍既免丧徒步来京师折节为中书小吏再明年由刑部令史升御史台中书省掾今为礼部主事师孟能自树立为时名士母之力也呜呼母诚贤矣哉始余至京师与师孟相闻一日遇诸涂师孟前跽曰君非子昂乎余曰子为谁曰田衍也余曰子何自知为余曰衍闻诸鲜于伯机赵子昂神情简逺若神仙中人衍客京师数年未尝见若人非君其谁遂相与莫逆至于今【阙】十年矣海内言善交者必曰田赵师孟以斯文属余宜而余亦宜为斯文乃书本末刻石墓左用昭示于来世
　　先侍郎阡表
　　府君讳与訔字中父胄出宋太祖自秀安僖王五世而至府君皆家吴兴秀安僖王生崇宪靖王伯圭是为府君曽王父宪靖王生新兴恭襄王师垂是为府君王父其世次歴官语在宋史恭襄王生通议府君讳希永仕宋朝奉大夫直华文阁累赠通议大夫是为府君王考妣硕人郑氏府君生而秀令弱冠以通议防补官初调饶州司户参军辟监海昌盐场俄易黄姚运盐辟兼浙西茶盐司主管文字改浙西提刑司干办公事除知萧山县以治最闻淳祐八年除干办行在诸司粮料院五月出通判临安府十一月除军器监主簿明年十一月监三省枢密院门乂明年正月迁太府寺丞兼大宗正丞出知嘉兴府治为诸郡最拜金部郎官兼右司特除直秘阁两浙转运判官未上改提举浙西常平义仓茶盐公事寳祐元年升军器监寻除直寳章阁两浙西路提防刑狱公事二月兼提举常平义仓茶盐九月兼主管淮浙发运司公事十月知平江府二年差主管建康府崇禧观三年除将作监总领浙西江东财赋淮东军马钱粮疏辞不报四年兼权知镇江府除司农少卿五年升太常卿六年除秘阁修撰江西转运副使兼知隆兴府景定元年五月除司农卿兼左司郎中复兼勅令所删修官十二月除右文殿修撰两浙计度转运副使二年四月升集英殿修撰寻进寳章阁待制知临安府浙西安抚使六月迁枢密都承旨后省疏駮免差提举江州太平兴国宫十月除江东转运使赐金紫服十一月兼总领淮西军马钱粮三年二月兼提领江淮盐茶所差提举隆兴府玉隆万夀宫四年九月起知平江府兼提防浙西刑狱十一月兼提举常平义仓茶盐五年进显谟阁待制召拜两淛转运使除权戸部侍郎是嵗十月理宗徂落度宗践阼拜戸部侍郎兼知临安府浙西安抚使咸淳元年赐进士出身三月以疾卒于府治实廿三日也呜呼痛哉遗表闻度宗震悼赐银三百两绢三百匹以敛赠银青光禄大夫官自迪功郎至通奉大夫爵进归安县开国子府君生于嘉定癸酉十一月八日享年五十有三娶李氏先十五年卒累赠硕人子男八人孟頔孟颁孟硕孟颂孟判孟颢孟頫孟吁孟頔将仕佐郎杭州路儒学教授孟颢奉议大夫沧盐使孟頫奉议大夫汾州知州孟吁承务郎同知南剑州余皆尝仕宋而颁颂已不幸死女十四人孟巽适沈昌言孟鼎适史周卿孟兊适韩浩孟归适陈好谦孟艮适翰林直学士张伯淳孟家适韩巽父孟比适印直传孟益适南雄路总管印徳传孟萃适钱澄孟渐适钱谊孟豫适沈光谦孟遇适施谊孟过孟既未嫁而夭孙男廿四人孙女廿人曽孙男二人曽孙女一人府君卒之年葬湖州乌程县澄静乡聂邨越十一年墓毁于盗至元庚辰改卜城南车盖山之原徙葬焉府君玉立长身眉目疎秀襟度洒落不藏怒蓄怨性好学躬布衣韦带之行才任治剧而为政务岂弟所至皆有惠爱仕二十年先世园田乃更加损先友礼部侍郎东平刘公震孙诔之曰府君于时为循吏于朝为名卿于国为信厚公族世以为知言府君没十二年而宋归于元又十一年当至元廿四年孟頫防恩召至阙下擢兵部郎中入直集贤出佐济南府数年之间驱驰南北故于府君之行事本末不遑有所纪载元贞元年孟頫自济南罢官归里守先人丘垅以为终焉之计而又拜汾州之命恐遂失坠泯没乃收泣书一二刻石墓下以示后昆大徳元年十二月【阙】日不肖孤孟頫述
　　故嘉兴县主簿谢府君墓志铭
　　府君讳天锡字纯父姓谢氏其先吴兴人四世祖自吴兴来游吴相吴中土田沃衍甲于浙右得任水之阳因卜居焉曽祖新祖允祥皆不仕考徳明宋将仕郎府君天资重厚自其幼已如成人性至孝以亲老未尝离膝下天兵渡江用归附功授将仕佐郎嘉兴县主簿嘉兴当孔道地惬而民瘠方归附初使者乗驿骑往来日无虑以十数科调繁兴纷如猬毛府君佐邑宰一以宽恤为事情愉色采民欢然供给无敢后者鞭扑一不施而事集兵后田多荒芜悉勉有力者垦辟以时使不至积荒尉缺员府君兼摄尉事设方畧治盗盗是用弭县有疑狱久不决府君廉得其实一日命取网罟罗积水中得枯骸寃乃得白民惊异以为神吏奸无所容因瘐死者众府君具汤药饘粥以给之多所全活邑民至今犹以佛子称之考满上官咸荐其能而府君浩然有归休之志萧然野服与父老相过墟曲中谈桑麻旧故以为笑乐无复仕进意大徳五年夏忽婴微疾起处饮食无异平时至易箦气虽微而神不乱抚其子斗元曰吾大期至矣遽脱然如蜕府君生于壬辰八月十九日卒于辛丑六月廿有四日享年七十夫人唐氏淑徳俭行亲党所则勤劳妇功手自绩纺相府君起家先府君卒数月已抱疾府君既卒之廿日夫人亦卒生于甲午九月廿九日卒于辛丑七月十四日享年六十有八子男一人斗元也忠翊校尉海道运粮千戸女二人长适王大有次适唐兰孙孙男二人曰庭瑞曰庭芝孙女三人府君居乡以仁接下以礼与人交以信中外姻党有贫乏者扶持赈恤无厌歝心晩年益勤约视先世畎亩有加焉然自处澹然未尝有骄色人以是贤之大徳癸卯三年之丧毕将卜宅以葬而斗元又卒至是其孙庭瑞卜以大徳乙已七月某日奉其祖考妣之柩葬任水南之干山状其行事以余往尝在吴中与府君有一日之雅来乞铭余犹记与府君相见时终日端坐无戏言惰容盖恂恂信实人也而又安知铭府君墓石耶既辞不获乃叙其行事而铭之铭曰
　　任水之阳吉人斯宇吉人伊谁谢氏纯父四世积善庆钟其家既富而安不骄不奢乘时奋飞乃出而仕佐邑虽微可以行志民受其惠颂声载驰吏畏其明奸不得施狱无馁囚野无废田枯骨防仁获伸其寃凡今佐邑孰如君者何必高位泽始及下既仕而归野服萧然康宁好徳以终其天古谓五福身集有之伊人之生天实厚之任南干山卜云其吉孝孙厝之考妣同室任水浟浟松柏萧萧刻铭贞石千载孔昭
　　故忠翊校尉海道运粮千戸谢君墓志铭
　　余既铭嘉兴主簿谢府君之墓其孙庭瑞又泣而言曰先生幸哀庭瑞为祖考妣着铭墓石庭瑞不即死将以先考之柩同日祔祖考妣之域唯先生重哀之而惠以文余闻而深悲之忍不为铭君讳斗元字光国主簿府君之子也资英敏居家甚理素饶财而用朴俭自居不以富骄人好施与人有求之者辄乞不吝莫不满意而去以漕海劳绩佩金符授忠翊校尉海道运粮千戸俄而告闲毕力干蛊主簿府君既谢事得以优游田里者以君能养志故也君事父母孝因辑古人孝感故实为一编锓诸木墨本以施人欲使见闻者劝于为孝可谓厚之至矣大徳辛丑主簿府君卒君服丧尽礼忽苦足疾不能大葬而遽不起君生于已未四月二十七日卒于大徳癸卯九月二十二日春秋四十有五夫人朱氏子二人曰庭瑞曰庭芝庭瑞嫡也女三人庭瑞卜以大徳乙巳七月葬其祖考妣于任水之南而以君之柩祔礼也铭曰
　　凡人之行莫大于孝孝感之至神明所劳古之孝者布在方防孰能博求载籍而索维此谢君辑而成编锡类教人可不谓贤匪惟教之又躬履之弃官归养朝娱夕嬉伊嗟若人宜天之祐胡啬其报而不克夀人莫不死父母同归君若无憾人为之悲有子克家积善之庆刻我铭章以显天定
　　有元故征士王公墓志铭
　　公讳泰来字复元姓王氏其先大名人宋三槐文正公之后五世祖讳逖太常少卿避靖康难徙家江南曽祖讳焕之右宣教郎干办诸司粮料院妣张氏祖讳隽卿承直郎泉州徳化县令妣印氏继顾氏夏氏父讳奎风容韶亮好为神仙方术自号蟾谷真士尝着蟾谷袪疑贯灵篇行于世初太常公家金陵后又徙嘉兴之华亭故为华亭人蟾谷公在宋嘉定寳庆间屡有荐于朝者一再征不起一旦无疾卒先是一月徧告诸所与善者曰不逾月吾将顺化矣至期日沐浴冠裳而卒人咸异焉妣张氏实生公公蚤頴悟能揜先迹遂世其学访大道若耆欲奋不顾去人地逺迩意所领防杂能旁魄不名一行虽时日小数学必精诣始习举子业由乡举贡太学既而曰是不足为弃去放浪江湖间跂足甚高神防其辞所至人争遮致之尚书陈公存参政文公及翁太常冯公去非皆为布衣交中书卢公钺出帅江西延致幕下师事之未几又弃去归故里闭门絶不与人事至元十五年冬世祖皇帝遣使中外广延茂士于是浙西宣慰使游公首荐公公以疾辞明年春上再命御史中丞崔公趣徴上道又辞不起二十三年春侍御史程公钜夫中书通事舍人特穆尔巴哈奉旨颛召两人其一人儒学提举叶李遂与偕见上驩甚舘于集贤院上时召见公必有意可否事公持正无转辞引与坐深语薄夜半即御所馔食赐之命中使及卫士秉炬前导以归以为常嵗中叶公拜尚书左丞将授公以官时与叶公议语一不惬竞拂袖起曰无辱我于是力乞归得告翰林集贤诸老与时之焜焜于朝者咸赋诗饯之还居钱唐自号月友处士二十九年春上命今丞相高公征瓜畦遣使召公为辅行命下平章政事谔尔根萨里公为请以老病免资好游遇佳山水竞日终嵗弗忍去风雨之时寒暑之序日月啓明乎西东坤干法象于崇庳与万物之飞潜动植呈妍摘诡发泄廋隠凡精神所及一写于诗濯去俗累皦皦然作不经人道语公蚤以诗呜寳祐开庆间有集行于时中书卢公为之叙引至是裒益赋咏铭赞杂著得凡若干巻藏于家其游情物表发兴天倪盖世所不能羁者一时南北人士号称知道者皆执弟子礼性刚狷不为缚绌又不为矞宇嵬琐之行与人交稍有乖于义无亲疏贵贱广坐稠人间辄靣媿不少借恳恳自臧一无所儗防以故拓落于时而人亦罕得传其所学独留江西时有周顽者宋丞相益国公之裔躬拜公受学后竞不知所终里人至今相传以为得仙云公平生少疾一日疾至沧热心防体烦食辄衰越翼日召其子一初曰由乎中者吾心之清明也浊明者乃其外也吾白道而幽躬者也吾之身天不能亡地不能藏顾未能视去尔累如脱躧耳以至于是吾疾病矣急为我备具时郡贰専焦侯来问疾尚相与校其所蕴去未几时辄具汤浴已索纸书偈曰耳眼口鼻俱是病根无出无入与天长存书毕轮左手指曰时可矣语絶而逝时大暑三日而敛深衣幅中色理柔润照映如生公生于宋端平三年丙申二月七日至大元年戊申五月二十九日卒享年七十有三娶何氏先公三十五年卒生男二人曰晓曰一初又徐氏生女三人孙男五人孙女二人公没之十有五日二子用公治命从干毒道阇维卜以某年某月某日奉公遗骨葬西湖茅家步积庆山之阳书乞铭孟頫从先生游甚久顷仕杭三年无日不来虽极寒盛暑不废相与谈连日夜殆有意引之以道盖尝窃闻防言者也先生没非孟頫谁宜铭铭曰
　　先民有言神仙可以学得不死可以力致若先生之于道盖深知而未诣者也矫矫先生出处进退与道周旋动而无悔白首衡门消摇卒嵗人见其死不死者在呜呼千嵗之下积庆之山当有白鹤飞来还呼其子孙而语之犹旦莫之间也
　　任叔寔墓志铭
　　余十年前至杭故人大梁张君锡以上虞兰穹山寺碑求余书读一再过曰噫世固不乏人斯文也其可以今人少之哉君锡曰是四明任叔寔之文也余始闻叔寔梦寐思见之数年叔寔自四明来杭余始识叔寔顔貌朴野与余言甚契自是相与为友而宗阳杜宗师馆之于宫教授弟子常数十人虽授徒以为食而文日大以肆近逺求文以刻碑碣者殆无日虚盖叔寔之于文沉厚正大以一理为主不作廋语棘人喉舌而含蓄顿挫使人读之而有余味余敬之爱之岂意其遽止于斯也君讳士林字叔寔姓任氏其先蜀绵竹人少师希夷之后八世祖来居庆元之奉化又再世而徙居琦山曽祖秩然祖处恭父果徳君幼頴秀六嵗能属文大父奇之口授古文百余篇经耳不忘父丧庐墓下读书其中凡诸子百家之言靡不周览乡子弟多从之学县令丁君招致之加礼廉访完顔公深所敬慕俾经理文公书院既落成有司以为然乃命教谕上虞盖作兰穹山记时也后乃讲道防稽授徒钱唐至元初中书左丞郝公以事至杭闻君文名举之行省仅得湖州安定书院山长而长子耒疾久不差君念之郁郁不乐俄亦得呕疾竞卒于杭州客舍有章句文集论语指要中易藏于家君生于癸丑八月戊申卒于至大已酉七月已亥年五十有七娶王氏子男三人长耒也不幸亦卒耜同女一人环娘将以某年某月某甲子归葬奉化松林乡雷公山祖墓之域耜与君之弟子严陵方某拜余霅水之上涕泣请铭其墓石余深悲叔寔之不幸既吊其子相乡而哭尚忍辞为铭铭曰
　　呜呼天之生叔寔既厚其才又博其学文鸣一时道淑后觉曽不见用粗展其畧阨穷坎一病不药木折于山玉碎于璞行道之人亦为嗟若归葬松乡耒也同域文塜在兹过者必式
　　义士吴公墓铭
　　君讳森字君茂姓吴氏其先汝南人曽大父讳坚妣朱氏大父讳寔仕宋为进义校尉水军正将始寓建康之龙湾妣潘氏父讳泽承信郎移戍盱眙事淮东帅李公曽伯李公归嘉禾遂与偕来乐武塘风土饶沃因定居焉妣沈氏李公移镇沿海辟君承信郎制置使司准备差遣至元卒已征东省右丞范文虎与承信府君在李公幕府有旧故举君为管军千户师还隶高邮万户府移屯扬州告闲得请澹然家居性雅素好礼而尚义喜怒不见于靣无声色之娱唯嗜古名画购之千金不惜延师教子捐腴田二顷建义塾以淑乡里子弟剏佛宇以便云水前后甃衢路数千百丈累桥凿井死施棺病施药凡周急之事不间亲疎乐与无倦人以厚徳称之至大庚戌廉访司以名闻于朝表其门曰义士晩自号静心益留意内典与二三高僧为友疾病遗命家人毋厚敛毋过哀泣种户逋米三千余石悉免之临终神识不挠从容而逝生淳祐庚戌六月癸亥卒皇庆癸丑五月巳酉享年六十四初赘费氏早卒再赘陈氏男四人汉英汉贤汉杰汉臣女四人孙男八人汉英等卜以九月丙午奉柩葬所居西北三里麟瑞乡之原以余尝与其父游深知其为人不逺数千里书来京师求铭不可辞乃为铭曰
　　呜呼孰有为善其后弗昌者乎观义士之行事可谓积善者矣则子孙之蕃昌其可必也夫

　　松雪斋集巻八
　　钦定四库全书
　　松雪斋集巻九
　　元　赵孟頫　撰
　　碑铭
　　大元封赠吴兴郡公赵公碑
　　今上皇帝初即位孟頫防恩自翰林侍读学士迁集贤侍讲学士官中奉大夫明年改元皇庆定制官二品者封赠二代祖考讳希永赠嘉议大夫太常卿上轻车都尉吴兴郡侯祖妣郑氏赠吴兴郡夫人考讳与訔赠昭文馆大学士防军吴兴郡公妣李氏吴兴郡夫人五月十三日孟頫被防许过家上冢以八月六日钦奉制书告于吴兴郡公墓下郡官偕来亲党毕集观者莫不叹美湛恩汪濊罔间殁存实惟祖考余庆岂不肖孤之有焉乃十二月甲子立石于郡公墓侧刻辞纪事用对扬圣天子丕显成命铭曰
　　维皇庆元圣以孝治恩及臣先爰立定制藐不肖孤敢曰肤敏昔被诏征旋跻严近通班集贤入侍讲席异数特加儒荣备极龙光逺施式符先徳我祖我父维侯维公爰暨我妣咸被褒崇予告还归携家南骛防奉制书告于大墓我有旨酒亦有肥羜黍稷馨香肴核维旅以祀以享賔亲具在报効之思罔敢或怠伐石刻辞丰碑是树岿然墓门用侈殊遇人臣之荣天子之仁何千万年厥声弗泯
　　田师孟墓志铭
　　余与师孟友二十有七年其相知最深相与无间然莫师孟若余往年归江南与师孟契阔至大中防召命道见于长芦甚欢余请告归为先人立碑复召至京师师孟自山东使还则已有疾呜呼余何意哭师孟哉有事孰余商有过孰余规呜呼岂不痛哉师孟讳衍姓田氏其先京兆醴泉人后徙太康再徙防城大父仕金金亡北迁相故今为相人幼孤母夫人李氏教之读书姿开爽善论事初以才选为中书掾歴礼吏部主事兵部员外郎万亿赋源库提举刑部员外郎河间等路都转运盐使司副使知河中府积官中顺大夫国家急务唯铨选财赋刑名三者其沿革废置本末无不身歴其事而究其利害与人交无贤不肖贵贱待之如一然慎许可平居恂恂寡言至其慷慨谈辨无不中的酷爱古书画竒迹真一时佳士皇庆二年十一月癸巳卒大都寓舍年五十有六君之大父讳芝金嘉议大夫镇南军节度副使兼戸部侍郎妣杨氏鴈门郡君父讳文鼎彰徳路转运经歴官妣李氏余所为作贤母碑者也师孟娶刘氏彰徳路提学刘贤佐女先卒一子叔重二女长适郝升次幼孙大有师孟卒之五日叔重以其丧归葬相州先茔铭曰
　　呜呼师孟常蕲其有为余亦常蕲其有用于时而止于斯耶有子有孙亦又何悲
　　故嘉议大夫浙东海右道肃政廉访使陈公碑
　　世祖圣徳神功文武皇帝既一区宇网罗天下贤俊之士以辅翼裕皇道足以经邦武足以辟国至于宣化承流藩屏帝室使者有咨诹原隰之风循吏有恵安田里之政皆能乗时之防树功立名丹图青史炳焕后世而传无穷者若防访使陈公其一人焉公讳元凯字时举其先京兆万年人唐广明中有讳琼者避黄巢乱迁眉之青神琼生延禄延禄生显忠显忠生希亮宋天圣五年进士仕至太常少卿知鳯翔府与文潞公韩魏公赵康靖公包孝肃公诸老为同年始迁洛阳卒赠金紫光禄大夫刑部尚书范蜀公志其墓后以曽孙与义参大政赠太子太保生四子曰忱曰恪曰恂曰慥忱庆厯六年进士仕至转运使慥与苏文忠公游号方山子忱生挥慈州士曹遂居临晋挥生灏官儒林郎灏生克基金天徳三年进士仕金为少中大夫国子监丞是为公曽大父少中生仲谦金昭勇大将军陜西规措使是为公大父昭勇生膺入圣朝为东平路劝农使是为公父妣李氏公生而纯孝年十三母夫人卒哀毁过人至元三年裕宗皇帝在东宫太保刘文贞公以公才徳荐自是扈从往来两都数被顾问公举止详雅占对称旨除宫籍监丞稍迁同知复州路总管府事二十年拜江西行省郎中时自龙兴南抵庾岭诸郡盗贼蠭起所在屯聚一日省中议讨贼方畧公曰破贼在择良将举招讨使郭彦高可用彦高时被谗系狱众以为不可公曰使功不如使过况非其罪由是命以讨捕悉平之广东贼黎徳据海州时出抄畧右丞呼噜特穆尔公方督征交趾军粮过海适与贼遇击大破擒之欲俘献阙下公请于右丞曰黎徳海岛寇耳宜速正典刑以谢百姓即命磔诸市广海以安移富州尹州古丰城县戸十有二万盗贼繁多公既署事防僚属俾陈弭盗之防皆谢不能公曰今日当以安百姓为急务百姓安则农不待劝而衣食足盗贼自息矣居三月盗贼屏迹讼庭阗然逃民稍稍复业葺庐舍辟土田稻禾芃然蔽于四野宋故官陈提刑隠居山中至是率老儒十余人皆须发皓白衣冠甚伟来谒曰某等十余年来未尝入城府今适防秋丁感公善政故一来耳公馆之学宫行释奠礼民观者如堵墙留十数日辞去陞江州路总管下车以兴学校为已任属县徳化学久废立修完之濂溪周元公故宅在城南后改作书院燬于兵公移剏城中一新之及建陶靖节陈了翁祠皆尚贤复古之事防朝廷改提刑按察司为肃政廉访司妙选使者除公海北广东道肃政防访使以疾不赴元贞元年复授龙兴路总管龙兴徽仁裕圣皇太后分地陛辞太后谕旨汝旧臣宜善抚治赐锦衣以宠其行龙兴城郭俯鄣江连嵗大水城不没者数板坏民庐舍饥死者众公请于行省罢河泊之征为钞二十万贯听民自取以续食赖以全活者无数由是得免转徙流移之患民至今以为徳大徳元年拜岭北湖南道肃政廉访使公尝谓同僚曰风宪之职在进贤退不肖若循例追理钱物以多为能岂风宪之责哉其知大体类此留一年请告北归曹南五年除建康路总管为政安静门无私谒公以春秋渐高辞归十一年御史台遣使即授公浙东海右道肃政防访使之命时成宗皇帝晏驾武宗皇帝抚军北边未还台使趣公赴任公曰当国家忧危之际岂臣子辞宦时耶即治装南迈适两浙大饥绍兴尤甚死者相枕藉公赈之百方活十余万口复告老于行台不俟报而归至曹遘疾终于私第之正寝皇庆元年七月十七日也积官嘉议大夫享年七十有八夫人申氏早卒继室完顔氏子男一人敬立女一人是嵗十月敬立奉公柩葬河东临济县北原疑山之先茔礼也公资沈毅喜怒不形于色絶口不臧否人物胸中所守介如也得中原文献之传为诗文务实去华其自箴之辞曰良如金玉重若丘山仪如麟鳯气若芝兰学君子者当自此始观此则公之为人可知已数典大郡有古循吏之风屡持宪节不为搏击酷刻之事使人改过自新而已视世之轻薄小人据得为之势设网罟陷穽以罗人之过淫刑以逞吏民重足一迹惴惴然日以杀身破家为忧方以快意夷考其行事贪秽纵横不可胜道则公之仁厚真古之仁人君子哉初公自浙东请告来吴兴拜四世从祖简斋先生之墓孟頫闲居吴兴公过余霅水之上属以事出不果一见公留诗为别既卒之五年敬立持行状来京师以余尝与公有留诗之好再拜请铭孟頫虽不识公而敬公之贤追寻伤悼乃为叙而铭之铭曰
　　陈氏之先代多闻人宋金洎元咸有俊臣维防访公厚徳之醇出牧大郡子视其民匪隂匪沴维阳维春绣衣持斧郡邑是巡匪雕匪鹗维鳯维麟赈饥救荒如疾在身匪誉是要而人自亲布宣上徳天下归仁在昔有臣扈宋南渡能诗之声追配杜甫卒葬江南为公从祖公持宪节往拜其墓遭时混一获展其素既老而归考终八袠贵富康宁曰攸好徳疑山之原实维公宅善庆之积子孙逢吉刻铭美石终古不没
　　故昭文馆大学士资徳大夫遥授中书右丞商议通政院事领太史院事靳公墓志铭
　　公讳徳进字仲和姓靳氏其先潞州人后徙大名祖考讳璇妣朱氏考讳祥从事行省刘公府佩金符赠集贤大学士通奉大夫諡安靖妣张氏西河郡太夫人公幼聪敏服勤经训迎刃而解安靖公尝谓太夫人曰吾家世积善未有显者兴吾宗者其在此子乎父殁益自厉于学尤精天文象数防诏太傅刘文贞公选司天官属试补三式科管勾故相张忠宣公荐之于世祖皇帝数召对占筮有征自是从车驾上下两都嵗以为常至元间擢司天少监陞司天监转承直郎秘书少监奉议大夫秘书监时权臣用事灾异数见公乗间进言推抑隂崇阳之理辞甚剀切世祖伐叛东北以公从行揆度日时占风云刻期制胜因言叛王惑妖言致谋不轨请置诸路隂阳教授以训后学诏从之继从成宗皇帝抚军沙漠往来万里朝夕进见多陈民间利病谓治国以得人为先使民养生丧死无憾为王道之本迨正位储闱首引左右前后皆正人之义且言世祖居潜邸延四方儒士谘诹善道故能致中统至元之治上皆嘉纳御极之初特旨拜昭文馆大学士中奉大夫知太史院领司天台事赐济逊衣冠金带济逊者路朝宴服也一日上朝隆福宫语及公忠亮召赐金银廏马或议甓都城公曰臣闻在徳不在险今民力凋敝骤兴大役臣愚未见其可议遂寝至于加恩阙里惠养老臣赎饥民所鬻子女多所裨益尝侍上玉音问卿母今年几公对曰臣母年几九十饮食尚强特勅有司加西河之封及安靖公赠諡仍加公通奉大夫先帝即位公以疾丐闲今上皇帝在春宫闻之特陞公资徳大夫遥授中书右丞太史院使余如故时驾在白海子有旨趣召既见先帝谕公曰卿三朝旧臣朕方倚用力疾从行可也命商议通正院事至大四年三月今上登极四月十六日公入见便殿命公领太史院事十九日以疾卒于正寝公生于癸丑六月十五日享年五十有九夫人秦氏子一人道泰女二人将以是月廿九日葬公于大都西山鲁郭先茔之兆乃来请铭公于孟頫一年之长故孟頫兄事公公领太史之日见公于私第置酒相款曲迎送如平时孰谓三日之别遽为死诀也呜呼哀哉铭曰
　　昔在唐虞钦若昊天乃命羲和厯象是官帝典所纪莫斯为先维安靖公学于星厯昭文嗣之益精其术寔居圣元羲和之职服事四朝秉心塞渊每因天人进尽谠言乃陟丞疑乃长昭文出陪乗舆入賛帷幄从征辽海侍巡朔漠刻期制胜恢我王畧列圣嘉之宠锡便蕃施及考妣显被皇恩安靖有言果大其门鲁郭之原维公之宅流庆后人忠孝之泽芒芒来世尚视兹石
　　元故将仕郎淮安路屯田打捕同提举濮君墓志铭
　　皇元以仁治天下列圣相承视民如伤一夫或饥由巳饥之有能出粟以赈者辄予之以官其资之崇卑视粟之多寡着为令故虽有水旱之灾而无捐瘠之民此尧汤之用心也大徳丁未嵗大祲濮君明之捐米千余石以食饥者全活无数府上其事遂以应格登仕版焉君讳鉴字明之世居嘉兴崇徳之语溪即春秋所谓御儿也曽祖考讳敏祖考讳世昌宋承信郎考讳振宋承节郎两浙东路兵马副都监婺州驻劄君性明达而处已以谦待士以礼乡邻有争常合和之为义塾以淑学徒为井干以便行汲为津梁以济不通为槥椟以给死丧其乐为善盖天性然也初调富阳税务官继授将仕郎淮安路屯田打捕同提举皇庆壬子春沿檄归家上冢指祖茔之西大树谓庵僧曰我死可化于此众讶其语不祥皆愕眙相视是夏复还官次连日乐饮痬发于项初以其小而忽之乐饮如故属方隆暑疾日以剧遂不可为其卒六月二十有八日也得年五十有一丧之归官吏遮道以祭市民无不嗟惜渡江而南风日恬美波涛不惊抵家僧俗吊者系道梵呗之音不絶于耳其为人所乡慕如此孤允中不敢违先意以是年十二月九日火化于所指之地奉函骨于堂迨今八年允中曰吾非不能葬也顾函存则亲存葬则亡矣是以弗忍也然岂容终不归于土乎乃卜以延祐七年十一月二十七日祔葬祖茔之旁娶沈氏嫡子一人允中也庶子三人俱幼孙男二人女五人允中来请铭予惟君轻财重义盖积而能散者是宜铭铭曰
　　邦本惟民民不可饥发廪以赡固邦之基锡以一官礼亦宜之盍跻上夀胡止于斯有子承家报其在兹
　　勅赐真妙应渊徳慈济元君之碑
　　留侯称导引不食谷后数世而天师之教兴焉传千数百年以至于今何其盛耶惟天师之道本乎老氏其言则神仙符祝之事后世为其説者必曰离而父子君臣去而夫妇乃可以成道然古之号称神仙者未必拘于是也若张氏之先以飞升尸解闻者踵接其于父子之道君臣之义夫妇之伦秩然其不紊也呜呼此张氏所以能久而独存者乎盖自混一以来道莫盛于三十六代演道灵应冲和静真君真君之配真妙应渊徳慈济元君之徳又盛焉宜其后之益光且大也延祐三年夏五月驿召三十九代天师嗣成入朝冬十月至阙明年春正月制授太辅化体仁应道大真人又召臣孟頫撰元君之碑臣谨按元君讳恵恭姓周氏信州贵溪县上黉里人曽大父讳文举妣闻氏大父讳深甫妣留氏父讳新妣王氏宋封孺人元君徽柔渊懿生廿三年而归静真君事舅观妙先生姑倪氏有妇道训育二子整齐阃内有母道至于振恤扶树靡不用其极备天人之福者五十年而澹然冲素恒有游于物外之意元贞二年春三月以三十八代天师入朝制授真妙应仙姑至大元年夏五月加真妙应渊徳真人明年夀七十时今上皇帝在春宫遣使赐上尊宫锦又明年皇太后降防防所领真懿华山二观又明年二月癸酉忽危坐问日蚤晏翛然而逝九月藏冠履于琵琶峯之麓既又作慈济宫于墓侧以为栖神之所皇庆二年追锡今号二子曰与棣嗣三十七代天师号曰体道广教真人曰与村嗣三十八代天师号曰太素凝神广道明徳大真人尝以治潮功加正一教主特授金紫光禄大夫封留国公窃惟张氏自树教天下受大封显号稠恩叠数炫燿照映莫如我朝以闺阃之徳被天子异眷赐碑纪行则又自元君始上岂不以元君身育二嗣充大其教以辅我邦家俾清静无为之化不失君臣父子夫妇之道有是命也不亦宜乎铭曰
　　元君昔下昆仑峯师子白鹤歌嗈嗈龙神虎君卫西东霞披雾散开灵宫苍谿窈深山巃嵸白薇花香露气浓元君燕居百福崇上帝锡命严且隆七十之年顔如童二十四岩春蒙蒙倏而逝兮乗天风云軿霓旌满虚空琼裾飞步紫清中琵琶之麓郁葱葱千嵗归来福攸同物不疵疠年谷丰微臣着铭书亦工巨鳌负石厚以穹死而不忘安有终
　　隆道冲真崇正真人杜公碑
　　昔轩辕问道于具茨汉文求师于河上盖古之圣帝明君咸贵徳而尊士而有道之士亦皆应时而行化传记所载信不可诬若真人杜公际遇世祖圣徳神功文武皇帝乗风云之防依日月之光于以辅世兴邦立言设教知进退存亡而不失其正者其若人之俦与真人讳道坚字处逸杜姓当涂采石人自号南谷子晋杜预之后曽祖秉哲祖竑父时敏并晦迹丘园传芳清阙妣薛氏继陈氏生二子长崇文次真人也真人生而神异幼而超迈年十四得异书于异人决意为方外游乃辞母去俗着道士服师石山耿先生继入茅山披阅道藏依中峯岩木葺巢以居玉海蒋宗师异之授以大洞经法回风合景之道时丹阳谢真士风逺播法海傍霑真人曳杖门问道静室言而无隠拂袖逺游乃扪萝仙都回飇霅水纳交名释载防辟歴之禅遐想慈亲亟返白云之舍当路知其素履俾管教于乡邦俄走义兴隠居张洞三歴霜暑一意泉石辟歴以道契相合招过鳯谿结知杨氏之王孙托友邓侯之内侍获引见庆庙锡号辅教大师爰受紫衣之荣遄寻白石之隠于是杨氏以礼请住升元报徳观真人兴学建清规百废具举徒众悦服属天兵南渡所在震动玉石虑燬于昆冈黎庶惧沦于涂炭弓刀曷措莫捄乡闾衣食无从思填沟壑真人冒矢石叩军门见太傅淮安忠武王于故都披胆陈辞为民请命王与语大悦恨见之晚军麾为之敛兵民社因之安堵遂俾驰驿入觐帝阍辎重兼行混风尘于卒伍樵苏后爨忘朝昏之饘粥艰勤备至得抵上都世祖皇帝方纲纪四方并包九有思修文而偃武躬屈已以求贤聆师之来奏闻立召望云就日喜见尧天布武升阶高谈王道皇明嘉其古直屡赐恩光真人感激圣知莫知云报寻有诏特委驰驿江南搜访遗逸真人退而上疏言求贤养贤用贤之道上嘉纳焉以兹衔命南骛言归旧庐慈母已亡空堕蓼莪之泪先师如在徒瞻荆棘之墟防鸿尚避于网罗飞鳬亟还于京邑同高士以升公引链师而进见天顔甚悦野服重归钦奉玺书提防道教住持杭州宗阳宫大徳七年复被旨授杭州路道録教门高士真人既主宗阳不忘旧馆仍领升元观事先是宗阳燬于火真人买山种树以三十年为期至是命工师伐材木治荒芜畚瓦砾凡正殿讲堂坛墠廊庑真馆丈室以次兴举桂栋竦其干霄梅梁杳其架雾丹楹刻桷不日而成金阙玉京自天而降造三清尊像及昊天圣容霞光照临日精晬耀至于金鼎突兀以腾烟洪钟高悬而吼夜彤庭赫其敞丹扉廓乎开辟不干众力独立大功真人往来升元寻白石旧隠因计然之筹峯即葛仙之丹井别立通观俾弟子薛志亨林徳芳甲乙主之琼山发秀珠泉献液真人于此枕流漱石游神云外歩虚礼斗驰思仙乡自髧髦而清斋视纷华如敝屣香缾巾拂不事珍竒木食草衣恒存慈俭蚊帱虽设取足于绤絺莞席自安弗求于锦绮又作揽古之楼于通聚书数万巻道徳注疏何啻千家圣渊源列图十子着老子原旨及原旨发挥关尹阐文子纉义等书数十万言皆理造幽微文含混厚读之者知大道之要行之者得先圣之心可谓学业淹深文行俱备者矣真人于考妣不及于养即通之麓作天根道域奉衣冠葬焉至于爪发之微亦藏幽室终身之慕每见戚容孝事父母于斯见之初教大宗师开府张公疏举真人兼领杭州四圣延祥观真人劳心基构协力规图轮奂既新耄荒求佚今上皇帝游心大道申念老臣皇庆改元宣授隆道冲真崇正真人依旧住持杭州宗阳宫兼湖州计筹山升元报徳观白石通观真人居宠思退请老而传寻奉玺书以弟子姚志恭为升元提防师孙孙拱真为提举俾世世相传不絶延祐五年嵗在戊午真人在宗阳时年八十有二正月十一日微疾取平生所有物手自标题散之亲旧既而出偈遗诸弟子十一日旦顶中爆然有声而逝弟子姚志恭孙拱真等痛慕罔极竭力营防以三月十一日壬申迁神藏于天根道域慨旌阳之拔宅仰企无从思许掾之登晨真文空在杭州达官士庶诸山缁褐哀号攀挽巷无居人舳舻蔽流缟素弥望又岂特送车千乗而已哉非夫道徳感人仙风振逺畴能若是凡度弟子若干人其高第弟子姚志恭以铭请孟頫粤从髫嵗夙慕高标先君将漕于金陵真人假馆于书塾携持保抱縁契相投云将拜鸿蒙为师缅懐维旧太白为紫阳铭墓援笔何辞铭曰
　　至人应世啓賛清宁道包象徳协文明青山孕质白石标英飞声天陛高步云瀛【其一】气蔼兰芳形逾松茂啸月珠渊采薇琼岫碧落回軿阆风挥袖服食五牙栖迟三秀【其二】经阐义原旨立言皇文粹圣王化弥尊悬诸日月纉于乾坤谷神不死至道常存【其三】仙寓金辉真容玉暐桂阙霞氲芝城云斐碧瓦参差丹櫺焜炜屡降鸾书时朝凤扆【其四】筹峯宴景真馆凝神从容观化消揺上賔烟萝泣月露草凄尘伫云关而怅望文翠琰于千春【其五】
　　勅建大兴龙寺碑铭奉懿旨撰
　　仪天兴圣慈仁昭懿夀元全徳泰宁福庆皇太后既显受寳册于兴圣宫大备天下之养乃皇庆二年七月丙午内出旨若曰维兹懐孟予寡躬暨今天子昔尝临幸其地既而入正纪纲登大位若稽祖宗故事即行殿作大阿兰若宅净信比丘其中严奉三寳庶几上报皇天后土及祖宗之徳明迓国厘以衍皇祚于无穷维尔徽政院臣以兴以输式时底绩俾予翕受成福命下之明日大征工师经画基构计虑寻引即市荆扬大木使就绳削浮舟以来乃若铁石瓴甓髹丹垩墁之物像绘旛盖函度钟磬之仪费皆时给越二年寺成皇太后赐名大兴龙寺命僧广开主之斥陆田三百顷以赡食于寺者而以其碑之文命翰林序书之臣孟頫职在纪载谨拜手稽首而献文曰维皇元诞受天命仍世作徳明配在上淳思丰泽渐涵煦育东西极日所出入而南北际于炎荒朔之地海虚瘴徼广轮不知其几万里声被教洽薰为泰和度越唐虞三代之盛矣迹其所以多得于大雄氏之道者窃尝观之自象教旁霑时君世臣固亦尊信隆事倾悦企向而徒揣迹于言语文字之间谓足以殚尽其道而不知吾佛世尊大圆悲智方便闻修六度俱证万有咸宗者以能一本于仁求诸吾心而已今皇帝陛下重纯累熙而皇太后殿下执坤承干前朝后闱雍雍怿怿明孝深慈化覃率普是维有得于其道而且全得于其心者矣宜乎绍开天地之休迓续烝民之生焯然为世皇极之主也矧兹覃懐维昔异方舜封禹域咸在都畿之内龙光所被车辙马迹泽奕如新绀宫金刹云涌山立诸佛世尊固将随境应现发祥委祉翼慈算于万亿登洪图于三五所谓由佛之道得佛之心者明徴定保庶其在是铭曰
　　昔在能仁出震五天具正徧知垂教万年付累之得圣乃传于维皇元啓运非后念兹法印如手授受累圣同符以有九有仁闻既敷义声以铺苞山络海悉贡悉输格于穹昊肇我今皇皇侍长乐圣孝孔彰太母曰嘻予有攸得诸佛应心在予一徳睠思河内帝昔潜龙宜即旧邦塔庙是崇尔徽政臣画堵为宫其坚其良骏发尔功庶工子来奔走先后既畚既斲亦涂亦扣丰栋华榱文网雕牖珉堦珷级翼映左右慈顔载豫瑞庆有开锡名兴龙圣言大哉旃檀苾蒭以道实来既宁尔居亦丰尔食乃割井腴乃经席花雨缤纷呗声晨夕懐人盈庭颂言以讙龙徳方中万目齐观岂惟懐人有怿其顔既开化城兆民孔安济流汤汤王屋峙峙峨嵋非遥五台非迩青狻白象时戾时止函香嵗来以格繁祉降祉既繁表佛胜相放种种光照烛无量飞潜动植氷释罪障证一切智归福于上皇上孝仁徳并羲轩纂绳祖武光裕后昆两宫万夀与天长存
　　大元大崇国寺佛性圆明大师演公塔铭
　　至大二年九月廿二日大都大崇国寺住持沙门佛性圆明大师演公卒越二年其大弟子告于天子曰先师入般湼槃浮屠氏法遗骨舍利必奉之以塔先师以道行承列圣宠遇甚厚非着之文字无以垂永久在廷之臣孰宜为之铭维陛下择焉天子以命臣孟頫臣孟頫谨奉诏按其行事而叙之曰师名定演俗姓王氏世为燕三河人自幼性不能肉食祖母教之佛经应声成诵七嵗入大崇国寺事隆安和尚为弟子徧习五部大经服勤左右朝夕不懈隆安亟称之于是遂使之研精抄疏求第一义及隆安顺世遗命必以师补其处法兄总统清慧寂照大师亦退而让之师固辞是夕其徒有梦浄室中一灯然旦为师言且朂师曰正法不可以无传人天眷眷望有所归师计不得已遁去三游五台山还居上方寺博观海藏兼习毗尼三昧属崇国寺复虚席众泣而告之师始从其请日讲华严经训释孜孜曽无厌怿世祖皇帝闻而嘉之赐号佛性圆明大师至成宗时别赐地于大都建大崇国寺复受诏主旻天寺戒坛宿徳号雄辨大师授之以金书戒经于是祝髪之徒以万计咸稽首座下尊礼师为羯磨首嵗以六月六日用所得布施资饭僧五百众诵诸大经及于两寺讲筵舍长财以修珍供弟子百余人得法者三十人师未卒时其大弟子蓟州延福寺住持义敬等先为师建塔至是奉之以葬焉夀七十三腊三十有五师自涖讲席数防圣恩尝赐白玉观音像皇太后闻师道行亦降懿防以防其法铭曰
　　维天浑然理以充塞人异于物以全有徳欲胜而争爰失厥性圣人忧之以药疗病为道无形易流而荡立之范防实毗尼藏不肆而拘曷既厥能非説所説演最上乗歴年二千旁行是宣不显而晦其义则维此圣谛如海无际不有先觉孰觉一世皇元聿兴爰有异人食避有知其性已仁高道厚徳涖此讲席人以允迪不塞而辟复登戒坛为羯磨首如大将誓众惕然受仰承列圣被之休光盛为建宫厚不可量生灭灭巳传于弟子正法不壊利及生齿帝念不忘勅臣孟頫着铭于石以告万古
　　临济正宗之碑奉勅撰
　　佛以大智慧破一切有以大圆觉摄一切空以大慈悲度一切众始于不言而至于无所不言无所不言而至于无言天道非言不传传而不以言则道在言语之外矣是为佛法最上上乘如以薪传火薪尽而火不穷也故世尊拈花迦叶微笑一笑之顷超然独得尚何可以言语求哉自摩诃迦叶廿八传而为菩提达磨达磨始入中国居嵩山少林寺面壁坐者九年达磨六传而为能大师十传为临济临济生于曽州游学江左事黄檗黄檗种松劚地有声师闻之豁然大悟归镇州筑室滹沱河之上今临济院是也因号临济大师师之于道得大究竟繇临济而上至于诸佛繇诸佛而下至于临济前圣后圣无间然矣直指示人机若发矢学者闲之耳目尽丧表里无据自能后禅分为五唯师所传号为正宗一传为兴化奬再传为南院颙三传为风穴昭四传为首山念又五传而为五祖演演传天目齐齐传嬾牛和和传竹林宝寳传竹林安安传海西堂容庵容庵传中和璋璋传海云大宗师简公海云性与道合心与法冥细无不入大无不包师住临济院能系祖传以正道统佛法盖至此而中兴焉当世祖圣徳神功文武皇帝在潜邸数屈至尊请问道要虽其言往复防绎而独以慈悲不杀为本师之大弟子二人曰可庵朗赜庵儇朗公度荜庵满及太傅刘文贞儇公度西云大宗师安公师以文贞公机智达使事世祖皇帝当是时君臣相得防定天下深功厚徳及于元元卒为佐命之臣皆自此啓之也元贞元年成宗有诏迎西云住天都大庆夀寺进承清问经歴三朝发防言得诸佛智悬判三乘如一二数由是临济之道愈扩而大今皇帝钦承祖武独明妙心刻玉为印以赐西云其文曰临济正宗之印特加师荣禄大夫大司空领临济一宗事仍诏立碑临济院命臣孟頫为文称扬佛祖之道以示不朽臣孟頫既叙其传又系之铭铭曰
　　佛有正法觉妙明心二十八传至于少林赫赫少林师我震旦使为佛种不镇而断传后十世而得临济为道坦然如指而示又传十世是为海云坐祖道场能绍厥闻维我世祖诞膺天命威震九有维佛是敬闻师之名若古圣贤尝进一言深入圣听不杀之仁其利甚俾大弟子为帝股肱至西云公能嗣其业据师子座为众演説闻者讃叹信者乡风得者如寳悟者如空今皇帝圣深契道要曰临济宗繄尔能绍即心即佛时乃共守传不以言而以心受皇帝万年正法永传尚迪后人勿昩其原



　　松雪斋集巻九
　　钦定四库全书
　　松雪斋集巻十
　　元　赵孟頫　撰
　　制
　　资善大夫隆禧院使耀珠封赠三代制
　　曽祖父
　　人本乎祖孝莫大于显扬君体其臣恩莫先于褒防上及三世国有彜章【具官】曽祖父阿勒坦萨里学贯幽明徳崇端慎西域之板图既入四方之贤俊咸归尔以辨慧之才适际休明之运及我定宗之世遂为皇子之师流庆本支既大兴于象教推忠社稷乃继秉于钧衡睠尔曽孙益昭先训是用锡以保徳之号表以柱国之勲仍定諡以疏封庶褒生以劝后于戏赵国山河之固既启尔邦汉朝带砺之盟尚期尔后英灵如在宠渥其承可
　　曽祖母
　　朕惟遡本以推恩所以劝忠而教孝矧以孙曽之善继宜均伉俪以疏封【具位】有徳有言令仪令色既来嫔于君子遂钟秀于诸孙或振响于觉林学推慈济或着勲于钧轴世笃忠贞盖从列爵之荣以显宜家之美于戏鱼轩翟茀虽莫及于当年鸾诰龙章庸追崇于三世尚歆宠命以迪后人可
　　祖父
　　大道之兴葢有闗乎世运佛教之盛故莫尚于我朝慨想哲人申加防典【具官】祖父竒塔特萨里法之龙象国之凤麟禀勇猛精进之资负刚明果鋭之气树宗风而益振酌法海以弥深福泽之流卒归后嗣柱石之佐遂为良臣虽已宠于褒章犹未惬于朕志是用表勲着号赐履易名庸建尔于上公式慰尔于下地于戏道长世短既脱履于空华子孝孙贤尚珥貂于奕叶其歆朕命永建乃家可
　　祖母
　　风化之本实始于闺闱褒防之章必齐乎伉俪烝畀祖妣爰肆国恩【具位】秀毓徳门家称宝媛笃生贤哲嶷然台鼎之司坐享安荣郁若山河之锡迨诸孙而未艾昭徳泽之可隆宜进腴封用疏大国于戏非此母不生此子徒缅想于荩臣爵其妇而从其夫尚有光于来世尔灵不昧朕命其承可
　　父
　　自古哲王咸有股肱之佐惟我世祖居多心膂之臣缅想先猷有如一日宜加褒典以慰九泉故荣禄大夫中书平章政事守司徒集贤院使领太史事谔尔根萨里缜宻而温纯明敏而谨慎早亲帷幄朝夕输献纳之忠出共车舆春秋备巡游之从汲引天下之士进不隠贤弥纶禁中之机退无泄语总羲和于厯象位承弼于钧衡管辂学贯天人恒密陈于警戒子房智定储贰亦预计于基图能自保其功名人不见其喜愠当时有全才之目举朝皆厚徳之推美矣流芳惜哉异世是用显锡功臣之号荣加柱国之勲茅土开全赵之封公府建维垣之重易名节惠极致哀荣于戏明良同时慨追懐于既往子孙逢吉尚思报于来今咨尔有灵钦于时命可
　　母在堂
　　妇人从夫之爵不以生死而异恩臣子事君以忠宜被褒崇之令典此葢国家之制爰防闺阃之荣【具位】婉娩令仪柔嘉维则事舅姑以孝蔼然妇徳之纯教子孙以贤允矣母道之粹况尔先臣之内助盍开大国之华封于戏翟茀以朝庸示车服之美防衣侍养坐膺甘旨之供往服宠嘉益绵寿祉可
　　章佩丞和和封赠三代制
　　曽祖父大名路达噜噶齐扎玛里迪音赠顺节功臣资徳大夫中书左丞上护军追封魏国公
　　朕闻明莫明于审势爱莫爱于保民追惟开国之初毎叹忠臣之义有一于此其忍忘之【具官】大智若愚沈几先物方太祖之四伐守西域之孤城慕帝王之有真不谋妻子帅人民而来附各保父兄卒典名藩遂开魏土岂人为之能致信天道之不诬尔子尔孙益陈力于帝室我爵我土宜膺宠于褒章庸极哀荣以昭劝赏于戏积徳累行之报既见于今四世五公之隆尚期尔后英灵不爽宠渥其承可
　　曽祖母【原缺】






　　祖父资政大夫湖广等处行中书省左丞阿里罕赠推诚宣力功臣光禄大夫中书平章政事柱国追封魏国公
　　继述之善往圣之所嘉藩翰之良有国之攸赖人虽逺矣朕甚休之肆申美于褒章用垂劝于来叶【具官】材兼徳备惠与政和五绾郡符若龚黄之再出四持使节如方召之复生危而持颠而扶寒者衣饥者食山无弄兵之盗野有乐业之民惟久歴于外藩亦洊登于左辖材猷未展馆舍遽捐方资后嗣之贤莫究前人之报是用表勲着号析爵疏封职跻端揆之荣国锡大名之美于戏生必有死贵身没而名存善则降祥惟本深而末茂其歆朕命永迪尔孙可
　　祖母乌尔衮黙色氏追封魏国夫人
　　爵妇以劝从夫之道古之所先与祖而有及妣之文今其可后【具位】以鸣鸠之徳应凤凰之占作配良臣克就勲庸之美致严祀事不违孝敬之诚锡号夫人启兹魏土于戏苹蘩蕰藻幸膺配食之荣茅土山河永享脂田之富淑灵不昧休渥惟歆可
　　祖母完顔氏追封魏国夫人
　　继室之贤必以子孙而贵从夫之爵乃有国家之恩矧在名臣盍颁异数【具位】幽闲素禀柔顺自持夙夜不忘警戒之诚春秋克尽烝尝之义诗书教子遵女史而弗渝勤俭起家为夫族之所法葢得之于天者厚宜报之以徳者丰号尔小君封兹大国于戏惟尔克孝故有子而能忠惟尔克敬故有孙而善继朕命惟允淑魄其承可
　　父荣禄大夫江浙等处行中书省平章政事额布勒津赠推忠协恭佐理功臣太保金紫光禄大夫上柱国追封魏国公
　　世称愿为良臣其旨深矣朕尝敷求前哲厥迹茂焉一老不遗毎懐靡及【具官】学知体用才济猛寛顷以父祖之资遂际君臣之防敭歴中外垂三十年践履髙华名数千里诗书礼义之府博涉深探庠序教化之原朝论夕讲是以纲提目举草偃风行论货殖则以足民为先掌铨衡则以得人为本分符出镇有父母斯民之心揽辔周询有澄清天下之志逺则郊原春动近则台閤风生舟楫盐梅方深期于大用藩篱屏翰遽兴叹于云亡爰肆殊恩式加褒典于戏大名魏国以为茅土之封太保上公以示槐班之贵勲号兼美生死同荣歆此宠章迪于后嗣可
　　母阿穆尔氏追封魏国夫人
　　诗称鹊巢之徳礼有翟茀之仪缅懐辅佐之贤盍隆车服之数【具位】以尔令族嫔于髙门勤俭孝慈早着阃仪之美贞忠婉懿式为妇道之师俾予良臣克尽忠效可忘内助之报爰防大国之封于戏生为邦君之妻荣其至矣没正夫人之号礼亦宜之咨尔淑魂歆予休命可中奉大夫殊祥院使执礼和台封赠三代制曽祖父哈扎尔
　　崇徳报功国家之令典慎终追逺臣子之至情宜推归厚之恩庸侈追崇之数【具官】赋资刚正立行贞良际遇祖宗之时备尽股肱之力执干戈以宿卫夙夜靡违属櫜鞬以从征险夷弗二生未霑于一命徳乃种于诸孙是用极五等之封开三公之府易美名以节惠锡显号以纪功于戏贻厥孙谋已深嘉于既往绳其祖武亦用劝于来今灵而有知服之无斁可赠翊卫功臣太保金紫光禄大夫柱国仍封梁国公諡庄襄
　　曽祖母威喇章
　　爵赏之制所以旌忠赠防之恩所以教孝惟尔故臣之配可无宠命之颁【具位】生而令仪出于华胄竭勤劳于内助事我祖宗致善庆之多祥施于孙子式示治朝之劝爰开大国之封于戏秩视上公已跻荣于九命恩加三世庶足慰于重泉咨尔淑灵服兹休命可仍封梁国夫人
　　祖父穆彻
　　恩莫大于报功用昭国家之典礼莫重于尊祖以尽臣子之心维尔旧臣宜膺显秩【具官】天挺英毅世笃忠贞斩将搴旗日辟国于百里被坚执鋭身可敌于万人累圣咸录其勤劳厚赐屡膺于宠泽嘉尔令子为国功臣是用重赐嘉名申加美諡槐佐再开于公府茅封仍胙于梁区于戏生不同时尚想见其丰采死而如在顾何惜于褒崇咨尔英灵服予休命可赠宣忠恊力功臣太傅仪同三司上柱国仍封梁国公諡桓武
　　祖母托克托鼐尔
　　朕念勲劳之臣举褒赠之典况贻谋于孙子尝宣力于王家爰示宠章追崇世美【具位】克全贞烈作配忠良勉正其夫致有外攘之绩象贤有子益昭积庆之祥庸疏大国之封俾正小君之号于戏无徳不报宜一品之跻荣有开必先见百年之种徳当其灵识歆此殊恩可仍封梁国夫人
　　父囊嘉特
　　臣子之忠有殊功于社稷国家之典宜追锡于勲阶思贲幽宫其孚涣号【具官】性资英爽谋畧沈雄忠武得于家传智勇方于人杰登将坛而作士气恒收逐北之功衔使命以觇敌情坐定平南之防始终一节服事四朝葢尝居风宪之司亦屡任承宣之寄属成庙奄弃羣臣之后当眇躬入平内难之时拥戈以启元戎同祈父之爪士按劒以决大计若太公之鹰扬信一言以兴邦不终时而定国方倚枢机之任遽嗟疾病之婴出镇省垣考终里第毎念干城之绩忽闻鼙鼔之声嘉尔后人克承先绪是用开师垣于公府分浚土于王封赐号旌功易名节惠于戏河如带山如砺传茅胙于无穷木有本水有源茂子孙于益永英灵不昧宠命其承可赠推忠靖难翊运功臣太师开府仪同三司上柱国追封浚都王諡武忠
　　故母阿里哈
　　国家推报本之恩视勲劳而肆赏妇人有从夫之义沛封爵以齐荣爰锡宠章用光泉壤【具位】柔嘉秉徳勤俭能家善事夫君克佐外攘之事敬恭妇职使无内顾之忧既资同体以宣劳宜合齐眉而锡命于戏茅封浚土式开异姓之王花诰金泥庶昭同穴之义钦予加宠慰尔贞魂可追封浚都王夫人
　　母伊苏埒
　　君使臣以礼昔闻于圣言夫乃妇之天宜从于王爵此葢朝廷之彜典式昭闺阃之至荣【具位】起家俭勤持身淑慎相尔君子居多内助之功宜其家人故有降祥之庆惟先正尽忠于帝室故浚都大启于王封爰肆殊恩以及贤配于戏貂蝉四叶竒勲显著于旂常鸾诰五花奥壤齐荣于汤沐钦承宠命益介寿祺可封浚都王夫人
　　光禄大夫平章政事大司徒徽政院副使领将作院事张九思赠推诚翊亮功臣开府仪同三司太傅上柱国鲁国公諡忠献制
　　功存翊卫睠惟先正之臣国有彜章式举追崇之典宜颁异渥以贲重泉【具官】寛厚有容质直好义早逢熙运位登喉舌之司逮事春宫身任羽翼之寄属奸臣之作乱闭宫门而不开仓卒之间忠节可尚太皇知其谨慎委任尽其始终世祖畴其勲庸爰置诸其左右天下诵司马光之字朝廷推万石君之风从容乎庙堂密勿乎禁近鞠躬尽瘁弼亮三朝正笏垂绅夷险一节谋猷方资于启沃疾病遽得于勤劳虽没世之有年亦懐贤其无已是用封之东鲁建于上公三司同开府之仪八柱表承天之力示崇徳报功之泽极生荣死哀之情于戏朕惟图任旧人天不憗遗耆老九原莫作一品斯崇夫推贤尽诚之谓忠贤徳有成之谓献合兹节惠以着嘉名咨示英灵服予宠命可
　　故行军千户权顺天河南等路军民万户贾辅赠金吾卫上将军中书左丞武威郡公諡武毅制
　　朕嗣承丕构缅想先猷惟祖宗之造邦赖英杰之助顺或拥城池而奉献或属櫜鞬而効忠虽其人之云亡而厥功之可尚宜修播告式示褒嘉【具官】沈毅而敦书骁雄而善战际遇太祖削平中原崛起燕赵之间以乗风云之防据祁阳之奥壤当河朔之要冲保而有之莫或侮者知天命之有在抱地图而来归朔漠驱驰方致望云之喜春秋奄忽溘先坠露之零受命朝廷归骨乡里虎头食肉惜万里之未侯马革裹尸虽百身而莫赎念言慨叹显示追崇爰疏上将之荣兼畀丞疑之宠节以壹惠昭其庸勲于戏窦融入朝遂腾声于汉室邓禹杖策亦画像于云台着令闻于无穷视古人其何愧凛然英爽服此殊恩可
　　故湖广行中书省参知政事贾文备赠荣禄大夫平章政事祁国公諡通敏制
　　朕念世徳之臣嘉干城之将既战功之可纪宜爵命之追崇诞告在廷式孚大号【具官】机沈而志决气迈而力雄生遇世祖之时号为名父之子赤心报国算靡失于毫厘结髪从军战不闻于败北受蔡公之节制耀鄂渚之军声仗钺岭南措遗黎于衽席提师海上建竒绩于楼船蛮蜑咸服其威名湖广继参于政事寛柔温裕有诗书元帅之风慈爱聪明全岂弟君子之徳乞骸骨而勇退及齿髪之未衰恨不同时事如昨日爰颁异数峻疏一品之荣乃諡嘉名兼畀上公之爵于戏慎终追逺圣哲之名言崇徳报功国家之彜典英魂不昧宠命其承可
　　开府仪同三司太师录军国重事遥授中书右丞相宣徽使尚服院使知枢密院事领中正院事乌尔图封淇阳王制
　　勲旧之臣泽宜加于胄嗣藩屏之寄恩盍衍于真封宠命匪私彜章斯称其敷涣号诞告明廷【具官】大器晩成小心日着肯堂肯构材克绍于先猷如玉如金徳式昭于王度雅有象贤之誉居多事主之勤未尝富贵以骄人每竭忠诚而许国维尔祖考茂绩纪于旂常锡之山川列爵分于茅土宅淇阳之名壤秩开府之崇仪仍畀金章増荣华衮于戯纉乃旧服追配前人之光暨余同心永绥先王之禄往钦朕命则予汝嘉可
　　交趾批荅
　　卿世守海邦逺修职贡载驰使介来捧贺章顾方物之屡陈知乃心之克谨兹焉还迈宜示宠嘉其坚事大之诚以体同仁之意今赐卿某物若干至可领也春寒卿比平安好遣书指不多及
　　御试防题【皇庆二年】
　　制曰朕闻治天下之道必本于仁义唐虞三代之盛用斯道也刑罚之施不过辅治而已朕承祖宗丕显之业嗣守大宝君临万方思得贤士大夫与之共治故延问于子大夫子大夫诵先圣之遗书深明厥旨夫行仁义必尽心于民事本末先后之叙究之详矣其为朕言之朕将择焉
　　赞
　　李士真赞
　　气禀全晋之豪风流东晋之髙落笔云烟吐辞波涛耽文艺如嗜欲以古人为朋曹出则父母召杜入则侍从防臯葢尘俗所不能侵而轩冕亦不能逃也
　　防政郝公画像赞
　　麟凤龟龙是谓四灵公出瑞世仪于帝廷政柄是防衮职是补进退有道孰余敢侮岩岩国桢表表人望见者竦然咸曰良相天子知公公岂久闲维伊维吕伯仲之间
　　雪楼先生画像賛
　　嶞山乔岳降其神长江大河肆其文望之俨然薄夫为敦幅巾褒衣坐镇雅俗廌冠白简逆折奸臣葢凛然如白雪蔼然如阳春虽玉带金鱼世以为公贵孰知夫胷吞云梦者所以为一代伟人也哉
　　昭文馆大学士荣禄大夫平章军国事行御史中丞领侍仪司事赠纯诚佐理功臣开府仪同三司太傅上柱国鲁国公諡文贞康里公博果宻画像赞
　　于维鲁公万夫之雄笃学力行择乎中庸夙遇世祖明良相逢以道事君蹇蹇匪躬无言不讐无諌不从举善若遗疾恶如风诛锄草莱黍稷芃芃夙夜匪懈以成治功维此治功四方攸同昔唐魏征相于太宗仁义之效及于鳏痌维公徳业千古齐踪载瞻遗像彷佛音容式昭颂声以播无穷
　　长春宫孙真人真赞奉勅撰
　　澹兮其若川油兮其若云在天虚兮其若谷粹兮其若玉冲冲兮而无不足服文采冠崔嵬佩宝璐人皆羡其荣而我安若素夫所谓真人者非斯人其孰与邪兵部主事申穆之父伯祥医学教官画像赞
　　卢扁已逝无良医苍生有疾医者谁申君挺生泰山陲力学至老不少衰著书立言补阙遗察脉疗病穷毫厘要与人世扶灾危此意自足追黄岐惜哉不见用于时空覩画像令我悲活人有后不我欺我作此语君应知开府仪同三司辅成赞化保运教大宗师张公画像赞奉勅撰
　　道徳之全之又时而出之溥博渊泉其动也天游其静也自然人皆谓我智而我初无言人皆谓我贵而我不敢为天下先赞化育而不居宝慈俭以干干故位三公揖万乗独立乎方之外而生阅乎大椿之年微臣作颂承命自天穆如清风万古其传
　　夏真人真赞
　　松风兮飕飕石泉兮交流逍遥兮燕坐与造物兮同游清扬皎其玉雪气宇凛乎髙秋古之仙者不可得而见矣我仪图之其陶贞白之俦与
　　平章政事赵公子敬真赞
　　侃侃君子之徳蹇蹇王臣之风黄阁霜台夙夜在公古所谓体国之忠然而进退有道弗磨弗涅位廊庙则不忘于山林在江湖则心存于魏阙古所谓识时之杰噫世之珙璧国之蓍龟微斯人其谁与归
　　中峰和尚真賛
　　身如天目山寂然不动尊慈云洒法雨徧满十方界化身千百亿非幻亦非真觅賛不可得为师作赞竟铭
　　周待制致乐堂铭
　　子事父母贵养其志孰谓外物而乐可致孝本天性率性即孝具在方册可则可效周君之堂我虽未升载观斯文孝实有征爰作铭诗以颂以勉五十而慕舜也何逺
　　题跋
　　书呉幼清送李文卿归养序后
　　饶阳李文卿方佐涟海戎幕一旦请解官归养是时其父八十余矣温清之问甘旨之供又数年而父卒既卒葬之以礼服阕复佐真定戎幕于杭于是文卿亦七十矣告老而归戎帅苦留之不可夺乃以诗巻使其表弟宋某来征余言仆开巻见司业呉公之文嗟乎呉公之言愤世嫉俗可为万世戒而益有以见文卿孝于其亲异于流俗万万也况文卿之家七世不异爨其所由来葢亦有自而文卿又能引年致仕视世之贪荣苟禄者何啻霄壤也尤使人敬之爱之不能自已敬书呉公之序之后而归之
　　七观跋
　　七观者翰林待制袁公桷之所作也何为而作也翰林承旨程公请老而归袁公作此以送之也送程公之归而不及乎执手伤离之情顾乃铺张组织细大靡遗何其勤且博也葢自枚生始作七发魏晋而下往往追踪蹑影夸竒鬭丽才髙者干云霄学博者涨溟渤后之学者絶响久矣公之此作因事以发其辞引类而极其理将驰骋乎汉魏超轶乎班扬非夫贯通三才博综百家畴能缜密宏辩若斯其美也仆虽衰老目昏不觉援笔为书一通若袁公不以笔札之陋刻诸坚石庶几词翰相须之义传之天下后世以为美谈云尔
　　题如上人诗集
　　诗不可以易言也易于言诗者必其天资超卓学问过人故其为言似平而实险似浅而实深故观者以为易耳四明如上人以诗示仆有仇仁近张仲实吾子行叙引仇张吾三子者今之善诗者也其于如上人之诗亟称道之则仆可无言矣然仆才劣独以诗为难非若三子者易于言诗也唐宋善诗髙僧以十数其所以名世传后者皆不可以易得如上人知其难归而求之有余师矣仆所以为是言者爱上人之才喜其言语之工而欲増益其所未至耳上人以仆之言为然耶不然耶
　　阁帖跋
　　书契以来逺矣中古以六艺为教次五曰书书有六义象形指事谐声防意转注假借书由文兴文以义起学者世习之四海之内罔不同也秦灭典籍废先王之教李斯变古篆程邈剏隶书隶之为言徒隶之谓也言贱者所用也汉承秦舍繁趋简四百年间六义存者无几汉之末年蔡邕以隶古定五经洛阳辟雝以为复古观者车日数百两其后隶法又变而真行章草之説兴言楷法则王次仲师宜官梁鹄邯郸淳毛宏行书则刘徳升钟氏胡氏草则崔瑗崔寔张芝张文舒姜孟颖梁孔达田彦和韦仲将张超之徒咸精其能至晋而大盛渡江后右将军王羲之总百家之功极众体之妙传子献之超轶特甚故歴代称善书者必以王氏父子为称首虽有善者蔑以加矣当是时江左号礼乐衣冠之国而北朝尚用武其遗风流俗接于耳目故江左人士以书名者传记相望歴隋而唐文皇尚之终唐之世善书者辈出其大者各自名家逸其名者不可胜数亦可谓盛矣宋兴太宗皇帝以文治制诏有司以善贾购法书聚之御府甚者或赏以官时五代丧乱之余视唐所藏存者百一古迹散落帝甚悯焉淳化中诏翰林侍书王着以所购书由三代至唐厘为十巻摹刻秘阁题曰上石其实木也既成赐宗室大臣人一本自此遇大臣进一府辄墨本赐焉后乃止不赐故世尤贵之黄太史曰禁中板刻古帖皆用歙州贡墨墨本赐羣臣今都下用钱万二千便可购得元祐中亲贤宅借板墨百本分遗宫僚用潘谷墨光辉有余而不甚黝黒又多木横裂文士大夫或不能尽别由此观之刻同而墨殊亦有以也甲申嵗五月于书铺中得古帖三巻第二第五第八明年五月又得七巻多第八缺第九六月以其多者加公权帖一巻于钱唐康自修许易得第九巻始为全书虽墨有燥湿轻重造有工苦皆为淳化旧刻无疑是可宝也自太宗刻此帖转相传刻遂遍天下有二王府帖大观太清楼帖绍兴监帖淳熙修内司帖临江戏鱼堂帖利州帖黔江帖巻帙悉同又有庆厯长沙刘丞相私第帖碑工帖尚书郎潘师旦绛州帖绛公库帖稍加损益巻帙亦异其他琐琐者又数十家不可悉记而长沙绛州最知名要皆本此帖书法之不丧此帖之泽也予因记得帖之由遂摭其本末着于篇
　　洛神赋跋【二则】
　　晋王献之所书洛神赋十三行二百五十字人间止有此本是晋时麻牋字画神逸墨彩飞动绍兴间思陵极力搜访仅获九行一百七十六字所以米友仁跋作九行定为真迹宋末贾似道执国柄不知何许复得四行七十四字欲续于后则与九行之跋自相乖忤故以绍兴所得九行装于前仍依绍兴以小玺欵之却以续得四行装于后以悦生胡卢印及长字印欵之耳孟頫数年前窃禄翰苑因在都下见此神物托集贤大学士陈公颢委曲购之既而孟頫告归延祐庚申忽有僧闯门持陈公书并此巻数千里见遗云陈公意甚勤勤也陈公诚磊落笃实之士不失信于一言岂易得也因并及之至治辛酉既装池适老疾不能跋壬戌闰五月十八日雨后稍凉力疾书于松雪斋
　　又有一本是宣和书谱中所收七玺宛然是唐人硬黄纸所书纸畧髙一分半亦同十三行二百五十字笔画沈着大乏韵胜余屡尝细视当是唐人所临后却有栁公权跋两行三十二字云子敬好写洛神赋人间合有数本此其一焉宝厯元年正月廿四日起居郎栁公权记所以吾不敢以为真迹者葢晋唐纸异亦不可不知也乐府
　　浪淘沙
　　今古几齐州华屋山丘杖藜徐步立芳洲无主桃花开又落空使人愁　波上往来舟万事悠悠春风曽见昔人游只有石桥桥下水依旧东流
　　太常引
　　水风吹树晩萧萧散发醉吹箫尘事苦如毛要洗耳时听舜韶　旧游何处琼山银海宫殿郁岧嶤谁与共游遨尚记得仙人子乔
　　南乡子
　　云拥髻鬟愁好在张家燕子楼稀翠疎红春欲透温柔多少闲情不自由　歌罢锦纒头山下晴波左右流曲里呉音娇未改障羞一朶芙蓉满扇秋
　　水龙吟【次韵程仪父荷花】
　　凌波罗韈生尘翠旍孔葢凝朝露仙风道骨生香真色人间谁妒伫立无言长疑遗世飘然轻举笑阳台梦里朝朝暮暮为云又还为雨　狼籍红衣脱尽羡芳魂不埋黄土涉江迳去采菱拾翠携俦啸侣宝玦空悬明珰偷解相逢洛浦正临风歌断一双翡翠背人飞去
　　虞美人
　　池塘处处生春草芳思纷缭绕醉中时作短歌行无奈夕阳偏傍小窗明　故园荒径迷行迹只有山仍碧及今作乐送春归莫待春归去后始知非
　　江城子【赋水仙】
　　氷肌绰约态天然澹无言带蹁跹遮莫人间凡卉避清妍承露玉杯餐沆瀣真合唤水中仙　幽香冉冉莫江边佩空捐恨谁传遥夜清霜翠袖怯春寒罗韤凌波归去晚风袅袅月娟娟
　　蝶恋花
　　侬是江南游冶子乌帽青鞵行乐东风里落尽杨花春满地萋萋芳草愁千里　扶上兰舟人欲醉日莫青山相映双蛾翠万顷湖光歌扇底一声催下相思泪
　　防绛唇
　　昏晓相催百年窓暗窓明里人生能几赢得貂裘敝富贵浮云休恋青绫被归与未放懐烟水不受风尘眯水调歌头【与魏鹤台饮芙蓉洲牟成甫用东坡韵见赠走笔和之时已巳中秋也】
　　行止岂人力万事总由天燕南越北鞍马奔走度流年今日芙蓉洲上洗尽平生尘土银汉溢清寒却忆旧游处回首万山间【丁亥秋与成甫防八咏楼故云】　客无哗君莫舞我欲眠一杯到手先醉明月为谁圆莫惜频开笑口只恐陈迹乐事几人全但愿身无恙常对月婵娟
　　水调歌头【和张大经赋盆荷】
　　江湖渺何许归兴浩无边忽闻数声水调令我意悠然莫笑盆池咫尺移得风烟万顷来傍小窓前稀疏澹红翠特地向人妍　华峰头花十丈藕如船那知此中佳趣别是一壶天倒挽碧筩酾酒醉卧绿云深处云影自田田梦中呼一叶散髪看书眠
　　虞美人【浙江舟中作】
　　潮生潮落何时了断送行人老消沈万古意无穷尽在长空澹澹鸟飞中　海门几防青山小望极烟波渺何当驾我以长风便欲乗桴浮到日华东
　　后庭花
　　清溪一叶舟芙蓉两岸秋采菱谁家女歌声起暮鸥乱云愁满头风雨带荷叶归去休
　　浣溪沙【李叔固丞相防间赠歌者岳贵贵】
　　满捧金巵低唱词尊前再拜索新诗老夫惭愧鬓成丝罗袖染将修竹翠粉香吹上小梅枝相逢不似少年
　　时
　　应制月中仙
　　春满皇州见祥烟拥日初照龙楼宫花苑栁映仙仗云移金鼎香浮宝光生玉斧听鸣凤箫韶乐奏徳与和气游天生圣人千载希有　祥瑞电绕虹流有云成五色芝生三秀四海太平致民物雍熙朝野歌讴千官齐拜舞玉杯进长生春酒愿皇庆万年天子与天齐寿
　　应制万年欢
　　阊阖初开正苍苍曙色天上春回绛帻鸡人时报禁漏频催九奏钧天帝乐御香惹千官环佩鸣鞘静嵩岳三呼万嵗声震如雷　殊方异域尽来满彤庭贡珍皇化无外日绕龙顔云近绛阙蓬莱四海欢忻鼓舞圣徳过唐虞三代年年宴王母瑶池紫霞长进琼杯
　　元日朝防乐府万年欢【中吕宫】
　　天上春来正阳和布泽斗柄初回一朶祥云捧日万众生辉帝徳光昭四表玉帛尽梯航来防彤庭厰花覆千官紫霄鹓鹭徘徊　仁风徧满九垓望霓旌缓引宝扇徐开喜动龙顔和气蔼然交泰九奏箫韶舜乐兽尊举麒麟香靉从今数亿万斯年圣主福如天大
　　皇庆三年三月三日圣节大宴长寿仙道宫
　　瑞日当大对绛阙蓬莱非雾非烟翠光覆禁苑正淑景芳妍防仗和风细转御香飘满黄金殿喜万国防朝千官拜舞亿兆同欢　福祉如山如川应玉渚流虹璇枢飞电八音奏舜韶庆玉烛调元嵗嵗龙舆凤辇九重春醉蟠桃宴天下太平祝吾皇寿与天地齐年
　　太常引
　　弄晴微雨细丝丝山色澹无姿栁絮飞残荼防开罢青杏已团枝　防干倚遍人何处愁听语黄鹂宝瑟尘生翠消香减天逺雁书迟
　　人月圆
　　一枝仙桂香生玉消得唤卿卿缓歌金缕轻敲象板倾国倾城　几时不见红裙翠袖多少闲情想应如旧春山澹澹秋水盈盈
　　木兰花慢【和桂山庆新居韵】
　　爱风流二陆曽共住屋三间算京洛缁尘平原车骑争似身闲一区未输扬子更友于室迩足清欢庭下新松楚楚篱边细菊斑斑　白头相对日团栾杯酒借朱顔任醉后长歌笑时开口乐最人寰功名十年一梦记风裘雪帽度桑干幸喜归来健在放懐绿水青山
　　木兰花慢【和李筼房韵】
　　爱青山绕县更山下水萦回有二老风流故家乔木旧日亭台梅花乱零春雪喜相逢置酒籍苍苔却眼迷朱碧惭无笔写琼瑰　徘徊俯仰兴懐尘世事本无涯偶乗兴来游临流一笑洗尽征埃归来算能几日又青回栁叶燕重来但愿朱顔长在任他花落花开









　　松雪斋集巻十
　　钦定四库全书
　　松雪斋外集
　　元　赵孟頫　撰
　　诗
　　题李侯诗巻【翩翩者鹤美孝子也】
　　翩翩者鹤爰飞爰止其下维何曰有孝子伊人之生无父何恃父罪当刑子代之死　翩翩者鹤载翺载翔其翔维何孝子之祥母目有眚子防使明亦既明止我心则降　翩翩者鹤载飞载下伊人之生孰无父母孝哉李侯为人所难咏言嘉之使我慨叹　帝命曰咨咨尔李侯锡尔宠禄惟徳是讐寿嘏孔宁百福来求子孙其昌世济厥休　侃侃李侯国之旧臣维孝维忠萃于一门非忠无君非孝无亲作此好颂以勗我人
　　翩翩者鹤五章章八句
　　序
　　御集百本经序奉勅撰
　　葢闻沧海之大一勺可以知其味天之髙土圭可以测其景所谓闻一而知十执简以御烦殊涂而同归分殊而理一者也佛以一音演説妙法细无不入大无不包广博渊深莫知涯涘圆融权实未易槩量散于大藏之中敛于无言之内皆所以敷扬至理究竟真空括万法而靡遗歴旷劫而恒在施羣生之药石作彼岸之津梁兼体用而并行故列叙于三藏忧性资之异等故分别于三乘非圣哲莫究其宗非英才莫烛厥义顿悟者以言语为末泥象者起文字之尘徒使幽悉归汗漫况于愚昧益堕渺茫非资上圣之照临孰悯迷途而开导通无碍利益有情皇上法天聪明齐佛知见爰以万几之暇深参内典之微乃取诸经共成百巻厘为十帙归于一乗隠奥兼明广大悉备繙阅者不难于寓目诵读者亦易于铭心可谓设网而提纲挈裘而知领以因因而证果果由本本以达原原警人欲之横流契佛心之正觉乃命臣僧明仁刊板流布仍俾微臣孟頫制叙篇端臣闻命震兢深慙浅陋莫尽标题之意敢抒讃叹之诚谨梓御集百本经总目列之巻首云至大四年十月序
　　农桑图序奉敇撰
　　延祐五年四月廿七日上御嘉禧殿集贤大学士臣邦宁大司徒臣源进呈农桑图上披览再三问作诗者何人对曰翰林承旨臣赵孟頫作图者何人对曰诸色人匠提举臣杨叔谦上嘉赏久之人赐文绮一段绢一段又命臣孟頫叙其端臣谨奉明诏臣闻诗书所纪皆自古帝王为治之法歴代传之以为大训故诗有七月之陈书有无逸之作七月之诗曰三之日于耜四之日举趾同我妇子馌彼南亩又曰十月获稻又曰十月涤场皆农之事也其曰女执懿筐爰求柔桑蚕月条桑八月载绩载载黄皆妇工之事也无逸之书曰君子所其无逸先知稼穑之艰难乃逸二者周公所以告成王葢欲成王知稼穑之艰难也钦惟皇上以至仁之资躬无为之治异宝珠玉锦绣之物不至于前维以贤士丰年为上瑞尝命作七月图以赐东宫又屡降旨设劝农之官其于王业之艰难葢已深知所本矣何待逺引诗书以禆圣明此图实臣源建意令臣叔谦因大都风俗随十有二月分农桑为廿有四图因其图像作廿有四诗正豳风因时纪事之义又俾翰林承旨臣额琳特穆尔用辉和尔文字译于左方以便御览顾臣学术荒陋乃过防圣奬且拜绮帛之赐臣既叙其事下情无任荣幸感恩之至
　　为政善恶事类序
　　书不云乎作善降之百祥作不善降之百殃善恶之应若水之流湿火之就燥乃天理之自然毫发无爽者也人之生也性本皆善中人以上固不待勉而后为善中人以下或移于气习或狃于利欲迷焉而不知复学焉而不知警恶日积而不自知及乎天定祸不旋踵凡人皆尔而仕宦者尤不可以不慎葢士大夫受天子命位于州县之上权足以威众而事足以及物善固易宣而恶亦易播然为善者安富尊荣泽流子孙为不善者毒流众庶身世殄絶可不惧哉此括苍叶君为政善恶报应事类之所以作也此书之行其亦有闻风而善者乎叶君名留字景良观其用意可知其为善人已延祐六年十一月叙
　　送张元卿序
　　延祐三年夏五月松潘容叠威茂六州宣抚张元卿拜佥广东道肃政廉访司事将行来求予言予观元卿恂恂有儒者之风葢尝学于萧先生之门则其于理道当深知之矣余复何言哉虽然侯之意笃忍而不言不诚也故遂言之国家之设守令本以为民也廉访司之设国家之不得巳也使守令皆循良民安于田里无叹息愁怨之声虽不设官以纠之可也然而守令或不肖不能宣上徳意视民如仇而后廉访司始不可无矣故曰廉访司之设国家之不得已也南海去京师万里民之沾圣化也难侯行矣数路之广守令数十百人必有贤者侯举之使为善者益劝为恶者益知所畏而不敢为常使之知国家不得巳而设廉访司之意则其自待也必厚自待也厚则必强为善而重为恶若夫持之若束褫冠裂裳日以棰楚从事则余惧非儒者之政也元卿其择焉
　　记
　　五台山文殊菩萨显应记
　　圣上即位之二年以世祖圣徳神功文武皇帝遗旨将建寺于五台山春三月诏中书右丞张公九思偕平章政事段公诺海往相其宜公奉诏星驰越四月既朢至五台寓宿金界寺寺僧五台僧录出宋张商英所着清凉传示公载当时所见圆光金桥圣灯菩萨狮子显现之异甚详公意商英固文士容有増饰未之信也十七日讫事言还闰四月廿二日再被旨至五台山鸠工兴事祠后土龙王公时行初献事奠毕寺东南有云气如兠罗绵状渐升至日边遂成五色中有亿万菩萨升降出没至于旌旛幢葢之属亦以亿万计不可名状一时同行者若殿中所遣使若军官若从者役徒莫不具睹廿三日中殿饭四千僧食时东南方复见光景如献奠之日日既西还自山中方据鞍次复见如初行三十里余光亦随之其灵祥若此寺僧乞记于公以传久逺公以命孟頫葢闻诸佛菩萨以神通力放大光明自短见浅闻莫不以为诞然古书所载亦往往而有不可尽以为怪而非之昔昌黎开衡山之云苏子记海市之异彼山灵川祗犹能感动于二公况以公之忠诚衔天子命建佛塔庙菩萨神力能无感应乎此理之必然者也遂略记其槩以为山中故实云元贞元年六月十一日记
　　重修观堂记
　　佛以慈悲哀愍一切尽未来世咸欲使之觉妙明心不堕邪见凡有可以开羣迷者不遗余力众生因心有想因想有妄扫除妄想使得正观佛所説经其法具在依佛所説而修习之非有严净处所道将安寄故通都大邑往往皆有观堂而呉兴观堂特为宏敞池水竹树庄严靓深葢创建于宋嘉泰间经始之者讲主行琼辅成之者澧王师揆也宋之末年住持者非才葺治弗勤渐至颓废甲戌乙亥之际兵事澒洞奸民乗之剽窃摧剥栋宇倾圯风雨不蔽仰见日星暨圣元统一区宇人获奠居乃相与谋曰观堂吾邦一大道塲也今废壊至此非得有福徳力量者主之其何以兴起乎众咸曰非云岩饶公不可于是相与告之澧王之孙孟齐深以为允遂具礼延请以至元十三年之春来主法席约已劬躬振饰补苴由是声誉借甚闻于总统所总统贤其人给札以命之云岩乃殚智悉力思所以宏其教者无所不至昔者常住之田仅四顷余云岩出衣鉢日益増广斋鼓粥鱼声和响答乃以至元二十一年鸠材僝工因宝殿之旧而一新之堂宇丈室左右列祠三门廊庑瓴甓之破缺者完之榱桷之毁折者易之歴十年而后备至于庄严像设金碧辉映光采夺目父老兴叹谓逾厥初而翠柏红莲清凉香洁净土境界种种现前然后修观想之业者乃始得其所云岩于佛事可谓勤矣余观天地间物废兴虽有时然常系乎其人得人则兴失人则废葢古今一致也向使观堂不能致饶公则瓦砾茂草亦已久矣其能兴建于积壊之余哉予尝嘉饶公之为人而公以记请故遂次第其状而记之云岩名广饶俗姓陈氏长兴之芦碕人也大徳元年九月记
　　天目山大觉正等禅寺记奉勅撰
　　延祐三年四月十有九日三藏法师巴哩纳锡哩言臣僧往年游江南歴禅刹多矣独天目山大觉正等寺为髙峰妙禅师道塲地势清髙人力壮伟实杭州一大伽蓝而髙峰之道逺续诸祖座下僧常数十百人皆清斋禅定有古藂林之风髙峰既寂其教至于今不少衰独寺未有纪载之文臣僧请下文学之臣文之以刻诸石诚圣世一盛事也于是诏臣孟頫为文以记之臣谨按天目山在杭州于潜县为淛右羣山之宗图经云广八百里髙三万余尺界乎杭湖宣城之间穷岩幽壑雪古云深仙人神龙之所窟宅大觉正等禅寺居山之莲花峰髙峯禅师名原妙呉郡呉江人早得法于雪岩钦公临济十七世孙尽得瞿昙氏灵明真觉之要行业孤峻机用险絶影不出山者三十年道风日驰逺方学徒如西域南诏不逺数万里云臻水赴师悉拒不纳至栖岩席草以依师至元辛夘故两淛运使臣瞿霆发向师道望谒师于师子岩之兆闗仰叩音心领神悟恍若宿契叹禅衲之至无所于容慨然有建寺之志乃割钜庄先后凡二百顷有畸及买山田若干捐其嵗入首剏梵宇命嗣法沙门祖雍洎久参上首弟子等各尽才能以董其役当是时山灵地媪见闻惊异大奋神功搜竒材揭巨石不容有所藏而献之阅五年则厨库大殿轮奂参差宛如天降师知时至嘱祖雍摄住持而告寂焉众心悲感檀户益张走斧飞斤鼓舞羣力千楹万础海涌云腾与夫雕馊髹饰陶冶丹雘百尔咸臻大徳庚子成宗皇帝首降玉音作大护持至大戊申缔搆之功充扩大备髙阁周建长廊四起飞楼涌殿之雄丽广堂邃宇之靓深像设鼔钟之伟竒金绳宝铎之严整凡庖湢寮舍牀榻器用所求皆足是嵗开堂臣霆发大营斋馔烟包云衲遐迩奔凑防者数万指坐立围绕禅影山齐梵音雷动人天交赞得未曽有臣闻觉树垂隂昙华现瑞以甘蔗种哀悯羣迷乗积生大愿轮不起寂塲遍入尘刹未摇舌本大阐音其声光震耀虽日丽霆轰不可为比道塲塔庙曽不期建立而二千余年后先出兴凡大林深薮覩史夜摩忽从地涌惟罔知所自者既疑且骇异议纷然殊不知大愿轮中真实种子时缘既偶如春发荣万卉千葩不知其萌而萌矣尝攷竺坟觉之为义有始有本有顿有圆惟破有法王坐灵鹫山坚秉化权目之为大觉巳而饮光传之曹谿唱之临济握金刚王劒以振之髙峰得此迹愈晦声愈彰能大其家世臣霆发慕此而割膏腴树禅宫曲尽施心了无难色信大觉之念如此以之寿国脉祝圣算隆佛运利含识不亦宜乎或谓翠竹黄华尽真如体白云青嶂咸大觉塲生佛未具已前不曽欠少岂待梯空架险破山压石而为之耶对曰道塲之兴觉其所以迷也迷之不返安知尘沙法界为大觉塲其或徇缘而趋胜逐境以滋尘既昧觉因转増迷倒佛化岂若是哉遂书之以为记
　　济南福寿禅院记
　　余退食坐草亭有比丘尼谒余而言曰福聚所居福寿禅院者自五代以来古刹也歴宋至金而吾师雨公以佛法道行为丛林表当时戚里贵人以礼延致者甚众大朝龙兴崇重佛法遣使者马侍读妙选天下僧尼而吾师实在选中复请住福寿院福聚因缘祖师之遗防滥主斯席不思所以传久逺则古迹易冺师徳不彰福聚心实惧焉愿公作为文章将刻诸坚石幸悲聚之志余问之曰若所言者吾将安据福聚乃出袖中锦囊囊中出三纸书其一则圣朝选僧尼使者请其师雨公防也其二则金驸马都尉与其妻公主请雨公住积庆寺防也其三则周显徳三年存留院额勅牒也余一再覩之皆真实不虚按周世宗即位之明年废天下佛寺三千三百三十六所今勅文云齐州奏福寿禅院殿宇颇多尼众不少乞存留者正其事也嗟乎自古王侯公卿功名富贵赫奕一时者不可胜数往往无几何时皆已灰灭而不可纪此院歴周而宋而金至于今日数百年间常住不毁况济南自宋渡南以来数罹兵火故虽显宦之家亦多不知其上世名讳与其姓氏所出而二三比丘尼乃能殷勤郑重于胶胶扰扰之中收拾前代遗文以为故事与五代史记相表里岂不可嘉尚哉至若雨公之徳行已载在两疏中而余观福聚之为人亦有以知其师之贤何者余尝至其院尼众肃若行其庭草木沃若升其殿堂香火馥若以是推之其师必不碌碌矣宜其见重当时传法后世非偶然也院去南城几步入南门西行几里许由周以前院之所始不可知今为屋凡若干楹垣墙之内凡若干亩佛殿僧堂斋舍庖廪悉具视五代时当小减而视他院尚完整也初雨公自金防和间赐号通慧大师金迁于汴赐号慧严大师至大朝号圆明大师后改妙严大师俗姓郭氏禹城人七嵗出家嗣其法者名皆从福曰某曰某福之嗣名皆从善曰某曰某善之嗣名皆从慧曰某曰某嗟乎若福聚者诚可嘉已天下之为人子孙不能使其祖考之徳传于后者亦多矣而聚当盛暑中命工砻石不惮喘汗奔走求余文至十数惟恐其师之徳不传余虽嬾且拙深辞而固拒之则不近于人情故遂为记且俾刻此三纸书于背使其徒知其师传授之意后之览者庶有攷焉
　　碑铭
　　大元大普庆寺碑铭奉勅撰
　　惟上帝降大命于圣元太祖法天启运圣武皇帝起自朔方肇基帝业兵威所至罔不臣服葢以睿宗仁圣景襄皇帝为之子睿宗躬擐甲胄翦金河南虽不及抚有多方笃生圣嗣是为世祖圣徳神功文武皇帝聪明冠古无逺弗烛雄畧葢世而神武不杀命将出师不再举而宋平九域分裂者余二百年一旦一之遐陬荒裔咸受正朔幅员之大古所未有于是治厯明时建官立法任贤使能制礼作乐文物粲然可纪中统至元之间海内晏然家给人足而又妙悟佛乗钦崇梵教慈惠之徳洽于人心肆世祖之享国三十有五年施及裕宗文惠明孝皇帝正位储宫仁孝而敬慎问安视膳之暇顺美几諌天下隂受其赐多矣至元廿二年裕宗陟方未几顺宗昭圣衍孝皇帝亦遽宾天三十一年世祖登遐当是时徽仁裕圣皇后不动声色召成庙于抚军万里之外授是神器易天下岌岌者为泰山之安大徳二年武宗抚军于北今上日侍隆福怡言煦之摩手抚之择师取友俾知先王礼乐刑政为治国平天下之具恩莫大焉四年裕圣上仙皇上追思罔极因念在世祖时帝师八合思巴阐佛法故我得闻其义舍归依三宝修崇防福将何以尽吾心始建佛殿于大都既而之国覃懐属成祖登遐内难将作上驰至京师先事而发殄灭大慝封府库奉符玺清宫以安太后遣使以迎武宗武宗既践阼以上至徳伟功不逾月而立上为皇太子上缅懐畴昔报本之意乃命大剏佛宇因其地而扩之凡为百亩者二鸠工度材万役并作置崇祥监以董其事其南为三门直其北为正觉之殿奉三圣大像于其中殿北之西偏为最胜之殿奉释迦金像东偏为智严之殿奉文殊普贤观音三大士二殿之间对峙为二浮图浮图北为堂二属之以廊自堂徂门庑以周之西庑之间为总持之阁中寘宝塔经藏环焉东庑之间为圆通之阁奉大悲弥勒金刚手菩萨斋堂在右庖井在左最后又为二门西曰真如东曰妙祥门之南东西又为二殿一以事护法之神一以事多闻天王合为屋六百间盘础之固陛戺之崇题楶之骞藻绘之工若忉利兠率化出人间凡工匠之佣悉皆内帑一毫不役于民既成赐名曰大普庆寺给田地民匠碓硙房廊等以为常住嵗收其入供给所须上既即大位崇祥监臣请立石纪事勅臣孟頫为文垂示久逺臣闻佛教福田之中以三宝为最胜福田皇上深参秘典建寺造像书经饭僧凡此胜因所以资裕圣暨祖宗在天之灵证无上觉今皇太后怡愉康强享无量福寿其余泽所被至于海隅黎庶法界防灵咸获安乐功徳可数量哉臣等谨稽首再拜为之颂其词曰
　　皇元应运诞受万方帝以圣承于前有光明明天子神明八叶徳盛功丰富有大业维兹大业太祖张之世祖皇之天子康之于赫皇武皇武桓桓圣模孔神神器斯安有粲之载有作其彬典章具举焕乎尧文道冠百王仁覆羣生宏观英图日臻太平粤昔裕圣功在社稷我报之图天乎罔极惟觉皇氏具大神力人天共依是资福徳乃卜隂阳相地柔刚嵗吉辰良大匠是将乃斵乃绳筑构遄兴务殚乃心毋费是惩役者讴歌相厥子来匪民是庸一须国材有岑其宇有践其庑有楹维旅金铺雕础瞿瞿其瞻刿刿其廉秩秩其正于粲其严载瞻圣容瑞相俨然是信是崇获福无边获福无边聿归裕圣嘉与慈闱式普其庆皇帝孝仁永命于天圣子神孙维千万年
　　仰山栖隠寺满禅师道行碑奉勅撰
　　师名行满号万山俗姓曽氏其先出东鲁葢曽子之后逺祖仕江右遂为吉州太和人父讳应龙字拱辰号翠庭先生繇科举入仕母乐氏师生而颖异不为儿嬉龆龀日记数千言学问之暇常黙然宴坐有出尘之态先生曰此儿非吾家可有遂舍送云亭荡原弥陀院为童行名福可时九域甫一师自念曰佛祖出世为一大事因缘我等溺于尘劳何日撒去挈包笠北游首登五台至元庚辰至仰山有防心处遂留薙发礼泽庵公为师更今名受具于大同大普思之圆戒防自是处丛林中防勤砥砺为众之念甚于为已旦夕防叩素庵琏公至忘饥渴之节寒暑之变素庵深器之一日激之以洞山寒暑因缘师应声云寒则普天寒热则普天热刀斧劈不开我又如何説庵云毕竟如何师云红炉一防雪庵云别别师云有什麽别处庵云若能恁麽防方始契如如师扼声云错掩耳而出庵付之以衣颂曰从我十年谈麈尾策勲一日占鼇头如今分付无文印续焰聮芳万古秋时至元庚寅嵗也尔后复防云门临济皆能得其骨髓大徳癸夘仰山之学者请师归住旧隠师以青州大刹非小因缘力辞众守之数日欲逃不可不得已升堂説法演无量义自是声闻大振四方求法者归之如流水梵僧宣政使相防实勒功徳使大司徒琳沁防喇实相慕为道友王公贵人皆稽首归敬武宗皇帝在北边时下令施钞万贯造文殊菩萨像既即位驾幸其寺施金百两银五百两钞六万贯赐号佛慧镜智普照大禅师勅尚方造织成金龙锦缘僧伽黎大衣穷极工巧经嵗乃成召师至禁中出以赐焉今上在春宫尝三幸其寺命有司作尊胜塔于东岭及建明逺观光二亭以备临幸洎登极亟命工部尚书臣郑巴延领大匠修其寺凡土木之故而敝者图画之久而漫者咸易而新之旁累崖石以方广其基髙者至百余尺造普贤观音像増建堂殿亭台凡几格供张什器之物靡所不备树碑于门颂天子圣徳既又赐苏杭水田五千亩为常住业又同安州鹊台福严寺自木庵公殁后为他人所有师奏得旨复归仰山为下院云皇庆元年制授师银青荣禄大夫司空师之大弟子曰某曰某各能扬宗旨主席名山素庵之徒曰正义正义之徒曰圆垂倾心竭力谋立石以纪师行业且彰天子宠锡之渥臣伯顔以闻诏曰可乃命臣孟頫为文书于石谨按栖隠寺始建于辽至师为二十六代臣闻浮屠氏之道言其广大则无所不容言其变通则无所不入以无生为有生之本以不用为大用之原至矣哉非言语之所究也皇元建国之大尽天地之所覆载伦别类分悉为臣妾出于水土藏于山泽悉为府库数十年之间斯民不闻鼙鼓之声以圣继圣以明继明使民不知日趋于为善浮屠氏之道大矣夫道无盛衰所以盛衰存乎其人自四海一家梵僧往往至中国而师出于江左能以其道鸣于京师以承天子之宠命真世所希有铭曰
　　峨峨仰山如青莲华中有宝坊古佛之家天王卫门地神扶栋参差珠阁葳防金凤郁郁青松罗苍玉林清风过之振海潮音住此山中有大禅老宴处寂静万缘皆了天子时巡乐此胜境谓师之道与境为称乃施重宝増饰厥宇结构峥嵘鸾轩鳯翥师道既帝眷益隆位以司空实古三公师以佛心为国回向徧河沙界功徳无量天子谓臣时汝能言勒碑此铭惟千万年
　　五兄圹志代侄作
　　先君讳孟頖字景鲁姓赵氏宋秀安僖王至先君六世矣宋南渡自大梁来居呉兴遂为呉兴人曽祖讳师垂宋太师新兴郡王諡恭襄妣庄氏卫国夫人祖讳希永宋朝奉大夫直华文阁赠通议大夫妣郑氏硕人考讳与訔宋正议大夫户部侍郎赠银青光禄大夫妣李氏硕人生母丘氏先君重厚寡言年十四以侍郎防补承务郎咸淳丁夘请国子监举免铨庚午差知临安府仁和县临平镇是嵗以度宗祀明堂恩转承奉郎甲戌以幼主即位覃恩转承事郎临平考满授签书髙邮军判官防公事未上宋归于元宦情素薄浮沈里闾不求仕进日以翰墨为娯书九经一过细字谨楷人传以为玩喜与名僧游书莲花华严楞严圆觉金刚诸经皆数过明窗净几焚香瀹茗四时花草婆娑爱赏欣然自得大徳乙巳五月疡发于背竟不起呜呼哀哉先君生于辛亥七月十七日卒于乙巳五月廿三日享年五十有五娶陆氏故吏部尚书陆公徳舆之女先三十年卒子男五人由辰次由宣从浮屠法祝发为比丘次由宿由宓由宾女三人其二已嫁其一为比丘尼孙男二人鄱老顺孙孙女三人皆幼由辰等以是年八月甲申忍死奉柩合葬乌程县苏湾方屏山遵治命也途逺日薄未能乞铭于当世君子姑志梗槩纳诸幽孤哀子由辰等泣血谨书
　　魏国夫人管氏墓志铭
　　夫人讳道升姓管氏字仲姬呉兴人也其先管仲之子孙自齐避难于呉兴人皆贤之故其地至今名栖贤考讳申字直夫妣周氏管公性倜傥以任侠闻乡闾夫人生而聪明过人公甚竒之必欲得佳壻予与公同里闬公又竒予以为必贵故夫人归于我至元廿四年世祖圣徳神功文武皇帝召孟頫赴阙自布衣擢奉训大夫兵部郎中廿六年以公事至杭乃与夫人偕至京师既而除直集贤同知济南路总管府成宗皇帝召入史院夫人亦俱余以病辞同归呉兴余提举江淛儒学满任迁泰州尹今上皇帝在春宫遣使召孟頫除翰林侍读学士夫人亦同至阙下至大三年冬也明年上即位特授集贤侍讲学士中奉大夫夫人封呉兴郡夫人皇庆元年请假归为先人立碑夫人亦以管氏无丈夫子欲命继又无其人乃即故居作管公楼孝思道院俾道士奉其考妣祭祀事见道院记次年使者荐至于是夫人复从余入朝延祐四年余入翰林为承旨加封魏国夫人五年冬旧所苦脚气疾作上遣太医络绎胗视六年増剧闻于上得旨还家四月廿五日发大都五月十日行至临清以疾薨于舟中年五十八呜呼哀哉余与子雍护柩还呉兴是嵗【阙】月【阙】日葬徳清县东衡山之原礼也子三人亮早卒雍奕女六人夫人天姿开朗徳言容功靡一不备翰墨词章不学而能处家事内外整然嵗时奉祖先祭祀非有疾必斋明盛服躬致其严夫族有失身于人者必赎出之遇人有不足必周给之无所吝至于待宾客应世事无不中礼合度心信佛法手书金刚经至数十巻以施名山名僧天子命夫人书千文勅玉工磨玉轴送秘书监装池收藏因又命余书六体为六巻雍亦书一巻且曰令后世知我朝有善书妇人且一家皆能书亦竒事也又尝画墨竹及设色竹图以进亦防圣奬赐内府上尊酒尝谒兴圣宫皇太后命坐赐食恩意优渥受知两宫可谓荣矣夫人之亡内外族姻皆为之恸尝与余游者莫不流涕则夫人之徳可知巳铭曰
　　夫人云亡夫丧贤妇子失慈恃家无内助呜呼夫人古之列女仁智贤明偻指莫数翰墨之工受知圣主通籍东朝得谒太母妇人之荣可谓至极碎璧霣珠行路嗟惜人伦之重况于夫妇天实为之谁谓荼苦东衡之原夫人所择规为同穴百世无易树以青松铭以贞石婉娩之徳万古是式
　　疏
　　五台山寺请谦讲主讲清凉疏
　　説方便法开方便门诱羣生于渐悟住清凉山讲清凉疏演诸佛之真乗须得硕师庶开后觉恭惟性天开廓心月朗明万论千经皆为正受七处九防久巳圆融徧恒河沙覆以广长之舌作法界观普宣微妙之音香风吹天雨之花甘露洒海云之防请升猊座便发麈谈宝光现五台赞佛恩之难尽金轮镇万国祝圣寿之无疆
　　请雨公长老住圣安禅寺防
　　圣安名刹钟鼔振于十方禅门正宗衣鉢传乎六祖必得人天之共仰乃为道俗之同归伏惟枯木寒岩澄江孤月道心无碍非声音色相之求诸性本空在文字语言之外雷音响处惊悟羣生甘露洒时润霑庶品顾禅闗之虚久徯杖锡之来临敢望慈仁俯从众愿闻第一义觉佛日之増明惟亿万年祝皇图之永固
　　幻住庵主月公金书楞严经疏
　　昔阿难为魔女所摄故世尊现化佛説经七处征心究首楞严之妙义一音演法宣般怛罗之真言显大神通有胜功徳当幻住道场之新建宜真乗法宝之庄严黄金研为泥书十万言而岂易白米贱如土舍百千石以何难长者但发肻心贫道便成胜事百宝光聚灿烂发于毫端千叶莲开芬香遍于沙界祝吾皇之圣寿増施主之福田
　　请谦讲主茶榜
　　雷震春山摘金芽于谷雨云凝建椀听石鼎之松风请陈鬭品之竒功用作斋余之清供恭惟心如止水辩若悬河天雨宝花法润普沾于众渴地生灵草清香大启于羣防性相本自圆融甘苦初无差别云山牛乳分一滴之醍醐北菀龙团破大千之梦幻舌头知味鼻观通神大众和南请师防化
　　题跋
　　题东老事实后
　　白酒酿来缘好客黄金散尽为收书吕仙翁此语似若犹有世俗相推奬之意然至于散尽黄金便觉蝉蜕污浊之中浮游尘埃之外东老能尔岂非仙材世人爱惜钱物如护性命殊不知为飞空下视者之所怜悯佛説遗教经亦云不知足者为知足者之所怜悯故我説法亦复如是
　　纪梦嵇侍中
　　延祐元年十一月十九日彰徳朱长孺道邦人之意求书晋嵇侍中之庙六字余每敬其忠节不辞而书之运笔如飞若有神助是夜京口石民瞻馆于书室中梦一丈夫晋人衣冠蓬首衣流血被面谓民瞻曰我嵇侍中也今日赵子昂为余书庙额故来谢之民瞻既觉犹汗流亦异事也






　　松雪斋外集
