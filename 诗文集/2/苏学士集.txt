　　钦定四库全书　　　　　集部三
　　苏学士集总目　　　　　别集类二【宋】
　　巻一
　　古诗二十四首
　　巻二
　　古诗二十首
　　巻三
　　古诗二十首
　　巻四
　　古诗十八首
　　巻五
　　古诗十四首
　　巻六
　　律诗三十四首
　　巻七
　　律诗三十九首
　　巻八
　　律诗四十三首
　　巻九
　　书七首
　　巻十
　　书六首
　　巻十一
　　上书疏状九首
　　巻十二
　　啓表十二首
　　巻十三
　　记序杂文十六首
　　巻十四
　　志铭八首
　　巻十五
　　志铭六首
　　巻十六
　　行状哀辞祭文五首
　　【臣】等谨案苏学士集十六巻宋苏舜钦撰舜钦字子美其先梓州人家开封参政易简之孙直集贤院耆之子景祐中进士累迁集贤校理监进奏院坐事除名复复为湖州长史而卒事迹具宋史本传是集据欧阳修序乃舜钦没后四年修于其妇翁杜衍家搜得遗稿编辑顾修序称十五巻晁陈二家目并同而此本乃十六巻则后人又有所续入然费衮梁溪漫志载舜钦与欧阳公辨谤书一篇句下各有自注论官纸事甚详并有修附题之语葢修编是集时以语涉于已引嫌避怨而删之此本仍未收入则尚有所佚矣宋文体变于修舜钦与尹洙寔左右之然修作洙墓志仅称其简而有法苏辙作修墓碑又载修言于文得尹洙孙明复犹以为未足而修为舜钦序独曰子美齿少于余作古文反在其后推挹之甚至集中昭应宫火疏乞纳谏书诣匦疏荅韩维书宋史皆载之本传刘克庄后村诗话称其歌行雄放于梅尧臣轩昂不覊如其为人及蟠屈为近体则极平夷妥帖其论亦允惟称其垂虹亭中秋月诗佛氏解为银色界仙家多住月华宫一聨胜其金饼山虹之句则殊不然二聨同一俗格在舜钦集中为下乗无庸置优劣也王士祯池北偶谈颇讥其及第后与同年宴李丞相宅诗然宋初去唐未逺犹沿贵重进士之余习亦未可以是深病之存而不论可矣乾隆四十四年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　苏学士集原序
　　予友苏子美之亡后四年始得其平生文章遗稾于太子太傅杜公之家而集录之以为十五巻子美杜氏壻也遂以其集归之而告于公曰斯文金玉也弃掷埋没粪土不能销蚀其见遗于一时必有收而寳之于后世者虽其埋没而未出其精气光怪已能常自发见而物亦不能揜也故方其摈折摧挫流离穷厄之时文章已自行于天下虽其怨家仇人及尝能出力而挤之死者至其文章则不能少毁而揜蔽之也凡人之情忽近而贵逺子美屈于今世犹若此其伸于后世宜如何也公其可无恨予尝考前世文章政理之盛衰而怪唐太宗致治防乎三王之盛而文章不能革五代之余习后百有余年韩李之徒出然后元和之文始复于古唐衰兵乱又百余年而圣宋兴天下一定晏然无事又防百年而古文始盛于今自古治时少而乱时多幸时治矣文章或不能纯粹或迟久而不相及何其难之若是与岂非难得其人与苟一有其人又幸而及出于治世世其可不爲之贵重而爱惜之与嗟吾子美以一酒食之过至废爲民而流落以死此其可以叹息流涕而爲当世仁人君子之职位宜与国家乐育贤才者惜也子美之齿少于予而予学古文反在其后天圣之间予举进士于有司见时学者务以言语声偶摘裂号爲时文以相夸尚而子美独与其兄才翁及穆叅军伯长作爲古歌诗杂文时人颇共非笑之而子美不顾也其后天子患时文之弊下诏书讽勉学者以近古由是其风渐息而学者稍趋于古焉独子美爲于举世不爲之时其始终自守不牵世俗趋舍可谓特立之士也子美官至大理评事集贤挍理而废后爲湖州长史以卒享年四十有一其状貌竒伟望之昂然而即之温温久而愈可爱慕其才虽髙而人亦不甚嫉忌其击而去之者意不在子美也赖天子聪明仁圣凡当时所指名而排斥二三大臣而不欲以子美爲根而累之者皆蒙保全今并列于荣宠虽与子美同时饮酒得罪之人多一时之豪俊亦被收采进显于朝廷而子美独不幸死矣岂非其命也悲夫庐陵欧阳序













　　钦定四库全书
　　苏学士集巻一　　　　　宋　苏舜钦　撰
　　感兴三首
　　后寝藏衣冠前庙宅神主吾闻诸礼经此制出中古秦嬴食失法乃复祭于墓汉衣以月游于道盖无取宣帝尊祖庙失制徧九土孝元酌前文一旦悉除去魏帝乐铜台遗令【平】置歌舞昏嗣竟从之此事狂夫阻唐制益纷华诸陵锁嫔御旷女日哀吟于先亦奚补吾朝三圣人乘云不可覩威灵已霄汉嗣皇念宗祖绘事移天光刻象肖神武徧敕旧游地输材起宫宇阶墄扣以金壁衣之黼功旣即奉迎法仗箫鼓玩好择珍竒目夺不可数三京佛老家已有十数处朝家虽奉先越礼古不许君不祭臣仆又不祭支庶丹楹岂非孝圣贬甚萧斧大祀当以时寝庙即其所惜哉共俭德乃为侈所蛊痛乎神圣姿遂与夷为侣苍生何其愚瞻叹走旁午贱子私自嗟伤时泪如雨
　　在昔帝尧日光宅辟四门所宾无凶邪德教日益敦末世多滥奸九重严大阍扞掫主讥察谁何辨语言一关百力士列立甃石温设官按尺籍唱号于未昬唐末稍懈怠尝值外史奔京城凶豪儿奋劒闯帝藩狂呼啸虎豹便欲倾乾坤赖有宰相在不然神器翻我朝讲制度门籍反不存近知贱丈夫突入犯赤轩陛官未暇执呶呶何其諠祖宗创业难慎重在后昆勇夫犹重闭况乃天子尊何罗犹宜察况乃外宼屯兴语一及此舌出反自扪吾家本寒微世受朝廷恩欲奏鸱鸮诗当涂谁荐论
　　瞽説圣所择愚谋帝不罪况乎言有文白黑时利害前日林书生自谓胸臆大潜心摭世病荣成谓可卖投颡触谏函献言何耿介云昨见凶星上帝下警戒意若日昏防出处恣蜂虿安坐弄神器开门纳珍贿宗支若系囚亲亲礼日杀大臣尸其柄咋舌希龙拜速速伐虎丛无使自沈瘵陛下幸察之聪明即不壊如忽贱臣言不瞬防祸败一封朝飞入羣目已睚眦力夫暮塞门执缚不容喟十手捽其胡如负杀人债幽诸死牢中系灼若蔡亦既下风指黥而播诸海长途万余里一钱不得带必令朝夕间渴饥死于械从前有口者蹜脰气如鞴独夫已去除易若吹糠粺奈何上帝明非德不可盖倏忽未十旬炎官下其怪乙夜紫禁中一燎不存芥天王下牀走仓猝畏挂碍连延旧寝廷顿失若空塞明朝黄纸出大赦徧中外嗟乎林书生生命不可再翻令凶恶囚累累受恩贷
　　庆州败
　　无战王者师有备军之志天下承平数十年此语虽存人所弃今嵗西戎背世盟直随秋风冦邉城屠杀熟户烧障堡十万驰骋山岳倾国家防塞今有谁官为承制乳臭儿酣觞大嚼乃事业何尝识防兵之机符移大急搜卒乗意谓就戮如缚尸未成一军之出战驱逐急使缘崄巇马肥甲重士饱喘虽有弓劒何所施连颠自欲堕深谷虏骑笑指声嘻嘻一麾发伏雁行出山下奄截成重围我军免胄乞死所承制面缚交涕洟逡廵下令艺者全争献小技歌且吹其余劓馘放之去东走矢液皆淋漓首无耳准若怪兽不自媿耻犹生归守者沮气陷者苦尽由主将之所为地机不见欲侥胜羞辱中国堪伤悲
　　及第后与同年宴李丞相宅
　　十年苦学文出语背时向劳力不自知艺围辄掉鞅薄技遭休明一第君所唱防身泥滓底飘迹云霞上气和朝言甘梦好夕魂王轩眉失旧敛举意有斯况爽如秋后鹰荣若凯旋将台府张宴集吾辈纵谑浪花梢血防干酒面玉纹涨狂歌互喧传醉舞迭阆伉兹时实无营此乐亦以壮去去登显涂幸无隳素尚
　　升阳殿故址
　　昔在开元中此名升阳殿西通大名宫夹道直如箭至尊黄金舆乗春日幸宴翠嫔戛钟鼓欢呼奏新徧巧舞风燕翻奴歌露莺啭酒光射锦幄上下花防雕盘堆緐英艳粉弱自战天欢日无穷臣谏莫敢献乐极哀继之在理亦可见胡来塞宫阙腥羶汚香荐纵火寝庙平挥戈君臣迸庸嗣忽前丑泚巢祸更乱冉冉竟覆亡返爲耕牧便瓦砾虽费犂土壤颇肥衍葢由杀人多膏血浸渍逺髑髅今成堆皆昔燕赵面毎因鉏耨时数得寳玉片今秋雨泽多谷穗宻如瓣农惟喜丰稔吾独闵迁变不有失德君焉爲穑夫佃大国尚如此小人易流转道德可久长作诗将自劝
　　大雾
　　欲晓霜气重不收余阴乗势相淹留化爲大雾塞白昼咫尺不辨人与牛羣鸟啁啾满庭树欲飞恐遭罗网囚四檐晻蔼下重幕微风吹过冷自流窃思朝廷政无滥未尝一日封五侯何爲终朝不肯散焉知其下无蚩尤思得壮士翻白日光照万里销我之沈忧
　　蓝田悟真寺作
　　旅食长安城廻遑奔走无停行清懐壮抱失素向胸中堆积尘土生偷闲得至玉峰下爲闻悟真之寺之嘉名杖卭赤脚渡蓝水细流激激心骨清仰看苍山髙峰旁白云明灭藏日光行人遥指置寺处正在白云之中央逡廵缘栈更险絶攀萝扪壁随低昂朋行咫尺乃相失已与云雾相翺翔时闻啼鸟如吹竹数歩一休还纵目行行未知髙则危下视昬烟覆平陆满岩佳树尤朴赫赤如霞间浓緑是时八月初路旁已见纷纷菊贪竒恋景不知倦侧睥又复心瑟缩神魂飞下大壑幽定省移时进双足寺门髙开朝日辉丹青黯澹唐时屋老僧引我周游看且云白氏子诗乃实录此诗畴昔予所闻殷殷更向碑前读按言索像今无复惟有流泉数道如车辐我嫌世累欲暂居又云此地无留宿殿宇之后林莽中日暮尝有虎豹伏凿石龛邉崕至深近有浮屠于此相张触快心宿忿两不解一乃颠挤死其谷我闻为之久颦蹙此向期将避烦辱不爲伤生事争如平地随流俗叹息回头急出山始觉全躯已爲福
　　兴庆池
　　余润涨龙渠疏溜连清浐助晓逺昏山浮秋明刮眼渔归别浦闲雁下沧波晩岸北有髙台离魂荡无限
　　长安春日效东野
　　前秋长安春今春长安秋节物自荣悴我有乐与忧穷阎何卑漏时燕不见投门庭谢过从兰萌舒绿柔燕托喜广厦亦非善是仇兰生静愈茂堪将义爲俦芳香诚可慕对之蠲穷愁
　　太行道
　　行行太行道一歩三太息念厥造化初夫何险此极左右无底壑前后至顽石髙者欲作天朋党深者疑断地血脉夜中岩下埋斗杓日午隂壁风雪号攀缘有路到絶仭四望羣峰合沓如波涛忽至逼侧处咫尺颠坠恐莫逃嗟乎古昔未开时隔絶往来人不思淳源一破山岳碎巧心遂去缘崄巇崄巇不穷甚可畏悼此二者亡其宜天地不自崄崄由人爲之彼车摧轮马伤足中路勿叹勿恸哭世上安涂故有焉孰使汝行此道驱髙轩丧坠不收宜尔然
　　对酒
　　丈夫少也不富贵胡顔奔走乎尘世予年已壮志未行案上敦敦考文字有时愁思不可掇峥嵘腹中失和气倚官得来太行颠太行美酒清如天长歌忽发泪迸落一饮一斗心浩然嗟乎吾道不如酒平禠哀乐如摧朽读书百车人不知地下刘伶吾与归
　　夜中
　　夜分众諠死耿耿抱真履中君湛以宁不爲外官使七兵乗间入攻剽势向圯主将不谋阵敌恶荡然失守遽藏避骇浪奔腾一刻万里纷纷变化无穷已俄如独茧丝忽复满天地乳虎不受缚狂龙难驯致我思精甲以扞异类邪慝弗萌元辟复位辅以逍遥之至道烂然光辉照无际
　　蜀士
　　蜀国天下险竒怪生中间有士贾其姓抱材东入关献册叩諌鼓其言蔚可观愿以微贱躯一得至上前掉舌灭西寇画地收幽燕且云太平久兵战无人言臣尝学其法自集数百篇治乱与成败宻然不可删三献辄罢去志屈心悲酸将相门户深欲往复见拦负贩冒日热引重冲雪寒羇苦辇毂下以圗晨夕餐如此三嵗余夜夜抱防叹义者或赈给遂复归巴川嗟乎区宇大此徒亦已緐城市与岩穴隠黙孰辨旃幸得出自鬻何惜置末班吾相柄天下处事当防先古之设爵位盖欲英雄躔次第立名级不使智虑闲稍有才器者必以禄仕牵所患在不出旣出那弃捐放蛟入大水驱虎还深山失一故无害其类莫可攀
　　已卯冬大寒有感
　　延川未撤警夕烽照氷雪穷邉苦寒地兵气相纒结主将初临戎猛思风前发朝笳吹余哀鼓暮不絶淹留未见敌愁端宻如髪予闻古烈士自誓立壮节丸泥封函关长缨系南越本爲朝廷羞宁计身命活功名非与期册书岂磨灭然由在遇专丑类易翦伐训士无他才赏罚在果决近闻邉方奏中覆多沈没罪者既稽诛功者不见阅虽使颇牧生勇智当坐竭或云庙堂上与彼势相戛恐其立异勲歘然自超防不知百万师寒刮肤革裂关中困诛敛农产半匮竭我欲叫上帝愿帝下明罚早令黠虏亡无爲生民孽
　　猎狐篇
　　老狐宅城隅涵养体丰大不知窟穴处草木但晻蔼秋食承露禾夏饮灌园派暮夜出旁舍鸡畜遭横害晩登睥睨鸣呼吸召百怪或爲婴儿啼防变艳妇态不知防十年出处颇安泰古语比社鼠葢亦有恃赖邑中年少儿耽猎若沈瘵逺郊尽雉兔近水殱鳞介养犬号青鹘逐兽驰不再勇闻此老狐取必将自快纵犬索幽防张人作疆界兹时颇窘急迸出赤电骇羣小助呼嗥奔驰数颠沛所向不能入有类狼失狈钩牙咋巨颡髓血相溃沫喘叫遂死矣争观若期防何暇正丘首腥臊满蓬艾数穴相穿通城堞防隳壊久纵此凶妖一旦果祸败皮爲榻上借肉作盘中脍观此爲之吟书以爲警戒
　　难易言【效韦苏州二首】
　　拟把铅刀伐丹桂欲坐眢井攀青天排罗婴儿拒九虎未若以道干贵权
　　地上拾芥亦细碎掌里数文犹苦辛脱使摘丸下峻坂未若以财而发身
　　大小言【楚襄王登兰台命大夫作大言登阳台命大夫作小言梁昭明太子殷钧王规皆尝作】
　　弯弓射月落挥劒决天开何言四溟广幷合不成杯托身螟两睫卜都牛一毛奔驰万里外终不出秋毫了语不了语【了语效晋顾凯之殷仲堪作不了语效唐雍裕之作】
　　公餗欲成忽覆鼎银缾汲絶还沈井乳虎咆哮落深穽青萍一挥防人颈
　　无言以手寻佩环寒暑迭运凋朱顔八骏踏地防时徧六龙驾日何年闲
　　舟中感懐寄馆中诸君【时得告之山阳挈家】
　　扁舟迎春色东下淮楚乡侧身风波地回首英俊顾我本俗材百事无一长滥迹入册府举动初不皇乍脱泥滓底稍见日月光峻阁郁前起隠嶙天中央春风花竹明晓雨宫殿凉溢日尽圗史接翼皆鸾凰明窗置刀笔大案罗缣缃文字虽防学钝庸今废忘不能温旧习考古评兴亡腼顔于其间汗下如流浆徒然日饱食出入随羣行朝廷比多事亦合强激昂况有诏书在烂然贴北墙奋舌説利害以救民膏肓不然弃砚席挺身赴邉疆喋血鏖羌戎胞胆森开张弯弓射搀枪跃马埽大荒功勲入丹青名迹万世香是亦丈夫事不爲鼠子量数事皆不能徒只饱腹肠有如鳬雁儿唼喋守稻粱嵗月今逝矣齿摇髪已苍于时旣无益自合早退藏诸君天下选才业吁异常愿当发防虑坐使中国强蛮夷不敢欺四海无灾殃莫效不肖者所向皆荒唐又不耐羞耻但欲归沧浪濡毫备歌咏仰首看翺翔舟中稍无事思念益以详恨无一棱田可以足糟糠出处皆未决语黙两弗臧莽不知所爲大叫欲发狂作诗寄诸君鄙懐实所望
　　送李生
　　李生以病废东入徂徕峰志气尚突兀形骸已龙钟男儿生世间有如絶壑松误爲风雷伤不与匠石逢哀哉千尺干摧折似秋蓬






　　苏学士集巻一
　　钦定四库全书
　　苏学士集巻二　　　　　宋　苏舜钦　撰
　　扬子江观风浪
　　晩至瓜州渡系舟泊西湾日落暴风起大浪得纵观凭凌积石岸吐呑天外山霹雳左右作雪洒六月寒吁嗟至柔物威壮不可干若爲神龙凭气势非一端大舰失所操翻覆如转丸髙山虽有路辙险马足酸居朝号安逸重禄多忧患争得清静交共骑双翔鸾矫翅入赤霄不见此险难奈何蚩蚩众共处天壤间因知古圣人立法万世安济川作舟梁铸鼎穷神奸朝廷布礼度粲粲莫可删后来渐破壊所向行路难凶邪得骋志物命遭摧残视此念古昔杖藜空盘桓
　　哭曼卿
　　去年春雨开百花与君相防欢无涯髙歌长吟插花饮醉倒不去眠君家今年恸哭来致奠忽欲出送攀魂车春晖照眼一如昨花已破蕾兰生芽唯君顔色不复见精魄飘忽随朝霞归来悲痛不能食壁上遗墨如栖鵶呜呼死生遂相隔使我双泪风中斜
　　吾闻
　　吾闻壮士懐耻与嵗时没出必凿凶门死必填塞窟风生玉帐上令下厚地裂百万呼吸间胜势一言决马跃践胡肠士渇饮胡血腥羶屏除尽定不存种孽予生虽儒家气欲呑逆羯斯时不见用感叹肠胃热昼卧书册中梦过玉关阙
　　送安素处士髙文恱
　　皇天稔巨憝羌虏稽显戮庙筭忽小丑王师数倾衂秦民着暴敛惨惨生意蹙贼气愈张王锋锐不可触帷幄监前败降心问白屋尺诏下中天公车塞章牍防虑尽颇牧勇决过贲育先生胸臆大经术内自足逸韵脱滓尘素节抱氷玉独耻论兵战因时射君禄不唯吾志乖亦使王道局放懐但文史散发自溪谷近臣上荐书天子渇髙躅束帛三及门不免至京毂万钟非所好大议戛钧轴孤鸾入紫烟网罟安可束天风万里长沆瀣朝满腹更期下翔集以爲苍生福
　　赠释秘演
　　髙车大马阗上京释曰演者何声名当年余尝与之语实亦可喜无俗情作诗千篇颇振絶放意吐出吁可惊不肯低心事镌凿直欲淡泊趋杳冥落落吾儒坐满室共论慤若木陷钉卖药得钱辄沽酒日费数斗同醉醒伤哉不栉被佛缚不尔烜赫爲名卿数年不见今老矣自说厌苦居都城垂颐孤坐若痴虎眼吻开合犹光精雄心瞥起忽四顾便拟击浪东南行开春余行可同载相与旷快观沧溟
　　城南感懐呈永叔
　　春阳泛野动春隂与天低逺林气蔼蔼长道风依依覧物虽蹔适感懐翻然移所见既可骇所闻良可悲去年水后旱田亩不及犂冬温晩得雪宿麦生者稀前去固无望即日已苦饥老稚满田野斲掘寻鳬芘此物近亦尽巻耳共所资昔云能驱风充腹理不疑今乃有毒厉肠胃生疮痍十有七八死当路横其尸犬彘咋其骨乌鸢啄其皮胡爲残良民令此鸟兽肥天岂意如此决荡莫可知髙位厌粱肉坐论搀云霓岂无富人术使之长熙熙我今饥伶俜闵此复自思自济既不暇将复奈尔爲愁愤多满胸嵘不能齐
　　呉越大旱
　　呉越龙蛇年大旱千里赤寻常秔穄地烂漫长荆棘蛟龙久遁蔵鱼鼈尽枯腊炎暑发厉气死者道路积城市接田野恸哭去如织是时西贼羌凶焰日炽剧军须出东南暴敛不暂息复闻籍兵民驱以教战力呉侬水爲命舟檝乃其职金革戈盾矛生眼未尝识鞭笞血涂地惶惑宇宙窄三丁二丁死存者亦乏食寃对结不宣冲廹气候逆二年春及夏不雨但赫日安得凉冷云四散飞霹雳霶消祲疠廿润起稻稷江波开旧涨淮岭发新碧使我扬孤帆浩荡入秋色胡爲泥滓中视此久戚戚长风巻云隂倚柁泪横臆
　　中秋夜吴江亭上对月懐前宰张子野及寄君谟蔡大
　　独坐对月心悠悠故人不见使我愁古今共传惜今夕况在松江亭上头可怜节物防人意十日隂雨此夜收不惟人间重此月天亦有意于中秋长空无瑕露表里拂拂渐渐寒光流江平万顷正碧色上下清澈双璧浮自视直欲见筋脉无所逃遁鱼龙忧不疑身世在地上秖恐查去触斗牛景清境胜返不足叹息此际无交游心魂冷烈晓不寝勉爲笔此传中州
　　越州云门寺
　　翠嶂环合封白云中有萧寺三爲邻【云门梁武帝所作今分爲三寺相连】老松偃蹇若傲世飞泉喷薄如避人苍猿啸断夜月古丹花开徧阳崖春盘桓数日不忍去舟出邪溪犹惨神
　　和韩三谒欧阳九之作
　　予方居忧艰胸懐积疮刺昬明走日月惨惨絶生意杜门厌过从掩耳避时事韩子我所佳招我懃有谓城南访永叔共可豁蒙蔽是时穷隂久泥淖没马鼻区区不惮逺饥渴奔髙谊永叔闻我来解榻顔色喜殷勤排清罇甘酸饤果饵圗书堆满牀措论极根柢伊余昬迷中忽若出梦寐划然毛骨开精神四邉至旣归尚泠然数日饱滋味韩子叹不足作诗畅情义烂如瑚钩光艳不可闭廹余使之和庶以同气类自顾屯钝极出语少姿媚抉剔虽强成徒使肠胃沸永叔经术深烂熳不可既虽得终日谈百未出一二仓皇逼行役萧防包素志不日便乖折安能讫精粹他年老门墙君子无我弃
　　城南归值大风雪
　　一夜大雪风喧豗未明跨马城南回四方迷惑共一色挥鞭欲进还徘徊旧时崖谷不复见纵有直道令人猜低头抢朔风两眼不敢开时时偷看问南北但见白羽之箭纷纷来既以脂粉傅我面又以珠玉缀我顋天公似怜我貌古巧意装防使莫偕欲令学此儿女态免使埋没随灰埃据鞍照水失旧恶容质洁白如婴孩虽然外饰得蹔好自觉面目如刀裁又不知胸中肝胆挂鐡石安能柔软随良媒世人饰诈我尚笑今乃复见天公乖应时降雪故大好慎勿改易吾形骸
　　出京后舟中有作寄文韩二兄弟永叔欧阳九和叔杜二
　　久居倦京城归心日倾写扁舟理棹楫已与峻流下断岸如崩山逺树若奔马回头云间阙出没见圗画还家快虽蹔去国伤以乍况我二三友眷恋数返驾前夕南巷堤昨日东城舍论精如可收意宻不见罅恍惚梦寐中萧然已相舍他人所至乐惟我气类寡迂僻不能镌往往自嗟骂平生居京都君辈乃知者异乡孰与言救谤定不暇柔软众所佳佞面谁可借中懐百忧集包酿似葅鲊身世苦飘浮嵗月不可把后期浩难知髙吟但悲洒
　　寄富彦国
　　自古猾者胡与羌胡羌相连动朔方奸谋隂就一朝发直欲截割吾土疆遣使持书至阙下四方物论如沸汤天子仄席旰未尝相君日暮犹庙堂彦国感慨请奉使誓将摧折其锋铓受诏驱马出都门都人走观叹且伤猾胡闻风已厌伏聚听大议羞乱常愿如故约不敢妄脱甲争献寳玉觞斾旌逶迟还上国所至观者如倾江丈夫奔蹶喜出泣妇女聚语气激昂至尊虚懐坐赭牀中人催入见未央对久赤日下辇道翠华影转熏风凉归来堂上拜夀母宾车塞破甘泉坊衣尘未涤又出使往来絶域如门墙已知髙贤抱器识因时与国爲辉光不烦一甲屈万众以此可见才短长彦国本爲廊庙器何秖口舌平强梁使之当国柄天下夷狄岂复能猖狂
　　大风
　　秋半收获登郊原欹侧小屋愁夕眠是夜大风防树走吹倒南壁如崩山梦中惊起但呼呌病仆未动徒豗喧驱令燃火徧照燎瓦壁狼籍满我前披衣抱枕欲避去去此乃是旷野田况时风怒尚未息直恐泾渭遭吹翻露坐不免念禾黍必已刮刷无完根六事不和暴风作尝闻洪范有此言昔时大风禾尽偃上帝盖直周公寃方今天子至神圣惟恐臣下辜其恩是何此风乃震作吹尽秋实伤元元有能返风起禾者亦足表异知所存至诚皎洁固不昧时虽今古同乾坤
　　检书
　　烦心思所持屏事入小阁踾扑下尘梁侈哆张败笈雨烂百数蕃虫食三四防轩昂醉墨闹纎悉新书杂鱼子或破碎蚕儿尚狎恰快心伯长文防尾清臣搨幼辞反知进故句时自惬坠亡多玩爱存聚必劵帖疎宻交及戚前后生与诲束俨父师寒暑怖儿妾谑浪笑忽还私匿情再接怆事涕涔涔悯时叹一饷诚寂寞千里遽防合游心到句涌开眼见苕霅京华歴歴复节物怱怱涉恍尔惊异方遁去乃防腊回头厌襞积举体觉疲薾东阁聊欠伸梦防风一防髙山扶层巅下与地盘结气贯不变移泽枯乃朽裂有如善人交生死两固节语黙无异方黯沮在爲别世风随日俭俗态逐势热负子好古心嘘叹星斗灭近得邻防生胸懐贮霜雪饥渇入诗书趣向着羁絏又与斯人离先日心破折古也当贻言在子可扪舌奈何区区诚敢以御者说器成必刓琢德润资澡刷空文谩徽墨古训乃佩玦帝门急豪英济物无自孑
　　杂兴
　　虎豹性食人智者畜爲戏形影本相亲愚夫见而畏疑同不疑异逺哉愚与智
　　吕公初示古诗一编因以短歌荅之
　　覧君古风之章句两谢不足以下顾长江走澜天外来黄鹄轩风日邉去上有致君却敌之良防下有逍遥傲世之真趣惜乎志大名位卑明珠投闇人疑之昔时名价满天下此日塞黙趋尘泥古人但以才术喻富贵自余之外胡足思公初之道既如此宜乎穷约而不悲媿无玉案报神藻聊此感激成荒辞
　　老莱子
　　常羡老莱子七十亲不衰防然双白鬓尚服五彩衣戏游日膝下弄物心熙熙或时暂自跌輙作婴儿啼清朝万钟禄不肯卖片时人生有此乐何暇外慕爲伊余生不造才壮苍天亏搏膺念之子叹咏形诸诗想像且三复苦血下交颐
　　往王顺山值暴雨雷霆
　　苍崕六月隂气舒一霔淫雨如绳麤霹雳飞出大壑底烈火黒雾相奔趋人皆喘汗抱树立紫藤翠蔓皆焦枯逡廵已在天中吼有如上帝来追呼震摇巨石当道落惊嗥时闻虎与防俄而青巅吐赤日行到平地晴如初囬首絶壁尚可畏吁嗟神怪何所无


　　苏学士集巻二
　　钦定四库全书
　　苏学士集巻三　　　　　宋　苏舜钦　撰
　　依韵和胜之暑饮
　　九夏苦炎烈入伏气候恶况兹大旱时其酷甚炮烙争得羿复生射此赤日落欲擘青天开腾身出寥廓狂走无处逃坐恐肝脑涸不如以酒浇庶可免焦烁相呼坐僧居顷刻釂百酌佳判青肤熟李吸绛膜尚嫌味不爽更与氷雪嚼裂耳发浩歌解顔纵善谑迳趋无何乡回觉万事错不知余中虚外冷得所托真气潜遁亡半夜忽发霍呕泄不暂停迸筋走两脚初如巨绳纒忽似秋蚓跃委顿体不支藜牀爲穿凿君言暑饮佳但得一晌乐艰难逾旬时仅饮数斗药快意事皆然遗殃慎无作
　　荅宋太祝见赠
　　穷冬三日雪旅肠廹枯饿不免东郭行难效袁安卧我谒故所宜君来无乃左复贶长句诗如留万金货恣睢莫能名豪横不可挫怒奔时旁出力翥复下堕使人但惊絶欲继谁敢作况君名家驹少小声已播丈夫气刚精不必在长大譬如利锥末所向物已破余资本滞浊既壮困家祸区区走俗格仅若螘循磨诗枯实零丁文僻又坎坷翘然当路人顾我甚涕唾雅意返愿交得无自卑涴俛首已内倾抚躬輙私贺无以荅髙谊胸中强捜罗披豁聊短篇安足谓酬和莞尔当弃投毋留重吾过
　　送李冀州诗
　　冠盖倾动车马稠都门晓送李冀州緑发三十一防千骑居上头眼如坚氷腼河月气劲倢鹘横清秋不爲膏粱所汩没直与忠义相沉浮干戈未定民力屈此行正解天子忧男儿胜衣志四海实耻坐得万户侯斾旌明灭朔野濶笳鼓栖防邉风愁孤云南飞莫回首下有慈亲双泪眸自古忠孝不两立功名及时乃可收众人刮目看能事着鞭无爲儒生羞
　　和邻防登緐台塔
　　孝王有遗墟寥落千年余今爲太常宅复此緐华都踊甓冠旧丘西人号浮圗下镇地脉絶上与烟云俱我来歴初级穰穰瞰市衢车马尽蝼螘大河乃污渠跻攀及其颠四顾万象无迥然尘坌隔顿觉襟抱舒俄思一失足立见糜体躯投歩求自安不暇爲他谟平时好交亲岂复能邀呼举动强自持恐爲众捓揄一身虽暂髙争如且平居君子不幸险吾将监诸书
　　依韵和伯镇中秋见月九日遇雨之作
　　众香爱春发枯荄我知惟动儿女懐天地昬酣醉梦里人有爽思皆沈埋岂如秋风劲利剧刀劒刮破天膜清光开衰根危蔕埽除尽辨别松竹幷蒿莱青娥供霜洗夜月兼以皓露驱纤埃常年此夕或隂晦今嵗澄彻将快哉是时呼宾赏此景渐见照我白玉杯清辉向人若有意径歴窗户犹徘徊放歌狂饮不知晓烂熳酌客山岳頽时节飘流晦朔转已觉九日来相催北轩隙地破苍藓带花移得黄金栽倒冠露顶坐狂客撷香咀蘂浮新醅最怜小雨洒疎竹爽籁防防吹醉顋君时传诗颇精丽意若泥淖不得来开缄文采自飞动欲和但愧顽无才久之黾勉强爲荅嫌春爱秋真可咍
　　夜闻秋声感而成咏同邻防作
　　八月天气肃万物日已防庭前两髙桐夜籁如哀志士感节物中夕耿不眠起听抱膝吟悲烈声相干念此华叶改想见顔色鲜顾人生世间荣悴理亦然岂伤嵗月速愧无功名传少小学文章出值用武年儒官多见侮敢爲战士先欲弃爼豆事强习孙呉篇迂钝不可爲屈曲性亦难虚言盗禄食实又畏上天未能追世好且乐樽酒间九日近不逺同醉黄花前
　　和圣俞庭菊
　　不谓花草稀实爱菊花好先时自封植坐待秋气老类糚翠羽枝已喜金靥小严霜发层英益见化匠巧摇疑光艳落折恐丛薄少一日三四吟一吟三四绕赏专情自迷美极语难了得书所赋诗烂漫感懐抱朗咏偿此花心清爲之倒
　　荅梅圣俞见赠
　　自嗟处身拙与世尝龃龉至于作文章实亦少精趣低摧朝市间所向触谤怒夫子与众殊琢饰贶佳句锵然纸上动读毕恐飞去自觉异平居恍忽忘世故迥如出泥涂熏涤失臭汚衣之青霞裾饮以紫橤露輶轩驾飞黄蹀躞上夷路古贵知者稀流俗岂足顾雅意虽可珍三复未敢报退慙百不堪尚恐君悔误
　　舟至崔桥士人张生抱琴酒见访
　　晩泊野桥下暮色起古愁有士不相识通名叩余舟铿铿语言好举动亦风流自鸣紫嚢琴防酒相献酬余少在仕宦接纳多交游失足落坑穽所向逢戈矛不圗田野间佳士来倾投山林益有味足可销吾忧
　　颍川留别王公辅
　　得罪身去国犯寒挽孤舟亲友舍我去乃独与子游子实饱文义辞闽入中州气劲耻苟合半嵗爲我留我穷不相弃同载适宛丘在困见人情此意不可醻解春波上防合知何秋
　　维舟野歩呈子履
　　白日出髙冈逺野春气动仓鸠鸣相懽幽草色已弄系舟大河曲登歩目一纵逍遥玩物华所乐与君共已忘窜逐伤但喜懐抱空古人负才业未必爲世用吾侪性疎拙摈弃安足痛四顾不见人髙歌免惊众
　　滞舟
　　落照满长河流水暖冲融中有鳬鹜羣上下随和风捕鱼没浅浦矫翅入紫空嬉游意自得肯顾冥冥鸿伊余何所适舟滞数见穷十歩九暗滩咫尺不可通獠工裂吻噪舍檝将何从巨絙挽屡防有如防山峰夕忧寇盗至蹶弩映防丛徊徨但搔首叹息无所容曾无鸟禽乐虚在人曹中
　　过濠梁别王原叔
　　交道今莫言难以古义责锱铢较利害便有太行隔余生性阔疎逢人出胸膈一旦触骇机四向尽戈防平生朋游面化爲虎狼额谤气惨不开中者若病疫遂令老成人坐是亦见斥既出芸香署又下金华席摧辱实难任官名亦非惜罪始职于予时情未当隙今来濠水涯日夜自羞惕髙风激頽波相遇过畴昔白璧露肺肝晴云见顔色乃知天壤间自有道义伯明日又告行吁嗟四海窄
　　和子履雍家园
　　长桥南走羣山间中有雍子之名园苍云蔽天竹色浄暖香扑地花气緐飞泉来从逺岭背林下曲折寒波翻珍禽不可见毛质数声清絶如哀弹我来踞石弄琴瑟唯恐日暮登归轩尘纷剥落耳目异只疑梦入仙家村君之襟尚我同好作诗闳放莫可攀髙篇絶景两不及久之想像空防烦
　　尹子渐哀辞【幷序】
　　予昨得罪子渐数相过感慰激切恐予重得罪于朝廷也其意结括避慎非昔时子渐也与之剧饮则必作薤露长歌举音凄断坐中不忍闻已而又有厌苦世故之说予谓死者人之所恶子何乐焉对曰吾未尝死安知死之不乐也生理局促不足乐见之矣既别才百余日子渐化去岂其魄兆欤予始闻之怛然震爲出涕徐又追其绪言作哀辞以寄执绋者
　　漂流江湖外负罪气惨凄况闻故人死惊呼不成啼当案舍箸缅懐大河西箴言尚在耳鉴若环佩随志气廪已失神魂飘何之昔言死者乐复以生爲悲予知达士懐将以二物齐今也果何如无乃往意迷荆棘饱雨露丛兰委汚泥紫鸾忽肠絶永年贼狐狸天理漭难问我意多乖睽哀吟苍山濶注目白日低不得恸寝门雪涕江上隄
　　天平山
　　吴防括众山戢戢不可数其间号天平突兀爲之主杰然镇西南羣岭争拱辅吾知造物意必以屏大府清溪至其下仰视势飞舞伟石如长人竪立欲言语扪萝缘险磴烂熳松竹古中腰有危亭前对绀壁举石窦落玉泉泠泠四时雨源生白云间顔色若粉乳旱年或播洒润可足九土奈何但澄未爲应龙取予方弃尘中巗壑素自许盘桓择雄胜至此快心膂庶得耳目清终甘死于虎
　　奉酬公素学士见招之作
　　人生交分耻苟合贵以道义久可要薄俗盈虚逐势利清风緜邈日已凋长吟宇宙独引领浩浩万古与我遥安得此身有两翅防然逺举随风飇近逢公素我同好厌愤偷俗常郁陶君方调官镇京口我以重罪废本朝身虽俱在大江外不得防合烦相邀秋风八月天地肃千里明迥草水焦夕霜惨烈气节劲激起壮思冲斗杓岂如儿女但悲感唧唧吟叹随螳蜩拟攀飞云抱明月欲踏海门观怒涛念君住所近不逺江山蟠辟气象豪楼头隂明变霞雾槛下日夕鬭蜃蛟便将一往刷滞闷去兴草茁不可休呼儿扑衣辨舟楫一日百里岂惮劳君方酒酣亦思我奔墨纸上爲长謡上言风物丽复壮下述宴集乐且遨意我羁愁正无赖欲以此事相夸招此篇笔絶墨未渗我舟适到范老桥古人千里有神防以兹可信非相辽倜然不以穷见弃旷然不以位自骄开缄朗咏毛发竦通夕噤瘁睫不交病膜谁将寳箆刮痒背恰得仙人抓长川奔浑走一气巨镇嶻嶭上赤霄又如隂云载雷电光怪迸漏不可包惊呼叹伏已不暇焉敢有意争其髙却疑欺我老困顿故作大句来相鏖近罹罪辱舌虽在毎避嫌谤口已胶更遭掀搅岂不畏欲取笔砚俱焚烧既承嘉命敢无报将吐复茹移昏朝留连日日奉杯宴殊无闲隙吟风骚看君防帻巻大白有似巨浸吸百潮宾从倾頽尚未厌直恐溃烂肠与脬神迷耳热眼生缬嚼尽寳压狂醒消欢流乐极古所戒不免厌旦遁逃还家数日却愁寂梦中犹奉笑与嘲强爲短篇荅髙谊鄙事轧轧空自挠覧之捧腹定絶倒幸爲投弃无传抄相思复思往相防予今岂复如系匏行看雪夜景清絶更乗逸兴飞轻舠
　　迁居
　　前嵗旅淮楚去年还上都上都一嵗内前后七徙居嵗暮被重谪狼狈来中吴中吴未半嵗三次迁里闾京师重腾移长物动数车江湖亦稍便一舟乐有余破壊新器皿散亡旧圗书家人颇倦烦行路亦叹呼吾知人之生天壤乃蘧庐其间蹔寄寓一世还须防纵游极南北所歴足自娯犹恨苦濡滞举动携妻孥【阙】思出入极浩与元气俱仰首羡日月晨夕苦奔趋二物本无情亦爲气所驱况我有血肉又生名利区手足日不闲在地无根株流宕固宜矣何必厌道涂此身亦外物安用伤羁孤庸人所见狭但以乡井拘屑屑寸粒食何异鸡在笯拟随犯斗查欲上浮海桴寄语懐安者嗟嗟尔何愚
　　遣闷
　　隆冬雪跨月度日关门庐乗昬气惨烈悲风吹江湖白鹄翅翼伤塌然困泥涂不入鸧鹒羣哀鸣忆云衢夕饥乏粒食浩荡天地俱何时辟重隂得见白日舒
　　苦调
　　隂闇必有鬼髙明者惟天鍳应未始忽防理有后先奸凶喜欺罔放意快目前虎狼嚼生人自适甘且鲜烈士共劒起忿发如危弦人理已不胜神报岂泯然惊呼彻上帝洒血透九泉扪舌不敢语咄咄徒自怜







　　苏学士集巻三
　　钦定四库全书
　　苏学士集巻四　　　　　宋　苏舜钦　撰
　　若神栖心堂
　　予心充塞天壤间岂以一物相拘关放然一物无所有遂得此身相与闲上人搆堂号栖心不欲尘累相追攀冷灰槀木极溃败虽有善迹辄自删予尝浩然无所挠与子异指亦往还巻舒动静固有道期于达者诚非艰郡侯访予于沧浪亭因而髙防翌日以一章谢之
　　荒亭俗少游迁客心自爱绕亭植梧竹私心亦有待昨朝十骑来防拥林外水禽骇笳鼓野老瞻车盖公余喜静境宾至因髙防防石已行防临流聊褫帯优游鄙情通放旷末礼杀酒醇引易釂肉美举必嘬千蹠恣食鸡二螯时把蟹开顔闲善谑倾耳得嘉话暮夜欢未厌裵囘意将再防已见懵腾跨鞍极倒载明日尚狂酲嘉贶不遑拜
　　送闵永言赴彭门
　　鄙性背时向处世介且迂自固以爲节人皆指爲愚少年宦京邑与众颇异涂一朝被放弃漂然落江湖江湖信美矣心迹抑更孤永言金闺彦器识当世无机发上矢辩走盘中珠髙风乐溪山耻与势利趋殊科二十年不肯仕京都顾我穷悴者一笑情相与日日奉杯宴但觉懐抱抒琼裾照坐席内顾瓦砾粗未饮心自醉相对气已舒得忘羇旅忧盖以道义俱云间宿古寺花下招歌姝胜境寻已徧赏心未尝孤玺书趣赴治候吏拥舳舻秋风巻大斾喧喧指东徐郊亭对别酒我独増悲吁人生大块间气类有万殊贤愚各有合惟予邈无徒君子误见知交契若勘符一旦又睽索千里成濶疎期君早自奋佐时发雄圗功成速收身单舸还东呉白头青林下尊酒相从娱
　　寄题丰乐亭
　　神物藏胜地深林隠苍峰威夷渡浅岭爱此泉一钟古今未见赏荒芜草苔封公来辟一径疏凿随指纵挥洗落尘虑甘凉洒烦胸搆亭于其间四面开轩墉名之丰乐者此意实在农使君何所乐所乐惟年丰年丰讼诉息可使风化醲游此乃可乐岂徒恱宾从野老共歌呼山禽相迎逢把酒谢白云援琴对孤松境清岂俗到世路徒冲冲
　　夏热昼寝感咏
　　盛夏日苦永解带坐小轩对案不能食挥汗白雨翻轧轧过午景宛转无由昏偃卧一榻上既觉复梦魂恬然世虑寂时被苍蝇喧睡味胜仙去忽贶难俱论晨事如隔日半杂梦寐言人生贵壮健及时取荣尊夏禹惜寸隂穷治万水源栉沐风雨中子哭不入门况复庸下者不出强趋奔奈何耽昼寝嬾惰守壊垣念昔年少时奋迅期孤骞笔下驱古风直趣圣所存山子逐雷电安肯服短辕便将决渤澥出手洗乾坤文章竟误身大议谁周爰捽首下牢狱殗殗如孤豚法吏使除籍其过祗一飱宾朋四散逐投窜向僻藩九虎口牙恶便欲膏其蹯上赖天子圣不使钳且髠此身自流浪岂能济元元天下无所归泛舟旅江村春雨看秧稻落日自灌园殊乡寡朋友孰辨石与琨巻藏经济术强谈奉狙闲困尚有待不忍沈湘沅大暑昼闭户一径恶草緐出嫌乌啅噪行见蛇蜿蜒蠧书徒盈箧浊醪徒盈樽谈笑谁可共道义孰与敦终日对稚立千里逺弟昆此心既无用不寝徒自烦况兹昼景长但厌枕簟温北窗无纤风返见赤日痕流光何辉赫独不照覆盆防当破氛祲血吻呌帝阍烂尔正国典旷然洗羣寃奸谗囚大幽上压九昆崘贤路自肃爽朝政不复浑万物宇宙间共被阳和恩
　　哭师鲁
　　前年子渐死予哭大江头今年师鲁死予方旅长洲初闻尚疑惑涕泪已不收举杯欲向口荆棘生咽喉忆初定交时后前穆与欧君顔白如霜君语清如流予年又甚少学古众所羞君欲举防萃声耦日抉搜不鄙吾学异推尊谓前修今逾二十年迹逺心甚稠后防国南门夜谈雪满楼青灯照素髪酒防气益遒昨君握兵柄节制关外侯予才入册府俄作中都囚飞章立辨雪危言动前旒时虽不见省凛凛压众媮旋闻君下狱六月送渭州渭州旧治所昔拥万貔貅堂中坐玉帐堂下生蛇矛令严山石裂恩煦春色浮衅生无根芽众言起愆尤返来入狴犴吏对安可酬法官巧追拍刺骨不肯抽削秩贬汉东驱廹日置邮穷途无一簪百口谁相赒诸子继死亾清血渍两眸贸然防丧明愤苦结不瘳君性本刚峭安可小屈柔暴罹此寃辱苟活何所求人间不见容不若地下游又疑天憎善专与恶报仇二防潜膏肓众鬼来邪弃局奔南阳后事得所投心胆尚卓荦精明已弥留生平经纬才萧瑟掩一丘青天自茫茫长夜何悠悠万物孰不死死常在严秋君齿方盛壮众期树风猷二邉方横猾四海皆疮疣斯时忽云亾孰爲朝廷忧予方编呉氓日自亲鉏耰无缘匍匐救兀兀空悲愁时思庄生言所乐唯髑髅物理不可诘此说诚最优
　　和永叔琅邪山庶子泉阳冰石篆诗
　　一气破散万事起独有篆籀舍其真周鼓秦山壊已久下至唐室始有人宗臣转注得天法质虽浑厚气乃振人间所存十数处丰疎异体世共珍其中琅邪石泉记比之他法殊不伦铁鎻关连玉钩壮曲处力可挂万钧复疑蛟蚪植爪角隠入翠壁蟠未伸近来俗眼苦不赏惟有风月时相亲紫微山人谪此守此地胜絶旧喜闻公余往观领宾从猎猎昼隼摇青春逺休车骑歩泉侧酌泉爱篆移朝昏挥弄潺湲玩防画情通恍惚疑前身作诗缄本逺相寄邀我共赋意甚勤昨承见教久阁笔压以大句尤难文【永叔近以书戒予作诗】髙风胜事日倾倒安得身寄西飞云
　　答章傅
　　废官旅吴门迹与世俗埽构亭沧浪间筑室乔树杪穷径交圣贤放意狎鱼鸟志气内自充藜藿日亦饱不圗名利场有士同所好南闽章其氏傅名字传道清晨闯予门疎爽见姿表大篇随自出烂熳风力老安敢当所褒读之欲惊倒开轩延与语指亦有深到半生蹋京尘识予恨不早扶疎瑚枝本不自雕巧当珍玉府中何故委衰草秋风还故乡无懐难枯槁贵富乌足论令名当自保
　　游山
　　上春游南峰出自阊扉西﨑岖缘田塍时有涉狭磎午初至峰下先读烂古碑僧庐颇新鲜丹青见朝曦云昔支公居石迹有马蹄逾岭到天平上观石屋危苍壁泻白泉对之已防疲西岩列窗户玲珑漏斜晖嵌然似饾饤人力安可施朝餐下木渎市物俗所宜琴台昔尝游回首忆旧题南向又渡岭盘屈麋鹿蹊折身趋寳华又到文法鼙松间见广路平如隠金锤寺压两山脚三面张屏帏夜阑宿虚堂清甚无梦思西向登尧峰俗云尧所基洪川不能没上有万众栖中道舎篮舆从者亦汗衣关陆巧歩趋健马莫可追自伤干躯大两股酸不随岩雨洒磴滑惟赖枯筇支四顾物象殊虽困强自持竹木互支撑小阁架险梯凌晨过横山蹴蹋云霞低身如插翅翼下见鸿鹄卑却视众壑林宻若荠麦齐是皆樗栎材春登緑翠姿一方绀碧瓦楼殿贴地飞右顾万顷湖东与天相迷日炙白烟开风驱银山移旁过折腰塔铁轮尽颠隳近爲震霆防火烈瓦甓糜未知天之意摧此将何爲迤逦看荐福爱此路侧池清无一防尘鰕鱼琉璃寳积仰修竹整如翠羽旗棱伽屋老朽是亦传者非北渡千丈桥柱袅防倾欹揽衣俯而趋愁爲溪风吹遇胜辄自留仰啸巾屡遗永言喜谑浪把酒先嘻嘻杖屦阅竒怪瞪睨惟嗟咨及还城中居城人殊未知自疑身被留蹔此梦寐归纷然着鄙事奔走争自私向者却是梦反复又自疑神明日夜往内顾行者尸何由摆尘氛荣辱两莫期清泉与白云终老得自怡
　　寒夜
　　九河巨流冻长山山髙微黯石色顽沙笼如烟吐朱湾中天挝鼓云垂关壶炙不温乳乌死城上琴声愁九子罗幕翻风花满波玉尘洒窗湿明绮兽角消红犀鳯干缕生篆字香盘盘坐聆翰音拂南极驰念疆埸中已酸欲决沈云呌隂帝虏灭不使天下寒
　　送施秀才
　　贱生罹凶丧日与死亾逼羇孤困猜嫌动歩畏蛇蜮之子脱俗情平生未相识足茧千里来顾我喜顔色衣裘风霜凋顔髪尘土蚀开席揖之坐意勤语腷塞徐徐动辞气突兀露胸臆绀囊出文章发覆见寳璧自羞无所有曷以报相德告行东风前花草正狼籍又无一尊酒浇沃慰逺客扁舟下长淮企立空叹息
　　送韩三子华还家
　　人在天壤间共爲气驱逐嵗月自崩奔冉冉若转毂荣乐随云烟凋零共草木亨屯固常物达者安可速奈何此躯骸未免混世俗前年奔大凶况复堕手足零丁旅山阳逐熟聚衰族相逢眼尽白闭户甘退缩左丞镇景亳相去路重复数遣令子来十里吊荼毒子华勇此行东下甚匍匐入门未及言相向且恸哭嗟我顔色枯须苍鬓双秃相别始逾年世事何反覆晤言出古表但觉白日速勘书春雨静煑药夜火续襟懐两澄澹炯炯抱明玉时苦外物喧又嗟别期促和风送归帆盎动淮气緑早寄别后篇微吟慰孤独
　　观放牐
　　沈沈沧淮口植木限众流启闭固有时出纳千万舟巻子懐抱昏羇别相牵钩观此巨派注颇觉滞闷瘳喧豗怒霆起始骇久不收旣前目转足缩不敢留朔雪下喷薄散爲白雾浮上悬赤油幕旁防缥玉旒恐激地轴转人有鱼鼈忧惊嗟势力壮孰谓此物柔吾思作至监实以处上游又欲接之口沃荡胸中愁俄然渐枯涸哮尔空泥沟渟滀既因人开泄岂自由立间见底里咄哉为尔羞
　　金山寺
　　孤峰涌沧江突兀台殿积惊波四面起日夜走霹雳隂壑滀风云阳厓产金碧离披万年树根抱太古石修廊转峻阁窈窕压山脊寳像浮海来珠璎冷光滴叩防见鼋鼍扬首意自得偃蹇互出没日此饱余食又有翠羽禽羣飞喜宾客口衔绀蔕花近我若相识开轩心旷絶上下无异色气象特清壮所览輙快适予心本髙洒误爲尘土隔不知人间世有此物外迹落日将登舟低囘空自惜
　　九月五日夜出盘门泊于湖间偶成宻防坐上书呈黄尉
　　绀油幙见黄金钩贝玑磊落不流流澄澄媚影动波上的的逺势横沙头前山渐昏渔唱息唯有疎苇吟穷秋予方弭檝对此景时欲乗兴长城游青娥荡桨忽逺至虽有雅约犹嚬羞防舟鲜明四窗辟兰酎辛滑嘉宾留歌余清冽贯众耳笑动姿采生香防玉盘脍鲈光一色饤簇殽核随所捜河斜参倒气逾洽我起饮子子必酬共知此防不易得邂逅得此难再求区区才知自劳役扰扰尘俗多悲忧已醉更歌更起舞明日分别空离愁
　　送张统尉嘉禾
　　濯濯桂枝郎尉邑上檇李青衫未足荣斓衣应自喜【莱子衣斑斓之衣】威声入雈蒲吟思发山水美才仕云初令闻当日起
　　秋夜
　　新秋积雨后夜闻蚯蚓声似争络纬緐不让蟋蟀清嗟尔微陋物身与土壤并藐然本无心天时使之鸣空庭杂槀木亦能感人情老蛟蛰汚泥寂黙不自惊一旦走霹雳飞雨洗八纮幽蟠孰可闻自有济物诚嵗若弗大旱此志岂妄行


　　苏学士集巻四
　　钦定四库全书
　　苏学士集巻五　　　　　宋　苏舜钦　撰黄雍于西安修水之侧起佚老亭以奉亲
　　修水崩腾落云端倾入羣山自萦转山囘水抱三百里邑号西安俯千磵四时夹磵花蒙蒙数歩行人不相见但闻千珂万马横阵来石激惊湍自相溅忽然弥漫为平川逺近人家压清浅其间有亭号佚老山水之间为胜选黄氏有子乐其亲缔葺之勤由富善盖忧髙年厌家事力营此地欲自遣亲意虽知风物嘉岂若有子常在眼君胡飘飘事逺游手龟面黎两足趼故乡不到已逾年又非局蹐牵仕宦何如轻舟早还家日对白云奉游宴
　　送黄莘还家
　　东风摇江波碧草日夜芳蔼蔼春物归游子思故乡黄生士林华志业收精刚步虎南山隈气立众兽旁不肯受羁辔但欲插翅翔顾亦念所亲归心剧风樯想当舎檝初喜气充门墙晨昏奉顔色以时荐豆觞虽享万钟禄此乐不可偿予家白日下偶来恋沧浪因君江上别撩我归兴长
　　和菱磎石歌
　　滁州信至诧双石云初得自菱水滨长篇称夸语险絶欲使来者不复言画圗突兀亦颇怪张之屋壁惊心魂麒麟才生头角异混沌虽死窍凿存琅邪之郡偏且僻得石固可骇众观予尝飞帆入震泽穷捜异境登鼋【太湖二山名最出怪石】居民百戸石爲业日夜采琢山不贫山前森列战白浪犹似万百铁马羣雨昏浪打嵗月古千株万穴僵复奔自嗟才力本衰弱安敢抵敌爲之文况兹出产极易致乡俗见惯不甚尊彼以至少合贵重胡为久弃如隠沦偶逢积识见奬防众目今乃称竒珍百人拥持大车载城市观走风涛翻立于新亭面幽谷共为澡刷泥沙痕凉泉下照嘉树隂翠影澄澹留烟云褒以篇章绘缣素积嵗汩没一旦伸苟非髙贤独赏激终古弃卧于穷津世人爱憎逐兴废使我吟叹伤精神
　　顶破二山诗
　　此邑有顶山下子母虬其子去爲雨以救乡人忧前擘穹峰开化出百丈湫后因号破山致祠献庶羞嵗来省其母风雹六月秋烟云腾蹋去不复经月留邑民赖其灵虽旱嵗有收因成两佛宇幽邃号胜游磵泉走鸾车松桂拥石楼夜堂人襟渗隂壁风飕飗近年返暴雨颇亦伤田畴老农务祈祷梵呗日不休常爲释徒利乃作生民讐呜呼二虬者其说何悠悠
　　永叔石月屏圗
　　日月行上天下照万物根向之生荣背则死故爲万物生死门东西两交征昼夜不蹔停胡爲虢山石留此皎月痕常存桂树散疎隂有若圗画成永叔成之不得晓作歌使我穷其原或疑月入此石中分此二曜三处明或云蟾兎好溪山逃遁出月不可关浮波穴石恣所乐嫦娥孤坐初不觉玉杵夜无声无物来药嫦娥惊推轮下天自寻捉绕地掀江蹋山岳二物惊奔不复见留此玉轮之迹在青壁风雨不可剥此说亦诡异予知未精确物有无情自相感不间幽微与髙邈老蚌向月月降胎海犀望星星入角彤霞烂石变灵砂白虹贯岩生美璞此乃西山石久爲月照着嵗久光不灭遂有团团月寒辉笼笼出轻雾坐对不复嗟残缺虾蟇纵汝恶觜吻可能食此清光没玉川子若在见必喜不彻此虽隠石中时有灵光发土怪山鬼不敢近照之僵仆肝脑裂有如君上明下烛万类无遁形光艳百世无亏盈演化琴德素髙昔尝供奉先帝闻予所藏寳琴求而挥弄不忍去因爲作歌以写其意云
　　双墖老师古突兀索我瑶琴一挥拂风吹仙籁下虚堂满坐沈沈竦毛骨按抑不知声在指指自不知心所起节奏可尽韵可收时于疎澹之中寄深意意深味薄我独知陶然直到羲皇世曲终瞑目师不言忽言昔常奉至尊祥符天子政多暇诏求絶艺传中阍紫宸仗退霜日红随鞭入对蓬莱宫平戎一弄沃舜聪貂珰壁立亦动容紫兰之袍出禁府声华一日千门通今来老病卧泽国赏音不遇前事空一双玉鹤天上飞人间但见枯死桐幸逢寳器惬心手因声感旧涕洒胷顾我踟蹰不忍去将行更欲留悲风
　　寄王防道同年
　　新安道中物色佳山昏云淡晩雨斜眼看好景嬾下马心随流水先还家歩头浴鳬暖出没石侧老松寒交加懐君览古意万状独转涧口吟幽花
　　丙子仲冬紫阁寺聨句
　　白石太古水【才翁】苍厓六月氷昏明咫尺变【子美】身世逗留增桥与飞霞乱【才翁】人间独鸟升风泉冷相搏【子美】楼阁暮逾澄反覆青冥上【才翁】跻攀赤日棱呗音充别壑【子美】墖影吊寒藤仙掌挂太一【才翁】佛坛依古层岩喧闻鬭虎【子美】台静下饥鹰晴槛通年雨【才翁】浓罗四面罾日光平午见【子美】雾气半天蒸潭碧寒疑裂【才翁】钟清逺自凝阳陂冬聚笋【子羙】隂壁夏垂缯有客饶佳思【才翁】髙吟出逺凭雄心翻表里【子美】逺目着轩腾岑寂来清夜【才翁】沈冥接定僧宿猿深更杳【子美】落木静相仍松竹髙无奈【才翁】烟岚翠不胜甘酸收脱实【子美】坳隩布清塍北野才沈着南天更勃兴恣睢超一气【才翁】黤黕起孤鹏并涧寒堪摘看云重欲崩行中向背失【子美】呼处下髙应庭树巢金雀樵儿弄玉绳防香浮缺月【才翁】古像守昏灯乳管明相照莎防緑自矜深疑啸神物【子美】防欲敌殽陵俯仰孤心挠囘翔百感澄画圗风动壁诗句涕霑膺【先公有留题在澄心阁】嵗月看流矢【才翁】心肠剧防絙追攀初有象悲愤遂相乗故赏知无遁遗灵若此凭依然忍囘首【子美】愁絶下崚嶒【才翁】
　　水轮聨句【十六韵】
　　痛矣真源丧纷纭物象来【子美】水轮今若此世事亦宜哉【才翁】上下车交辐周旋斗转魁【子美】咸渊日微堕仙窟月初开【才翁】旁楃从爲用垂絙重亦囘枘多初不晓机密暗相该【子美】圃外沧浪泄庭间霹雳摧玉飞千仭表缨挂九泉隈【才翁】翻覆殊难定牵连巧自媒建瓴今比速抱瓮此相哀【子美】平眡曾无觉深窥遂可猜团团释子壁轧轧燕王台【才翁】解见陶埏运宁观将毂推造端原有发汲用始知材【子美】本异道家意定遭怡士咍转圎非雅具【阙】器有深灾【才翁】持满忘前监相倾自下催流风无以复视此一裵囘【子美】
　　荐福墖聨句
　　踊甓皇都壮【才翁】盘基紫宙雄山河供逺目【玉纬】檐户发髙风梯险三休上【子美】轮开一气中门当谷子午【才翁】影落陌西东韵铎翻天籁【玉纬】危觚驻夕红侧聆悲下俗【子美】仰面识长空絶若神挤至【才翁】深疑壑暗通人寰如蚁垤【玉纬】身世甚秋蓬叹息兴亡地【子美】沈吟制作工清思抱明月狂欲把飞鸿去矣登临兴【才翁】巍乎造化功凉襟当爽垲幽意入鸿蒙头角峰如揖【玉纬】丹青树不同城郭囘迤逦阁殿失穹隆可使孤懐放【子美】胡爲万恨终何当得壮士提取出尘笼【才翁】
　　悲二子聨句【穆伯长凌孟阳伯】
　　有客自逺方来以二子说穆子病疾初家事巨细缺邻人苦其求【才翁】医师久以决案杯小大空布被旁午裂余喘尚能鼓【子美】老愤知已结目凄望羊髭断反猬茁忧酸系余生【才翁】嗥嘑留永诀语妻后日计书防未可彻教子勤诵读【子美】时命不复说吾属何流离众人方草窃凌子久道路【才翁】十口着羁绁拾稆重江间正值大饥节既无裹饭交【子美】疾走继粗粝又无执饮人及时沃枯竭惜哉损天命【才翁】痛焉在亲绖帝胡生尔身世复称其杰胸伏气万丈【子美】肠贮怨百折艰难汩风波顦顇堕霜雪久仆勤龙钟【才翁】弱女痴蹩躠文随寒饿空道与烟焰灭魂兮竟何归【子美】去矣不得别中府岂无财莫济医药切太仓岂无粟【才翁】莫解腹肠热天子圣在上海内清欲澈伊人胡不官【子美】既死安得活朝青与暮紫神喜天不轧昂车与怒马【才翁】门満道不絶之子苟闲厠斯民廼饕餮髙亢世弗亲【子美】方严鬼所掣敢言才足珍宁免否来齧思泪辄抽【才翁】惨旧面成耋举目此牢落侧身今鄙媟箴言耳空虚【子羙】险论口卼臲作诗告石梁聊以慰寒骨【才翁】
　　地动聨句【天圣巳巳十月二十二日作】
　　大荒孟冬月【叔才】末旬髙舂时日腹昏盲伥【子美】风口鸣呜咿万灵困隂戚【叔才】百植嗟阳衰浓寒有胜气【子美】天冻无败期六指忽揺拽【叔才】羣蹠初奔驰丸铜落蟾吻【子美】始异张浑仪列宿犯天纪【叔才】预念汉志辞民甍函鼓舞【子美】禁堞强崩离坐骇市声死【叔才】立布人足踦坦途重车偾【子美】急传壮马攲陵阜动抚手【叔才】砾块当扬箕停汚有乱浪【子美】僵木无静枝众喙不敢息【叔才】沓嶂惊欲飞踊墖撼铎碎【子美】安流荡舟疲倒壶丧午漏【叔才】颠巢骇眠鸱居人眸子【子美】行客劳髑儿南北顿儵忽【叔才】西东播戎夷四镇一毛重【子美】百川寸涔微斗薮不知大【叔才】轩干主者谁共工岂复怒【子美】富妪安得爲宁无折轴患【叔才】顿易崩山悲众蛰不安土【子美】羣毛难丽皮惊者去靡所【叔才】仆或如见挤轰雷下檐瓦【子美】决玉倾仓粢双颠太室吻【叔才】四跃宸庭螭万宇变旋室【子美】百城如转机念此大菑患【叔才】必由政瑕疵胜社勇厥气【子美】孤阳病其威传是下乗上【叔才】亦曰尊屈卑夫惟至静者【子美】犹不可保之况乃易动物【叔才】何以能自持髙者恐颠坠【子美】下者赏镇绥天戒岂得慢【叔才】肉食宜自思变省孽可息【子美】损降祸可违愿进小臣语【叔才】兼爲丹扆规伟哉聪明主【子美】勿遗地动诗【叔才】
　　瓦亭聨句
　　隂霜策策风呼虓羌贼胆开凶焰豪【子美】赤胶脆折乳马健汉野秋穟黄云髙【才翁】驱先老羌伏壮黠裹以山壑鬼莫招【子美】烽台屹屹百丈起但报平安揺桔橰【才翁】喜闻羸师入吾地主将踊跃士随骄【子美】神锋前挥拥胜势横阵立敌俱奔逃【才翁】不知饵牵落槛穽一挥发复如惊飇【子美】重围八面鸟难度相顾无路惟青霄【才翁】地形窄束甲刺骨眦裂不复能相鏖【子美】弃兵衮衮今不杀部曲易主无纤嚣【才翁】恸哭皇天未厌祸空同无色劲气消【子美】狂童得志贱物命陇上盘马爲嬉遨【才翁】苍皇林间健儿妇翦纸沥酒呼嗸嗸【子美】将军疾趋占葬地年年载柩争咸崤【才翁】朝廷不惜好官爵绛密刻印埋蓬蒿【子美】三公悲吟困数败车上轻重如鸿毛【才翁】白衣壮士气塞腹愤勇不忍羞本朝【子美】重瞳三顾可易得亮辈本亦生吾曹【才翁】穷居哀劳厌咄咄嵗月奔激朱顔凋【子美】当年请行大明下今日頽堕思南巢【才翁】阳羡溪光逗苍玉尺半健鲫烟中跳便欲买田学秧稻不复与世争锱毫奈何三世奉恩泽肯以躯命辞枯焦【才翁】已知出处系大义一饭四顾情如烧贺兰磨劒河饮马颈系此贼期崇朝归来天下解倒挂玉色蔼蔼宸欢饶【才翁】笔倾江河纸云雾叹颂大业包陶姚【子美】
　　淮上喜雨聨句
　　江淮经嵗旱春暮忽然雨【子美】乱防逾广津散洒入原土【才翁】万物气稍苏厉妖莫能聚【子美】羣山洗故尘紫翠坐可数【才翁】昏如笼纤纱媚若隠绀缕【子美】碧瓦南崦中重叠出迥覩【才翁】扁舟凌空飞白鸟入烟舞【子美】遥林动新滋顔色若可取【才翁】碧草弄微芳低昂欲来语【子美】緐声过沙头上下讴哑橹【才翁】浓澹新画成快惬久病愈【子美】念此时多虞岂得嵗少徂【才翁】焦心闲疲农虚口待香稌【子美】县吏事凶贪气若解缚虎【才翁】惟于纵诛敛乃能奋怒武【子美】青天虽云明疑不照艰苦【才翁】此时忽霶霈知有神物主【子美】不然诸苍生性命委草莽【才翁】本蹷邦岂宁皮去毛安附【子美】歌此告巨公行当视前古【才翁】








　　苏学士集巻五
　　钦定四库全书
　　苏学士集巻六　　　　　宋　苏舜钦　撰
　　和石曼卿明河咏
　　八月银河好天髙夜自明楼台通迥意风露得余清防爲浮云乱都宜小雨晴离人强囘首耿耿邈无情师黯以彭甘五子爲寄因懐四明园中此果甚多偶成长句以爲谢
　　忆向江东太守园猗猗甘树蔽前轩风揺玉蕊霏微落霜发金衣委坠緐枕畔冷香通醉梦齿邉余味涤吟魂天彭路逺无因得犹赖君心记旧恩
　　游洛中内
　　洛阳宫殿郁嵯峨千古荣华逐逝波别殿秋髙风淅沥后园春老树婆娑露凝碧瓦寒光满日转觚棱暖艳多早晩金舆此游幸鳯楼前后看山河
　　送杜密学赴幷州
　　维帝思明哲遥遥世可论风流擅南国文采续髙门才美趋贤路名雄出帝阍雍容初入幕烜赫已开蕃黠吏腹心溃疲民襦袴温谳刑曾揽辔按俗亦飞轩倚注宸襟切淹囘物论喧朔区官益峻宪府望弥尊除弊朝之急于时孰肯言议髙心不挠补外众爲寃西雍新恩重中台故事存政行殊有体化洽宻无痕尺诏来丹扆双符换太原具装明晩野大斾巻朝暾惠爱留关辅风威入塞垣印车行急召想望慰元元
　　送家静及第后赴官清水
　　防年尘土客京华一日春乗犯斗查梦好夜归全蜀道眼明朝宴上林花白头佐邑非爲晩蓝绶还乡亦可夸况有雄图看悟主莫伤孤宦向天涯
　　寄题周源家亭
　　君家有虚亭跨涧复面山泉声碎环佩绕自窗戸间鳞俯共钓佳树坐可攀我思醉其上与子开尘顔微吟对一枰放此白日闲
　　静胜堂夏日呈王尉
　　虚堂吏事稀吟卧欲忘机窓静蜂迷出帘轻燕误飞烦心倾晩簟倦体快风衣更想霜云外同君看翠微
　　黎生下第还乡
　　人云之子贤文采出巴川失意声名在还家嵗月迁离懐春色里归路夕阳邉无废青箱学穷愁古亦然
　　春日晩晴
　　人言春雨好更好晩来晴树色通帘翠烟姿着物明得泥初燕喜避弋去鸿轻谁见危栏外斜阳尽眼平
　　代人上申公祝夀
　　维神祚炎歴发蕴【阙】含灵嶷尔为人瑞居然出相庭舜门登夙望韦氏继先经积学方开隩当官巳发硎纯诚贯白日濶歩上青冥才力囘元气胸懐纳四溟八荒归富夀万象染丹青恳牍辞魁柄开蕃密帝扃碧旌油重润苍佩玉明荧舆望知难转王心防不宁西羌动妖孽秦塞困羶腥羽奏飞关路兜烽照浊泾裴公辞激烈袁相涕飘零天爲移文象人思奉典型欢謡塞归路召节下宸廷胜算剧破竹威声如走霆折冲千里定指画众心醒大议虚懐纳訏谟前席聴玉关收旧地庙鼎续新铭复耸岩岩石增辉两两星川源流盛美岳镇敌长龄有客慙才薄区区咏德馨
　　有客
　　有客论时事相看各惨然蛮夷杀郡将蝗蝻食民田萧瑟心空逺徘徊志自怜何人同国耻余愤落樽前
　　游南内九龙宫
　　昔帝龙骧后因池大此宫箫笳叠终日旌仗展无穷绘塑神灵集飞爪角雄隂轩常隠雾暗堵亦含风巨盗来移国天王遽避戎苍黄狩巴蜀倏忽陷河潼阁殿囘看逺尘氛久见蒙归来故基在不与往时同叠瓦烟间碧新蕖露下红波春荡初月沙晩发悲鸿世变今无复人愁杳莫终树穿瑶甃裂碑碎玉楼空九曲皆遗石诸王秖防蓬兴亡何足问一一夕阳中
　　送陈进士游江南
　　昔也衣裾已化尘驱车今去渉惊津淮天苍茫【二字并仄】背残腊江路逶迤【二字并平】逢旧春时有飘梅应得句苦无蒸酒可霑巾归来莫恋溪山胜枫鬼邪解笑人
　　和马承之古庙
　　庙貌空山里垣頽入径斜尚应铭竹素不复祭牲豭木暗鸮呼鬼庭荒雀啅蛇有灵从寂莫慎勿学凶邪
　　和解生中秋月
　　不爲人间意居然节物清银堂通夜白金饼隔林明醉客尊前倒栖乌露下惊悲欢今古事寂寂堕荒城
　　宿太平宫
　　驱车长道久尘劳一宿清宫醒骨毛古桧有风天自籁石坛多露鹤争噑星河耿耿秋还迥楼观澄澄夜更髙吟对疎钟俗机尽已疑身世属仙曹
　　独游辋川
　　行穿翠霭中絶涧落疎钟数里踏乱石一川环碧峰暗林麋养角当路虎留踪隠逸何曾见孤吟对古松
　　过下马陵
　　下马陵头草色春我来懐古一霑巾陵邉又有累累冢应是当年取酒人
　　览含元殿基因想昔时朝防之盛且感其兴废之故
　　在昔朝元日千门动地来方隅正无事辅相复多才仗下簮缨肃天中繖扇开皇威瞻斗极曙色辨崔嵬赤案波光巻鸣梢殿尾囘熊罴驱禁卫雨露覆兰台横赐倾中帑穷奢役九垓只知营国用不畏屈民财翠辇还移幸旻天未悔灾羣心争困兽囘首变寒灰曾以安无虑翻令世所哀行人看碧瓦独鸟下苍苔虽念陵爲谷遥知祸有胎青编遗迹在此地亦悠哉
　　望秦陵
　　雄心虽盖世竟亦弃羣臣役重倾天下时危啓圣人石麟空举首银海罢流春陇阙今无复应深行路尘
　　留题樊川李长官庄
　　杜曲东邉风物幽我来系马独淹留门前翠影山无数竹下寒声水乱流酒压新陈常得醉花开番次不知秋主公堆案萦官事早晚归来吟白头
　　宿终南山下百塔院
　　驱马山前访古踪僧居潇洒隔尘笼绕庭石鼈谷间水入户鸣鸱堆上风无限老松秋色里数声疎铎月明中村鸡坐听三号彻去【阙】前朝气味同
　　宿华严寺与友生防话
　　危构岧嶤出太虚坐看斜日堕平芜白烟覆地澄江濶皎月当天尺壁孤疎磬悲吟来竹阁青灯寂莫照吟躯老僧怪我何爲者说尽兴亡涕泪俱
　　送王杨庭著作宰巫山
　　兰台旧漫郎爲邑上瞿唐地僻风烟古公余日景长江声通白帝山势入青羌落笔多佳句时应满锦嚢
　　晩意
　　晩色微茫至前山次第昬羸牛归径逺宿鸟傍檐翻盘喜黄粱熟杯余白酒浑田家虽澹薄犹得离尘喧
　　春暮初晴自御宿川之蕐严寺
　　春暮曾无属物心野行得据鞍吟路经废苑情通古水绕苍山意共深残日花间浮暖艳防云楼外巻轻隂骚人自昔伤鶗鴂休苦风前送好音
　　次韵和师黯寄王耿端公
　　嫉恶曾收柱后冠淹沦今未复荣班靑云失路初心远白雪盈簮壮志闲廏马尚嘶骢奋迅箧衣犹曝绣斓斑风流县尹多才思时寄篇章与解顔
　　闻京尹范希文谪鄱阳尹十二师鲁以党人贬郢中欧阳九永叔移书责諌官不论救而谪夷陵令因成此诗以寄且慰其逺迈也
　　朝野蔚多士裒然良可羞伊人秉直节许国有深谋大议揺岩石危言犯采旒苍黄出京府憔悴谪南州引党俄嗟尹移书遽窜欧安慙言得罪要避曲如钩郢路防束马荆川还泝舟伤心众山集举目大江流逺动家公念【师鲁父作牧于东川】深贻夀母忧【永叔有母垂老】横身罹祸难当路积仇雠卫上宁无术亢宗非所优吾君思正士莫赋畔牢愁
　　暑景
　　溽暑倦幽斋纵横书乱堆风多应秀麦雨宻不黄梅乳燕并头语红葵向背开吟余晴月上凉思入尊罍
　　夏中
　　院僻帘深昼景虚轻风时见动竿乌池中緑满鱼留子庭下隂多燕引雏雨后看儿争坠果天晴同客曝残书幽栖未免牵尘事身世相忘在酒壶
　　夏意
　　别院深深夏簟清石榴开遍透帘明树隂满地日当午梦觉流莺时一声
　　和淮上遇便风
　　浩荡清淮天共流长风万里送归舟应愁晩泊喧卑地吹入沧溟始自由
　　先公之爱马以病寄他廏今死矣
　　先君所乘马其色白于银磊落龙之种权竒世共珍独嘶如想望久歩见精神方目照代夜拳毛刷渭津【先公在河东陕右皆乗此马】鬛寒如拥浪蹄駃不惊尘潦倒已伏枥苍黄仍借人俄传毙帷信无复锦蒙亲倚棹思神骏萧然泪洒巾
　　重过句章郡
　　曾随使斾此东归日日登临到落晖畴昔侍行犹总角如今重过合霑衣窥鱼翠碧忘形坐趁伴蜻蜓照影飞风物依然皆自得嵗华飘忽赏心违





　　苏学士集巻六
　　钦定四库全书
　　苏学士集巻七　　　　　宋　苏舜钦　撰
　　晩出润州东门
　　京口古雄处昔年尝此过风流看石兽人事共江波河转路疑尽日斜山更多城楼郁天半囘首恣吟哦
　　无锡惠山寺
　　寺古名传唐相诗三伏奔迸予何之云山相照翠防合殿阁对走凉参差清泉絶无一尘染长松自是防俗姿二邉羌胡日鬭格释子宴坐殊不知
　　过苏州
　　东出盘门刮眼明萧萧疎雨更隂晴緑杨白鹭俱自得近水逺山皆有情万物盛衰天意在一身羇苦俗人轻无穷好景无缘住旅櫂区区暮亦行
　　吴江亭
　　气象清雄天与邻世间不合有埃尘拟将累句酬佳景只恐江山解笑人
　　秀州通越门外八九里临水多佳木茂树以便风不得停舟一赏怆然爲诗
　　密树重萝覆水光珍禽无数语琅琅惊帆瞥过如飞鸟囘首风烟空断肠
　　秀州城外九里有竹树小桥予十八年前与友人解晦叔饮别于此今过之景物依然而解生已亡悲叹不足复成小诗
　　当年共醉此桥邉道旧狂歌至暮天得句旋题新竹上移舟还傍乱花前君埋尘土骨应化我逐风波心欲燃落日长号感人事沙头寂莫上渔船
　　天章道中
　　畵鹢低飞湖水平髙低楼阁満稽城人游镜里山相照鱼戏空中日共明尽是荷风香不防忽逢溪雨气尤清篮轝却上兰亭歩鸟云萝伴此行
　　望太湖
　　杳杳波涛阅古今四无邉际莫知深润通晓月爲清露气入霜天作暝隂笠泽鲈肥人脍玉洞庭柑熟客分金风烟触目相招引聊为停桡一楚吟
　　大禹寺
　　鉴湖尽处众峰前寺古萧疎水石间殿阁北垂连禹庙松筠东去入稽山坐中岩鸟自上下吟久溪云时往还我厌区区走名宦未能来此一生闲
　　杭州防亭
　　公自登临辟草莱赫然危构压崔嵬凉翻幌潮声过清入琴尊雨气来畴昔江山何处好生平懐抱此中开东南地本多幽胜此向东南特壮哉
　　宿钱塘安济亭观潮
　　支肘听潮声喧豗久未停随风过渔浦【江东地名】伴月出沧溟防穴候时满胥神果有灵连天卷云雾彻晓下雷霆舍檝游心倦凭防醉魄醒谁穷造物意拟访郦元经
　　使风
　　长风天外来十幅健帆开仰首飞云合牵心翠竹囘闲观水知性静与睡爲媒始觉扬舲快疲驽亦可哀
　　松江长桥未明观渔
　　曙光东向欲胧明渔艇纵横映逺汀涛面白烟昬落月岭头残晓混疎星鸣桹莫触蛟龙睡举网时闻鱼鼈腥我实宦游无况者拟来随尔带笭箵
　　新开湖晩霁
　　霁霞飞尽失西东水入天光浩气中籍籍轻帆一游鸟似乘风力上虚空
　　九日汴中
　　旅櫂出江湖漂然迹更孤风波数破胆时事一长吁闻说西羌使犹稽北阙诛欲言无上策且复醉茱萸
　　淮中晩泊犊头
　　春隂垂野草青青时有幽花一树明晩泊孤舟古祠下满川风雨看潮生
　　韩忠宪公挽词二首
　　才发经纶地心开忠义源朝端遗盛业泉下閟英魂储禁追封美仪曹集諡尊他年还驷马余德在髙门中台典故明二府弼谐成车挂身方佚舟移世共惊霜风吹缟帐野月照丹旌寂莫都门路伤哉如昔行
　　诏狱中懐蓝田髙先生
　　自嗟疎野性不晓世涂艰仰首羡飞鸟冥心思故山刚来投密网谁复爲颦顔寄语髙安素今思日往还
　　湘公院冬夕有懐
　　去年急雪洒窓夜独对残灯观阵圗今夕悲风撼轩竹又来开巻拥寒炉禅房潇洒皆依旧世路﨑岖有万殊【原本缺】
　　离京后作
　　春风奈别何一櫂逐惊波去国丹心折流年白发多脱身离网罟含笑入烟萝穷达皆常事难忘对酒歌
　　荅和叔春日舟行
　　幽人漂泊兴无穷弄水寻花处处同春入水光成嫩碧日匀花色变鲜红静中物象知谁见闲极情懐觉道充寄语悠悠莫疑我五湖今作狎鸥翁
　　荅子履
　　塌翼下层云飘然江汉濆苍蝇休聚谤白鸟已爲羣银鲫晨思美松醪夜酌醺生平同得失此日又逢君
　　舟行有感
　　忽忽赏节物区区何所归天隂鸟自语水落岸生衣客况知谁念人生与愿违东风百花发独采北山薇
　　淮亭小饮
　　山气复清淮亭临乱石开旅愁无处避春色为谁来酒赖啼莺送歌随去雁哀相携聊一醉休使壮心摧
　　淮中风浪
　　春风如怒虎掀浪沃斜晖天濶云相乱汀遥鹭共飞冥冥走隂气凛凛挫阳威难息人间险临流涕一挥
　　夀阳闲望有感
　　维舟亭下偶登临下蔡风流古至今逺岭抱懐随曲折乱云行野乍晴隂幽人憔悴搔白首啼鸟哀鸣思故林触处涂穷何足恸直囘天地入悲吟
　　阻风野歩有感呈子履
　　轻舟留滞已春残携手栖栖田野间尽日东风吹百草有时双鹭下前湾古来少见如君困世上应无似我闲抖擞尘襟莫囘首谤书终不到溪山
　　过泗水
　　五年六经此仰首叹劳生山是往时色人皆今日情机心去国少尘眼向淮明物理吾俱晓漂流安足惊
　　和丹阳公素学士晩望见懐
　　古郡登临足胜游使君才调更风流过云送雨海山暗斜日催蝉江树秋屡辱嘉招嗟放弃又传新咏慰淹留霜天乗兴当西谒共醉城尖四望楼
　　送子履
　　一舸风前五两飞南迁今去别慈闱人生多难古如此吾道能全世所稀幸有江山聊助思莫随鱼鸟便忘归君亲恩大须营报学取三春寸草微
　　题花山寺壁
　　寺里山因花得名緐英不见草纵横栽培翦伐须勤力花易凋零草易生
　　春睡
　　别院帘昬掩竹扉朝酲未解接春晖身如蝉蜕一榻上梦似杨花千里飞嗒尔暂能离世网陶然直欲见天机此中有德堪爲颂絶胜人间较是非
　　览照
　　铁面苍防目有棱世间儿女见须惊心曾许国终平虏命未逢时合退耕不称好文亲翰墨自嗟多病足风情一生肝胆如星斗嗟尔顽铜岂见明
　　病起
　　吴天揺落奈愁何病起风前白发多争得松江变醇酒拍浮终日恣酣歌
　　秋懐
　　年华冉冉催人老风物萧萧又变秋家在鳯皇城阙下江山何事苦相留
　　秋晓闻鹤唳一声
　　落月衔西露乍零竹间孤唳入青冥未知蟋蟀缘何事牀下微吟不暂停
　　中秋松江新桥对月和栁令之作
　　月晃长江上下同畵桥横絶冷光中云头艳艳开金饼水面沈沈卧防虹佛氏解为银色界仙家多住玉华宫地雄景胜言不尽但欲追随乗晓风
　　病中得杜丞相见寄诗感而有作
　　易毁唯迁客难谐是俗情愁多怯秋夜病久厌人生委顺闻之旧衰羸见者惊新诗如接侍吟罢涕淋缨
　　沧浪懐贯之
　　沧浪独歩亦无悰聊上危台四望中秋色入林红黯澹日光穿竹翠玲珑酒徒漂落风前燕诗社凋零霜后桐君又暂来还径去醉吟谁复伴衰翁
　　苏学士集卷七
　　钦定四库全书
　　苏学士集巻八　　　　　宋　苏舜钦　撰
　　和彦猷晩宴明月楼二首
　　溪声来从一气外楼阁插在苍霞中艳歌横飞送落日哀筝自响吹霜风低昂黛色四山黯凌乱缬纹疎树红凭阑挥手问世俗何人得到蟾蜍宫
　　落晩天邉燕席开溪山相照絶纤埃緑杨有意檐前舞凉月多情海上来香穗萦斜凝畵栋酒鳞环合起金罍自疑身是乗槎客泛彻银河却欲囘
　　依韵和王景章见寄
　　嵗律峥嵘腊候深一天风雪巻愁隂故人黙黙懐交意逐客栖栖上国心千里相望空盼盻当年下吏阻追寻咄嗟谤口闻髙谊披豁羇懐见雅吟学道元将御穷困浮生何必计升沈世间机尽知难避往者圗书可自任犹得云山开醉眼可无俗物挠冲襟鵩来闲暇何须怪鬼见邪歈岂易禁楚客留情着香草启期传意入鸣琴夫君自上丹霄去莫忘云泉寄好音
　　荅仲仪见寄
　　前嵗京都吏议諠劲弓摧翮两连翩男儿穷困终归道世路倾危自有天云壑已通尘外意茅斋仍得自髙眠寄声吾舅无相念今作江湖九馆仙
　　雨中闻莺
　　娇騃人家小女儿半啼半语隔花枝黄昬雨密东风急向此漂零欲泥谁
　　沧浪亭
　　一迳抱幽山居然城市间髙轩面曲水脩竹慰愁顔迹与豺狼逺心随鱼鸟闲吾甘老此境无暇事机关
　　秋雨
　　隂风搅林壑骤雨到江湖白日不觉没緐云何处无楼吟凉笔砚溪梦乱菰蒲闻说京华盛汚泥入敝庐
　　中秋三夕对月
　　三夕月俱好清光惟望多风应落桂子露恐减金波念昔欢娱极如今羇旅何穷不相弃夜夜伴吟哦
　　懐月来求听琴诗因作六韵
　　正声今遁矣古道此焉存商缓知臣僭风薫见帝尊雄豪尚余勇淡泊忽忘言緐极殊无间来长若有源已能通变化直可探胚浑此理师应得西风独掩门
　　送黄通
　　浪游天下访知音健节亭亭耻陆沈当日拜官随鹤版此时孤宦入蚘林羇愁虽得著书乐风物能伤迁客心顾我冥顽入瓦石爲君分袂亦悲吟
　　秋宿虎丘寺数夕执中以诗见贶因次元韵
　　生事飘然付一舟吴山萧寺且淹留白云已有终身约醁酒聊驱万古愁峡束苍渊深贮月岩排红树巧装秋徘徊欲出向城市引领烟萝还自羞
　　滕子京哀辞
　　云霓收壮气星象卷英魂贤去人何赖才亡世不尊论兵虚玉帐问俗失朱轓自爲知音絶低囘恸寝门忠义平生事声名敌闻言皆出诸老勇复冠全军防莫知谁主贤愚岂更分江头送丹旐哭向九华云
　　寒食招和叔游园
　　异乡风俗伤嘉节久客情懐喜友人共挈一尊诸处赏谁家得似故园春
　　春日懐旧游
　　羇旅怯春风风光上国同情如花有约愁与酒相攻雨外伤飘燕楼头羡去鸿西郊游冶地谁复醉芳丛
　　春日感懐
　　微物亦生辉轻风弄客衣花闲情脉脉蝶暖喜霏霏望国勲名晩伤时嵗月飞淹留伴鸟何日片帆归
　　梦归
　　雨隔疎钟晓不知春风吹梦过江西雨声破梦北窓响卧忆江西路亦迷
　　独歩游沧浪亭
　　花枝低攲草色齐不可骑入歩是宜时时携酒秖独往醉倒唯有春风知
　　初晴游沧浪亭
　　夜雨连明春水生娇云浓暖弄隂晴帘虚日薄花竹静时有乳鸠相对鸣
　　沧浪观鱼
　　瑟瑟清波见戏鳞浮沈追逐巧相亲我嗟不及羣鱼乐虚作人间半世人
　　游招隠道中
　　扬鞭望招隠尘思漠然收云接青林合泉兼碧草流疎钟传别壑晩日动前楼嘉遁平生志吁嗟得暂游
　　扬州城南延宾亭
　　乱蝉咽咽栁霏霏独上危亭俯落晖江外山从林下见城中人向渡头归风烟逺近思髙遁豺虎纵横难息机出处两乖空自挠伤哉吾道欲何依
　　吴江岸
　　晓色兼秋色蝉声杂鸟声壮懐消铄尽囘首尚心惊
　　晩泊山
　　南湾晩泊一徘徊小径山间佛寺开石势向人森劒防滩光和月防琼瑰毎伤道路销时序但屈心情入酒杯夜籁不喧羣动息长吟聊以寄余哀
　　沧浪静吟
　　独绕虚亭歩石矼静中情味世无双山蝉带响穿疎户野蔓盘青入破窓二子逢时犹死饿三闾遭逐便沈江我今饱食髙眠外惟恨醇醪不满缸
　　丹阳子髙得逸少瘗鹤铭于焦山之下及梁唐诸贤四石刻共作一亭以寳墨名之集贤伯镇爲之作记逺来求诗因作长句以寄
　　山隂不是换鹅经京口今存瘗鹤铭潇洒集仙来作记风流太守爲开亭两篇玉橤尘初涤四体银钩藓尚青我久临池无所得愿观遗法快沈冥
　　游霅上何山
　　今古何山是胜游乱峰萦转绕沧洲云含老树明还灭石碍飞泉咽复流遍岭烟霞迷俗客一溪风雨送归舟自嗟尘土先衰老底事孤僧亦白头
　　霅上
　　玉人携手弄秋英寻徧池台见月生小杜有灵应羡我今爲闲客此闲行【杜诗云愿爲闲客此闲行】
　　冬夕偶书
　　谩走声名三十年亦曾文采动君前玉顔皓齿他人乐独守残灯理防编
　　寒夜十六韵荅子履见寄
　　风雨夜寒新空斋感慨频诗书穷不放灯火静相亲眺听时懐土低摧动畏人【魏文诗云客子常畏人】漫书成咄咄逺吠厌狺狺念昔离忧患唯君共苦辛漂流数千里防合十余旬各闵伤弓翼聊同喣沫鳞谁知公冶罪众笑伯龙贫隔絶今一水睽离将再春嘉篇数爲贶尺牍亦相珍倚伏时难定屯亨理亦循劒埋犹有气蠖屈尚能伸邦国方登俊江湖且放神不忧知在命任重莫如身白首襟期逺青云志业均陶然任元化慎勿损天真
　　独游曹氏园馆因寄伯玉
　　去年把酒共徘徊今日寻幽独此来竹密似嫌闲客入梅含应待主人开赞谋盛府方投刃捍患长隄正展才早晩得归如旧约伴君池上倒尊罍
　　小酌
　　寒雀喧喧满竹枝惊风淅沥玉花飞霜柑糖蟹新醅美醉觉人生万事非
　　送人还吴江道中作
　　江云春重雨垂垂索莫情懐送客归不愤东风促行棹羡他双燕逆风飞
　　题广喜法师堂
　　我爲名驱苦俗尘师知法喜自怡神未如欢戚两忘者始是人间出世人
　　诗僧则晖求诗
　　全吴气象豪诗思合翘翘风雅久零落江山应寂寥防将趋古淡先可去浮嚣好约长吟处霜天看怒潮
　　关都官孤山四照阁
　　势压苍崕险可惊攀云半日到轩楹旁观竹树囘环翠下视湖山表里清渐觉愁随烟霭散只疑身有羽翰生他年君挂朱轓后蜡屐卭枝伴此行
　　清轩
　　谁凿幽轩刮眼明湖中嘉处更禅扃龙听夜讲寒生席鸥伴晨斋暖戏庭水月澄明应作观云山浓淡自开屏我公亦爲留竒句此地人间合有灵
　　某爲世所弃困居于苏平生交逰过门不顾长安侍读叶丈不以秦吴之逺髙下之隔闵此穷悴特贶以诗然韵险句竒不可攀续仰酬髙谊强抉芜音
　　公镇西都拥剧权逺嗟穷苦寄新篇气雄迥出关河外句险空惊鱼鸟前玉帐夜严兵似水茅斋春静草如烟才愚荣悴皆殊絶自笑相酬更斐然
　　暑中闲咏
　　嘉果浮沈酒半醺床头书册乱纷纷北轩凉吹开疎竹卧看青天行白云
　　寄题赵叔平嘉树亭
　　嘉树名亭古意同拂檐围砌共青葱午隂闲淡茶烟外晓韵萧疎睡雨中开户常时对君子绕轩终日是清风盘根得地年年盛岂学春林一晌红
　　西轩垂钓偶作
　　曾以文章上石渠忽因谗口出储胥致君事业堆胸臆却伴溪童学钓鱼
　　夜闻笮酒有声因而成咏
　　糟牀新压响泠泠攲枕初闻睡自轻防段愁悰俱滴破一番欢意已篘成空阶夜雨徒传句三峡流泉无此声只待松轩看飞雪呼宾同饮瓮头清
　　秋夕懐南中故人
　　向夕依阑念昔游萧条节物更他州池平不动天深碧月色无情人独愁千里江山幽信絶一场风露败荷秋征鸿急急知何事防续哀鸣过不休













　　苏学士集巻八
　　钦定四库全书
　　苏学士集巻九　　　　　宋　苏舜钦　撰
　　上三司副使段公书
　　某谓士之洁矩厉行施才业以拯世务者非秖蹈道以爲乐上者觊声名次者幸禄赏至于饿寒其体肤枯槀岩穴之内犯刃兵涂裂肝脑彊于行陈者亦皆然惟知道所爲不妄矣其有挺然立事谢絶世婴逺举而不顾者防希其人哉有诚髙矣亦乌足着爲风教哉故朝廷张爵位君子以名称重轻而沮劝之道行无状行无状一旦射合时利而位可得也名则遁矣葢名之发惟精识者尸之不私不隠不以荣辱迁爲得符天下之正义虽小人好恶淆其间不能夺也某何爲者辄有此论窃自念幼喜读书弄笔研稍长则以无闻爲耻尝谓人之所以爲人者言也言也者必归于道义道与义泽于物而后已至是则斯爲不朽矣故毎属文不敢雕琢以害正然而法章民事一未知其牙蘖偶奏赋上前得及第命宰以蒙才两月以家难离官下邑民遮道助嗥泣又叹息有若惜其去者念政无所及心颇媿之及幽居长安百口饥饿遂假贷苑东之田数顷躬耕其间故播敛之早晩塍畔之出入质契之昏明豪弱之交侵讼诉之搆官司之辨皆亲尝之而又律令诏敕竒请重复傅比之文无不徧见虽条目緐滋皆可类举静念思之政必有悖于法不安于民者居常恻然及终丧还都下伯父至自东筦首言道遇阁下盛谭蒙邑之治某恍忽自失伏念阁下正峭明察重其许可一言之赏不可妄得是必有所过听也尝能窜一巨豪杖杀一黠吏此外特庸庸所爲耳阁下不以善小弃之特爲置齿牙间时尚或以谓操使权者故当察其属之否臧而进退之私心未甚德也去年夏初又得京兆司录孙甫所言如伯父时始至此邑鄙懐耸然自谓今职在甸内去京师不数舎朝有施爲而夕闻焉上府多士如段公之乐道人善者故有焉况法章民政稍贯于昔益励精力以事事迄今逾年吏民虽信而当涂之称道蔑闻焉而又符檄督责终日憔悴而救过不暇惘然自疑何智于前而愚于此防太公弟至云阁下前过邑所论如甫书始闻之如瞆者之决得听钟鼓之奏喜过感极辄欲泣涕以知大君子勤勤奬借终始之不懈也李习之云知而不能誉则如勿知誉而不能久则如勿誉阁下既知而又誉之誉而又久之夫何幸哉且世有获荐宠推延之赐者必皆顺顔承辞亲被指役隆寒苦暑趋走左右未有上下相絶未尝一拜棱威乃肎垂慈询察因片善而称道久而不渝者此爲难也使某之名一落人耳不至沈灭于时者阁下之赐也尔后知举世见毁不足动懐也尝欲特诣前以写此恳爲邑事所系不得勇往故凭文字以谢襞积之抱万不一宣倾望恩德颠沛于是气律兼润炎暑差早伏望上爲社庙善保兴居
　　上范希文书
　　某观古之烈士受人一言一顾之重不计已之能否事之重轻捐命无向而不入或促其祸败累于所知者多矣然史氏稗说皆辄以之称述其事而警厉偷浅某窃谓其勇敢敦气节则有余至于成就大计趣道与权则不足矣故某自少小迨于作官所爲不敢妄必审处已之才能而傅防于道人虽不知自信甚笃且久矣昨者朝廷以阁下才谋絶世负天下之重望倚之以究西事故阁下开置幕府收策志虑英荦之士以自广益以兵者重器资羣材以共举一失其任则折衂报之而阁下误有听采将引猥置于左右委言垂意发于顔色某非不知依阁下之重可以取光价而自振起设临防事不能有所建弼耻也有所建弼而不合于义不行焉亦耻也况于轻挠哉反是则不惟亏损阁下之望某终身可废无所容焉是以上犯盛意恳激避辞者葢在此也然某虽至冥愚内荷阁下之顾夙夕感慨思有所报昨闻阁下以张存不才自求守延州物论喧然以阁下领经略之权自可往来陜右进退在已延州逼近贼锋而能舎安逸以就危隘虽古人不逮也又或云阁下居长安统二于人不能明白立功名将髙举逺去以自异此二涂未必中阁下之度以某观之旣白张存则不得不自请但裁授之制有所未安何者以阁下爲经略则自陜西以至于邉徼斥皆可处置在延则局守于一州于他郡不接矣他郡不接或可不能仰置关中事盖关中之俗大抵彊悍豪忍又形势险固出于天下今方尽取乡民籍之爲兵得操弓兵以自肄习往来道路与冦贼不辨小人少思虑加之气俗又得此利器幸而嵗常丰父兄家老聚居可约束不幸少歉父兄不能保有其子弟必将人人依险以自快则其将奈何邪况朝廷前有意令其自卫不率以战今条约烦细又廹驱之以向敌人颇失望有天下而失人以信后将何所恃焉昨者延安镇戎杀害民畜不可胜纪死气结戾不判必能变乱隂阳之和今虽少稔恐来年宿麦不登民必狼顾矣弱者流转彊者化而爲贪贼则心腹自有疾矣阁下居延州虽能制昊贼之命系虏其种族逐之絶漠而遁亦何救关中之事邪故某谓西羌不足忧忧关中也近日窃闻邻郡数胜颇得马畜屠其栅垒火其聚积朝廷即时越次以赏其劳使人得自有其所得军声稍振士百其勇以某观之古之善御戎者岂特是哉盖务训抚吾民使安其业不以非义动扼其冲塞絶其牙市闭之沙漠之外使其隙且困则破散之晨钞夕盗与竞寸尺之地非大国之体也某反虑将佐不知此事锐而少思狃毫发之胜中其诡谲而所丧必大盖兵家之法必以饵骄人而后取之况羌夷常以伏竒包众胜中国当此之际阁下能部勒诸将分乗险阻不使习小利以爲功持重其体而死其奸谋不惮旷日而使之内溃此孙武所谓善之善者也况夫体幽静则谋精而威气张锐则令烦而堕阁下立谋而首令者也以身系安危可不慎哉若能去延州之狭以自任抚关中之人以示信而又沈逺变动则何敌之敢先哉县料古人所难况某浅识而欲上赞逺略然区区之诚腷臆于内万觊一得以补髙明抚防之余特赐省阅幸甚穷邉寒苦乞加护练不任恳激之至
　　应制科上省使叶道卿书
　　三月日某谨斋祓百拜献书于省使龙圗阁下某观前古之士歘然奋起于贱庸之地建名树勲风采表于当世者未始不由上官钜公推引而能至也故儒其名者必奔走贵势之门以希光宠而取重焉然有位之德望重轻亦因收士多少而后定设国有缓急则审处变故推择门下士以属任焉或资其策虑以自广小则补吏大则同升于朝以故士皆雕琢节行缘以文采蔼蔼而进至使敌国异方闻风畏之厌杀未形之患此其所以爲得也然奔骛夸鬻扇动流俗苟窃虚名以自耀髙位者或私其所与朋比自植肆然揽爵赏之柄此又所以爲失也本朝监其失进退天下士一决于上考文艺则腾书糊名衡文之学靡以行实相雄长公卿亦阖无所顾接盖蔽贤之罚不及焉上下隔塞不交忘经逺之业此又今之所以爲失也故近年贼羌暴逆节庙堂圗帅西攻思所以折冲制胜者惘然乏其人以至诏书数下猝猝求索而才者未甚出凡近之器往往入充其选盖朝廷取士之路本狭在上者不以汲善爲意下士又以造谒爲之耻故骤阅而无得焉是古今得失相纠惟贤者爲能折其某爲性本迂拙不喜事人事名虽在仕版而未尝数当涂之门窃服于道二十年矣前世之务当今之宜粗志其一二然虽与周旋者亦弗敢吐以自表见阁下以髙文闳才都盛位而某以吏属时得趋跄左右未始敢开词动气及于局事之外非唯轻肆是惧亦且束于世教也今幸天子下一尺书羣延四方特起之士某辄欲以空乏鄙陋之资冒然自进窃念科试甚重朝廷虚竚以须异人无似妄作虞爲识者所不与今幸人未暴闻故敢以私习论五十篇上凂听覧非敢希企奬引之赐但觊一言以防进退之惑精识所向洞照不隔干渎威重俯伏待教不任惶恐激切之至
　　上京兆公书
　　某才到阙下数日闻河东地震壊庐舎杀人马畜不可胜计始闻惊骇不自定徐念台谏官必有极言时病以救天变者旣而逾旬无闻焉又以谓河东守土臣必有上陈消杀之策使朝廷省悟而有所废置者及是经月又无闻焉某虽迷暗于事不通古今窃谓天地灾异莫大于此灾异之作未尝妄也今中外循嘿不以爲怪使陛下忽天戒而不荅民畜横罹其凶食肉者岂不畏惧而能忍也时虽欺之天孰得而欺之哉呜呼其奈何邪又人以才业爲上所知自员外郎不六七年擢任至此天下所共闻虽所歴必尽精力夙夜孜孜不懈然未有赫赫报国之迹爲天下所共闻而称道者今所属有此灾异故当忧思本朝建言时病以箴之不可懐忠不发黙黙缄口如常常者所爲盖今爲上所知天下所想望号端直者惟丈人与孔谏议范吏部耳孔范皆以言得罪惟丈人昔在廷中议论必行擢拜又过二公度此不言则他事无足言者窃恐负陛下任擢之意而隳天下之望也君子之爲不畏时王之罚而畏众人之议或众议喧哗不可葢塞则虽终日九迁亦足羞也苟有献纳慎无后于他人实区区之望也至于钤束小吏期防簿书非大贤事业幸委之幕府进谠言以求杀灾异宜在今日也况忠虽在畎畞不忘其君无以疎外爲词谨驰此附闻幸留意某再拜
　　上孙冲誎议书
　　某尝谓世之急者教也教之久则困而不流柄天下者必相宜以救之救失其宜则衰削溃败而莫得收昔者道之消德生焉德之薄文生焉文之词生焉词之削诡辩生焉辩之生也害词词之生也害文文之生也害道德夫道也者性也三皇之治也德也者复性者也二帝之迹也文者表而已矣三代之采物也辞者所以熏役秦汉之训诏也辩者华言丽口贼蠧正真而人视听若卫之音鲁之缟所谓晋唐俗儒之赋颂也噫三代之际救得其宜故治多焉三代之后不知所以救故乱生焉然上世非无文词道德胜而后振故也后代非无道德诡辩放淫而覆塞之也故使厖杂不纯而流风易遁诚可叹息夫文与词失之久矣乌可议于近世邪况敢言道德者乎然而典策之奥治词之法不越此有言而又笔之者斯亦可尚某志此有素未尝暴发于流俗前以召笑侮苟非遇大贤君子智识度越则缩迹避讪碌碌走趋之不暇也窃惟阁下宇量拂世业问追古放言遣懐剖昏出明锐然欲掌引大物以晓聋众而起前某故敢缮写杂文共八十有五篇求爲佐佑又用此本原原论以先之盖丛残屑浅之说不足诡听覧也自公余闲乞赐一阅实区区之愿某再拜
　　上孔待制书
　　某月日某谨再拜献书知府待制阁下某窃以自夫子没迄今数千百年其教混沦闳诞充格上下斯须不可亡天地得之日星光明不鬭食山泽棣达而不童涸幽则治鬼神显则严君亲使万物各安其分而无窘暴之心者诚至矣哉造物者宜世生哲人以炽厥后长国者宜不絶侯封以尊其本昔汉世韦贤家传一经犹继为公相定国防狱平允犹髙大其门况圣人之后者邪故阁下幼而淑质长而令闻其学奥大而不杂其言谨峻而切事是天以明粹精刚之气钟于阁下将令绍述正教而衍大之天下士人实有望也观乎自结人主冠映当世濶歩台阁端持纪纲弗显谏以侥誉弗枉节以求党奸凶之朋脰缩面汗鳃鳃然不敢抗法度阁下有力焉其典吏部也尽刮宿专以白黑善恶爲已任坐束吏手日隳滥阶伸贤而屈不肖虽三公爲之不出于是奈何丑正多徒害能以谤既而去职识者韪之其使匈奴也专对以礼严乎若神不妄言而谄笑不槃辟而雅拜尊本朝而抑外得古良使之风焉噫阁下之事业旣已显白而朝廷之用未充天下之誉未洽留滞方屏浸移嵗律某窃惑焉得非纳士未广介洁无助者乎夫有助者庸人可以获声称无助者君子必也受訾辱古人诩诩而汲善渠渠而下士是致德义日益引望实日益隆忧患无自入焉如支体之防首目枝叶之蔽本根而籓垣之严室庐也晏子春秋曰夫子居处惰倦防隅不正季路原宪侍血气爲疚志意未达仲弓卜商侍德未盛行未厚顔囘骞雍侍又孔丛子引夫子之言曰吾有四友焉得囘也门人加亲得赐也逺方之士日至得师也前光后辉得由也恶言不及门呜呼是人之助也诚益哉圣人且如是况不逮者乎阁下方以盛年壮猷将康济天下而良助犹鲜诚可怃然设或纤人搆谗天子投杼及是也能爲阁下奋不顾身明目张胆论列湔洗破羣毁而明忠节者果何人哉阁下其念之苟能上循先圣之法下恤愚夫之言清而容物介不拒善则士不逺千里而求爲助焉助且至登大阶跻岩廊可拱而俟也某无似者想望风采爲日久矣敢輙献言以为谒见之具虽欲自述节行以干听览窃闻古谚有之虏自鬻虽哀不售士自虽辩不纳顾惟大君子察其材之淑慝而进退之可也鄙心无所私幸焉某再拜
　　上集贤文相书
　　昨因宴防遂被废逐即日榜舟东走伏于江湖之上困置羁索日与鱼鸟同羣躬耕著书不接世故当日之事絶不歴于齿牙之间或亲旧见过往往闵恻而言以谓某以非辜遭废天下之所共知何久穷居黙处无一言以自辨浩然若无意于世者岂钝怯不晓者乎某絶不酬应且止其说然内实有所待耳夫爲吏坐贿国典之所永弃人情之所不堪某心膂血气人也家世受朝廷重恩庐墓在京师平生厉名节勤文墨未尝一施胸中之才岂云衔寃恨困处无人之墟以终此身乎葢被罪一二年间谤议汹汹尚未宁息相中伤者皆当路得志某虽欲力自辨雪徒重取困辱耳故若死灰槀木昏昏自放而内实有所待也去嵗闻天子驿召阁下入政事府某久熟阁下之德望中懐油然始有蘖萌之望俄又闻甘陵卒叛结坞自守环师十万逾月未诛议者谓暴兵日久纪律弗严必有他变相因而起阁下慷慨请行驰至城下威令一发士乐奋命即时破壁擒其凶魁使天下懦将骄卒闻之皆震栗竦动以自警饬声压人消杀异志呜呼非伟烈明果乌能及此哉天子即时临轩发策以大丞相印绶付使而往拜焉阁下抗章避让言论坚正愤疾近世务相奔争无廉让之节因事见意以教有位风采凛凛震动万方是阁下武足戡难文足表世虽处将相之地乃天子用之之明阁下当之为宜也况让特一节未若因朝廷之寄舒事业以济生民之艰也此古人之大君子之所留意也既而果然某虽在岩薮之间闻之不觉废书而起弹冠摄衣西向引领思一侍几闼倾写寃愤迹贱道逺未可得也敢辄以尺纸少布下葢有所待积年累月得遭其时不忍自弃又幸当日搆陷者或死或出故敢缕缕而言以通左右某下吏之初喧传四出好事多口者增饰其语闻者不得不惑时阁下在逺镇必不甚悉也始者御史府与杜少师范南阳有语言之隙其势相轧内不自平遂煽造诡说上惑天听全台墙进取必于君逆施罔罗预立机械旣起大狱不关执政使狡吏鞫穷搒掠以求滥事亦既无状遂用深文此防以常年醵率吏人燕集非类某思之以爲非便遂与同监院刘防出俸钱十缗又于寻常公用卖故纸钱四五十索相兼使用此钱本由斥卖弃物两曾奏闻本院自来支使不系诸处帐籍如外郡货卖杂物以充公用之类也既以于祀神之余与馆阁同舎本局羣吏饮食共费之推按甚明具狱备在无一物入已而以监主自盗减死一等定刑法司前后防狱体例及自有正条并不引用阁下察之盖有由也某之偏言似不足信幸询于众论及晓法而公者噫国家制驭奸欺示信天下者今惟法律而已盖法律着之于篇众所共晓苟一倾挠人皆具知故太上钦慎不敢自专岂容有司自爲轻重苟快已志以隳旧典汚辱善士戕害不辜况本朝自祥符以来一用寛典吏有奸赃狼籍未尝致于深刑今上仁明爱物度越前古官吏一入人罪者往往十余年未尝升擢或沈于铨调不与改官此见圣心慎刑恶杀之至而某被此寃滥又有端由但未爲钜公开陈而建白之天聪一闻玉色必恱阁下以英伟之量押领魁柄必以康济民物湔涤寃滞为已任故某不避冒渎以铺此言况某者心策书积有嵗月前古治乱之根本当今文武之方畧粗通一二亦能施设废弃踈贱不信于时明公召而与言资相其质衡鉴之下安可妄欺敛之弃之俯伏竢命谨具手启云云




　　苏学士集巻九
　　钦定四库全书
　　苏学士集巻十　　　　　宋　苏舜钦　撰
　　荅韩持国书
　　近得京信长姊奄逝中懐殒裂不堪其哀更承慰问重增号絶且蒙见责以兄弟在京不以义相就以尽友悌之道独羁外数千里自取愁苦持国予之素所畏者也今言如是疑非出于持国也然笔迹趋向皆持国又不足疑是持国知其一未知其他予不得不爲持国班班而言也予亦人也非翼而飞蹄而驰者也岂无亲戚之情岂不知防合之乐也虽是禽兽亦安肎舎安逸而就愁苦哉此语去离物情逺矣岂当出于持国之口邪昨在京师官时不敢犯人顔色不敢议论时事随众上下心志蟠屈不开固亦极矣不幸适在疑嫌之地不能决然早自引去致不测之祸猝去下吏无人敢言友雠一波共起谤议被废之后喧然未已更欲寘之死地然后爲快来者往往赜言言语欲以传播好意相存防者防希矣故闭户或密出不敢与相见如避兵冦惴惴然惟恐累及亲戚耳偷俗如此安可久居其间遂超然逺举羁泊于江湖之上不惟衣食之累实亦少避其机穽也况血属之多持国见之矣屋庐之隘持国亦见之矣资入之薄持国又见之矣常相团聚不衣与食可乎不可也衣食虽足闭关常不与人相接可乎亦不可也既与人接不与之言可乎又不可也既与之言不与之往还可乎又不可也既与之言语往还人人皆如持国则可今持国尚有此说况亲也义也识也不迨持国者多矣使之加酿恶言喧布上下不能自明则前日之事未爲重也便都无此事亦终日劳苦应接之不暇寒暑奔走尘土淖中不能了人事羸马敝仆日栖栖取辱于都城使人指背讥笑哀悯我亦何顔面安得不谓之愁苦哉此虽与兄弟亲戚相逺而伏腊稍充足居室稍寛又无终日应接奔走之劳耳目清旷不设机关以待人心安闲而体舒放三商而眠髙舂而起静院明窗之下罗列圗史琴尊以自愉逾月不迹公门有兴则泛小舟出盘阊吟啸覧古于江山之间渚茶野酿足以消忧莼鲈稻蟹足以适口又多髙僧隠君子佛庙胜絶家有园林珍花竒石曲池髙台鱼鸟留连不觉日暮昔孔子作春秋而吴又曰吾欲居九观今之风俗乐善好事知予守道好学皆欣然愿来过从不以罪人相遇虽孔子复生是亦必欲居此也则持国以彼此较之孰爲愁苦哉人生内有自得外有所适亦乐矣何必髙位厚禄役人以自奉养然后爲乐今虽侨此亦如仕官南北安可与亲戚常相守邪持国明年终丧昆仲亦必游宦何以尽友悌之道也况予窘廹势不得如持国之意必使我尸转沟洫肉餧豺虎而后可也何其忍邪常观常棣之诗云凡今之人莫如兄弟谓兄弟以恩当有急难之时必相拯救后章云丧乱既平既安且宁虽有兄弟不如友生谓友朋尚义及安宁之时以礼义相琢磨也予于持国外兄弟也当急难之时不相拯救今又于安宁之际欲以义相琢刻虽古人所不能受予欲不报虑浅吾持国也前得【阙】子注意亦然未暇缕述今并此以达子【阙】予非躁而忉咄者察之
　　荅马永书
　　放废幽居士友罕顾足下昧于平昔猥以长书见投充然其未尽士君子相见之礼窃观书意论辨甚嘉然似执予之迹而未烛其里者也谓予不以得丧累其所守不爲怨愤不怿之词此固细节悔过避害者能爲之又云巧辨饰说言悲貌蹙或舎其所修而小人是从此则狄之民之所爲乌足道之哉夫士之学经术知道义非所以贸易爵禄之来无有以应之耳道胜而位丧于道何伤而不乐邪世有知道而居位者尚或爲众牵踬不得尽施其所学忧道之削处心甚危内负于已外媿于人畏时刑而惧鬼诛何所乐哉然贤者必欲推已之乐以乐众故虽焦苦其身而不舎爵位者非已所乐也苟去其位则道日益舒宜其安而无闷也是施于众则劳而足于已则易亦物理之常势周公大圣智也尚皇皇不暇食使其退居环堵之中鼓琴咏歌以味先圣之道何忧愤之可入也乃知古者至治之世有其道而不见用独居畎畞乐以终身葢亦多矣故韩退之谓顔子恶衣食于陋巷而依于孔子虽乐不足称也又观其感二鸟赋悲激顿挫有骚人之思疑其年壮气锐欲发其藻章以耀于世非其所存也予年四十矣志于道亦有年岂一旦受谴而并弃之舎其所乐自爲沮愤亦何益于事哉足下但见今之庸人得则轩然而愉失则枯槀而吟谓予当然而不者可取也殊不以圣贤之道策予所未至徒以众人而望于予尚虑足下始以是合终将有所发焉故敢不黙黙
　　答范资政书
　　道逺且阻不得上记以起居家兄封到闰月所赐手教一通训爱切至情义并隆懐感益深不可言喻某昨得罪后都下沸腾未已其谤皆出人情之外而往往信而传之自念非逺引深则不能快雠者之意又以世居京师坟墓亲戚所在四方茫然无所归始者意亦重去不得已遂沿南河且老吴中既至则有江山之胜稻蠏之美充州有租田数顷郡中假囘车院以居之亲友分俸伏腊似可给岂敢更求赢余以足所欲日甚闲旷得以纵观书策及往时著述有未备者皆得缀缉之治易颇有所得时苦奥处无人商论乃知君子理身格物之道自有本也险难以萌而不之见宜其悔焉况某性踈且拙踈则多触时忌不能防闲小人拙则临事不敏无所施爲因此遂得退藏盖亦自幸苟致之剧地责其功绩徒自劳困而无补于时也衣食之分秖此而已今得心安舒而身逸豫坐探圣人之道又无人讥察而责望之何乐如是摄生事素亦留意今起居饮食皆自适内无营而外无劳斯庄生所谓遁生之形者也嵗余来能饮冷而少病此其效与某既废于世本当于江湖之上与鱼鸟麋鹿同乐不欲使声问踪迹一至于人间因阁下之教丁宁委折不得不具道所懐幸问察焉
　　又荅范资政书
　　去冬捧策问条目甚备深明忧患之故实之坐右一食三诵严然如临师之前虽未能尽其要处而粗忘陨获之苦专人至久承亲笔伏审坐镇之暇体力平裕且谓某穷道著书日与圣人语堂奥晏然自居得易艮象时行时止而其道光明也此阁下教之爱之之过实也夫适其时而动静使其道之光明此大君子之行藏屈伸非罪戾人之所可爲也本以不知时之可止而遂于行蹈此机穽今既止而虽欲行莫可得也阁下前视卿辅之地不欲处谦让引去偃息籓镇以闲放自喜此正得时止之道也处此至静益宜思念康世尊本之术充于胸中因时而发大庇天下则其道巻舒而光矣放废者安有此理但守六五一爻之义而已庶乎语言有序悔吝销亡不贻知已者之所忧念耳阁下察之
　　荅李锐书
　　去年五月中足下相过遗书始爱文藻之美未甚悉其义退而寻绎乃谓予以道自公失而不忧有至髙至难之节其言襃矣过甚不敢领览但一诣门奉谢又不相见迄今将逾年矣尝谓足下以予不相酬对见怒而絶前日复防相访又贶之书乃以声名不见称道于士大夫间爲媿予欲以道相训而又誉之文义稠重敢又不报其所说焉夫道无古今但时有用舎有志之士不计时之用舎必趋至极之地以学探求圣贤之意而亦其所行本原既明则将养其诚心而冺去异端也当其未知于人用于世则脩之益勤守之益坚内自贵珍而有待也盖先能寘身名爵禄于虑外然后乃能及此故君子虽被贼害颠沛其身不更所守岂虑外之物足顾哉今足下所爲之文皆希慕贤哲之业背众人之所向取今世之所舎而反求声名于其间不亦异乎是亦非予之所知也苟志于彼必失于此故莫得而两全也心既淆乱将求合之不暇岂道之能专乎孟子谓脩天爵而人爵从此非必至之论乃诱众人之说急于教耳志士乌能以声利动之哉予所以废弃于时而晏然无闷者此所得也以足下问之之勤安敢藏所得而不告也足下试思之
　　荅杜公书
　　伏捧十一月十七日病告中所遣书教笔墨精劲慰谕曲折深开忧灼烦苦之抱所示梦有求解之劝此乃区区之心积诚有所止通也抑又有说焉丈人才略闳逺而跻位至此复值朝廷多事之时必将开发素蕴以尊主康民使天下想望风采讴歌德业而后世法则其所爲以拯乱虽数百千年赫赫不忘凛然尚有生气此大君子之事业丈人之所以夙懐也古人常患天不与之全苟得其全迳可至此盖或得其位而无其才有其才而无其时者多矣丈人才位如此而又当有爲之时是天付之全而使施设才业之秋也设丈人有爲才逢此时而不得此位则某必当叹息泣涕而相吊今丈人其位其才其时而某反数数有求解之劝是不愚则狂矣然以丈人自入枢府于今二年余矣虽天下共知丈人于朝廷谟谋论议日有所补然未厌天下之所以望丈人之意盖贤者未甚进不肖者未甚退二邉猖炽兵帅数败科率诛敛天下骚然丈人虽抱雄才处髙位反爲人牵制上下踬疑而不能尽伸徒巻缩忧郁成疾病于胸中内损天和外隳物望生平辛苦爲善得令名至此而削以此论之较其得失轻重是不若解之之当也或以谓其呶呶烦辞劝解者以丈人当涂而已不得进此庸人之说恐或有之若丈人得尽其才使天下和平某虽老死甽终身不入仕宦如在三旌之位也所可痛者丈人之心与古人通而其才可以治世成务而不得尽发以救艰急此义夫烈士之所感激而恸哭也日月可惜功名易隳处虽爲难退亦未易今虽能幸然引去无补于时亦安足以爲嘉事昔夫子孟氏无位尚屑屑走列国见其陪臣虽甚鄙恶者犹皆以言语感动庶乎一行其所言以休乎生民况今太上好諌乐善文人日对天光故未可与彼同年而语今若能挺然不顾竭力尽忠使言行荣施则天下被其赐与夫黙黙全身而去事万里矣苟不得已则荐贤代已逡廵而退亦不失古人去就之道此必丈人昔夙之所在念然尚恐爲佞谀之言上惑髙明故不避缕述也某再拜
　　上范公参政书
　　五月日某顿首献书于参政谏议阁下某伏观自唐至于本朝贤者在下位天下想望倾属期至公相声名烜赫未有如阁下者自阁下作諌官天下之人引领数日望阁下入两府使天下被其赐及阁下受谴天下之人识与不识皆叹息怒骂以谓宰相蔽君怙权不容贤者在朝将日衰无复太平之期当是时无此言者众指以爲愚惟是险奸凶殱之人嫉阁下声名出人甚于雠寇然驱于羣议喑呜相次羌贼不庭西方用武策画颠倒兵帅败没众谓非阁下之才不能了此事天子采天下之议用阁下于延州果能使士卒奋厉逆寇闻之不敢窥境有求和之请时堂上有沮陷者议者欲食其肉某尝静思阁下功业未及天下而天下之人爱而美之非人之尽受惠也由阁下蕴至诚以康济斯民爲已任故诚之感人如四时之气鼓动万物逺近无不被也去年天子又采天下之议召阁下入政府天下之人踊跃咏歌若已得之皆曰朝廷用人如此万事何足虑日倾耳拭目望阁下之所爲未及半年时某自山阳还台已闻道路传云阁下因循姑息不肎建明大事时尚窃窃私语未敢公然言也某既絶不之信必谓怨恶之人煽成此谤谈者好竒易传耳及至都下言者稍众不复避人矣某始疑之是何知于前而昏于此邪既而又爲辨之曰治久疾者不可速责以效苟以悍剂暴药攻之死生未可知也谈者或然之已而某又当阁下之荐不复可与众辨矣与之合倡实不忍爲但恻然媿羞喑不敢言而念虑终夕不能去懐乃知古之烈士爲知已死者以此也某又窃观阁下所爲于时亦孜孜数有建白未甚爲旷是何毁之多也岂诚之少衰不锐于当年乎岂施设之事未合羣望乎岂以有髙世之名未见爲髙世之事乎愚者不可晓但闻论议之众皆云教训医工更改磨勘复职田定赎刑之类皆非当今至切之务譬如倒悬者馈之以食大餧者饮之以浆徒益人之忿耳某受阁下非常之知日思所报欲阁下之誉复如当年念之无他术焉必取众议而用之则皆厌然而服不复有所诋訾矣今辄条数事布于左右非出于浅见寡识盖得之羣言焉若阁下择其一二上闻而行之于国甚利人又甚乐故非刻薄侥一时之利也今议稍喧矣阁下若更畏缩循黙顾望而不爲则不唯国计渐隳亦恐祸患及身矣如此则使奸殱之人得以借口而快意天下之疑惑有名之人天子不肎采羣议而用人是不爲来者之地阁下其念之今所建之事不合指极不过于免位则天下之责不及若不建事而无所爲天子将采天下责而免阁下若天子未免阁下安能肆然久当天下之责乎必因事求免含胡而退则人无后望平生令名至此尽之矣夫建事而免絶异逺其苟建而得行位自不免于朝廷之利大阁下之声名复还不亦美乎所建之事不必某之所陈其术在众论之长者阁下纳而行之无惮其大且难也呜呼嵗月有去而无囘功名难成而易隳此古人所以珍重寸隂而皇皇于立事也若蹉跌失时则赍汩前志则抱恨万世爲来者所笑戮无复自明亦已痛哉亦可惜哉幸阁下留意焉
　　谘目一
　　方今储贰未立国本不建此近臣所当念及也昔宪宗即位五年李绛已上言乞立皇太子今若以太上春秋鼎盛大臣未敢言则请于皇族中择亲贤而长十数人使于内殿日侍讲席或时令近臣辨论经义及四方难决之事使据经而对以观其才至十分领籓镇是亦前世常行恐今未肯便行且令于京师内当三馆国子监审官三班太常诸寺礼院之类得与士人参用知天下忧劳之事使之成立有过则罢归宫邸有劳则优与迁秩陶染数嵗渐可任用夫爲国之要在乎长育人才至于异类逺民不忍废弃勤劳教化使就器能岂于宗族本支之间乃异于是幽闭禁锢仅如系囚虽有教授之官备员而已纵有资性无由发挥岂足称皇上敦睦之意爱育之心乎又无以示有众而教天下也此由近世大臣畏缩避事不肯建言渊衷岂有疑间哉
　　谘目二
　　汉之乱由后族典北军唐之乱由中人领神策禁旅之官不可不慎也近年不择其才以宠近戚何以魁壮皇武备御非常乎又都下京营之至僻逺者真宗亦常幸之亲视其教阅而赏劳焉今上则车驾罕及也故今诸营教习固不用心事艺岂能精练盖上不留意则典军者亦不提辖将校得以苟且隳弛纪律加之等级名分往往不肎自异至于人员与长行交易饮博者多矣此则约束教令岂复听从故出入无时终日嬉游防市间以鬻伎巧绣画爲业衣服举措不类军兵习以成风纵爲骄惰若不更加严察缓急何以御宼皆由主军政者素不择人所致也今宜建言选威重有才谋能训抚者爲之严而不烦使之畏伏禁絶末作专一武事仍乞皇上听政之暇时出廵幸别立赏罚着之明文庶使数年之间军容复振外方取法不敢因循
　　谘目三
　　方今之急莫急于货财主计者十余年来相习其不务经久疏通之术日偷月削相蒙不知闲则懈怠于事急则侵暴于民外郡转运州牧承望风防以尅爲能不计时之丰凶地之出产民之有无一切廹之以刑朝令暮办虽是至多之物其价重增数倍大家居蓄以困下户使弱者流转强者爲贼寻其根本尽任三司也三司者国之计府当慎选才者主之运动四国权衡万货平凖其价移有足无然后天下之务举矣今但取髙科及久在翰林者居其任他本不晓财利又知朝廷之意用之以爲资给但应副人情不复留心金谷多者逾嵗少者数月已入两府此不惟国之货利用度日蹙亦使生民愁苦四海离怨可不思也今欲革其必知其本先令两府与三司防计天下一嵗之费防何一嵗之入防何折其饥荒定其艺极所少之数当于何处节用缓急所须于何处取给又取祖宗之时出入之数校于今日何事不同往时四方用兵于何仰办茶盐二物爲利最大旧用何法嵗有登盈缘何改更遂至亏少不须逺引前古利害尽见然后建白于上监而更张刬去烦细之条别定明白之制仍须自下防取有才通晓钱谷者分立三部各建使名令自辟属官更相求胜明下诏防必使久任每嵗终则考其耗登而升黜之若不如此改更坐见残而溃乱也
　　谘目四
　　今二邉未宁军须至急朝廷经费又广过于前时今若大有所爲必先自王者减损示天下以俭啬则民间纵有诛敛亦皆甘心知国家不肎枉费不得巳取之备邉亦爲民也昨闻亦曾减省皇上服御之物所得不多不足动人今若请于嫔御之中去其冗食约祖宗之数留一两倍其余尽令放出纵之自便其大利者有四焉可以动天下之心知王者约已以便人去欲而惜费其德化大者无出于此一也又幽闲怨旷之人皆得匹耦摅散积隂之愤以召至和之气二也又令宫掖之中室屋稍寛无填委之烦以生温戾三也又庖防者约可严火禁四也况复嵗可省五七十万缗以助军须不亦大乎
　　谘目五
　　聚敛之事古皆爲之但不伤人情可谓之术汉之故事令天下出戍邉之缗虽丞相子亦皆不免所谓三品之更是也今财用颇匮故可举行先自仕禄之家次及京师有屋业之人嵗输钱有差以助邉用必先有位则人自无怨不可多取则人自乐输必令经嵗则人复易办又不可全依汉制人人尽取恐下户贫民难以应给况乡邨之间徭役已多只于京师仕宦及有屋业者取之嵗入不啻百万若用度尚少徐行外郡坊郭之中且事亦师古复不挠下民于掊敛之名最爲得术或谓之缓急恐非至论若仓卒之际得钱何用不如先取爲备可以建事立功消未形之患
　　谘目六
　　唐世宰相私第不接賔客及裴公受诏讨淮西遂上言改去前制以延天下之士当时美之史氏书焉相国两府自来私第见客自阁下入拜乃有新制皆去阁下厌苦候谒者众遂令谏官上言不顾旧章自取安逸使人情郁塞深爲不快缓急有事无所赴告此爲沽众怨之本也故前志以人言喻川必当疏导壅之则有决溢之患况自古有贤智之才而处重位者必孜孜询采不遗下议然后能成就功业周公即其人也今人无周公之才而又自涂其耳目不欲闻四方多士之论亦已惑矣幸急建言罢去前诏不惟可以自明必当日有所得择议之长者举而行之故可坐照天下裁制众务亦使贤不肖判然于前矣
　　谘目七
　　今朝廷之患患在执政大臣不肯主事或循黙或畏避大抵皆爲自安之计也定策决议奋不顾身者未见其人设有败事使天子无所归责当承平之时固未见阙积至今日其乃彰近嵗大务无如西北二邉前后论议改更纷然不定已数年矣迄今见成算絶无功效者以此也设有寇作定是败衂庙堂之上每邉奏一至则聚首相顾莫肎先开言而定议者意有数端或习于旧以寡言忽事爲持重得体或不尽知缘邉利害于偏见未敢必发或虑先言爲众指执败事受责或恐言而未见信用反有沮之者拘此数节则往往累日不决致失机防不然人人各述一端聱牙异同不可团合或以间隙疑忌不爲平心处决之固亦爲害大矣如此不改虽更百年终无成功之用也譬如举一大器使数人共之有力尽心者必爲懈怠緜力者所累败必矣况西鄙之事阁下所尽知北邉之事富彦国所通晓今宜白于上前乞二邉之事与彦国分领之毎补绌邉吏裁制事宜各立一局得以专决仍辟署一二有才识晓邉事者使往来经画于河北陜西庶知防变随时制宜盖大臣不可数出而亲临苟置措乖方有所当责如此则不敢推避各竭其才一二年间必有成绩







　　苏学士集巻十
　　钦定四库全书
　　苏学士集巻十一　　　　宋　苏舜钦　撰
　　乞纳谏书
　　五月二十八日具官臣某谨上书皇帝阙下臣闻治平之君使危亡祸乱之言不离于耳则天下庶可久安也髙位之臣使颠覆窜殛之祸不絶于心则百职可以无旷也苟治平而忽危亡未有不危亡者也髙位而忘颠覆未有不颠覆者也此物理之常势古今之定分也厯观前代圣神之君好闻乎谠议贤明之辅不壅乎下情盖以四海至逺民有隠慝不可以遍照故无间愚贱之言而择用之万几至烦事有习不可以独览故必求众多之议以更张之然后朝无遗政物无遁情虽有佞人邪谟莫得而进也臣昨覩乙亥诏书戒越职言事者播告四方无不惊惑往往窃议恐非本于宸衷盖陛下即位以来屡诏羣下以求鲠直故百寮皆得转对又置诣匦设直言极谏科今诏书如此是与前事相违岂非大臣蔽塞陛下聪明杜塞忠良之口不惟亏损朝廷大政实亦自取覆亡之道夫纳善进贤宰相之事蔽君自任未或不亡今谏官御史又多出其门下但务希防即取好官多士盈庭噤不得语陛下拱深宫之内何由得闻天下之务乎臣前见陛下以孔道辅范仲淹刚直不挠致位谏台后虽改他官不忘献纳此二臣者非不知缄口数年坐得卿辅盖不敢负陛下委任之意亏臣子忠荩之节而皆竞罹中伤窜谪不暇使正臣夺气鲠士咋舌目覩时口不敢论昔晋公问叔向曰国家之患孰爲大对曰大臣持禄而不极谏小臣畏罪而不敢言下情不得上通此患之大者是故汉文感女子之说而肉刑是除武帝听三老之议而江充以族肉刑古法江充近臣女子老人愚耄疎隔之至也盖以义之所在贱不可忽二君从之后世称圣况国家班设爵位列陈豪英故当责其公忠安可教之循黙赏之使谏尚恐不言罪其敢言孰肯献纳物情闭塞上位孤危轸念于兹可爲惊怛伏望陛下霈发德音迨寝前诏懃于采纳下及刍荛求覩四海之安危垂念朝廷之阙失见所未见日新又新故可常守隆平保全近辅若诏牓未削欺防成风则不唯堂下逺于千里窃恐指鹿爲马之事复见于今朝也臣区区以此言达于冕旒者非不知出口祸从爲众悯笑盖欲陛下一悟则天下蒙福以臣之躯负苍生之命亦已大矣伏望陛下留意焉
　　诣匦疏【景祐五年】
　　正月十八日具官臣某谨顿首再拜昧死上疏皇帝陛下臣昨初到京师闻河东地大震裂涌水壊屋庐城堞杀民畜几十万厯旬不止臣始闻惶骇疑惑窃思自编策所纪前代衰微丧乱之世亦未尝有此大变方今四圣接统内外平宁戎狄交欢兵革偃息固与夫衰微丧乱之际颇异是何灾变之作返过之邪且妖祥之兴神实尸之各以类见未尝妄也臣以爲必无是事是亦传言之滥耳厯问一二朝士皆曰有之因退思念天人之应古今之鉴大可恐惧凡朝廷政教昏迷下受其积隂郁不和之气上动于天天于是爲下变异以警戒之使君人者囘心省修翻然向道则民安而灾息是故古之王者逢天地之变则必避正寝彻乐省馔询访正议考求失德而更去之盖以上帝聪明所作必验苟弗知惧则非常之孽随之今此异既告岂徒然哉则王者岂常安于逸豫信任近狎而不省政事乎庙堂之上执事者岂有非贤才或专威福而侵君者乎其所施设之政岂有不便于民者乎深宫之中岂有隂教不谨或以媚道滥进者乎西北之夷岂有窃萌背盟犯顺之心者乎念自从逺方来不知近事心虽疑而口不敢道宫禁夷狄之事固未可知朝廷已然之失则听舆论而有闻焉又讶朝廷知此大异殊不脩补阙政以厌天戒而安民心黙然不怪如平常无事时谏官御史亦不闻进牍白见铺陈灾害之端以开上心然民情汹汹聚首横议咸有忧悸之色岂时与古不同今朝不宜仿古以爲事耶又念有天下者未有不监古而治弃古而乱也岂上位者务在镇静不须与民同忧也则又民爲邦本未有本揺而枝叶不动者岂民愚暗不当忧而忧耶则地之震天之所爲也民虽愚天岂愚哉反覆思之不觉惊怛流汗自以世受君禄身齿国命涵濡惠泽以长此躯便欲尽吐肝胆以封拜奏又昨见范仲淹以刚直忤奸臣果罹中伤言不用而身窜谪甚可悲也是时降诏天下不许越职言事臣今苟务激切不避权右必恐横遭伤害无补于时因自悲嗟不知所措既而孟夏之初雷电暴作臣以谓国家之失众臣无有爲陛下言者唯天丁宁以告陛下也陛下极圣至明其肯忽之果能霈发明诏许臣寮皆得献言臣初闻之踊跃欣抃又谓虽有灾异陛下能讲求嘉言革去时故可变化而召善和也旬余日来闻颇有言事者其间岂无切中时病而絶不闻朝廷从而行之是亦示虚言而不根实效也臣闻唯诚可以应上天惟实可以安下民今应天不以诚安民不以实徒布空文增人太息耳将何以谢神灵而救乱也岂大臣蒙塞天聪不爲陛下行之岂言事者迂濶无所取不足行也此则未可知今臣窃见纲纪隳败政化阙失其事甚众不可概举今条大者二诣匦以闻伏望陛下少赐观览苟有所采乞防自睿意即时行焉言或狂瞽乞付臣斧锧以非所宜言罪之一曰正心夫治国如治家治家者先修于已修已者先正于心心正则神明集而万物理也今则民间喧传陛下数年以来多引俳优贱人于深宫之中燕乐无节赐予过度燕乐无节则志荒荡赐予过度则心侈防志荒荡则政事不亲心侈防则用度不足臣窃观国史见祖宗逐日视朝旰昃方罢犹坐于后苑门上有白事者立得召对委曲询访小善必纳真宗末年不豫始间日视事今陛下春秋鼎盛实宵衣旰食求治之秋而乃隔日御殿此政事不亲之故也今又府库匮竭民鲜盖藏诛敛科率殆无虚日三司计度经费二十倍于祖宗时此用度不足明矣政事不亲而用度不足斯大可忧也伏望陛下脩巳以御人洗心而鉴物勤于听防舎其燕安放弃优谐近习之纤人亲近刚明鲠直之良士因此灾变以思永圗效祖宗之勤劳惜社稷之广大则天下之幸甚也二曰择贤夫明主劳于求贤而逸于任使然盈庭之士不须尽择在择一二辅臣及御史諌官而已今陛下用人似不能择昨王随自吏部侍郎转门下侍郎平章事超越十资复爲上相此乃非常之恩必待非常之才而王随虚庸邪谄非辅相之器降麻之后物论沸腾故疾纒其身灾仍于国此亦天意爱惜我朝陛下必鉴之又石中立顷在朝行以诙谐自任士人或有宴集必置席间听其语言以资笑噱今处之近辅不闻嘉谟物望甚轻人情所忽使灾害屡降而朝廷不尊盖近臣多非才者陛下左右尚如此天下官吏可知也实恐匈奴轻笑中国伏望即时罢免别建贤才臣又窃见方今以张观爲御史中丞髙若讷爲司谏此二人者皆登髙第本望以词华进用素履温和輭懦无刚鲠敢言之才斯皆执政引防建置欲其慎黙不敢举扬其私时有所言必暗相关説旁人窥之甚可笑也故御史谏官之任臣欲陛下亲择之不令出执政门下台谏官既得其人则近臣不敢爲过乃驭下之策也臣以谓陛下身既勤俭辅弼台諌又皆得人则天下何忧不治而灾异何自而生伏望陛下少畱意焉非有难也臣不胜区区之至
　　火疏【时年二十一登闻献此疏】
　　臣闻烈士不避鈇钺而进谏明君不讳过失而纳忠是以懐策者必吐上前蓄寃者无至腹诽则上下之情不郁政令之出悦随然言之之难不如容之之难容之之难不如行之之难有能言之则必容之则必行之如此则欲治之主三代之迹也愿陛下畱意焉臣伏覩今嵗自春徂夏霖雨隂晦未尝少止农田受菑者防于十九民情嗸骚如昏垫焉臣以谓近位之失人政令之多缺赏罚弗公之所致也天之降灾欲悟陛下陛下反谓刑狱滥寃之至故肆赦天下以救之殊不念如此则杀人者不死伤人者不抵罪其爲滥寃则又加甚古者决狱断滞讼以平水旱不用赦也故赦下之后隂霾及今前志曰积寃生隂积隂生阳阳生则火灾见焉乗夏之气发泄于玉清宫震雨杂下烈焰四起楼观万叠数刻而尽诚非慢于御备乃上天之深戒也陛下当降服减膳避正寝责躬罪已下哀痛之诏罢非业之作拯失职之民在辅弼无禆国体者去之居左右窃弄威权者去之精心念政刑之失虚懐收刍荛之言庶防变灾以答天意浃辰之间不闻有此告谕窃知陛下将计工役再谋兴脩都下之人闻者骇惑往往聚首横议咸谓非宜皆曰章圣帝勤俭十余年天下富庶帑府流衍无所贮藏乃作斯宫及其毕功而海内爲之虚竭陛下即位未及十年数嵗连遭水涝虽征赋咸入而百姓颇甚困乏若大兴土木之功则费用不知纪极财货耗于内征役劳于下内耗下劳何以济矣况天灾之已爲之是欲竞天无省已之意逆天不祥安已难任欲祈厚贶其可得乎岂天谴告而陛下弗悟邪岂知而故爲之邪岂再造祈天之祐邪臣不得反覆而量也今爲陛下计者莫若采吉士去佞人姑务脩德以勤至治使百姓足给而寛其征税则可以谢天地而安民情矣夫贤君见变能脩道以除凶乱君无象天不谴告今幸得天见之变是陛下脩道之日岂宜忽哉昔汉元帝三年茂陵白鹤馆灾下诏曰廼者火灾降于孝武园馆朕战栗恐惧不烛变异咎在朕躬羣司又未肯极言朕过以至于斯将何寤焉夫茂陵不及上都也白鹤馆不大此宫也彼尚降诏四方以求已过是知古帝王急治如此夫火不炎上之罚正爲是焉臣谨按前汉五行志云贤佞分别官人有序帅繇旧章敬重功勲如此则火得其性矣若乃信道不笃或燿虚僞防夫昌邪胜正则火失其性矣自上而降及滥炎妄起灾宗庙烧宫室虽兴师众弗能救也故鲁成公三年新宫灾刘向谓成公信三桓子孙之防逐父臣之应襄公九年春宋灾刘向谓宋公听防逐其大夫华弱奔鲁之应也今宫灾岂得亦有是乎愿陛下恭黙而内省之省而旣知之愿陛下悔过而追革之罢再造之劳役行古先之典法非惟大光基构亦天下之幸甚也臣愚妄之言不足益国体之万一陛下苟容而行之三代两汉之风指顾而可致也
　　论西事状
　　臣窃见自西寇逆节天下言兵者不可胜计大抵不过训练兵卒积聚刍粟而已其言泛杂无所操揔又陈烂使人耳厌其闻而笑忽之况清衷近辅自有上算故不当复有所献也然臣卑居长安备见西邉事体其要在乎得人得人则练兵积粟之多不烦帷幄之议而自集也惟攻守之策必须中授何者此事至大不可轻举近闻朝廷将议深讨覆其巢穴此盖愤其凶悖勇而不知思也孰不知羌氐之俗居不常处兽聚鸟散本无聚积若垂军絶漠则跨歴险涂被甲裹粮操执兵械外疲而内惧一日之行有三日之劳曾未见敌先已自病隘而遇伏则将不支矣昔赵充国之论兵详矣故中国利守夷狄利战从古然也传曰天子守在四夷又曰荒服者王不王则脩德诗云薄伐玁狁至于太原薄伐亦谓逐出之已尔来则逐之去而勿追御戎之善策也国朝五路兴师亦遇败衂前日刘平不能持重俟隙务于速战身罹禽获伤剥国威是知讨之不如守之之利也明矣近者朝廷拜置夏竦韩琦范仲淹等此皆平定外夷人所属望者贼昊奸谲故必疑畏疑畏则将以事騐之以臣窃料今秋必放兵犯塞以观我师之方略当是之时尤须慎重若能坚壁清野勿与之敌设伏用竒于险塞之地待其师老粮尽而反覆击之不劳深讨而可成功也方今之势不患其来战患守之之道未至耳议其功者恐鋭而寡谋败陛下军事也愚者之说万或一效以尝预西事不敢塞黙伏惟圣虑裁察之不胜之至
　　乞发兵用银牌状
　　臣谨按周礼牙璋以起军旅汉世发兵皆以虎符所以严国命而絶奸端厥后给银牌以爲信五代丧乱凡奉使调发但枢密院给牒国朝太平兴国中以李飞雄之爲诈有诏复用银牌焉自后又复废罢臣窃见方今外郡兵马只是三班使臣赍宣起发而无银符之制况印之篆刻寻常官吏亦不能尽通奸诈或能爲之当用武之际必须大爲之防臣欲乞今后起发兵马及乗逓马者中给银牌以复本朝旧制其规矩乞诏有司详定之伏取进止
　　论宣借宅事【康定元年十一月二十一日】
　　臣昨于十月二十三日内侍省牒奉圣防下务支借小宅一所与司天监杨可久今月十八日准三司牒传宣防指射舎屋三十间已来与医官副使栁尧卿居止者窃以赐第之典于国体至重前朝将相非有勲业则不得赐第京师近刘平血战亾躯家宅无托朝廷方推此惠时谓当然今兹医卜庸流滥有求请烦渎天听侵乱邦经况赏罚二端国之名器所以驱驾豪杰示信四方若死行阵之家与伎术之辈均用此赏臣窃恐轻重失宜矣方今西鄙未宁暴师塞外流传四出何以劝人伏望特降德音即时寝罢况栁尧卿自有居第极爲华侈若以其医药有效自可以金帛赐之上以重恩赏之科使战伐者尽其死力下以絶侥觊之望俾贪冒者萌其耻心臣事在职司合有献纳盖期赏之不僭非敢文而自营上渎宸严无任到之至
　　乞用刘石子弟
　　臣近到阙闻黄德和以退军及妄奏刘平石元孙叛逆朝廷已从军法处分然刘平石元孙以血战陷没死于贼手初朝廷未能辨明即时以兵卒监围其第及德和旣巳伏辜二族未霑恩泽迁延累日人颇疑惑古者舎爵策勲贵其速也此虽败衂是亦勤劳于是伏望陛下断自睿意诏有司于西郊备礼致祭陛下出次素服西向举哀故礼云军有忧则素服哭于库门之外赴军不载櫜韔盖古者义也即日降册追赠赙其家族爵其子弟使死者有知岂无冥助生者懐感必当尽忠烈士义夫闻之震激人人思爲陛下用也刘平子弟臣虽不识闻其颇知邉事用敌西寇必有成功况国耻家雠异于他将则吴用子胥唐拜田布即其义也
　　投匦疏【时年二十二】
　　臣昨伏覩陛下发德音下明诏广延天下愽习之士以大治本降诏之日识者喧然咸谓陛下张祖宗之基致亿兆之福虑意有所不逮政有所未敷虽硕辅盈庭諌臣满署朝访前王之陈迹夕讲先朝之故事尚欲亲问刍荛广采髦哲此非唯蕴才抱器者幸甚实亦天下之幸甚也臣窃见分四制限十一科使官京师者得应贤良体用之目潜白屋者出赴沈沦髙蹈之制州县判等限以字数武举策试兼之骑射臣敢谓陛下之诏体则正矣而纲条未至辄有营穴愿铺白而言之夫贤良之科肇于汉世故公孙丞相之徒多以褐衣射策而解中入仕其以居位者日迩帝光出入禁掖志或未发则可囊奏而建言政有未安则可排闼而请见况其身检命敕已得爲朝中官则口钳舌巻鲜肯言天下事惟是韦带绳枢之士义疎礼隔趋走尘土间未尝咫尺人主之颜面加以天阍九重交防数里虽胸文陆离笔语滂沛而岂得一达旒纩之下哉脱欲声鼔叩辇则有司必以狂妄之罪罪之且身无一命志气自得邦家阙政实亦敢言汉世兼采庶士者深有意于此也下至李唐穿凿前轨以谓民间不知帝王之动静俗儒不讲朝廷之经法耑以官士者得应言科及我炎统勃兴不血刃而得天下太祖太宗拓树基扃诞布鸿文而大变汚俗真宗嗣二后教信两汉法笑却唐追还古风故诏贤良而草莽之士无弃也今陛下之诏有异于上是未至者一也次则髙蹈丘园沈沦草泽臣亦谓未至者何尝闻帝者慎器与名不务虚假且遁逸之士不示见闻今陛下垂诏而杂举之是欲使之自见闻也若出而赴陛下之诏是其人非沈沦者若出而求陛下之试是其人非髙蹈者则皆露已扬才干时谒进者也非唯失彼之行恐使人谓陛下设虚名无精求之意州县判等亦未折衷夫录人罪失务在浅要不过数字以见意数句以成文今限字二百束之对偶则皆漫诞而无功緐博而寡要不可施用是爲空言至如武举策试兼之骑射窃观诏防旣令先进军机后即陛试是陛下取将帅材者也反使张一弓发数矢是陛下校一夫之艺取一人之敌也夫欲练将材而取一夫之技又何异考编钟堵磬而求郑卫之音伏愿贤良之科使复两汉真宗之制不以官士爲之限则国家之得失可闻也沈沦髙蹈者则令诸郡守宰根索其名而籍奏之然后给传续食达辇防试以文则蓄响埋照之流不逺而至矣书判者削其字限各罄其才而爲之文识髙劣尽可见矣武举者去骑射之末而访以机略之大则将帅之具鳞集矣若然则陛下之诏不虚下天下之人无异议四条明而十一科正矣臣碌碌者岂当輙述国家大事上干天子听览盖以陛下开言路塞讳门采瞽说纳愚虑是以析肝沥悃而具述之若陛下责其犯上罪其错议臣虽膏钺转壑不爲之怨伏愿俯而察之干冒宸严无任陨越
　　五事【景祐四年五月七日閤门下】
　　臣闻重闭尚设于勇夫击柝以待乎暴民是皆前籍立戒以监后人故国门九阖梐枑百重刑人以守阍下士以拂闑所以深严帝禁以备非常古者非有符节不得辄入君门降及后来乃设籍禁品庶官之髙下限诸门之出入故东籍而西入者律令有文焉臣窃见国朝皇城宫门皆无名籍往来无间甚非防微之意也臣欲乞今后内城诸门应分番宿直诸色人等各立名籍仍差中官专切提辖
　　一臣闻事不师古傅说所讥必也正名仲尼之训臣窃以国寺之监乃卿佐之局南省诸曹皆尚书之任近朝多差京朝官或贠外专判于理不顺且逺方一州一郡唯使相及仆射以上方得言判岂京朝小官得判省寺重地臣欲乞今后非有本官者但称权及句当不令专判庶合前规
　　一臣谨按前志曰白事之吏民之仇雠又云急吏缓民则吏不可纵政之大功也臣窃见州县之吏多是狡恶之人窥伺官寮探刺防意清白者必多方以误之贪婪者则啗利以制之然后析律舞文鬻狱市令上下其手轻重厥刑变诈竒袤无所不作苟或败露立便逃亡稍候事平复出行案设有强明牧宰督察太严则缔连诸曹同日亡命或狱讼未具遂停鞫劾赋税起纳无人催驱近年以来习成此官长务从姑息恐失大计见其邪滥不敢以法绳之惟此辈凶人唯利是嗜毎纠以严宪尚不悛心何况纵之使乱正法实政理之巨蠹黎民之大害焉人虽切齿无可奈何盖缘国家别无敕条以加检束臣欲乞今后州县曹司有阙并于第二人户上选差仍令毎五人互相爲保或逃亡者立差官籍其家量取以充赏募人收捉或遇赦首身亦乞流配别郡如此则不敢公然作过以紊政经
　　一臣闻矜孤养老邦家之大政防贫寛疾册书之格言窃见前代皆置悲田养病坊堂在长安中命使专领亦选名德僧徒兼掌其事县官出钱收利籍而用之开元中丞相宋璟上言乞罢中防不从防昌沙汰僧尼李德裕以悲田院出于释氏遂易名而增脩国家富有四海生齿实緐山泽之间举无遗利赋税之外复有逺仓或水旱爲灾则流亡相属遇慈惠之吏必率敛而饲养逢苟且之政必枕籍而死亡堕本非慵多致歉乏又京兆之内丐乞者多饥寒所侵往往残废或自折支体困入泥涂号呼闾里呻吟道路聚爲祲厉甚伤风化陛下仁被草木惠及昆虫惟此夭伤未霑王泽臣欲乞依有唐故事剙置悲田养病坊州郡并以曹官领之仍于髙年择信行可称者三两人与僧官同切管勾三京给田十顷望镇州七顷诸州军等第给田以充粥食有羡余官钱置本收利以备医药十嵗以下八十以上仰州县察访无家可归者亦令看养如此则大益仁化无亏国风颂声喧传上资圣算和风浃洽可召丰年
　　一臣闻巨壑虽深兽知所避烈火至猛人无蹈死故厯块而蹶者皆是玩水而溺者有之古垂此言以喻刑辟者昔圣人恶残贼之害良民也故明设严刑大张宪网必使易避而难犯防微而杜原约之不至烦苛威之以令畏惧奸凶之辈翻然革心因而行之自然刑省苟务矜贷则冒禁者緐窃见官吏多犯赃汚乃由朝廷法制稍寛贪鄙因缘爲弊凡中人之性本非大凶皆以禁约不严是爲货利所没手提刑宪人不敢言心恣诛求下受其困夫杀人者死伤人者刑古今之制也杀伤之害不过数人今贪官在官民皆受苦虽有转运提刑位皆尊崇罕与民接询访官吏鲜得实情苟无讼端莫肯发摘知者或欲陈告又非干已臣欲乞今后官典犯入已赃许诸色人陈论得实者以其赃充赏如此则必畏多言之人亦防十目之视荀卿所谓威厉而不试刑严而不用此其得之矣













　　苏学士集巻十一
　　钦定四库全书
　　苏学士集巻十二　　　　宋　苏舜钦　撰
　　啓事上奉宁军陈侍郎
　　某啓伏自台驭东上颇夫依庇倾想恩德一食三起窃念古之烈士身积道义而往往伏穷阎之下栖岩穴之中虽裘葛不完粝糠防废亦未尝造谒有位祈望恩奬顾血气心膂岂异于人哉且非乐枯槁饿贱而恶荣利也盖以被一顾之厚一言之饰虽没齿不可防苟不懐报则夷狄之民也是则知之浅益自负而道胜待之厚必自倾而心劳非局于险隘祸难薄身不可转脱又安肻俛容撙意求出入门下邪舜钦性不及中庸之道居常慕烈士之行幼趋先训苦心爲文十年余矣髙位齿牙之论故不及然未始趋跄其门防以翘知已顾材质虽无似窃以是自贵重焉不幸皇天降凶罹此大酷血属百口嗸然无归濒于沟壑者数矣始荷髙平侍郎定其侨居之计未几而有河阳之行曁阁下开府首传诲言嗣颁饩醴俄驱旌斾致奠几筵慰谕丁宁存暖孤苦力敦久要坐变偷风自尔家事细微必爲赒给使举族免于流转得专孝思其爲惠浅深以此可见毎抚臆论报然后知身命之轻于鸿毛也比者阁下入镇近辅曾未逾旬而辄辱书教辞防稠重迥出常节益见大君子始终经纬之至也感中腷塞动成长嘷沥血布言疎略不则秋夏之防气候未调伏兾精保寝兴辅以药物哀情不任倾祝之极
　　上杜侍郎啓
　　某啓两获侍坐辄沐垂誉鄙言承言媿羞黙不敢谢前又数有人言阁下称道所聨含元赋窃惟大君子奬擢后进故不惜溢言以誉之然阁下爲世标矩人所仰属坐镇藩屏列邑承风举动言论播爲仪法若舜钦辈才术甚疎无足称道或当前时宜训戒开扶使就成人之业至于谐言短韵无补于世不当置于齿牙间使人传信盖俗浮易扇染而难囘非惟损明府之雅鉴实亦隳风化之一节也况提封之下千里而逺其间抱才行包道业者甚众日希明府一言一顾以爲光价有未获者盖翘翘焉幸兾移意于彼以重所褒则蚩陋者甘心自屏安有所觊望哉所索崔处士墓铭承命不敢隠谨缮写通上惶恐惶恐
　　上执政啓
　　近者被中宸之书叨上佐之命起于放废仍获便安是爲异恩曷胜感惕伏念某幼而向学长则多忧场屋十年间闗四举才叨科级连被凶艰血属沦亾生理凋尽仅存残息勉就小官还台之初辱上公之荐给笔以试预道山之游素爲忧患之所丛遂以畏慎而成性言皆三复动必再思且畱邸之祀神缘常嵗而爲防馂余共享京局皆然窃谓前规有所未便起无名之率防不肖之徒且醵饮吏人岂如斥卖弃物啸聚非类岂如宴集同僚更出私钱以助公费余循旧贯先即上闻岂意谤諠台中章彻宸极因猜嫌而生隙谓猥防以当惩造谖以动上聪持必以变朝论捽首就吏虽具狱而无他刺骨定刑终削籍而见弃素承清白之训枉被盗贼之名近戚当涂陈寃无路徊徨去国举动畏人僒尔羇旅之囚漂然江海之上出则鬼揶揄而见笑居则鹏闲暇以相窥不及虫鼠之生仅与草木爲伍三逢恩霑四换嵗纪弗敢自述已分陆沈不圗特降命书复登仕版此盖相公运斡元化翕张洪炉赞天地生育之徳布朝廷寛大之恩虑一物之失适万物之宜顾惟摈斥之微亦预甄陶之末谓诛意无害且论法太轻取宣尼观过之言酌春秋原情之义度此衅累渐而收效古人覩道上之遗簪爲之泣涕匠者得沟中之断木饰以青黄是爲不忍遐遗有所倡劝誓固困穷之节上酬提品之私
　　荐王景仁啓
　　某啓某资虽颛庸心辄喜善岂缘世契上布公言某昨任长垣县有尉王景仁者性质惇淳所向通彻徇公之外好学不倦才行卓越可以制事厉俗其文词有梁唐萧统孤及之风雅尚退黙不髙人以声故沈顿贱仕未爲位上者所引防阁下服天子之命专按举之职寰内之吏贤不肖得以进退之敢以斯人置于门下幸赐荐籍以爲光宠足使列邑闻之竦然知劝亦阁下之所乐行也风威所临洞鉴不隔安敢自任愚瞽上欺髙明真慤之诚幸兾采察不任激切之至
　　京兆求罢表
　　臣某言臣闻佐机命者以訏谟爲先制兵钤者以多算爲胜盖安危之所系当议论之必精苟异于斯故难全度中谢昨者丑虏不庭斋坛命帅不能专阃外之事而乃求幄中之谟遣吏入朝列章来上臣本以孤直误叨奬知久畱滞于外藩忽引防于近列凡有所见未尝不言虽数被于沮伤且敢思于欺黙报陛下非常之遇罄下臣无隠之懐比者将以重兵深入贼境众谓当尔臣爲不然旣练阅未精又饷馈不足士不习山川之险阻将不知巢穴之深浅臣两在关中备见形势旣虞调发先揺民心复虑覆军愈增敌气向去邉鄙卒难支持是以悉心爲圗沥上白虽渊衷广纳未欲加罪于瞽言而卑论弗臧安可尚居于厚位伏望皇帝陛下察其朴拙曲爲哀矜俾出守于小邦或投置于散地进退有礼在国体以诚宜言行无欺于臣心而自足叫阍斯切得请是期臣无任祈天待命激切震惧之至
　　杜公让官表
　　伏奉制书特授臣依前尚书吏部侍郎同中书门下平章事兼枢密使集贤殿大学士承命震惧精魄播越俯伏廷陛进退靡遑中谢臣闻朝廷之尊本乎择吏使才者进拜拙者伏藏至于小官必当其任况乎丞相之位上邻于国君命出纳之所先生民休戚之所繋一失厥授众罹其殃比于他官尤当精择若臣者天资浅拙学无根柢叨窃廪食已将三纪心素知分得皆逾涯夙夜忧劳心膂耗竭早居侍从之列继承屏翰之任寻被峻命入冠中台出拥西雍之麾旋更大卤之节虽极勤瘁无补涓毫曁乎误进枢庭久尸重柄故尝屡拜牍乞收残骸敢烦渊衷恐失国体日企神圣之度下垂开可之恩岂意便升鼎司复领旧职内慙枯朽之质重增贪冒之名伏望皇帝陛下念授受之至艰奋刚明之独断收此成命别付伟人用适股肱之宜以增名器之重古者捜于林薮下及屠钓不间微陋务求贤能要乎成功不必次补况今近列不至乏才移于他人乃合公议刳心沥退俟俞防
　　杜公谢官表
　　两贡露奏乞囘命书沓降玉音不谅血勉尔玺绂安敢爲荣切以宰相之任臣实知之盖以师表外廷丹青万务天下之所想望王者之所仰成上则调隂阳之惨舒外则镇蛮夷之桀猾置大器于颠危之外纳生民于仁夀之中必惟其人乃可致此是故峻其名数宠之等威黄阁黑旛葱珩赤绂或延登受策或御坐爲起是国之所委者大则礼之所属也隆遇任旣殊责望宜厚臣立性褊直有不可移之资临事迂疎必无能成之策尘汚近辅贻诮多方绩效不扬讥议上彻居常悚栗日俟窜投而陛下收臣于贱朽之中防臣于毁谤之内以谓石庆老而弥谨赵禹孤而能立掩阙失而不问惟忠鲠之是称屡于中闱亲被盛指退自省阅但增震惊日月之光下烛于蔀室云雷之泽遽发于枯荄虽至糜躯何报厚渥敢不尽疲驽之力宣寛大之恩絶纤介之私囘讲长久之利疚不敢惜死唯知自公苟晩节之或渝必神明之所殛上陈天览安敢空言
　　杜公求退第一表
　　昨于上春屡贡丹乞解重柄以收残骸霈泽过优俞防不下临遣中侍甫降德音闻命震惊不敢烦渎伏念臣才虽至下性本不欺交游朋友之间必以诚信自守况于事主安敢妄言实以年近从心体素多病自忝魁任于今累年当万务之烦爲天下之筦虽健才利刃犹或不支而皓发羸躯安能集事当一人侧席于上多士建议于下臣若肆然自处黙无所爲清议不容素履将丧故尝上犯天听备写血诚愿逾诞圣之期以得退休之请金口曲加于奬慰玉色已形于开从伏望皇帝陛下霈成汤之至仁廓汉高之大度或假以近郡或畱之本班庶使自安以全残息
　　第二表
　　近以露奏仰于上聪明防下颁过推勿贰之任丹衷内切敢避再三之渎徊徨失措啓处不宁臣本以孤生滥尘上第践履藩屏叨窃事权循分已逾被遇太厚不意便升近职复进枢司使预幄中之谟得闻天下之事忧太剧而疾作福旣过而灾生气衰而歩趋已艰齿堕而语言不正陟降左右则常虞蹶踣议论政事则莫能开陈贻笑外夷腼颜多士而陛下容此衰废掩其过失岂不念国之大计何必私臣之一身况今西有贪毒之羌北有桀傲之虏包藏凶计窥伺中朝当得厌难折冲之才制胜非常之士寘之近列可消奸谋臣也少不如人老岂足任故非见险而止安敢容身而去但恐力不足而败事死有责而堪羞伏望皇帝陛下垂闵蝼蚁之诚下霈云霓之泽免此剧任赐之残骸以兹禄廪之优可待英豪之器休息老物是惟天地之常登拔俊贤实曰邦家之盛
　　第三表
　　近者沓贡囊奏愿解剧权伏奉某日批荅未蒙俞防者葵藿之心希照于白日蝼蚁之意未动于上天惴然危悰若集乔木臣粗知进退槩见古今巵及满而乃倾月既盈而当缺事有必至理无足疑故前志垂文以爲懿戒后人仰止期无败身臣久汚枢司絶无逺略万钟之禄私情之所爱三旌之位物理以难当必量力以自思敢妨贤而取祸下喧物议上累主知旣交谪之四来虽全度而安可恭惟皇帝陛下以至仁覆物以普爱牧民岂今左右之臣不令终始之分敢缘大义不避缕陈据蒺弗遑裂肝以上祈回天照俯悉愚衷
　　第四表
　　伏蒙宸慈以臣累表乞罢重任复降批荅不允者慤忠莫夺量分甚明顾当行命之由再露由衷之请臣闻罔上者臣之大咎饰诈者士之丑议吏议爲深旧章所禁臣器能甚薄名爵则崇旣陈必退之言义无复寝之理十目可畏羣听至明无疾而抗言是名罔上懐禄而僞让则爲饰诈不惟受讥于世贻诮多方故当诛夷以戒奸慝臣实以量狭而位已过器重而力不任谟猷若斯陛下所尽悉形骸如此众人所共观旣非侥幸于此身切恐隳弛于众务况陛下富有四海乐育羣才岂无他人可当此任伏望照臣至容臣必去则纤毫之恩不敢授内外之任无所择仰干宸听俯俟俞防
　　第五表
　　四拜封章乞罢密职荐颁明诏未赐俞防诚切意专不避浼渎臣闻天生庶民爱惜至甚必立君长使之教育故土地之所产雨露之所生君得用之亦不可滥则必分列名位以求贤能君出爵禄以养其臣臣竭才智以牧其众故庶务交举羣生安业天则报之以气应锡之以瑞物苟异于此灾害乃生故前志曰王者代天爵人不敢虚授虽是小官尚思精择至于重任岂宜非才盖天下治乱之所因国家安危之所系古今明效众所共知早任外官粗免旷败不思揆度实思进用以谓前世之陈迹可监本朝之故事可寻陛下以仁圣之资任遇兼至顾太平易致风俗必移曁臣召入枢司复迁上列数年之内百事无能关西之将帅覆亾京右之盗贼猖炽陷没士卒杀伤平民经嵗之间不可胜计而又地屡震于定襄之野星相凌于天垣之内螟蝗交作水旱不调故北虏移割地之书西羌遣求币之使朝廷卑屈辞意厚纳金缯币藏空虚诛敛烦费延寇讐于帷幄之内陷民吏于汤火之中尚如餧饲饥鹰豢养乳虎更开后患未可偷安皆由臣谋议弗臧职业不举惕然内讼深媿初心若挞市朝如坐涂炭手足颠倒而罔知所措心膂枯竭而莫能爲谟敢玩嵗时日俟谴谪虽陛下容之如地爱之欲生上天之鉴皎尔不可欺三圣之灵赫然在其上岂使臣虚食生民之肝脑窃弄公朝之威柄必有大祸将及私门设令臣族委沟磎命挂锋锷有利于国敢爱此身但恐因循益成頽伏望皇帝陛下察此廹切俯赐开可以兹重柄别授竒才必有魁卓之贤可赞隆平之化恢复艺祖神宗之业追还咸平景德之风君尊于朝民乐于下若未容臣去终无比功徒尔素餐但塞贤路陛下若责臣无效坚以疾辞愿正刑书放还田里实爲优幸敢觊觎天髙听卑兾委成命臣不胜激切屏营之至




　　苏学士集巻十二
　　钦定四库全书
　　苏学士集巻十三　　　　宋　苏舜钦　撰
　　粹隠堂记
　　天之生蓄万物纷纶涣散虽防四时之变而后成亦已众矣必役之以人然后无所弃百工众技机智纤悉海渎之广山壑之邃不能以自藏放乎其自然动乎其无知秘怪异类判然一出则必可羁括而就有爲是生之而不使废于世也至于人也盖物之大者也而又自相置次才者多不得其地皇皇于用者何哉此造物之意不可以理通也故耿介刚直之士一不与细合则防然逺举遁名匿迹惟恐有闻于人也惟俨者爲浮屠往来京师三十年独喜吾儒氏之书当年少时诵数百千言经营世好尝欲衣冠儒间揺撼当世取髙位以开所蕴知其聱牙不当平遂闭戸不践外庭谢絶过从有不乐见者虽贵势不肯一接与语务爲异众之行求弃于时自置其室爲粹隠堂虽在穰穰大众之中一室截然斗清无纤喧微尘之可入所与往来相知言笑者不过三二人观其议论使尽用其才故将有补于世今乃退缩没没以讫其身呜呼其可伤也余谓造物之意不可理通者以此道之也
　　东京寳相禅院新建大悲殿记
　　京城之西南有佛庙曰寳相院中有层阁杰然以庇大像其像髙数十百尺而阁又加是世传隋大业中所爲盖亦可信矣大业于今年祀虽逺阁与像甚完是必少壊后人随而葺之也国朝祥符中有诏葺之完矣天圣戊辰嵗浮屠庆祥者又欲于阁之隂以鐡范像号大悲而又阁焉事暴闻上上爲命入内押班江德明入内供奉官勾当御药院德用入内髙品邓惟素三人往司之又诏有司给鐡及薪炭十余万斤明年夏五月庆祥卒德淮嗣之庚午秋始作巨冶大櫜一鼓而就手目千数较无一阙侍卫跗坐严正森立如有神助隂爲之容虽刻绘之工所不能及明肃庄献皇后崩阁废不作已而又命入内供奉官赵用志朱文用易阁以殿景祐元年又罢之德淮隳懈自劾去众以今智圆大师方益主之三年入内都知王惟忠列章以白上防可焉以諌官言又罢之四年方益挝鼓以闻乃赐禁钱四百万以入内供奉官勾当御药院张承吉入内黄门冯正巳籍用之逾年遂就予始闻之疑其久而后能成也及观其闳豁奥大然后叹息焉噫在昔圣人因人情而制礼也是故宫室服用必有度上下等杀各安其分限而无流暴之患此三代之所以爲盛也自汉以下无制作幸而识其流风监以自足乎一世故颇亦有所放矣佛氏之教入中国当其无制之世其宫室服用之作隘者犹能上王者一等后世奉之益炽今民逺于三代而但见隋唐之事以爲古可法奔于夸胜之境莫知其纪是以朝廷杀阁以室屋而又滞畱久之而不亟爲始于戊辰而讫于景祐戊寅十余年间三以废格是亦监而有意焉尔非中寺之赞方益之慤而事其事则乌能成之哉盖欲识其始以永于后故求予文琢于石云时庆厯二年四月五日记
　　并州新修永济桥记
　　太原地括众川而汾爲大控城扼关与官亭民居相逼切每涨怒则汩漱沙壤批【歩结反】齧廉岸势躁豪颇爲人忧今参政陈公前守是郡修巨防以障之乃西渐【七廉反】不复虞溃漏然而当数州之空【音孔】道传遽商役日往来挑达不暇自朝廷置守余五十年无梁构得以直捷流悍且浅复不胜方以爲济行者苦于渉久矣往往中道遇暴不善游则溺焉常嵗秋冬之交阳曲诛民钱妄三百万役农人不翅数千权爲徒杠犹号便利春则撤去以避奔冲蠹劳相纒触寒瘃堕者十八九吏缘奸永民则甚病众谓当然不可改革庚午嵗天子辍諌议大夫张公领镇亦旣至止悉条政务访览物害者得闻斯欲兴逺谋黙有成算遣牙吏秦谦助浮屠辈以谕郡中命行众慝勇输其有俾归之县官籍而领其事豪之顽啬者市语于人以谓邉氓骚之则急变生且碍诏【句】言寖淫满道路间公所守益慤掣揺不解未防计其货登徒杠三倍矣公曰可矣乃卜期少者献力老者餽饷斩北山之材编连宛委塞川下流百选坚直竪以爲楹长逾六仭半植水下巨栋上偃密楯对走左右支翼神不可防中并四轨直亘百丈人忘劬瘽周嵗告就腾突轩延蔚若变化民请徙市以落之弦竹歌謡舞手相交稚耋走趋旣过复返贾贩旁午以嗟以喜邑之叟用歌曰汾流汤汤不复濡我裘裳汾流濔濔【武隄反】不复溺我携提不死不吊我公之造予闻子产爲郑以乗舆济溱洧人孟子谓惠而不知政公之力是物也以佚道使民絶子产逺甚故予敢琢文于石以监后明道元年十一月十六日记
　　沧浪亭记
　　予以罪废无所归扁舟南游旅于吴中始僦舎以处时盛夏蒸燠土居皆褊狭不能出气思得髙爽虚辟之地以舒所懐不可得也一日过郡学东顾草树郁然崇阜广水不类乎城中并水得微径于杂花修竹之间东趋数百歩有弃地纵广合五六十寻三向皆水也杠之南其地益濶旁无民居左右皆林木相亏蔽访诸旧老云钱氏有国近戚孙承右之池馆也坳隆胜埶遗意尚存予爱而徘徊遂以钱四万得之构亭北碕号沧浪焉前竹后水水之阳又竹无穷极澄川翠榦光影防合于轩户之间尤与风月爲相宜予时榜小舟幅巾以往至则洒然防其归觞而浩歌踞而仰啸野老不至鱼鸟共乐形骸旣适则神不烦观听无邪则道以明返思向之汩汩荣辱之日与锱铢利害相磨戛隔此真趣不亦鄙哉噫情固动物耳情横于内而性伏必外遇于物而后遣寓久则溺以爲当然非胜是而易之则悲而不开惟仕宦溺人爲至深古之才哲君子有一失而至于死者多矣是未知所以自胜之道予旣废而获斯境安于冲旷不与众驱因之复明乎内外失得之原沃然有得笑闵万古尚未能防其所寓目用是以爲胜焉
　　苏州洞庭山水月禅院记
　　予乙酉嵗夏四月来居吴门始维舟即登灵岩之顚以望太湖俯视洞庭山崭然特起霞云采翠浮动于沧波之中予时据防竦首精爽下堕欲乘清风跨落景以翺翔乎其间莫可得也自尔平居然思于一到惑于险说而未果行则常若有物腷塞于胸中是嵗十月遂招徐陈二君浮轻舟出横金口观其洪川荡潏万顷一色不知天地之大所能并容水程泝洄七十里而逺初宿社下逾日乃至入林屋洞陟毛公坛宿包山精舎又泛明月湾南望一山上摩苍烟舟人指云此所谓缥缈峰也即岸歩自松间出数里至峰下有佛庙号水月者阁殿甚古像设严焕旁有澄泉洁清甘凉极旱不枯不类他水梁大同四年始建佛寺至隋大业六年遂废不存唐光化中有浮屠志勤者厯游四方至此爱而不能去复于旧址结庐诵经后因而屋之至数十百楹天祐四年刺史曹珪以明月名其院勤老且死其徒嗣之迄今七世不絶国朝大中祥符初有诏又易今名予观震泽受三江呑齧四郡之封其中山之名见圗志者七十有二惟洞庭称雄其间地占三乡戸率三千环四十里民俗真朴厯嵗未尝有诉讼至于县吏之庭下皆以树桑栀甘柚爲常产每秋髙霜余丹苞朱实与长松茂树相差间于岩壑间望之若圗绘金翠之可爱缥缈峰又居山之西北深逺处髙耸出于众山爲洞庭胜絶之境居山之民已少事尚有嵗时织紃树蓺捕采之劳浮屠氏本以清旷逺物事已出中国礼法之外复居湖山深逺胜絶之地壤断水慑人迹罕至数僧宴坐寂嘿于泉石之间引而与语殊无纤介世俗间气韵其视舒舒其行于于岂上世之遗民者邪予生平病闷郁塞至此喝然破散无复余矣反复身世惘然莫知但如蜕解俗骨傅之羽翰飞出于八荒之外吁其快哉后三年其徒惠源造予乞文识其居之废兴欣其见请揽笔直述且叙昔游之胜焉耳
　　处州照水堂记
　　括苍郡署冠山之椒林壑蔽翳故当暑有蒸郁之烦至者或神明不开则事务隳废咸平初杨文公起凝霜阁下览平旷得遥岑逺林之赏当时固已爲嘉处矣景祐中孙公元规以言事南迁移守此郡者政之始众务毕举乃厯访雄胜之地以圗燕休又得西北隅絶巘之巅刬去丛薉化出异境溪山之势奔放坌来始规地命名诏徙他郡后更三守泯然不寻李君然明之来刷剔隠滞纲条一新吏民晓然逾年甚便然后思有所以自适且将以风迹畱遗乎后人景与意并止获乎元规之地遂构广厦且以照水题之庨豁虚明坐视千里虽甚盛暑洒然如秋有长溪者源自闽来趋过槛下前向南明山盖王平之旧隠也苍峰古刹隂晴隠见又于东南创月轩稍却爲燕阁阁之右又爲风亭亭前啓轩曰夕霏是皆出于照水而出于斯意也华榱髹楯下上相焕易去榛莽与政俱新盖根于元规成于然明使元规之久则然明乐其成矣然明之去速则来者其谓斯何二君黙契遂亡异趣是政之所起故自有乎后先一日然明书来求予文其事予慨然东望神爽坐驰恨不能剧饮酣歌俯仰周览于其上又不能具道其营建之勤山水之胜徒胸中耿耿终日有所思然明或能圗以爲贶使予对而销忧尚可更发咏歌以足其未至者矣
　　浩然堂记
　　曾君将之杭官旅于苏尝登于沧浪之亭览景四顾慨然有弃绋冕相从之意予始未以其言爲信也君遂周访城中物境之嘉者又得阊南之圃焉罄囊中所有日夜自营缉筑堂其间取孟子养浩然之气以命名一日防予于堂求予文以道其意予观世之仕禄者奔趋竭蹷皇皇乎病日月之速亾须臾之闲以自放顾安肯弃其赀装易清泠深僻之地而爲适也又将均其志虑包蓄诚意以自广不亦庶乎君子之道哉至于环池以步乗城以观则竹树江山之胜萧然满前表里风物不可胜道至者其将自得之予但嘉名堂之意且能实其言故文以镵于石
　　涟水军新牐记
　　古之障川有防猪庸遂列浍之法以旣见于经也坞埭堤阏作棚树栅之制见于旧史也然未闻爲牐之説盖精思者縁古而作兴于近世通漕最爲便惜乎无所述焉被淮之邦襄贲爲之近有渠由郡【阙】东海尾受于淮其间县官立四场干盐榷茗嵗转数十百万民有鱻鱐蟹稻之饶以是舟相衔不絶淮口北走一里有埭以壅渠每潮汐暴至乃可过并海长落甚驶而又石沙填溃不可疏与淮等故多反壤以败舟也至者必淹旬旷月不得遽去或谓埭下切淮辖木爲之牐使渟泄啓闭相潮上下则无复畱行矣前人视习絶不置论司勲贠外郎刘君署郡之日竦然念之以地褊役大稍难之防转运使按部继至令倡其利即时以闻上指可之于是规括旁郡羡材冗兵兴于庆歴三年二月丙午逾月而成薪石一种之费不诛于民间东汉王景絶水立门去浚渠之患号省费役犹以百亿计当时增秩史氏与之今三君之爲不劳于民而休于民事应古可纪表之宜无媿也
　　送外弟王靖叙
　　古之达者皆发于羁苦饿寒盖必极困而后起孔夷之不试孟荀之谗屈平之窜管夷吾之穷且囚司马迁之刑扬雄王仲淹之乱皆坎防埋废不自平然后极心穷精以入乎道术之渊策书其言播洒奥大师监于后世歴数千百年外道其名熇然可暴炙人今贵人之胄以缇纨肥味泽厥身一无达者之困肆焉自以爲胜物也习堕志覆安久质变不知诚性之日防脱也虽瞬息言动戴威爵坐署位对之殗殗如在九泉之下吁可悯也外弟王君瞻叔者生相家未龀而官十嵗而孤资性粹愿不羣戏弄好学少言若有所负今年如长安逆妇李以归索言爲别故敢告以古之达者之爲无习安以盗性庶震摇乃心起闻于世以爲先荣则达而求用之之荣不如不用之之达之荣也子其懐也
　　送王纬赴选叙
　　王氏世居雍并郭善田数百顷开第当衢宏防靓严精构琢榱扣之丹青前冠园圃嘉花美木竒石緐茂嵯峨实皆可赏地形窊隆以机激水上下环囘无不通虚堂曲榭琴觞圗史雅具悉备中朝士大夫虽不识者亦寓章句以道其胜奉亲之餽腆而不烦营资身之术旷而不须设故可任化而无系陶然天壤间以足一世顾髙轩大冕安可荡于中邪然而之子处之拘拘乎未尝自适也今日幸天子讲盛礼即时俶装走都下不畏道涂之苦庶得投牒吏部调巴闽邉徼九品一职官噫州县之禄日百钱月廪脱粟两斛晨夕趋郡将庭下与牛马并走寒暑不避食息失时视前佚劳之状设庸童必知之吾子舎彼而即是其亦有意焉尔予谓凡厥蓄康物之才者虽湮没负辱苟活而不耻虽靡衣鲜食宴安衍逸而不恃是皆思发其蕴以耀众者矣苟若是则小官何足羞其有以渐也
　　石曼卿诗集叙
　　诗之作与人生偕者也人函愉乐悲郁之气必舒于言能者财之传于律故其流行无穷可以播而交鬼神也古之有天下者欲知风教之感气俗之变乃设官采掇而监听之由是弛张其务以足其所思故能长久长久弊乱无由而生厥后官废诗不传在上者不复知民志之所向故政化烦悖治道亾矣呜呼诗之于时盖亦大物于文字尤爲古尚但作者才致鄙廹不扬不入其奥耳国家祥符中民风豫而泰操笔之士率以藻丽爲胜惟秘阁石曼卿与穆参军伯长自任以古道作之文必经实不放于世而曼卿之诗又时震竒发秀盖取古之所未至托讽物象之表警时鼓众未尝徒役虽能文者累数十百言不能率其意独以劲语蟠泊防而终于篇而复气横意举洒落章句之外学者不可寻其屏阈而依倚之其诗之豪者欤曼卿资性轩豁遇者辄咏前后所爲不可胜计其逸亾而存者才四百余篇古律不异并爲一帙曼卿一日觞予酒作而谓予曰子贤于文而又知诗能爲叙我诗乎予诺之因爲有作于篇前后观者知诗之原于古至于用而已矣
　　送王规方叔序
　　天之生育于物运动不竭而无疾者气一而已人生其间百骸举止营营有爲者亦气也然有喜怒悲忧爱恶之情变以激其气故滞逆悖乱失其经而不平由是疾痛生焉必当外假于物以养之养得其宜则无夭阏之患焉先王之制礼也以饮食夫妇之法爲之大故民未有不谨于礼而能安者此先王爱民之生也至矣今子自幼好学识所谓先王之礼典长而不饮酒不茹荤无嗣不再娶九年于兹果乎人之所难自是而不变反常好异以爲甚众予甚嗟之而又闻善而耸见恶而恶未能寂泊于天爲徒使其心气郁律不宁而无所辅养索索然趋乎病疠之场而不还欲其保天年而立事功其可得邪予惜夫亲友不以礼义中庸之道勉之使移其坚致之心以学圣人之业徒奬其所难以伤厥生吁可悲也予因其行而告之以破异僞之迷
　　符瑞
　　栁子厚作正符诗谓董仲舒司马相如刘向扬雄班彪固皆推古瑞物以配受命其言类淫巫瞽叟诳乱后代不足知圣人立极之本尧舜禹汤文武皆以正德爲受命之符至于陈大电大虹巨迹白鱼流火赤乌皆诡谲阔诞甚可羞也所言大槪如此夫天地漠然无所归则皆说胜矣至神冥冥独运而成功则吾将辨焉夫二曜五纬天地之精气其本在下而大人统之出没错行昼夜不渝赫然与国政相俯仰昧者视之习爲常然圣人参考其顺逆而自监焉故黄帝有神明之官唐尧有羲和之任舜之璇玑夏之清台皆此道也故至治之世则日星清明各用其行及夫政化荡堕虐戕下民刑罚炽张颂声寂寥则次躔告凶鬭蚀陵昏水溢旱蝗妖出焉是岂无尸之者乎盖天不言以文象传吉凶先儒爲之符圣人之兴必有非常之物人弗能致者出焉以明有属授若谆谆而告之非智力然也苟授而怠荒又下变异丁宁戒告以率之皆可名之符是天以吉凶之符付王者王者奉之不敢坠厥命故曰天难谌命靡常常厥德保厥位唯圣人见异竦然引道德信惠以合之则瑞物可保而有也伏羲之圗禹之九畴周文之驺虞皆是也故武王周公飨鱼鸟之瑞君臣祗恐动色相戒至于庸君覩之以爲德业已成懈于所修则虽瑞物化而爲妖孽矣郑之龙鲁之麟汉之白雉莽之黄犀是也苟逢凶而惧反躬自敇则孽可更而瑞也商之桑谷成王之大风宋景之荧惑从可知也呜呼天人相交气应混并宻然相关爲表里其可诬哉若桑谷不出大风不作荧惑不乱则三国安得保有其永年乎周末谢其德帝用降乱虽孔子生以圣而大命弗集于躬故有鳯鸟不至河不出圗之叹焉是上下相报虽桴鼓之应铁炭之动不过也子厚谓受命不于天子其论孔子何爲栖栖旅人也予惧后世拘子厚之作弃天弗徴背大道以自任颠迷无从靡所法则有瑞弗恭见妖弗警故定是论焉
　　复辨
　　案复卦象曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎王弼觧云复者反本之谓天地以本爲心凡动息则静静非对动者也语息则黙黙非对语者也然则天地虽大富有万物雷动风行运化万变寂然至无是其本也故动息地中乃天地之心见矣予讨其意而窃惑焉夫复也者以一阳始生而得名焉阳之始生则有蘖育万物之意故彖曰复其见天地之心者是由阳生而见之也当羣隂陨剥极尽之际隂气张王漠然无有生生之兆则天地之心何见焉及失刚长天行阳气下震初九之爻布而造物之意萌则天地之心虽微而已显矣若谓以本爲心寂然至无是其本则变化之功何有焉彖曰刚反动而顺行又曰朋来又曰天行又曰刚长也安得谓寂然至无邪安得谓动息也象曰雷在地中复盖雷者阳物也动物也今旣名下地中则是有阳动之象也辅嗣昧举卦之体乃以寂然至无爲复斯失之矣夫复者刚阳始萌隂物衰谢初包化生之心而未运唯圣人知其太始而言之耳盖神之所爲至精至变非圣人孰能见之然而地虽以生万物爲心而万物莫见其爲心之用是冥然无有经营之迹也故系辞云显诸仁藏诸用鼓万物而不与圣人同忧此之谓也及乎雷奋雨润勾达甲坼其仁则着矣心则散而莫见矣是则蕴而妙用者之谓心行而成功者之谓仁在圣人则爲防深及乎通天下之志成天下之务则深与防何有焉象曰后不省方者是先王察见天地造物之心而法象之不亲烦务不专以沈谋研虑将以鼓舞天下之民以行乎事业也若云静其动止其行至于无事则失之逺矣又云冬至隂之复夏至阳之复何冬夏隂阳之不辨邪
　　杜谊孝子传
　　台之黄岩有至行之士曰杜谊谊性敦笃不苟惟信义所在事父母极其孝某父刚狷独不良于谊惴惴忧恐不自容窃伺顔色更端而进进则诃逐笞击而后已日日如是而日益勤康定元年九月丧其母逾月又丧其父号恸昼夜不絶勺水不入者累日卜葬于仙邨之山下徒跣负土爲坟往来十余里日渡塘涧泥氷没于骭虽大雨雪未尝少止手足皲裂血流则以漆涂之每覆一畚必三绕坟号而后去如是者三年旣葬遂筑舎墓旁人往视之辄遣去日一饭不荤暮夜狼虎之迹交于庐侧谊独不恐明年吴越大水所在山皆发泽推巨石走十数里台山与他山爲髙而水又至并山之民居庐田墓畜牧漂壊者众而独不及谊邑人数千迹谊所爲以诣郡郡爲上闻天子下诏书奬慰赐帛予谓众父严子孝人之常理又乌足道之哉后世寖薄乃有孝悌之举又废礼义之教不施于下爲下者不相师友而道义榛焉所在泯泯无所取法率情放俗荡轶不还时或有至焉者则萧然无所依归朝廷不用州县忽不爲念不爲世人笑且非者防希矣非自信至明者故亦自疑其所爲而怠焉耳不若古之士大夫闻一善则称道而标举之使爲善者不怠下流耸激而慕向有所信而取正焉越俗浮薄节行不坚务以华靡相驰逐谊生于今世而且又在越非至性安能趋就此行故非教之习之之至者矣非掌于世尚以酤荣利者矣使闻而慕效笃于亲亲者教自谊始余得实于台人故爲作传以俟史氏之求
　　题杜子美别集后
　　杜甫本传云有集六十巻今所存者才二十巻又未经学者编辑古律错乱前后不伦盖不爲近世所尚坠逸过半吁可痛闵也天圣末昌黎韩综官华下于民间传得号杜工部别集者凡五百篇予参以旧集削其同者余三百篇景祐侨居长安于王纬主簿处又获一集三本相从复择得八十余首皆豪迈哀顿非昔之攻诗者所能依倚以知亦出于斯人之胸中念其亾去尚多意必皆在人间但不落好事家未布耳今以所得杂録成一策题曰老杜别集俟寻购仅足当与旧本重编次之又本传云旅于耒阳永泰二年啗牛肉白酒一夕而卒此诗中乃有大厯三年白帝城放船出瞿塘将适江陵之作及大厯五年追酬髙蜀州见寄旧集亦大厯二年调玉烛之句是不卒于永泰史氏误文也览者无以此爲异景祐三年十二月五日长安题


　　苏学士集巻十三
　　钦定四库全书
　　苏学士集卷十四　　　　宋　苏舜钦　撰
　　先公墓志铭【并序】
　　苏邺之附城昆吾受封而姓出焉其后周司寇忿生徙食河内汉将军建起杜陵武葬武功世遂名其籍隋唐之际多伟人六叶之内四至大丞相袭封邳许文宪公之曾孙传素广明乱以其孥逊蜀生三子捡拯振孟还相唐仲以策擢官至容管经略使唐命革刘岩奄南海独完圉不与岩容民于今祠之季留爲铜山令即我先公之髙祖也先公讳耆字国老曾祖寓剑州司马夫人龚氏大父协中进士甲科任陵州判官孟氏朝京师谪懐州司寇参军雍熙中召对授光禄寺丞知开封府兵曹事累赠刑部侍郎太王母薛氏封河东郡太夫人皇考易简太平兴国中首登进士第才十年遂参大政赠太师尚书令母崔氏封广平郡太夫人公生七龄以父任宣节校尉左千牛备身俄加振武副尉逾年大令薨恩授通直郎秘书省正字未冠谒文正王公旦公器之以息女归章圣帝即位改奉礼郎旣冠举进士时试条至严两中优等廷校不得在髙第诎所素志辞焉后一年以文奏御诏试玉堂赐及第东封转大理评事从祀汾隂迁丞赐绯衣银鱼出知湖之乌程以文正公当国凡五载未尝求代迁时吴越大水平原行舟旣涸农尽以失畔讼公按籍收判质悉履邑田书而揭之狡豪宿隠摘以给下户失职者民乐兴颂无复诉郡牧制置使陈公尧叟荐充判官改殿中丞任终知开封县旣省政恶民物之薄且多贵人善田宅操势威豪夺无告一切以法绳之皆帖帖俛首不敢相干犯因上书曰京师诸夏本根宜爲化首今流风甚微臣窃耻之谨条七事以闻迁太常博士三司户部判官是嵗以諌议大夫充契丹国信使将行太夫人寝疾公露奏牢辞未报夫人弃平居廷议以名业北走不可易公哀恸感疾还上信币曰将死请遂改命终丧复除三司判官明年转尚书祠部员外郎知明州郡有湖号广德古钟水以漑旱唐季壊漏不补披爲田公复而浚之防四百里自是境无凶年郊庆绪阶升朝奉大夫归朝换度支充长宁接伴使旣又判户部案召入考进士第复诏使契丹初出疆每舎必作诗山漠之险易水荐之美恶备然尽任归而集上之人争布诵出爲京西转运使赐三品服就改兵部又加直集贤院逾年移使河东两河荐下旱蝗所在艰食公案行属部不专计利务以息民爲急汰宂兵罢非业之作代之庚陈不能饲军始廪者皆猖獗聚噪欲仓爲变有期矣公遽往焉列校先马首以诉徐语之曰国之储非久何以备凶若不食腐将谁食之尔见殍尸枕藉道上曾不得是而生耶命拘而鞭之以语箝其帅卒不敢动迁工部郎中借田叙勲至上柱国移使陜西未落洛守移来求粟赒其饥公计调二十万斛输焉寮不可曰邉宜实之移中以自速固非谋也公曰臣民繋于君无内外忍知其垂死亡不可竒赢赈之他日苟无餽期不诿君以是遂定景祐二年正月十有二日得疾药祷徧及而不逮翌日夜漏下二刻终于位春秋四十九呜呼哀哉以先公之德之才天资诚敏而不遐其年顿于中仕利不布天下使有志于时者嗟癎而陨涕也孤舜元等恸踊泣血扶卫我公之灵舆归上都考筮得寳元二年十月二十七日之吉葬于开封县宰辅乡中书村之先域舜钦幼尝戏祖母之几下闻语公初能言大令特爱之始令诵诗必自题之于果上逾时占数十百篇果终不食八嵗侍官穰下据鞍吟咏不废编而置于褚中大令宻取视之骇其辞致前抚首而命以名又用是以字之明年罹大令丧至性过人号恸不絶声行路爲之哀伤公雅好观书经史禅说手钞者数千巻无不尽诵所着计录三篇开谈录五巻次翰林志续文房四谱并文集二十巻并藏于家公六居内外计未尝建言聚敛有语逸利者辄却之襟度轩辟不屑细务处事若不施虑其间无不妙当所至必尉荐才器未始案吏虽无状者能使谨前无犯患性钟孝友丧太夫人体形瘠枯杖而后能兴每临必絶以弟叟久没铨调上书乞彻官出之嫁三孤侄匮所有资送不足又举倍息钱必丰后已平居晏晏以圗史自愉虽家无宿储终不及资产事兄夀终水部郎中二弟宿终大理评事叟终溧阳令夫人雅尚惇素不喜与游侈者相从专以孝承严姑礼弼先公二十有八嵗封太原县君明年召见赐冠服出入中掖进谒有规子舜元大理寺丞知开封府咸平县舜钦光禄主簿知长垣县舜宾光禄主簿知太康县俱登进士第得以艺升不爲家羞者盖积是训厉使去怠傲而自进立女三人长适大理评事雍扶次适太常寺太祝韩维次幼孙十八渊浑注泂余幼呜呼昊天不吊下此酷凶尚宾宾徇礼经以嗣祭爲大苟延喘息不获躬执杖履侍于九原已至于今矣忍复以鄙略不伦之词上识宰壤静念古人述先或以爲孝况斯言不敢诬传可后信虽不足阐扬我先公之辉光庶尽人子之志焉尔延此巨创缀之铭云
　　世之望兮于铄严考清风再张兮立于稚妙学根源兮不务剽造次之言兮卒蟠于道擢节义以贯中兮诚精光而外照哀哉不隮髙龄兮神于何而能劳瘅诸孤兮攀灵基而莫劭号苍苍之髙兮曷余家之不造心脍膈裂兮血下涂于野草冈隰外巩兮浚渠旁绕哀哀我公之灵兮宁此佳兆
　　江宁府溧阳令苏府君墓志铭【并序】
　　季父讳叟字蟠叟先大令之少子免乳而大令薨旣冠犹褐衣大中祥符初授太庙斋郎选岳州华容尉阆州阆中主簿陜府平陆令杭州録事参军江宁府溧阳令所厯未尝有过谪然数命少防知已者辄死窜不及荐天圣末先公任兵部贠外郎尝上书曰臣闻手足偏废是谓笃疾人生之苦莫此爲甚臣有隠痛顾切如之天髙听卑伏曁垂闵臣先父早以才业擢列近辅未及强仕奄沦盛朝尝有治民不令以遗札任子故臣之弟叟冠爲白丁祥符行庆始补太庙斋郎自尔效官十有三考蹉跌颜发泪嗢寒饿贱位所束自防无由每一疚中如伏沈瘵臣今幸以年绩例当改秩欲乞以所奉新恩囘授叟一京官伏望天皇厚【阙】哀闵此懐以闻格遂罢之溧阳任终贫不能族归寓家京口入选得疾力判试不如格不得调气益失卫结涩乗于胸胃不防饮滥于肤络之下血化而并旣亟舟沿还家而终享年四十五时景祐四年七月十日也嗟乎本朝执政子未有任铨调者又何独湮塞若是之久耶世皆悲怜之季父亦不甚痛尝语人曰天地气数差变不可一其间才而厄于无津则无可爲每出门逢者十人八九不吾过一二愈者乌足动哉故常放意杯酒不喜间关于进取之地娶周吴张三夫人皆无子女嫁阳翟主簿杨组以寳元二年十月二十七日归葬开封县宰辅乡鳯池原先祖兆下铭云
　　神之司祸福是宜吾先力善季父何竒仆于贱仕虽世之遗嗣覆而夭岂神宜爲周号而冥其谁赖之噫吁已而奈何乎哀思
　　亡妻郑氏墓志铭
　　苏舜钦之妻荥阳郑氏其父屯田郎中讳希甫母天水县君赵氏生十四年而天水夫人殁又三年父丧又三年归于我甲戌嵗予登第授光禄主簿知亳州蒙城归宁长安是年冬十月堂帖促之官一日泣相语曰子其携三子以往愿畱以侍姑嫜言寖布家人皆谕之曰凡仕无畱孥所以典闑中遂偕至官下才两月皇天降祸得先君之凶讣即日衰绖与之西走昼夜奔号登顿食寝失节方妊以马骇坠地者三伤左股焉起即强自支不肯少休曰早得一恸于舅之柩前遂死无恨若或殒灭重爲姑忧大甚爲不孝也三月十三日至于家是暮产一子疾起所伤七日而逝时景祐二年三月十六也哀哉堂有夀母室有乳穉借以奉育遽失其助余时待尽于苫次退而又哭于室中亦血气者非勉徇于礼乌能胜而至是耶间月火其榇于万年栖鳯原缄骨归京师以年月日从于先域子曰泌一女幼铭曰
　　奄然不起怛然此止
　　内园使连州刺史知代州刘公墓志
　　公讳文质字士彬世占数于保州保塞县曾祖延不仕祖昌后唐爲平州刺史幽蓟田使者保塞皇家之故乡也翼祖皇帝之在民间昌隂知其非常归以息女今庙号简穆皇后父审竒太祖创业之始倚以机事辟署汜水关令未防卒今赠左千牛卫大将军母张氏封清河郡太夫人夫人出入中闱太宗尝以乡党之旧赐予颇众一日问其爲后者因以公名上之即特召爲供奉官寄班祗候入备宿卫雅以清慎自持上颇信向焉每外廷拜免必闲访之公悉心谋论辄中防时中人窦神福侍上顾谓曰文质朕之亲旧言论有足佳者因以白金百斤赐之至道初将命二浙按察民事进黜郡县吏数十人立得报可议者惬之归授左藏库副使后以久任省闱上书愿效死邉漠以报国宠上从容谓曰陪圗议于中所报亦大庸非其人哉遂掩其奏不下逾年出爲岢岚军使俄改麟府兵马钤辖戎人犯顺兵宿塞下前后俘馘甚众获马畜铠甲之类虑一万七千三百余凡赐金者三诏奬者五咸平中移知庆州权董泾原仪渭四郡之兵时西虏窃入我境公搜精甲兵百以乗其锋寮有碍诏缩忸不时给军须者公乃竭私缗二十万以均分之士感慨增气大破寇兵而还是嵗充灵州清逺军监兵复与虏骑战于枝子坪逐之絶漠而去玺书襃谕有锦袍上金带之赐移典泾州爲师臣杨琼之二寇陷清逺以逗衂谪南海遇恩放还起爲率府副率总两浙诸州兵甲移齐州封禅岱宗命引兵逻护岳下迁礼宾副使石隰沿邉都廵检使又换秦州兵马钤辖公自负筑版率枭锐士进小落门寨开邉逺甚诏书嘉之移知代州境与胡近我军之刍牧者多爲诱掠返称亡命东还以徼赏公原其情爲之上论报得贯珠死者数百辈转内园使知邠州佐节度曹玮出环州界筑保障十余处聚劲卒以压虏冲迄今不敢犯除使持节连州刺史再知代郡天圣六年正月十六日寝疾终于位享年六十四赐赙甚厚权厝于并之佛庙公作牧训戎更任者二十有四乗传操命者又十二焉出处必尽风力著绩较他将爲多能以义防物以惠役众所赏赉不可胜计辄施散未尝理赀产性忠鲠嫉邪喜评刺无所避诎当涂忌之故官不大进章圣帝尝询及保塞之旧因以简穆事上闻又用宣祖太祖赐书函爲献有诏编任属籍天禧中章圣初不豫公恳求赐对进议数刻大率以慎任帷幄之臣爲意帝深嗟赏之今上在东宫凡五以书赐今藏于家兄文裕终容州观察使夫人李氏保顺军节度使溥之女封陇西县君生于公族慎淑有仪抚育诸子嫡孽无异心禀年不遐没先于公子十五人长曰涓早世曰湛侍禁閤门祗候曰涣屯田员外郎知辽州曰渭苏州吴江县曰沪淳渊濬俱殿直曰泛沿漌未仕曰沐泳泌源皆早卒女八人长适伊世昌次适髙日宣次适田守德次适李智寳次适王宥次适王丰二皆夭屯田君髙逺有识度尝上疏乞庄献后归政由奉礼部擢拜右正言庆之所丛爲时闻人今自辽阳拜章赐告之太原扶护公之灵舆归京师以景祐五年八月某日葬于雍丘县百家邨之先域举李夫人之榇合祔焉枉道出长垣求志于舜钦谨用笔以铭云
　　予尝观前史见王者之兴其乡党故人有起耕贩而取将相世十数不絶者盖其遇之之异耳今公才且逢勲旧较然不殊而位弗大擢以殁何哉此古人所以委之于数也
　　处士崔君墓志
　　博陵崔籍初命理狱于凉将改葬其先君以闻得报遂来求志于舜钦先祖中令之夫人则驾部郎宪之女视籍之先君则异母弟故能详焉谨案君博学善谈经术魁旷豪爽人也年十八举进士有司申籍其名上之中令曁文正公丞相向公忠愍寇雷州雅与友善偕试于庭中君文中格上指以年少时罢去其后中令连典贡部君以亲嫌不出应诏书羇游山东十余年再至都下生平交游皆烜赫将相也往往托召终不肯一造其门下又两贡御前不中第执政怜之爲建言其辈数十百人试以补武吏及期就席君感慨曰我素以卿弼自标置一旦不偶返栖屑执笔求爲贱役不亦鄙乎乃废巻引去纵酒都市中极醉闲荡徒步将出国南门方春大臣赐宴苑中暮罢驺呼止君辟道侧仰视之依然皆故人也不觉涕泣霑下因呼自名曰老朽不得志去国决不复仕矣诸公面之亟遣从吏谢以去已而私自嗟曰吾道辟之是已今日不圗爲贵人氏所贱也遂行买田筑室于箕颍间穷堪舆圗纬风角推步佛氏道家书以至笔墨圗画方药种艺之事毕精焉间引农樵共饮醉辄酣歌起舞以自快絶不迹城市亦不道平昔所爲乡人以处士名之如是数嵗一夕无疾奄然逝矣年六十有五时干兴元年秋八月也娶范鲁公质之诸女早卒今卜合葬于上都开封县之某乡邨用景祐丙子冬十二月日封君讳遵用字藏器铭云
　　交游皆至辅相而卒不齿一命亦其命欤晩节用术蓺剧饮以收其心哀哉
　　太常博士宋仲达墓铭
　　宋君仲达讳武也占太原籍祖缙不仕父韬以谋勇称刘崇窃奄并汾署爲通进使太平兴国四年天王平晋君未冠侍朝中都寓于雒穷困笃学以文名两京间性方介逺举嫉非义与人交有失必面直之襟抱轩辟好树大节不顾当世常欲引手取卿相位景德元年举进士首河南荐书明年登第授校书郎知江宁府溧阳县满调相州观察推官今吏部侍郎知枢宻院太原王公随时任御史早与之游复嘉其吏材白见改著作佐郎知越州山隂逾年转秘书知英州迁太常博士通判同州同之郡将不谨法度其属悉媚莫敢言君独以理折其冲不能遂行或先防絶其孶萌以是事多沮逆少合君亦悒悒不自喜未防感疾终官下年五十有六有子长矣郡将不事牵系狱中私黠吏胁其嫠娶焉子闻之号恸抢地遂以狂失心乃出之使逸去死于道义者窃缄君之骨藏之佛庙后十余年天章待制王公防以都转运使陜西枢宻太原公别而属之曰予生平交游与宋仲达善不幸死之日其孥流离人所闻也交所以托死生今仲达之骨旅而不兆我则媿焉敢仗髙义因此行以求之且使宁魄九原示予不忘雅素也已而遇临晋主簿颜太初之官过郡访得之遂以礼葬于同之某县某原君两娶前农杨氏生一子亦卒君没于天圣三年夏六月葬于景祐三年秋七月辛夘前葬期太原公自京师疏其族氏以凾命能文者志其圹铭云无子以似以藏以祭以直得交卒敛以义交乎无腼于后世
　　屯田郎荥阳郑公墓志
　　公讳希甫字源明其先帝乙元子微子啓之后武王封之睢阳其本出焉厉王之子友宣王封之郑子孙因王命氏故又爲荥阳人于唐皆显大照耀末世丧乱逃患往之巴蜀曾祖仪导江令祖遵勗敛州刺史父先夀奉礼郎知蓬州伏虞县以公累赠尚书郎母李氏封陇西县君初国兵西伐孟氏去国诏例遣来中都下迁汤隂主簿遂占数焉公六嵗就学十二失父鞠于伯氏年甫十七业文有成郡吏荐之春官文入册得李夫人之凶讣徒跣号呼越宿至于家旣葬庐于墓侧渔于菱易馔具以爲祭如是者三十年咸平诏士爲乡族敦睦出中进士甲第调尉建阳七月获山寇四十有二人郡将髙某连奏署爲司理参军长乐郡二妇争产连年不决外台移公鞫之一讯两服奸伪大破废免前官数人诏授大理丞知吉州龙泉县二年移知康州转殿中丞将代郡人上书畱借特授太常博士复领郡事归出知安利军三年转运使李士衡寇瑊第其治状上之就换屯田员外郎再任大中祥符八年夏四月暴雨十日不絶山谼客水钟于河河弗胜兼任湓曀横逆大决于凝阳公闻不俟驾自往谋露坐风雨中三日夜课塞物输积如阜陵役卒夫献力者数万长茭巨犍克期乃下湍泛不定若将垫溺公奔其上立大呼曰皇天降灾吏之无状也民何咎焉愿以身障之激流及骭不动役民争负薪石镇遏翼公登于陆遂成坚防水怒亦杀仆跌而死者百余人六月再决于鱼池塞如之以功迁都官时宋亳间积潦潴民田数百千顷寇丞相准上公名诏以便宜行相下凿渠尾授于淮疏渫尽涸翊年得田号上上由是改职方知泽州天禧末河溃东郡今相国张公士逊知政事鲁公宗道荐公知滑州一日行隄至台山水齧南岸岸道崩磓而常之百余尺不已公祭以一盛即时浪折沙踊郡人颂公诚前官表城之东北隅以谋脩障公曰二道翼引猛不可中挫当弥其端柔其性就深故川使自习则庶可矣苟截奔冲以抑之沛然孰能御也乃徙表西北山下未防郡寮以私相讼黜官徙公知忻州公拜奏曰忻亦良郡耻乎力役未施而又以罪去重贻上忧愿竟其效而后之官朝廷业已除降玺书褒而遣之后卒如公画而河平忻之邑民武钟者尝遇恶少五辈乞食焉弗与告以日而誓杀之及期夜有他盗过门钟出诟且挥以刃不胜盗戕杀钟及妻于室子逾垣以逸白于官官往擒恶少则亾矣得之别邑劾而具狱上公下之反覆七旬不防官吏牢以让公曰吾往以五听审一囚且无隘况于五者乎数日代郡得真盗官居三年入改屯田郎请老还漳州天圣五年夏五月十日终于西伯里之私第享年七十二以明年二月九日葬于汤隂县伯乐原从先兆也夫人赵氏封天水县君没先于公兄文甫中进士第终卫州判官三子曰昂昆昊一女归于舜钦铭曰
　　郑爲姓之着郎爲官之美少见称于孝仕登最于治终老故乡出处之分毕矣
　　歙州黟县令朱君墓志铭
　　沛国朱处仁表臣少从予游长又同登进士第表臣宦于楚予适越遇表臣喜语旣且泣曰仆将葬祖父于真有期矣敢以铭烦于君其毋拒予诺之表臣遂状其世维先君讳咸熙字某其先宣城人也曾祖训唐末事李氏至歙州刺史生景勲毅尚气节隂知世将有变遂徙其孥山东占营丘生保衡少明孔氏尚书太平兴国中登本科授冀州司理参军再选达州东乡主簿时贼顺骚两川邻城不守邑令吕弃印以逸主簿独闭壁坚守势诎遇害时先君侍年才十三度不能力遂挺身脱贼刃下日夜踔数舎冒没于凶党中变民居作蜀俚人语谍知官军至开州趣出主帅前泣曰我东乡主簿之子不幸父以贼死而家有母妹在青州相去数千里不能自通幸挈出死境使归奉偏亲以养惠施大矣帅哀怜之使骑于后贼平道华之渭南逢吕令居焉语曰汝父戕于难今汝幼又孤能至此以遇我天也山东道阻当留无往必教育使汝成而后行可乎从之吕令嘉其谨强向学善视若诸子遂许以女妻之后六年同至都下自论敕赐同学究出身时咸平三年冬十一月也还家拜亲喜极哀动乃侍奉赴调授濠州定逺主簿绵州司法参军博州司理濠州录事耀州淳化令五任十有五年据法平直不挠未尝过差然不肯悒纳上官故无有通荐者天禧三年秋罢官淳化因类刑书主司爲奏御求补法寺吏未报得疾逾年弗平勉授歙州黟县令夏五月舟至宋疾甚叹曰吾出险艰得官以庇族洁躬奉法不敢以欺死固有命然子幼家无资何以奉母幸外舅官于泗可亟往以吾诚告之言毕而逝时五月朔也享年三十有九逾宿至泗遂稾葬于佛庙徒旅于真诸孤家白沙从吕舅之庇也夫人后君一年卒母李氏后三年亦殁四子长即处仁泗州判官监楚州次处约登进士甲科知南安军上犹县处中处厚皆天予见前人罹祸患虽奴辱折屈苟活而不自羞卒能奋起以成勲名盖独虑其亾躯耳长官幼齿而遂合此术呜呼贤哉向使如常童悲慕不能自引去徒血凶锋于祸无所转则家君死难之节不表而朱氏之祀殄矣今二子皆成名干而有文采赫大门闾安可涯涘长官没逾二十年仁约以俸卜葬于真州某县某乡举夫人以祔焉又复东乡之魂以大王母李氏合葬于兆之北中与厚又属其旁以某年月日之吉也铭曰
　　东乡死官忠节较然君脱凶难可以孝言命狭禄小世嗟其贤二子是似此其曰天葬得吉壤冈趋水旋濯濯灵魄安此万年





　　苏学士集巻十四
　　钦定四库全书
　　苏学士集巻十五　　　　宋　苏舜钦　撰
　　太原郡太君王氏墓志
　　太子少傅赠太子太保忠宪韩公继室夫人王氏太尉文正公旦之长女也初文正公在重位夫人长矣久择壻不偶日有盛族扳求而文正公辄却之时忠宪公初第上谒文正公一见遂有意以夫人归焉族间哗然以谓韩氏世不甚显大而上有亲老且严又前夫人蒲氏有子当教训抚育于人情间实难以夫人少爲族人所宠爱愿于大家着姓爲相宜文正公曰以吾女性孝而淑贤必能尽力于夫族且其节行易以显亦足见吾家之法度焉族盛者骄惰恣放多以后事相夸逐是不喜吾女之所向此非渠辈所晓知也遂以夫人归韩氏果能上承尊嫜奉忠宪公恂恂然举动无一不中容礼者抚蒲之生若已所出文正公每见必谓之曰尔遂能履践吾言出家人子所见使吾无所恨也忠宪爲殿中丞封太原县君及出守洋川留夫人寓外舎经时未尝及闑外惟文正公召然后见嵗时族人出嬉夫人亦独留不往时诸子皆幼夫人课以诗书日使诵习文正薨召入中闱赐冠服名通宫籍以时献见夫人以谓因縁遗恩乂非从夫之宠每称疾不行忠宪守青州急诏还台署中夜有声若盗将发户者左右骇甚请呼逻卒入以视夫人曰乃公不家而夜呼卒非便设有盗宁以畏死卒不可呼也性本闲约所衣不过绨纻经嵗未尝有所更制晩节尤以清澹自乐日诵浮屠氏书其治家不尚严厉而事皆宻有条记忠宪教诸子甚严夫人内以慈爱抚之间又勗以义理之说尝曰乃父方正有法则爲世所知汝曹若不效之外人将以爲类我是彰我不德也其善训如此忠宪爲御史知杂时卒于京师享年四十四天圣五年六月二十日也景祐郊祀追封太原郡太君初夫人之丧藁葬于国门之南佛庙后十七年忠宪薨诸孤遂举夫人之榇合祔于许之长社县某邨之原以庆歴四年十一月五日之吉也所生男子七人曰综太常博士集贤校大理评事曰太常寺太祝四登进士科皆有文闻于时京师士人论世子姓之盛者以韩氏爲称首非惟忠宪之训肃严是亦夫人保育善诱之所致女六人长适端明殿学士兼翰林院侍读学士给事中李淑次早卒次适大理评事苏舜宾次适太常寺太祝王整二幼未嫁孙男十四人孙女十二人曾孙女一人某之皇妣爲夫人之妹故能详夫人之行焉今又爲诸孤所托俾刻石纳于圹中不敢诬饰爲之铭云
　　大理评事杜君墓志
　　杜君叔温终于庆歴辛已四月九日葬于庆歴甲申九月二日许州阳翟县麦秀原即其地君始生十余嵗能通诵五经稍长学文精笔翰效杜子美作诗其劲峭严宻指事泛情时时夐至絶处常恐以诗见名于世不肎数爲使之有年而不息可胜言邪性洒然峻防少所与合然外甚谦煦喜评论终日亹亹不倦在平阳幕郡将有率意放于治者君必以辨之虽老黠宿吏皆竦视莫敢移其说天章吴安道秘阁石曼卿皆当世伟人奉诏籍民兵于两河独延君计事君爲条其未便安者二公叹息称道之奄忽之前数月慨然弃官归膝下呜呼其知命欤享年二十有五官至大理评事签署建雄军节度判官事讳诜今枢宻使吏部侍郎京兆公之长子娶崔氏一子曰振秘书省校书郎予以叔温亲而又以文义相周旋辛已春予病甚叔温来升牀执予手语言而去予时爲病所毒不甚辨尚意已必死不复见叔温才三四日予稍间而闻叔温逝矣不觉震起一恸予病复作今予乃独存而复恙每一念之令人悲酸况又见吾叔温大葬且复志其平生可胜悲哉
　　奉礼郎杜君妻清河张氏墓文
　　妇氏张静而温承勗子文节孙十八龄妇杜防睦族人孝所尊才三祀终长安后四载封秀原号庆歴直甲申秋季初实令辰地阳翟此宁魂淑而夭孰可论乳女一今始言石镵文志沈魂
　　两浙路转运使司封郎中王公墓表
　　公讳雍字子肃世爲魏人自烈祖祐歴职中某始有第京师太尉文正魏国公遭时奋庸相章圣皇帝着在国史复此不书公即文正公之长子幼而惇懿不妄言笑以文正公任爲秘书省校书郎久之改大理评事时年已三十余未始从政盖文正公以清慎训诸子而公亦恬于进取也文正公薨恩授光禄寺丞服除特授大理寺丞俄又迁太子中允同判太府寺故无同皆异恩也干兴中荥国夫人忧终丧入对赐五品服勾当马歩军专勾司尝以疾闻两宫命中贵人劳问将太医以诊视之改殿中丞通判郑州代还召升陛占对甚久上嘉叹之擢爲郡牧判官累更主客金部司勲员外充开封府界提防逾年上计赐金紫判盐铁案寳元初升祠部郎中京西转运使丁母永康郡太君张氏丧既阕再领盐铁又判理欠凭由司庆歴三年出爲淮南转运按察使赐对便坐上美公效官保家之才翌日特迁度支郎中诏留不行寻判户部勾院明年又迁司封又明年春充两浙转运按察使是嵗秋七月甲子考终于钱塘之官舎春秋五十八九月其子奉丧还都十月甲子葬于开封县大邉邨之先茔公生平仕宦所爲必罄风力未尝有一毫过差毎改秩必抗章辞避若不胜任明道中府界提防时嵗旱虫孽近甸艰食中出缣帛五十万科卖民间取赀以市粟公曰嵗凶当发而敛民将不堪建议封帛中帑易缗钱坐仓以籴众以爲便明年陨雹杀桑缕蚕弗孶公又上白用所封之缣以充常赋俾民纳镪以代焉许西之顿固嵗诛旁民出薪木五万余以缮斗门公命伐官堤之树以足用民是以休又时有余税不能输者吏甚急之公请对具述京师天下根本当休养丰息之今不蠲贷是趣其流亡也上悉从之郡吏有捕蝗而暍【音谒】死者公爲出赙给其家属提荐才吏未尝言按人当世号爲长者其任计省也以都下府藏主吏嵗辄一易往往匿其簿领用赂更他局新至者视物之浩繁弗能究知因循积十数任败没欺攘不可胜纪公奏择他官按籍以察其交承以故物之耗登吏之奸亷尽可明不复如故时迄今以爲通制又天下尝输之货郡吏部至京府有司必巧訾以动之至有荡产伏辟而不能偿之者公建言使定其窳滥逋欠之当理者令三司本判官覆察面辨之遂絶其弊民有贷息钱户已絶而籍不除有司阅籍责息不已及久年之逋皆锢其子孙什保数百辈寒窭愁痛愿以死偿而未得公条陈其状乞一切纵去朝廷从之公之区理事务穷奸恤隠如是者甚众不可具道予自幼出入公之家接侍公之起居迄于今逾三十年其久且详可知矣窃观其举动饮食皆有常度不妄评论莫见好恶终日髙拱危坐冠服端整虽对近习未尝有骄惰之色人或以事挠之终不愠见间或语言皆郁然有条以慎靖仁厚爲之主作事有本末不尚铦锐久而必立自文正公薨后数年文靖公入政府内外姻族之盛冠于当时公慤守家政以清约先已不爲浮侈隳其世法呜呼其有常德之君子者欤国朝丞相子稍有立虽无他才朝廷必擢之美官若公者绩效着白而雅意冲退复不喜縁家世亲戚以取恩泽故门阕计府没于郎署士大夫爲之叹息焉公二弟冲任太子赞善大夫而卒宇量闳厚伟人也素见任刑部郎中知汝州刚峭善议论才敏过人临事敢决无所屈予谓资赋虽殊各得文正公之一体而公渊然澄泊议者爲多二夫人皆先公没前李氏大理卿湘之女后吕氏即文靖许国公之女也始封东平县君许公薨进封安康郡君二子恰大理丞整太常寺太祝皆向学闻道久未可涯一女适殿中丞通判郑州吕希杰公视予爲姊子公之亡予适在江外二弟以予知公之行驿求予文表于墓故爲直述以见世焉
　　大理评事程君墓志铭
　　有以纯孝笃行着于吴里中者闻程君焉亲疾斋戒蔬食以祷后因而不茹荤二十余年幼喜酒病酲而母戒之自是终身不复饮旣老得风痹之疾药剂以有酒荐通行其力者家人白之君叹曰吾虽晩耄敢忘亲言乎呜呼食饮人欲之大君能因亲之絶可谓纯孝也欤里有骆生尝以二寳带宻寄于君骆之死君即归之其子不敢取又愿分一以爲遗公曰欺死受货非吾所能爲也族人离其赀产君悉不受惟受诸女之孤鞠养之长归士人吴人好鲜食君独戒杀又乐赈人急难不问疎宻凡乡闾冠昏丧祭之法多取中焉君必随其丰约而条处其事窭者或爲资给之每观书史必择仁厚之言书于门墙以诵服焉卒之日乡老皆爲之泣下斯可谓之笃行也已君讳某字某于庆厯七年月日终于家夀六十八曾祖某仕钱氏爲营田使祖某徙籍于苏父某皆髙遯不仕夫人刘氏渊静有法则奉承尊嫜接姻旧庄顺之色夙夜不絶于顔内族人称美之君之懿行闻于人夫人有助焉耳庆歴四年郊祀推恩以君爲大理评事夫人爲彭城县君用子封也夫人享年六十有五先于君百日而终三子长某次某次师孟太常博士知南康军才敏有闻所歴着治状一女嫁桐庐令乐某孙男女十七人以明年某月某日将合葬于苏之某乡太常君与予同年登科授状丏文以识其窆铭曰
　　士大夫可罔以名乡人不可欺以行诚久乃着宜昌其盛不在厥躬岂不有命夀弗夭阏嗣则淑令族尊理荣乃终有庆刻文于窆从世所证
　　广陵郡太君墓志铭
　　庆歴六年秋七月刑部郎中知制诰赵公槩之夀母终于苏之官舍逾月取涂于佛庙卜于明年某月某日之吉防神舆还南都祔先侍郎之墓公疏其族氏见属爲文识诸圹云夫人姓髙氏世居青州之益都祖辇后唐爲王府记室以诗名于时父某少喜孙吴兵法事杨光逺爲帐下吏隂知光逺有异志遂逸去后光逺以逆诛乃闲居不复出仕宦东人髙之生二子及夫人每叹曰此女若爲男子吾门户复何忧邪夫人幼敏悟闻人诵诗书一过耳尽记不忘性澹泊不衣组绣不喜茹荤初侍郎通判宻州夫人归焉典训闱中事皆有条绪始封千乘县君侍郎先娶张氏有男女六人夫人煦育教诱过于己之所出生四子长曰明允博学有器识季即公也余皆先夫人而亡侍郎旣没家资尽窭夫人每闻诸子之宾至必解衣爲贳酒脯使延之从容以讲习道义故七子皆举进士有闻于时公最幼自初能言夫人日自课以书使调四声作诗赋十七嵗举进士旣孤二十四年公登甲科后三年爲著作郎直集贤院以恩封渤海县太君又十年公知制诰拜章乞以一官及封爵食邑换夫人以郡封诏从爵邑之请自是遂爲着例进封广陵郡时年八十一明年召中外亲族当爲昏姻者爲处理办给之又谓公曰尔当于近郡市居第以安族人及夏寝疾渉冬稍间因思食笋且曰可求补外南方地湿笋得早出也十二月公即屡削章诏守吴郡二月侍夫人东下夏以霖晦卑湿感疾甚笃一日指旁室曰此可作孝堂吊者至尔哭于某处居丧之礼当然也后数日食饮如平时忽曰今日中元吾其逝矣俄即瞑目呜呼夫人有子如是妇节母道爲时所师非以文而不朽也铭曰
　　少爱于家择贤以归宾祭洁恭壸仪辉辉寡居教子卒观雄飞睦族周乏楮无兼衣先识逺鉴审如神蓍疾虽沈緜不考筮医绪言泠泠事物尽宜琢文隂壤庶永后禧
　　哀穆先生文【并序】
　　呜呼穆伯长以明道元年夏客死于淮北道中友人苏叔才子美作诗悼之遣人驰吊之痛夫道不光予又次其一二行以鉴于世爲文哀之先生字伯长名脩幼嗜书不事章句必求道之本原皆记士徒无意处孰评论之性刚峭喜于背俗不肯下与庸人小合愿交者多固拒之议事坚明上下合古皆可録然好诋卿弼斥言时病谨细后生畏闻之又独爲古文其语深峭宏大羞爲礼部格诗赋咸平中举进士得出身调泰州司理参军牧守称其才贰郡者恶之又尝以言忤贰郡者守病告贰郡私黠吏使诬告先生赂具狱聚左证后召先生使众参考之由是贬池州中道窜诣阙下叩登闻鼓称寃防贰郡者死复受谴于朝后累恩得爲蔡州参军先生自废来读书益勤爲文章益根柢于道然耻以文章有位以故困甚张文节守亳亳之士豪者作佛庙文节使以骑召先生作记记成竟不窜士名士以白金五斤遗之曰枉先生之文愿以此爲夀又使周旋者曰士所以遗者乞载名于石圗不朽耳旣而亟召士让之投金庭下遂促装去郡士谢之终不受常语人曰宁区区糊口爲旅人终不爲匪人辱吾文也天圣末丞相有欲置爲学官者耻诣谒之竟不得常客京师南河邸中往往醉暮归逷地如不省持者邸人犹闻其诵吟喟叹声因隙窥之则张灯危坐苦膑执巻亦出曙用是贷其资母丧徒跣自负榇成葬日诵孝经丧记未尝观佛书饭浮屠氏也识者怜哀之或厚遗则必爲盗取去不然且病或妻子卒后得栁子厚文刻之值售者甚少逾年积得百缗一子辄死将还淮西道遇病气结塞胸中不下遂卒嘻吁天之厌文久矣先生竟以黜废穷苦终其身顾其道宜不容于今世然由赋数踦只常罹兵贼恶少辈所辱困其节行至死不变有孤懦且幼遗文散坠不收伯长之道竟已矣乎初先生死梁坚自解以书走上党遗予欲访其文俾予集序之去年赴京师歴问人终不复得一篇惟有任中正尚书家庙碑静胜亭记徐生墓志蔡州塔记皆平昔所爲又不足成巻今舅氏守蔡近以书使存其家且求其所着文字未至间作文哀之道不胜于命命不防于时吁嗟先生竟胡爲
　　祭舅氏文
　　维年月日甥苏某谨以清酌庶羞之奠致祭于大舅按察郎中之灵某放废于朝旅泊胥台殊乡寡知动成嫌猜始未逾月舅以漕来连牵巨艘斾旌徘徊拜舅官亭羇顔一开语言煦煦闵慰兼该处以行署防于荆柴异俗改眼驩然相陪曾不两月遘兹凶灾讣闻始至肝心裂摧百感恻恻淋漓泪顋慈帏之掩再更律灰触事殒絶不能彊排惟吾舅亲他亲莫偕如母之存实慰此懐不意忽奄孤心顿乖相阅令器朝家淑才不登年龄岂天所差执牵西送长江之隈丹旐的的素防皠皠死生隔絶今又独囘致此薄奠庶将告哀尚飨
　　祭滕子京文
　　武功苏某等谨以清酌庶羞之奠恭致祭于知府待制学士之灵惟灵禀之刚明精于义断学有根柢才无涯岸往在諌列谠论侃侃屡触权要卒就贬窜提兵穷邉策画贯穿士奋乐死戎詟而散谤起南逐曾不愁叹改麾于吴忽此凶变人亡师保国失蕃翰月然公庭屡奉谈宴今哭而趋循视官敛光仪精爽烂烂如见无以宣哀是用酌荐灵其来下歆此微奠呜呼哀哉尚飨















　　苏学士集巻十五
　　钦定四库全书
　　苏学士集巻十六　　　　宋　苏舜钦　撰推诚保德功臣正奉大夫守太子少傅致仕上柱国开国公食邑三千三百戸食实封八百戸赐紫金鱼袋赠太子太保韩公行状
　　曾祖惟忠累赠太保曾祖母张氏江国夫人祖处均累赠太傅祖母李氏舒国夫人父保枢累赠太师中书令尚书令信国公母郭氏越国夫人继母周氏吴国夫人公讳某字宗魏其先世占镇定府灵夀县之籍皇考以明经游京师遂家焉公以咸平五年登进士第除大理评事知亳州永城县其地舟车错出号剧县本县吏部铨补令久不治始廷择京师官宰之公旣至刮刬宿滞去人所不便安者又爲兴起其利未数月一邑驩然从之郡将皇甫选爲世吏师闻公治状叹伏不能已又贻之书而称美之自是他邑诉讼之不决者必属公平处匈奴南牧章圣皇帝狩于澶渊太尉文正王公奏筦机事牍章緐委一出公手景德二年外台表公永城之劳改大理寺丞通判陈州寻移通判郓州未防信国弃养防丧归上都服除通判许州再移于陈时郡界河决害民计其补塞费钜万公驰至其地集濒河丁壮就伐薪藁亲爲裁画一物不取于民而堤复完坚又去郡数十里有羣寇大浮舰而下将刧旁邑公亷知之自部十余卒夜掩至命匽河絶上流举火伐鼓以疑之贼弃舟逃走尽束以付吏谭者伏其谋勇转运使郑文寳闻之走檄防公于许既至叹曰急欲识公之面顔耳秩满上祀汾隂恩迁殿中丞因进文十巻上览之加赏欲召试文正公避嫌例除逺郡守特召见改太常博士知洋州郡有公校李甲者豪于里中诬其兄之子爲他姓赂里妪之貌类者使夺以爲已子又醉其嫂以嫁之尽取其赀嫂流离歴诉于州及提刑转运使每置对甲辄赂吏常掠使自诬服杖而去者前后十余年公至复出诉察妪色寃甚遂索旧牍视之皆未尝引乳医爲证一日尽召其党出乳医示之甲遂伏辜母子复故八年迁屯田员外郎知相州时河北蝗旱转运使因嵗计覆不以实闻诸郡畏莫敢言公力抗章请蠲赋役州民赖以全活诏嘉奬焉郡伍伯诱民诈许以事祷主子舎者而隂受其赇公察知之尽捕系狱表请御史推鞫狱成杖伍伯及同奸窜海岛事虽验白宰相与文正公有隙者言于上犹下迁公通判大明府时文节张公镇魏荐公才中御史遂召爲殿中侍御史寻擢侍御史时淮浙蝗旱民饥殍流命公爲安抚所至赈廪囷蓄家罢诸役作举良吏以牧养之合肥有陂可漑田久爲右姓专其利公决导以济下户得以衣食者不可胜数未还上嘉其称职除开封判官一日奏事毕趋出至屏外复召赐绯衣银鱼嵗余除河北转运使诏畱监定故丞相向公诸子分财丁崖州当国势慑天下私所亲谕公欲市向公长安华严别墅又讽其子从之公至其家面戒曰土田衣食之源不可弃故余财尽均而华严独存不以分由是忤崖州意及赴河朔旧二使并移他道公先独领其任防章圣御楼宴驾今上践祚赏赍重沓常计不能支朝廷深以爲虑督责甚急又定州帅曹炜威名素着得士卒心爲崖州所恶以大将军贬莱州朝议忧其拒命逗挠爲变诏公驰驿收其兵柄崖州又欲缘此伺公隙以危法中之公从容优裕处之甚闲无不得其宜者覃恩改司封员外郎乂加直史馆天圣二年移知青州才数月召爲侍御史知杂事赐金紫三年判大理寺迁工部郎中治台杂防二年时中丞阙久不补连鞫诏狱郡将有托所亲纳金于宰相文穆公又因牙吏审之公知执吏以闻诏付台鞫焉郡将遂诬吏误以闻所亲之语达文穆欲灭其迹公平心穷治果郡将以疾惧废求外徙金未达而言漏文穆大怨之时都下有告急变者中贵人夜开禁门捕卒百余人付台公一讯情得悉释其缚中贵人即付诏督促自以捕反者有功及文致独坐告者诬罪诛之三司更茶法嵗课比不登公承诏劾前与议者由丞相而下轻重有法用法持平不爲权贵倾挠二宫称叹时议难之俄兼知审官院四年授龙圗阁待制充北朝国信使副介匪人妄传明肃皇太后防于虏中寺人虏主问曰太后即有防大使宜知公应曰本朝每遣使必谓之曰继好之事传示后世两朝之臣毋相阻猜此乃平时戒使者语非欲达于北朝也虏主大喜即以语附公谢上时皆美公能以副介失辞更爲恩好之意还掌贡举又编近制敕公晓析条义众皆咨而后定仍乞以新书颁天下许所在条陈其不安者更之既而出知亳州未防上以审刑案牍之緐召公领之公建言乞促日限以降防敇及刑名当奏禀者亦乞裁定中典颁下自是无滞狱七年改兵部郎中同判吏部流内铨八年授枢宻直学士知益州留侍郊祀乃行明道改元拜諌议大夫居益部二年值大旱荐饥力爲拯济他郡流冗者归焉故事每嵗官粜粟六万石与贫民公爲先常期增数以出之以故民不太乏久旱水涸苗枯且死公询旧老得九升江口决以溉田讫今利之又移上供物于他州不饥处将代郡人遮转运使言愿上白留公三年手诏敦奬既而有防召公参知政事宰相以益部逺方不可亟还须代归以拜事缓遂力援他人补之故公命中格及召还止授御史中丞充理检使入对建言维防二州地接羌夷秦陇商贾交易蕃部驱马至永康军场以卖尽熟山川险道路所出宜徙场境上以絶其觇觎两川之意又奏疏言时务者五事上深加纳之景祐中杨尚二人以罪斥出掖庭公上章引古事爲戒杜其复入及依唐故事奏置御史里行四贠以广言职马季良在贬赂执政者求致仕遂遣家人挝登闻鼓命始下言事者以谓致仕所以优贤季良既以罪废安可得诏共刻登闻吏不当通其奏公以谓事行不行在丞相府登闻吏无罪何所劾纳敕不奉行上韪之议者以爲有体不逾年授工部侍郎同知枢宻院事公以天下久承平武备不戒愿与二府各列武臣才仕将率者试用之又乞纂兵法以授邉将上遂自集神武秘略颁焉岭南蛮寇邉先时必自中发兵多不及事至是公奏置广南东西路钤辖司委以便宜专用土兵镇守北兵不徙瘴疠之地而有以应猝夏贼称籓日久嵗遣人至京师货易出入民间如家公深以爲不便请下诏推恩置馆舎遣使接引官爲监其货易若优待逺人者实羁防之也事旣下防公参知政事不久且出不果行唃啰与元昊交兵啰来献捷朝廷议加节制公独以谓啰之族俱籓臣纵不能谕令解仇又以献防加赏是激元昊之怒而爲中国生患固执不可遂寝陜西转运使奏乞迁土兵内郡以省转饷公不可曰此兵世爲邉人乐自爲战一旦徙去乡里必怨不可用亦罢其议景祐四年授参知政事占谢之日召坐嘉叹西府之效寻迁户部侍郎是嵗定襄地大震星文见变公方在告力疾入对爲上陈灾异之端且虞夷狄内侮宜下诏求直言消复之术上欣然从之有顷罢知政事改吏部侍郎知应天府三年以西羌扰邉复授北备授公资政殿学士知成德军入境在道中使赍手诏问攻守方畧公画备御之策甚详延州陷没邉城中人诬以降敌朝廷发兵监其家公求对力辨战俗甚苦无降屈之状上意释然去守兵或谓镇定不当北冲改知澶州属以控扼之计数以疾请便郡移亳州郡本多盗公始至诸邑日有剽刼民情骚然公爲设策刺取乃府大吏爲之囊槖以故益滋不败宻发卒尽捕得百余人尸于市郡中震肃讫公去不复有盗转运使嵗敛民力不堪遣牙校赍轻货即地所有市之民不知有赋而军须以给庆厯元年迁尚书左丞拜章固让有诏襃荅明年请老授太子少傅致仕四年八月十五日薨于京师之里第享年七十三以某年某月葬于许州长杜县嘉禾乡之先茔公累阶自将仕郎至正奉大夫勲自骑都尉至上柱国爵自伯至公疏封之宠三加焉公性方严质重虽笑言不妄毎朝廷有大议论所持坚正形于顔色惟义所在不恤权忌一发于言众莫敢夺虽燕居未尝见其惰容治家处身一以素约起微中至贵始终无少异者训厉诸子蓁然皆成立遇物以诚不爲外饰视人困厄必欲力之葬外亲贫无竁者二家防孤藐不自振者四人使以禄奉其先祀公先夫人蒲氏追封安定郡太君也再取王氏进封太原郡太君相国文正公之女男八人长曰纲前水部员外郎次综太常博士集贤校理次绛太子中允次绎次维次绩太常寺太祝次纬大理评事次太常寺太祝女六人长适端明殿学士给事中李淑次早卒次适大理评事苏舜賔次适太常寺太祝王整二人幼未嫁孙男十三人长宗彦大理寺丞次宗道太常寺奉礼郎次宗古次宗哲宗师宗弼将作监主簿余幼未名孙女十二人长适光禄寺丞李夀朋余未嫁曾孙女一人舜钦于公族爲仍亲故稔公风烈敢録其实迹纳于太常谨状
　　朝奉大夫尚书度支郎中允天章阁待制知陜州军府事平晋县开国男食邑三百户上防军赐紫金鱼袋王公行状
　　曾祖某左拾遗累赠太师尚书令鲁国公祖某兵部侍郎累赠太师尚书令晋国公父某兵部郎中赠户部尚书公讳质字子野其先占籍大名由晋公贵始居京师自幼好学不羣儿嬉太尉文正公即公之伯父祥符中爲大丞相防公爲太常寺奉礼郎稍长向学益笃一日以所着献于文正文正览之惊嗟亲爲作诗以美之改大理丞尚未冠又以文闻奏御召试学士院考入进士第刘尚书筠在翰林与诸公交荐遂充馆阁校勘转中丞太常博士迁集贤校理改祠部员外郎时年始二十五风韵髙洒喜辨论所交皆当世豪英未始敢以贵势少年遇之俄丁尚书忧旅于南都与诸弟饭脱粟茹蔬至性孝睦旅无间言服除同判苏州郡守黄公宗且前辈有才望任气自雄长以公齿未壮初未甚礼公事之至恪虽被讥嘲絶不雠应官事有未便者必乗间以白之不聼则力爲辨其枉直必于行而后已黄公初忿恨终感悟而加礼焉还朝赐绯鱼改度支同判尚书刑部又判吏部南曹改司封知蔡州蔡之圭田颇瘠民嵗输租甚苦之公至郡悉蠲除不取俗旧祠吴元济公曰安有逆丑而庙食者乎长吏不能革旧俗之滥民何观焉于是毁元济之像以狄梁公李太尉有功于唐而德及蔡人遂建二公之祠号双庙率羣吏往拜祀之而转祠部郎中召爲开封府推官公兄雍时亦爲三司判官公曰是皆剧职吾兄弟并命妨寒士之进遂恳辞之出知夀州郡素号多讼而邑所部送囚虽重辟往往伪窜其名以上公摘其滥奸擒邑吏坐鞭而黥之自是肃然又多豪姓五等之籍久废毎敛率无科吏以赂爲轻重公将定其籍不闗吏手吏窃相笑语曰是乌能周知吾民之产乎公一日防官吏坐府中自爲檄召隠豪而谕之皆稽首叹服余之登耗纤悉无差一府震骇号爲神明又移庐州巨盗张雄杀其党并所赀而遁逻者获之公以法诛之牍下大理法官引近诏盗杀其徒者原之雄不当死吏当坐罪公曰法所以戢奸而防实原情今雄本罪当死而又杀人以取赀既非自首而捕得之盗无悛恶之状法无破奸之术疏三上不省公曰吾不胜法吏矣又上疏自劾愿不坐羣吏又不听愿自爲首乃听遂左降监舒州灵仙观他吏得减一等公襟上髙爽有仙风道格日与二三逸人放意于江山之间笑歌盘嬉洒然得方外之趣夙有羸病药剂未尝去手既至舒数月而旧疾颇愈因采古今练形摄生之术着寳元总録一百巻逾年今资政殿学士给事中韩公知审刑院上言前法颇滥因申明旧制请盗杀其徒者不首不原朝廷从之如公往者之议又今资政殿大学士郑公戬翰林侍读学士叶公清臣皆荐公才可大用而以非辜久黜遂起知泰州嵗中改度支郎中入朝授荆湖北路转运使赐三品服自西方用武领是职者务先掊下以爲事事争以羡余爲名贡于朝以助军需其实诛于民也朝廷往往擢之好官号爲称职公深嫉之常赋之外无一毫横敛逺民赖焉富公弼爲资政殿学士常带史馆脩撰平生未尝识公面而素慕之荐公有贤业而恬不喜进愿召还代脩撰从之又命同判吏部流内铨俄拜天章阁待制是时上方登用俊良刬革夙弊公雍容侍从之列以清风峻节爲一时所畏或以公少所献纳爲议者君子谓使子野于朝虽恬然不言士大夫仰其风采亦当竞亷让而忘鄙俗之心焉爲吏部未一嵗号爲称职尝谓同列曰官局之设若权衡然险者妄自髙下非器之弊也苟遇物持平轻重判然于中矣故贵豪者毋伟请孤逺者毋废劳老吏手束胁息不敢揺动其法州县巧黠吏有以贿得举者于格当迁公亷知之遂爲宻啓使使从中罢者甚众俄出知陜州才一年寝疾庆厯五年终于官舎享年四十有五累阶爲朝奉大夫勲爲上护军爵平晋县开国男公少以师礼事杨文公亿文公深器之尝以书誉于刘翰林曰子野英妙不文干进当世佳士也又以公诗句手写扇上众争玩之由是名称益大公刚峭介洁而性仁厚果于义防论者谓有烈祖之风操静退不喜进趋或与公同在馆阁者皆去爲达官当涂教诱公终不爲屈以是益不见用公亦自适无所憾朝议嗟之公有女当嫁遂求庐州例得装钱二十万将以爲资送执政者谕意欲公往谒之公终不往遂不得公谪官灵仙至窘匮乃举族蔬食数年未尝食肉每得俸入輙厚享賔客数日而竭公年三十入爲尚书郎每授命则惕然惊悸曰吾先君夀六十有八终于省郎吾今亦已老矣性纯孝毎道先君事则霶然泣下公弟素自淮南按察使被召帅泾原命下之日公通夕不寐召诸子谓曰吾弟母老且病子至幼讵可以御戎穷邉乎吾无亲忧而汝辈长矣明日遂上言乞留素而自代愿死节以报国弗从又命其子规曰朝廷不免吾弟之行吾所忧也汝其往侍无怠焉公特爱于规其以多病未尝使离膝下又幼弟端力学勤官十余年未出州县公当迁官拜章乞端召试遂赐进士出身公智识闳逺善谭名理虽庸人之善终身不忘爲郡先化导不尚威罚主漕荆南也尝权府事有媪诉其妇之见逐无所归公召而诘之妇曰舅始亡姑即嫁去既穷而归奉养甚谨后取去金又嫁今复穷而归故不敢舎公曰姑虽不良独不念若夫邪又谓其妇之子曰尔母薄于姑尔独不念父邪遂切责媪谕以改行又取家人之衣以衣之与妇孙廪粟使以归养于是皆感泣而去孝爱如初大凡民有犯法诋欺者虽末事必竟过误虽大必贷之或良顽共罪顽虽辞胜若真可信者公必直指其隠善恶立决众伏其明所至横猾屏迹畏公之明不敢犯外台非其人多暴敛于民者公悉不承命与之讲辨或不决闻之于朝毎多见从故数爲恶吏摘事以中公亦浩然不校然不能害公治家严明有法度以道义训子弟初文正爲中书舎人家至窭与昆弟贷息钱约违期以所乗之马偿之公阅书得劵召子弟而示之曰此吾家清风尔曹当毋忘此事又得顔鲁公爲尚书时乞米于李大夫墨帖亲摹于石遍遗亲友公喜士好施凡遇人危急平生仇恶皆一视若已未尝问家有无唯聚书数千巻古琴数张出处未尝舎去公既卒陜人哀哭塞道朝野无贤愚皆相吊出涕家贫柩不能还先茔朋旧在要官者皆力之遂得还京师尝语人曰吾思世故无所爲忽忽欲熟醉以死幸矣屡以后事属家人且笑曰人世一吷耳安可久期哉公之生也以七月二十六日亦以是日而亡娶周氏封裦信县君故礼部侍郎起之女男三人曰毖将作监主簿曰规前明州奉化县主簿曰复将作监主簿女二人长适太常寺太祝范纯仁资政殿学士仲淹之子次尚幼谨状



　　苏学士集巻十六
