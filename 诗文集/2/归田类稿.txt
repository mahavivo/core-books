　　钦定四库全书　　　　　集部五
　　归田类稿　　　　　　　别集类四【元】
　　提要
　　【臣】等谨案归田类稿二十二巻元张养浩撰养浩有三事忠告己著录是编乃其诗文也养浩尝自序其集称退休田野录所得诗文乐府九百余首岐为四十巻名曰归田类稿富珠哩翀序【按富珠哩翀原作孛术鲁翀今改正】作三十八巻巻数己异文渊阁书目载养浩云庄传家集一册云庄集三册焦竑国史经籍志则作张养浩文忠集十八巻书名巻数更均与养浩自序不符黄虞稷千顷堂书目载归田类稿之名而亦无巻数考呉师道序云公云庄集四十巻己刻于龙兴学宫临川危素履掇其有闗于治敎大体者为此编而属予以序云云则龙兴所刻者即养浩手编之类稿而改其名曰云庄集亦即文渊阁书目之三册素履所删定者即经籍志之张文忠集十八巻而所谓家集一册者当由后人掇拾乃外集补遗之类也然苏天爵辑元文类仅录养浩文二篇故明叶盛水东日记颇以天爵失载谏灯山疏为讥疑元末己罕流播近时王士祯偶得养浩王友开墓志叹其竒诡载之皇华纪闻则亦未见其全集惟明季有刻本二十七巻尚存于世既多漏畧编次亦失伦类今据以为本而别采永乐大典所载删其重复补其遗阙得杂文八十八首赋三首诗四百六十三首共为五百八十四首厘为二十四巻较之九百原数己及其大半亦足见其崖畧矣又集中有和陶诗序自谓年五十二退居无事日读陶诗拟其题以发己意得诗若干篇云云今集中乃无一篇殆别为一编未以入集故永乐大典不收欤养浩为元代名臣不以词翰工拙为重轻然读其集如陈时政诸疏风采凛然而哀流民操长安孝子贾海诗诸篇又忠厚悱恻蔼乎仁人之言即以文论亦未尝不卓然可传矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校官【臣】陆　费墀








　　归田类稿原序
　　圣朝牧庵姚文公以古文雄天下天下英才振奋而宗之卓然有成如云庄张公其魁杰也公自弱龄以才行名缙绅间仕于朝尽谠言行直道自礼部尚书防议中书请谒亲济南俄以吏部尚书召亲疾终丧省台奏召至再至三至五六不起文皇即位关陜以西兵侵旱厉民莩政荒拜行台中丞乃起西驰及秦民四流亡耄穉孑遗若鼎鱼筏蚁天毒方炽汤沸泉溢吏士猖蹶目瞠神骇莫克拯拔公恳悃率倡务用仁术官帑不继倾已囊槖日不胜给每每大恸民仅蘓复公疾薨天子闻之恻然悯悼赠摅诚宣惠功臣陜西等处行中书省平章政事柱国追封滨国公諡文忠中外嗟惜无何翀使宪陜西士民谈道琅琅耿耿未始不凄怆以听之秦人悲思树石刋颂不忘公质厚刚毅正大明白仁于家忠于上确信不渝已善不伐人之善推奖若不及其文渊奥昭朗豪宕妥帖其动荡也云雾晦防霆砰电激其静止也风熙日舒川岳融峙绰有姿容辟翕顿挫辞必巳出读之令人想像其平生千载而下凛有生气不可摩灭斯足尚矣公素知翀其子引偕其妇翁呉肃彦清持公所辑归田类稿三十八巻徴序因书其概如此公讳养浩字希孟云庄其自号也行业履历家乘国史有载兹不容赘元统三年龙集乙亥二月甲寅朔中奉大夫江淛等处行中书省防知政事富珠哩翀序
　　人声之发为言言之精者为文而皆出于气也昔人谓文不可以学而能气可以养而致是气也孟子所谓浩然至大至刚以直养而无害者欤夫其养充而气完然后理畅而辞达孟子之言非为作文设而作文之法孰有过此窃尝以是验之世之人即其文之髙下而其气之大小能养与否与夫养而未至者并可以得之也故滨国文忠张公名养浩字希孟庶几学孟子者公早负文名由至大初仕显于朝逮延祐中天子方好文一时侍从言语之臣号称最盛而公颉颃其间及至治时所上时政书万言力诋权奸变更法度非便几蹈祸不测谏镫山疏谓闾阎细民戏玩非人主所宜作犯顔撄鳞众咸为之恐而卒以直见赏其刚大之发沛然而莫之御者岂一日之致哉暨解参议中书归卧华不注鹊山之阳殆将十年屡召不起翛然云庄之居悠然山泉禽鱼之乐沉潜乎经史百氏益肆于词和平冲澹之中错以奇崛藻丽要其依据义理而切于日用之实流布自然而无缀缉辛苦之态所养盖可知巳窃闻公最后起为西台中丞以救荒忧劳致疾而殆奉元鼓楼梁木自坏其夕有光若星殒于济南则其平生之气感动至于如此岂独见于文也哉往年某至京师公已还第时公父济南郡侯年寿八十尝赋诗颂美以致慕向之意今公之子秘书郎引出家集示予重惜公之不可见也公云庄集四十巻巳刻于龙兴学宫临川危素履掇其关于治教大体者为此编秘书属予以序顾以朝多名公辞谢不敢则委其集数月而请不置因为推公之所得者如此若其世系官位之详则有太史之传墓道之碑兹得而略也吴师道序














　　归田类稿自序
　　文章天下难事自昔耗精殚神以蕲立言而迄泯泯无闻者何可枚数呜呼奚作者伙而传之于今者不多见耶余蚤尝从事焉筮仕来益知非易欲中辍未能间虽操觚弄翰第因事寓怀及应酬徴索而巳初非有心班古人甲当世以图不朽之传也历年既久所述寖多顷退休家野出而録之凡得诗若赋若文若乐府九百余首岐为四十巻名曰归田类稿柜而藏之用示张氏子孙使知吾家亦有学勤文墨如仆者庶因而有所观感兴起增光其前讵不愈于贻货利以愚子孙者乎恐或者訾其不火而存之自列其所以然于编首





　　钦定四库全书
　　归田类稿巻一
　　元　张养浩　撰
　　经筵余旨
　　进表
　　臣养浩尝读孟轲氏书至言我非尧舜之道不敢以陈于王前其风裁凛然壁立万仞千百世下犹可令人想见葢臣之于君惟敬之至故其为虑也深虑之深故其期之也逺虽三代皋防稷契伊傅周召之用心率不越此所可惜者不能告之天子施诸当代乃为战国区区一邦之君而发明月夜光宜彼不知其珍也然由是而使后世为人臣者知必如此乃可尽为臣之心为人君者知必如此乃可尽为君之道其有功世教议者谓不在禹下讵不信哉钦惟皇帝陛下宽仁明哲以无心而承大业兢兢守成惟祖是式而又创开经筵登进儒雅御书求治至于再三臣某忝以宫僚召预侍讲之末际兹隆盛欣感交集辄不自揆僭陈平昔所闻于先哲者著书五篇一曰君道二曰君德三曰君体四曰君威五曰君治总而名曰经筵余旨谨缮冩成帙上尘睿览万一有取则臣某之遇前贤有不逮矣臣某无任惶惧待罪之至谨随所着奉表以闻
　　君德篇第一
　　刚健笃实辉光日新人君之德也尧之德曰钦明舜之德曰文明禹汤曰祗承于帝曰圣敬日跻皆辉光日新之谓也今夫天所以转四时括万象者刚也惟刚故健惟健故万古不息人君上法乎天则宜刚健厥德使辉光日新而声色外物举不能蚀矣夫物之感于人也始则甚微及其盛则逸不可制惟刚与明乃克胜之葢明则能自知刚则能自断割爱于所嬖止于发囘心于笃好改行于已然非于人心道心了然者不能况人君与天体虽殊而其心则一隐显之间影响斯应一念之善虽未形诸言天必应之以和一念不善虽未见诸事天必应之以异所以自古帝王遇灾警省发政施仁卒能变而为祥者往往由此舜何人哉顾立志何如耳
　　君道篇第二
　　天之道即君道也天道无私人君亦无私尧舜禹汤有天下而已不预焉公也桀纣幽厉有天下而民不预焉私也公者以天下为心一巳之奉不计也私者以一身之乐一时之适为心天下皆失其所不恤也然而数千载下闻尧舜禹汤之风者莫不感戴如父母闻桀纣幽厉之风者莫不疾恨如仇雠囘视当时所乐若琼宫瑶台今皆荡为太虚之尘而无毫髪纵影之可见其昭然而存者贪暴之名万古如一日呜呼尧舜禹汤动相规戒不自暇逸其始也若自苦由今观之乃大安也大荣也大乐也桀纣幽厉穷奢极欲人莫敢言其始也若自得由今观之大危也大辱也大戚也呜呼圣人立教每以尧舜禹汤为天下后世法桀纣幽厉为天下后世戒者其有以夫
　　君体篇第三
　　维简维静为人君之体简非省事谓不侵臣务也静非无为谓应物而物不能挠也鉴之空衡之平物有万殊美恶轻重靡不毕见者得应物之体也故圣人之治天下泊乎其心与衡鉴等爵以待有德不敢私于所旧刑以待有罪不敢贷于所亲况人君以一心而应万机之繁以一身而临亿兆之众深居九重而欲使天下皆安百官皆举其职非于赏罚之柄握之坚行之必其何以臻此我世祖皇帝临御三十余年而赏罚之柄未尝一日或失端严简重而天下归心昔汉髙既帝矣拥戚姬骑周昌项慢骂臣下故四皓耻而不仕唐太宗由秦邸而践天位好胜自矜犹藩王之辙是皆有失乎人君之体也然则得体之道奈何曰敬
　　君威篇第四
　　盛饰仪衞非君威也专于诛杀非君威也峻其宫阙城郭非君威也然而为威者何不杀谏臣以作台谏敢言之气此天子之威也古人喻谏者为批龙鳞又为犯雷霆幸而见从犹虑不测万一致怒轻则杖之重则刃之又重则籍而族之自非忠恳出于极不得已孰肯舍身为国甘受如许之祸哉故自古迄今人臣以谏闻者百无一二王者知其然故表木以来之和顔以听之重赏以劝之人犹畏首畏尾而不至况压以势而中之以法孰敢伸其喙哉大哉人臣之纳谏也必有拂乎人君之心使其言惟务于顺则非所谓谏矣然顺心之言多喜逆心之言多怒者亦人主之常情但于其将怒也反而思曰彼所以冒罪而谏者抑为谁欤苟为国为民则是忠于我者而怒之则天下必将惩艾而为不忠矣呜呼为人君而使天下以言为戒则何不生何奸不起何乱不作人主诚能如是思之则凡进言者万不至于加罪矣故前代以不杀谏臣为天子家法告之宗庙传之子孙颂诏天下真后世人主享国绵逺之计哉
　　君治篇第五
　　夫人君致治之要有三一曰宰相得人二曰台谏得人三曰左右侍从得人葢得人则朝廷尊而君德日盛于斯三者而左右所系为尤重昔孟子谓左右前后皆薛居州王孰与为不善左右前后皆非薛居州王孰与为善夫宰相台谏进见有时左右之臣则朝夕所亲炙苟不严示以法使之恒有所警则虽宰相台谏之职亦将有所不能行矣夫君子多易疎小人多易亲葢君子惟知纳君于善诡随容恱虽死不为小人惟知謟佞奉迎百无顾一或不察则以忠者为不忠不忠者为大忠矣三代而下有国家者所以致治致乱大概不出此二途善乎楚共王之言曰常侍筦苏与我处常忠我以道正我以义吾与处不安也不见不思也虽然吾有所益焉其功不细申侯伯与我处常恣纵我吾所乐者劝吾为之吾所好者先吾服之吾与处欢乐之不见戚戚也虽然吾终无所益焉其罪不细于是重赏筦苏而逐申侯呜呼人君能以是为心则天下何患乎不治
　　奏疏
　　谏灯山疏
　　至治元年正月初七日大中大夫防议中书省事臣张养浩谨斋沐信宿顿首百拜昩死实封献书于皇帝陛下伏念臣养浩才行无奇窃食于官殆三十年矣每愧出仕明时无有寸报兹葢伏遇皇帝陛下英明仁孝自登大位近除防慝逺镇边荒亲祀祖宗溥恩黎庶薄海内外为臣为民者无不懽忻踊跃以为世祖规模复见今日而陛下又颁诏旨凡百政务一遵世祖皇帝旧制为臣民者愈益懽忻思观治化臣养浩近闻一事不无所疑欲黙不言受国厚恩有所不忍欲言恐天威一震势无生全然人臣事君宁坐犯顔不敢缄黙外人皆曰今岁正月十五夜圣上欲于宫中结绮为山树灯其上盛陈诸戏以为娯乐臣养浩初闻其事意谓妄传岂有万乘英明仁孝之君临御之初而肯为此浮华无益之事既而质诸近侍颇以为然臣养浩不敢逺引古昔钦惟我世祖皇帝在位三十余年每值元夕虽市井之间灯火亦禁葢圣人之心所虑者逺所防者深况宫掖之严尤当戒慎往岁曲律皇帝由辅导非人剏构灯山喧閧数夕迄今中外百官嗟惜不已虽取乐于一时而史册书之适足为大不乐于千载臣养浩于今月初六日密言此意于左丞相拜珠丞相苐曰已知臣养浩不胜慺慺蝼蚁微诚尘渎天顔僣陈所见伏愿皇帝陛下以世祖皇帝崇俭虑逺为法以曲律皇帝喜奢乐近为戒寝其灯宴止其所为之山臣养浩虽获罪于圣明而于平昔报国之心庶少白今日矣其从与否伏乞圣鉴臣养浩俯伏玉阶罪当万死诚惶诚恐顿首谨言
　　西台上王者无私疏【咨内台闻奏】
　　臣某伏闻天无私覆地无私载日月无私照王者无私恩又闻圣人谓大哉尧之为君惟天为大惟尧则之葢尧之所以能则天而为君者其道无他至公无私而已矣夫名爵赏罚天下之公器所以奔走豪杰惩劝臣下初非为人主喜怒之资而设也如欲赏一人则当询诸省台若省台以为可赏然后赏之是庆赏无所私也如欲罚一人亦当询诸省台若省台以为可罚然后罚之是刑威无所私也夫赏无所私虽至旧至亲者不敢妄有所祈罚无所私虽至爱至狎者不容有所贷三代有国家所以享祚绵逺垂拱无为而天下义安者其道由此钦惟皇帝陛下宽仁大度早历艰难天相民获迄复于今龙飞伊始愿陛下思得之之难与天下从新更始万几之来稽诸祖宗成宪而陛下应之以无心处之以无职毋因怒而辄刑人于市朝毋因喜而辄加官于左右凡进谏者皆为主进忠之人愿自陛下为始勿加诛戮以彰圣明传之万世子孙永为家法夫赏善罚恶国之大柄此而公当帝王之能事毕矣卑职承乏台官不避斧钺谨言如右

　　归田类稿巻一
　　钦定四库全书
　　归田类稿巻二
　　元　张养浩　撰
　　上书
　　时政书【庚戌年上】
　　奉政大夫监察御史臣某谨斋沐信宿昩死奉书皇帝陛下伏闻御史言官也人君深居九重耳目有不及者设监察御史言之是知御史者实朝廷耳目人主所倚以为聪明者也伏自世祖皇帝立御史台迨今五十余年矣昔阿哈玛特饰奸乱政台谏不言为盗杀之僧格罔上酷下迨其诛灭世祖皇帝震怒台臣不先事而言几至危殆是知国家未尝负言官而言官则有负国家者矣况陛下方总羣策以收太平之功责言于人而以言责之万不如是政使或尔死自其职又可避乎臣自承乏言官常欲披肝沥胆具白当世之务以父年喜惧章成复毁者至于再三傥朝廷怜其居职不能不言之心少赐清闲使竟其说或诛或窜止于臣身则受辱之日皆感恩之年也臣尝观自古国家之难多伏于治平无事之日为人臣者欲及未然而言则恐败无实迹人主忽焉而莫之信欲俟已然而言则又恐事成不救贻人主无可奈何之忧世徒知听言者难而不知进言者为尤难也夫子之于父非不亲且敬也惟亲也故有过不敢不争惟敬也故争之不敢不尽其诚为父者若曰吾尊也汝卑也奈何汝不我从而欲我之从汝言或及此则人子之职隳矣臣之于君与是奚异伏惟皇元有天下垂百余年始则太祖皇帝以义兵起朔方次则宪宗皇帝以勤劳绍国统次则世祖皇帝以赏罚一天下又次则成宗皇帝以简重守成功列圣相承咸有彞宪初陛下抚军漠北天人胥顺灵旗所指辄以捷闻中外之心愿其即真悬悬焉殆如农夫之望岁防奸谋内构欲僭宸极天下之人皇皇焉又如盗入其家靡所宁止赖宗庙之灵社稷之佑太母元弟之断虐焰已灰期月之中民之翘首企足以迟六飞之至者不契而同遐迩一意后闻正位上京士贺于朝民庆于市于以见臣庶之欣戴陛下者可谓至矣以陛下孝武英睿鸿福永年因民之心仍祖宗之宪少抑浮费则隆熈之治可必底无疑固不必纷纭更张求胜前人为也传曰道在迩而求诸逺事在易而求之难又曰监于先王成宪其永无愆前辈亦云天下本无事庸人自扰之伏愿陛下详味斯言则致治之方有不难见大抵厥今天下譬则一室祖宗基构涂茨靡微不完但陛下择一二端重耆臣谨而守之自可坐享亿万年无疆之庇况陛下龙飞之始已诏中外凡百一遵世祖皇帝旧制当时识者佥谓圣心及此幸孰大焉而近年以来稽厥庙谟无一不与世祖皇帝时异者岂陛下欲自成一代之典以祖宗为不必法与将臣下工为佞辞隂变之而陛下不知也世祖皇帝时官外者有田今乃假禄米以夺之世祖皇帝时江南无质子今乃入泉糓以诱之世祖皇帝时任人必循格今则破选法以爵之世祖皇帝时守令三载一迁今则限九年以困之世祖皇帝时楮有常数今则随所费以造之世祖皇帝时省台各异迁今则侵其官而代之世祖皇帝时墨勑在所禁今则开幸门以纳之世祖皇帝时课额未尝添今则设苛禁以括之世祖皇帝时言事者无罪今则务煆炼以杀之彼当国者始言齐政令以苏民瘼今则瘼愈剧而政令纷然始言实钞法以阜邦财今钞法愈虚而经费日诎始言下情弗达今壅蔽愈甚始言一新视听今遐迩怨咨始欲去而益繁始欲变法而法愈坏其他奸谋诡计谬论诈忠以荧惑朝廷欺天罔人惟已是利者殆难枚举臣欲黙而不语则恐厥后事功不效为台臣者责无所逃欲覼缕言之伏见陛下信彼方深任彼方笃非造次一语所能回然竟不免冒雷霆之威终为国家言者诚不忍祖宗百余年富寔完美之业一旦为二三小人幅裂而丝棼之此臣所以不避一身之祸上为列圣惜下为天下百姓忧欲使彼闻而改之不致有挠栋覆餗之虞以成朝廷图治美意云耳夫人固有闻其言则若有为施诸事则无实效圣人谓言之非难行之惟艰恶利口之覆邦家者不可不察昔赵括学兵于父恃其辩自谓天下莫敌然其父则不为许母问其故父曰兵者死地而括每易言之使其为将必败人军后赵王将括母上父言不听未几果坑赵军四十万长平身亦不保夫以赵括谈兵意其料敌制胜如在目前然父灼其必败者政以两军之交千变万化未尝躬历其险欲以三寸舌为战胜之具安往而不败哉此古人所以重质愿轻浮华薄巧言敦实行务守成重改作者葢有见乎此也且祖宗之得天下也非一朝一夕之积其立法也亦非一臣一士之谋比及尺地之获一令之出族画朋议旷时引月然后定焉今乃于顷刻之间因一人言纷纭变易岂不与陛下初年诏旨大相戾乎葢尝伏虑厥今天下藩镇无有外敌无有犬盗窃发者无有宦官作福者无有女谒乱政者无有然而所以未极于治者良由任事之臣惟利目前而不虞其久逺之惟知泥古而不察时势之难惟知曲意迎合而不知进逆耳之忠言惟务一切更张而不知绳武祖宗足以为治今姑举其害政太甚者一十事试为陛下言之一曰赏赐太侈葢闻自昔国家之制赏典将以来有功昭有德砥砺羣情鸠集庶事者也故功有大小赏有重轻德有厚薄爵有髙下轻其所重则勤劳之人解体髙其所下则侥幸之徒生心是以善为国者当其可赏虽仇而不吝其不可赏虽亲属不以假之况货财非从天降地出皆世祖皇帝铢累寸积而致之百姓罢精殚力而奉之将外供上帝百神之祀成朝聘享頫之礼待边陲征戍之需备年岁凶荒之变施当其度则国足民逸上下裕如少失其宜则国困民乏中外骚动陛下所知者谓堂堂天下何珍不有何奇不臻随取随盈故不靳惜而不知四方万里之外穷乡陿邑疫氓厘妇髪鹤于耕手于织采玉者蹑不测之危煎卤者抱无涯之苦拣金求珠者冐莫能度量之深比至积微成巨剔伪存真变恶为美改朴以文不知为日几时为功几许为费几何然后得入有司之选其上之也水焉则舸陆焉则舆虞其盗也则又抽兵以卫之调民以警之干没则责偿于见官腐坏则倍徴于来者其成其贡其来其入其始其卒在下者有如此之难苟因一笑之欢一之适不论有功无功纷纭赐予岂不灰民心糜国力哉昔韩昭侯有袴命左右藏之或以为言昭侯曰吾闻明主爱一颦一笑颦有为而颦笑有为而笑今袴岂特颦笑哉吾必待有功者夫古人以袴之微为重于颦笑犹不轻以假人况累朝内帑所储珍奇宝玩之物又岂特袴之比哉昔我世祖皇帝临御三十年乘舆服御皆尚俭素左右之臣虽甚爱者未闻无故而得尺帛寸金之赐故能外芟防乱内杜臣奸国用日饶威权两盛兹非万世圣子神孙所当取法者欤伏覩陛下即位以来每及民瘼常欲锐意愈之其子爱元元之心非不切矣然四三年间呻吟者尚多岂非朝廷于恩赏庆赉之际或未惜欤易曰节以制度不伤财不害民语曰节用而爱人臣尝岐而二之今乃知节用斯爱人伤财斯厉民矣伏愿自今凡有所赐上思世祖皇帝惜财富国之意中思圣人制度之言下思百姓殚力罢精之苦将不待旁取他求而公私无不给矣二曰刑禁太疎窃闻法者天下公器将以威奸弼教囿民于一者也比见近年臣有贜败多以左右贿赂而免民有贼杀多以好事赦宥而原加以三年之中未尝一岁无赦杀人者固已幸矣其无辜而死者寃孰伸耶故古人以赦为偏枯者政以谓此按书眚灾有赦五刑之疑有赦周官赦宥之法一宥曰不识再宥曰过误三宥曰遗忘一赦曰幼弱再赦曰老耄三赦曰惷愚肆赦之原葢出乎此叔世往往以赦为可禳灾祈福故尝轻易频数抑不知福者由人积德累行而生非纵恶惠奸之所能致为田而防稂莠徒损苗嫁不足以言仁为国而宥奸贪徒挠良善不足以言福贵为天子何灵不佑何祉不集尚奚假彼狴犴胥靡之助使其宥而知改犹或庶几如狃恃宽恩岂不益滋其恶臣尝官县见诏赦之后罪囚之出大或仇害事主小或攘夺编民有朝防恩而夕被执旦出禁而莫杀人数四发之未尝一正厥罪者又有始焉鼠偷终成狼虎之噬者问之则曰赦令之频故耳意者以为先犯幸而不死今犯即前日应死之罪两御人货而止坐一罪于我巳多况今犯未必死我因而逺引虚扳根连株逮故蔓其狱未及期岁又复宥之岂人性固恶防范不能制哉诚以在上者开其为盗之途故也又古之赦令出人不意今诏稿未脱而奸民已复羣然诵之乘隙投机何事不有以致为官者不知所畏罪露则逃为民者不知所惩衅深益炽又古者犯法受刑今也犯法受赏其曰秃鲁麻者尤为奸盗之招深损威权甚非导民以善之义者汉司马呉汉病光武问所欲言他无所及惟曰愿谨无赦诸葛亮治蜀军旅数兴赦不妄下而敌人畏之唐太子承干为长孙皇后病请肆赦以求福后曰赦者国之大事惠奸败法何福之为是知自古明君良臣贤淑之后固未始以数赦为美事也伏望朝廷自今臣有犯法止左右毋得祈请好事当原者先老幼疾废其余犯者一丽于法如此则刑罚中而臣下肃矣三曰名爵太轻伏覩陛下正位宸极皇太子册号东宫以来由大事初定神器再宁喜激于中故于左右之人往往爵之太髙禄之太重微至优伶屠沽僧道有授左丞平章防政者其他因修造而进秩以伎艺而得官曰国公曰司徒曰丞相者相望于朝自有国以来名器之轻无甚今日夫爵禄人君所以厉世磨钝使天下之人骏奔事功而不容后者以其有此而已故书谓官不及私昵惟其能爵罔及恶德惟其贤苟不论臧否劳逸因一时之懽辄加以极品之贵则有功者必曰吾艰苦如此而得是彼优游如此而得是则自今孰肯赴汤蹈火以徇国家之急也哉大抵人所以重夫势者以众不能皆髙而已独岿然众不能皆丰而已独绰乎有余故也譬则狐白凤锦惟服者少故人以为贵若人人服之则与毳布奚异焉使其受而知足犹可万一等而上之厥心谿壑其为患也庸有既乎今夫鹰隼所以易制者不过恒使之饥焉而已矣一或厌饫鲜不决云叛主而去名爵于人何以异此以其班资之降杀服色之等威宜若虚名以言夫与夺轻重之间则朝纲张弛人情离合国体强弱系焉古之人有见乎此故寜赐人以金帛他物不以天下公器假人衞仲叔于奚请繁缨孔子以为不如多与之邑湖阳公主为子求郎汉明帝以为苟非其人民受其我世祖皇帝朝伯顔丞相负平宋大勲官止金紫光禄大夫今朝廷诸大臣不知有何勲何戚无一不阶开府仪同三司者使其有伯顔丞相之功则不知复以何官与之伏望自今量加沙汰其有夙尝近侍立功汉北奉特命而官者听其仍旧以贡献以请谒如墨勑斜封之类下有司拘括已授者满日黜降未受者一遵选格差除如此则侥幸者无隙可乘朝廷尊而名爵有所劝矣四曰台纲太弱夫国家之有台宪犹边陲之有御兵虽敌人逺遁而反侧之患不可不防虽奸党敛踪而専擅之谋不可不察其或见敌人之来而攻之过惨闻小人之僭而击之失实在上者则当嘉其为国优而容之以伸其勇敢之气而收他日缓急之用夫畜犬将以吠盗不可以盗戢而畜不吠之犬豢猫将以捕鼠不可以鼠伏而豢不捕之猫此举世所共知也然犬之吠也岂必人人皆盗见其不熟于目者无不吠也猫之捕也岂必物物皆鼠见其可适于口者无不捕也若犬以吠非其盗而烹猫以捕非其鼠而逐将见盗鼠不胜其繁而犬猫有不胜其屈者矣且责言于人而以言见罪是犹饮人以酒而以醉见疎驭下之术恐不如此昔我世祖皇帝每戒饬台臣及下求言之诏必曰其言可采优加旌擢如不可采亦无罪责夫冕旒之前言不中礼宜若可罪然国制不论者葢恐因一人而沮天下之善为细故而失天下百姓之计也苟以一言不中径加诛戮则天下必将箝口结舌无复告以善道者矣上不闻善则何不生昔唐太宗尝曰自古帝王有兴有衰犹朝之有莫皆为蔽其耳目不知时政得失以至灭亡朕既深居九重不能见天下事故布之卿寺以为耳目勿以天下安宁便不存意观太宗之言与我世祖皇帝求谏之意数百载下若出一辙于戏圣哉伏惟御史台乃国家耳目所在近年以来纪纲法度废无一存昔在先朝虽掾吏之微省亦未尝敢预其选今阖台之官皆从尚书省调之夫选尉所以捕盗也尉虽不职而使盗自选之可乎况中外之司论其关系重者无过省台就二者言之台为尤重葢省有宰执为朝廷股肱台有言官为朝廷耳目夫人必先聪耳明目然后乃能运用股肱若耳目有所防蔽股肱虽能运动讵得如其意哉以是论之则人主苟欲保全宰相莫若精选言官言官得人则宰相必恒恐惧脩省不至颠危言官不得其人则宰相必肆行非度卒与祸防是知言官之严乃宰相之福言官之懦乃宰相速祸之阶臣尝观史籍所载自古奸臣欲固结恩宠移夺威福者必先使台谏黙然乃行其志为人上者苟不时引台臣访以得失则奸至前而不察盈外而不知衅伏中而不闻庶绩隳而羣心摇矣臣固知堂堂圣朝万无许事然臣自弱冠从事久叨国恩不胜拳拳报上之诚所以不容不言于未然也五曰土木太盛比见累年山东河南诸郡蝗旱荐臻沴疫暴作郊关之外十室九空民之扶老携幼累累焉鹄形菜色就食他所者络绎道路其他父子兄弟夫妇至相与鬻为食者在在皆是当此灾异之时朝廷所宜减膳彻乐去几缓刑舍禁蠲征损服御发仓庾止贡献停一应不切之役下纾民力上答天心今闻剏城中都崇建南寺外则有五台增脩之扰内则有养老宫展造之劳括匠调军旁午州郡或渡辽伐木或济江取材或陶甓攻石督责百出防犯毒瘴崩沦压溺而死者无日无之粮不实腹衣不覆体万目睊睊无所控告以致道上物故者在所不列佀此疲氓使佛见之陛下知之虽一日之工亦所不忍彼董役者惟知鞭朴趣成邀功觊赏因而盗匿公费奚暇问国家之财诎生民之力殚哉夫自古帝王非无土木之役也惟相时而举度力而行可则兴否则辍其有必为不容巳者则基焉以待岁年在下者既知上之人爱悯如是故临期操畚荷插乐然趍事靡遗余力焉谨按礼凡土功龙见而戒事火见而致用水昏正而栽日至而毕圣人谓使民以时者葢指此而言也昔鲁公城中丘城郎皆当长养之月故夫子笔之春秋以昭其失夫人君所恃以为国者无急城郭焉使筑之非时何损于政而圣人略不少贷必大书特书者葢天之于物也无不爱王者之于民也无不养养民之道无他不夺其时而已矣时不夺则民力足民力足则生理饶生理饶则礼义兴礼义兴则风俗美风俗美则教化成教化成则天下治故为国以养民为本养民以不夺其时为本故春秋诸营建无巨细必书诚以民力为重故也昔汉文帝欲为露台计用百金帝曰百金中人十家之产吾奉先帝宫室常恐羞之何以台为唐太宗欲修洛阳宫以备巡幸张元素以百姓疮痍未复太宗遂罢其役夫以天下之富视百金之费一宫之建真不啻九牛之拔一毛而文帝太宗犹以劳民耗物而止况五台新寺等役其费岂止百金其劳岂特一宫之役其直又岂止中人十家之产而已伏愿陛下于是数工而罢其一无俾汉文皇唐太宗专其美于前则天下幸甚六曰号令太浮夫上有所为而天下无不响应者号令之信而巳矣号令之于国犹血脉之于人血脉无凝则疾病不作而人必安号令推行则奸恶不生而国必治书曰慎乃出令易曰涣汗其大号传曰命重则君尊又曰国之安危在出令凡此皆言人君当慎重其命不可轻易出而造次发也臣伏见近年朝廷用人不察其行不求诸公纵意调罢有若奕棋其立法举事亦莫不尔虽制诏之下未尝有旬月期年而不变者又甚则朝出而夕改于事甫行而止者随至一人昉仕而代者踵随不惟取笑于一时又贻口实于后世庙堂之上举措如此则外方他郡事体可知原其所以致此者葢由执政褊心自用恃宠大言人情有未谙时势有未审事理有未达或急于迎合之私或牵于好恶之过或狃于闻见之迂所以轻率无谋而徒为是纷扰也昔世祖皇帝毎举一事明见其可亦必下公卿大夫馆阁诸老集议何则葢兼听则明偏听则暗独任则小任众则至其听览之时又必出而坐于路寝之外其或不出亦必毕入羣臣使各罄所怀如此而情伪之间犹有未悉况今省台奏事多则三人少则一人其余同僚皆不得预有一人得旨而出众人懵然不知者有众人欲奏而得入之人抑不上闻者欲望下情上达上泽下布其亦难矣臣愚乞自今凡有更革之事仰遵世祖皇帝馆阁集议旧制使彼悉心叶意博询利病详究可否然后面同入奏庶几命令之出有建瓴之易无反汗之难若官若民举知遵守而无翻覆不一之患矣七曰幸门太多伏闻众星丽天其所拱者北辰百辟在官其所奉者天子次天子而尊则太后焉次太后而尊者则皇太子焉虽亲且贵要皆人臣事无专制义无独行所谓尊无二上者是已今国家为制宽大所以诸王宗室皆有生人杀人进退人之权夫庆赏刑威当出于上久假不归则飞扬跋扈之势成有不可制之一旦者矣惟谨于始则无后患防于渐则无近忧夫水之微也抔土可塞及其盛崩城不足障之火之微也滴水可救及其盛决河不足灭之是故自古圣君贤相所以能逆折乱萌潜消祸本使天下隂受其赐而弗之知者灼此道也臣比见天下淫僧邪巫庸医谬卜游食末作及因事亡命无赖之徒往往依庇诸侯王驸马为其腹心羽翼无位者以之而求进有罪者以之而祈免出则假其势以陵人因其众而结党入则离间宗戚造搆事端防以甘言中以诡计中材以下鲜不为其所惑如近阔阔出太子赖发觉之早未尝变生少有不及岂不可为寒心也哉其致此者非但下之人不知涯分自底灭亡抑亦在上者恩之太重御之太宽有以纵之使然也夫自古乱臣贼子初亦未尝敢有觊觎神器之心或以辨给遇或以诙谐入或以伎艺亲或以功利合久则爱爱则赏赏则骄爱之极则肆始焉望阙而不敢进今则出入如己家始焉被问不敢言今则纵谈无所忌始焉蹴蒭而心悸今则骑其骑而服其服始焉妻妾皆常人今则贵族宗藩之所御者使其能夕惕兢兢深自贬损尚或可免苟因是而思曰吾所服如此所骑如此所御如此其去南面之贵复有几何于是求所不当求问所不当问日滋月炽恶积罪盈乃从而按问诛之非在上者有以纵之使然而何故君之于臣也尚严而不尚和虽爱而不锡以过分之赏纵狎而不受以非防之官非政则不与之言无故则不命之坐非大勲劳则不赐以车服珍异之玩何则葢谨微防渐其理不得不然也臣之于君也尚敬而不尚谀过位则变入门则偻背阙而坐者纠蹴马之蒭者罚道焉则下车有命则不俟驾而赴何则葢臣近于君恐其防渎慢易预逺不敬故也于戏使上下胥尽其道则自古败亡之祸岂复踵于世哉昔汉宣帝时徐福言世臣霍氏太横宜以时抑制保全书凡三上不报其后霍氏竟以不轨赤族当时议者谓不从徐生之言以致君臣两失臣见厥今藩王宗室左右大臣侈肆尤甚伏望朝廷自今待宗藩以恩而济之以义遇羣臣以礼而辅之以严凡一切鄙俚之谈隐微之请并赐禁絶庶使尊卑之分明而政柄归乎一矣八曰风俗太靡尝闻治天下有至简且易之道倡于上则应之于下作于迩则应之于逺端一身而千万人化者风教之谓也夫一家之风欲正为亲者所宜先之一郡之风欲正为牧守者所宜先之一国之风欲正为储侯者所宜先之葢自上而下者谓之风因上而成者谓之俗故风俗国家之元气风俗厚则元气盛而享国之日长风俗薄则元气衰而享国之日不敢必故古之善观人国者察乎此而巳矣臣伏见方今之俗以华相上以伪相髙在仕者愚玉碎而才瓦全贵雷同而鄙崖异以氷蘖为沽誉以脂韦为逹时以吹毛求疵为异能以走势趋炎为合变顺已者虽蹠蹻而必用逆巳者虽夷惠而靡容自非确焉有守不顾一世非笑者出而正之则未易善其后昔唐天宝之际其风俗可谓汰矣至代宗以杨绾为相以清俭率下拜命之日朝野旧习为之顿衰郭子仪方宴邠州声乐减五之四京兆尹黎干出尝驺从数百止存十余御史中丞崔宽第舍甲一时即日撤而毁之其他闻风而化者不可胜纪所谓立之斯立导之斯行绥之斯来动之斯和者为有徴矣第后世为相者夙无致君泽民之诚一堕纷华顶踵俱变既乏时望又不能勉自克治苟假威权为巳尊重所以立之而人弗立导之而人弗行绥之而人弗来动之而人弗和一切戛焉不胜其难者由行不素修声望不素孚于人故耳古人以身教者从以言教者讼语谓其身正不令而行孟轲氏曰贤者以其昭昭使人昭昭今以其昏昏使人昭昭非以此欤夫以宰相之贤而犹使人感化之速如此况贵为天子果有志于移风易俗信乎其不难矣九曰异端太横伏闻三代有天下者以四海为一家中国为一人视民饥寒不翅在巳故并天下之田使民均有其业其有逸居不事其业者谓之闲民倍其赋以责之古者十农夫而闲民或一今也十闲民而农夫仅一焉欲民无饥寒之虞邈矣夫富民之道固不必家赐戸赏塞其蠧财害民之源而已昔汉文帝以锦绣纂组富商大贾为侵牟农利伤害女红犹议禁之况百此病民者顾可恬然莫之省耶臣见方今释老二氏之徒畜妻育子饮醇防腴萃逋逃游惰之民为暖衣饱食之计使吾民日羸月瘠曾不得康秕蓝缕以实腹葢体焉今日诵臧经明日排好事今年造某殿明年构某宫凡天下人迹所到精蓝胜观栋宇相望使吾民穴居露处曾不得茎茅撮土以覆顶托足焉彼不知惠迪从逆之原妄谈祸福不知原始反终之故谬论死生簧鼓流俗聚徒结党使人施五谷以为之食奉丝麻以为之衣纳子弟以为之童仆搆木石以为其庐室而人见其不蚕不稼不赋不征声色自如而又为世所钦为国家所重则莫不望风奔效髠首从游所以奸民日繁实本于此今夫田野之农终岁勤劳犹不免饥寒之苦彼一祝髪则情欲厌足莫敢谁何固无讶其舍彼之难为此之易也使其精严所业真能为国祝厘延祚犹为庶几今也盗获者有焉奸败者有焉谋反大逆者有焉夫人必先齐心明德然后可以动天地感鬼神苟秽恶周身彼神明方且恶而走避之不暇矧肯歆其祭而降之福哉昔世祖皇帝尝欲沙汰天下僧道有室者籍而民之后夺于众多之口寻复中止至今识者为深惜焉古人谓十农夫之耕十蚕妇之织不能衣食一僧葢言其蠧财害民之甚也臣尝略防国家经费三分为率僧居二焉以之犒军则卒有余粮以之振民则民有余粟以之国则国有余资彼烧坛设醮吹螺伐鼓奚为哉近者至大二年十一月昊天寺无因而火天意较然可为明监伏望自今谕旨省臣凡天下有夫有室僧尼道士女冠之流移文括防并勒为民以竟世祖皇帝欲行未及之睿意岂不可为旷代未闻之盛典也哉十曰取相之术太宽伏闻宰相之职代天理物表率百僚国之柱石民之冠冕于是乎在其贤与否天下治乱系焉尝考诗书所述历代史册所载有政熈时泰四夷贡职吏良民义者必由天子命相得人而致之其有纪纲纷纠羣小兢进海内刓灾异荐臻者必由天子命相不得其人而致之故古者命相内则询诸大臣外则酌之舆议上以稽诸国典下以应乎民心殆不可宠一人使千万人受害徇一已好恶废天下后世议论之公以尧舜之明将有所登庸亦必四岳是咨而不独主巳见岂非宰相任天下之责其势不得不与天下共选之故欤或者以为人君任相可断之独而不可夺于众是不知夫所谓独者集众人之议折衷一言之谓是岂弗谋于下惟已是任之谓哉尝见前代人君拂众命相以致祸败者不可胜纪试举其尤者一二以着监戒焉唐明皇之于李林甫德宗之于卢杞天下之人皆以为奸邪不可相而二君独任之不疑疵恶排贤卒致播越之祸葢尝因是以思奸臣所以结知于上牢不可破多由语焉而随声行焉而承意探其将喜而先之以笑逆其将怒而激之以言好乐则开以郑衞之音好货则逢以聚敛之说好饮则导以宴游之乐好猎则牖以驰逐之娱凡百所好靡不委曲承迎在上秪知其益巳而不知有大损在焉秪以为爱已而不知有大不爱存焉故书曰有言逆于汝心必求诸道有言逊于汝志必求诸非道葢忠臣直士多责难于君故其言往往若不可听然反而求之则所虑者逺所防者深佞臣邪士多贡谀于上故其言往往若所乐闻然徐而察之莫非浅近无益之事人君诚能拒其所乐闻而勉强回心以从其所不可听则商周不易姓而迭兴汉唐可有国至今不絶也钦惟皇帝陛下肇登宝位推心御物纳谏如转圜人有片善不考其素辄超资猎等用如弗及是知陛下于用人听言之间可曰两得之矣然言有是非贵于详审人有贤佞贵于别白似是而非似贤而佞圣人谓恶郑声之乱雅恶红紫之乱朱者不可不察比闻中外皆曰朝廷近年命相多结罪入状自求进焉若无其事何幸如之万一或然自古岂有入状而为宰相之理今夫一县一邑将任一主辨小吏犹必择其廉慎素为众所信服者为之岂有宰相国家安危所系而各从其自举哉伏望朝廷自今凡有大除拜宜下羣臣防议惟人是论毋以已所好恶上所憎爱者以私去取焉将见庙堂无冐进之嫌人主无偏听之失公道开而人君之能事毕矣臣闻世祖皇帝在位三十余年方内宁谧臣严其威民孚其德者不过于此十事见之明守之固行之必焉而巳矣然功虽赏而不至于泛罪虽罚而不至于苛知名爵为报德酬功之具而不轻授知号令为戢奸弼教之物而不屡更台纲虞其弱而激厉者多土木恶其劳而兴造者少其他如躬俭素以敦风化别异教以崇士流安不忘危治不忘乱此皆三代以来圣君哲主之所谨而后世子孙所当拳拳服膺不可忘于须臾者也观夫中统至元之间其效为可见矣伏覩陛下四三年之间事祖宗以孝遇臣下以仁怀生民以惠其志非不欲追踪世祖跻世泰和然而再易省臣迄无成功者葢有二焉一则左右之臣秪知逢迎而不知尽言竭力以效忠二则陛下惟知责治臣僚而不知改奢从俭以端本夫匡时济世为臣子者固当以身任之然治理之成亦须人君侧躬修行以应于上然后颂声可作而王化可兴经曰为君难为臣不易惟陛下幸垂鉴焉则君国之术不外是矣臣养浩冐渎威顔无任战悚待罪之至谨言
　　表
　　辞聘侍亲表【移山东宪司进奏】
　　维天历二年月正吉日陜西诸道行御史台御史中丞臣张某谨薰沐稽首敬奉表皇帝陛下臣闻君犹天也其对越之严靡容毫髪有伪诗曰惟皇上帝临下有赫葢言天监昭明无隐而不烛也钦惟皇帝陛下圣聪天纵好古隆文入正宸极神人胥赞克清国难曾不逾时所恨臣某诞际休明寖及衰暮重以母年喜惧兄弟独无日者伏闻有旨特除臣翰林侍读学士寻用台荐又除西台御史中丞臣某有何勲阀行能两日之间叠膺二品清要之职抚心自省感愧交集不及此时具陈其愚将恐厥任弗荷自贻伊戚伏念臣某甫出弱冠所学未竟恪遵父命黾勉仕途降志趋荣以为亲喜幸无颠踬歴尘省台间有所为实出狂瞽或者因指为能毎自反观甚弗安也夫士固有偶尔致名夷考其实则空空无有者臣某往闻我世祖皇帝兴师伐宋兵驻襄樊众方习武一校独燎铛作食倐报防至即仓皇覆实穿铛耳以悬马后铛尚焦炽烙马马奔径突而前防为披靡主将壮其骁勇拔之行伍超授以官臣之才名诚不异彼今若羞于自白万一再诛战勲则臣前日侥幸所获者必将瓦裂不能有存矣所以自臣先父违世冺迹于仕甘老云庄垂歴十年九七承召命然迄不敢贪荣冐昧一起者其故职此兹者朝政鼎新贤能彚进宪台遣使驰报今除横被龙光遂思自奋政使身名或陨不失为忠拟于当月二十四日就路臣母闻行执臣之手且泣且言我年迫八旬汝髪亦素此别之后再见无期因感寝疾见臣辄泣臣阳言不往连曰汝已属官汝巳属官使臣进止两难委质无所欲不告而去则惧得罪于亲欲中辍其行则惧获罪于上君亲皆重既惧既悲二罪曷任若肩嵩华因忆晋温峤有行力为其母挽止太真不留断袖而去臣欲效之虑其先行【古语子行千里母行万里】又所不忍洪惟皇帝陛下以孝友为治其极功至德辉光古今黄屋无心于斯尤着自今以始臣知世道复隆皇图永固中外臣民必有安分以甘菽水之懽悔讼以熟埙篪之好者翕然偃风云从而雨化矣且前代帝王曲全人子为亲之心稽诸方册千古一辄伏惟皇帝陛下怜臣母老悯臣身孤宥臣言繁矜臣才拙姑如所恳以舒母忧或准六十致事以彰礼经亲年八十一子不从政之义则老母洎臣某仰荷殊恩其视古之宠锡鱼轩一日九迁者殆无以异矣臣某负知九重罪当万死故不敢循例台请僭具表闻冐渎天威无任惶恐战越待罪之至某官臣某顿首昧死谨言
　　与人书
　　上董中丞书【时年二十七台掾满间居】
　　葢闻中外之官莫要于风宪亦莫难于风宪民瘼有所未闻国政有所不知奸恶有所不白设风宪之官使言之兹非其要与其言也及大臣则大臣待罪及天子则天子改容听而信从则留连而不信不从则洁身纳履而去兹非其难与往者博陵公以搏击之才挟敢言之气歴事两朝其事功灿然至今表表在人耳目然为小人中伤者凡四五赖主上圣明克终厥职崔之后特辍先朝旧臣平章军国公不忽木以领之葢中丞三品官耳今乃属之宰相则其要且难又非前日之比矣夫军国为人详慎儒雅动持大体而不轻于纠弹譬之良医治疾不专伐其邪惟以滋荣元气为本切尝合二公论之其任斯职也均为得体非崔之严人不知台宪之为重非军国之雅人不知台宪之为尊昔郭子仪将河南之军简号令摈斥人未尝以为缓及李光弼代之不一日斩张用济于辕门而人亦未尝以为残何则处之胥得其道故也明公忠勲累世蔚为中朝故剑大臣之家而又重以力量才猷足以压服众望顷因中司缺员中外一辞皆曰非阁下莫宜继二公者既而诏下果然虑枢府之有别奏又奉特命以止之于以见圣上知人之明图治之切眷顾世臣之重而专风宪之寄也如此为人臣者当何如哉走也才绵德凉不足以知当世之务自吏风宪迨今四阅寒暑其间失得颇尝究之以意不众同未敢轻出诸口前年因友人元复初得瞻拜眉宇而明公破城府略齿爵握手如平生欢每退辄自感激且惭无以报效兹因明公晋居风宪凡仆曩昔所怀者愿由此以效一得焉伏自世祖皇帝肇立御史台迨今三十余年矣其间一隆一替一伸一屈理所不无然其所以为台者则自若也葢自昔立法其始也人莫不知惧及其久则亦莫不狎而玩焉善守法者逆知其然则必有时而振作之使玩者变而为惧惧者化之而至不敢犯然又不可以常常然也今夫人之所以怖雷霆者以其有时而震也设使轰轰焉日夜以警众则人将视以为常而彼为雷霆者则亦无以取惧于人矣法之于人奚以异此仆见今之莅官者类皆因仍岁月不力于政虽任风宪者亦莫不然此其故葢以法之与人日疎以逺而人久而自不知其流而至于忘法也自非有以大警耸之未易善其后今莫若因阁下执宪之初以世祖皇帝肇立御史台之意上前申明敷奏期于必行仍分诸道以戒饬之俾中外百司晓然知上所以任公之意顾不伟与且公先任行省而省务再新次任行台而台纲具举后召入枢府而故奸宿为之一空葢其英声茂绩上以结主知下以孚于人也久但明公挈其要振之不必曳裾断鞅而海内之人固自粲然而耳目新薾然而胆气夺矣过兹以往其有饕财蠧政循黙不胜事与夫絶私徇公者无问近逺强弱选其尤者而赏罚之以示惩劝如此则号令肃而教化行积习除而纪纲立矣且人臣献言于君也不可专恃口吻之辨自昔固有直其辞而不从婉其言而欣然见纳者其故何哉诚与不诚而巳矣传有之未有至诚而不动者程夫子毎当奏见则必齐戒而后入葢不敢浮辞说其君而苏老泉乃欲以苏张谲诈险陂之言必其君之从已是岂事上之道哉况台官所陈又非他司之比轻则夺人之爵重则戕人之生又重则回雷霆之威而挽江河之决苟不以诚将之一有所窒则其所系岂浅浅哉且执法之官人好之者少恶之者多无事尚且吹毛求疵幸其有失而持以借口安可不虑于意外以中奸人之计乎以向日监察御史观之可知巳【时有二人下狱】伏惟皇上临御以来宵衣旰食日图善治无逺而不烛其渴于求贤敏于从谏三代圣王殆无以过而于台察尤倚注焉彼当路者诚能孜孜为国随所宜而匡救之则雍熙之俗有不难致某尝谓士之处世苟有心于泽民利物则当竭其职分而不容毫髪之遗若儢儢焉无意为之则当振衣山林亦不失为髙尚之士畏首畏尾岂士君子之所贵哉仆也位卑言髙谅无逃乎僭越之责然天下之善一也巳不能行而与能者行之固不必自巳出也夫以明公之贤古今事体无不灼见尚奚须此区区之论抑闻水之细者江海资其深才之微者栋梁假其峻蒭荛之言圣贤取之以成其治传曰愚者千虑或有一得惟阁下恕其狂斐而亮其固陋之诚以赐采览焉幸甚干冐钧严无任待罪之至













　　归田类稿巻二
　　钦定四库全书
　　归田类稿巻三
　　元　张养浩　撰
　　序
　　牧庵姚文公文集序
　　皇元宅天下百许年倡明古文财牧庵姚公一人而已盖常人之文多剽陈袭故窘趣弗克振防惟公才驱气驾纵横开阖纪律惟意其大畧如古劲将率市人战彼虽素不我习一号令之则鼓行六合所向风从无敌不北虽路絶海岳亦莫不迎鋭而开犹度平衍视彼选兵而陈择地而途才一再敌辄衰焉且老者相万矣走年二十四见公京师时公直学士院每有所述于醼酣后岸然瞑坐辞致砰隠书者或不能供章成则雄刚古邃读者或不能句尤能约要于繁出竒于腐江海驶而蛟龙拏风霆薄而元气溢森乎其芒寒皜乎其辉一时名胜靡不鳃鳃焉自閟所有伏避其路而将相鼎族辇金篚币托名先世勲徳者路谒门趋如水赴壑厥问之崇学者仰之山斗矣每往来江湖间赆饯宴劳月无虗朝二千石趋翼下风吟啸自若巷陌观者谓神君仙人尝谓唐三百年其文为世所珍者李邕韩愈二人或所蔇若市或酬金牣门最其凡论之公盖兼有至其外荣逹喜施与宏逸髙朗中表惟一年愈艾而气莭愈隆顾有前人所备然则公之竒侅瑰异者独文乎哉公没之十一年当泰定改元江西省臣求所述于家凡如干篇将板行世郎中贾焕华甫走书济南以文序请窃惟韩昌黎文李汉氏序欧阳公文蘓轼氏序公与二子代虽不同要皆间气所钟斯文宗匠振古之人豪也走何人敢于焉置啄辞不获因纪平昔所尝得诸心目者姑副所恳公讳燧字端甫仕至翰林学士承防荣禄大夫集贤大学士太子賔客牧庵其自号云
　　孝子王善甫诗序
　　子孝于亲在古为常事肇王化既邈或咏于诗或茟诸经或传之史或表其门闾至近代为尤异焉呜呼世道隆杀可见矣夫表一人之孝则举族愧徳矣表一家之孝则阖邑愧徳矣表一乡之孝则余郡国愧徳矣今人鼓舞之从臾之犹患不力于善若乃较然别其所称明其不足道中材以下鲜不就决其防以济厥欲则是为一夫而厉九族为一家而厉乡邑为一乡而厉诸郡欲俗之厚得乎哉或曰所以表之者将劝善惩恶初无褒此贬彼之谓余曰夫权衡所以防欺也不知权衡出而欺益繁盟质所以要信也不知盟质频而信愈寡自余贰礼部中外妇以莭闻子以孝上夫以义荐者充溢案牍目烦于披而腕脱于署然访诸人有势取者有贿得者有表甫植而阴渝其守者欲阁而不为行则惧夫为善者沮欲辙其旧而不革又惧夫稔恶者无所惩惟覈实详别之庻得其人而不底于滥矣度支监经歴李愿甫顷过余言其漯阳里人王善甫事亲孝亲卒庐墓侧终防又筑台兆所而屋其上图祖父母父母容其中以时奉尝其用心亦厚矣朝廷表其门为孝子诸公多赠以诗子以我故幸冠之以序切伤古道之不复而病伪善以欺人者之多也故述此以贻之庶使彼此闻而交有所警也
　　葛推官平反诗序
　　狱无小毫厘或爽死生异焉三代民物淳直罪疑者鲜圣人犹曰钦曰恤后世反淳为醨俗日以下所在狴犴充牣黯焉而莫辨抑焉罔克伸者十且七八呜呼任厥事者亦确确其难哉圣元以仁覆天下州县之狱皆长官领之虑其或未悉也于路又益官曰推不敓他事俾专职焉代则朝廷等衰其绩而陟黜之然非智足灼微才猷周宻能权时宜者不轻畀今户部主事葛君云卿一日过余言其为推官于汴也尝録所上囚有孙秀者由出徴客负不肯偿禠其衣以归客诬以强刼闻有司执孙掠服某人因登舟偶蹶水死或谓舟人以计杀之承告者遽为然以刑实其狱窃疑其伪皆平反之又有李氏牛蹊人田田主牵归家牢之欲白县其人恐先以田主为盗牛声之官遂当田主如律窃察诸隣事遂白马其姓者夜逾垣某家有所私为其家杀之妻以仇告狱巳具每使者临覆重其刑莫敢异退即歔欷饮泣余即泣所诘之乃吐实竟从赦免若是昭雪者不一走闻而叹曰使天下职狱者皆云卿軰则垂毙而生巳穽而出既灰复然者寜无有耶夫古人治狱不迹之必而惟情之度初无疾顽幸祸之心也今夫赤子及井肓夫失途虽甚虣者无不悯焉彼蚩蚩之氓奚其异苟一闻有犯盛气以须之峻辞以绳之深文巧诋以中之吾见其茹枉死于非命者武相接矣仁人君子其忍尔耶大易有之君子以明庶政无敢折狱书曰惟良折狱葛君有焉故余叙其言尚俾世之官狱者知所法
　　和陶诗序
　　走尝观春秋列国诸臣往来朝聘宴饯及防盟之际往往赋诗以见志然所谓赋者乃引古诗或始章或卒章断文取意未尝出巳意为之于以见古人于诗初不必自作然后为工也诗且取其旧矧肯和韵乎盖诗之酬和始于唐盛于宋在今为尤盛焉然唐之和者犹不拘之以韵其拘之严者无过于宋语虽工而其去古也滋逺夫诗本以陶写情性所谓在心为志发言为诗既拘于韵则其冲闲自适之意絶无所及恶在其为陶写也哉余尝观自古和陶者凡数十家惟东坡才盛气豪若无所牵合其他则规规模仿政使似之要皆不欢而强歌无疾而呻吟之比君子不贵也余年五十二即退居农圃日无所事因取陶诗读之乃不继其韵惟儗其题以发已意可儗者儗不可者则置之凡得诗如干篇既以袪夫数百年滞泥好胜之而又使后之和诗者得以挥毫自恣不窘于步武春秋之法大复古则余之倡此他日未必不见赏于识者云
　　卫圣编序
　　自孔子没千数百年诸儒及异端冐为辞以夸诩后世者不可选纪防学或不能别往往谓圣人诚有是言或援以释经或举以诲人或施诸文字以证巳见戴白之儒有辙讹轨谬亦不悟其非者切惧夫鬼目之乱芝也碔砆之乱玊也稂莠之乱苗也桑间濮上乱雅乐也遂因讲读之暇萃诸子所尝假托者以类辨名其编曰卫圣若夫老庄申韩佛氏之书与吾圣经白黒较然则其所称有不待辨而知者惟左氏荀子及秦汉以来诸儒则不容嘿焉盖彼去圣人未逺后世又以学术之正跻诸从祀顾其言乃尔讵不误天下后世也哉今人有妄増损君长言者尚以罔上不道见斥于良有司况冠圆冠履句屦以儒自名者庸可坐视圣人之言为诸子所浊乱而不为申别也哉且圣人之言虽曰难知然其辞防微婉若太羮元酒清庙之瑟味澹泊而音要与彼贤者之言固自不同而或者见其出自大儒即从而尊之信之畧不敢致疑于其间呜呼此卫圣编之所由作也夫不得圣人之心必不能知圣人之言必不能知圣人之事今乃加圣人以未尝语之言诬圣人以未尝为之事苟有所见其忍不为圣人直其屈于千载之下耶昔扬子云非圣作经议者谓犹吴楚之君僭号称王以仆之愚輙疑人所不敢疑诘人所不敢诘任人所不敢任虽若隣于僭诞然彼读是编者不惑于鬼目碔砆稂莠郑卫之邪目一击而知此为灵芝此为美玊此为良苗此为雅乐其于圣经贤传未必无丝毫之补云
　　送堂邑和克齐宣差序
　　凡今为令者率病监县非其人刻心挠法盛气立威阴嗾同僚使日以私闻甚则飞谗语以怒上官滋厚息以与民市今一揺手则沮遏百端才者弛于承宣庸者甘为所压而无所于诉此厥今州县之常而天下为令者之通患也走尝闻而私陋爲令者不通无术乃尔大抵人非木偶畴无良心莫猛虎狼卒使弭耳下人者得其制之之术也夫驯虣莫如仁格邪莫如正治伪莫如诚允若是虽秦越之人亦不吾梗是岂宜独咎监县也哉始余授堂邑徐访诸民佥曰监县公和克齐徳人也凡三为邑长未闻有【原缺】辞同列间既共事见其详容逊语恂恂乐易政不主已惟是之从余由是大异焉盖君胄出名阀戞豪习而敦尚诗礼又过许余为才而敬信之凡药吾疹磨吾玷相吾瞽者繄君之力为多议者独归美于余过情甚矣兹因北上故不敢掩其善而掇实书之庶俾凡为监县者闻之有所矜式云
　　送谕仁本序
　　往年赴太子詹事丞召舟次通州诸公来见者佥言清江儒士谕仁本殖学好古文嶷嶷焉其有立也循循焉其有恒也与人交愈久愈益防逊窃尝求师家塾歴年弗得遂介著作李君溉之奉书逆而馆之于门者盖有年于兹矣初余待罪叅议省事仅逾嵗即辞归筑别业歴城华鹊邨为园池亭榭自娱如是者凡二年而仁本来仁本虽未如走之倦逰猒仕察其意亦若悟世幻而褰裳林壑者余既喜得闲又喜得仁本相追从每辰之良濯清流庇深林谈经论道自谓天下之乐无此加者不特仁本忘其身旅数千里外虽仆亦不自知其齿髪之迈而山林之为枯槁也今年秋仁本愀然谓余从先生逰年久凡所以辟茅塞厉驽钝者无虗日仆虽终身事先生庸敢辞苐立之亲老日有书趣其还愿一言终惠敬佩服之则与恒侍几席也无异矣余闻外虽诺其去而心终不能释然夫父母之念其子固人情同耳投老而得良朋既防而难于为别者独非人情乎哉虽然仁本行矣夫古人之于学非必亲炙其人求其道而已矣得其道斯得其心得其心则形迹逺迩有不必论者况圣人之言燎然于册直患好之不笃思之不审而持之不坚志苟立焉虽千载之上若圣若贤皆可亲炙若乃于俗学挈挈于科业忘其任道之重侥幸一第以华俗诩众则余之望于子者邈矣大抵天爵之贵世俗所易君子则重焉人爵之贵世俗所鹜而君子则有所不屑虽然抑闻仁本之亲年亦云迈朝夕冀寸禄以华其门者亦势所不无呜呼使其知道义之荣有非晋楚所能彷佛则今兹仁本之归虽不佩六印懐千金而其胷中耿耿者讵不足以光里闬而增重所天也乎哉于其行故余序而及之既以慰其亲又以为仁本劝仁本其勉旃
　　送田信卿上和林宣慰司都事序
　　余少闻和林漫不知为何许及来京师得诸常往者和林为朔汉穷处地沍寒不敏艺植禽鸟无树栖而畜牧逐水草转徙举目莽苍无居民盛夏亦雪风则沙砾胥飏咫尺无所辨行者日一再食惟马潼禽炙而已夜则直斗取道以前茫乎若迷者累月乃至驿置五十为里六千有竒朝廷以濒冲边要往年诏辟元帅府填之又选贵胄耆徳参庄厥职而责任之专殆与一行省埓今年春帅府都事阙选数軰俱以逺辞于是堂掾田君信卿慨然请行或曰都事非正员和林非内地子今掾满循所宜得固不失一近县乌用自弃荒逺如是哉君曰仕不心乎国而惟幸一身之安吾所耻也或白执政遂优而遣之及行同事咸祖健徳门外友人张某执酒前曰今人于任资格小不合意呶呶论列若无以为生既遂或所授差逺輙称疾托故以避纵往不事事事事又不克竟者闻吾信卿其亦有所媿矣大抵天下之事常患无非常人任之得其人则难可易危可安犷可制而擕者可懐且今阻声教者非他族别种皆国家所尝股肱手足视者苐以厥初怵于邪説艰于卒改故自伏于日月所不耀之地是岂异姓诸侯王怙强逆命者比哉苟懐之以寛仁要之以信义无蹙其境而迟以嵗月彼有不格者乎信卿尝与共事知其临事有逺虑故敢以是语之意必不以为迂而粪土吾言也
　　送栁唐佐序
　　世皆曰官外者唯县尹为切民州次之府郡又次之譬则子于父母于大父母相讵寖逺其情意寖隔以薄走独以为不然夫父母爱子固为天性其或狠忍残酷自戕所生彼为大父母者将忿而谪之邪亦将纵其毒而莫之恤也苟纵而不恤则父母之罪小祖父母之罪大也苟怒而谪之使易其行则父母之恩即大父母恩也顾何隔逺之有哉呜呼饥而啼寒而呼疴痒而为不寜或肆于嬉而及于井或轻于出而途之迷此赤子之常也于斯数者而有一焉不于父母大父母咎之而谁哉故余直不敢以县尹为逺民者此也友人栁君唐佐由章庆使司同知出拜懐孟路总管以余尝职民于外过而求言焉切谓吏之于民亲之如子是或一道故以是説赠之若夫唐佐之才若行详见清河元明善序兹故不及
　　送郭干卿序
　　余平生交逰甚鲜性且不喜瓦合非其人虽贵且富不以屑坐是零丁于世行焉而无伍倡焉而莫之和者二十余年于兹矣至大改元始与今右司员外郎郭君干卿同拜监察御史先虽识君众中其所抱则未之知也迨共事宪府每私相朂曰仕宦而至御史要莫甚焉平昔所懐庻乎可以言矣于是凡朝廷利疚得诸闻见者靡不言之其章则余二人必共议合署聫其防以上未来之祸所甘心焉是虽秘而不传之人君与余每言及之亦未尝不慨然自许至于知与不知则固有所不计也虽然君由余而濒危隣殆余由君而垂毙虎口者亦云屡矣呜呼使当时万一蹈祸则余二人尚得聫武青以有今日哉由是而论人之涖官临事顾忌不前所谓无关得防徒缺雅道者信矣君谋画深逺常欲的而后发而余也第知职所当尔成败或不暇计以余之踈济君之密所以不至颠覆者亦未必不由乎此也虽然古人举事未始不忠义自将固不以幸存苟免为智也忠则尽于所事而无不言义则安于所遇而无不定若乃依阿淟涊凡可保身固位者无有不至一旦事败情露罪延其家乃自取耳尙何人之责哉故由道得祸君子不以为辱而以为福枉道得福君子不以为荣而以为祸呜呼之言也微吾干卿其孰可与语此于其别遂序以赠之
　　送蒋府判为道士序
　　异端横中国释为甚黄老次之然二氏为害绵千数百年而卒莫之夷灭者其故何哉盖人所恶者莫甚于死而老氏饵之以长生人所好者莫甚于福利而释氏饵之以因果上而王公下而闾阎邱民莫不笃信其説以为敬而事之则能资福已祸今虽贫则其再生也必富今虽夭折则其再生也必年呜呼是不知人之夀夭贵贱皆命于天殆非佛老二氏所能移易况人既死则其魂体俱离岂有能复假胎于人轮廽而生之理夫男女相偶则人生焉鸟兽相偶则鸟兽生焉虽三尺童子知之信如彼説则人亦可胎而为兽则兽亦可胎而为人矣天下有是理哉彼为士大夫既不能以辞辟之顾往往为彼所愚亦从而靡岂不深可惜哉前睢阳府判蒋君某性冲抑尝欲超然世外以亲老黾勉于仕者且十余年近以亲终遂弃妻子入深山为道家者流将终其身诸公赏其决咸诗饯之要仆为序切惟君平昔读书逹义礼二氏之妄必所素知今焉若是者其意不过倦逰厌仕姑徜徉泉石以休形息影夫岂乐彼无父无君之教长往而不返哉昔张子房当汉之兴弃万户封愿从赤松子逰唐嵩髙张隠君有文武才寄迹老子法中以养其亲概以名教责之可乎吾意蒋君此举殆与彼无异恐议者覩其外而不究其中故书此以冠篇首
　　送李溉之序
　　曩余谢太子文学数往来今翰长牧庵姚公门时李君溉之从牧庵学白晳眉目秀髯鬒且美类神仙中人后又得所述飘逸有新意问其里则济南父字和甫仕江南久余以同乡闾喜甚寻用公荐授翰林国史院编修官士夫皆贺得人而余独不见其以是喜者叩焉则曰泂亲老学且未竟将借此奉懽归以求吾所未至敢以小有进画其大耶余闻然曰子乃志是哉今人甫执巻已心轩冕获寸级輙泥土所业弃不反顾者比比是子乃志是哉夫编修官品虽居八国史之事实预焉选部执资考法比校甚严君素无所阶一举而班诸太史氏在他人得之其自荣幸为何如而子顾以为不足欲归以安亲而肆力于学则其志岂浅浅为丈夫者比哉虽然夫圣人之道闳逺髙妙愈求而愈无穷非心专志确未易致之尝闻诸师为学当若济河而战必戕舟发梁焚次夷灶示士卒必死无还心如此始可以有得外陈编简而内思鸿鹄虽于焉白首奚益哉溉之归其以是勉焉则于亲于师于知己庶有以慰其心且不孤其所望矣余与君同里在京师比居又相好观其言则他日所至殆未可量于其行故敢以此勉之
　　送王克诚序
　　士未尝不志乎天下也亦非有志而无其才也志与才两有其所以不获施者时不与焉耳时苟不与虽圣贤恶乎施虽然夫水不必江汉然后能润物一沟之溉所及若不广谓于物无益则不可也迹是而论士凡得仕中外者无曰崇卑大小苟有所效人有不蒙其泽者乎穷庇草茅可谓时不与矣行修乎身善刑乎家化流一乡一国则其所补亦岂细哉尝观自古名人志士遭时际运出而用世动焉则民从语焉则君听其事业炳焉足为天下后世法者莫不皆由薄于巳而厚于民约于家而丰于公室举天下利欲不能动其心之所致耳夫衣焉必华食焉必珍居焉必闳丽位焉必髙崇其为心如是而曰我能为善吾不信也虎豹熊罴天下至威之兽然卒肉于食皮于寝者骄气盈而欲心炽也大抵义与利不能两大义重则利轻外浓则厥中枯落此理必然无足疑者友人王君克诚端人有学守涖官必求报称耻龌龊以取容敭歴二十年厥问籍籍荐绅间妻子告贫敖然不以缀意居陋食菲如也蚤从关中萧徴君维斗学故其志尚不卑凡若此尝与共事其议论起余甚多近由礼部郎官出为陜西行省左右司郎中位虽幕僚一省之务靡不预焉余喜此行之足以有信也于是赠之以言
　　送元复初序
　　士所贵夫学者安于内不揺乎外而已用则经纶天下不以为夸否则著述山林不以为歉盖经纶所以行道著述所以传道其升沉显晦虽若不同揆诸事业则埓也故士之处世进不欣退不戚一意义命嚣嚣然无入而不自得者灼于此而已矣大抵彼于焉不务急利而狥名所以伛伛于未得施施于幸成陨获乎失狼狈乎退者比比是欲望穷逹胥有所立难矣清河元君复初蚤宦学江南富于观览文辞踔厉竒刻肖其为人事有当言剖露无所蕴人以是重亦以是忘焉要其心无他也比由枢密照磨辟掾中书绰有才干声未再歳以微故去职畧无所动即浩然挈家而南将读书山林间弃其旧而惟新之图呜呼如君可谓善处得失者矣虽然人不歴成败资分虽髙其谋猷终不能底夫深逺且天将玉人于成其顑颔顿挫有所不能免孟子所谓空乏其身行拂乱其所为者信矣吾恐复初此行非惟不能深藏久遯将因是反得厚其所养而趍其所未至他时挟所有而复来则赫赫于时非君其谁哉舘阁诸名公咸诗饯之友生张某实为之序
　　送蔡天祥之般阳路儒学正序
　　士之贵贱顾其行之若何爵之有无不列也何谓行子焉则孝宗族焉则仁朋友焉则义以信或任之事则必殚忠罄力而后已呜呼士而能是虽身韦布庐草茅吾未始不见其然簪组之辉奂乎榱题之崇且丽也故古之人有被褐穷处而天下以公辅蕲者如八顾八龙八及之类盖其徳具于身而时论不迨舆望攸属虽国家有不可敓者繇是而论则士之为士果待夫位然后为显耶彼中无所存要轩冕以诩俗假货财以润屋虽曰贵且富焉吾未始不以为墦间之乞市中之攫御人于国门之外也然则二者荣辱优劣讵不灼然易辩也哉所以君子之学惟务矻矻于内凡物在外者不使入其舎而为吾之扰苟于焉未竟崇虗饰于雕虫篆刻之末一旦纳之繁而责以事譬犹防枯以扞敌棹朽以济海是自趣其败与溺也尚何功之可期哉乡士蔡君天祥性炳烈有为虽嚣处市防其气恒振厉无所沮天分既髙又济以学余每见之未尝不伟其所守惜其未展试于世比授般阳儒学正軷且有日过余绰然亭言别余曰函牛之鼎烹小鲜剸犀象之刄刺鼷防在君固无所愠尚论人材者独能无慨然矣乎虽然自昔用不满能俯首于么防之任者则亦不少以夫子之圣尝为委吏禄以代耕所繇来久然亦岂足害其良贵哉况君太夫人年且八旬不择而仕斯政人子所当亟图者欣然而往其孰曰不宜兹因征言于余故书此为赠而不敢固陋辞泰定青龙丙寅阳月五日齐东野人张养浩序

　　归田类稿巻三
　　钦定四库全书
　　归田类稿巻四
　　元　张养浩　撰
　　记一
　　济南路改建三皇庙记
　　郡邑庙三皇而于医家者流属之非古也夫伏羲神农黄帝绍天而王圣徳神功见诸易大传明甚彼医为教庸敢跂其涯涘原其然若谓伏羲氏画卦以兆卜神农氏始药以辨毒轩辕氏始论疾以诏世故医其名者縁而祖之于戯是制也虽权舆近代所见者肤其于反始报本之义顾有所脗合国家所以仍焉而弗易者无乃职是欤虽然医之良否吾民生死实系焉则其术亦不可谓不重矣周礼天官冢宰之属医师居一嵗终稽厥全失而等衰其食歴秦汉魏晋以及唐宋氏因置太令丞等员品秩与郡守县尹埒所或少府或奉常或宗正或门下省其属大概有四药鍼师二按摩呪禁师亦二皆予博士其稽攷又加详焉我元以好生有天下世祖皇帝诏太医院视三品寻登二品无所于统为其学者不揉诸民而殊其籍又例儒学官置提举教授正録教谕俾理其户而训廸其生徒嵗上能者不于铨曹于太医院听差其上而官之于是任日专学益盛而三皇之祀遍天下矣虽济南故有庙陿露庳洳栋宇寖压且迩市民艰徃来至治二年廉访司照磨尚瓛来爰谒庙已谓总管刘某开天圣人世所咸戴今乃岸水以居心恶乎忍他日刘率同官走宪司言如尚瓛指翕然愿改建且各捐俸有差为士民劝未再月赘禇镪五万缗创前俭而侈之遂卜于宣圣庙西爽垲且吉广袤可数亩为殿重檐四阿深以二筵奉其故像居中而又益以两庑命工肖岐伯雷公少师等像夹侍左右其他讲堂斋室垣门庖库凡为屋三十有七楹金碧差差辉厥神宇规模视旧相万矣岁时祼荐舍菜骏奔将事仪宪有严观者罔不耸然知有生之所自当防定丙寅春仲讫工予时方退居鹊华山中一日监郡善善洎总管程某经厯范某过予曰三皇殿宇歴四三年始克完美苟无文以志后来者将于何徴之谨胥斋沭稽首敢公焉请余实家此有叵让者是役也职宪者倡焉司民者和焉惟两府心协谋契肆迄无桡紊庸底于成吁俾天下事咸尔何功何治不可必哉凡业医者其尚体此至公之举遇诸疾疹不竆逹分不尔我间诞输攸蕴无利之规一以活人阴骘是务上焉仰副国家仁寿元元之心下焉思荅贤大夫作新学宫式谷后人之嘉意如此庶于三圣人之道一旦廓焉同归矣相厥役者若吏若卒凡如干人今并列碑阴云
　　沂州三皇庙记
　　天地恶乎始余无从而质也然考载籍有始伏羲者有始天皇氏地皇氏人皇氏者天皇氏兄弟十二地皇氏兄弟十一各万有余嵗人皇氏兄弟九凡厯世一百五十其后相继而皇者又十数为诞耶易大系曰上古宂居而野处言上古则前伏羲氏为有传矣为非诞耶易曰易有大极是生两仪两仪生四象四象生八卦而伏羲因之以通神明之徳以类万物之情则伏羲之前又若未尝有传矣虽然闻诸康节邵雍凡物有形者终入于敝虽天地亦不能出一十二万九千六百年之数推是而论岂伏羲之前天地亦尝有弊邪夫天虽气之积地旣有敝天亦安能独神哉呜呼如其言信抑不知自有天地新而复敝既敝复新者凡几矣苟由敝而新谓天皇氏地皇氏人皇氏始焉可也苟由新而敝则以伏羲氏神农氏黄帝氏为开天圣人者亦可也然吾夫子系易定书则断自伏羲氏而下为始以前皆无所及呜呼圣人微意可见矣我国家列圣相继以人文化天下维昔世祖皇帝有诏若曰伏羲神农黄帝实人文之始其令郡国立庙用示报本于是三皇之祀徧天下矣沂州古琅琊郡东趾淮海西犬牙邹鲁俗敦礼义有洙泗遗风防定元年二月都防府都事孙君天正出尹是州翼日奠谒三皇顾瞻庙宇庳陿且阤惕然不安曰三圣人功若徳万世所咸頼其秩祀之隆粤有定制今若是责孰任欤先是临沂县违州治逺卒有事恒弗克集将徙其县于州治之东而士民难之侯曰民可与乐成遂偕同官竟迁之即除其县旧地改建三皇庙为殿三楹侑以両庑雅丽中度称厥神栖殿后讲堂又五楹民不知劳而功毕于其年中八月落成之日士庶啧啧聚观始利前日之迁矣阖州咸喜孙侯勇于善而恪于奉神遂不逺数百里走其从事张吉来济南以记文请恭惟三圣人之徳天也孰弗被其甄陶而近代则以医家者流宗之余尝以为未尽焉或曰彼书有名本草者称神农有名素问者称黄帝以伏羲始卦故又以为卜筮者之祖若然则是以一事一能待圣人也殊不知三圣人功于后世者讵上此而已乎然虽相沿已乆亦今长民者之不可不知也因记其成故余首及三圣人之所自而并以是说终焉孙君字夣符天正其名高唐人左右是役者州则同知达实判官张淳县则逹噜噶齐嘉珲尹王汾始而终之辍职专事者主簿左俌云
　　莱芜县三皇庙记
　　新天子嗣服之三年当防定丙寅巢陵申楫由登州判官选授莱芜尹既至以舍菜礼庙见伏羲氏神农氏黄帝氏三圣人祝曰画卦造书以开神奥以类物情无始乎庖羲艺穑粒民味性诸药无始乎神农制彼戎器以夙不轨审气论疾以寿元元无始乎黄帝维兹三圣厥勋厥徳覆载惟均凡形而人畴匪苖裔讵止业医者所宗祖楫何人斯叨尹于是敢不恪遵夫明诏诞敭神休礼成降止于庭眡其前无门视左右无庑视四旁虽垣而庙且废过者一转盼輙洞其全于是蹙然为不怿将谋增建以甫下车未遑也越明年善兴奸弭遐谧迩宁吏白无事遂以曩所欲建语其僚属咸翕然响应愿成侯志其故所有而毁若讲堂则仍而不易惟两庑及门屏缺焉未备者举增筑之权舆其年之秋告竟明年致虽竆儌极裔罔不承休服化诵声相闻凡兹盛典皆旷代所不一际者至我朝则大备然而圣圣相承前后百有余年魁人硕士褎然辈出其传圣人道者乃惟覃懐许衡氏寥焉一人何邪葢尝考夫许氏之学其所拳拳者小学四书未尝以博洽称焉未尝以能文辞称焉未尝以多才艺称焉其所守至简其用力至省而其防乃杰然夐出一世之表而从祀于圣人何哉葢彼所以剧且劳卒不克蜕凡近者从事于技也此所以简且省顾日跻高明者从事于心也心焉者言行慥慥不弛于冥不饬于显竆逹祸福一无所挠技焉者则忘已而役于物外观若美中实无所持故儒有君子有小人有为己为人之不同者此也大哉我世祖之训士不务实学惟虚文是徇缓急其可倚呜呼吾元所以享亿万世无疆之休者其本于斯欤或曰若然则贡举奚为设哉抑闻三代取人以行徴诸王制可知后世取人以文徴诸隋唐以来可知我朝则先徳而后文明诏不曰浮华过其来之有自云
　　棣州重脩夫子庙记
　　至治二年春二月户部郎中晁显拜朝列大夫棣州尹始上奠谒先圣先师既前诸生喟然曰圣人之道物无与大今庙制庳褊不度且嵗乆寖敝弗治将压夫学宫政教攸本今若是何以耸民瞻仰起其敬心于是众合词曰曩亦病此由议多持异而止公今任是其孰敢二三他日语同官同官以叶下令属邑属邑胥应乃命州士王敬道相其役敬道軰首入钞为贯三万六千二百五十其他以物输者相继恐后舆情既翕厥用裕如权舆其年冬十有二月讫工防定【原缺】年三月神殿居中列峙两庑前为门三举饰以丹垩凡为楹五十有竒校厥始卜气概相万矣落成走书济南以记文情某辞再四伏惟夫子之道莫隆于今其祀之盛亦莫尚于今世祖皇帝复儒士兴国学成武二宗作庙新城加大成封号仁宗皇帝剏新贡制英宗克绳克守今天子肇辟讲筵和改元之春民弗知劳悉完以固落成命教谕吉明理走济南请文养浩以识嵗月伏惟我国家诏郡邑庙祀三皇设医学其中以拯人之疾徳至渥也惟民之生狥安狃逸乌能无疾林林而居恶能无讼然疾非良医罔瘉讼非贤牧守罔以直苟绵疢以济私蔓狱以牟利谓彼为良为贤吾未之信虽然医之弗良犹可他求牧者非其人民将焉适民无从适不几挤之死乎走也亦尝尹县于堂矣每惠推毫许而民之欣荷若山岳弗胜始则甚疑既而复有所感葢民习苛政未尝霑循吏之化譬之久病热者輙被冷风则已洒然莫喻其适非余恩之之深由彼虐之之极故也大抵时多贪者则清者易着为国为民者寖乏于世则忠者易章是虽可喜实为可忧呜呼安得幅员州县牧举龚黄卓鲁之埒毋使吾民怅焉惟贤其一二岂非士君子平昔志愿哉因记是役及之斯亦救时弊拯民危之良药石也申君字济川其叔父从敬少而能官尝为监察御史有声观今政可灼实朕所不取于以见规摹宏逺而世祖贻厥燕翼者韪矣于戱凡学于是者自今其一意践履而本之以经术庶几臣焉殚厥忠子焉殚厥孝母俾覃懐许氏独焯乎前是则区区者之所望
　　费县重脩孔子庙记
　　费在春秋时为鲁属邑隠公八年郑伯使宛来归祊即其地也厯秦汉魏晋氏而下皆县焉庙学兴复见诸刻志者金皇统中尝一葺焉入国朝肇至元迨元贞大徳闲又一再葺焉先师李舟轩师圣实为之记今且三纪周矣向之丹者漫灭垩者汚剥支者寖阤而覆者日就于压前政数欲彻而一新揺于道傍之言率保残守弊卒莫敢任厥后幸其无事以去防定二年七月前某邑尹郝源来为是县敬谒庙已慼其若是慨然遂以兹役为己任且曰莅官无定见虽小善不能为使所举私人孰我从如其公彼何敢吾沮于是偕监县六十八簿伊拉玛丹等各捐俸有差其他闻风愿助者相踵凡赘楮镪万五千缗舆力既集工成不日为殿三楹前后柱皆易以石増崇其基而大其故制东西两庑若门屏若斋室若文武堂靡不整饰规橅视昔什伯矣始防定三年十一月讫工明年三月舍菜礼既成县尹郝君谓僚佐维是庙学因仍岁乆頼诸君賛予决有此轮奂夫古人有营必纪者葢所以告成功朂后来也苟无文以志俾嗣至者于何稽哉遂命教谕姜简县史崔某走济南以记文请窃惟圣元之于儒教其隆尚崇用古无与伦姑自唐宋以来言之彼取士之制大率不越贡举一途外此虽有絶学异行则亦无级而进吾元贡举之外其科目尤多有隠晦焉有茂异焉有岁贡焉有郡邑校官焉有舘阁荐用焉有州县路吏之辟焉大以成大小以成小于戯士生斯时何其幸之甚欤徃年参议中书执政病士进大杂恐不足致实才适以开侥幸将令天下学者一归科举其余所入咸墐塞焉仆谓古有之广罗豪隽若然则不得谓之广矣其议遂寝虽然抑尝论之国家之于斯文优至如此其至取士之路假之如此其寛然真才实学毎不多见而浮华蠧政郁于世务者所在旁午于以见国家未尝负儒彼业儒者则有负于国矣呜呼自今以始其务天理而心人文而躬垕其积以需其庸毋离于中毋佞之从母后义而首功如此庶不实悠悠之言于他日而人才辈出亦不患其不能移风易俗登斯世于三代之隆也郝君益都人字渊甫源其名累官外有声观其鋭意于学可灼其为政知所本云
　　长山县庙学碑隂记
　　我元有国百余年圣圣相承咸有文治大徳十一年武宗皇帝嗣祚增封先圣大成至圣文宣王颁示天下御史言国朝崇秩斯文近古未有宜勒石列郡庙学以永休命丞相允其请长山县为盘阳属邑其监县某尹某洎寮寀相与骏奔供事既集乃走使京师谒余以识厥盛臣某伏惟吾夫子之徳如天不可绘畵故荐绅之士毎艰于言敢以国家兴学育才者粗及一二世祖皇帝綂元之初首以覃懐许文正公衡司钧政府圣意若曰儒贵践履违本狥末匪朕攸庸当时学者翕然尚徳耻口耳习近年仁宗皇帝以唐宋科第华而不实革其旧而新之具见明诏呜呼前圣后圣所以推隆斯文者可谓同条共贯矣抑不知诸生所学将务本欤将事浮末欤且先正许衡在世祖朝以为博学则所业者不外小学四书以为行不可及则所践履不过人伦日用以为雄文大笔则终身未尝略及世儒词章之习然而所以获从祀圣人者果何事耶诸生试以此求之则于国家立极化民之盛意庶无负矣观者毋以区区之见为迂是所愿
　　复龙祥观施田记
　　走总丱数徃来五龙潭闻故老言此唐朝国公秦琼第遗址一夕雷雨溃而为渊有渔者善防见阶戺皆玉石尚隠隠可数又有中酒卧水濵者梦朱衣延至门宫殿闳防未及入而寤世神之不敢宇或谓溃而为渊者龙尝居焉是宜为道士观祀五方之龙庶永镇兹土罔有后艰于是其里好事家乃鸠工庀材以构是观于今殆八十余年矣凢水旱疠疫必祷既祷恒见应居民益神之初民匠官张大使雅崇道教尝一再葺师居徒馆略具且入田为亩七十俾衣食之既请葆光法师王某主祠事六传而至今嗣教刘志义其张氏子若孙以田直倍前要而敓之交狱于官累数政不能决刘乃辞去延祐乙夘济南路总管达尔玛上嗣教以闻侯曰父施之子敓之若继志何违父之命非孝挟贵以惎良善非仁覩利而获幸心非义有一于此臯所必及于是敓者警缩不敢出未几侯改福建闽海道肃政亷访使复腾口实今荣禄大夫中书左丞许公时为宪使山东召路吏诘曰汝去官折此两家较然甚若何不署所折按而使龈龈不戢若是吏归具颠末洎今许公恉署文若劵者二一留公所一授祠教者俾相传为质由是事遂息其道流若耆老数軰迓至义仍居之志义徳二公不能忘将树石记其事乃走余求文焉窃谓天下事本易理私焉则底于难公厥心虽物丛前谈笑顷可节觧而根掲且张氏之先所以葺祠宇不难于割田奉之者非名是图抑实轸彼风不振恐乆而寖沦于衰废其嗣亦非见利而渝夙好或者恐其徒恃田所入弛于脩饰孤乃先尚贤好徳之心于防防以是论之则彼此胥未足深讶也虽然权舆者非难受人惠而不负厥徳尤难志义既复其田矣自今其益严操履洁身律众上以为国祝厘下以为一方之民祈无防札母俾悠悠之言效于后则善矣余因纪其事如此且拟骚作迎送神词以贻道众俾有事歌于坛塲之间以祀焉其词曰
　　繄全齐之疆理兮莫吾土与比灵山崒云以丛秀兮泉七十有余名维干隅存兹故宇兮云昔贤之攸营淼雷雨溃而囦兮邈罔防其年龄神连蜷以燕处兮云雾之昼冥崇厥构以俎豆兮尚利頼夫我氓既琼瑶其阶戺兮又若木以为楹凢有祷犹影响兮无宁谓其无形也代真宰以施化兮雨旸时而嵗用成也朝磅礴夫昆仑兮夕偃息于沧溟民于何而掲防兮肆肖容于丹青蕙蒸椒糳感必格兮谅明徳之惟馨麾风伯使啓路兮召屏翳偕降庭肃羣卫之森严兮旌纛挠乎日星厉鬼错武无所兮何有彼贼与妖螟灵具醉而乐怿兮众纷舞以辅行或篚币以殿后兮或罏香以前迎谇曰圣皇孔仁兮深泽溢于八纮有事必走羣望兮虞一物或失平尔神之助实繁兮宜家敉而户宁厯千年母或凟兮永于焉为藩屏






　　归田类稿巻四
　　钦定四库全书
　　归田类稿巻五
　　元　张养浩　撰
　　记二
　　奉元路鲁斋书院三先生祠堂记
　　皇上践阼之五年诏辍荣禄大夫大都留守臣赵世延为平章政事行中书省四川公既上走书礼部尚书张某曰某向承匮西台尝请建鲁斋许文正公书院翰林学士承防程钜夫记其成重惟宋横渠先生张公及我潜斋杨元复先生皆奉元家而鲁斋虽非其乡以尝主善安西路学遂于书院中合祠三先生于一室庶使前軰典刑日逺日着又以奉元故为皇太后分地启赐经籍如干巻学田七十亩子其为我具文诸石某辞再三窃惟三先生出处事业若或不同然其道未始不一要皆平昔愿学圣人者神宗初见横渠问以治道对曰为治不法三代终苟道也观此则先生所自任者可知宜其卒与时相不合而去我朝鲁斋许文正公衡其所陈于世祖皇帝前者无非尧舜禹汤治天下大经大法三代以降皆无所及其与横渠先生所对若出一辙厥后力辞执政出教国庠未防竟以疾去而潜斋先生之于鲁斋则又且师且友者也其道合气同相与维持人纪左右斯文发明正学功于圣门均为不细大抵世非无儒也而克继道统者少人莫不学也力行其所得者难呜呼使后之用世者皆如三先生之正学不杂吾知雍熈之俗有不难复虽然三先生之道虽不能尽行于时观其著书立言穷探圣贤隠微言外之防以诏后世以绳前人其视富贵一时者岂直相距霄壤此平章赵公所以肖像立祠率一方士子歳时瞻仰奉奠者其意岂不曰他时诸生达而在上则当视三先生之事君穷而在下则当视三先生之处已若乃于焉不务惟事虗文以为规取仕进之计是则三先生之罪人也故不敢不预为诸生告之
　　勅赐成都紫岩书院记
　　绵竹广汉属邑北违邑二十里为岷山之麓隆然复起者为紫云岩宋南轩先生张宣公拭故居也余皆芜废惟读书堂遗址在焉今光禄大夫行四川省平章政事赵公世延察判云南宪司时秩满过蜀偕同官郝如渊将起其废以为书院其读书堂则沿之为祠以奉先生之像而未遑也后公为宪使四川复申其议所属遂捐俸以先且曰里贤所居存今仅此不有以昭其遗烈公论谓何于是若吏若士民欣助説从合力以相厥役乃命邑尹任某首创先圣燕居堂及先生之祠功甫集公改官西台防四川儒学提举彭防嗣至而公拜御史中丞县县焉若负未庚亟走书行省及为宪司者俾竟其事而提举彭防乃身任之经始于延祐丙辰秋溃成于戊午之春地以亩计者二十屋以楹计者二百有竒斋序堂室库庾庖湢凡学所需靡不具其先圣燕居堂配以顔曽思孟西向列坐应圗合礼其制度精详规橅宏敞皆蜀所未有台臣圗之以闻诏赐额曰紫岩书院公喜其完过以语仆并命记之向以掾属尝佐公于台于省谊若叵辞于戯夫事固有世所通忽识者不敢后人谓不切大贤君子谓与世教有所闗是殆难与囿于浅近者言也盖自圣人道微士多忘已所守以规荣宠以趍时好所以浮学日炽正教日防而真儒之用遂不复见于世逮宋周程诸公起向之郁者以白棼者以理迷者知所归又传而至晦庵朱文公熹东莱吕太史祖谦及是邑南轩先生则斯文益章而圣贤絶学始有以绳其前矣按先生履厯详见宋史大抵公之教人则使先明义利盖义利尧桀所从分于焉灼然则圣门可迹矣其立朝则慕诸葛武侯之大公无我盖其时国事方殷时相素无恢复天下才故公毎慨然于此则其平昔自任可知己夫甘棠由召伯所憩人犹不忍翦败矧乡先生所尝含休育徳之所乌可不为増饰也哉大抵物之隠显有时其成也有候是学也防先生之居则不兴先生之居防平章赵公之力则不能复赵公之力防国家崇尚斯文则亦不能致彼如是之懿然则事之相契岂偶然哉虽然走齐产也自筮仕纪其行半天下独于全蜀虽闻其山川人物之胜恒以未获一寓目为恨顾今乃获托名大贤书院中则又公之波及我者也公字子敬累任台阁有声观其孜孜于学则余者可概见云
　　重修防波楼记
　　吾乡山水之胜名天下代之谈佳丽者多以江左为称首畴尝游焉南方之山大概肖其风土沉雄浑垕者少襛鲜清婉靓庄雅服之比道路相望惟吾乡则兼而有之其曰厯山者迤岚突翠虎逐龙从南楗岱宗东属于海华鹊两峯屹然剑列削防无所附丽众山皆若相率拱秀而君之大明湖则滙碧城郭间涵光倒景物无遁形自逺而视则华鹊又若据上防而都其胜者至于四时之变与夫隂霁早莫水行陆走随遇出竒凡可以排嚣宣郁使人蜕凢近心髙明可喜可愕可诗可觞可圗者靡一不具其基城北水门翘然而屋者为防波楼盖济南形胜惟登兹楼可得其全焉繇吾乡多名泉众流至此而合故以名之往年官转运者尝一増葺今国子司业张先生临为记其成距兹殆三纪周矣泰定改元秋雨甚城少圯楼亦挈挈入于坏舟者仰视缩颈连舞櫂过之怖其见压于是司宪诸公以语监郡都侯侯曰是不难遂割已俸鸠工式新厥构不华侈是尚惟固是图未浃月溃成民弗知劳倐还旧观一日邀余落之酒半余指众山谓客曰有天地则有是山其阅变故多矣盖代有兴替山则亘今古而自如惟人也有生有卒虽曰最灵且贵要之反有不逮物之荣悴循环者况能山之久乎故凡登眺者无论先后彼此往往燕乐甫洽而感慨踵至此无他盖有见乎是也虽然人而苟欲与山并存抑亦有不难者前軰谓死而不朽是谓之夀臣焉以臯防稷契为心子焉以舜之事亲为法儒焉以顔孟伊洛诸公自期若然则其形虽不夀于山而令闻长世亦足与山无穷矣又何感慨之有哉于是都侯矍然兴洒然喜引杯相属曰公之此言非直咏景述事又足亷顽立懦振耸人之善心殆不可使无传焉遂书以贻之都侯国人名某莅官廉慎由世为都达噜噶齐济南故以官氏云
　　警宵楼记
　　堂汉陈午所侯邑午尚武帝姑窦后女封馆陶公主与堂隣壤由汉而下皆县焉或谓堂故毛州毛废博今东昌是已皇元有天下若州若县差以上中下而以堂为中然户羡事殷比他县为剧大徳己巳春余由堂掾出尹是邑剔蠧薅莠阅半载民乃帖然他日劝农防通镇长老遮马言兹镇介二漕渠曰临清曰防通实朔南转输喉咽处民盈四千有竒违邑治百里逺豪猾宵聚不逞随发随逸弗惩将炽于是檄所属捕盗官议佥谓戒夜莫严更漏然非楼无以溥其闻向也亦尝及之第卜未定今其材具在遂胥地防通渠北为楼两楹二阿广丈崇倍今集贤大学士张孔孙扁其额曰警宵且走书请记走也承匮邑长谊难他辞切惟官无卑循其分足以忠国事无小袪其足以恵人夫夜士夜禁在周官己有之虽近代亦有以更漏分明觇政得人者是殆不可蔑为末务也且恒人之情多牿于昭昭弛于防防觏隙则欲生慎防则势沮彼徒知白日攫金为可御殊不知奸宄之生暮夜者为尤甚焉噫自道湮俗溃有司不知为民逺罪惟宻其网待之所以习尚日偷赭衣载路非民利灾乐祸彼牧者盖有以使然也尝试徴诸父母之育其子惟其爱之诚故亿无不中教之至故虑无不周若乃一切不恤而惟荆楚之临将见子日以离而鞠育之恩隳矣今观捕盗官史周二君此举其有见于兹欤志有之天下之善不必已出故余防然赞其成并述其事若此
　　甘肃行省创建来逺楼记
　　维昔圣人之有天下画九州防五服惟内是理而外之庭与否弗校也肇嬴秦反古自帝欲笼有八荒于是耀武边陲者殆无虗歳迨汉兴武帝尤勤逺略臣下既弗克正又吹波扬澜以侈厥欲若唐防张骞司马相如軰植功一时而蔓祸千载下魏晋隋唐为尤甚于戏已之未尽惟人不礼不恭之让迩之未悦惟逺不王不臣之攻以是持心宜夫怨搆兵拏厉无有纪极也我国家体干御极奄奠方夏古所未宾罔弗率俾或有所梗亦未尝威加力刼听其殄然后举之故深仁宏泽上昭天下漏泉傍洽四逺惟是甘肃实汉通西域时曰张掖酒泉郡地往年朝廷以密迩边鄙诏辟行省填之为省者率狃故习常选耎弗力于治大德丙午秋仲改浙西道肃政廉访使陈公彦卿防兹省政铲澣污化孚威振餫无愆序而军实裕如政隙又偕辩章某官洎僚佐出公府羡财如干楼于城东门上凡五楹闳壮崇丽卓冠一方中悬金革以节昬昕以肃列镇瞻听权舆至大改元之春僝功其年十月因上计吏徴名翰林学士承防姚公燧乃俾昭文馆大学士李溥光笔曰来逺且命太子文学张某记其故某辞不允窃惟张掖距京师为里数千民错居其间者种复非一其省州郡犬牙相靡剧者以十数地邈俗悍利驯病逆绥御小有失易揺以使他人相之必将畏难惮逺不一日留走闻侯自下车阅两寒暑凡可以禆国若民如兴学宾士赞边朂吏招懐携逺者靡朝以夕尽瘁亡倦其建是楼不惟章圣天子同仁一视神武不杀之懿抑令彼反侧子闻之将不烦申谕辇琛骏奔惟恐来格之后矣然则斯楼之建更漏云乎哉侯名英彦卿其字尝奉使采访江西奏课最诸道云
　　安西府咸宁县创建覇桥记
　　霸桥者堂邑民刘斌所修而圗之者臣下归美之义也初斌业轮舆尝逰闗中还偕二客道覇上水卒至一死于溺一几殆而斌独先济因叩天自誓吾不桥覇者如此水至语其家无不仁其心难其事斌曰吾不死何难为乃辞亲庐覇上以所业易材于人人谊其为皆倍酬之不给又募工采诸秦陇诸山遂于故迹少西七十举武酾渠以杀湍悍夷阻以端地形下鋭木地中而席石其上然后累石角起髙仭余若门而圎其额俗谓矼者一十有九先尝为九矼水来不能制至是始益其十矼广二丈其隙则锢以铜铁经轨三途中备辇路栏槛柱础玉立掖分柱琢一狻猊于上合柱凡五百六十桥两端虞其峻甚又覆石各八十尺礲甃雕餙殚及诸巧袤四十丈广如干崇如广而省三丈隆然卧波若修防下饮过者莫不骇异嗟讶以为永世无穷之利至元三年肇功溃成于二十五年石以车计者五千有竒木以株计者二万五千灰以石计者千有五百铜铁以斤计者五千二百五十始卒糜楮币十万缗轮舆之酬不列也先是平章赛音迪延齐行省陕西谓僚佐曰桥梁不修乃有司责今逺方之人来倡斯役坐视不为一应民将谓何遂捐楮币千缗调丁力二百佐之防行省废嗣至者诡揺以言冀其中辍而斌不懈益防未几流声朝廷驿召斌圗上其制且问所需洎兴创之由入对大称防凡有所请皆报可寻诏近臣伯胜驿送楮币二万五千五百缗皇子安西王始闻斌役赐楮币五千缗合前后赐凡三万五百后讫功斌报京师且为近侍言安西始割潜邸实圣上畴昔九旒所经之地前代有天下者若周若秦若汉唐皆尝都焉地腴户羡非他郡比桥必称是为宜今幸告成繄国家之力斌何有焉乞文诸石以诏悠久近侍以闻上曰此斌功也乃勅尚书省下翰林国史院为辞臣某忝当执笔谨按覇水出蓝田谷在京兆三十里古为滋水周太公望所尝渔者秦穆始改今称其水西北流道铜公水经二谷合渥及荆而北防浐水入于渭横絶秦雍要途逮天连雨济者多水死而斌实尝躬其害者呜呼向使斌不至覇水之险国家不知斌矢心之诚则斯桥获成者能几不避其难而决于必创所以跋涉三千余里不为逺绵厯二十五年不为迟利贻后之人不为功见褒九重而无一毫觊觎荣宠意人斌若者讵多得哉窃尝又考夫自昔帝王之靖天下文纳猷谋武输威略英魁豪异所至景从微而贾竖刍荛苟有所挟亦莫不奔走而愿为之尽盖天之所兴人必从之理势固然有不待威胁利诱者我国家集天景命奋迹朔方神应人叶明良胥防内焉若是田野可知周诗所谓中林武夫莫不好徳者以斌概之诚不多让虽然一桥梁之功其成与否固不足轻重昭代所可书者野人有泽世利民之志朝廷无沮善功之嫌下归美于上上推功于下其忠厚雍逊之风蔼然殿廷之间而汪濊乎仁夀之域虽旷千百载犹足使人奋激兴起其为劝善庸有既乎视夫季世之君不能示之以广至与臣下角功争能者岂直云泥霄壤哉夫斌以草泽匹夫絜寸能自效圣天子犹遇睐如此矧剖符防郁为国家树大勲建大事者乎盖尝迹是以思吾元所以有天下者仁以裕民诚以孚下善焉即録用罪焉即诛夷其获臣妾多方冠冕百代基万世治平之业者有以矣夫故臣直不敢以区区木石之观夸示西土而具述圣人寛仁大度鸿休盛徳尚谷来世云












　　归田类稿巻五
　　钦定四库全书
　　归田类稿巻六
　　元　张养浩　撰
　　记三
　　龙洞山记
　　歴下多名山水龙洞为尤胜洞距城东南三十里旧名禹登山按九域志禹治水至其上故云中有潭时岀云气旱祷辄雨胜国尝封其神曰灵惠公其前层峯云矗曰锦屏曰独秀曰三秀释家者流居之由锦屏抵佛刹山巉岩环合飞鸟劣及其半即山有龛屋深广可容十数人周镌佛像甚伙世兵逃乱者多此焉依然上下有二穴下者居傍可逶迤东岀其曰龙洞即此穴也望之窅然窃欲偕同来数人入观或曰是中极闇非烛不能徃即遣仆燃束茭前导初焉若髙濶可步未几俯首焉未几磬折焉又未几膝行焉又未几则蒲伏焉又未几则全体覆地蛇进焉防所导火灭烟郁勃满洞中欲退身不容引进则其前愈惬且重以烟遂椷吻抑鼻潜息心骇乱恐甚自谓命当尽死此不复岀矣余强呼使疾进众以烟故无有岀声应者心尤恐然余适居前倐得微明意其穴竟于是极力奋身若鱼纵焉者始获脱然以岀如是仅里所既防有泣者恚者诟者相讥笑者顿足悔者提肩喘者喜幸生手其额者免冠科首具陈其狼狈状者惟导者一人年稚形瘠小先出若无所苦见众皆病亦阳慑为殆其防于外者即举酒酌穴者人二杯虽雅不酒必使之釂名曰定心饮余因黙忆昔韩文公登华山穷絶顶梗不能返号咷连日闻者为白县吏遂遣人下之尝疑许事未必有由今观之则韩文公之号为非妄矣呜呼不登髙不临深前圣之训较然而吾辈为细娱使父母遗体几同压溺不吊其为戒讵止圽身不可忘窃虞嗣至者或不知误及此故纪其事以告焉游洞中者七某官某洞之外坐而宴饮者四某官某凡十有一人时延祜龙集丁巳八月也
　　游紫金山记
　　紫金山在云庄西三里而近平地隆起不峻而孤石苍翠可挹周环仅二亩许林树蔚然主人刘氏尝亭其上废久不能复土人称刘氏为状元葢金末进士也余生后不及识之其子有字器之者畴尝游焉魁梧有才气未五旬卒用是刘氏遂无人闻以贫故欲货之或谓是山距云庄甚迩子盍市诸窃惟器之余故人也且家世儒又尝有名士今而陵替政使得之时登眺焉未必乐也恒人虑不能逺覩人美田宅园圃穷百计欲规有之甫得而又为他人有者比比是昔范文正公将致政老洛阳子弟劝市田为莬裘文正不怿曰人苟有道义之乐形骸可外况居第哉且洛中好事家孰无园池余时造焉必不我拒顾与已居奚异讵必有诸已然后为适哉呜呼余尝三复文正之言则凢荒躭宴游屑屑居止者亦宜知所警矣大抵士之处世诚能一切无欲则天下之善何患不丛乎吾身所以文正公忠贯日月功铭鼎彛百世而下使人闻其风为敛袵者良由外物不能摇其心也因游此及之庶使刘氏之山永不为他人所有而走也亦自今知所勉同来者清江谕仁本子引侄孙止也僮一与余凡五人云
　　标山记
　　绰然亭西四三里有双山曰标各广四十亩童无树林东西并峙皆青石叠矗势陂陀可步而上按舆图经无其名葢土人以旁无他山惟此若标可望故以名之其居东者上有洞如屋可避风雨防定甲子三月命童擕酒殽偕馆客清江谕仁本登焉始小有劳既戾其上神超气逸身欲羽飞环视众山手若可即其聨岩属巘盛于东南而防杀于西北诸支流之水萦络交碧练横绳引析而复合葢郊外可登眺者莫此胜焉尝欲构亭其上时杖履徃来以豁心目因仍未暇既而坐洞屋中岀觞更酌咏古人闲适之诗如陶谢韦栁者数篇其清欢雅思悠悠而集若世若形两忘其所恃加以烟岚坌涌相与防合窅乎不知余之为山而山之为余也于是仁本举酒相属曰乐矣哉公之逰乎殆不可以无记遂书而贻之
　　李平章还山亭记
　　辩章秦国公早以儒术事皇上潜邸从行中外且二十年格论嘉猷所以开广天聪封植国本隂毗治道以棐以迪者靡遗余力皇庆改元上以耆望旧学既相之省又公而国诸秦未几又承防翰林不再年授一品之职者三其睿眷隆洽有国儒臣鲜有俪者公自以布衣致此惧弗克任数请致政休居上弗为允遂于上党先茔距数百举武某山之阳构亭曰还山志其退也或曰士方穷处其志未尝不欲用世今秦国公天子大臣两定内难不可谓道不行军国重务奏无不允不可谓言不听夫人臣亟于退者不越逺谗避祸二焉耳矣葢谗不必逺当正身率物使谗言无隙之入为可法祸不必避当殚诚为国使祸患不自我作为可师允能是则庙堂之高与山林之防也奚其异仆曰是言也固臣子律已之上防然闻之天地无全功圣人无全能善作者不必善成所以自古明哲之士审几隆盛而戒进于满盈初非借以自全葢隂阳消长物理人事之自然者也尝见史籍所载勲高位重者国家一旦顾遇少不及悻悻其色辞彼不自讼夫已之昧于去就乃横生怨望卒之罹尤逢殆使君臣之间胥失不能善厥终者何可枚数况一治一乱固由人事究其本言之要亦有数存乎其间圣人不语及者葢恐国家有所倚而不力于治理故也彼曰吾留则治吾去则乱又曰容有少俟皆烛理不明信道不笃自治不勇有所牵冒恋嫪而然复有一蹠仕途求田问舍絶口不及人或劝之非惟力拒又从而衘入骨髓呜呼其乐然受之而践之者几何人哉尝谓山林之乐造物甚靳而不轻以畀人苟非其人虽见留于暂终必假轩裳以去之以是知钟山之英草堂之灵必福德俱盛者可以镇服于是或者造然失容曰有是哉吾亦从此反躬求吾税驾之所矣防公命记还山亭故概括其言而书之以献
　　济南安氏家传朝服记
　　吾乡贵族显室甚众然率不过一传再传遂衰替如编垊者比比有之大抵积德深者其享世也逺积德浅者其享世也近谓天不可必者然乎哉或曰跖何积而延囬何拂而促非天不可必欤呜呼葢不知善焉而庆者理之常恶焉而祸不及者偶然耳故君子以跖之年为幸囘之不年为不幸则天地之昭昭者可见矣今夫农者之于稼人力至焉地利尽焉则所获必多耕以卤莽而耘以卤莽则所获必少虽然良农惟知尽力士君子惟知脩己至于丰歉祯咎则有所不屑屑焉人而知此则其为善之心定矣余隣居有安氏者其曽祖曰圭三子曰伸曰僖曰偘伸子惟湛僖子惟洪偘子惟演湛子景良洪子景贤或中或外皆有禄焉若绯若紫若青一门而三等之服皆备呜呼非其先世隂骘有素克重光累徽骈荣聨秀尔耶一日景良过余曰我先大父尝以绯传先伯父伯父传兄景范景范今传于仆一朝服而父子兄弟三世四传亦今所不多见也幸子一言纪之用勗我后人余识安氏祖子孙凡三世因谓昔唐魏郑公笏传子若孙史册书之迄今赫赫若前日事今君所传殆类是欤虽然夫能世其物者不若能世其德世其物则有时而究世其德则滋久滋着矣吾闻令先祖襟度坦夷博涉多通喜交天下名士甫出五十即致政家居以琴书自乐在乡里祥容輭语惟恐伤人人百负之一无所校大扺媿心之行过分之荣非义之富平生举未始有位不满德美必酬焉宜夫流泽子孙冠裳奕叶继继绳绳不一再而止也景良诚因先世之服懋修乃德俾后之嗣者又能以景良之心为心虽十世百世其前人之芳可必不坠讵止章服之华而已哉于是景良怃然曰公之此言仆当世守之遂书以为安氏家传朝服记
　　范德机寓田记
　　人多不能隠而德机锐于隠顾无田以为归天下事若此者多矣岂德机与余终于胥失耶虽然夫田土为物实传世不可人力锢者其或有焉不能守守焉不能恒恒矣而旱溢以厄之螟蜷以痒之剧族豪隣侵牟之则其为扰反不若无有之愈然则为德机计者将柰何哉德机其以博厚为田高明为庐仁以为山智以为水种以义理而获以道德将居之食之无不穷极厌足虽使子若孙永世守之亦无厄痒侵牟之患则其为业不既安且久乎于是德机怃然曰吾不贫矣遂为书之以满其所欲云
　　静斋记
　　高唐商泽民氏余识之三十年矣尝守庠济南居相比游相从又相善也后余仕京师契濶不相闻者甚久至治改元余退居鹊华山中君自新章来见命酒道故旧为乐甚洽间谓余家有书室扁曰静斋徃尝托公为记未及笔而别今闲处敢请为我卒记之余亦忘其尝托与否以早相友今髪各种种遂述所尝躬歴者以告焉初余之退处于此也杜门距跃燕坐一室平昔一切之虑漠焉其风休廓焉其云散寂寂焉木反其根也冺冺焉蛰墐其封也当是时不知天地为吾室耶吾室为天地耶万物为吾体耶吾体为万物耶其静其动虽吾亦不能自测其端倪徃者又尝为三釜之养从仕京师四方豪杰川汇而林立相与酾酒赋诗抵掌谈天下事又以王命北走燕南走吴越风于餐雨于宿波浪于舟崇冈峻阪于骑虎狼之虞盗贼之警传舍邮亭之荒寂不知凡几涉几歴矣当是时也其动其静虽吾亦不能自测其朕兆虽然由今言之处而闲居其体若静而有动在焉出而从仕其体若动而有静在焉是知动静之机初不可以二殊观亦不可以一致得地若静也而气实转之山若静也而气实通之户枢虽动而未尝易车轮虽动而未尝移是知静者动之本而动者静之基也于是君举酒谢曰易有之天下之动贞夫一者也岂是之谓乎余曰子既得之何以记为必欲记无大此者遂书以贻之
　　云庄记
　　余性雅嗜山水向敓于仕弗克如志谢政来日与之处凡七年无厌意葢吾乡多名山泉灵异者尤伙违治城西北十数里为先茔其西百举武为别业第宅一区始皆茅且近年侈而易之以瓦水陆田为畆且五百吾祖至养浩相传凡三世矣第前有林甚茂皆先祖手植迨今将百余年树多梨杏桃柿交枝合防盛夏亦爽然无暑意负林为亭面亭激流为池实以荷芰环以丛篁垂栁桧栢花卉之植所谓名山灵泉者或献岚贡翠于几席之下或岐流合派经纬乎畎亩之中王维辋川殆伯仲埒池取其芳名曰云锦野取其幽名曰云庄林取其洁名曰云香亭取其闲适名曰绰然中林植石一株两峯隆起嵁窦亏蔽逺视若无俯而临之上下无不洞彻惟西一峯则显其窍甚因名挂月厥形大较类巨人元夫岸焉危坐而主之者尝得鹤二豢之既久习人不慑徃来饮啄或翔或眠或立或曲颈理羽与林泉花石相暎巧史有不能绘当其戞然而鸣声动寥廓牛童辈拟而和之若相应答闻之令人神形飘洒不待目昆邱踵蓬莱已彷佛其羽化矣于戯夫田园之胜世非无有也第人徃徃慕之而不能遂遂而不能完完而不能享享而不乐乐而不能久久而不能形诸文形诸文而不能曲尽其所以乐今夫农者渔者樵牧者非不日亲山水也问厥趣则瞪目不能语惟得人焉而居之则涧喜林欢胥有辉而交相益矣彼仆仆尘埃间虞鞭笞忧责任闻清谈则朶赜覩高踪则汗背此慕焉不能遂也投绂而归以宅则无庐以稼则无土以游观则无园池以出入则无子孙此遂而不能完者也家溢于货龌龊淟认惟已之需威胁势轧则施无不辞一客过门缩首止避此完焉不能享者也蛟轰而集乌合而敛管弦聋其耳优伎狂其心与景惭然畧无所预此享而不能乐者也日薄崦嵫衰与疾防始营菟裘放情邱壑笑焉而容不伸歌焉而声不副此乐而不能久者也康宁寿考郁于典坟卑于词翰时有所述云扞物格举不受制此久而不能形于文者也其或斐然而成言不中度音不中节得彼失此心手不相随此文而不能曲尽其所以乐者也今余也为未遂甫半百而休居为未完子孙田园靡一之或缺为不能享宴无虚设而客无虚归为不能乐樽酒琴书行与偕而坐与之偶为不能久肇释重负岩居川观者殆十年于兹为不能文风云月露晨吟夕咏靡不括竒纳秀于囊箧为不能曲尽其所以乐意之所得物之所感目之所及笔之所向亦足以发焉而无余蕴呜呼田园也第宅也子孙也名也年也言也他人求其一而获者皆于余而具之是知造物之福于我者可谓完矣夫膺其物而不知君子谓之不祥信如其言而走也何敢不千万荷故记之
　　翠隂亭记
　　违歴城西北十数里有山曰标若二而一皆乱石丛矗危立道左其背有水西流民桥于上逾桥而东不里许余别墅在焉由城中来者面华鹊两峯而与东南诸山相背由村而城者面东南诸山华鹊两峯若相踵大抵左右前后或断或续无适而不山伍余爱其胜遂临墅起亭曰翠隂以余退闲无官守言责故又名绰然前引流为池中植石一株曰玊云峯环以荷芰岸树倒影池水益緑当其雨之霁而日之夕也云与山若相娱嬉徃来出没锦翠间愈变而愈竒客至即盘果于林筌鱼于渊或饮或馔或游歴咏歌以穷厥胜人既欢洽物亦随适家有苍白二鹤山椒水涯必与俱徃其他鸥鹭鳞甲之属亦莫不雍容闲雅飞泳自如吾墅之趣大较若此呜呼人之处世其去就无越山林朝市二途出乎彼入乎此其岀也非苟利己其处也非苟洁身要之各适于义为无歉况余自筮仕来凡为年三十有余矣譬之久笼之禽困驾之马一旦翔云霄而纵郊牧则其快心适意为何如而或者乃谓余年未老而闲为太早计呜呼知止知足栖迟物外者古之人皆然尚何年齿衰壮之计哉因记是亭及之庶俾过吾墅者知余闲之所以云
　　处士庵记
　　余既构绰然亭于鹊华之云荘以其羡材为庵于亭东偏茨苫而土垣之诵之隙偃息其中久而不得其名或请名藏拙或请名乐闲或请名休影皆未当余意乃自署曰处士或者哂曰甚矣哉子之夸也弱冠岀仕华要之津清显之途靡不周践宦成心怠挟防而归喘犹未定辄以处士自高所谓得陇望蜀腰钱骑鹤者信如人之言矣走曰以迹观余曰仕或可以心观余则余固未尝仕也何以言之走也性迂才拙自防知其不能谐俗加以内无城府枢机不宻谓人之心一皆已若饵焉而辄欣鼓焉而辄奋善人与处犹或见容一值奸黠败不旋踵由是心尝语口他日学问充足当超居物外为一代高士亦足奉欢吾亲增辉闾里不虞所业未竟迫于严命规进京师遗子公之书上光范之牍廽顾所期万分不克一遂包羞防辱随众而趍积以年劳始有今日是岂余之所愿哉昔毛义为区区功曹喜形于色及亲之没累聘不赴呜呼使义不幸早世则终身为鄙猥人矣况余之仕也年甫逾冠以今观彼二十嵗人犹童子也昔鲁昭公年数十九而童心未除今之既冠者非童而何幸而天相其育奉命朝夕无所颠踬迹虽朝市而心未尝不在乎山林所谓避世金马门者不独前人为善矣人谓其进自则以为退焉人谓其显自则以为晦焉人谓其信自则以为诎焉其苦如是亦谓之仕可乎夫古人于仕大则匡时翊国小则效一官一职故有为世仕者为贫仕者为亲仕者为世仕者盖通才全德其势不容不进韩子所谓畏天命而悲人穷其为贫而仕者力有不及势有未免孟子所谓辞尊居卑禄以代耕要非其获已也不获已则才必有所不展志必有所不白时必有所不知期夫志易塞而不浮于食斯得之矣虽然使余仰无所累诚用于时其所自效虽未能越一世而侪古人至于恢治本参赞政机秉义蹈忠与时流并辕则亦不敢后于人矣惟其失之彼故得之此焉失之主故得之于亲焉失之人故得之于己焉余故曰以心观余则固未尝仕者此也且昔者圣人之作春秋也其有褒贬徃徃不迹之究而惟原其心之何如释者谓春秋有诛心之法考其书可见今子不本余而拘拘焉焉求我于形迹之末固无讶其见谯且哂也于是或者俛首踧踖而退遂述其言为处士庵记






　　归田类稿巻六
　　钦定四库全书
　　归田类稿巻七
　　元　张养浩　撰
　　传
　　驿卒佟锁住传
　　闲岁京师编民男女之未年者因事而出多为奸民所攘匿或女胁为婢子压为奴不然则载之遐徼殊域若辽海若朔漠易羊马牛驼以规赢入幸而败者常少不幸而转市互鬻使其父子昆弟妻女死生不闻者比比有焉呜呼辇毂之下习俗若此岂不为大异事哉延祐丁巳春余以公籴舘兴和者凡再月驿卒有佟锁住为余言本江西防和人七歳时与羣儿戏里中为过骑掠之而北凡渡水三逾岭不知其几而至兴和骑者因饮于市遂命我给事其家酤者一目眇刘姓时固知货我于彼以幸见留即不辨居数月眇者令我随驰驱者数人徴所负行二日无所得第云所居尚远至则畀汝还意眇者又隂货我闻土俗奴亡而获者必钳而黔之用是佯以去故事新为喜所过皆頳山无城郭居民少阴即风雪不可前人以孶畜多寡为富贫所衣皆皮毳所食唯酮及胾无菽粟币帛以氊为屋状而居主人以察罕名我且授皮衣一袭羊二千余头命服而牧之且戒曰羊有者伤者逸者无故物故者必汝挞距刍地二十里每出必负糇约他牧皆行不然则迷不能返羊合万余他畜称是升高而望弥川亘野若云霞四敷羣皆淆焉不能别甚忧且恐他牧曰汝勿怖归则自相友矣及暮果然乃复喜闻同牧者十数辈皆中国良家子为奸民所贩至此因自思违乡井去父母亲戚陆沉殊域奴庸于人非我独也自是始少安焉一日吾羊寝山麓有牛百余自絶顶奔饮于溪羊不及避而死十意其不免遂委裘于山以疑追者决意亡去时年十有六矣颇健于行始日百里数日二百或三百惟南其向饥则嚽野葱水饮夜则视穹庐有灯火者往宿焉有问则以蕃言答之故无所疑讶者防值使者具诘所从来遂跪语其故意若见怜乃辍一骑乘我始复至此因走白官郎论眇者以法而我于驿中今年余于此矣余闻恻然曰我将复若闾里与汝父母兄弟相见何如乃叩头泣曰固所愿也即令有司移文榜近给衣粮防送其乡于戏天下似此者何限庸能尽使遇余若此子耶盖闻古者五家为比五比为闾四闾为族五族为党五党为州五州为乡各设长胥师正等使之相畴相保盖所以讥奸民而防不虞也故力正矫诬者禁焉横行径逾者禁焉淫怠竒衺者禁焉行作不将不物者禁焉况保息之制六而慈幼居其一自生齿以上皆书于版司民氏掌之以恊孤终于斯时也使有奸民亦无窜其手故下之所以事上者縻微不綦此无他保之不失其所而已矣又闻古者国有饥民则人主不飱有冻民则人主不裘受计报登则人主亲拜其视民之重如此由秦毁先王之制官与民判焉不相预甚则听其自生自死自强自弱自仁自鄙自寿自夭名置侯牧实与无均又借以为侵牟奉已之资者总总也呜呼欲其父子相安昆弟亲戚闾里相爱尽力以事其上得乎夫京师天下之本此焉若是逖远可知伏自圣天子肇临四海仁万物如天慈吾民不翅其子是惟不知知则必诏有司以严其禁故余为传其事并及古者安民之法庶使当路者得以上闻或于治理有禆万一焉
　　节妇柳氏传
　　节妇柳氏昔户部主事赵君子开之继室也世为蘓郡人父賔叔尝尹博平寓京师有年时翰林侍读学士西皋赵公之子野为戸部主事亡伉俪久未有继或谓柳氏女可其父以西皋耆儒子又朝廷知名士闻媒介及之即诺焉不辞纳采已西皋寝疾其父命柳氏视汤液未几西皋卒其孤野防防归殡长清既殡而子开亦寝疾亟遣人如京师迎柳氏归半途以讣闻至为服哭尽哀将庐墓侧亲族不可遂防于家顷之其兄从京师来欲召归使再嫁其族恐将敓之柳曰是在我奚恐为于是其兄见曰吾不忍汝寡将图汝安汝如我违是汝自取冻饿也柳曰业已归赵氏虽未及合夫妇之礼已定且冻饿与否是盖有命岂再嫁再醮所能免耶兄灼其不可敓而去间数月偕其弟复来柳氏辞益峻至闭户与之语逾年其父卒继而母亦卒其兄即以计召柳氏来防葬欲因留不遣柳氏然泣曰人莫亲父母妾既不幸望门而夫殁万一由此不克反是重妾不幸也况我妇人且寡礼无外事无乃为位哭之遂不往日率僮婢缉生理虽隣妇里妪亦不以接夙感气疾毎发即呻吟连日阖家不忍闻欲谒医治之柳曰妾闻妇人寡者为未亡人我年二十六归赵氏今且半百天若我怜得死此疾实莫大幸奚医为此盖子开前妻兄陈公约为余所言者呜呼肇自道湮俗渍伦理日微臣弗知所以臣妇弗知所以妇其面合心离生从死背者比比皆是一有毅然秉忠执义矫矫不可夺者其为薄俗之劝不既多乎且臣之狥其君者以尝服其事也妻之狥其夫者以尝偶其体也今柳氏与其夫言未尝相接也面未尝相见也患难未尝同而恩惠未尝及也然则狥夫之志果何从生哉盖天壤间所以洞金石格鬼神者无他信义而已矣知信义为重则凡天下之物举不能揺其心否虽一语之甘一惠之利亦必从而靡矣呜呼是道也慧男子有所不逮曽谓妇人能尔耶大抵受其币即不敢有其身不必恩惠及也入其门则不敢辞其难不必言语托也自古以忠谊襮世者其处心大率如此所以歴世愈久而人之仰之北斗其高而泰山其峻也河汉无极而日星之永辉也彼剖心拆肝誓生死无他适一旦值不测挈夫所有冐辱防诟惟欲是济者以柳氏概之为何如哉吾承乏太史氏纪人之善故传其事以为天下妇人楷式云
　　哀词
　　唐承防哀词
　　往游故平章静徳康公门闻翰林承防学士唐公徳若望借甚盖二公道合气同蔚为当代名胜士被接纳有不翅龙门登而万户封者走时年二十有四一见畧齿爵礼夷賔主其引重后学不独于余为然大徳四年夏四月静徳公卒明年秋八月公卒呜呼何天不福斯文使二贤相继去世亟耶维公姿宇魁秀襟量豁如始仕人以宰辅期之歴官右司郎中工部尚书翰林学士承防政声风节表表一时其家居琴书左右泊然与白屋士埒事母孝与朋友义以诚虽稠人广坐从容应酬靡不心沃尤恬于权势人有幼而相好长登台鼎者虽数相过亦不一造门少答闲处数年终不以进取槩怀然议者恒以不膺柄用为恨走尝传闻公长右司时或告中书误释一囚世祖怒趣宰属诘之吏抱案不知所出遂告急公初公以疾在告未尝署其案公即援笔补之行且曰不误毋恐入见具本末敷奏天威遂霁后吏白于廷中外嗟异迄今以为盛谈呜呼人固有一言可见平生大节亦有坐一事轩轾终身不克伸者是殆难以幸不幸论也今人疾吏防欺如鬼雠案具求署笔靳靳不肯下驳至再至三虞后连已故为淡墨际纸细书兾日久漫灭不可复识认又有值败取案爪其画者政使无误且迎合附会曲为之徴矧肯明其诬代其辨复补署其衔者哉盖尝迹是论公使其进登廊庙其不为公孙之阿防诡随蘓味道之模棱两端也审矣古人谓细事如此大亦宜然惜乎天不俾余言之效于世也公讳仁祖字寿乡畏吾人其履歴之详见叅议瓠山王公墓志词曰
　　穷壤间正大气生才发于徳苟非其人巧求袭取亦弗克于铄我公量宏学博徳崇积筮仕卓然人谓他年秉钧必歴三显官身同寒士见氷檗下交不凟应酬雍容仪靡忒彼贵而颇见且逃之矧肯即或舍或庸畧不介怀惟自得曩长西曹代吏辨诬义形色冐厥雷霆一语回天汗郡辟有美如斯遐不以年止半百使大厥施淳俗可还今可革谓天漠如倒稇畀人曽弗惜谓天皦如奚独于贤乃尔啬厥理孰究非始今焉来自昔我挽以词九京之憾庶少释
　　吴道源哀词
　　天之于人侈其才蹙之于寿是理之不可晓也尚矣畴仕京师后学頴异者亦屡见之然未几则皆相继夭殁谓天媢疾耶必不生之矣生之而又才之是天有意于成也然而卒不年之岂彼所禀过清且灵势固不能久与于戏此余所以于吴生道源之卒重有所哀也夫生济南人名濬字道源余所命也早失父随母氏及二弟居性庄重寡言笑持身棱棱有风岸恒欲以道徳文学自襮于世尝游京者四年归而其学大进由读书忘劬勚得痰疾或劝其已面从退而益力然其病有时而差有时而剧余自谢仕居鹊华山间来从予游时与之论经谈道及商歴代治乱人物臧否文章机杼工拙体裁高下靡不周彻间书所得语所见正是于余往往新奇夐出人远甚心独异之然以亏弱每令冥心静坐或有编帙笔砚在前輙为去之于是则专以守身事亲相告语余尝谓之人也使天假以年他日必能以所学名世盖习见其立志高用心笃一切皆不凡近故也于戏讵意其竟坐是得疾遂孤余之所望耶生自号方斋始以亲故欲寓目场屋由有司小忤其意即怒不试后袖纸过绰然亭谓余记其所谓方斋者切欲因是思有以廓之未及而卒以疾未娶得年二十有七实泰定丁卯二月二十四日也余惜其学不遂志才优而命促故为词哀之使刻石表诸墓庶少慰其不幸云其词曰
　　维天生毓兮为类孔庶尤物独尠兮孰灼其故甘露庆云兮曽不朝暮祥麟威凤兮旷代靡遇猗嗟若人兮清淑攸聚超彼凡近兮高朗是骛牢笼元气兮划劙云雾追琢风月兮虹霓为驭天呉前茅兮祝融左拒望舒环侍兮灵氛诃防方尔驰翔兮胡柅中路无乃鬼神兮修姱之妬厥躬虽土兮神必天附意其仍旧兮八表容与有母恸絶兮有弟号慕里不相杵兮朋泣而赙矧余忝师兮于义有素一聆厌化兮涕泗交注文孰余彚兮道孰余辅心孰余知兮言孰余助缅维有生兮莫匪朝露一气屈信兮随彼来去达人大观兮天地皆寓寿焉奚喜兮夭亦奚恶一时或郁兮百世斯著述此表隧兮尚慰泉下
　　祭文
　　祭姚牧庵先生文
　　呜呼维斯文之宗伯旷百祀而一人方元精之孕秀光岳惨而不神既培埴之伊厚又喣濡之孔仁及炳炳以瑞世众啧啧为凤麟何造就之良艰而一旦失于逡巡也呜呼维公文由天得不踵故蹊纵横操舍举自已为笔未及落而气已驰当其賔之筵而酒之冷也人第见颙卬居中而啸傲殊不知日光玉洁之思已隐隐乎睫眉由神变之叵测故愈出而愈奇小能使之磅礴巨或纳于毫厘元则伏于未朕明则耀乎无涯彼江汉之滔滔与嵩华之巍巍虽交梗于前路而足之所到莫不划然自辟而失其深危为难耶则无樊宗师之深澁为易耶豪放抗衡于坡老正大并辔乎昌黎而跬行顾影偻步呈姿柔筋靡骨腻理纎肌者见之宜其咲发于坐井叹兴于向若面誉其削鐻背非其覆瓿而卒瞠后尘而莫之追也呜呼其尤可伟者不权之阿弗势而移遇有论著屹无诡随或竹帛之揭或金石之垂褒其贤则贱者尊而死者昭于后诛其佞则荣者辱而生者冥于时古所谓良董迁者复奚恧而观夫灵明之境湛乎其不波含宏之度廓乎其无篱隆于风节粹于伦彛芥功名而无意于屑屑尘富贵而惟道之怡其待问也如响其好施也若遗虽牛童与马走无不道其姓字而识其容仪衣紫云兮蓊郁佩明月兮陆离骖鸾鹤兮周章遨云汉兮委蛇封君拥节以先导列侯庭俟以帚持席屡前于宣室宴每侍于瑶池惟其名之太盛遂致巧言秉间夺朱乱雅构漂山之谤而磨平淮之碑呜呼仆初闻此且讶且嗤欲为廷辨计莫我施竟黙黙而坐视诚有负公平昔国士之知也虽然夫文章天下公器岂呫呫者得私今已不能迯乎月旦况千载之可欺夫何损于落落祗自诒其蚩蚩于戏盖尝考夫士君子之贤佞惟进退为可窥苟于焉有惭徳虽虚文其何禆初今上之渊龙也授公太子少傅而不拜在他人则然骄喜之不暇而公乃恻然以増悲曰吾世父所逊避何行而及兹九重闻而称异百辟见而赍咨使区区毁方售进者厥顔厚于十之甲岂特可为将来之范而当世之师也哉如走者道昧于进辞拙于摛夫何有能独防见推播华宣彩揜类隐疪腾章再三必用是期顾公抱负之如许于吾辈乎奚取则其推毂后进之雅量又非今士之可夷始闻讣音忽忽以疑讵有顔如渥丹之懿偕蒲柳而先衰意必出于多口因复伤士风之日浇漓寻得真于门客呜呼何天不斯文之祚而竟使哲人之萎耶或以为年及则世之齯齿台背独矍铄者何限而于大贤乃独啬其期頥吁帝阍兮幽远徒反袂以涟洏呜呼昔公无恙为世珍兮今公云亡孰柄文兮自京之别三阅春兮兹夕何夕遽永分兮蹇孰余开懦孰振兮窅焉元宫无复晨兮如其可赎人百身兮求而弗得号弗闻兮词忘其芜尚鉴情之真兮呜呼哀哉尚飨
　　祭李宣使文
　　维天歴二年六月丁亥朔越七日癸巳资善大夫陜西诸道行御史台御史中丞张希孟谨遣令史贾仲干等以清酌之奠致祭故西台宣使李生之灵呜呼人之寿夭皆所素定但行不愧心顺守其正年虽不遐其流声于人则无穷也今年二月余自歴下之官西台舟次安山而生乗传来逆且拜且言驰至长清闻公由水而西所以追及于此乃获瞻拜余见其端确卑慎劳慰久之时访西事应对甚悉凡所经过传送供帐輙先告集余第受鞭而驰舍策而憇宴然不知身之为客而道路之为修阻也路出河南流民寖遇抵新安硖石则纵横山谷鹄形菜色殊不类人死者枕籍臭闻数里余即命生躬督主者坎而瘗之余年六十生长齐鲁富庶之乡饿莩流民雅未尝见一旦遇之心酸鼻辛不觉泪之交頥生见余哀往往先路而行挥使避之民不循途多致颠沛自后余虽悲不使生见之而生亦不知余心之为益哀也行次华阴宿于岳祠时旱暵甚久遂为文祷之文词甚悲祷之夕余自读其文读至悲所不觉失声生与一二道流亦皆哽噎余欲驻车祠下雨然后去生跽而泣言公为民之心神已洞监必雨乃去无乃偪神太甚况公家有老母万一因是致疾是公为民而不为母也余蹶然辍哀谢之即趋其行至华州雨连夜不止诘旦命生市羊一豕一反而谢之比回余已视台印矣每出阁生必骑随见流民与曩过无异于是余又悲欲命有司为粥食之皆曰粥诚一设饥民必四远而至后或不给奈彼众何余曰若然则将听其死与余遂出私镪若干诡为鬻粥者凡三处食之命生往来覆视民稍宁息后又患库钱细民艰于交易又命生监涖几其为奸不时给者库各一啓病民云集生资禀素薄其毒恶之气乗之而入遂感成疾凡更数医迄不能起呜呼恸哉生有父今为河南省都事余都事右司时常与共事侃侃和易人也顷走书安西恳余指示提诲今而若是将何辞以复其父乎夫生之所以得疾者实由余救民心鋭以生勤不惮劳故每事命之初不期生竟以是而不寿也然则生之死非其命然耶其因余责频任数而然耶呜呼闻生有弟年逾冠矣余哀生之没于官事将令其弟复为宣使以慰生之不幸以赎余之所失以足生未遂之心以终其父相倚托之意若然又未知生知乎否乎为有憾乎为无憾乎呜呼哀哉尚飨



　　归田类稿巻七
　　钦定四库全书
　　归田类稿巻八
　　元　张养浩　撰
　　杂著
　　家训
　　维人之生或孩而殇或冠而殀或壮而疾废幸而不殇不殀不疾废则生于陋邦遐邑而不于中原幸而生中原则又屠沽贫贱而不于富贵好礼之家呜呼其孩焉而不殇冠焉而不殀壮焉而无疾废而又生于中原好礼之家者天既全之如此而人之所以求称其全者顾可苟简而不力哉夫学不求至于圣贤皆负徳造物者也道万里而不以为逺陟千仞而不以为高洞金石而不以为难蹈水火而不以为殆者志焉而已矣志苟一立天下无不能为之事而况读书乎志苟不立目击所有而不能致而况为圣贤乎呜呼士而无志可与有为耶自开辟以来不知为年几千而汝始生焉自祖宗以来不知传世几百而汝始承焉呜呼以开辟以来始有之身祖宗以来承传之绪而于汝托焉则汝所以兢兢业业殖学禔身克肩厥任者当何如哉汝其斋心凝虑以思古之学者皆有所志志者心所向也志高而或下者有矣志下而能高者未之有也故古人谓取法于上犹得于中取法乎中不免为下也信矣
　　堂邑祈雨文
　　维某年某月某日承务郎堂邑县尹兼本县诸军鄂啰劝农事张某谨以清酌庶羞之奠敬祭于某神之灵某祗受天子命出尹于此未及其境夙夜以思防而读书长得百里之地而治之是惟无为为则何政不可行何徳不可积何人不可泽上不负国中不负亲下不负所学奉职以来即洁躬斋居屏逺声色心欲与古之防火反风蝗不入境政如神明者并驱争先此某素心而天地鬼神所照临者也未及数月值旱暵不雨民颇为忧切自谓以某之心膏泽之降必在旦暮今既旬浃而亢阳如故将以恵民而神不随将以报国而神不与抑不知某何以得罪于神而斩焉无所感格如是耶且厥今之制昭昭者责之于吏冥冥者托之于神所以诏书每下自古圣帝明王忠臣烈士名山大川凡血食于郡国者未尝不恳恳及之非徒美观聴为虚文盖以賛治道福民生成岁事实有望于尔神也神不见答岂惟负国抑亦负民岂惟负民抑亦负某此来为国为民之心使县尹贪庸鄙猥神之不见亮也固宜苟为不尔神必有以处之矣尚享
　　谢雨文
　　年月日具官某谨以清酌庶羞之奠敬谢于某神之灵某性识愚暗溺于古而不通于今孚于民而不信于神向以旱故輙以狂直之文有祷于祠下将谓神必见怒荐降以灾不意奠拜之明日甫交三鼓隂云四合自昧爽至午后不风不雷既沾既渥阖县耆老皆归功其尹夫尹恃神以济其不及者也其敢贪厥成功以自重其旷职之罪哉谨躬诣拜嘉防惟尚享
　　西华岳庙祈雨文
　　维天厯二年三月戊午朔越廿有九日乙酉陜西诸道行御史台御史中丞张某谨以清酌庶羞之奠敢昭告于金天大利顺圣帝之灵某防读古人书钦闻明神独尊西土厯代祈祷灵应赫然则神之得名于世者旧矣不虞衰暮兹因防宦始获仰止下风然不幸属民多艰流亡强半饿而死者相枕于途今将首夏尚尔亢旱如故某虽叨荣行台实悲实惧使某平昔素无为民为国之心重以贪残邪僻神不见恤则固其宜万一少有可取则神亦安能汉然坐视不为动于中也伏望垂监愚忱少沛甘防使民回生意岁秋有期则神之血食古今者为不诬矣倘不见与则某惟有省愆待罪日拜神前必待示其不见答之由然后退尚享
　　西华岳庙催雨文
　　维天厯二年三月戊午朔越三十日丁亥西台御史中丞张昨以岁旱民亡比屋病疫谨斋沐于二十九日早哀祈雨泽于金天帝君之前黎明云气四集川岳之形皆为冥晦私切甚喜以为神明见怜甘霖之来可跂而待不图为风所梗旋致觖然伏念某为西台之官帝为西土之神今岁屯如是民隠如是臣虽未上胡宁彼忘不神之祷尚谁祷哉况神令一出阖境之内何灵不随非势穷事廹臣亦何敢不知忌讳连日荐渎惟神有以哀其愚而终恵之则某虽旅困于途敢不重报尚享
　　为民病疫告斗
　　维天厯二年六月某日资善大夫陜西诸道行御史台御史中丞张某等谨以清酌庶羞之奠敢昭告于北极武之神惟神斟酌元气标凖众星运行四时賛成天道凡沴疫不正之气上干隂阳之和者屏而去之是固其职今三辅之民自春徂夏由病疫而死者殆数万计巷哭里哀月无虚日使彼有罪已盈其罚伏望明神自今咸加寛宥杜其祸源开以生路涤之以甘雨荡之以祥颷使人防休嘉物遂生息某等虽备员西台亦或少纾厥责凡此者无非神之恵也尚享
　　绰然亭上梁文
　　常慕闲而未遂久搴清泉白石之思不待年而遽归已冥皂盖朱幡之虑必功成而始去恐时失而莫追闻徤休官用期寡过伏念某夙非阀阅雅欝经纶裳岂愿乎乗轩赪尾本期于纵壑偶操刀于外邑俄持斧于中台抗言几血于虎牙珥笔复尘于螭首在棘闱而两叨贡举入兰省而三预賛襄薄书身惫于奔驰期防耳烦于呼叱五更待漏遥瞻兎魄于璇霄一防论灯误得骊珠于沧海众皆过誉其忠荩已独自悔其狂愚虽防鈇钺之寛实出神明之祐幸今完璧理合回辀王夷甫宦情之无哂清谈之多躗钱若水急流而退叹竒节之鲜俦非有心敢儗乎名贤固无技可呈于治世畴昔之捧檄非诎而今之税驾何疑人谓欧阳公践言之迟我喜陶景挂冠之早爰于别墅肇构斯亭适当华鹊之冲兼有泉石之胜芳丛错秀绕风烟移榻而观老瓦倾银掬水月洗觞而饮于心足矣何福如焉昌晩景于桑榆傲岁寒于松栢一簑烟雨絶无庾亮之尘四面云山尽是王维之笔或天防于汗漫或云卧于荒寒或散髪以弄扁舟或披襟而坐茂树或投辖以留饮或临池以学书或倚笻而聴猿啼或投芥以命鹤舞或诵以教子或吐纳以学仙或酣歌賔客之前或长啸烟霞之表惟日不足其乐无涯一壑一丘聊以偿半生之苦五年五诏将何报九重之知仰架脩梁俯陈善祷
　　东绕屋烟岚万玉峯莫道归来无用处也能善颂效华封
　　南林影山光水倒防一自角巾还第后懒将心事向人谈
　　西竹坞莲塘接稻畦荣辱从今都识破不须鹏鷃校高低
　　北郊原处处皆春色牧童也识太平懽落日一声牛背笛
　　上朝暮云烟千万状红尘不到笑谈邉何处人间有蓬阆
　　下世累而今都不挂闲来底处用吾心看水看山仍看稼
　　伏愿上梁之后神人胥悦物我皆春书添架上之芸香酒溢床头之松乳佳客常盈于座榻好山永对乎轩楹居畎畆而遗安窈比襄阳之隠士处岩穴而索价不为少室之山人
　　拟唐河东节度使李克用破黄巢露布
　　臣闻王者之兵若时雨所向者俱荷来苏人主之威犹雷霆凡击者无不推防矧兹防軰敢犯龙廷果兵出而有名将贼亡之无日恭惟尊号陛下茂昭圣武诞受天休屈羣防于殿陛之间运四封于股肱之上其或不率在所必诛虽日月所弗临亦梯航之相继贼臣黄巢者麻沤小竪唐室大奸恃其吞噬之雄肆厥飞扬之志横行郡国污我衣冠毒熖延灼于下民丑徳升闻于上帝初无挈瓶之智每懐问鼎之心非朝廷驾驭之乖方实鬼神使令其如此不盈其恶曷殒厥躯臣克用等指彼凶残奋扬乂烈挟长风而破鲸浪未足喻其发机皷烈火以燎鸿毛不足拟其乗势四岳以之而震荡三光于是乎晦冥期欲一平誓不两立辙乱旗靡竞曵兵弃甲而奔弓拨矢钩咸裂帛褁疮而走伏尸蔽野流血殷渠破竹之势已成拒辙之心犹炽彼谓乘间抵隙可狙击而成功孰知自午至晡反狼狈而败绩彼黄巢者零丁独窜颠仆无归収泪向天甚项羽乌江之窘投身失地剧曹暪赤壁之危计莫能施生遂自刎臣等叨司戎律沮守雄藩顾兹毫髪之勲要出圣明之力献俘太室拓境明时三箭而定天山已复禹州之疆宇一鼓而空丑类载瞻唐徳之辉光臣等无任庆快激切屏营之至谨奉露布以闻
　　序菊
　　余于诸花中独爱菊非矫情袭陶之高之洁而然也夫菊之种甚繁花若色亦不一叶虽荏苒相肖然随其花而为状亦不同味则似苦而甘饵之可以轻体延年者无分黄白红紫朱则一也大抵黄为菊之正色然黄之中又有所不一有淡者焉有浓者焉有先黄后白者焉有黄白相错者焉其他或白或红或紫或朱者亦如之比闻京师传有黒者由未之覩兹故不録夫色之不一他花亦或有然者若乃花之不一吾惟菊之见焉且五行之气播为万物其精英之余为异葩竒卉隂阳一嘘而滋荣隂阳一吸而揫敛而菊也独能于揫敛之时扬芳吐秀又能状他花而兼之此其所以为尤竒也欤夫牡丹花中极品也然其花止如其名菊则有桃花若者有蔷薇若者有垂丝海棠若者有防菡芙蓉若者枇杷荔芰牡丹若者木香茶防棣棠若者凡若彼者亦不一至其生也虽有踈宻脩短大小肥瘠之不同大槩皆丛而不树最余平昔所见率不越二三尺萧頴士谓既低其枝又弱其干者其为丛葢自古然也其强之以为树者近年见之尝闻园丁言菊一丛可折数十本一本则枿其横枝掇其傍蕾惟余数蕚若然则花之敷也广径可三寸许其孤高可以丈余由无庶蘖以窃其气故也余闻哂且诰曰审如是则焦侥去其手亦可使如古防风氏乎园丁亦哂而不荅后余宦京师于宗仁张仪之家见盆植六七尺强者其名胜金黄惊询之语如园丁旨其家又云此犹非高者苟巧于摘剔工于矫揉勤于膏沃専于防持有逾寻丈者余虽惩前诘之误然质诸古人之辞叅以平日所见其心终不深信及致政家居于张智甫家见丈五有竒者花浅红名醉杨妃余谓菊为高人胜士重者以耿介特立不与凡卉伍也庸可以亡国嬖孽目之因易曰傲霜春主人甚伟余言继而于姻亲吴彦清家彷佛二丈者名御爱黄二花皆植陶器中高则高矣然其花止五六且居其颠余又哂曰使渊明观之则必矫首引领踵为之虚而背为之仰矣虽欲采落英以杯之恐不可得闻者皆为粲然因思草木非有古今之别也然昔者杀而今焉隆昔者丛而今焉树者何也葢羣彚囿生大化之中气升降而物亦随之理势然也况古人厚而今人薄古人约而今人汰古人朴而今人机且巧为彼物者恶得不与之靡耶呜呼尝闻申包胥人能胜天之言为太过今以是花观之则申公之言为有征矣虽然夫菊钟秋肃杀之气以生葢其性本贞窃尝引之以况寿者惟贞也故宻可使之防焉短可使之脩焉小可使之大焉瘠可使之肥焉若乃霜之风之不变易摧落者此则人所不能为也葢人所能者末也其所不能者本也本于天者贞而人从而脩之则其益茂益长也又奚讶余于是得飬生焉故序之以示与吾同好者
　　致乐堂铭
　　繄子若亲厥本维一心亲之心是为子职亲苟见恶则益敬恭纎怨不起斯表厥亘古能子奚称舜独非以处变始终克淑嗟今之孝皆亲所安故其致乐靡有孔艰试于燕闲心自语口如弗子余则怼则否万一未至其加勉旃朝治夕克必复我天猗与周君事此伊旧反而体之顺徳日茂凡百珍飬乃其绪余愿言鉴此圣域有途










　　归田类稿巻八
　　钦定四库全书
　　归田类稿巻九
　　元　张养浩　撰
　　碑
　　勅赐极真万寿宫碑
　　极真万寿宫者髪冠仙姑封悟叅化妙靖真人寓迹之所也然真人之迹所寓不一始焉寓肥城夫家既弃家寓东张村涧槐上未几寓西郊樷祠中又未几寓东原门孙防家灶前又未几寓滕之峄山积功满千遂寓于此焉以卒盖真人本济宁肥城农家女俗姓田后归同邨孙氏自合其家数有妖弗宁以新妇为不利逐之无所于适距村十数里有槐幄如横生涧胁涧深叵测真人泰然处其上者数月风雨皆不及虎狼蝮蛇望而不敢偪其寓于古祠也年少见而媟之俄而媟者若空县去地尺呻吟如被楚槚其灶隐于民家也始终凡八年其家礼之甚至其人有辟谷术日惟啖枣数颗不言不笑或代汲或洴澼或执爨皆不辞自归道二十余年首未尝栉沐髪皆上生樷合高尺余其端旋结如云乡里异之因目为髪冠仙师云至元己巳世祖皇帝召至京师一日见便殿上问而师为谁而有何术而髪因何上指真人曰我乃农家妇由不获已出家如上所问皆不知其所以上诚其言厚赐遣之厥后为人言休咎若出无心往往竒中江浙省平章彻里素崇饮因朝防请见师曰物莫毒酒弗戒将及后竟坐饮不年监察御史郑某病羸久未勿药真人食以所食枣遂差乃执弟子礼终身彭城展某田某俱休官师事真人惟谨其它公卿大夫过而候谒自远餽赠走下风而愿聆謦欬接武于门甚至图其像归而祀之维杨富民刘伯渊阖家敬信尤笃施财为筑室任城西南名曰极真观走往年使江左过之师年已七十余形臞而顔色黄明脉络皆现颅骨若婴儿柔且陷雅不火食寝所时有光怪出没祈寒则盆冰水而浴日以为常其高弟陈志海亦女冠也为余言师之得道盖由神授始为妇时梦游大川值缟衣女仙乘舟招曰若能我从乎师欣然诺之女仙即抽簪画水倐化为梁师因登舟舟移而寤遂语亲故相絶问之则曰我宝华城主人也或访以养生则曰寡食访修身则曰谦退素不知书一旦捉笔书曰防住心猿消甚言説功满昆仑方显孤月为歌诗类此者不一志海尝与女徒数辈游峄山牛口岭一人偶失防物色之无所获既归师笑而出诸怀中里人御史中丞兾徳方有远行来别师以所服半臂赠之兾固辞师曰第持去一日必用此后宿古驿中甫瞑若有童男女服五色衣羣行而前惊不能寝如是者连夕兾因取师所赠枕之而卧众皆相拽愕遁去且曰师在斯师在斯兾平昔颇不相信至是始神之暮年恒闭阁匡坐或卧游物外浃一昼夜乃起自号洞春有司上其道行朝廷为易其观曰极真万寿宫封悟叅化妙靖真人命下而师厌世享年八十有五实延祐某年某月某日也后七年当致和改元秋其徒宋志诚掌徳元持翰林侍讲学士曹元用所述事状且致新州尹李防书求记其所谓万寿宫者余曰畴过所居甚隘其侈而改建者起于何时何人志诚曰以师之心岂欲为此尝曰心诚事神一茅茨足矣何必殿为师既没仆二人倡同门道众赘金筑之三清殿凡三楹神门居前左右斋庑庖库毕具公所过者今杀为方丈矣余因叹人之所以动荡一世者必有其实如师刻苦精练数十年一旦超诣仙域冥与道合莫之为而人从无所陈而人信所谓不逆寡不雄成不謩士尸居龙见渊黙雷声者非耶呜呼使为吾道者亦如是尚奚儒风不振之患哉乃为铭贻之以见师之所以化服其徒徒之所以报徳其师者彼此胥无所负云辞曰
　　维至人兮澹无为合鸿蒙兮混希夷以宇宙兮为阃奥云若月兮为藩篱霞佩兮风衣龙驭兮骖螭翠旍兮晻霭珵珥兮陆离命麻姑兮前导使双成兮后随约飞琼兮殊庭防金母兮瑶池排虚兮干开扶阴兮坤移頫万山兮累块阅千古兮曾不异夫晷时扬扬兮有得纳纳兮无涯陋土木兮儗居鄙锦绣兮为仪繄仙师之此心彼浊世兮焉知奈其徒之失相中侘傺兮曷依爰周谒以赘泉举乐助兮防施遂积微以成钜诏灵氛而占之舆谋兮允叶羣力兮是基栋宇兮凿凿丹碧兮差差如矢兮斯棘如翰兮斯飞琦玮兮僪诡轮奂兮葳嵬讵一州兮香火乃九域兮蓍龟匪伊人兮降康实为国兮祝厘虽其师未及乎目撃必天游兮过斯领羣仙兮弭节亦恋嫪兮栖迟忆形神兮渺不知其所蹠第萧萧兮风悲将上下兮求索又不示余以所贻北指兮沍寒西阻脩兮崦嵫如东兮洪涛南阻兮炎曦志纬繣而莫达儃佪兮邈而倚阊阖兮延伫企阆风兮赍咨蕙肴兮孰烝桂醑兮孰酾辽絶兮钧天芳歇兮琼枝江永兮愁怀不可兮方思竭耳兮既寂灭以絶听穷目兮又沕穆惘怳而叵窥心纯厖兮蹇无阶以攀附憗迟此兮或彷佛其一来诚闵余昏垫以援手其眎贾尤媒祸轩冕兮又奚翅土苴之弃而与夫瓦砾之遗也
　　归信县尹史君去思碑
　　利人泽物士君子通愿也然阨于穷而不获施者十恒七八苟获厥施无曰官之广狭皆足以效其所有况令为民率一邑之政靡不仰成虽所及有限他日扩而充之以相天下以福斯民有弗难者呜呼孰谓州县之职为徒劳人哉归信为雄州属邑其尹曰史君肇下车不钩距不机穽牖民于约绳吏以律明听慎罚以治其下殆有志利人泽物者与延祐改元夏四月邑耆老赵某数辈走京师谒余曰我史君去官今一年矣其为治也雍容无遽色或以为缓既而民孚吏革阖境慑然爱而敬之耋稚惟一逮其去茫然若失怙恃虽吾辈亦不自知其然将碑以发之敢属笔于子访其政皆相顾若不能名因叩之曰世之为县者闻有挟势而商徧赋所部倍责赢入名为义取实则豪敓史君有此乎曰无有也闻有盛饰厨传称过使客以贾声誉史君有此乎曰无有也闻有舞才骫法浚气树威内厌同僚而外惟民剥史君有此乎曰无有也闻有乗荒缘疫噤不上闻奴厥人民妻厥子女史君有此乎曰无有也闻有岁括匠师工金工木厥直弗畀惟趣其成器服是修昭荣宣富史君有此乎曰无有也余曰审若是则史君之贤视古良二千石无怍矣岂直倍蓰世之为县者哉彼于此不能免乃日敏于簿书勤于期会苛于督责噫是得为善政乎哉然谓之无能则不可必欲假此以托金石以范今诏后则非仆之所敢知也呜呼后之观吾文者必轮指以议曰此可为此不可为亦将有所耸然已故重之以诗并使邑人知贤令尹之政在此不在彼云史君名郁字文卿景州东光人今改河间宁津县尹阶承事郎词曰
　　为令而愎则民咸尽毋曰克威其究惟忒为令而罢则民罔齐毋曰克惠其究萎而不罢不愎惟吾尹然道我于平迷我指焉我田膴膴有馌惟旅或其蹊之令则尤汝令之始来若无所施既而私省其获不訾登幼于学俾老有养宇者攸宁涂者相让令今归矣吾畴依矣追而縻之嘅其悲矣彼察为明彼苛为能虽铄一时日逺则冥古云良吏利可岁计悃愊无华是欤非矣其民欲碑言表永思口不能陈心独德之凡若此者讵力能致勒诗于坚式谷嗣至
　　朝防大夫同知山东东路都转运盐使司事恭古行司惠政碑有序
　　古者盐与民共周虽置官掌之初不倚以资国也迨管敬仲相齐以富说君始笼其利而居之厥后相沿遂筦以扼民用防塞日严而奸轨遂炽其间或弛或禁歴代不同要皆以货视之而重其入矣皇元有天下世祖皇帝肇建官制惟民是恤以山东濒海素饶为置都转运司济南司设使二同知副使判官各一使则监守余则行司其境而督成焉今上御极初年大都路南兵马司都指挥使恭古出为山东转运司同知公西域人英敏明决所歴有声尤练刀笔其所増削老吏有不逮每行司即囊槖自随与所部无毫许干曰吾不侵彼彼敢侵吾灶民比岁缩厥煎厉由户乏赋重户乏由官给工价隔阏吏手且易真以伪无所于质赋重由亡不补缺并其工见民当举火者父子兄弟妻女尽室以出鹄形菜色伛偻执薪烟焰中仁人君子见为酸鼻若复从而慁之则课耗工隳咎将谁执又曰夫盐斤二百为席为袋国有定制比闻赂则加多否则加少其司场官吏卒徒恒不下廿余人一人弗嗛即勒不与发夫盐乃灶民膏血使若辈操贾肥家可乎夫以岁鬻官帖为转运者差以上中下贿厚者给以上帖谓之答首钱往往致钜万许诸宿积奸类此者偕其使湛穆直权宜创法为屏絶尽以所分地宁海新镇永利固隄等场十有二他官所分或有故亦摄领之其给工直载楮镪躬诣其地召灶民面覆手授纎厘必足吏无施其奸由是恩威胥着逺近无不耸服煎有羡余而课轶畴昔数倍至有事已以斗实香鸣乐焚之行司拜徳酬惠者宪司闻其能诸讼不法輙檄使按问未尝阿防希荐使人有讟泰定二年夏旁近诸县火灾朝廷遣使赈之而漏灶民公曰均饥于灾此独屯其膏何也遂遣吏再三请乃更溥及旧所逃亡闻而来归者绳绳无虚日呜呼世恒以职财为慁人且谓不足展志而薄之胡不视公所就哉大抵微难剧无以见人之能微清浊无以表人之节处防局冷地而曰我清且干是诚清干乎哉语有之不曰坚乎磨而不磷不曰白乎涅而不淄殆公之谓也夫今年某月宁海场盐司令李良佐率耆艾数辈走济南乞文于仆将伐石勒公懿绩树于利津行司之口曩余为礼部时闻公出使泉南适有冦乱职兵者皆顾望不前公怒而敓其兵进讨平之盖其为国为民之心非独今日余惜其用不满能且嘉佐鞭筭而使人感戴不忘如是故不让而为辞以砺夫有土不得于民者其辞曰
　　凡仕祈治奚择清流处浊能清维贞之尤何莫非民事悉王事民靖事凝职斯无媿今官计者肖公几人奸蠧求源有革靡因孰朘吾民我宪我理孰政之瘝我石以已岁行其部德徽孔宣族信羣孚有命胥先灶民有歌曰奚来暮昔逃以离今完而裕属丞亦曰公我父师匪厥教命几败乎私彼云理财昜易素志所歴许隆遐迩公视人事一职犹弗克扬矧兼其他而优益臧往使于南适际冦虐春秋与专三掫咸若彼司民土蔑寸善称俾而闻兹恧其可胜阖境皇皇云报无所托言于石永彻终古
　　大都河间等路都转运盐使约约惠政碑
　　三代以前盐与民共筦之法无有也夫利盐以资国萌于齐威滋于秦汉氏蔓于魏陈唐宋之间惟得人焉而尸之则财阜民康经用不蹷非其人往往挟权骫法殖私以厉民不至敓爵防躯而不已于戏自古职财不为财所祸者讵不确确其难哉泰定丁卯夏五太常礼仪院同佥致政李君惟肃为余言大都河间都转运盐使约约肇下车首公絶私以身帅下物务之至惟正是从诸司转运在江左者惟河间为重且剧虽夙名智囊善贾而能者往往弗克荷公以国人纪纲其间未数月久宿奸芟剔殆尽加以同使郝君托欢恊心辅治言合计谐其相信之深巧于用谍者有不能间先是为转运者余盐为引一十万五千二百五十滞而不能售累政坐视计无从出公于是走省部言状遂听就实次年之数中外无不趯趯称快居尝曰天下事自难则难自易则易不特理财为然也持身玊雪灶民自商货自均所课自集所部自肃功一二而功千百焉若乃外示扄鐍内怀溪壑一中其饵诎信操纵惟彼之随小有所更即从而腾口其慝力虽千而厥功不能毫许呜呼观是言则公平昔临政可知已居无何朝廷闻其能赐金币异帛有差于是长芦民无少长一辞佥谓国家犹示旌劝若是吾辈可防其惠不为表诸显乎遂偕滑州尹韩严及乡士李梓崔惟谦辈谋伐石颂其善政式范后来闻子雅与吾使君善又尝同朝盍赐一言为嗣至者劝走昔为礼部时公为侍郎工曹尝竒其剖擿明敏胄世族而事儒学后走辞叅议还济南而公亦由工部尚书出为闽海道肃政廉访使客有自南来者口其政啧啧不置继而闻有是迁为愕然良久夫中外之官虽伙足以伸其志行其道者莫廉访使若焉名为三品其权之重宰相有不逮转运使瞠乎后尘矣向清而要今班之常流向举刺人今为人举刺在他人必缺焉不乐赧焉而有难色公畧无纎毫不足闻命即欣然趋驾以行非处心以义而不以利以国而不以身以逺大而不以浅近者能若是乎余由是知公他日为公辅器也无疑矣故述其徳于民者如此且系之以诗曰
　　昔醝利庸共民畴之始齐君逮两京若唐宋法寖周国攸润官者能用斯溥瘝厥官蠭午谅为政在任贤何彼污此皦然故所司货山积欲表里莫斯的公曰嘻如我何诚坚白从涅磨由宪南荷兹任制许颛益清眘事沓至不亟徐棼者条防者途蠧毕祛政优布令下孚公上裕昔啇人惟贿先今秩秩罔敢愆昔灶民命朝莫今乐生若春毓其被赐讵止斯举要言他可知谓易轻经费寄谓重难頥指治猗若绩孰克凝宜我公天宠承监既前众胥勉肆故人喻推辇凡有位能举然何事功不万全我摭实诗以纪俾尔民咏无已








　　归田类稿巻九
　　钦定四库全书
　　归田类稿巻十
　　元　张养浩　撰
　　神道碑
　　资徳大夫中书右丞议枢宻院事陈公神道碑铭
　　九河可障欲难窒三军可衂正人之气不可挠呜呼如缑山先生陈文靖公刚焉不诎于欲正焉不挠于邪其立朝大节嶷然视古社稷臣无惭徳此天下之公论非出于区区意见之独也公讳天祥字吉甫其先赵州宁晋人由兄祐为总管河南遂徙家焉中统初李璮盗据济南濳与宋通好河南河北宣慰司承制署公千夫长偕诸将东偹宋璮诛归乡里家故贫力田偃师山中暇则讲经授徒声闻日着由宻迩缑氏山故世称缑山先生云至元十一年世祖皇帝命左丞相巴延将兵伐宋濒江立招讨司且括民间兵械而兴国军遂揺郢复州招讨司以公世兵籍辟为经歴鄂州行省移公摄知兴国至则灼厥乱故上书行省叅政贾居贞宁暴戢奸辟犹伐病先实元气邪自索焉初奸人乗间连结椎剽所过土崩公私无一人敢与角者内弱如此图外诚难今痛犹未定若复动相疑贰拘兵益严将恐彼亦生心康辑无日惟宜徐驱缓导拊其所伤则民感吾诚兵适我用矣行省谓然并许从宜以治乃顺民所欲利者兴而逆者以除曾未期年遂成乐土吏白市有谍请捕之公曰彼见吾政如是归必语其党与乃吾流亡之招也奚捕为自是遐迩闻风踵归恐后至元十三年改鄂州行省为宣慰司叅政贾公郑万户皆宣慰使以省檄未下不知所长贾移疾不出贾素得江湖间百姓心公走谓相君不出众必惊挠班次事小一方军民事大公其长郑以需省檄脱公为长不愈自上杀之下乎贾悟即出视事会寿昌黄州盗起宣慰使郑公将兵击之至樊口败死士卒还言贼盛且鋭将攻阳逻堡鄂城门昼闭民凶凶不能市时诸兵皆叅政呼都克特穆尔麾下公见其犹豫无出师意谓叅政贾公阳逻堡阻山而垒贼所不能攻政使其来是授首于我况剽遬轻动南冦常态以我突骑当之其败可旦莫冀胜此则江南诸郡自靡矣贾白呼都克特穆尔且以义激之遂引兵出城贼波骇溃防死者十六七始将士闻贼至咸谓贼声攻阳逻堡实击鄂州城中必有内应宜尽捕犬姓防患未然贾公不可众执愈坚公曰此州宿重兵不少使贼能翔亦无从而至其主是议者不过利彼财物耳由是众议遂格宣慰司以公有文武才使摄寿昌府事且发兵衞送至境公谓治盗上平定安集否则相挺为乱流毒善良乃下令使自相招诱悔者听还其业无业者从所欲居惟擒首恶一二论上宣慰司其余狱系及他囚凡五十六人至日召语曰若亦思而父母邱陇乎皆释梏纵归期三日复狱及期果复无一人逸者宣慰司以公是举可劝未服遂皆原之后四十年民追思不已为建生祠二十一年拜监察御史先是中书右丞卢世荣以掊克柄政中外病之御史中丞崔彧劾奏世祖怒下吏按问几殆左司郎中周戭微若反唇坐以废格奏杖一百举朝凛凛相戒公拜章言其先为江西运使入贿与自盗钞以锭计如干金银以斤计如干茶以引计如干又谓国与民相为一体民病斯国病民安斯国安今乃拟一岁之期营数十年储积非白取下厥计无从苟行其言必贾怨天下况宰相重任非彼所堪臣非不知言出祸随以事闗国家有所不避章凡数千言大义若此上覧其奏遣迩臣谕防汝尽乃职为朕朕其忍以言罪汝言出祸随讵必云尔也后卢世荣诛天下想望风采矣其年五月迁奉训大夫吏部郎中二十三年四月拜治书侍御史出覈湖广省出纳道鄂闻行省臣约蘓穆尔倚中有援横无所忌乃发其奸利十数奏未下私系公狱摧胁百至而公恬不为动凡幽四百余日惟取四书环披徧考心究而身体之有所疑即著论以辨略不以死生祸福纎介后会赦乃出二十八年改朝请大夫江南诸道行御史台侍御史明年以疾去再授中顺大夫燕南廉访使甫上换使山东时朝廷遣使郡国议弭盗公谓盗有可矜有不可矜由嵗恶时屯为者可矜治平数犯怀迷不知返者不可矜非严刑无以创艾且频赦不足化盗适资盗俄济南属邑获剧贼数人公命市曹令众生杖杀之同僚不可公曰比岁盗兴职所在二千石姑息吾今权宜以行若朝廷罪擅杀老夫自承万不汝逮既而治盗诏下具如公防所部有妖妇自言为男子茹寃未雪徧控诸郡皆以为神不敢诘公虞其惑众阶乱杖而遣之或曰真鬼神陈公且欲治况假之者耶大徳三年移使河北辞疾家居逺近以讼求直者云簇其门至徙避他所六年拜嘉议大夫江南诸道行御史台中丞时朝廷方事西南夷公上疏器莫凶兵事莫危战圣人不获已乃用去岁行省右丞刘深不度易难请兵逺征多妇国行未及半变生八番旁防乗之地防师熸奉头防窜后复发陜西河南诸道民为兵数万命平章刘国杰将之期以必取转输益亟所在弗堪且闻所径委陿多崇山盲壑恶林毒草羣獠安沈斥瘴沴出入兽如图其地不可郡县版其民不可衣冠故歴代外之不中国齿设使彼闻大军且至或壁阨以老我师进退两穷噬脐何及粤自朝廷征倭国占城交趾诸蛮以来今三十余年未闻得尺地一民而所费奚万万亿啻此其为鍳讵不至近且明今宜先弃刘深市传首以谕逺人继遣使奉玺书开以福祸怀以恩信如仍为害徂征亦未为晚昔大舜班师有苗格汉赵充国缓战羗人降经史着之定为世鍳明年四月赴召中书拜集贤大学士中奉大夫商议中书省事八月地震河东尤甚民厌死数十万勅丞相御史议公援古喻今推本天人上数十事奏皆报可以其言秘故外不克知及还上遣使追及通州赐楮币五千缗以无功辞或曰昔二疏去汉未闻辞赏公曰辞受在人何得前辈相律九年五月授今职时年七十有六凡五返讫不起仁宗皇帝在潜邸素熟公名迨之国怀孟遣使赐酒若币仍勅长吏岁时告存其为累朝器重如此始为招讨司经歴诸将以久驻此无家恐无以固众志命各置侍妾独难公一日饬送良家子有絶色者来公曰诸君自安吾无庸此卒却之其权寿昌得贼所盗戴姓金四锭召以付之其人辞曰贼初获我自谓必死公既擒彼此身即公所活愿奉其半以为公寿竟皆付之公平生喜淡泊世俗所嗜无一动其心居则阅经史出惟一仆自随后跻显要家无毫许増朝服亦其兄所遗者及临大节毅焉不可夺故走谓公刚焉不诎于欲正焉不挠于邪者以此尝着四书集注辨疑十五巻四书选注二十六巻杂文若诗号田居集八巻或谓四书辨疑公虽不作亦可窃谓人非生知孰能无疑疑而辨焉乃讲学之事昔司马温公疑孟子欧阳文忠公疑系辞固不害其为大贤也天不憗遗延祐三年四月二十六日得疾薨正寝享年八十有七塟其里嘉禾乡之蒋氏邨赠资徳大夫中书左丞上防军追封頴川郡公谥文靖曾祖怀曾祖妣范氏祖忠赠昭文馆大学士中奉大夫防军追封河南郡公谥昭懿祖妣张氏从封河南郡夫人考子安赠如公谥文康妣赵氏张氏并封河南郡夫人文康二子长即祐字庆甫号节斋学行与公相颉颃事世祖庙仕至浙东宣慰使死南防乱次为公时人以二难目之夫人张氏以贤淑闻前卒寿八十后七年啓其藏祔公容貎若生三子长孟温朝列大夫泰安州尹次叔良将仕郎登封县主簿次季恭年四十八卒女子二长适翟氏次适张氏孙男六孙女十有一曾孙男五公卒之五年当至治元年十一月朝列君孟温自泰安遣其子允中奉币若事状来济南请铭于余惟公一代伟人当求一代名笔发之走何人敢命之辱辞不允乃反币按事状谨为铭曰
　　若昔正人旷代一二维民具瞻为国元气汉有汲黯吴有张昭魏狄闻唐韩冠宋朝迨我皇元光掩前古将相大臣中外接武国人尤异初不假书凡厥言论乃书与俱其在儒流许王斯最厥后卓然公殆其对早賔戎幙适丁冦纷缓颊出竒可百战勲众部詟慴一省唶愕言试于民所至神若相其良否与时亨屯戛焉斯寒喣焉斯春迨其扬廷洸洸巨犯连拄大奸斧锧无惮其诚斯金彼物维火百千从陶色不易颇虽其学问是借是资亦由厥徳神宻相之盖古有云正人犹虎高步于原不若咸沮昔闻今见天胡忍敓岂伊羣黎为福亦薄使当钧轴以以久措时泰和特一反手然是未酬所存者大立懦亷顽百世攸頼莫坚匪石莫易公论诗以揭之弥逺弥信
　　赠中顺大夫河中府知府上骑都尉頴川郡伯陈公神道碑铭有序
　　公陈氏讳安字良佐世居覃怀修武之六真乡祖铣金河南宜阳尹考庆属金讫箓閟徳田里公幼焉頴异彊记有逺识器度廓如与人交情意周洽有不逮则诚格忠告善则啧啧又惟恐其不章读书主践履不以口耳胜人横逆之来愈益务自修省虽重亦不复识者谓有犯而不校挠之不浊之风子惟徳蚤仕于外每归省必以安义命母躁进取讥时贤获罪公论为戒尝为汴梁酒税副使初命下人多意其不屑公曰仕患不忠卑下非所患圣人犹为委吏我何人哉未几改进义副尉河间盐司厚财场管勾洁已率下赋报无所隐民甚誉焉俄以年及归乡里时惟徳为尚书省检校官阶奉议大夫国制诸封赠父与子同子陞亦陞遂封奉议大夫骁骑尉河内县子后惟徳进中顺大夫户部员外郎遂加今封享年八十有二卒在延祐四年夏四月某甲塟某所之先茔妻薛氏恊徳宜家先公如干年卒以明年四月祔公之兆追封頴川郡君曾祖妣赵氏晚婴风疾数年不能差郡君侍汤液惟谨每教诸子以济人惠物为心五子惟徳其长次惟善次惟恭次惟刚次惟谦皆仕惟徳为最显由丞相掾转秘书著作郎中书架阁管勾尚书省检校官出为陜西省左右司员外郎拜监察御史初拜御史多所建白未及行而頴川君讣至越明年夏五月走书友人张养浩曰孤惟徳罪大家君捐馆时縻身于官其袭敛祖奠皆弗之及重惟先君平日位不满徳而惟徳又敓仕弗克尽养苟没焉不为表其素行金石则惟徳殆不能人天地间矣敢百拜以神道碑铭累子肇余交御史君垂三十年为故人早岁俱联掾礼部为同仕交旧如是而走也尚敢以不文辞哉惟徳字子新方器用于时铭曰
　　大阿龙泉不必巨戡始知其铦所以古贤草泽或淹为国具瞻猗欤頴川詻詻其严肫肫其谦或有忿然我海斯涵终鲜悔嫌得厥善焉口不忍拑必播众谈教子义先已分永甘母人之贪云胡不权卑处闾阎职彼米盐才苟具全位虽弗厌奚害为恬微子朝聨鸿恩用覃畴发其潜仕甫及年遽尔言南何守之廉清白世传寿且多男天报至诚彼道义损而致炎炎荣不盖惭树石于阡有征其凡眎兹岩岩
　　故翰林学士资善大夫知制诰同修国史赠某官谥文敏元公神道碑铭
　　呜呼肇余友吾复初殆三十余年矣相与同官者八台则余掾于内君掾于江之南每计事至京师必剧谈极懽乃去地虽不同均台掾也省则同掾丞相府仁宗在潜邸同为太子文学入翰林余待制君直学士后转侍讲余又以直学士代君在礼闱尚书则君侍郎则余未几又同宾幙及同知延祐六年贡举呜呼世之同官者固有多或一二又多或四三如吾二人聨武台阁且三十年抑亦古所无而今鲜有也其如是者为偶然非耶兹亦交游中一大异事也其尤可异者又有二焉至治元年六月余辞叅议还济南明年二月七日君暴疾卒京师其去朝廷为又同也君二子余亦二子余长子前卒君长子后一年卒其为失望于嗣又同也向所同者谓之偶然或可今所同者是岂可以偶然论哉呜呼曩君不恙时尝同过前修撰贡奎仲章家饮酒半君慨然谓余昔司马公与范景仁善二人约后死者当铭先死者之竁余与希孟官同如是气同如是而出处之同又如是其有先死者即当如二公约仲章其记余此言余闻之黙自度蒲柳之质君他日必先铭我呜呼讵意余今乃先铭君耶诚使君先铭我虽曰不幸托君文以传不朽适以为大幸今也余乃铭君是君不幸中重不幸也虽然初公之卒余方侍先君家庭虽尝为位而哭临吊赙送皆未之及今若不为铭则冥冥之中为负滋甚然计君之没今已三阅寒暑而余始为操笔者非敢缓且食言向也每一抒思輙悲哽不自禁兹以歳月稍逺又不忍负所约遂抑哀为撰次之按元氏君尝自言魏拓跋胄裔其上世弗克逺系高曾而下举晦徳无显者迨其考某始为江南某路经歴于是遂学江南歴数师若元廷芳王景初吴幼清辈皆尝受业焉君为人英爽视功名无所难自幼已頴异有俊声读书为文恒务出人上尤用意春秋学且其性不藏能隐知人有问即张髯岸帻亹亹竭底蕴以应初慎斋董公某佥行枢宻院闻其贤过与语合慎斋畧齿爵友之甚至后掾行台行院及入为枢宻院照磨皆董所推毂出赈山东诸县饥余楮镪四万缗同使欲持归公见驿民匮甚将给之使谓此为流民非为驿也君曰驿于民有分乎且大夫出疆许专春秋之义也余虽无似幸忝大夫之列卒赈而归及复命执政皆多其明决至大四年仁宗皇帝正位宸极数被召见凡诸寺观碑及近侍先世功行铭者甚伙会牧庵姚先生燧以承防居翰林修成武二宗实録命君总之君悉心毗赞迄成两朝盛典君所述者姚公畧为窜易他人则所留无几居尝谓文有题者吾能为之无题者复初亦能为其见推激如此夫古文自唐韩柳后继者无闻焉至宋欧阳公出始起其衰而振之曽苏诸公相与左右然距韩柳犹有间金源氏以来则荡然无复古意矣天开皇元由无科举士多专心古文而牧庵姚公倡之骎骎乎与韩柳抗衡矣其踵牧庵而奋者惟君一人盖其天分既高又济以经学凡有所着若不经人道然字字皆有根据阵列而戈矛森乐县而金石具山拔而形势峭斗揭而光芒寒惟有是故视他人所作断断不以许用是谤议蠭午盖由才高不肯少自谦晦所致初无甚恶于人也君为文必以示余或有所见未尝敢不为之尽君于余亦然余尝许其词工而君亦谓余气盛呜呼君今已矣其复相羽翼相药石相策以域于善者在今为谁欤昔子产闻罕虎卒哭曰无与为善矣余之悲复初者顾岂异此哉卒之明年朝廷以君久劳侍从即赠具官谥文敏祖讳某赠某官祖妣某氏赠某夫人考赠某官母某氏赠夫人君娶李氏累封清河郡夫人二子长晦由典瑞院判出尹某州所谓后一年亦卒者次尚幼一女早婴挛疾赘某人君由省叅议叅湖广行省政召为集贤侍读学士最其扬歴惟居翰苑为最久然以防局常觖焉不足则其平昔鋭于兼善可知享年五十有三以某年月日塟其乡清河某村某原之先茔铭曰
　　位不必要视其所施寿不必遐视其所遗今君能以所长自襮于世如此又奚憾为又奚憾为
　　山东都转运盐使刘公神道碑铭有序
　　至治初元走由参议中书省事得告省亲济南时刘君润甫为运盐使山东以尝同掾丞相府雅相好后闻寝疾过而省之卧与余语其容丰泽若无恙者医云形壮而脉不副非吉征也未几竟以疾卒于其年十月二十有五日余往吊之其孤光祖蒲伏泣请曰先君故与公同僚又相好今也不幸又卒于公之乡其遗善一二碑诸墓道恃不泯灭者非先生是托其谁哉于是走亦泣谨按君刘姓讳防润甫其字形才中人髯美而目威性开爽论事明白直枉令人易见始由吏部掾转宣徽若省号敏手大徳九年丁母艰寻复丁父艰哀毁庐墓侧武宗城中都起主工部事讫工赐银为两五十君曰职当尔辞遂陞奉训大夫工部员外郎至大三年改奉议大夫同提举万亿广源库是职以出纳殽厖人多惮为君曰世谓管库之任易以污人苟无所私适足以昭吾洁遂端身率下故自上至更迄无毫髪凂时铨曹讼不平者众吏行或不敢夜甚则有见讐轹者中书病之奏君主吏部事其所陟黜人服其公延祐二年迁朝列大夫辽阳省左右司郎中先是惠州民孙让杀人赂长吏为误杀由赦而出君潜询得情移官覆讯迄当以故方旱而雨人谓决狱所感五年入为大都路同知阶中顺大夫俄拜监察御史未及有所论列改工部侍郎明年拜左司郎中属朝廷更化所入虞不给授山东都运盐使阶中议大夫凡在职十有五月而卒得年五十有八世为河南盐山人其世祖有曰刘千戸者仕宋英宗朝享年八十卒于治平二年十月二十一日高祖文曾祖逸其讳第记邻人以族次称为六郎祖考金五子某某瑄为君考居家严享年六十卒赠朝列大夫秘书少监骑都尉追封彭城县伯母张氏从封彭城县君公娶魏氏封彭城县君后公某年卒得年五十六二子长讳荣祖仕至保定路总管府判官次为光祖方掾枢宻闻父病即弃所事并日驰归济南侍汤液人以贤孝称铭曰
　　凡今吏学类深次骨孰是之遗而坦夷独徳哉若人不俗于汨言无隐衷廓廓心腹闻彼选曹货所凑辐君掾其间毫髪靡黩歴院若省益思自朂令闻孔彰多士攸伏寻宅亲艰口不饘粥于何自罚于墓言宿天子孝之曰禄其复方城中都躬乃按牍落成循墙云赏非欲天子忠之遂紫其服闻人怀枉如已犴狱覩物失所若已沟渎于休是心虽古奚恧所以涖之荐膺景福入幙则风下车雨逐微天棐忱奚致斯速惜夫冠豸未及邪触俾久臬司可必廷肃贰工未几复赞钧轴庶事一公鼎不虞覆出而转运入时且足方期赐环遽尔含玉甲子垂周其孰云促有子肯构畴曰罔续矧复宠光存没咸沭稽厥始终奚憾之蓄瞻彼盐山有石云矗琢此铭诗永后之告













　　归田类稿巻十
　　钦定四库全书
　　归田类稿巻十一
　　元　张养浩　撰
　　碑一
　　济南刘氏先茔碑铭
　　中奉大夫陜西等处行中书省参知政事刘君事义以泰定丙寅八月四日卒官既殡歴下其从弟归徳府治中居仁过余慼言先兄参政公敭歴三十年清苦犹一日年垂七袠竟以劳于王事而逝乡不恙时常谒故翰林学士损斋杨先生文郁铭其父故御史中丞王公博文铭其祖今二先生笔泽宛然由宦游南北举未遑表诸隧此先兄所以目不获瞑而居仁日夕痛心疾首不能自已者也今先兄以品以秩又当有碑神道惟是三世数十年阙焉未举之典幸先生有以哀而完之则死者生者均无憾于幽显矣于是居仁泣余亦泣余与参政公同里闬且十年长又尝同仕遂诺焉不辞因首载杨王二公之文而以参政公行实终之西溪王公博文叙其祖曰君讳震字晋臣上世有官青州者至曽祖洪徙济南邹平祖讳清四子季信为君之考以邃吏学终益都总管府掾性孝友三兄逺游久不归母氏忧思致防明乃日汲井洌浸舌舐之月余遂了然人谓孝所感尝戒君曰吾始不能择术以城旦书发身虽家温而身逸不愿汝为之君恪受敎遂业儒既冠有声乡校间贡春官罹河朔山东饥乱所在皆盗区君挈二弟匿岩穴中朝出莫返以所获食其弟日以为常居尝曰屯难之世弱者不能有立必强焉依即杖策欵军垒谒帅兵者撼以言帅説留麾下事皆谘访然后行一日齐河令乘良骥过帅帅爱其乘既去欲遣人追杀夺之君闻蹙然曰所湏者马以物易之彼必不靳何至杀人君即召令与其直遂以马归帅骑管定者数有小过帅怒欲杀之君曰今虽饥乱行台宻迩如责专杀其将何辞罪果白具狱上闻戮之庸何迟帅怒少觧君即隂诲定母率乡隣善帅者百余人往谢罪事遂释君之存心救物类此壬辰授行台令济南公檄为邹平详议兼提领寻改监军需库又监本府税嵗巳酉某月日以疾终得年五十有七娶同邑张氏生四子鉴铎锷锡或仕或农或贾俱以谨愿称一女适邹平尉子张某素庵杨先生道山东名徳也与君相得甚闻其卒赠以铭诗昔与吾子同居一乡坎离屈信八载延长曰异曰同以徳以礼不及就中凝滞斯启防迁青社予往子留传闻顷逝弗获奠羞有子胥孝克防于邹书之于碑行实陈露老病思澁莫既情素聊述此铭识子之墓损斋杨先生文郁叙其父曰君讳璧字君用齐之邹平人曽大父清大父信以孝行着仕金为益都掾史长考震词赋进士防汴梁下行台济南公延致賔幕终于详议官山东诸儒间称伟人长者故素庵先生杨公宏道铭其墓御史中丞王公博文序而碣之其载世徳详矣君承父师之训逾冠能以儒学饬吏术选为京畿都漕运司知事寻陞经歴时柄臣擅作威福漕司法尽废干没之属与之同恶相济赃汚狼籍至有以空钥相授者自君涖事同官以故意相处欲有分遗君竦然曰是言岂可及我哉其人惭服君乃尽革宿弊经画周宻冒滥无所施利其餽饟未几仓廪告实京师仰给时议多君亷敏进利用监丞所以懋其功也秩满调深州静安县尹适卢世荣以言利窃政立法剥下使郡县官同于商贩百色取赢筭至蔬果蠏鰕官吏急于奉承人人惶惑争讼讙然君顾其势不可久日亲谕众姑勉强趋应期防毋酿怨生事以济黠吏贪孜孜为区处视民力强弱令相助借民感其恳欵听命迄于卢败一切休之以静民安其政静安深州之附郭邑也为监州者蔑视同列每治事日僚属朝莫将迎于第君独不然或劝从众君曰县尹吾职非役于监州者也吾之为县若五事不治或贪残而获戾坐是召辱固所甘心二者吾所无将若之何终不为屈迁承务郎建徳路推官专讯鞫两造在庭君平心淑问未尝疾声遽色人为吐实察其情有可宥多从末减不以上官喜怒为轻重谳狱至属县囚闻之曰刘公来我辈其无寃矣经其处决者使人思之不防其明年朝廷更新大政改用人京都诸司且交辟君不幸建徳巳以讣闻矣得年五十有九时至元二十七年九月八日也孤事义奔赴防防北还以某年某月日窆于乡某原之先茔【阙】人冯氏一子即事义为禹城县尹君天姿中和内方外圆平居温克无忤于物然遇一事问【阙】如何不以徇隠迁就方赴调日有钩致君以行赂者谓可得善地不尔将有逺移君曰予从官有年矣顾若无所媿今始行赂其何媿如之已而果除建徳去京葢数千里事义请以疾辞君曰无疾吾将谁欺趋治装行既到官益勤于吏治退寓书楼起居殊无逺外之戚非以义理自胜者不能也歴官所至以平易近民以洁修举职以谦恭接士夫共叹详议公之有子古有之虽无老成人尚有典刑葢于是乎在况又以家学成其子入官已有善状刘宗之昌未有艾也铭曰维荣若利举世所事有阶可升孰安理义猗与刘君明敏寛舒秀出乎长厚之余遵循乎平易之途诱之而不能前胁之而不可迁他人实难已所易称其临民也清而通其治狱也爱以忠岂无神明福此靖共然寿不周于甲子材不展于朝士天殆启其后与子克肖以济美有丰其邱有碑道周歌此铭诗利享春秋余按叅政公讳事义字伯宜鲠亮有风槩防敏于学能诗其所题咏人多脍炙之由礼部掾辟詹事院掾又辟丞相掾时当国者遇下如束湿诸掾属动罹刑辱君以慎敏无所及自谓久此非福遂求副大都酒课提举或以货慊止君君曰幸完身出诚能自洁职货庸何伤未几授承务郎禹城县尹既上与同官不相中欲有所为彼辄挠沮君言于上官使辍职専奔命于外条其利疚相时兴除有讼庭决吏防手无所弄民深徳之惟恐同官复职以弛贤令尹心防民上嘉禾一茎九穗咸谓治理所感代耆老为碑其政县治部使者上其实授辽阳行中书省左右司都事寻选为吏部工部主事所至以治称用是拜监察御史先是犯臣法乐实以宣慰使横山东君为禹城时耳熟其恶至是遂发其奸状以闻未几转中书右司都事甫满制授秘书少监执政以秘书散局非君所宜复奏授兵部郎中阶中顺大夫省臣以大都宣课提举司所入多不实命君监榷果増倍蓰具以数闻赏白金五十两异币各二端台臣亷之奏授浙西亷访副使阶太中大夫葢浙西民物殷甚有行省诸司素号难治君一切务尽公他无所頋既而改两浙盐运使入羡出均课无所诎期年以疾去防陜西有乱徴台奏为治书侍御史乱弭改嘉议大夫湖南亷访使至治三年拜江南行台治书侍御史中执法阿尔哈雅素有声台阁明敏且威藐当世如无人独伟君为加礼今上践阼拜中奉大夫陜西行台侍御史明年拜是省参知政事卒时年六十有七祖父震先封亚中大夫东平路总管轻车都尉彭城郡侯今赠嘉议大夫上轻车都尉彭城郡侯祖妣张氏赠彭城郡夫人考璧先赠中顺大夫戸部侍郎今赠中奉大夫河南等处行中书省参知政事防军追封彭城郡公母冯氏彭城郡夫人君配成氏葢氏韩氏俱前卒今室齐氏皇庆元年封建徳郡君延祐四年封彭城郡夫人最刘氏至参政公凡三世矣素庵杨先生若西溪王中丞皆一代伟人而与其祖如此损斋杨先生以年以徳为国老成而与其父又如此所以期君甚重今皆如其言余生也后不及识其祖若父独与参政公相好呜呼观三先生之文则知刘氏所以致伯宜者葢有以古人谓徳逺而后兴谅哉铭曰河日泻源昆仑岳云夷基厚坤刘之先徳世累前未施后廸启猗若人才谞周众所艰巳则优始职民厥绩着謷强锄循弱树迨里行奸力政震以霆折以风方有为賔省幕耻容容恒谔谔出宪浙问益宣言射如中乃愆使盐司欲锋挫彼则颇我奚过寻有命贰陜台起巳颠式后年自西河移南纪所去思所至理晋台衮庸劝忠天胡然遽霣躬寿七袠品登二恩荐承华奕世子则孝臣焉忠生有述没有声我作铭惟实纪匪耀今赞无已
　　济南阳邱许氏先茔碑铭
　　走甫七嵗而外家许氏尽室自歴下徙居于江之南尚记先妣携某祖西城门外俱哭失声而别时某漠然不知为何悲迨年十三先妣薨谢既而又闻外王父若母相继卒时某颇有所知窃自唁负何罪天壤间既早失母又失外王父虽有舅氏軰一二又邈焉数千里外死者生者皆不敢必其见矣至大改元走由太子文学拜监察御史而表兄伯时自江南来使其不言则彼此俱不能识表兄自道其旧于是某哭表兄亦哭今年夏走复以尚书承匮礼闱而表兄以听调来京师且致我舅氏之命以先茔铭为请窃惟某自龆齓与我外家别今四十余年恒欲往省而不得今乃辱以不腆之文托之茔域则某平昔悬悬者或可少慰矣故不让而为援翰焉按许以国氏系出炎帝姜姓世居济南章邱之延安里髙曽以上其仕其世属金源氏易代之际谱逸无从考祖全和厚敏生植尝典狱有隂功享年七十三祖妣马氏享年七十八卒俱权厝武昌某原二子长克修次某一女为先妣从大人封赠济南郡夫人我舅氏字仲徳克修其名精律学试吏总府绰有干称后由云南行省掾调亷州合浦县尹再调象州路总管府经歴二所皆炎荒遐徼民鸟兽难靖官政废久胥吏所在横甚我舅氏不以中外遐迩异心循职当为直前无所顾未再嵗学兴于乡农力于野盗不闯垝而积年逋氓襁属来复獠俗为之丕变宪司宣阃争上其能故再尹静江古县政闻益着先是两江广西宣慰司幕官累以墨败其洁者往往不职使者病焉闻公前绩遂辟为都事赞上朂下裁剸裕如所部赖以宁敉宪府有讼辄移檄使决平心以理罪者自以为不寃在幕职三年宦意寖弛即以阳朔县尹致政或以未衰止之公曰吾早弃乡垅踸踔无定居桑梓之心日深一日不及兹时还吾故都以毕吾亲襄事则吾他日将不能瞑地下矣或者闻而贤之今七十有七神明尚不杀观此则仆相见之期庻几可必矣娶髙氏贤而能家三子长可道即表兄今授承直郎湖州路推官次可权监税湖广次畊道早世皆仆表弟云铭曰
　　世谓君子其概二焉有位曰贵有徳曰贤位苟隆盛而徳弗称彼则为华识者攸病徳则优矣位弗酬矣我乃自如彼其羞矣猗我外祖殖徳奕世报虽未行则云备矧夫百里为古侯封名亚公爵其获巳丰孰云荒服恒逺王化而公一临不异中夏公未来思其暴虎狼亦既戾止乃驯若羊风纪讼牒日不暇给檄公代推纎忽必析凡两为县厥政孔良幕府载賔令闻益扬他人有此必巧其宦谁肻方隆途止于半知足不辱老氏有云以公槩之爰信所闻沔彼绣泉有山环峙碣此铭诗永谷来嗣
　　济南厯城县侯氏先茔碑铭
　　维侯为氏晋緜裔子孙列国簮组继有居大梁夷门市被褐独以气髙世列侯封君蔑如视敖然坐伏魏无忌至汉惟霸号循吏为郡两举威与恵自是以衰代有位谱牒茫茫莫之系髙祖仕金逸其讳官至明威阃外制世居考县兵燹值避乱而东亦其势三子不后者孟季仲其曽祖聂其妣子男亦三惟记二曰元曰兴威不仕元配聂冯生子四林杰全三鼎足似曰光祖者出冯氏其父为林寖昌炽术效白圭居货利妣李若邹内助治五子长亮季安次次礼次仁次斌弟各世其业引勿替诸女婉娩听从备既适名族称中馈亮盐管勾当防计继陞徳州税司使非直儒通吏且防所抱宏多未及试曰克敬者乃其嗣麪局提举州涖阶承务郎绯绶被位不满能箱屈骥季安喜施性温粹挥金倾接当世士不货藩身藩以谊动为交游辍车骑小孟尝闻月旦谓循名覈实谅无戾彼虽钜万缩如猬咄哉胡可同日语拜官同知和州事繇亲喜惧职随弃春秋五十有六嵗天不愸遗众为喟轴折中途舟半济水陆徒劳竟无遂谓耄非耄稚非稚使假以年何可冀其弟即仁仲贤字防而恒有老成气每悼先茔缺述记尝谓万物祖天地维人于先又奚异豺獭鱼兽尚知祭昧兹宁不惭物类遂于兆域营不置为屏为垣松栢艺嵗时粢盛必躬致手足皲瘃防厥勚方谋伐石表诸隧遽先朝露命非是友于赖斌克继志亦由耳闻目见异过我语我哽且泪父兄幸托在世契敢以铭文为子累走拜命辱中甚媿肇农圃归耗文思坚辞者再请愈鋭择重而书畧其细复借树泉以为譬欲泉之达必疏滞欲木之蕃固根蔕源如弗濬委将匮不本之培叶斯瘁积善不善见诸易庆殃无不以类至此理必然非有伪服善而行葢天畏今君追逺如始瘗使贤者兴愚者励顾余何敢骩骳避因变其文泉壤贲况古人于碑若志本以题名与牲丽后来履厯亦附缀往往铺张坐辞费以颇为端佞为智文过于华实则未葢由作者利其赐因之驰骋所有艺奚暇深虞失初意维歴城西山矗翠有蔚其茔树林庇齐东野人抉其秘字字有徴非死媚庻千万龄永昭示
　　济南姚氏先徳碑铭
　　姚虞舜之也舜生姚墟子孙因其地以氏焉春秋郑大夫勾耳汉谏大夫平唐梁国公崇宋太尉麟其族之尤著者也国初有讳成者拳勇闲骑射繇避金末乱自宁海来亳懿瓦合于俗人未之竒也一日羣行郊外一人持弓矢夸众公缩缩若无能也俄而三兎歘起樷薄间弓者躬不能一公取其弓连三菆三中众始讶其能武也后至济南二州民视为扞援聚而从者几千人公弗能止也因晓众曰我汉人也材微势孤将不能汝庇万一为人疑是公等反祸我也闻今雅克国王中朝贵胄甚徳而度可往归也遂率其众见之王喜甚承制署军民元帅寻闻于上锡以金符旌其忠也未几朝廷黜减诸侯王官属遂归其符节合族退归邹平之厓镇或恻其中废公处之怡然也后因占名数济南以天年终娶赵氏三子讳贵者其长讳徳讳乂者其季也贵事东诸侯张宏为郎君郎君者当时亲近之称也侯爱其沈黙淳慤信任之人莫能间也居常逺货利友二季极和孺周亲属贫及人急出所有不计也由是乡党一辞曰姚郎君善人也义人也尝遇一道士传秘方疗疮疡无衰壮可必其愈也遂居其药四方求者不逺千里络绎踵门虽徒手无不给也享年八十卒于里第正寝实至元某年月日也娶张氏三子长允中仲徳山东永阜盐塲管勾以亲老便养也次用中彦徳次行中用中与全游相善也由掾江浙省入为羣牧司照磨内宰司典簿徽政院都事经厯内宰丞此皆出入禁近或兼内帑人所惮为之职也君恭慎详宻不大声色所任克荷不知其为难且剧也其居徽幕权臣特们德尔声势张甚附者立致华要数宻召君君策其必败不屑也俄出为龙兴路富州尹阶中议大夫富在江西剧郡也先是为州者往往以墨败君自上丝餽缕谒则亦无自入也民讼随决不钳以威惟善导义谕期于安静非顽弗率太甚者未尝丽于辟也期年阖境皆化服葢其存心仁恕循良之政有以深洽于人故也初庙学嵗久寖弛虑无以称瞻仰也乃葺而新之且刻桐为七十二贤及从事诸儒像两庑凡七十余楹工伙役钜未半载落成众皆不以为劳也将及不幸遘疾民函香走望至有祈以身代者虽子为亲有不若是之恳也既稍间即移文而归士民书帐颂徳遮拜车前且泣且留以壶飱祖者从百余里不释也君亦悲不自胜及别慰之曰父老良苦微吾病其忍舍女以去天若我怜他日或复临此未可知也至其乡月余尚居内未勿药也命表侄潘遹偕其友蔡君珦致言于余曰用中百不逮人然致兹通显者繄祖宗赖也由转仕南北先世之兆久而未营非敢缓于报本葢将有所待也日命堪舆家相地得于厯城西南十余里洪山之阳从吉卜也倘公惠顾前好辱贶以文勒之金石非惟存者拜嘉昭昭而殁者亦将刻骨防防也走与中议君皆济南家也其仕京师也走为吏部君参议徽政且同时也况其志在显亲又重以蔡请皆所不敢辞也铭曰
　　夫士之取功名以自防于寒微者匪独恃其才之竒葢亦由夫遭际之有时也际其时匹夫可以扬天逵不然虽有豪杰之姿者曽不能枳棘栖也夫以宁海公之雄武使其将虎貔以藩边陲讵不足以敌王所忾鼓而不罢与英卫褒鄂之流并驰惟其足甫展而半途以羁之所以弗克究其施尽其才也虽然位不称徳者后必达前人之辞固有稽而无疑也宜乎子孙奕世袭芳承辉以神术惠政福黔黎于无涯也呜呼后之观于斯者其惟善之孜孜毋谓天与人违漠然不吾知也
　　章邱杨氏先茔碑铭
　　凡游宦于江之南者无曰嵗久与否往往利其庶饶辄恋嫪防归于戯夫狐死正首邱者言不防其生存之地也人而防其桑梓可乎至治癸亥冬今镇江路总管府同知致政杨君允过余曰允既冠从故参知政事绣江张公服政于南者殆四十年时同往皆家于彼窃独不能安必欲归老乡鄙然后为无歉且我杨氏其先冀州枣强人由避金季乱徙泰安自髙祖又徙齐之阳邱从占名数济南曽祖逸其字素孝友轸其伯仲不后为大冢暨其父合葬东顿邱唐业邨今其地有塜二苐弗知为始祖伯耶叔耶兄耶弟耶曽祖五子皆稽田不仕曰寳曰聚曰福曰友曰善讳友者为允大父善其义弟也为族甚蕃和孺共居者数世人称为义门杨氏大父三子长琦次为先君次甫先君讳良字君佐先妣王氏享年俱及七旬卒自髙祖至允凡五世矣其子孙仕者无有而允也独叨通贵殆祖宗殖徳而始萌芽于子兹将勒石先茔用廸我后人敢再拜以铭辞请余闻而大其不防本重以里故遂诺焉不辞其髙曽而下则见君所自列按杨氏之先实周武王第三子唐叔虞之胄至晋出公逊于齐生伯侨归周封为杨侯因以国氏周末有杨朱以辩闻列国降秦汉隋唐名世者不乏入国朝为公若卿者亦时有之君情藻洁作事无巨麽必底规矩早学吏视符刺檄牍如夙习由掾江浙行省秩满尹慈溪不忍绳民以法治尚寛恕人以佛目之尝值大防莩死载路明越台皆然君白帅府驰闻行省获发仓赈虞未周又豪室施钱如干患乃少弭邑中失火延庙学君以身先众将赴烈熖中防火自灭人谓至忱所感再调台州路总管府经厯时朝廷遣使采访诸道所至按黜无留员台为甚惟君无毫髪及既代授平江路推官呉俗轻生多诡故听狱为独难君一切以诚心求之故尝得其情伪竟任未闻一有寃者一日自以年及慨然有返初服怀故都意即移文公府挈家而东制授朝列大夫镇江路同知致仕娶李氏前十年卒一子名庭显绍兴路诸暨州儒学正女子四皆适大家君今年七十有三神观如五六十者况年及不衰国制亦许乃仕而君所以径归无所顾者其意若曰人于富贵利达知足者少不撄钜厄则其心不灰今也厯艰难险阻四十年幸而无虞复保桑梓则天之福我者巳多又可贪荣冒耻媚人矍铄耶走谓老不防其乡仁也退不佞于人义也久乐土而不流勇也表先徳以诏其后昆孝也一举而四物具法宜铭铭曰
　　狐死首邱尚不防本轻违生存而人奚忍所获几何其失孔多人孰君贤矢心靡他始官于南势有未免浮华湍如山立无转一留许年心惟故阡白首乡闾卒复我天自其上世举农于隠既汇既深乃发攸蕴其发伊何不专以位位崇人庳适速颠坠有官能几得名循良以是絜之优劣甚明今焉桑榆力弗杀旧可灼彼苍惟徳纯佑顿邱峩峩兮上有林先世攸歴兮林之隂勒铭乐石兮昭徳音勿替有引兮子孙自今



　　归田类稿巻十一
　　钦定四库全书
　　归田类稿巻十二
　　元　张养浩　撰
　　碑二
　　阳丘张氏先茔碣铭
　　延祐戊午舞阳尹张君如砥由听调来京师尝过其寓广不筵许樵爨索焉君危坐读书自若余嘉其仕而能贫为喜且媿久之后叩诸人佥曰张君向为舞阳冰蘗声甚着宜其孤身旅食无所戚戚也未几偕阳丘彭敬叔过余求铭先茔窃谓以君之贤苟能文辞者畴不愿为何乃下征凉薄如走者为哉然以同宗同里闬遂即其事状为诠次之维张氏居阳丘之锦川里不知为世凡几曽大父轶其讳以族次人呼三官人娶王氏生子林为君王父和易善殖生贫乏赈业无所靳里有讼即两造求直往往面斥无隠退皆説服事母孝少不怡即前稽颡谢不辍冀霁其威尝负如泰山母恐其罢为减膳君慼然曰我是为者本欲其安今反病之奈何遂躬辇以行虞其顿撼复蒲其轮里中目为孝子所居迩沟浍当夏秋淫雨水夺其途乃购石以梁其上行者迄今徳之母王氏享年八十有四卒葬其里八盘庄西北之先茔妣刘氏四子曰信曰毅曰寛曰徳举农隠相敬爱寛即君之考性纯笃与人交肫肫无胜心嵗时为食于途以待饥者人谓有父风享年六十以至大二年八月二日卒娶樊氏四子如砥如璧如松如衡女子二俱适令族如砥即君字周道防于国言早掾湖广省秩满调固安州判官佐长吏克尽厥职移舞阳始获专印剔蠧喣枯翼厥良善于所当为勇前无所避故所至废政胥举课诸县御史中丞缑山陈先生天祥徳业冠一世至荐君则云自上任无秋毫私观此则君之治理可见巳既去民为立石颂爱今授承务郎松江上海县尹未上铭曰
　　世云泽物必官是资既官无闻又嗟其庳原彼之心由弗明理理苟灼然万善樷已于铄贤宗其先世农靡资于官而众偃风维人之徳无大孝义于焉不怍足葢其细厥孝斯何惟恐有违愉愉敬养于未色辞厥义斯何骏奔人急凡百未安如已之责维天卫善宜后孔昌世不一传益逺益光谓其微耶民社两有谓其隆耶百里是守尝闻利器陆剸象犀虽未试彼奚愧割鸡善观人者初不以位其才诚良微岂吾累况其所到殆未可涯梗楠豫章始蘖始芽瞻彼锦川其流弥弥碣此铭诗相与无巳
　　有莘王氏先徳碑铭
　　承事郎山东宪使知事王君徳新由高曽而下数防未克举戚不荤茹者十有七年泰定丁夘始谒告更葬其乡莘县西南四里所乐祖乡之原礼也明年用御史荐授承务郎改贰河南宪幙且行持翰林待制李泂所状先世族次官治与其出处大凡过余拜且请曰先生世名端人文不溢美苟浮于实毫黍无所假借在今言可信后所望惟公吾祖考数十年未获安厝者今幸妥焉倘先生宥其缓而辱贶以铭不惟徳新之辠少赎而我奕世之徳之泽亦将日星于今江汉于后矣走尝多君孝行欲为述之而未暇兹因是请遂不复辞按王氏系出金源近族初为完顔氏五世祖荣防卫亲军万戸上京留守其事功皆无所于考眎所授官则其才雄一代为可知髙祖相阙后当嗣让其弟中都玛国主义之遂别授总帅戍闗陜时金乱已芽凡狐鼠其境者皆望风匿民恃以安次传曽祖寛镇淮南未几宣宗播汴我元徇地河北所在讧溃遂避地于南因易姓王葢完顔华言即王姓也两世皆葬东平之阳谷祖铎朴重寡言气泰神静学问综博然务韬晦不以已长病人有来从学则谆谆竭其所有以告隠居于莘或劝之仕苐曰诺讫不出时以处士目之妣董氏内徳惟称考士美字彦徽笃古力行缛于文而厚于质喜交天下知名士凡夫庸子虽焰焰不与游或慕徳来则亦未尝深拒必牖其心而纳之以善教授乡里人无髦稚淑虣识不识靡不敬仰至不敢口其姓字通尊曰居士居士云尝南游侨于安丰妣张氏崇惠先生安民之女由渐濡典训睦族宜家事舅姑有过人行舅病背痈久未勿药吮之而愈祖姑九十余齿尽脱毎咀食哺之凡所嗜不待言辄先意以集里中勃豀谇语者闻其风率相戒改行其叔祖父子曰用尚义有志槩勤恤人隠嵗尝淫枵发廪以食民之途于流者无虑数千辇周宗族贫尤无所计一门之内仁孝之风蔼然可挹徳新之所以表表于时者葢有所本矣徳新字君实执亲防不勺饮累日过于哀毁几殒其生庐墓凡三年每祭有乌千余下集人谓至孝所格由霍邱教谕辟淮西及山东宪史又辟刑部集贤院掾史满出为今职先是有司上其孝行朝廷表其门曰孝子署所居里曰孝亷至今乡人不名其官惟以王孝子称之呜呼人而得此亦至荣矣哉夫士固有能立功絶域不能取重于其乡能威詟千万人不能得一士君子首肯如君之行乡人信焉朝廷旌焉名公贤士夫称颂焉虽三公之贵其能孚人乃尔若夫请行以追逃庀器以食饿论狱以存恕著书以纪闻彚先朝之政以备实録此葢因事致用见于一时刀笔筐箧之微者非孝子平日锡类兼善志也虽然观其小则其大者可逆知故余得并述之以为他日显庸起本祖处士君享年九十有六祖妣吕氏享年九十有五考居士君享年五十有七终于延祐乙夘五月十有八日赠承事郎东昌路莘县尹妣张氏赠宜人享年五十有五终于至大辛亥九月十有四日葢君之所以享兹令名竟厥襄事者其族叔父湘宁王司马曰公直者多所左右云铭曰孰云世禄家鲜由礼孝义萃一门轮指几恬无贵胄习斥华靡动必榘彠循蹈仪轨伯仲皆总戎辈金紫有季恩未及责由巳让其袭弗居防者泚为民不蕴年各为耻再世防丘园激贪鄙讲学以自娯爵泥滓道徳久益馨室兰芷井渫人不食又谁毁颉颃汉彦方儒中比身晦道则彰贞遯尾举世髙其风莫之企非惟善刑家范闾里譬彼玉在山丽林水又若珠藏渊媚洲沚河润九里强信如彼使其出用世未必尔既翕则必张物之理有嗣孝且亷殆天啓小施其所施掾风纪始以儒易之迄纷敉众危辄请行气何伟投鞭济鲸涛若途履唾手探虎穴不兵倚桀黠卒莫逸归角掎诸公为愕然誉金矢惜哉所用微鳯栖枳俾大展厥猷宁彼止必能风四方雨遐迩人皆灼其肤昧所以名敎之所隆曰能子能子斯能臣自亲始维善万有余孝基址基本既确如他足齿爰思其所然由世美我铭相新阡贲无巳
　　析津陈氏先茔碑铭
　　延祐丙辰夏走以礼部侍郎征舶泉南回遇资善大夫云南诸路行中书左丞陈公于京师闲过所寓曰不佞起寒微叨仕中外职风纪者九内焉监察御史外焉佥按察司事河东副亷访使山东陜西河北使行中书左丞则云南山南浙西行台侍御史则江南职民者六在沅为判官在泉为治中刺雄孟州二两尹平阳潭州职簿领则入省为都事右司大都路为知事兵马都指挥司为都目奉使宣抚则江右闽中恭行省政则甘肃河南肇释褐凡卅转而至今职非其先世有防行畴克显厯若是向尝托子铭先茔以追封防未下故缓今吾大父某由仕金怀逺大将军知河南路【阙】阳县追封正奉大夫中书参知政事諡忠敏吾父某追封集贤学士资徳大夫諡节孝皆侯蓟郡祖妣时氏妣赫舎哩氏从其郡皆夫人维是二代百余年幽潜今炳焉一旦而仆也又有防谕中书拟擢近地虽生死骨肉防克为报子其具文诸石以见国渥之殊先徳之懿臣子千百年不一际之盛窃谓厥今词臣林立奚彼之舍顾于谬焉末学是徴岂公贰宪山东时走知为深与且走初掾仪曹实用公荐遂不敢辞谨按陈以国氏厥望不一惟河东为最着由兵燹逸其谱莫克逺系曽祖孝矜字嘉善葬太原阳曲之李家山虽言行无所考观其字可知为慈祥人祖考即正奉公讳聚字钟秀金之南播徙家析津春秋九十有三卒改兆宛平漆园之樊村考即资善公讳公济字济民志尚恢逺义于施与视名宦淡然乡里仰其髙以处士目之四子曰泰曰时中曰鹏曰英举敎之儒或曰胡不各殊其业而一于儒缓急恐无所倚母夫人闻之曰吾非不知时方艰棘但吾奕世诗礼家若彼失此是先世清望自我而陨人其谓何筮仕勉以公忠清泰制国用使司掾早世时中少中大夫知真定中山府鹏邓新万户府经厯举循饬如所训女一适太原王氏英即公字彦卿沈毅有才畧蚤受知御史大夫太师忠武王伊啰勒诺延尝从见世祖皇帝仪度若素宦上属目久其判沅州思播洞寇相挻搆乱长吏莫敢敌公设伏于险要悉出鋭击之遂溃其佥宪河东宪长玛哈玛勒以怙冒兼储防所恣行不若牟西京征榷之利凡三路粮以石计五万钞以锭二万有竒声罪于朝遂论如律其贰宪山东曲阜林庙洒扫戸为县官奄有公谓彼戸置自汉唐何堂堂圣元独不足此迄上章复之宣慰使乐实恃中有援横山东既劾罢未几复任辄复劾防移节陜西乃巳陜西监宪某以事杖西王鹰师师驰诉于上命以杖复公谓臬司职在视奸讵可因一啬夫之言自涂耳目后有奸其孰肻绳上乃释然其行台云南言獠民鸟兽利驯病逆宜颁书州县渐入其心其宣抚江右闽中官若吏以墨去者数千没贿之丽称是其便民事傍近揭而例焉其参政甘肃邠王穆巴总兵西陲将辍戍卒万人耀武其地需责星火公言边事贵不扰无衅而动适生戎心况时未水草必致人畜胥乏廷是其策止之大抵公行善果料事明待朋游谊以信涖官忠确不丝毫利害计今春秋七旬神若志益强且壮呜呼世之积善者镜此则其孜孜自效为何如夫人继室郜氏何氏一子直方女一人适故游平章孙僎铭曰陈氏氏国代闻艺徳前晦弗扬繄后之赫厥赫斯何风纪洊膺有市其奸趾灭角崩或云司宪弗克民字四擢郡府頥指而治或云近易靖逺孔难罙入瘴氛众绥以安孰林野遗公则连举何物未春公则霖雨用世有具曰武曰文人一犹难公备乃身矧夫昆季毕途于仕青紫一门又世之异原其致此伊昔匪今世锡荣宠君恩海深维木能林职由本固沔彼流泉源浚之故有山在西翼厥斧封爰碑其间尚与始终
　　晋宁张氏先茔碑铭
　　延祐丁巳春走以礼部侍郎监籴兴和时总府治中张君敬甫实董其入见其遇事不难繁剧以身先众风雨无所避余甚倚之一日过所寓曰徳聚猥以凉谫由詹事院掾事皇上潜邸始焉承务郎都总府知事次焉承直郎御带库使迨上正位宸极改隆兴路判官隆兴世皇汤沭邑也其长吏以下皆上所亲选有司苐制勅焉甫代复陞今职阶奉议大夫惟是四迁举出特命比以恤典又追封先考福奉议大夫冀宁路汾州尹母刘从封永和郡君非荷国鸿禧暨祖宗余祉奚以及此日将植碑先茔用侈异数且俾我后人尚引无替敢百拜以铭文累子窃惟张氏之族甚蕃衍于代而走也实所同出按事状张氏其先关中人髙王父仕金镇西副元帅曽大父逸其讳王父大亨皇元冀宁石楼县尹敦谊喜施沈毅有才断利害敢以身任嵗淫枵即蠲民租调且防已有济人就饶他所者复则具畀其遗民迄今徳之因家石楼享年八十有四卒葬其县南五里某邨先茔祖妣晋氏刘氏祔焉三子福禄惠禄以精法律辟晋宁路吏蚤世惠善殖生雅不喜仕福即君之考字仁甫和厚而义绰有父风蚤以时艰失学而所行若素读书者享年五十有二比卒遗言子若侄欲固本者当茂其枝欲大其宗当昆弟是睦夫祖与吾相距虽逺要自一气而分后人昧此遂于昆仲间恩义寖薄或防墙或异爨或路人如或至相仇杀是不知伤其枝犹伤其本也汝曹其毋蹈此为世僇笑子四人徳聚即君徳元世用徳舆母氏永和郡君今春秋八袠神明不衰犹勤女功不置则其艾年治内可知禄三子徳兴志得给事皇太后宫中咸克佩服先训合族而居极其和孺若是前后数世未尝有间言君先娶郭氏前十年卒赠永和郡君生子某再娶倪氏中奉大夫淮西宣慰使凤山公之女生子辄殇从封如郭氏自余游奉议君数月因熟其人葢精敏有干局者也尝言十六七时从汾州君如京师早行保定山中因憩于道为数寇窃其行橐以去君援弓跃马追射之连发连毙二盗余皆走翳林薄间呼使递相防执卒无一人逸者其时微君侍行汾州君几殆人以孝童目之今年垂七旬胆膂尚不杀旧可卜其来未艾也铭曰
　　维吾之张始由弓氏青阳遗苖代有令器厥族孔殷克述克继泒之四方西者尤炽于铄石楼百里是治孰寒而咷我衣之赐孰饥而逋我粒其至其布优优其持惴惴其施祁祁其立暨暨凡今尹民鲜不民噬畴金肻捐而民之利使大厥遗泽讵已是于棘止鸾以箱服骥云不能扬顾其余罪位然弗充行则云备既壬既林胡彼言媿宜后之人世媺无替或长百夫或中给事或佐大藩或家养志孝斯克忠忠则斯义埙箎一门为瑞当世咄彼同居以忍为异人而不天终必逖弃曷思本支始焉一气其爱之生胡宁有既殊渥荐膺匪徳焉致迩逺胥荣存殁咸被我铭于坚永载攸示
　　真定栢乡董氏先茔碑铭
　　嵗旃防赤奋若日南至吏部尚书董君仁甫讷自京师走书厯下谓友人张某肇公迈迹邱园倐五防许企风仰烈殆无虚朝巾车既东忝荣叨渥凡四转官始由江西宪副召拜吏部侍郎未几又拜左司郎中今焉待罪吏部顾何及人负且乗乃尔揆诸涯分为恧益深比者吾祖父父有司考仪光啓郡封爵及三代天休宠锡存没惟均微祖宗潜行防功有开于先奚其致兹将表石先茔用本福徳所自谋诸多士佥曰属厥笔者莫公为宜敢縁旧奉事状兼币熏沐九顿首肃使者以请某故尝与公同官乃反币受状为撰次焉按董氏系出轩辕至虞舜有曰某者性好龙龙多与习遂以豢龙事帝春秋时狐以良史见称孔子厥后继而仕者史代有人曽大父讳増笃学斤斤自修子男三孟曰贞仲曰成季元即尚书君之祖赠亚中大夫顺徳路总管轻车都尉追封赵郡侯沈鸷有力以仁孝得乡里心罹金末乱二兄辟外独家居养亲虽处兵间能力珍羞以适其志盗至即擒防殴垂死至哀祈改过乃释之逺迩詟慴聚落恃以无扰事定悉推田宅与昆弟族人其厚于伦理葢天性然至元二十一年云州置银场官发民数百为工命公卫送比无一工轶者防银场罢朝廷以见民归皇后俾嵗输绵宫中仍以公领之嵗余即辞归课诸子致力问学暇则敎以穑事且耕且诵敦本实而枿厥华靡里或有讼率不白县决平其言以恚至者以怿归以负至者以偿归甚则有望其门而返中途者尝语人吾蚤属时多虞为勚百至既长始克休息然平生未尝食言于人失行于已惭徳于天吾子孙或有奋他日者享年七十有五以至元二十九年某月日终正寝邻郡闻防相吊及葬执绋泣送者至二千余人祭于路者且数百幄近代公侯之防未有若是得人伙者昔李广卒太史公谓天下闻者皆悲尝以为过以今徴之犹信呜呼亦岂所谓桃李无言下自成蹊者耶葬某邨先茔妣夏氏追封赵郡夫人内徳惟称享年九十有六一日前语子妇軰曰妇徳以顺为本内能顺夫外能顺族行之以不欺济之以不妬寿将自延我所以年期頥者职此今命当终其无憾矣有顷而卒以某年某月日祔顺徳君之兆子男四进和福祐进以子贵封嘉议大夫礼部尚书上轻车都尉赵郡侯中扃敏茂外断断若无能或犯且负虽百不一校由其子讷周践台阁愈益务自贬损人不知为官门昆弟三人皆循愿相友甚妣赵氏渊淑柔惠克服家训今春秋俱垂八袠神观无少衰则董氏之先储休蕴懿源深委长者兆于斯矣矧尚书君忠直有器干比奉使山北课最诸道方器用于时其所至殆未艾子贵法宜铭铭曰
　　维福若徳两有孔艰徳崇维人福天所关徳苟崇矣福斯樷矣谓天人殊影响从矣于休董氏代有隂隲于前弗昭繄后之赫金季俶扰盗起猬如民命毫芒遑恤室庐惟公屹然底柱弗动有闯其疆随意擒纵用是百里奠枕胥安微公之英几何不残计兹所活奚千亿啻厥报有归亦势必至譬彼农者穮蓘必年力如弗周获亦靡坚宜尔嗣孙由儒而奋厥声隆隆台阁増峻左司为职士恒防肩非才精强则易以颠于焉恢恢他可坐治欲观人能莫的于是矧厥攸进川至未涯台衮之膺伊迩匪遐洪惟国经酬庸以爵三代疏封可曰殊渥子焉克孝臣焉克忠宜先之灵覆露厥躬滹水之阳厥兆城许何以贲之録此石语
　　先茔碑铭
　　维我张氏之在济南其宗属有二一居阳邱一厯城居阳邱者为伯祖父厯城则祖父也伯祖父讳万享年九十三祖父讳某享年九十一其世其行具见翰林学士承防姚先生燧所撰阳邱先茔碑祖父二子长讳兴早失兵间后三十年至自泰安其状貎动止言笑与祖父甚相肖享年七十二卒葬泰安梁氏邨次为先君讳郁字威卿享年八十以至治元年十二月二十八日见弃初寝疾谆谆训孤养浩乃祖考早从事戎性直喜施有所得靡计多寡辄周急人家务一不屑吾年十六即身任之家甚寒贷货于人仅公私给后天兵克宋人心未给出万死不一生之计贾江淮间以俭济之致有今日吾茹其苦遗汝軰以甘吾任其劳遗汝軰以逸若不可不思乃翁成家之难骄汰以陨吾业夫骄者贵之贼汰者富之蠧富而不汰家必裕有位而不骄则贵必恒今吾荷祖宗余庆既富且贵吾恐汝軰不能守故此戒之昔栁玭谓成立之难如登天覆坠之易如燎毛吾每三复其言必为防焉心病以是知作者固难保守为尤难汝軰其以是言铭心则吾瞑目无憾矣命孤养浩以笔志之志讫而逝呜呼恸哉孤养浩又尝记先君言尝驱驴走京师困极始一乘阪焉则下水焉则渉为弃骨刺其趾血出欲乘则恐半途而乏欲步则其创痛不可忍孤养浩闻之不觉頫首泪下先君亦为哽噎呜呼大抵先君以艰难勤俭起家虞养浩軰不能慎持厥盈故覼缕镌诲若此其燕翼保艾者可谓至矣先君三子长英次塞俱早世季为养浩奉命仕者三十余年幸无所忝厯膺清要有司考仪赠祖父某安逺大将军益都路淄莱万户府中万户轻车都尉追封济南郡侯祖母苖氏杨氏并追封济南郡夫人先君封通议大夫吏部尚书上轻车都尉济南郡侯先妣许氏追封济南郡夫人今尚氏封济南郡太夫人先兄二子长居简雅才干次安山东转运司益昌库副使三十八卒养浩二子长讳强二十二卒集贤侍讲学士元君明善为撰埋铭今碣于隧次引呜呼保家之道先君言之悉矣孤某不敢复有所列谨掇其绪余拜手泣血而为铭曰维作室完且钜必累年欲其弛不一旦瓦砾然尊者遗恣奢弃名逆天嗟尔后亘斯世毋逆先兮













　　归田类稿巻十二
　　钦定四库全书
　　归田类稿巻十三
　　元　张养浩　撰
　　表志
　　袁士常墓表铭
　　处士袁姓讳度字士常齐之歴下人也早失怙事母孝性鲠介自信家故贫惟授徒资束脩养母其名且兵籍每及期当遣征需蠭午大姓有弗堪君内安其亲外质钱佣人以行苟弗给即自往夙婴羸疾恐生母忧时时强为矍铄以示壮主兵者闻而孝之为之辍戍优处俾专教授营中营密迩京师凡留五年或欲挽见要官阳应卜日迄以病辞部使者上其贤授河中教授命下因自谋河中距济南为里二千且路峻上我能往母能往乎彼学无度或可吾母无度则不可遂不赴辞归乡里母夫人卒重以哀毁几不救服忧三年早晏定省出入告面惟谨先是妻孙卒再室宋又卒其母以君年艾末后欲以而尝子者继之君跪辞曰母命度何敢违然前辈谓娶失节者犹已失奈何母遂止他日又谓兹有贤女第眇恐汝难焉对曰度闻古人娶以徳不以色葛亮氏聘阿承女当时识之后世伟之儿度虽无似其志亦恒欲踪迹古人取之庸何伤女爲张氏既归果以贤淑闻君尝从先师舟轩李公学师卒枚其行实请諡又倡乡士祠而像事于闵子庙侧其建祠所余钱则市田八亩命其孙山衣食之平昔嗜性理学自号约斋务践履屏去世儒记问词章习时贡举昉兴察诸生有意业文者輙招从他师曰岂以我故误人子耶尤长于讲解容端声亮微隐必析听之使人肃穆若与圣贤接论余尝称于当路者一日集学宫请讲再三辞以目疾他日又请又辞焉余疑而问之君曰世俗供僧犹且逊以上座况传圣贤之道乃欲使我北面于彼可乎其守正不挠惟执以道自任如此居尝曰士虽草野爲国家心必不可一日忘初闻盗杀右丞相拜珠爲泣下终日喑噫不食若恨不能得其人葅醢以快天下士或可用必走书居要者赞防犹已责泰定四年春秋七旬矣始再授将仕佐郎大都儒学提举未几寝疾遂不起实其年十二月二十五日也考讳惟忠字汉卿有学殖尝监酒济阳后遂不仕妣张氏俱葬歴城西药山先茔二子季讳某早世长即君以不后后其弟之子名虎头二女一适千夫长某一适某氏孙其一名童童尚幼张所出初君卒冠衣拱手畧无所乱盖其学道之力至此征矣余时山居间一日讣始至遂走哭之门人李至爲具襄事垂泣而言先生之志之行人多不及知知又详无如公若者其墓道之铭公不爲笔将孰托哉余雪泣曰君与余实同门铭何敢辞乃爲之铭曰
　　富易爲善而人弗践与贫奚殊贫爲善难力于践言贵有不如廉以守已孝以养母宜与之孚力疾从戎栉沐雨风何沗乎儒帅轸其窭遂优以处爲彼范抚人见其孱我见桓桓豹变万夫辞辟不屑虞养或缺匪官有渝娶不以姜维行维臧先哲是符及亲弃爱告面如在有恪旦晡宁檗以冰弗甘于烝讵止警谀心丧其师请諡卜祠又宅其孤于国若世拳拳靡置至形于书使夫有逄展厥事功必世普濡虽未遂彼亦后奚馁在我者舒异时词臣或传隐沦其兹考诸
　　监察御史韩君墓碣铭
　　君韩姓讳克昌字励夫汴之太康人其上世远不能系大父赟隐德不耀父椿官至淇水廵检君甫冠以孝廉辟吏河南陜西二宪司寻登掾刑部歴台若省论事持正不挠所至表表有闻后刑部缺主事众咸属或谓资浅执政曰用人耳遂授君其操履益确尝有兄弟五人爲盗或论爲强于法皆死君阅其牍愀然曰弟从兄者也今若是不几族乎乃议最防弟减死上之省可其谳阖部叹服其他指迷趣缓稽旧蔽新凡所当爲靡遗余力时长官有媢其颛者君曰上领其槩下任其繁此自通制余何颛然以疾屡在吿众史轸其惫不烦以细惟重辟则正是焉久之惧事壅职弛举浙西亷访司经歴丁某自代用是改承务郎太常大乐署令甫上拜监察御史进儒林郎虽力疾就职未尝辞剧避难建言如皇子师友非人起居注不举其职覈徽政成案言国庠学规省官节财审令愼罚数事皆剀切时务爲虑深远未几河东宪司有下劘上者台臣爲失风宪体奏君即治以讯慨然趋行或以疾止之君曰御史与散员不同吾心视常人亦异况死生命定顾可以微恙使吾有不职罪耶乃决意徃回及半途病果剧以延佑元年八月二十九日卒官于威州陉山驿春秋四十又三讣至公卿大夫士无不悼惜娶董氏一子元善从仕郎济州判官君性端介峻仪容读书务措诸实用论议踔厉临政棱棱有风望外若自用而理所折衷则舍已从人如弗及故不知者颇以爲狷余爲右司都事时君掾省以尝共事故知之爲深呜呼惜其年位不究而止乎此也虽然湛卢豪曹不必陆剸象兕而后知其利骕骦騕褭不必路极九有而后知其良古人韫奇□异囿于小官而不获伸者何限遽曰其才巳是可乎哉此余所以器君之贤而又轸其施不广且悼夫大勲不及书也然有其具而未尽其用则有非我所能必者庸何伤哉庸何伤哉是爲铭【铭辞原缺】
　　孙府君墓碣铭
　　君讳得成字君美其先安次人有徙居新城巨水之阳东马里者实爲君高曽之世而谱逸莫考当金季父义自新城辟乱信安君生三嵗而孤天朝一区夏革兵偃息人安其土君从母王氏复东马里焉家素贫尝资佣牧爲养稍壮出赘舅家然逾时必一还省遇四时鲜果则徃贻焉非是不先诸口繇母敎迄于成人毎痛曰吾不幸早失所怙微母不至今日始者未成人吾亲忧也成人不能朝夕膝下独吾乐乎语辄泣数行下舅家闻之即遣归养后终母丧哀慕动人性笃实忠厚其事亲睦族接友待下外视之若鲜节文而濳合黙中几学至而从容焉者盖天秉然也中年隐贾鬻而权衡度量毎以信示乡国于是生理寖给家当四达之道祁寒暑雨饭浆饥渴爲之廿年靡有所替尤谦已有容德外物至弗与校辄以静胜故虽隙者久而亦服化焉娶张氏二子曰荣曰楫女三人长适李道早寡以贞节表其门次适王甫全次适于珪荣未仕以孝谨闻楫字济川廉直有古良吏风事母尤尽孝繇宣阃掾出爲襄阳録事民谣其政宪察之荐授宣德尹到县未逾月闻母病即弃官还养方四十遂泊然仕进忆母卒哀毁过礼朝廷表其门曰孝子孙楫之门一时贤士皆闻风愿交观诸子之贤益信积善之庆矣君享年七十有七大德二年二月十一日疾卒葬新城县归义乡东马原铭曰
　　伊人之生讵必崇贵贵焉无闻斯梦斯醉于休若人睦族孝亲位虽弗远天爵惟均子吏而循女妇而洁世范一门孰憾其缺巨水之阳有封若堂太史铭之歴远益明
　　故中议大夫平江海道都运万戸赵公墓志铭
　　公姓赵讳璧字国寳其先北京人高曽远弗克讳祖考某国初大帅国王军朔方爲先骥防于译言考某服田有赀畜以东平爲王分地后徙阳谷故又爲东平阳谷人三子君爲仲性懻懻有才辨不能俯仰人幼学惟师正惑其舍不敢以僞署王府吏非所好从国王孙相威行御史台于江之南即辟爲掾时宋甫平尚仍俗爲治防范寖溃一旦闻宪章下举重足立君喜曰中外庻司惟风纪足有爲未几知浙东提刑按察司事赞上勗下论议不诡从必底公乃巳用是复掾剖擿益习凡昧讼要囚移使听直端一引輙洞其末挢防吏慑再经歴浙东威名隆隆所部咸宻相语是夙尝吾临者宜自严毋尾毒首衅爲国制凡署宪司举听劾事以故一道帖然当尚书省废入拜监察御史省台方卜相论难上前省臣言此未易口决莫验案牍君诘之曰案牍乃文奸具耳是足征耶上深爲然事遂寝又劾东昌监郡非其人倚中有援骩法市奸得防即讯罪具诏敓其爵一郡趯趯称快以功转御史台都事守法争棘叵移见惮同列遂出佥山东廉访司事山东尝有警诏辟宣慰司镇之使者颇幸近縁以作威君曰朝廷设是司固使尔耶遂疏其不法十许事上之有诏俱入辨首揆故与使善面数其恶不爲末减微左右其人几殆寻改佥燕南宪司某者骜愎夙有乳虎称公屡齾其铓入爲戸部员外郎刑部郎中省右司员外郎其风节矫矫未尝以简剧夷阻易其平素在右司以口语归乡里倡傍近秀民建孔子庙罗生徒延宿学主善田陌间弦诵声相闻俄起爲礼部郎中阶奉议大夫今上嗣祚执政以漕不时输遂加中议大夫虎符平江等处都运万户赴任月余寝疾以至大元年四月十日卒官所春秋五十有九夫人王氏三子文彬文弼文林后公十四日卒于家文彬主虞城县簿文弼未仕女三人皆适望族男孙一女孙二俱幼卜以其年六月望日奉柩葬灵泉先茔西南七十里洪德鎭之别兆比葬其友监察御史吴彦升过余曰向子爲堂邑中议君适退处于家相距不数舍闻厥政口之不置迨起佐礼部又延誉于朝在子不可谓非知已今不幸厌代可无一语襮其幽图万分一报泉下耶公所歴举磊落出人上又非冒荣终身死无有寸长可借以书者比余义其言遂不敢固陋辞铭曰
　　有德有言刚毅仁近闻斯盖久始于君信方年之微已山之峻长佐风纪吏革民防障澜于渎鼓熖于烬歴难弗回道远弥迅位虽末僚隐其巨鎭逮夫冠豸舍生义徇孰虎孰狼孰爲国衅孰蟊孰螟孰爲民疢角之掎之使不能陈坑之火之务絶其彼权闻风胆禠于震曰戸曰刑肯綮迎刄若仪若漕甫颿而榇谓禄盖多曽不屋润谓年盖少世载厥问概其所获造物非靳我铭章之昧者攸训
　　大都路学録刘生墓志铭
　　丞相掾刘君仲宪有子讳时豫生而慧悟既学而师不烦覆诵五经如奔湍驶流无一语滞诗若文淸婉能道所欲言父甚异之甞曰大吾宗者他日将在此儿年十六其父携游京师昼薪水夜诗书达旦凡父所嗜所需先意靡不集仲宪素介特虽穷极不取一毫非义而时豫宻体其心有馈即迎门固谢若有所凂人以能子称仲宪尝因诲曰汝学毋事虚文汝仕毋规近效学则必圣必贤治天下必农桑必学校舍此他图误身误世职由乎此自是所闻所见月异而嵗不同骎骎乎成德达才之域矣某年有司以秀异授大都路儒学学録未上因干蛊还家不幸以某年月日得疾卒衞辉之里第得年二十有七其父仲宪得讣走余哭曰吾平生厄穷百至晚而方有此息且敏学禔行吾甚有所望焉吾不知何负于天遽使我罹此孤苦若是子如不爲吾儿铭则生者死者胥茹恨无涯矣余尝多仲宪廉又相好甚遂爲铭曰
　　防焉非常人以爲祥天以爲殃长而才俊人以爲庆天以爲病虽然在我者必求其备在天者则不敢责其必全呜呼所谓苗而不秀秀而不实者吾今有征夫圣人之言
　　元故国子博士潘君墓志铭
　　潘君讳宗佑字仲德济南阳邱人其上世罹兵燹谱逸不能远系父彬由承务郎衞辉路总管府经歴载尹严之淳安甫上卒时君年十二居丧如成人既长痛早失所怙刻志问学蕲以所业表见于世家故贫其气恒振厉不以是苟一介之取至周急则挥所有若素饶者性且孤鲠恶声无所容虽高明必反之在乡里简出寡交徃吏有弗堪者钩罗细故召辱众中君庭立自明无少屈识者伟之未几挈所著书曰见闻纪义一十巻来京师撼诸贵游遂超授翰林国史院检阅秩满进编修官于私忧尤切尝欲出位言天下事数爲所厚挽止于是又着辽金鉴畧一十巻以泄所懐至大辛亥朝廷改诏选成均官属授从仕郎国子博士与同官不相中竟以狷介致疾皇庆元年月正四日卒得年四十有二初寝疾偕翰林直学士元明善过而省问顾谓余二人宁正而塞毋不正而达若相勗永诀者观是言则其平昔自持可知巳比终遗语其子桂乃祖父四十四卒今我又不逮吾父命也汝其谒铭吾希孟友必能道吾素志虽夭犹寿也养浩闻而泣曰辱托如是其敢以不文辞哉铭曰
　　昔我冠豸权幸尝忤迨移禁林中彼蜚语阖院廪如齚舌傍覩君独余白赤手暴虎烈者义之选愞汗雨友道以飏士气攸鼓方远其驰胡遽泉土吁今之人正鲜多妩一有刚肠羣噍族侮何天亦然质吁无所我铭有征尚信终古
　　江浙等处儒学提举柯君墓志铭
　　君讳谦字自牧柯姓吴仲雍之苗裔有柯相柯庐因氏焉吴亡分仕南北连世有人宋熙宁间漳州通守曰仲常以救荒得民心尝有鹊二栖其防及去袭送数里苏长公着于诗爲惠政所致高祖某号行二居士隐台山水间累聘不起世仰其高居士生文文生馨馨生采爲君之考嗜学任义节爲宋国学进士君其长子也幼精敏书一目辄复诵无只字遗既长英爽而辩著述修整蔚然有前辈风迨游京师诸名胜争与推毂至元间江浙行省辟昌国州文学掾不就元贞初以翰林国史院检阅官预修世祖实録书上将进等以太夫人吴氏老辞遂转江浙儒学副提举国制凡业儒者不糅之民而异其籍且复其更繇以示优尚时南纪多故防范未周征役蔓及学者寖致废业君授诏防白行省遂复旧焉秩满以太夫人寓钱塘年迈土思甚乃归侍未几授温台检校所大使便养也先职是者惟务赢入朘商旅次骨君至悉除其苛德者甚众至大改元陞从仕郎绍兴路诸暨州判官明典慎罚以仁厚率下初至州谓属吏厥今疲氓孔多毋滥刑以重其困吏云无有君即诣狱騐状果平反如干人上下皆愧服请罪是嵗蝗僚属分地以捕君所分特甚度非民力可制乃诣后土祠祷曰吾与尔神共食兹土今蝗贼厥稼穑民且阻饥尔神亦将不利由吾所召则当罪加余独不可佚罚有众罪不自我是神不能捍灾御患尸此以苟血食神而若是谓之淫祠礼宜毁诘旦蝗出其境延祐初陞承事郎饶州路余干州判官未上制授江浙儒学提举初学田所入制于有司职敎者莫敢触毫髪或廊屋壊日饍不充皆坐视士甚病焉君声于朝有司始不能与又处州路学田如干爲僧据有数十年歴数校官无有一敢明者亦闻而复之君曰圣天子肇举宾兴嘉惠斯文甚至所司期毋上负斯称职巳故所在教政胥着越二年江浙饥台越尤剧行省奉制分遣使者以赈而遣君赈台公帑不足劝富强毋蕴年彼素熟君名闻之莫不竭蹷施所有恐后傍郡介特无依流至台者咸爲非分地不可济君曰均爲黎献嗸嗸若此岂必吾治乃始救耶遂赈恤无所间其时江浙二帅某縁嵗祲崇利以济欲檄台州路强假富室钱巨万计他郡多畏偪亡去吏乘以逞民荡业不能应君力发其奸夺还之民台赖以寜其人竟以罪败君祖茔在台之临海樵苏者过而相戒曰母牛羊是山其子尝活吾台民者居尝谓人士自一命以上皆足行志第患自保之心重耳故所歴厥声籍籍其平居不爲无益事见后进则勉以学稍成则延誉以冀其进初进士公之违台也推其田庐族人兄弟而以淸约自居然未尝有一日不足色娶古汴张氏子男三九龄九域九思以延佑六年十一月三十日卒于杭之僦居享年六十有九其孤九思由壻故参知政事姚天福家过余泣曰先君平昔辱公爲知已不肖孤又辱爱焉是再世之契也先君遗善一二在人者非公爲纪尚谁托哉余诺其言乃爲铭曰
　　防而多知长而多奇居家以孝让着行莅官以忠义自期惜乎淹外而不大展其所见于世者止斯我述铭诗用发未施尚千百年过者式之
　　故甄城县尹张君墓志铭
　　君张姓讳郁字景文覃懐人防多学于易独颛笃甫冠以秀异辟河南宪史国制凡吏宪者嵗上二人掾部君以先进当上至则其次犹远故又辟检校书吏居无何中书有臣将防如和林其从掾以远难之君曰能超掾我所如唯命遂簿其名遣之还即掾省凡七年授甄城尹阶承务郎明听断重变易阖境谧如皇上嗣服之明年受代来京师将调以至大二年五月庚子得疾卒逆旅春秋四十有五省架陈惟德以里故率尝所游居六七辈赙吊临祭葬顺承门西违五里曰某乡某原友生张某哀其客死不家遂铭石以纳诸墓铭曰
　　甚矣乎人不可量也晨焉防防莫云亡也乐或忧邻福旤藏也迟者非屯速非良也观君盛年锐讵当也诗书戈鋋舌干将也贾勇阵前撄者僵也风腾云鶱九万强也超资以迁耻循常也请行鄙边犹步堂也饭雪服氊囏险尝也磨磷益坚抑益昂也季孟文渊定远行也功凝凯旋还汝郎也頴脱朝聨厥问扬也寻职承宣万夫望也琴不易弦锦不伤也人吹求愆我领纲也彼薫灼天我冰霜也以是民先非不臧也胡趣弗延死他方也里不能千骥局箱也究厥本原孰主张也岂禀者偏太毅刚也无乃名权早炽昌也或举非然命之殃也缅惟坤干寿无疆也前邈后绵未渠央也伊人之身粒太仓也政使彭籛亦云殇也矧君韦编夙号明也其于是焉固所详也易箦永眼短犹长也不家归全又奚妨也魂之所纒必亲傍也有知九泉憾可禳也我志其阡远勿忘也
　　濮州儒学正王友开墓志铭
　　走旧闻京师王友开弛不羁豪于诗酒吟必飮飮必醉醉即矢口道时失得虽势官要人居傍无所惮至元二十四年孽臣柄国威而好杀中外凛如君时醉入省攘袂叫呼或旋庭中或箕踞当路坐过者举掩耳走避目爲狂子弗恤也后主文翰者恐其久必及遂荐爲濮州儒学正欲因之以制其肆或谓必不屑君笑曰诸公台阁我何人敢择官爲乃懐檄飮市中防醉且暮归遗其檄他日交游来祖行始言其故众咋唶迂久君第曰命焉耳矣恬无毫髪动至元二十九年余偕计京师质所闻良然一日客有过者顔黳哆吻奋髯见呼以爲武人而易之问焉乃君也于是握手交喜如平生未几余辟礼曹掾君顾簿书间或醉与醒必谈文及商古今人物所见多与余合窃甚伟之然于酒虽规劝百至如水傃石不见纳恒于余索飮余时始掾非告不敢出暇则酌部中敓冗则与其直命自飮于市君亦欣然受之无所辞其爲人眞坦不矫饰类此诗文超厉闳逸必醉乃能爲之然愈酒则其言愈奇无酒殆不能作一寻常语元贞初元夏四月七日暴疾卒京师寓舍旅殡文明门外某地得年四十有七讳兴宗友开其字世爲恩州人妻张氏一子尚幼铭曰
　　便于刺戈不如锥防于捕骥不如狸惟其落落百无一宜竟赍志以逝呜呼尤谁
　　子鴈奴圹铭
　　余来京师十许年凡四生子举未免怀辄失之独曰鴈奴者至六嵗又秀慧可人宾至能通姓字里闬遇长老不敎而知揖且拜人假之色即防然以前小有慢容虽呼而有所赐不屑也有弟甫三嵗毎食必推与之其友惠殆生而能性尤强记隔年事歴如道目前其母氏尝谓余天若我怜愿缩寿十年以存此儿无憾余虽闻而恶之然以颇异凡儿中亦不敢有所倚呜呼讵意其果弗克年耶初病余方縻身于官归少迟必哭泣道念于直则通夕爲之不宁闻其来嬉笑若病去体意者盖恐余见其呻吟之状而悲故强顔忍疾以相慰是岂儿之得巳哉大抵人穷则呼父母儿虽幼固自知其不久所以日夕惟欲亲之在侧万一拯其危起其仆第爲病所持不能明言以诱其父呜呼恸哉且吾少失母兄二人皆不幸早世今父年六袠所恃承其后者零丁惟余而又重以千里之别而余所倚以寛父心者亦零丁惟此子而天又不假之年以殁呜呼抑不知何罪于天穷且酷我如是耶向儿不恙时尝与其母议明年吾掾满苟得一官归当朝夕抱此儿亲侧俾吾父有以付千万世无穷之托而吾与此子有以防千万世无穷之传于子若孙之心斯足矣孰意其又弗果耶今年余三十有三众所骛者日以疎俗所嗜者日以薄校诸徃时巳若五六十者而嗣犹未立儿虽有一弟所谓少而强者不可保如此孩提又可冀乎此余所以于是儿之卒不觉哭之失声者盖恐吾祖宗德泽不能沛其委而中絶于我不孝之罪将无所逃吾岂钟情儿女不能以义自断者哉儿卒于大德壬寅立秋前三日权厝文明门外广度寺之南原铭其竁者父中书省掾张某铭曰
　　生汝者父夭汝者年呜呼奈何安尔阡兮


　　归田类稿巻十三
　　钦定四库全书
　　归田类稿卷十四
　　元　张养浩　撰
　　赋
　　白云楼赋【用滕先生泰山韵时年十九】
　　吁其髙哉兹楼之有如此兮括万象于宏敞飞四阿于鸿初疑阳侯海底鞭岀一老蜃喷云噀雾扶舆五色凝结而成形又疑大鹏九万失羊角踞兹胜境而不去兮翼截华鹊之烟雨背摩霄汉之日星我来宣郁一登眺兮众山故为出竒秀恍然身世逰仙庭慿栏俯视魄四散耳根但闻风铁音泠泠上有浮云容与卧苍狗下有惊湍澎湃奔流霆忆昔我公分符握节尹东土声名遐迩流芳馨脯麟脍鳯羣贤此日方髙宴不意有奸闯境阖城万室无一寜公乗疾传出闻上乱臣必讨存诸经雄兵一夕自天至纵余渠帅独典刑九重赐劵且与盟帯砺宠光浮动堂与庭惜余才踈生晚后机防不及奋笔为拟燕然铭雄心霸气龙韬虎畧见无复空闻燕鹊鸣幽扄当时风景今尽易惟有风光山色无年龄朱帘香歇桂花老金铺色暗苔防青长歌慷慨吊陈迹风动彷佛来英灵忽然暮色自逺而至兮断霞斜照互明灭诗成欲扫云间屏贪徴兴废玩余景须臾不觉一轮古月升东防
　　鹦鹉赋【并序】
　　亳州人来云张庭美赋鹦鹉者三窃惟祢衡之后一犹难继矧其三乎近乃得其文读之其属辞比事模写形态殆无余蕴丽则丽矣然未及扩而充之以禆世教以厚民俗以规多口故余复为赋此用竟其义云
　　维羽族之三百为号异而靡同最其口之甚者举推此为长雄韵笙簧于口舌文锦縠于躬形虽侪夫禽鸟实兼人之慧聪缓呼之而輙应佯叱之而敛踪闻市曹之众咻亶无一而不通时儗声以切效每惊稚而骇翁原夫天之生物一气之所钟惟人焉为至灵故亲孝而主忠嗟它类之蠢然由秉受之失中或本下而末上或足横而首踪或语焉而弗答或挽焉而弗从胡于兹而独异以能言而防功非前身为秦仪定随陆之两公世繇是而珍畜遂饵致于金笼欲求出而无计徒幽恨之塞胷尚不悟其阶祸犹言巧而语工尝闻善游者必溺乎水善射者必伤乎弓善饮者必中其毒善辩者必受其殃于戏吾始以汝为人之亚今乃知其至痴且拙而防也夫谨尔出话诗人所以美武公也仁而不佞圣门所以赞冉雍也驷不及舌子成所以见惜于子贡也惟口起羞傅説之所以谏髙宗也至于语云欲讷书载兴戎礼垂难悔易着乃穷汉史有啬夫上林之鉴周庙有像人缄口之铜佛至慈而好生亦设犁舌之狱于壤天至髙而莫犯犹有翕箕之星于太空凡此者皆所以明慎黙之为多福而御人防给之为极凶也且白圭有玷可磨可砻斯言一失辱盈四封故伤人则过于戈矛之刃害已则足为祸患之宫自古坐视败亡者何可枚举而汝曾不闻之又何聋哉韩非自毙于説难蔡泽竟挫于谈锋知伯氏以才佞而家无炊火国武子以亢直而身不见容侯生以沭猴而怒项羽王堕以鸡犬而忤董龙张敞以私语而诛絮舜曹操以毁谤而戮孔融伯宗见让于家室贺敦贻戒于儿童其他若太史司马迁中郎蔡邕祢衡许攸嵇康韩博之徒于事无益咸祸之逢汝苟恣而不戒旦莫必将复见噬于武氏防贵之虫也于是陇禽闻之若戚焉而不为惧悰者良久余亦归而假寐有客见于朦胧緑兮其衣金焉其瞳趾玉而绀吻钩而红且跃且舞来前以告仆曰吾非不知枢机之不密无以善始而令终然造物者赋我以如是之性胡能废而不庸感子言之厚我荷子惠之我隆君其反而自律吾何预于民风于是余乃蹶然而兴蘧然而悟悄四顾其无人而耳根犹彷佛余韵之雝雝
　　萱草花赋
　　自余客燕六易寒暑筚门圭窦广袤尺许外乏墙以蔽恶但缺藩之撑拄家僮陋其荒凉分寸春于别圃曾培防之防何忽柔金之微吐初疑列仙风乎欲舞有黄其冠有蓝其缕又惊栖鳯色斯不举首昂朝阳翎澣踈雨余不知其何名乃大索于花谱已而童子谓余曰子独未闻伯兮之诗乎所谓焉得萱草言树之背释者以为植之令人忘忧者其谓斯欤余曰有是哉窃有数忧若负未偿试陈其畧花请与忘余丱嵗学道植志惟笃晨绎夕研潜心理窟川纳山藏洪纎毕畜防斯文载彰载昱厥志未究事物交梏向道冀文日瘠嵗缩壮心灰如熖熖无复不虞云翔迄成渊覆一念及之可为痛哭此余为学不足之忧也迨夫年越二袠廹于亲养奉檄如燕昧于背向庶三釡之见酬乃糜身于利鞅赏不足以酬劳得不足以补防盻白云于太行愧子职之久旷累然无异亡家之犬茫乎其若失云之鴈此余奉亲无状之忧也厥今南沾北洽西寜东谧圣元宅中统万于一贤登佞黜赏信罚必乃于是时患得患失既不能表三代之典谟防一时之缓急又不能订羣书之异同作万年之矜式空一身于乾坤无寸功于家国以嫠妇之至愚尚懐忧而忘织矧厠名于仕籍可玩嵗而愒日此余吏不称职之忧也至其登髙望逺山颠水浒西日其沈烟平楚仰以观乾元坱圠之无垠俯以察民物错综之交处前稽往古圣贤之事业后意未来嵗月之艰苦惟人之身大仓一黍苟无徳以将之虽规规其何补欲脱屣于尘凡惧赤松之或阻将乡原以自固虑圣门之不取问詹尹以无从于二者其谁与此余感今懐古之忧也凡是四忧酒不能浇诗不能释巧厯推之而缺筹良史书之而阁笔岂期寸草之无知乃可豁吾之胷臆言未既僮子蹙然曰子何念之深而辞之慼也窃尝闻诸夫子以为圣人无忧今子言之若是岂前论之未析余怫然曰圣人何尝无忧耶昔庖牺辟宇列圣是承惟天降水懐山襄陵九服既奠庶绩乃凝民饱而嬉非法曷惩此尧之所以为忧也舜既受禅四罪咸殛万邦胥龢羣辟维则厥有瞽叟顽嚚罔徳事而弗悦吁天为泣此舜之所以为忧也禹汤继立绥厥万灵蠢兹有苗斁我典刑士丑厥徳天厌其腥大憝不殄孰民云寜此禹汤之所以为忧也降而至于周公孔子曰荀曰孟或忧人穷或忧国政或忧道之多艰或忧时之失用虽所趍之多殊要必归于一正窃尝求夫圣人之处心犹止水与明镜因彼至而此形吾何有于喜愠又如太虗之空明忽云雷之奋迅及云彻而雷收固无碍夫湛净故虽谓之无忧实名正而言顺是以圣人以为説者而常人不説常人以为病者而圣人不病若夫富者之忧失财贵者之忧失位夸者之忧失名贱者之忧失势若槩之于圣贤举名教之大罪今余幸不忧彼而忧此而汝独以为非是僮子躩然惶愧无地欲质诸萱花亦懐媿于是酌琼露于椰觞拚玉山之醒醉而笔其言以授僮子则庶防犹贤于博奕也
　　拟雅诗
　　包茅
　　包茅天子有事于南郊也
　　包茅辑辑笾豆秩秩百辟骏奔咸位之即维相众先天子是翼烛者夜分乐者类击爵者只从羞者防立载籥载祝载歌载陟神具饮食
　　有华其星有惠其风有祥其云有璇其空照临郊宫帝诚天通嘉应允丰
　　爰兆嵗穰爰兆国昌爰兆时若爰兆民康斯世有庆礼备三矣神乐湛矣鸾辂龙旂若有音矣薄言旋驭元气参矣晻霭杳隠其瞻矣福有大来享自今矣包茅四章一章十三句一章七句一章五句一章十句
　　奚木无本
　　奚木无本美王从义孝思堂也古者诸侯大夫至于官师皆得立庙以祭于寝所以厚伦理昭贵贱使各尽其孝敬之心也肇宗子法壊后于人者于报本追逺慢不訾省宋朱文公先生酌古以定祠堂之制于是班班见于士大夫家而碣石王从义其一也比过云庄徴文于仆大其能复古而有关于世教也故作是诗以贻之
　　奚木无本奚水不源人遗其先盍是鉴焉于继于承于何而受允知其然胡不心疚
　　秩秩祠宇耿耿其灵维彼孝思格思以诚格思以诚如闻如覩苾其徳馨是享是与肸蠁丰融锡祜伊旅于何卜之兆厥钟鼓
　　礼聿成矣福穰穰矣曰庶曰宗靡不庆矣彼昏蔑焉防厥良矣孰其牖之俾复眀矣申以是诗后人庶弗忘矣奚木无本三章一章八句一章十二句一章十句
　　维日之良
　　维日之良祀祖宗于家庙也
　　维日之良嘉荐令芳于豆于爼是登是将于祖考之堂烛辉其前钟韵其傍神具亿止风帷褰扬俨承其容光俨觌其冠裳俨聆其謦欬俨被其文章
　　维灵歆止我侑我侍胥説胥怡载鼓载吹工祝有严仪物孔偹将何以祈匔匔惟畏
　　匪位秩欲隆匪货利欲充匪居第欲侈匪祯瑞欲丰子祈其贤妇祈其从兄祈其友弟祈其恭徳祈其厚业祈其崇族祈其睦时祈其雍维神攸同
　　维日之良五章一章六句二章八句一章四句一章九句
　　宰木
　　宰木思亲也
　　菀彼宰木风焉则悲其音伊盛其本则衰呜呼我天九京叵追有酒有食将安所遗孝有不逮于今信而皇皇靡从泣与涕随
　　菀彼宰木风焉则呼其阴伊繁其本则孤呜呼我天言归陇有室有堂将安所居孝有不逮于今信诸皇皇靡从泣与涕俱
　　菀彼宰木风焉则摧其势伊安其本则危呜呼我天九亰莫廻有车有马将安所驰孝有不逮扵今信哉皇皇靡从泣与涕偕
　　宰木三章章十二句
　　风林
　　风林招友人归隠也
　　风号于林靡寜有柯匪云伊雷匪川奚波使我惊惑隠忧孔多而独何心于彼啸歌子兮归兮此焉无它此有防酒此有异书此有良畴此有美居子兮归兮其乐只且
　　维人之心曷有纪极既陇之获又思蜀得维掊靡厌是用多失
　　矧夫一身所享能防斗珠屋鞋可曰庸鄙苟美苟完斯可归矣
　　言观天道恒行不足盈则鬼疾谦则神福子寜不知胡俟余告
　　而如兰蕙而如玉金毁之于人实戚我心愿言归兮式永徳音
　　风林六章一章十句五章章六句
　　有鸟归止
　　有鸟归止君子思退也
　　有鸟归止于彼穹林矰缴靡及笙竽其音伊我言仕嵗聿其深弗知所寜遐不恧心
　　有鸟栖止于彼灌木矰缴靡加黼绣其羽伊我言仕嵗聿其暮弗知所依遐不思顾
　　有鸟戻止于彼丰丘矰缴靡施廼息廼休伊我言仕嵗聿其秋弗知所安遐不媿忧
　　有鸟归止三章章八句
　　彼落者花
　　彼落者花闵嵗月之易失也
　　彼落者花言委于草风以起之色尚鲜好昨焉芬馥今者衰槁子不我觞其奈兹扰
　　彼落者花言弥其途风以起之色尚不渝昨焉莺妩今者鴈徂方阳火许俄雪毳如子不我歌其奈此虞彼落者花言被于道风以起之色尚妍妙昨顔渥丹今首华皓方祝夀康俄病之告子不我其奈兹暴今人古人悉尘悉土况兹物华其得恒膴子弗日娱嵗不我与
　　彼落者花四章一章八句二章十二句一章六句
　　有田
　　有田野人遂其闲也弱冠出仕知命而归爰处于郊有琴书以自乐也
　　有田负郭伊迩匪辽我倦而归于焉逍遥爰力于书且勤于苗朝斯夕斯以咏以謡式结今好言报夙劳山既我狎川亦余媚维禽维鱼亦莫余畏
　　林则有风洞则有云酿则有秫馔则有芹樵则有柯钓则有纶
　　维人至乐曰邱曰壑得而颛之何有人爵
　　彼爵与名岂不我荣其或舎旃允有未任允有未任且以鼓琴
　　有田五章一章十句二章四句二章六句
　　濯足于溪
　　濯足于溪遂山中之乐也
　　濯足于溪风薄其衣载挠其波云影四披维山维林我屏我闱以逰以观山水胥辉有问所乐彼恶克知濯足于溪风袭其袂载挠其波云影纷避维山维林我闱我第以娱以嬉山水胥媚有问所乐彼恶可冀天于清福其畀孔艰借曰畀之亦罔克安
　　尔尘尔埃尔茹尔苦我溪我山我得我所或杖或几或罇或爼或舟或舆或吹或鼓溪为我歌山为我舞防然心防此适谁语瞻彼白云使我懐古
　　濯足四章二章章十句一章四句一章十四句
　　观云
　　观云野人因之而有所悟也
　　观彼云兮水之漘兮方兽之奔倐而人兮伊世之尘实与均兮荣悴相生福祸隣兮孰其尸之问无因兮观彼云兮水之浒兮方人之伏倐而虎兮伊世之尘实与伍兮变则形今灭像古兮孰其尸之问无所兮唯昔至人于此昭彻肆戢其明肆冺其洁肆凝其真肆秘其説无外而外似觖非觖绵绵其存宅宅其蛰愿言以师庶用靡竭
　　观云三章二章十句一章十二句
　　相彼逝川
　　相彼逝川闵壮年之不复也
　　相彼逝川其来奚从滔滔靡竭日夕是同孰艾我年孰衰我气孰雪我髪孰灰我志吁嗟衰兮
　　相彼逝川其来无已滔滔弗回日月随靡顔不复丹髪不复气不复鋭年不复妍吁嗟衰兮
　　相彼逝川其来未艾滔防靡止日月同迈行必杖防坐必几凭食必噎祝寝必晏兴吁嗟衰兮
　　吁嗟衰兮大圣未免三复抑诗敢不自勉
　　相彼逝川四章三章九句一章四句
　　猗若
　　猗若梦亲友也
　　猗若人兮言别十禩有牵于懐宵见于寐髯发鬒如容止温粹惠然见过与昔无异
　　言御我琴言哨我壶言罇我圃言舟我湖髙我能闲嘉我不渝倾懐以懽与昔靡殊
　　方尔绸缪戞焉鹤唳云散雨絶月亦倾坠顾瞻窅然色犹未何时真逢话此襟义
　　猗若三章章八句
　　有石可友
　　有石可友明归田之不孤也
　　有石可友玉立仭余峭防峍兀厥色翠如维虗其中畜有若无命以抱云名实则符正大不倚悠久靡渝爱而谒之勃然起余
　　或叩以杖或沃以酒或望而趋或坐与偶载摩其足载拥其肘载拍其肩载抚其首恬焉受之畧不余否余方遯野尔适抱云以我尔交孰挟敢云伊管伊鲍伊雷伊陈伊古至交亦罔克伦醉视则醒吟绕则文困依则佚静对则神一日弗面九窍为尘
　　呜呼石友其益孔多不泄所懐介益可嘉愿言则之永保靡它
　　有石四章一章十二句一章十句一章十三句一章六句
　　悼亡
　　伊余践仕实以亲故由吏而官黾勉朝暮维辠戾是惧维清白是务室故无聚
　　亦由汝贤克安以天肆厥躬克蠲肆厥问克宣幸不以颠
　　昔我既冠君亦甫防于配其宜婉有令仪婉有令仪于姑嫜不违于娣姒不睽于妇道不亏于女红不衰以迄于兹如初来归
　　五子咸殀葢有未晓葢有未晓且弗夀考
　　始相期偕老今则汝先始相期同乐今汝我捐其嗣之不延其夀之不绵于谁咎焉岂礼容有愆岂徳美未全岂内助未笃岂中馈未防如举不然何以弗年
　　吾既汝寃而又汝怜乃矢是诗以慰九泉呜呼奚言呜呼奚言
　　悼亡六章一章七句一章五句一章十一句一章四句一章十三句一章六句
　　夀子
　　夀子示引也
　　于维我祖肇基青阳挥为弓正爰氏以张厥族孔殷奕叶振芳周仲孝显汉良智彰释之平决博望逺扬折辕有湛埋轮有纲吴惮昭直蜀贤飞刚五龙佐宋九龄辅唐睢阳之节山斗与昂燕公之文江汉叵量素遗直志和真藏下迨五季全义循良天水之兴齐贤慨慷乖崖崫起西土是康横渠道学于圣有光南轩继之益炽益昌天开皇元有公有卿凡吾之胄皆时之望
　　繄我王父更世多故服戎前茅艰险伊屡其周人急空橐弗顾垂百其龄可灼平素父年十八独任家务于江于淮是乱是遡以隠于贾以晦其着以俭其出以阜其聚以开我人以笃我祐余时昉冠儒雅是慕维诗维书靡旦靡莫其业未竟廼仕廼骛亲实命之弗荷恒惧幸无失坠以永终誉岂曰能官菽水攸助甫出五旬遂引而去
　　二子防一今惟汝独汝兄使存吾岂汝督兹因诞辰畧汝之告彼圣与贤非四耳目第性湛然不汨于欲夫道非逺在志之笃维志之笃无坚不窟无逺不躅无髙不升无深不瞩其弱可强其暗可煜鐡焉可金石焉可玉毋小成是梏母细娱是逐母师友是拂母祖宗是辱维人之心匪恶伊善由弗脩养道乃违叛处彼下流其将孰怨粤天地分嵗月无算此身始有胡忍涂炭古人遗训方册具见吾指其南汝进母惮
　　夀子四章一章三十六句一章三十二句一章二十五句一章十四句
　　惜阴
　　惜隂勉子弟勤于学也
　　士何所惜匪璧匪金惜焉者何曰维寸阴逝兮亟兮儵昨与今于时弗力嵗日以侵有往蔑还寜不戒心力焉者何匪文匪赋伊纲伊常是究是务蝼蚁有君虎狼有父鸿鴈有昆雎鸠有妇豺亦祭天獭知本务随物省之于道其庶
　　彼胡释兹言事口耳虽诵博奚利于巳若昔圣人夫岂崇此
　　圣人所崇维徳维义躬行之余则文则艺华而不实君子攸弃
　　吁嗟汝僮其永是从匪播曷苗匪植曷丛勉斯勤斯惟尔之庸
　　惜阴五章一章十句一章十二句三章章六句
　　操
　　哀流民操
　　哀哉流民为鬼非鬼为人非人哀哉流民男子无緼袍妇女无完裙哀哉流民剥树食其皮掘草食其根哀哉流民昼行絶烟火夜宿依星辰哀哉流民父不子厥子子不亲厥亲哀哉流民言辞不忍听号泣不忍闻哀哉流民朝不敢保夕莫不敢保晨哀哉流民死者已满路生者与鬼隣哀哉流民一女易斗粟一児钱数文哀哉流民甚至不得将割爱委路尘哀哉流民何时天雨粟使汝俱生存哀哉流民














　　归田类稿巻十四
　　钦定四库全书
　　归田类稿巻十五
　　元　张养浩　撰
　　五言古诗一
　　古意十首
　　我梦上寥廓宫殿深绮云上有龙鳯飞下有虎豹蹲茫茫四围水玊镜无纎痕坐觉宫殿揺缥惊心魂欲下客相挽酌我青霞樽前后鸣云韶左右歌天孙四坐俨冠佩光烂扶桑暾嘱我到尘世胶口慎勿论划然陨穹崖雪屋灯微昏
　　驱车上崔嵬进寸还退尺极知太行险政尔未遑息我仆既巳痡我马亦伤防魂断猩鼯声心掉虎狼迹欲廽惜前功将往孰引汲林端风雨交谷口云雾塞惟应徐徐行庶免胥颠踬由正莫务防其到或可必前路方巉岩仰视天井窄忧端从中来比山郤平易
　　有客逺征戍乃在朔漠阴怙恃既云失友于亦俱沈独存寡弱妻氷蘖持寸心极知形影孤不忍忘遗簮夜织侵昊月晨爨扫坠林有时睇层穹悠悠恨弥襟人生果奚恃道义扶古今穷微岂为累他日知良金
　　薄言采兰芷将以贻逺人逺人天一方相望邈参辰兰芷秋欲萎步绕苍烟津终朝不盈掬戚戚懐苦辛徒令翡翠禽惊逝不我亲禽逝可再至人别防何晨恻怆诉无所商颷动白苹
　　鹓鶵千仭翔所下惟徳辉非竹实不食非梧桐不栖竹实岂恒有梧桐亦云稀所以髙世士抱饥守岩扉寥寥经济懐不忍轻发挥朝饮西江流暮采南山薇千驷岂难致不义秋毫微寄言时之人慎勿贱布衣
　　好鸟止庭树睍睆扬嘉音再三未云已慰我山泽深缓飚袭野服起步林之阴仰视离离天悠然动孤吟倐尔鸟惊逝寜知出无心
　　任公坐松顶垂钓横海鳌芥视三神山咫尺万里涛鳌鱼至难必但见云天髙岂无鳣与鲔吾饵不汝挑寜期毫髪功要使斯世膏此志果终定迟速终相遭
　　我欲适邹鲁嵗晏道阻脩奎文遥相望五彩烂不收孔林无曲柯洙泗恒安流春风吹舞雩童軰方咏逰彼乐乃如许我志独未酬徘徊暮云边心往形迹留何当生羽翰因之阅济州
　　美人余所珍睠焉靡从致之人为美何玊体性兰蕙熙熙如阳春着物惟自遂动静语黙间恨有无限意我欲相徴逐咫尺霄壤异何时观清扬涤此尘鄙气
　　我有书一函字不类人世云拥蛟龙翔风飘鳯鸾逝寳藏将百龄时时露竒气上令星斗殷下益山海翠非不欲出之将恐反为罪嵗晏何所归自乐谅无媿
　　寓兴和
　　延祐四年二月余以事至兴和凡留百余日寓居城东隅幽閴深迥类隠者所居因得诗十首以为他日归田起本
　　平昔嗜幽隠未敢闻斯行虽云縻以爵雅负羲皇情兹来志颇惬若遂林泉盟城居况清寂冲襟澹无营开帘纳南薫庭草微波生非因客相过竟日无人声乌衣时往还黄耳恬不惊安得幅员广举若此境清【时陜西小有警】嘉时恐易失孰谓淹边城
　　日出未云起枕上闻禽呼缅思金马门万骑争先驱而我幸免此日与幽寂俱所涖惟一事事己无余拘或杖陟城堞或骑逰郊墟或赏东隣花或阅西家书归来曲枕卧旅牕亦明虗优哉聊复尔讵必山泽居
　　钩帘坐观雨蒙蒙散如丝彼燕何所欣往来经纬之檐风爽毛骨讵惟物防滋余洒寖廹人却避榻屡移从来几风雨今始有此怡乃知寸心静万象皆委蛇人生故多事安得恒如斯
　　得子强也书诗以答之
　　有客附书至封识墨尚新展读笑良久劝我归及辰我岂不汝懐爱此泉石邻官事亦既简又多素心人刘生书满家杨叟酒味醇而况俱好客有假眉不颦缅思霄壤间实与逆旅均焉往非寄寓奚必家园亲置书桃笙底且复乐我真
　　伊人旅他域每每心不舒而我独谁安起居常晏如政余释经史既饱行庭除优逰度旦昏瞬息三月余当其未来此咸谓不可居迨其既戾止渐喜与世踈所寓复幽僻风景仍清虗况丁大火时爽气恒袭裾蝇蚋一无有雅称頥病躯为隣地髙寒形影忘覊孤书以寄儿子无用占蜘蛛
　　三月二十五日雨
　　边雨易风色当春雨恒悭芳菲既迟廻原隰复平寛禾种闻入土熇熇寻复干农习多卤莽畯亦溺晏安丰歉付天运畧不人力干我来每病此宿无从刋所以逢甘泽百倍乐且懽祈祈入薄暮淅淅挟轻寒畇畇既沾足穟穟行及观所以愿嵗登惟恐厥官因之为懐土卖劔耕家山
　　登闵忠阁【北三十里为大内】
　　覊思惄如捣奋欲飞彼旻于焉一振衣聊以乐我员三都鼎足峙二水衣带分穹窿天羃野浩荡风披云新宫何郁然所见胜所闻利声閧尘市夕彩山明曛羣角散濈濈众翼廻纷纷登髙穷迩遐抚事兼悲欣故园定何许凭栏重殷勤
　　夜雨寄吕叔泰
　　隆隆暑威歇稍稍秋意深丰草渐改色穷林亦萧森况兹风雨夕微镫翳寒阴潜蛩泄幽语徂鴈遗哀音以我耿耿懐知子难为心含情睇层昊咫尺犹商参裹饭孰子遗载酒孰子斟岂不欲一往畏彼泥潦侵古人道义交非惟让分金斯事久索寞念之恨弥襟愿言轨前躅尚期勗来今
　　二月二日雨寄杜希圣
　　入春不旬浃小雨凡两作兹晨尤所欣生意际寥廓初看冗纎尘尚恨为力弱扶笻立未防巳讶泪花蕚神哉造化功悠悠谅难度狼戾期在兹殿屎不复作睇云引深杯儗劝龙公嚼萧萧一帘风揺荡春阴薄因之成短章聊发幽人噱
　　礼部新凿莲池成
　　春官大宗伯非据恒拳拳云胡舒所忧凿池纳清涟明月忽倒挂停云亦中悬纎鳞泳幽深净植成芳妍公余为寓目彷佛湖海前未遑范蠡舟聊当陈登田头白尚儿戯自笑复自怜孰知此举中仕隠乃两全言念扬州鹤其然岂其然
　　乗传过家同马克脩总骨晏金线池
　　皇皇使者车每出每怱遽兹行谅多暇值胜辙少住而况父母邦所与多旧故张燕临芳池人影乱波素华堂翳歌云香玊蘸杯露于于来逺岑歴歴散层树累累泉引珠奕奕风起絮【二泉名】旧闻金线竒屡至未曽遇川妃若余夸一缕出容与因知穹壤间灵异固无数寒氷乃生蚕烈火能浣布沧溟有楼台弱水不毛羽伊谁亭毒司儗欲扣其故题诗池上亭它日记分聚
　　直省
　　危松荫华构丛卉延清池虽有声利喧吏隠良亦宜稍稍多士散怱忽落景移喓喓草虫鸣熠熠萤火驰惊飚叶萧瑟淡月云迷离夜澄神虑醒人杳音尘迟感兹耿无寐廻廊步委蛇懐哉百年心欲语难为辞
　　登司天台同李景山元复初分韵得色字
　　湫居厌纷厖升髙百忧失河流耿微明野烧还故碧太行望中低断处仍雪色翠华天尺五金城年万亿美哉山河固两有险与徳区区辽与金铜驼防荆棘开阖防烟云兴废感今昔所恨难久留悲风晚来急
　　夏日姜氏园亭避暑
　　赫赫三伏威迟迟六龙毂剧暑将焉迯于彼泺之曲人家佳林薄一径入脩竹牕扉翳深青水石带微馥鱼若逰空明花如媚幽独时于乔木颠瞥见飞来鹄桃源昔疑妄歴此方心服讵知虗落间而有无懐俗心随潭影澄诗与禽声逐此乐且勿竟留待重来续
　　饮崔氏别墅
　　驾言徂莽苍烦抱豁防舒佳处尚邈然俯仰已自如行行遵大路未觉我马瘏云林展平逺田苗散敷腴奕奕荒落烟肃肃幽人庐入门恍世异危亭绕芙蕖波影漾屋壁禽声乱庭除穹木清夏风遐原澹夕芜幽讨起新思雅集存真娱羣贤迭咏歌夫岂山阴殊且勿慨陈迹万古皆须臾
　　登防波楼
　　吾郡山水窟竒胜闻未尝于何得全观兹楼水之阳羣峯闯城郭飞栋相颉颃影倒冯夷宫锦乱天孙裳明湖一神镜照万无留良华鹊乃后驱使我背若芒欲举酒相嘱彷佛防龙翔形势信絶美求称慙徳凉虽云生长兹防少离寻常桑梓尚敬止况乃十二强何当弃官归扁舟永徜徉
　　大眀湖泛舟
　　肇余复乡土树石皆华滋沔彼眀湖波倍觉香可巵携朋访莲叶浩浩从何之俯视乱山影与树相参差商飚一披拂夹岸蛟龙嬉举手欲揽玩复恐阳侯悲平生慕天逰不意今有兹赤壁坡仙笛渼陂少陵诗二子孰可继沙鸥防晴熹
　　趵突泉
　　物平莫如水陻阻乃有声云胡在坦夷起立若纷争无乃沧溟穴漏泄元气精不然定鬼物抟激风涛惊竒观天下无每过烦襟清茫茫彼区域载物良不轻微水坤焉浮非天水奚生孰知一脉许而与天地并因之有真悟日晏忘濯缨





　　归田类稿巻十五
　　钦定四库全书
　　归田类稿巻十六
　　元　张养浩　撰
　　五言古诗二
　　制中辞吏部尚书
　　实行谅无有虗誉日以隆三年两见徴顔厚甲九重将行惧违孝欲止还戾忠出处人所难始信此语公吾亲卧邱垅子亦当同凶何心从吉召去此楸与松潢污水孰荐溪涧毛孰供三年非我独贵贱天下通朝着多英髦岂少衰病翁不惟陨士节将恐隳皇风眀明方孝治应不罪躬书此奉来使感泣田园东
　　遂闲堂落成【至治元年】
　　去春卜斯室余方沗朝聫室成余来归佀恐非偶然门庭颇幽防花木仍清妍不欣崇柱石所喜逺市防好山动相见流水近在前虽乏晋公胜差比扬雄贤有时萌侈心拟欲增数椽筑为四小亭餙彼园与田一亭名拙逸一亭名乐全一亭名九臯一亭名半仙客米纵逰逸休息从宴眠顾兹亦云易少缓良有縁物理忌太盛天道嫌骤圎殷勤志诸壁留以需他年
　　田舎早春
　　邨居久习静负暄坐依墙儿僮喜相报沙草露微芒余老爱生意拾樵卫其傍匪虑牛羊侵苐防鸡犬伤因视亭中花碎蕾亦缀芳风日渐囬律川源泛晴光飞飞檐外禽啾啾试新簧乃知春一动万彚随悠扬田园有幽事佳木补断行东隣移杞梓西家乞松篁虽非老人宜且慰邱壑藏悠悠抚清景此外非所望
　　记绰然亭前花木
　　渊明旷逹士乃虑田园芜退之崛强人亦喜有屋庐而我视二子公卿与台舆归来得兹堂偃息懽有余门庭足山色田间水萦纡堂前数种春一一品名殊芙蓉锦帷幄芍药金盘盂梧桐翠葆牡丹紫云腴葵榴色争胜梨柿枝相扶海棠梅菊兰或丽或清癯循环一年内烂漫无日无最怜两稚松贞操每起余凛然殿羣卉次第孰敢逾有如吴宫娃布阵庭之隅老子日何事绕玩为踟蹰观物悟盛衰度世忘智愚利害不复齿要不复途从逰有猿鹤共话惟樵渔人生此乐悭况今许头颅区区愿坚守或能保桑榆
　　新构草庵
　　起楼城市中虽丽终尘喧山间一把茅幽胜不可言野意既无隠岚翠亦满轩上有华峰云下有泺水源丛篁森四周何必篱与藩时出百无虑防守有鹤猿愚者以为陋逹士忘寒暄隠然太初意晤对常在垣咏兹落成诗商声满郊原
　　书绰然亭壁
　　野亭自成趣旦旦必一临有时俗务妨咫尺犹商参非爱山水秀非喜林樾深其中陈诗书旁列壶与琴鼓琴酌我酒既诵且咏吟想前隠居者亦复如我今古人不可见頼书得其心后来知我谁搔首雪满簪幸此可终老且勿求知音
　　有示
　　余出四十而发有白者今五旬有七殆将皤然每一揽镜輙为大笑或者疑焉遂赋此诗示之
　　人见白髪愁我见白髪喜为问一世人得此能有防陆展何大痴染之媚女子政使女子怜不悟人衰矣坡仙自谓逹亦説簪花耻昌黎素倔强并恨及牙齿常思前軰心要皆怖身死身死人之常纵怖能免彼不如姑舎之登髙防云水
　　饮田家醉归
　　肇余故园复宵梦亦晏如投趾皆春台夙累久已除有酒畧贵贱见请輙同娱兹晨饮田家翁媪良勤劬呼僮为割鸡催妇仍鲙鱼坐我桑柘阴清风来徐徐满前太古意彷佛羲皇余虽未无何有已觉春敷腴人生电之影此酒何可无为乐然多端未必能胜余题诗村舎壁用托渔樵徒
　　夏日池上
　　林深池水緑倐忽春失妍繁枝巳成阴稚荷亦田田时序不余贷相趣反手然嵗月既如彼此生亦堪怜始来髪尚黒今也雪覆肩幸此田园佳为乐忘嵗年况有二三子朝夕事歌弦平生丘壑心自喜千万全此福防人得啸傲云庄前
　　邨居重九对菊
　　秋气肃邨落众緑日就枯斯花何不羣当此独烂如有如髙世士不为流俗汚又如守莭臣可托六尺孤目为霜下杰综名谅非虗肇余歌考槃数载山泽居每值三径移朝莫必与俱割席障严凝引索围扶踈未发恒助润既茂频芟芜挥鸡恐见伤招蝶使相娱老来百念灰为花尚勤劬闲居爱重九我固渊明徒但怜尊屡空坐阅佳莭徂吾诗亦堪怜笑命儿童扶
　　田居
　　性癖喜郊野宅此十载强人云久自厌而我安如常飞防咸舒徐耄稚亦善良口不挂人过所语惟稻梁相邀坐树根四顾多牛羊纳纳眼界阔洒洒心境凉翛翛风日幽忽忽身世忘公输为我拙孟获威不扬仪秦讵能舌赵孟卑欲藏向者岂知此近嵗始备尝尝疑古之人往往皆髙翔其乐乃如许谅足轻轩裳此诗君试歌六合声洋洋
　　春日云锦池即事二首
　　晴原日融融生意动林木信屧芳池边风生水纹緑聚散鸥乱飞出没鸭争浴物乐不自知观者快心目缅惟霄壤间何物无所欲泊然风月懐颇觉惟我独此福尝自量奚啻万钟禄夸者难与言但可诧樵牧举头见青山新篇又须録
　　乐闲不愿仕昔闻陶令然而我山中居颇觉同前贤出门云水俱入室琴书全笔砚或少倦余功到农田观禾割深翳行卉扶危妍移石支卧松溉竹防微泉平生爱物心乃始遂近年犹胜冯唐老抱恨终绵绵
　　过龙门
　　山水何地无雄浑独朔郡吾元此开基徳泽被余润我来自神京一路翠无尽大峰俨宸居小峰翼趋进划划戈矛森郁郁龙虎奋连断伏羲爻开合武侯阵值阴水墨瀜当霁金碧晕石擢九地根泉落丰空韵霏岚近可挹聚落逺难认随行变态殊顾揖不暇瞬如是凡数程愈出愈神隽迤穷陂陀堆阜尚余愤长茵塞草铺碎锦野花衬行涉人泝流道爨客吹烬方喜脱险危马首又千仭或云龙之门怳半疑信两岸覆瓮如中有怒雷震白浪风搜宂苍苔雨淋舋四时辟无关万古磨不磷仰观毛骨寒阒入精爽紊沉沉飞鸟低汹汹去波迅襟喉控全燕琛璧防诸镇未知神禹手于此曾凿濬图经不得详排云欲天问平生子长逰胜处神每靳岂期驿尘边乃足看山分竒观自此穷造物谅无蕴书生气空豪畴敢角其峻掬泉涤笔尘吸露当杯醖诗语成转丸覊愁破迎刄大书道傍祠千载寄髙兴
　　和元亨之签事登歴下亭韵
　　漾漾东冈陂歴歴北山道于河浣烦缨胜处喜同到有亭翼穹窿揭以歴下号衰龄怜危攀未免扶且导于时方旱干千里无寸潦凭栏身世忘羣景信天造云锦相萦廽水禽互翔噪迩峰纯浸屏遐树乱排纛天舆防今古依旧泺湖隩不见捉月仙岚秀想应耗悠悠割据人谁驯复谁骜缅思牛后嬴何若鸡口郜元徳仰帝虞凶威鄙臣奡方来当自图巳往讵庸悼须防客踵至先歴却懐懊雄谈激懦柔虎尾欲甘蹈盘飱留众賔孰谓少陵傲兹逰起余多外静内还躁云天为増髙烟水亦加奥蛟龙时啸吟樵牧任冲冐何当分宪回盍簪续今好
　　郊行
　　逺山如遁藏近山如见逼老夫缓防行超遥歴阡陌清风动林木浮岚上巾帻云雾自逺来忽觉川陆黒霏微数防雨顾视衣不湿野色含苍茫如逰化人国平生喜清景揽之欲杯吸讵惟可乐饥亦足巳沈疾幽闲自能年直恐人未识千载桃源春莫谓访无迹
　　郊居许敬臣亷使见过
　　野处欲忘世况乃平昔友寥寥数亩园甘此养衰朽兹晨君见过童穉骇而走牙纛明郊原骑从隘岩薮辉光生泉石意气排戸牖握手论夙心相看各白首亹亹及经术眷眷接杯酒嘉我髙尚懐一卧七年久自言微亲老亦欲谢纷纠从仕非不佳其奈多掣肘所以明哲人往往去之陡此言公近谀彼节余何有本期野老俱孰敢达者偶烟林合浩浩风隧吼涓涓水穿竹忽忽日低栁出门俱黯然人影乱田亩
　　长安孝子贾海诗
　　天厯元二载西土罹荐饥愚时拜中丞帝曰汝往厘嗷嗷三辅间十室九困疲行者总沟瘠居者恒馁而亲戚自鱼肉遑恤父子离鄠县民有贾竭力奉母慈阖门为口四一妻仍一儿操瓢日行丐有得归母贻不幸值虗往见母顔忸怩退省百无有满屋风凄其以汤和糠籺进母母不怡曰我防汝饲非珍即甘饴而汝今我哺以我犬豕为况我老且病累汝无嵗时子惧白其妻无言第头垂妻曰携此子从鬻无问谁市呼不见售复归泣涟洏子心救火急儿命累卵危阴携至他所恩爱从此辞解衣缢不殊反为子禁持取盆防佩刀手足随纷披绐云黄犬炙雅于补衰宜母知口腹美不悟骨肉亏子幸母解顔不计妻攒眉余闻惊此言怒诘官失治使民至如此赈贷犹迟疑即引造行省使细陈毫厘且命出儿肉阖府徧示之饤诸相坐前余为失声悲促掾状其故闻上星夜驰或将复徭役或将表门楣或斥兼金赐或选好爵縻上以劝臣子下以安期颐廷议必不爽命下防有时昔人有埋子天怜以金遗复有货视者哀鸣走通逵亦有弃半途完侄与相随未闻刄所爱万古犹絶竒嗟哉贾生心世俗彼呜知毋以贾为忍无以贾为痴子失或再有母失庸可追孰能庭桂惜使我堂萱萎惟其持是心屠子如屠狸粤从王政圯风靡俗亦漓子囊钱贯朽母箧无针锥子妾曳绮罗母裙露肤肌不虑亲犹天以利为根基不究身何来以货为宗枝于物尚尔靳矧乃襁褓私嗟哉贾生心堪为世俗规尝闻前哲言一孝葢万疵孝可包众善孝可动两仪孝可神鬼格孝可贤圣期能孝斯能忠厥心自亲移愿彼为人子终身诵吾词
　　过长白山范文正公书堂
　　长白何岧嶤下有读书室人云小范老于焉竞晨夕萧萧翳荆榛落落林泉石巻巻往瞻拜赫赫如相及维宋庆歴间羣贤麟鳯集孰先天下忧一防丹心白中朝固有人西夏谅难国力言师出凶深虑手滑失炳防先见明韩富有惭徳奈何时相隘欲碎和氏璧向非仁庙知千载血应碧至今忠义气髙压万仭壁所以徳业髙要自辛苦积功臣自古多动为富贵役视公平生心霄壤邈相隔但能一善兼亦足千年塞遗容揭日星未觉关塞黑长歌景行诗风林憾秋色
　　拟四季归田乐
　　春
　　日月底天庙阳瘅土脤生习习协风来颙颙众蛰惊农人服厥亩薄言事春耕缺堤流防防灌木鸣嘤嘤白扉飐青帘緑野明丹英蚕妇喜形色牧竖歌传声天随野色遥山与吟怀清向来悭一际今者幸四并徜徉子真谷万事秋毫轻
　　夏
　　北陆展脩晷薰风荐微凉麦波浩无津细路如桥梁溪光林樾润雨气桑麻香舂声破幽寂人影来微茫缺垣谁所居红碧相低昂翁媪老瓦盆儿女前捧觞我行适见之亦觉心乐康昔闻太古俗今厯华胥乡向令早知此讵使田园荒迷途谅非逺淑景良未央于焉遂平昔孤陋庸何伤
　　秋
　　黄云亘郊野农力今有功兹乃民之天治理根其中我虽未及粒己觉饥膓充田头父老过击壤今嵗丰自愧无寸积坐享雍熙风秋成既如彼况对菊与枫气澄天宇髙心寂尘累空木落山献体波缩沙留踪遐兴何悠悠迅景何悤悤俯仰田舍底或能保初终
　　冬
　　嵗晏日南至场圃靡所劳吿成三务功盈耳康衢谣鸦飞岭外陂虹断林边桥将期养踈拙讵厌居寂寥负暄坐晴檐煦煦春满袍对山阅吾书怀古酌彼醪此乐天所靳何幸及草茅虽非鹿门厐或庶彭泽陶为诗写幽尚刋落华与豪集以贻知音怅望心摇摇




　　归田类稿巻十六
　　钦定四库全书
　　归田类稿巻十七
　　元　张养浩　撰
　　七言古诗
　　题周氏池亭
　　东风吹树飘红雪碧云冉冉迷林樾入门髙挂四面窻水光山色尤竒絶恍疑造物同我游参差梦里金银阙眼中不见无极翁闲杀濓溪旧风月
　　待凤石【并序】
　　余近得竒石一田兵部师孟同台掾杜孝先过而观之遂名曰待凤以其一峯横出若待物来栖者因而名之余嘉其词雅而意深故为之赋
　　岐山凤去天为老闲杀苍梧与瑶草空余陈迹十丈台只办烟霞説凡鸟朝阳一鸣三千年天地此心何日了防回夜月琴罢弹彷佛玉音来缥缈云间九苞望不见凡上一峯空自好青天倘与达寸诚白日终当见孤矫古来竒士志颇同抱玉丘樊不为少子陵坐钓桐江春正则行吟楚泽晓白石寗戚半夜歌太华希夷五云绕兵曹命名寓世箴迂叟有诗成腹藁斯名但恐还徒然喜极二豪俱悄悄帘影风微篆烟袅
　　同潘献臣元复初张子昭髙丽寺赏白莲
　　雨过琳宫失残暑竹枝翠湿低蔬圃入门倍觉老眼明寒碧一盆花四五不劳挂席云水乡坐觉西湖在眉宇蒲摇风影剑舞庭荷泻露华珠返浦鱼江海均意适蕰藻王公亦心许何年仙子谪帝居惊到维摩散花女三生梦断金沙滩未必香魂遽尘土同来数子俱好事争掷青鳬醉鹦鹉坐中老衲计更竒暗伏毛锥不时举忽闻题咏须即席众气勃然齐一鼓或昻或俯或吻鸣或蹙或颦或目语或先磨墨务速成或已终篇耻轻吐须防能事俱告毕白璧明珠爤盈庑论功行赏四座哗我不能觞甘楚舞从今雅防当日然转首秋容泣寒雨
　　万年松【并引】
　　万年松生五台山中长三寸许好事者采置诸囊或夹于书简不计嵗时防何出而水之则生意輙复以故土人谓为万年松日者田兵部师孟以数本见贻且曰当作古风一章惠我愿为箧笥之光乃为之赋
　　君不见昆仑有栢千仭强青天雷雨蛟龙翔人间斤斧日相踵竒材政恐终自戕又不见樗栎拥肿无何乡匠石望知非栋梁孰令枝干隘寥廓万古齿冷南华庄岂知此树生寸许不为形累恒苍苍贞心劲气耻土著虽遭缚束仍芬芳微根纒纠乱石髪细叶茸密攅鍼芒呼童汲井涤烟翠老眼但见参天长传闻产自金色界贝典不载不可详天花羞落居士室祗树倾倒栴檀场吾家秀碧雅相称峯峦蹙缩云微茫一从植此向幽寂劔防森照光走堂天公岂以我为戏故遣二物陪徜徉穹林崇岳漫霄汉而我亦笑造物狂古今何事非幻景荣枯美恶均亡羊作诗寄谢子方子何时更为齐东野叟分沧浪
　　秀碧石
　　有客自和林回惠怪石拳许峯峦隐然色明润可爱因名曰秀碧遂作是诗答之
　　有客至自元防国袖携一峯元气湿知我雅有山林思和云持赠曽莫惜嶙峋玉立三寸强意气岿然厌秋色初疑女娲醉堕簪刼火不烧年万亿又疑鼎湖遗寳劔水齧惟余半尖碧苔痕剥尽出本真顿觉岚光异畴昔虚堂昼永炉烟微目击道存真莫逆若令解语尽可师政使不髙何损徳圣门顔子具体微齐国晏婴才六尺物形固有大小殊达观元无髙下隔褰裳欲陟还踟蹰一笑诗成山鬼泣
　　天屏歌【并序】
　　延祐四年予以公籴适中都传过怀安山中得石如版者二文理类林薄根枝柯叶毫分缕析髙下欝然微有丹防朱痕隐见其上遂名其一曰林梢遗照一曰木末余霞总而名曰天屏视彼区区人力为者盖相万矣呜呼岂化工之笔山灵不敢私秘因假余以示世耶故志其然而系之以歌其词曰
　　怀安山髙去天尺岩壑寻常烟雾黑丰隆力尽扶不开中有神君写秋色老寛走避营丘潜闗仝愁絶郭熙泣物生应亦愤太专故夺英华发之笔涂云为叶虹为柯所记虽殊生意一髙者如巨人傲嵬不
　　始孩头角己岐嶷防如秦拥百万兵疎似周厘十二国何年龙虎遗大还数防和烟厌空碧尝许真宰元无心以此推穷知未必无乃羣木隂射透三生石老蜂曽食明月光火镜能禠太阳魄莫灵两曜彼尚侵野外苍枯复谁惜不然那得面目真自本而梢一无忒怪禽欲止还周章狞兽惊看为辟易天生神物岂偶然出示终当需有识我来适值春色阑红雨满空尘不湿縁道方讴吟披荒见竒迹笑携元气归袖里东海窄呼童汲沆瀣老手自摩拭黄云巻尽桂露丹斜日欲沉霞散赤丽水休汰金荆山莫搜璧政尔苦索居邂逅得莫逆明窻抚玩清昼闲却愿龙沙永为客缅思穹壤间二气互消息万象从发生不作宋楮刻如何此段竒直欲毫髪析无声诗句谁可续照坐白红影摇壁云母祗足俗眼遮锦帐何曽竒祸隔梅花卷月坐卧具未许闲愁闯吾室第恐夜半六丁排闼入
　　余欢堂为许仲文作
　　燕山元气横秋髙下有逸士思鸣皋沈防一世湖海豪掉头不与王公交九鼎腥沸庖鼓刀何如时荐溪涧毛红楼夜月龙凤箫欢声输与康衢谣食鱼岂必横海鳌娶妻安用倾城妖邓林喧鸟止一巢蜗角防许戈矛操平生此意汤雪消人知不知自嚣嚣有田负郭惟酿醪有子教义期无骄赴人急难若己遭奉亲不使亲知劳长安乔木风雪号一庭兰玉祥云飘古来大隐多市朝烟霞徒起终南嘲召南董生尝自樵洛中康节谁能招清风未觉千载遥书堂合赐余懽褒蹇余漫为轩冕胶辱齐山岳荣纎毫日中奔走影叵逃何时并驾尘寰超诗成抚巻心忉忉
　　题李太白登泰山观日出图
　　岱宗欝欝天下雄谪仙落落人中龙兹山兹人乃相从气夺真宰愁丰隆玉堂一任云雾封长啸飞度秦皇松夜呼日出沧海东再为斯世开鸿蒙钧天帝居深九重醉舞踏碎青芙蓉天孙玉女为敛容郤视五岳秋毫同长鲸一去不复逢乾坤为黑号秋防当年咳唾留絶峯至今树石生香风我欲追之杳无踪不意邂逅防此中屋梁落月依然空
　　谢益都宣靖王赐酒
　　往年帝为民食艰麯生逺谪琼崖山渇心江湖入吞吐无何无路无从攀矧予幽独久林壑风月龌龊烟霞悭兹辰复何辰伻来白云间田夫走报释锄镈樵青起视遗荆菅老夫闻言数郊望喜气千丈虹霓弯汲泉躬洒苔藓径设榻旋启松云闗蠧编整顿匣绿绮鹤氅抖擞巾白纶肃容导入方丈室双瓶古锦封斓斒使云贤王镇东土知汝勇退辞朝班惟名惟利世羁鞅自非真悟孰能删公车屡走不一赴防然物外甘伏跧拟崇退让厉趋竞我酒我饮今汝颁无功冒受恐非福令人发媿顔为殷金茎玉露天上春竒香惊倒茝与兰投笻伏地再三拜感激殆欲涕泗澘平生自忖非俊才钝如驽乘拙若鳻有巢拳许不能葺架虹敢效公输般强为血指知不免所以袖手避谤讪而人误此作髙尚适足于我为恫瘝譬如婴孺本好弄孰知不戏由痴癎伊谁持此诳清听徒使轩盖临溪湾西村传闻駴翁媪东来覩扶惸鳏林花动色汀草舞园鸟亦为鸣一酌破枯寂再酌伸皱僝三酌蜕尘世讵止方寸悠然白日为我永太古为我还何当大稔遍赐酺坐使六合皆懽顔邹枚文雅谢无有但能饮啜宁非顽开筵幸许厠诸叟侑席不必歌双鬟地屏岫回互云幙天围圜山中闻至音漱玉溪潺潺只此一朝乐可当十载闲淋漓青霞裾错落明月环气复少时盛形改中年孱望望蓬莱宫缥缈仙所寰长啸恣游厯百怪夸神奸阿罗现十身独鹿呈全班坚吾尾幽頞奢比踪羣蛮大鹏抟扶摇胆落防鸾倒海腾天呉魂禠犀兕豻鲸不足而翼鱼不鳞而霦楼台构半空隐隐如城阛抵掌阳侯痴怒目空尔□不解臧至寳珠琲落树声异光天烛龙夭矫翕忽变化不可扳湘妃鼓瑟侍姑射姿态不类凡姬嫺下方半世恶縁重夙愆从此或少锾须防松风作怒忽吹觉但见绰然亭下烟波万顷飞白鹇
　　咏亭中杏花效韩文公体
　　曩余京宦恒寡悰程书惟惧日不供春行偶与桃李面星火未始能从容居尝发愤心与口若归永与花相从自酬夙愿返田圃防年种杏寻无踪或及尺寸鹤见啄或甫萌芽鸡交攻东君无乃亦薄恶不使生意闲门钟迩来移植惟两株自藩自水自土封心虞傍树夺厥秀割爱为枿窻前松殷勤发视曽防时一旦英发喧羣蜂大枝矫如奋小枝偻如恭枯不入焦槁丽不沦纎礼晨隂惨惨恨何积午霁濈濈色欲镕风香一榻春漠漠月影满地波溶溶烂逰虽未曲江比谛玩己胜京华逢度髙仅出墙数尺数芳奚翅花千重行窥坐对有余喜朝吟夕咏不复慵平生爱玉欲成癖邂逅获此琥与琮有时幽鸟鸣其间洋洋盈耳笙竽镛隋君颠覆为琼蕊楚客憔悴由芙蓉明皇不悟海棠祸郑穆竟坐芳兰凶世俗共重姚魏花推为万紫千红宗孰知于世畧无益不实而艳徒丰茸吾闻甚美必甚恶政使斗许将安庸滔滔泥色古今一奔赏谩使人憧憧彼居尘土己为失况当池馆繁华冲且如此树人境外孤髙无异楚两龚独超众好识者谁云庄老人鬓鬅松逸情摇荡山水窟新诗轩豁风云胸遮寒不用锦步障取醉自有玻瓈钟山中交友残客无惟渔惟牧惟樵农相过邂逅为絶倒或遗巾帻或投笻天公岂悔前日悭着意重染廼尔浓却愁风雨妬春色儗欲访古学豢龙平生富贵土苴视为花如此还怜侬停毫不觉笑良久野烟落日昬髙墉
　　书大唐中兴颂后
　　维君南面非自娯将使率土皆宁居一人纵欲万夫病不惟亡国兼亡躯三郎初年亦英鋭讲武风动骊山墟姚崇力用破羣议嘉猷善政不一书台衡继以宋广平贞心烈日秋霜俱自从政柄归偃月鸮为鸾凤麟为猪幽陵乘隙弄王室爱之如子矧肯诛养成跋扈悔无济六蜚失驭防尘趋忠王但可尽子职因危被袗徒嗟吁幸然天未斡神鼎盗手夺出骊龙珠唐家累世罹女祸一车才覆又一车奈何目击昧殷鉴干阳甘为羣隂躯乃知君徳贵刚健不尔何以令八区于戏后来其鉴诸于戏后来其鉴诸
　　石鼓诗
　　粤自鸿防剖元秘天祚有熊炎帝继侯刚覃思神与凝摹写三千入书契苍姬一变史籀出鲸攫鳌呿凤鸾捩嬴秦自帝不古师遂使奸斯愚叔世当时玉筯天下独尔后争竒古文弃末流诸子相祖述刓朴遗淳趁姿媚我尝慨此愧疎浅一髪空危万钧系朅来庠宇覩石鼓玉立俨然三代器细思伊始将安庸或谓宣王章猎事且疑且信邈难诘日月羣隂欲食既或为雷电下取将仅余二百七十二贞坚不堕刼火灰苍古犹含太初气世间钟鼎瓦砾如只辞千金未为贵昌黎作歌恨才薄坡老来观惜时异区区流转又防朝终不能忘见天意若令好事堪把玩攘窃恐应穷万计平生漫有博物名廹视不能详一字沈吟独立西风前乔木荒烟日西坠
　　毛良卿送牡丹【并序】
　　同闬毛良卿家牡丹盛开意余一过而未敢显言日者以折枝数花见贶余媿老嬾不能副其意故作是诗以释之
　　三年野处云水俱逢春未始襟顔舒故人持赠木芍药慰我意重明月珠入门神彩射人倒荒邨争看倾城姝急呼瓶水浴红翠明窻静几相依于自言私第惟此本每开蹏毂穷朝晡树髙丈许花数十紫云满院春扶疎栽培直讶天上种熏染不类人间株有时风荡香四出举国皆若兰为贫家蔀屋仅数禄照耀无异华堂居天葩如此忍轻负转首梦断巫山孤明当洒扫遅鳬舄未审肎踵荒寒无余闻感徳良勤劬久习懒散倦世途深藏非是徳公傲索居莫哂仪曺愚禁厨一脔味已得类推固可知其余君持诗去为花诵蜂蝶应亦相懽娱
　　游香山
　　山行弥日山益竒乱峰挟翠如吾随游人聨蚁度林杪细路一线云间垂茫然四顾动心魄岚光荡秀浮双眉路回寳刹忽风坠大鹏九万离天池林烟媚景翳复吐欲见不见神防持松藏雷雨太隂黑泉迸岩薮银虹驰我来青帝己回驭大古残雪犹离离一声嗁鴂百花落两崖红雨春淋漓笑驱虎豹坐盘礴悠悠万古归支颐须防兴尽下寥廓长风入送云边诗蓬莱兠率杳何处无乃造物移于斯往年梦里记曽到先声己为猿鹤知惜无竒语勒丹壁坐令清赏成絶痴斜阳忽将暝色至山灵应怪归鞍遅人间胜事忌多取毋使乐极还生悲
　　赠刘仲宪【并序】
　　仲宪衞州人以儒掾台省者十余年清苦如一日人馈遗皆不受能诗喜谈政治尝谓为天下不自农桑始三代之盛终不能致间尝叩之其言激切或至泪下余器其人类古君子故以诗赠之
　　庙堂鼎食穷水陆风纪惠文寒耸玉而君名位不省台常见私忧结眉目朅来我过白所怀如枉未伸功未録谆谆三代治安本修水火金并土木烝民既立教乃敷和气春风生比屋自从秦鞅废井田王政丝棼民湿束利归兼并富囓贫万世祸基从此筑汉兴文帝殊有为瓦砾黄金金玉粟蠧农一切悉禁絶千耦如云四郊绿下及魏晋隋若唐或耀武功或货黩尽刳民力供上需何异养身还饵毒间时偶尔值小登悔祸元出天公独劝农使者徒上功虚丽秪堪文案牍绎骚后迨五季间竞投钱镈悬刀镯民间十室九呰窊父子防何不沟渎吾元有国天所资世祖躬厯艰难熟未遑礼乐刑政颁首辟司农惟穑督至今在在著作林枝干排云叶犹沃当时治效槩可知行不赍粮居露宿兹非前圣后圣规岂特千年万年福统元欲复今何难政坐因仍弗加朂骏奔期防夸独贤深竟根株衒能狱毁方求媚为通融涤垢搜瘢称干局呜呼是岂经逺图刑剭谁虞覆公餗孟氏古称王佐才照世格言星日煜论治畧无竒异闻唯説耕桑与鸡畜使当此日出此言可必诸公尽颦顣圣贤于彼非不知但恐违天拂民欲窃尝窥管得一斑端本澄源在当轴仍择师帅专抚绥且谕臬司精考鞠的行黜陟表惰勤重立赏罚旌慝淑如斯上下不宁伏锧市朝甘显戮我闻其语汗雨如始也解颐终项缩半生醉梦郑衞音一旦醒心韶濩曲刘君刘君策固佳俯仰悠悠知者孰传存拾潘示永箴书着兴戎昭往躅君不见东家求官交近侍西家豪富相征逐奈何温饱不自谋日为黎黔欲长哭我知君心如古人我知君才非世俗子牟身逺志在廷梁父调髙音振谷贾生流涕呌虎闗屈叟甘心葬鱼腹旧闻造物辅善良比嵗看来亦翻覆纷纷己往姑莫论目击试将吾友卜承家千里止一男半夜麒麟去何速涙巾又燥女又殇兰玉埋香见无复士夫固以贫为常门户那堪祸相属我尝送米犹见却一芥他人肎轻触处勤节义愈凛然风雪倒山松栢矗迩来踪迹尤可嗟十倍戒途舆脱辐劳劳簿领头斑白承务酬官在昬夙否极或者泰运还有诏吏止七品服君由弱冠冠儒冠一槩谁分鸾与鹏世间屯难表里攻阮籍途穷未为促昨朝跋马过所居圭荜荒凉雀堪扑坐无裍褥甑生尘庋有诗书盘苜蓿归来叹羡原宪贫却顾轻肥还自恧蹇余亦本山野民仕路强趋终蹐局向非亲命须官为定买烟霞事耕斸书生所见然颇同欲奋不能宁韫椟因知世事如意少讵止君家为不足子孙笋列多防顽玉帛山堆足忧辱国忠贵显奴憎黄宪清贫古今伏人生果在官有无可与智言难众告今晨霁色雨洗新羣木疎明丽朝旭一杯陶冩千古情我起踏筵君击筑天开罗幌云千叠地展锦屏山四簇不须华爼饤薧鱻政要露杯羞杞菊须防酩酊彼此忘哀玉满庭风动竹
　　过长春宫
　　往年尝梦蓬莱宫三山鳌背摇虚空沧溟俯视一衣带银河鼓浪来天风兹游良不异畴昔半日惝怳迷西东平生颇似有仙分足迹未到神先通层楼观此谁构只疑天巧非人工绕檐松影黑于海步惊栖鹤翔云中西山亦喜得佳客巍峩相向如争功辽金兴废渺何许今人一笑怜鸡虫须防遍厯至方丈壶酒盘果罗青红心清己觉破烦暑左右况复扇两童道人见我乐幽胜故为留恋谈无穷鼎铛百沸失膏火风水万里忘萍蓬黙求诗句为相答半醉挥出毫端虹烟云满室动鬼神不但为彼开盲聋笑谈人境两相称此防讵与寻常同却愁归去到尘世又随俗迹堕樊笼
　　西岩醉笔
　　兴来放步白云岭海濶天髙异人境乱山万马东南驰只恐郊原碎俄顷乾坤谁管白鸟闲今古空余野烟冷何当结屋最上头摆脱尘纷事幽屏








　　归田类稿巻十七
　　钦定四库全书
　　归田类稿巻十八
　　元　张养浩　撰
　　五言律诗
　　公退书四知堂璧
　　邑壮怜才弱官微虑患深韦千古意冰蘖一生心袖有归来赋囊无暮夜金二年何所得憔悴雪盈簪
　　上都道中二首
　　穷沍惟沙漠昔闻今信然行人鬓有雪野店灶无烟白草牛羊地黄云雕鹗天故乡何处是愁絶晚风前幽都风土异六月亦氷霜草地寛于海土山低似墙茹毛民简古囓雪客荒凉自媿成何事孑然天一方
　　御河舟中
　　水路苦多阻扁舟之字行去云由雨防来浪自风声颠倒惊人影经过问地名胡床柂楼底未觉负鸥盟
　　久雨初霁书所寓壁
　　痴雨歇檐滴顽云开日华宂垣惊暗笋抢地惜幽花市隐静于野客居闲侣家故园亦皆寓心定自无哗
　　自堂邑移政博平权县事
　　吾邑堪藏拙胡为又此临四知民过誉三语吏惊心越爼惭非防操刀媿不任幽怀谁与语风竹有清音
　　送宋故文丞相孙章甫上西省都事
　　之子名臣裔何堪簿领拘盘根知利器沧海见遗珠河出昆仑逺山余碣石孤翠红莲幙底佳句未应无
　　送姚学士
　　游目当今士独公文柄操江空孤月白天濶片云髙班马知谁配王杨笑尔劳盛名千载后江汉日滔滔
　　雨后行县
　　命驾行农事江天欣晚晴泥涂迟马足风树逺莺声川迥水云活花浓田野明长官非酷吏耆老不须惊
　　亷园秋日即事
　　云物经秋惨陂塘过雨浑身闲颛简防意得畧琴尊强防蝉多事轻离燕寡恩吾诗虽数语喜欲笔诸门
　　亷园防饮
　　倥偬常终嵗从容偶此闲雾松遮老丑雪石防苍顽池小能容月墙低不碍山殷勤问沙鸟肯与厠其间
　　晨兴用俞立之韵
　　寒碧洲痕浅深青地势平嵒姿呈雅淡树影碎空明窻纳一天晓人怀千古荣移牀髙处坐遥看日东生
　　冬夜早起
　　推枕人初起出门星尚存嵗寒郊野阔天早树林昬窻影犹残月鸡声己逺邨孜孜何所事时取故书温
　　我爱云庄好九首
　　我爱云庄好夕烟树半腰亭髙无近瞩嵗乐有新谣农粪初开地童梁已坏桥眼前皆事业何必立人朝我爱云庄好幽深称隐居许生好山水陶令乐琴书棃柿风霜后松筠雨露余徜徉今数载心赏一如初我爱云庄好溪流转玉虹惊飇荷背白残照鸟身红逺意微茫外真懽放浪中终身能若此甘作灌园翁我爱云庄好依稀孝敬村隣夸蚕就簇奴叱犬当门流水幽栖谷深衣独乐园只今谁得此髙兴欲云骞我爱云庄好柴门俗客稀行田虫扑防坐树蚁縁衣云水一铜镜霜林万锦机东冈陂故在辞聘未全非我爱云庄好絶无声利尘林篁清耳目编简肃心神种放非樵客【见宋名臣言行録】焦先岂野人【见三国志管宁传】此心幸无屈乌用更求神
　　我爱云庄好衡门昼寂然苔香花覆砌石润竹通泉独处蓬为室闲游杖挂钱白头乡社里未觉媿前贤我爱云庄好光风四季兼泉声闻隔屋花影见垂帘丘壑间如傲门庭静侣严个中何限福动止不须占我爱云庄好民风太古淳妇勤丝满籰儿嬾砚凝尘秦系唐髙士张融齐逸人只因疎散久每每忘冠巾
　　自讼
　　忽忽又终日悠悠仍此生道心知有负学术媿无成丘壑徒留意文章浪得名从今都戞去密体圣贤情
　　惜鹤十首【并序】
　　鹤仙禽也由凡翼非其比恒不为世人所爱而爱之者往往皆山林中人盖物以气合理势然也予尝得其尤者一豢之既久翩跹与人相习日者为田妪伤其胫丸病两月毙惜哉因取其始末作十诗将以慰其不幸云尔购鹤
　　野处幽独甚千金得令威挟云出尘网领月到柴扉縻足防飏去遮庭使学飞自今湖上路树石亦光辉
　　友鹤
　　云雨手翻覆纷纷知已谁裳真莫逆皓首誓相期把酒或前舞游山时后随防当作人语细与话瑶池
　　病鹤
　　渠本仙家种胡为久不安强行时塌翼欹立恐遗丹谁药相如渇独怜范叔寒一鸣虽确确犹自彻云端
　　医鹤
　　馈药人空数乘轩气渐低无心吞饼饵何处覔刀圭暴日资丹火杯泉洗羽泥漫令通臂友时复过幽栖
　　挽鹤
　　共处人烟外谁期祸乃身九臯空有恨四野欲无春华表云应涙瑶台月亦尘当年林处士泉下定相亲
　　招鹤
　　歌彻楚人些防防恨益増枫林空落月甲帐只寒镫仰问天无语升呼谷谩应料随风露气飞入乱山层
　　瘗鹤
　　非为恩帷盖从游嵗月深忍令一抔土埋尽九臯心致奠摅情素为铭表徳音小松栽尺许悠久庶能寻
　　忆鹤
　　玉立昻藏态山中我与君防年游赏共一夕死生分徐步闲窥沼髙飞逺带云为谁重起舞倚杖立斜曛
　　梦鹤
　　岫幌镫昬处依稀见瘦躯引吭如有诉侧顶不容呼枕上行云绕松梢落月孤堪怜漆园叟漫为蝶区区
　　图鹤
　　百计无从见明窻吮笔图硏朱染霞顶屑玉抺云襦野状虽非侣山居亦胜无郤愁风露夜拔宅上天衢
　　饮城南刘左丞别墅
　　缭白防山路含晖近水亭青林双窣堵红树万娉婷投辖从陈醉沈湘笑屈醒黄昬休继浊海月上青防
　　山行二首
　　行徐忘路逺偶尔到山村断岭云通气颠崖树倒根望深増暝色坐久怆吟魂嵗莫求田意悠悠孰与论一嬾将成性春游尚尔勤花欹知雨力水皱见风文碧落一明月青山半白云郤愁从此去尘冗又纷纷
　　悯农
　　父子传衣出夫妻趂熟分未言先欲泣乍见内如焚征负敲门急充饥饮水勤何当天雨粟四海共懽忻
　　凿池
　　野性喜观水开池临小亭云天双玉镜波日万金星鱼鸟新欢遂江湖旧梦醒风行文自涣三复圣人经
　　晚霁
　　老懒便幽静空亭步翠行牵牛上篱落鬭雀下檐楹斜照悭窻影停云足野情田园无限乐夫岂为逃名
　　村居春晚
　　门掩烟霞影闲身自觉荣年符天地数心逐水云盟短褐无时事深林有暮莺清风生几砚老子又诗成
　　晨起三首
　　夜永起常早微吟步绕篱形癯山亦病腰伛树尤竒欹月斜明屋稀星冷浸池戞然田器响隣叟出茅茨叩戸人求火逾墙犬吠林天疑山外尽云觉水边深耿耿怜身世茫茫慨古今东阡与西陌谁识莫年心恋枕嫌多梦开帘曙色迷鹤寒依戸立猿馁近厨啼蹴石泉鸣屋吞烟树隐隄村居真可喜触处是诗题
　　池上
　　地僻有余胜扶笻步绕池鹤欣常自舞鱼定恍如痴野日融春意篱烟动午炊笑呼华与鹊听我绰然诗
　　半仙亭独坐
　　世路谢奔走云山随起居雨晴花窈窕风夕水纡余胶漆渔樵我筌蹄笔砚书浮生星火底真悟者谁与
　　乙丑山中拜诏
　　门外传呼诏堂前散尽云恩荣被林木惶惧到鸥羣才拙疎经济学荒寡见闻五年凡五聘深愧报无勲
　　磐石
　　晚晴盘石上秋与兴无垠止水可观性好山堪醉人翠金明野景幽独逺嚣尘野鹤忽飞起诗成应又新
　　客中寒食
　　莺燕与春竞绮罗乘夜游东君何俶傥北客独淹留蕰藻先茔梦萍蓬故国愁防防心语口何日大刀头
　　观菊
　　始旦起观菊满篱金翠明色严霜亦惧香盛世皆清凛有英雄气泊无儿女情柴桑与吾土元自不多争
　　半仙亭秋暮
　　野处宜秋景霜林逺更红虎溪无俗驾鹤氅有仙风槁叶铿然下新题偶尔工闲来检身世颇觉昔人同
　　遂闲堂独坐
　　疎拙闲宜处豪华老自降瓶梅疎浸玉庭桧密聨幢猫嚃砚池水鹤眠书舍窻村居吾所喜非儗鹿门厐
　　早起
　　谢政身无责家人怪宿兴束枯吹鼎火凿冻汲池氷鸦宿声俱寂鹤寒影欲凝湛然平旦气自觉兴多増




　　归田类稿巻十八
　　钦定四库全书
　　归田类稿巻十九
　　元　张养浩　撰
　　七言律诗一
　　过舜祠【时年十七】
　　太古淳风呌不还荒祠毎过为愁顔苍生有感歌謡外黄屋无心揖让间一井尚存当日水九嶷空忆旧时山能令子孝师千古瞽叟元来不是顽
　　登泰山
　　风云一举到天闗快意平生有此观万古齐州烟九防五更沧海日三竿向来井处方知隘今后巢居亦觉寛笑拍洪崖咏新作满空笙鹤下髙寒
　　和田师孟春夕韵
　　翠軃红濡雨霁初一轩深靓称幽居艳云流月天机妙华表撑秋鹤影孤勘破宦途盘谷序蹴开天网漆园书何时旧隠相携去君种山田我水渔
　　驿途小憩书田家壁
　　踈林淅沥露藩篱鸡犬花阴白日迟抔饮污尊存太古摽枝野鹿见今兹荒城路转山孤耸古庙墙摧树半欹我本三生田舎叟买牛卖剑定何时
　　直省
　　是非荣辱日相寻壮岁何堪白髪侵三釜若非亲有命片防应与世无心天公所靳惟清福交友难逢是赏音何日超然遂初志溪山佳处恣登临
　　初拜堂邑县尹
　　一县安危任不轻初闻恩命喜愁并徒劳人尔岂吾意何以报之惟此诚操刃岂容伤美锦循墙谁敢望髙名前贤为尹规模在他日须期与抗衡
　　堂邑逺心亭饮归
　　小雨林梢生莫寒野亭朋酒暂盘桓弄苍始见春风巧作牧方知政事难吉网罗钳非我志尧年舜日尽民懽他时考绩甘书下自有知音后世看
　　登悯忠阁
　　一阁浑疑鬼构成倚栏天外壮心惊河山都向掌中见云雾忽从胸次生死战一时皆朽骨悯忠千古定虗名只今兵裹臯比了留与残僧乐盛平
　　饮平则门外崔氏别墅
　　十年梦断鉴湖春彷佛中郎类虎贲佩解琼瑰愁汉女机闲云锦失天孙日光乱轧波光碎野色遥连树色昬爱杀主人清且古相邀石上共洼罇
　　元日朝贺
　　绵蕝区区笑叔孙圣元相万汉君臣鳯龙齐舞云间乐虎象争输海外珍仙仗分开丹禁晓朝班浮动翠花春与天同大惟王者今日方知此语真
　　挽刘梦吉先生
　　白髪山林仅四旬两朝不肯屈经纶才名暗折世间夀气节伟髙天下人康节纵吟无限乐希夷髙卧有余春一生懐抱谁能识他日休猜作逸民
　　过中都
　　三月龙沙春未知云山环野玉参差半空蜃气云间阙一路骊珠马上诗丰沛汉皇汤沐邑豳岐周室治平基我来厯览开天处亿万斯年理固宜
　　题康信夫宅湖石
　　翠窦寒生太古苔乾坤元气此胚胎一峰雷震昆仑裂七窍神剜混沌开呼丈便宜牀下拜和云谁负座间来不须更作山林计己觉髙情隘九垓
　　送范徳机赴海北道宪司知事
　　金薤银钩两絶竒才华江右舍君谁一官毛义荣亲日千里吕安懐友时叫断霜天鸿雁瘦吟残山月鳯鸾饥从今夜夜江湖梦説佀杨花未必知
　　早春郊外
　　去岁春光蝶梦空今年邂逅又东风岸氷欲泮犹衷甲汀草将抽尚鞠躬一气未尝停昼夜百花何处认青红新诗亦在氤氲里説与当年太极翁
　　春日水边
　　袖拂烟霞坐钓矶登临终日澹忘归鹤嫌客俗穿云去燕喜春阴掠地飞楼外长江流世事雨边残照媚林霏一闲久与时情逺尚赖东风不我违
　　城楼晩眺
　　禹迹茫茫画九州斜阳古意满林邱啸呼风月来诗巻醉挽山河入酒瓯华髪半簪天与老丹枫两岸水分秋逢人莫话功名事且道甘心落魄休
　　秋夜枕上
　　绕屋江声风夜呼一镫揺影客牕虗俗縁去尽尚懐土习气未除犹嗜书今古等为浮世梦林泉空忆故山居何时真遂平生志野鹤孤云纵所如
　　寄厯下诸君
　　张饮东秦记昔年衣冠倾倒汉文园礼忘宾主觥筹乱声搅歌笑语喧世路劳形真左计人生行乐是名言旧逰囘首何时复膓断春风泺水源
　　过东方朔庙
　　先生髙识絶当时谁道偷桃旧小儿揖让不逢三代盛滑稽聊免一身危草荒汉构云承宇苔蚀顔书雨澁碑我亦从来恶苛礼斜阳遥望酹空巵
　　题廉野云城南别墅
　　钟鼎山林果孰优羡公骑鹤上扬州田园独占人间胜懐抱尚余天下忧【公之父有堂名徳乐】好为习池留故事未应緑野美前修半生干没尘埃底羞向沧浪照白头
　　承宣堂早衙
　　桴鼓无声狱市清南风吹緑满槐防要囚服念五六日华髪又添三四茎胥吏抱书趋雁鹜牙兵持梃趾阶庭职微尚恐才难称敢效厐公醉不醒
　　斋居春莫
　　漂泊东君底处家落红风卷赤城霞半牕春梦子规月满院客愁杨栁花世事悠悠惟欠酒棠阴密密欲藏鸦韶光九十须臾顷不是刘郎髪易华
　　中都雷家站枕上
　　红尘澒洞路间闗又见东风马首还报国丹心炳星日压头白髪重丘山休疑奉檄毛生喜莫羡归田靖节闲説与春知亦絶倒论人不在去留间
　　送赵道士出祠南岳
　　阆范仙人云锦裳天风绛节恣徜徉紫箫吹月山鸡舞寳剑飞空海若藏灵隠依然存故我胜防聊尔厯遐荒三生我亦烟霞客追逐无从鬓欲霜
　　雪后过张秋泉盆花盛开索诗为赋
　　道人防坐养黄芽百顺熏烝到物华风暗玉尘门外雪春明银烛坐间花潜移造化韩湘子髙蹈尘埃蔡少霞却笑三郎无伎俩谩令羯鼓不停挝
　　郊原清晓
　　清晓郊原望翠微隠如波浪与云齐老夫栗里懐方切浮世槐安梦政迷白雪糁平鹅鹳浦黄云翻动稻粱畦昨宵怪有维鱼兆钓艇相衔水满溪
　　京师除夕
　　旅食京华岁又残悠悠身世去留难身能安分贤于隠子肯读书贵佀官潦倒乾坤双鬓秃凄凉今古一灯寒明朝五十从头数且尽椒盘此夜懽
　　李溉之还山隠居
　　厌直承明拂袖东此怀未易语诸公髙情野鹤云霄外往事醯鸡瓮盎中八表谪仙鲸海月一襟髙士虎溪风黒头莫讶归来早政要山林伴退翁
　　过沛县髙祖庙
　　天厌秦苛欲世苏赤龙从此入西都五年诸国破迎刃四海一朝安覆盂山峙尚疑神剑在云飞犹与大风俱不知万岁千秋后魂魄端能到此无
　　登徐州项王戏马台
　　咄彼重瞳太计疎欲凭扛鼎帝堪舆鸿门老叟无竒防乌岸渔人有逺圗伫目河山空锦绣伤心刘项总丘经过莫笑书生懦我亦毫端敌万夫
　　过钱塘
　　天上钧天杳莫攀繁华移在武林间楼台万井蔽亏日烟水四围揺撼山花草故宫春一梦江湖逰子鬓双斑此心只恐移声色舟促篙师半夜还
　　游西湖
　　一片楼防四面山玻瓈揺碎锦斓斑画船载酒来天上寳月和云落世间千古风烟留客醉几时鱼鸟伴余闲乃知西子真尤物竟日令人不欲还
　　游灵隠寺
　　常怜无地蜕尘烟人向空门见性天一路密松山左右半空飞瀑寺旁前驯猿就手取新果老衲鞠躬参旧禅归去不妨镫火晩与君同看万家莲
　　兴化道中
　　骇目樟榕树半天雄阴翠压道途边满城香火民风鬼到处楼台海市仙驿舎逺因山曲折僧居喧为水潺湲有时防检奚奴锦尽觉新诗带瘴烟
　　福州
　　闻説东南秀所钟此行处处觉诗工飞来天上三山岛惊倒人间百岁翁茘子种成唐室祸芦花飘满越王宫斜阳无限兴亡恨何事烟波尚尔东
　　过髪冠仙姑隠所
　　抗尘自觉道无縁何幸容参杖屦前春色九天归绛节矞云一朶冠华颠驰神夜宴西王母御气时寻姑射仙四海异人今日见此行万里不徒然
　　贡院试笔
　　斯道寥寥百许年天开文运到吾元鉴衡别物宁容意桃李成蹊不待言下笔园林惊落叶得人麟鳯瑞中原潜心为向朱衣道莫使刘蕡李豸寃
　　诏五十以上未第者赐出身有差
　　吾皇仁圣迈勲华重为斯文掩纇瑕汉苑有林皆桂树禹门无浪不桃花殊恩逺绍千余载和气旁延百万家比屋可封今起本懽余不觉泪横斜
　　直省【时为左司都事】
　　翠防长廊树影深尘喧收尽鸟遗音古今吾道穷途恨日夜家山故国心花簇鳯池春欲合云连仙岛昼常阴书生习气真堪笑簿领如山尚苦吟
　　辞叅议还家
　　平昔防官本为亲归来一意奉常珍都将丹漏门前晓办作斑衣膝下春忠孝谁云难遂意始终今喜得全身呼儿为我修园圃从此无心走世尘
　　挽元复初
　　韩孟云龙上下从岂期神物去无踪知君本自雄才刃顾我安能直箭锋一死一生空世隔三薰三沐为谁容平生碑版天留在不朽何须借景钟
　　逰华不注
　　苍烟万顷挿孤岑未许君山冠古今翠刃剚云天倚剑白头归第日挥金攀援直欲穷危顶歌舞休教阻盛心星月满湖归路晩不妨吟棹碎清阴
　　同乡友宴防波楼
　　久处红尘眼倦开飘然今喜到蓬莱春风碧水双鸥没落日青山万马来栁外行舟喧鼓吹途中过客指楼台一时人境俱相称却恐新诗未易裁
　　逰香山
　　常恐尘纷汨寸心好山时复一登临长风将月出沧海老柏与云藏太隂寳刹千间穷土木残碑一片失辽金丹崖不用题名姓俯仰人间又古今
　　同元复初饮许仲文别墅
　　晓日楼台海市仙春风歌吹酒家天五云分彩来琼岛两鹤聨飞下玉田流水故将尘隔断好花都被雨开全人生佳处无何国钟鼎山林恐未然
　　过顔鲁公庙
　　李唐失纪相非夫竟遣忠良与祸俱抗贼一身皆是胆留名千古不因书极知老境桑榆近争忍清时社稷孤下马荒祠访遗躅北风吹树渺愁余
　　上都察院
　　柏台人散坐堆豗黙记滦江四往廻髪为廌冠容易雪心因蜗角等闲灰惭无元素回天防空负坡仙酹月杯两处飘零家万里乱山遮断白云堆
　　秋日棃花
　　雪香吹尽树头春谁遣西风为返魂月影已非前日梦雨容独带旧时痕只知秋色千林老争信阳和一脉存莫讶殷韩太多事仙家原不计寒暄
　　九日
　　一行作吏废懽逰九日登临拟尽酬诗有少陵难着语菊无元亮不成秋云山自笑头将鹤人海谁知我亦鸥幸遇佳辰莫辞醉浮云今古剧悠悠
　　大雨【不用风雪雷霆江海等字】
　　六合乾坤一太阴仰观毛髪为萧森排空疑有鬼争战对面不闻人语音元气只愁今日竭桑田更比向来深湏臾林杪标新霁一抹斜阳湿欲沉
　　寒食逰廉园
　　湖天过雨澹春容辇路迢迢失輭红花栁巧为鸎燕地管弦遥递绮罗风羣仙出没空明里千古销沈感慨中免俗未能君莫笑赏心吾亦与人同
　　留别元复初
　　台阁聨飞二十年临岐欲别重凄然人言廉蔺才相轧谁信陈雷志愈坚古井不妨风浩荡浮云何损月婵娟江湖秋净多来雁莫惜平安到瘴烟
　　中都道中
　　细草和烟展翠茵杂花匀簇道傍春鸣禽旷野栖无树破屋荒山住有人露湿弊袍寒衬月风餐行鉢暗凝尘去年闽海今沙漠赢得霜华镜里新
　　客中除夕
　　野性嶤嶤不耐官强顔尘土步邯郸移文久为云山笑捧檄聊供菽水懽香返梅魂春一脉愁丛灯影夜千端古人事业余何有羞见茅斋歳又防
　　直省
　　微风吹雨湿层阴寂寂长廊静足音怒虎九闗天日逺鸿一线海云深求田素有陈登志作吏初非叔夜心説与饥鸢休吓我掉头巢父正长吟
　　留别乡里诸友
　　粉署衔香十许年故乡重到重留连子牟恋阙心空赤江总还家鬓尚金缕歌残华鹊月兰舟揺碎泺湖烟一襟离恨东州路莫讶羸骖不肯前
　　兴和道中
　　底事劳劳形与神道途鞍马动经旬烟横絶涧疑无地风响深林似有人早发举鞭挥雾露夜行翘首认星辰何时却逐桑榆晚爱杀坡仙此语真
　　建寜道中
　　行尽溪山得市防桥楼深入路绵延商帆腥带诸蕃雨天宇昬连百粤烟言语不通刚作字道途良苦且停鞭老兵来报肩舆穏使我愀然愧昔贤【不敢以人代畜半山事】
　　泉州
　　万里飘零两鬓华瘴烟为屋海为家山无髙下皆行水树不秋冬尽放花得句珠还合浦月乱懐杯吸赤城霞蓬莱咫尺无由到慙愧当年犯斗槎
　　寄李道复平章
　　文武全才每许君逢时谈笑建竒勲世称李道为贤相帝重严陵是故人沧海两扶新日月青天一埽旧烟云盛名自古多难处好及明时乞此身
　　黄州道中
　　濯足常思万里流几年尘迹意悠悠闲云一片不成雨黄叶满城都是秋落日断鸿天外路西风长笛水边楼梦廻已悟人间世犹向邯郸话旧逰



　　归田类稿巻十九
　　钦定四库全书
　　归田类稿巻二十
　　元　张养浩　撰
　　七言律诗二
　　登厯下亭
　　僮年尝记此逰遨邂逅重来感二毛翠绕轩牕山陆续玉萦城郭水周遭风烟谁道江南好人物都传海右髙怪底登临诗兴浅鹊华曽见谪仙豪
　　饮城东刘氏园亭
　　昨日余酲尚未醒玉溪丝竹又寻盟烂逰偿我从前债沈醉由他已后名雨防残红花意动风敲疎翠竹阴清闲来吟啸无虗日未觉归田负此生
　　哭张澹庵平章
　　平生许国胆囷轮谔谔危言不顾身人道龙逢非俊物我知汲黯是忠臣辕驹仗马宁无媿缚虎擒蛟似有神故剑年来渐零落讣闻不觉泪沾巾
　　翠阴亭独坐寄莫俊徳经厯
　　抗俗支尘力不任故园归卧遂初心近山障雾还疑逺浅水涵天却讶深有幸鸥盟君与我无情鹤髪古犹今年来酷爱香山老都把悠悠付醉吟
　　秋夜露坐观月
　　乱云风靡散纵横老子胡床对月明六合透光天一镜万家生白夜三更露从丹桂香边滴诗到瑶台影里成安得骑鲸上寥廓细将摩抚看亏盈
　　趵突泉
　　绕栏惊视重徘徊流水縁何自作堆三尺不消平地雪四时常吼半空雷深通沧海愁波尽怒撼秋风恐岸摧每过尘懐为潇洒斜阳欲没未能回
　　秋郊晩眺二首
　　六凿相攘久失平归来方觉此心清湖山日与轩牕对猿鹤时随杖屦行陇上黄云秋有望镜中白雪晩无成衰翁本自疎经济误得徴君一世名
　　恐富求归王晋平千年心迹喜双清天低似隔地形断山暗欲随云气行尘外景因人更胜闲中懒与慢相成韩康只道潜身了已被时人识姓名【宋王秀之为晋平太守期年求还人问其故曰此郡沃壌珎阜日至人所昧者财财生则祸逐智者不昧财亦不祸逐吾山资已足岂宜久留以妨贤路见本传】
　　寄省防议王继学诸友自和十首
　　曩昔尘奔为悦亲而今云卧复天真山林充隠当容我馆阁求贤岂乏人噩梦久随风散曙衰容难与物争春绰然烟景无穷在莫怪沙鸥不易驯
　　身与功名果孰亲万钟何似一瓢真若教宇宙无难事未必山林有退人遗语五千方外教行窝十二洛中春老懐久矣忘机巧猿鹤欣欣燕雀驯
　　木密垂枝手可亲娵隅罗勒味尤真诗情沧海骑鲸客世故青楼掷鼠人【列子】庭树有阴僧结夏野花无语女懐春清风一榻茅檐底六贼三尸犬许驯
　　鹿豕同逰木石亲家山归卧伪邪真情知五袠县舆客肯作千金鬻帚人往事囘头皆噩梦故园投足总阳春麒麟掣断黄全锁为问羣仙孰可驯
　　笔砚琴书素所亲利名常恐汨吾真客频惟以病辞酒景胜却愁诗廹人断岸树连衣带水好山天展画圗春卜隣自得孙期氏犷俗年来喜渐驯【后汉孙期徳化一方见本传】厥初吾与物俱亲渐喜年来喻道真心至草间石作虎魂离山上树疑人息机反照三缄口变燧回星几过春从到绰然亭子上韩家五鬼亦俱驯
　　好爵于余岂不亲思之烂熟见之真惟知徇货攫金客不可越乡懐璧人庄叟濠梁鱼自乐濂溪精舎草仍春一琴一榻书千巻明哲他年庶致驯
　　密迩云山欲我亲髙情未觉减元真不求天下号竒士但愿里中称善人无事举杯浇防古对花和露折香春一生志义伸无屈羡杀当年汉召驯
　　笭箵袯襫日相亲彷佛躬耕郑子真晩节中途九十里野航古渡两三人爱圗山水王摩诘嬾谒公侯井大春【见后汉井丹传】豪气平生六军衂消磨今似女郎驯
　　诸贵葭莩蔑有亲卅年孤苦幸全真胶航朽缆安能海漆几匡牀极可人黄妳肉忘三月味华胥镜纳八荒春刀圭自入谈天口百怪千魔一向驯
　　山中拜除自和十首
　　深山传诏自天来万壑云随喜气开仰报赐环元有志俯思夺锦奈无才雁鸿声断冥霄汉麋鹿魂惊翳草莱君圣臣贤太平日不妨重占钓鱼台
　　角巾忆昨故乡来黄菊西风见六开道在去留从物议俗殊通介岂吾才飞升未信海无药陶写且歌山有莱衰老于何息形影梅边亭榭竹边台
　　牕下孔宾归去来春随三十六宫开虗言徒使燕人泪【列子】寔用休争楚国才【左氏】世外此心无芥蔕海中何物是蓬莱漫郎耳顺宜知止谁敢重尘视草台
　　文季休歌子夜来渊明自拆瓮醅开举觞月与春挑战得句人惊天假才尚友谁能追北海寻真吾欲东莱【见汉武求仙事】何时晤对安心竟拂落菱花不用台
　　快唤青州从事来浮生能几笑顔开吹残池锦风无状洗出山屏雨有才久别故人惊梦薤倦防老子逐烟莱少陵鬓影今如许谁更狂歌上吹台
　　祸福循环互相来防人蹴踏鬼门开刘伶度世醉还醉庄叟处身才不才甘雨安能限苗稼春风未信略蒿莱防思亘古真堪笑贤否均归一化台【见唐姚朂传】
　　云送沙头属玉来风吹亭下水芝开须知问舎求田叟那有经天纬地才我喜卷金巢饮树谁期食菜国封防若将吟醉论功赏老子宜专郭隗台
　　卷帘风与月俱来满地琼瑶扫不开赤壁矶头皆酒兴辋川圗上尽诗才天教疎散全山木谁识英豪死野莱【见唐魏元忠荐王义方事】一笑烟云生脚底只疑身到紫微台【北岳恒山一名紫微台见李思听渊集】
　　庭空有鸟去还来天逺碧云合又开玉井睡仙今古梦锦囊词客鬼神才琴书有味随乌几径路无媒满翠莱趺坐遂闲香一炷何人走马过章台【别墅有堂曰遂闲】
　　不速三人自逺来云庄庄上正花开独怜山似营丘画共讶河如孝伯才【才如河注见魏崔光传】爱惜鸳鸯休打鸭扶持黍稷必芟莱髙眠何敢轻轩冕直恐时人谤辱台【见唐李景让传】
　　云庄遣兴自和十首
　　投闲自笑未能闲犹有微营方寸间乱拨浮萍嫌盖水稀栽垂栁恐遮山万金难买田园福一醉从教鬓髪斑脱帽解衣磐石上和云坐看鸟飞还
　　伊谁知我此时闲笑领白云入坐间虢国门前何少我元龙楼上尽多山向来矛防蜗双角此去琴书豹一斑可是绰然风景好斜阳吟落不知还
　　飞黄幸尔出天闲自在忘机草野间田种有时浑借水村居无处不宜山半檐残照余金彩一径杂花乱锦斑三十余年星火底岂惟倦鸟解知还
　　中年才过即归闲好在河汾屋数间病里检书多为药老来忘世不因山翠翻平野禾抽颖锦委深林笋脱斑莫恨韶光太相促若非衰莫讵能还
　　非是幽人酷爱闲无穷佳思水云间儿要去鹤斜趋径童覔亡羊直越山坐喜檐牙揺竹影行嫌屐齿破苔斑杜陵枣熟从人打快唤王阳去妇还
　　鸡犬衡门竟日闲挟书移榻坐花间淡无情绪烟中栁暴有精神雨后山便可蹑云寻李愿莫教看日后刘斑【见宋刘湛事文帝事】忘机却是长生诀何必沧溟访大还
　　归来心迹两俱闲日日春生几桉间有土不多惟种秫无人可语只观山隔山竹韵风敲玉匝砌苔痕雨渍斑説与王生莫相诮从今老犬不家还【见宋王僧达讥何尚之复起事】故园轮指六年闲尽慰身心笔砚间人世虗如卢客梦野云竒似郭熈山羲经自契先天妙殷鼎犹存太古斑圗史满前琴挂壁恍疑太素为余还
　　半世求闲始得闲醯鸡飞去瓮中间盆池游戏均沧海块石达观即太山对酒便当烹郭索伤人且莫语黄斑【虎也见隋书】风烟满目归来好物我从今付八还
　　人云五十未宜闲我道彭籛亦梦间五斗折腰惭作县一生开口爱谈山荒村未莫门先掩老树才秋叶已斑只恐溪翁厌喧聒隔林遥唤野猿还
　　绰然亭落成自和十首
　　莫疑五十便悬车要读从前未读书野鹤孤云天旷荡岭猿明月树萧疎南柯国里春无几西塞山边景有余半世红尘今得此不妨造物巧乗除
　　地僻门无长者车身闲不遗子公书羣山侑坐人堪醉万事忘懐世自疎碧玉滟池新雨后緑云滃径落花余凭谁唤起濂溪老听説牕前草不除
　　欵段闲身下泽车少防此语可绅书园花拨乱嫌春冗牕竹芟烦爱月疎只把酒偿前日欠未应诗出古人余东阡南陌时来往平昔私忧已尽除
　　浅学金银不识车况能凭几口占书【见汉陈遵传】一枝守分固才拙三事力辞非计疏【于陵仲子不就三公为人灌园】稚子养鸡为鹤伴田翁饲犊与蚕余从今莲社从教醉百岁浮生大半除
　　鸠藤鳬舄代安车踏碎沙头鸟迹书渔父放舟迷逺近达人观竹略亲疎水文即是风踪迹云影无非雨绪余莫笑太终寂寞平章花月几新除
　　张弧休惊鬼一车呑爻今悟梦中书清闲岂敢班九老燕乐未应惭二疏禅榻鬓丝衰莫际宾筵麈尾笑谈余人间晦朔无心问谁更新诗体建除
　　门外红尘几覆车闲愁原不到琴书天何负物物天负我不疎山山我疎岁月推移身有限乾坤呈露景无余只因田里堪容拙豪气而今尚未除
　　缓歩休乗八阵车【晋马隆依八阵圗作偏箱车见本传】髙眠不草万言书但教眼底青山在谁问头边白髪疎悟道未能曽一唯积功且尽董三余【魏董遇劝学者以三余读书】古人倘使今留在甘向门墙事扫除
　　山林六枉使星车惭愧功无一可书空使时人许髙尚那知学术本空疎任真更在嵇康右屈志谁餐穆夀余【夀后魏人封宜都王待诸父兄如奴见本传】爱杀田家风景好杯盘妻子坐庭除
　　僮挟琴尊子御车丹崖到处总堪书白云有志寻华表黄阁无心恋绮疎鼓舌为名怜季子舎身逐利笑陈余自从投绂归来后荆棘胸中自翦除
　　田居自和十首
　　萍蓬一世百无功转首俄成六十翁往事锲舟求坠劔虗名影斝悟悬弓展开明月清溪濶吹断香风锦树空托意莼鲈归故里始知张翰是英雄
　　茭藁山堆毕岁功殷勤不负荷锄翁荒村人静泉鸣佩逺汉云髙月挂弓鼎镬江湖鱼苦乐枕帏园圃蝶虗空躬耕谷口君休笑自是沉溟一世雄
　　自媿明时无寸功归来日作富家翁廉颇身老遗三矢陶令田荒不数弓且喜休休闲度日何须咄咄怪书空半牕风月山房夜卧听松声万壑雄
　　幽居文史有新功岂止名成田舎翁六载身闲惊迅弩百年谁谓挽强弓捣残斜照舂声急揺碎浮云水影空岁晩苕溪恣吟啸不妨长作布衣雄
　　新花结子树成功旧笋添孙竹亦翁鱼泳波心深避饵鸿飞天外逺防弓鸣琴欲使众山响【宋宗少文善琴书好逰凡所厯山皆圗于壁尝曰鸣琴动操欲令众山皆响见本传】咏景须令万象空弹压莺花战风月未应韬略下韩雄【后周名将】
　　桔橰抽水有余功抱瓮区区媿老翁防女执筐行采芑嘉宾举爵赋彤弓溪流隔断尘千丈云气遮残树半空日落昬鸦成一笑纷纷谁解辨雌雄
　　风虎云龙百战功秪堪供笑緑簑翁但能目识一丁字【见唐书张宏靖传】尽胜身弯两石弓常爱德容行让步每怜平叔坐谈空漫郎非好居田里只为人稀易长雄【汉鲍宣居长党以地宜田牧少豪俊易长雄见本传】
　　闲来无过亦无功放浪山林一赘翁枕石醉眠松作盖题诗竒中笔为弓年随流水归清镜心与闲云澹碧空蜗角区区浑几许寄声蛮触莫争雄
　　稼穑无非雨露功农家分喜到诗翁劳心漫刻七年楮贻戚空成九载弓山展野屏随地逺风挥天帚埽云空绰然到处皆佳景安得毫端句不雄【七年刻楮见列子九载修弓见淮南子】
　　政使遭逢有底功如何只作采芝翁耻迎督邮戕轩冕【后汉马良为迎督邮毁裂衣冠壊车杀马见本传】羞拜梁奴斩马弓【后魏乙速孤汉保为汉中郡都梁奴来防虑不敌斩马与弓自刎】涉世始知官至苦对花方悟色真空髙眠忽听陂塘雨一片河声特地雄
　　同谕仁本登标山
　　香风吹袂落岩花步尽红云景益佳龙虎郊原山障日鳯麟洲渚水明霞蓝田有玉常春色石室无人漫岁华从此风烟添胜概老夫絶壁醉挥鸦


　　归田类稿巻二十
　　钦定四库全书
　　归田类稿巻二十一
　　元　张养浩　撰
　　七言律诗三
　　读史有感自和十首
　　治运方开乱已随阳竒阴偶见天机纲常壊自周秦始礼法传由汉魏非歌鳯楚狂声振野获麟宣圣泪沾衣若无直笔开来世一脉斯文想更微
　　善教何心不我随底须智力巧为机每怜铸铁作人谬更觉悬金徙木非千载舒长尧日月九重垂拱舜裳衣眼中龟鉴昭然在莫信摄提入太微【见武三思饰奴救旱事】揖让雍容万喜随纷纷攘夺费心机前车才覆后车继曩日为公今日非神器果谁承正统博徒亦复着黄衣云翻雨覆无从诘可是天公寓意微
　　季子纵横六印随张仪无语不投机周衰遂使诸卿显孟出方知二子非岂止古今知轨范要令杨墨尽冠衣理明天下无难事可惜时君力量微
　　不信忠良信诡随于兹可灼乱亡机东京党锢迷臧否西晋谈混是非被祸枉投冠在地复仇空拔剑挥衣因知髙蹈丘园者不是区区爱翠微
　　为善恒难恶易随事机未晓况先机剥牀已及犹言稳覆鼎将空不悟非尽委货财求佛果谁分蓝缕到民衣金瓯休倚完无缺只恐竒灾发隠微
　　作徳休徴影响随一诚端足破千机才如智伯才何益智似苌智愈非言行但宜遵圣轨浮华且莫羡时衣轩然三命车中舞堪笑渠侬眼孔微
　　大斾髙轩忧患随可能娱乐故忘机退延多士岂遑饭进受羣言毋遂非任使货盈元载物莫教鹿化士衡衣丈夫用世当如此不尔超然赋式微
　　吉凶消长日相随此是乾坤造化机物盛则衰奚足讶功成者去未为非鶢鶋岂乐金石奏觫乌庸锦绣衣试问商岩采芝叟功名何啻一毫微
　　政有经纶孰汝随疎迂况复动违机久知好瑟吹竽拙毎笑还珠买椟非幕府髙谈人侧目田园长往子牵衣分明二者安危在不信君其问子防【唐赤城居士司马承桢也】
　　观物亭落成
　　席许池塘斗许斋翛然人境逺尘埃山容低敛烟云起荷叶乱鸣风雨来泉石洗心无俗虑郊原遂意有诗材一生雅志今方遂莫作终南防径猜
　　观物亭漫兴二首
　　星斗风云月露烟松筠梅菊蕙兰荃天教此景全吾隠谁道还丹属彼仙饭饱防山行曳杖诗成对客舞当筵漫郎宦意从来少不为苏卿二顷田
　　一亭环列万山青竒玩寜容造物悭黄巻真懽名利外白头清福水云闲农人场圃深秋毕童子刍荛薄莫还碎锦满庭苔藓合定知无客到柴闗
　　大暑【白战体】
　　帝德如天本好生谁将虐焰烁生灵乾坤却愿长为夜物我还愁遂不醒玉井瑶池皆欲沸荜门圭窦若为宁何当唤起龙宫睡一雨先秋看建瓴
　　和子翚学士见寄韵十首
　　蔀屋虽非緑野堂归来亦用得深藏时雍击壤歌尧舜年迈披书爱老庄林果簇金低藓径山泉分玉注莲塘无穷湖泺风烟在都把悠悠付坐忘
　　满坐清风拙逸堂底须詹尹卜行藏渊明髙躅庐山社摩诘真懽辋口庄花下车声香覆帽沙头人影玉沉塘但行华鹊相招饮多谢山灵不我忘
　　佳句人传自雪堂万人如海一身藏骑鲸有志寻仙李刺虎无心效卞庄髙枕拂云眠薤谷直钩和月钓林塘寄声沙鸟休飞去老子年来物我忘
　　时约渔樵防草堂放懐彼此各无藏泉鸣石罅心尤亮山闯墙头色亦庄秋意已侵潘叟鬓春魂犹绕谢家塘从闲经济心灰尽惟有诗筹未易忘
　　药房荪壁桂兰堂无限春风此处藏山上挂丝谁梦亮灯前角奕尽思庄声寒风雨千竿玉色绊烟霞半亩塘客过不烦频振袂红尘名利自然忘【梦亮在北齐薛琡传思庄见齐萧恵公传】
　　从闲距跃倦开堂闻客敲门欲壁藏世有古今皆梦境心无尘垢即仙庄风鸣琴筑莺啼树波泛氷霜鹤浴塘六尺方牀随意卧未应佳思此时忘【见梁贺革传】
　　青春回首去堂堂衰白侵寻底处藏老我痴蝇钻故纸何人肥马耀康庄翠花挟日山排闼练影翻秋水满塘自笑此心犹有着几时喧寂两俱忘
　　非傲轩裳畏庙堂白云堆里八年藏每思海上寻徐福不愿山东説郑庄移石庭中观岱华埋盆牕外幻陂塘春秋六十犹为此方信童心未易忘【畏庙堂见梁阮孝绪传】千金子坐不垂堂甘效黄麞井底藏【黄麞事见唐王孝杰传】谁种三槐期相位自栽五栁庇山庄呢喃帘幙乌衣国荡漾风烟白鸟塘每到绰然亭子上今吾故我一时忘春满家园书满堂是中惟许老夫藏对宾但可频斟杜著论何须强废庄我爱万山围泺水谁言五絶出钱塘闲中几度承髙作故旧知君未始忘
　　秋日村居
　　衰年卜宅喜山村俗事经年不到门疎雨与秋添索寞逺烟因晦学黄昏倚松野叟清于鹤偷果溪童防似猿莫笑吾庐太孤僻尘嚣终胜市朝喧
　　木榻
　　余于绰然亭左右设木榻二盖榆杏盘根也一轮囷离竒如虎伏一夭矫促缩若螭卧而藏其首余爱其古为赋是诗
　　盘结何年出厚坤山房对列鬼潜奔龙头深缩弥明鼎虎背横眠谢傅墩作室己乖梁栋用渍衣犹带土沙痕有时坐寐烟霞影尚觉余春殢梦魂
　　书半仙亭壁自和十首
　　梦里云山久见招归来懽若布衣交人间万事老无味林下一身闲最髙牧竖樵童皆我友竹溪花圃亦吾巢英雄税驾都如此把菊东篱岂止陶
　　丘园投老谢麾招相与无非莫逆交破屋带花红掩陋矮墙围栁翠添髙日明牕戸蟏蛸网风动兰苕翡翠巢人境清幽尘事少诗成原不费甄陶
　　自携斗酒赴佳招山市江村锦翠交身健得闲方是福才疎辞聘本非髙谋身安用营三窟容膝惟堪占一巢犬足生牦田里静长官共説是刘陶【后汉刘陶为顺阳长有恵化既代民歌曰邑然不乐思我刘君何时复来安此下民】
　　天际闲云坐可招墙头山色淡相交权门非贵闲门贵醒者何髙醉者髙揺碎庭烟风动竹冲开林霭鸟归巢从闲精力知谁健岂止尘襟解郁陶
　　去留心定任相招叔夜何须着絶交徂岭有诗懐六逸华峰无路访三髙【五代郑遨隠居华山与二道士逰为三髙】终身白刃卑颇牧亘古清风仰许巢佳客相过适乏酒只谈风月亦陶陶
　　莫讶渔溪不复招书诗正好结深交地寛飞鸟如争逺天濶行云欲鬬髙但可对山时拄笏何须上树纵探巢【王登事】戏人造物从今省夷跖从来共一陶
　　可人宻迩若难招俗士纷然毎易交流水树围三面濶逺山云放一头髙坐呼赤脚浇新圃卧看乌衣葺旧巢衰白太平当自贺试听工部咏陈陶
　　才薄常惭尺一招性孤不耐雨云交举头看鸟回头错开口惊人闭口髙痛饮且须邀北海剧谈无用及南巢逃名笑杀鸱夷子既氏朱公又氏陶
　　邻家来往不须招吾軰宁同市道交鹬蚌何心争胜负鷃鹏无意校低髙人疑地僻如无世我爱民淳似有巢和气春风仁夀域岂惟鱼鸟被薫陶
　　达士应难折简招未能数面但神交胸呑云梦八九小气压太华千仭髙緑野有云随杖履红尘无路到枝巢山中宰相知谁是老子如今不姓陶
　　翠阴亭落成自和十首
　　一退愁城万里降从今安堵乐吾邦睡残蕙月猿推枕吟断松风鹤啄牕槁木不春从换岁虗舟无物任飘江抚尊笑向儿童道安得佳肴锦鲤双
　　此心外物不能降投绂归休父母邦日展树阴浓压地云萦岚气湿穿牕诗书有感人千古心迹无尘月一江杖屦出门皆乐地白头如我复谁双
　　豪气消磨壮气降更无忧思到家邦地形蛇转林边路舎影鱼惊水底牕工部扶衰归杜曲贾生摅愤吊湘江懐贤政尔心无那何处飞来白鸟双
　　无奈诗魔未易降兵坚壁鹊华邦古今不巻江山画日月长开宇宙牕我爱园公并角里谁夸陆海与潘江寄声农父须勤力已办良田四十双
　　锦里归来万虑降戴逵何必适他邦【晋戴逵为避征君逺依王珣】防思弓剑驱千骑老爱琴书占一牕分芋带烟寒斵玉寻梅和月夜临江漫郎谁是扁舟客政恐渔樵不敢双髙岸深沟水自降为田初不异为邦鸦林影閙斜阳屋蚕叶声干莫雨牕梦觉春迷天上路文成神决笔头江幽闲爱杀村居好日尽山行鹤与双
　　乱山龙虎若余降谁道青山困一邦乏力病躯资净几读书老眼借明牕樽中竹叶能忘世枕上杨花不度江自觉闲来文思进未应江下独无双
　　蜗争蚁战一麾降春满东秦礼义邦皮里阳秋宁用鉴胸中楼阁底须牕吟笻有兴时行野博具无心尽坠江为谢百花潭上叟肯容分酌玉瓶双
　　酒令诗筹众所降虗名谁説可安邦一行鹭起沧浪水半世蝇钻故纸牕谈麈坐招樵对榻茶瓯笑与客分江红尘千丈人间世此乐人间信少双
　　百战功名孰肯降须知险地是危邦一时蛮触怜南国千古羲皇羡北牕老柏倚风鸣地籁乱云翻浪溢天江诗因韵险还竒崛只字真堪白璧双
　　遂闲堂独坐自和十首
　　乡社优防素所甘烟霞原不责余贪山因野濶无藏碧水为溪穷有断蓝佳景自当书一一元机谁与论三三歌謡圣代文田里莫道衰翁百不堪
　　露盘杞菊齿牙甘何必盐梅鼎鼐贪五栁似人严户牖百花如绶乱绯蓝世传元圃还丹九谁见黄眉洗髓三我道云庄即仙境杖藜逰世四时堪
　　自到家乡水亦甘莼鲈非是季鹰贪有生不喜窥权要【宋顔延之事】无祸何慙衣缕蓝数具河圗中衍五气原太极内函三平生伎俩多曾虑只有调朱弄墨堪
　　击鲜酾酒有余甘种竹移花不是贪世事灰残心上火年光丝尽鬓边蓝地环赤县神州九【中国外又加赤县神州者九见史记】人共山猿野鹤三六载丘园凡六召小臣何徳圣恩堪
　　世味宁同酒味甘野情不似宦情贪乗舟逺遁谁如范拍板髙歌毎羡蓝追狗仅能功第二卧龙竟使国分三英雄事业无涯苦举似髙人一笑堪
　　至味何尝有苦甘大观初不校廉贪苔垣蜗篆斜行玉栁岸鸎梭巧织蓝饮兴半吞云梦九吟魂髙绕华峰三青编黄髪林泉下此乐惟应我軰堪
　　涉世谁云病叟甘祝田尝笑野人贪稻塍隣沼多莲叶栁岸围村半蓼蓝人马郊行并影四【宋沈庆之以公就第独行田园人不知为三公后赐三望车庆之曰我毎防厯有人时与马成三无人时与马成二安用此车遂不受】风雷霆震任呼三【后汉公沙穆隠居建成山中依林阻为屋尝暴风震雷有声呼穆者三读书自若】只应潇洒云庄景绘画为圗想亦堪
　　嚼蜡功名几许甘从今斥竞断痴贪云山使我心如水富贵令人面似蓝【卢飞事】幽处且同龟缩六谗言但恐虎成三緑簔青篛真无价处处斜风细雨堪
　　江山天许为分甘莫讶云庄老子贪对客不妨防玉版诲人政要胜氷蓝管斑许我时窥一鞶带从渠日褫三甚欲搜诗满千首还愁花月不能堪
　　老来潄石枕流甘无意髙牙大纛贪二子但教皆种徳诸生何苦为裁蓝【后汉杨震少孤贫养母假地种植诸生尝有助种蓝者震见折抜去】谋生鬼笑营十一得句鹤惊舞再三不是身闲衒词翰挑人风景毎难堪【宋刘伯顔厯位九卿郡守贫屡尤甚尝在家慨然将营十一之方一鬼在旁抚掌大笑伯顔叹曰贫穷固有命乃复为鬼所笑也遂止】
　　野兴二首
　　出门游目景无穷老子惟愁诗不供流水纡青圗地势斜阳分防绣山容代天理物频浇圃为世储材自种松莫视一闲为草草功名良苦且多凶
　　顔氏身穷道不穷一瓢何异八珍供天怜幽僻书门扁【梁沈瑀与范云善齐末瑀就云宿梦坐屋上仰见天中有字曰范云宅见本传】花为衰癃照病容云放月波揺岫幌风将仙乐入云松此生已付林泉了莫向蓍龟问吉凶
　　王内翰哀挽
　　束髪躭经晩益勤平生精力尽斯文前朝十老今余几当代三王独数君李贺屡烦韩愈驾羊昙空阻谢安坟玉堂寥索人何在落日溪牕满白云


　　归田类稿巻二十一
　　钦定四库全书
　　归田类稿巻二十二
　　元　张养浩　撰
　　五言絶句
　　咏荷花
　　水府羣仙防红云拥翠霞黄昬不归去认得老夫家
　　遂闲堂
　　荡漾泺湖月氤氲华鹊云是中有佳趣未易与人云
　　绰然亭即事二首
　　茅亭虽若小左右皆春色风霜一戒严惟见松与柏水逝月仍在山深云不知松阴鹤立久似待老夫诗
　　郊饮醉归
　　昨朝醉田间欲借山为枕青山不肯前却枕白云寝
　　过杭州伯顔丞相庙
　　取宋市不易归朝容若愚谁知六经外元有圣人徒
　　七言絶句
　　堂邑宣化堂退食
　　县斋公退炷炉熏聊为尘烦一解纷开户不教香逺去簟纹浮动半牕云
　　行水灾郊外
　　云驳疎阴漏日华昽昽晨色散林鸦马前怪底犹明月路转满川荞麦花
　　绰然亭口号
　　十年坚卧玉溪东多谢山灵肯我容为问赏心谁是伴抱云挂月两竒峰
　　薄暮池亭独倚笻寒山逺火透林红却愁今夕云霄外万叠屏风一炬空
　　送客郊行二首
　　茅屋春融桑柘烟地偏鸡犬静柴闗野人不解康衢颂短笛一声牛背山
　　牛羊散乱满郊坰日莫吹烟草际生野老不须夸穑事马头已自见升平
　　大明湖泛舟
　　浮空泛景泝流光箕踞船头倒羽觞唤出湘灵歌一曲水云揺荡暮山苍
　　题张古斋书室
　　鼎彛卣鬲夏商前圗画琴书晋宋间席促炉熏谈至莫落红吹满小重山
　　南口道中
　　岩壑秋髙枫叶丹天风吹我画圗间近来人説銮舆过数日香尘不见山
　　绰然亭十首
　　宦途华髪厌飘零一旦归来万虑冥莫道闲人无事业翠红栽满绰然亭
　　一亭新构仅如蜗但逺尘埃便自佳底事东风不容物掀帘吹落胆瓶花
　　自筑层台草棘间兴来时复一跻攀不知老眼髙多少脚底云生无数山
　　诗书堆案小牕明花竹交加影半横燕子日长人睡起一帘红雨落无声
　　山绕田园水绕庵遨逰随处尽吾堪老来世事都无味惟觉林泉蔗许甘
　　溪毛园甲尽芳生野鹜河鱼亦可羮侑食不须丝与竹只听儿子读书声
　　牕影昽昽破晓寒卧看红日上檐端雄鸡説与休多事老子而今不属官
　　虗名常恐汨吾天一日能闲便是仙宾客有无何足校署门未觉翟公贤
　　世途覆辙日相随不待功成也合归直道遂心方説退却疑老子不知机
　　裴度归休緑野堂鉴湖曽説贺知章老夫何敢前贤比蔀屋荒村分退臧
　　村居
　　万山青绕绰然亭莫怪厐公懒入城六月人间日如火披襟松影听泉声
　　赠李秘监【至治间曽画御容】
　　封章曽拜殿廷间凛凛丰仪肃九闗囘首桥山涙成血逢君不忍问龙顔
　　拜东平王拜住丞相画像
　　孤忠自倚了澄清笑视羣奸不足争壮志未酬还中彼披圗老泪雨如倾
　　夜坐绰然亭
　　夜深独坐绰然亭林隙谁家灯火明鹤梦不惊人语定空山一乱泉声
　　翠阴亭漫兴十首
　　池荷香冷碧云愁林树阴疎翠幄收老子胡牀山影里拟寻诗句压髙秋
　　往歳归心日夜驰而今何幸遂归期回头却忆从前事真似邯郸梦觉时
　　野人野处四三年云拥柴闗昼寂然时向东南一登眺乱山龙虎欲来前
　　终日书堂足诵声斜阳犹放半牕明砚干旋滴花瓶水春逐新诗笔下生
　　三十年前种此林当时岂忆此投簪而今啸傲清阴底未觉从前错用心
　　緑琼州渚紫金山满目风烟白鸟闲莫道好诗无覔处隠然多在夕阳间
　　山妻中馈糁藜羮婢子兵厨取酒倾更喜小儿能养志琅琅不断读书声
　　两峰华鹊奠西东老子幽居政在中可是天公相爱甚预为陈设待衰翁
　　向来山在梦魂边今日山居掌握间我即是山山是我君如不信问诸山
　　铅椠圗书日与偕空庭过雨满莓苔博山烟底跏趺坐看得瓶花一半开
　　题李瓶之池亭并头白莲
　　月光月华几何年一笑相逢寂寞边应为湖亭风景好并肩来看水中天【月光月华晋靳淮二女皆有国色刘聪纳为左右嫔见晋书】
　　山中
　　朝居日日忆山中拟欲题诗徧玉峰今日好山俱在眼郤愁诗思不能供
　　题李广犯夜圗
　　犯法寜论故与新无私方可见为臣竟将尉死将军手谁道当年国有人
　　题林泉闲居圗
　　向在红尘羡彼闲而今我亦水云边只应此日红尘客郤羡吾家小洞天
　　题田妇纺绩圗
　　稼穑艰难近颇知岂惟田妇独如斯披圗不用多题品只写豳风七月诗
　　题洛中诸公真率防圗
　　投老云庄今八年我生常恨后诸贤一杯谁与同真率江上渔樵海上仙
　　诸公事业照乾坤请老还家语语温自愧无成年又未也辞簪绂遯荒村
　　为孔明解嘲
　　当年诸葛成何事只合终身作卧龙此前軰之诗也窃谓孔明之心与三代之佐同非可以出处论其髙下故为赋此以解其嘲云
　　孔明虽与汉为臣尺寸无増只旧贫廊庙草庐初不异谁言只合卧终身
　　过李溉之天心亭二首
　　久别天心水面亭风生吟袖喜重登谪仙将月防何处揖徧云山问不应
　　放眼乾坤独倚栏古今如梦水云闲南山也解留连客直送岚光到座间
　　龙门
　　四野天门锦翠屏爱山直欲挟山行人生何必麒麟阁大字龙门记姓名
　　观含元殿故址
　　当时宫观上凌霄回首陵夷半野蒿爱煞尧阶土三尺至今犹与北辰髙
　　咏史
　　至治元年余辞官归乡里日以文籍山水自娱因观秦汉至魏晋事若有感于中者遂为咏史诗四十六首以见意云
　　齐威王
　　君道从来本不难令行惟在赏刑间烹阿封墨须臾顷便觉全齐重泰山
　　左师触龙
　　水惟曲折海能通指事直言未必功尝爱左师开赵后雍容宫殿满春风
　　厐涓
　　纵横才略一孙卿底事将军气未平只此便知优劣了何劳树下看输赢
　　茅焦
　　积尸阙下欲成邱杀气纒云尚未收齐客膝行惟数语谁知狼虎郤回头
　　李斯赵髙
　　秦室斯髙两巨奸﨑岖心计各求安阖门到了归诛灭本欲谩君郤自谩
　　吕后
　　妇人阴类狠淫俱故徳元勲半坐诛钩弋后来非命死茂陵刚断古今无【惜髙祖不诛此妇也】
　　彭越
　　乗危袭乱起蓬蒿千古风云有许遭天下已平犹恋宠诛夷休恨卯金刀
　　周勃
　　兵子何堪总百官陈平狡狯故多端明知宰辅为难事不肯传人袖手看
　　武帝
　　内兴土木外禽荒北伐东征事扰攘自已欲多浑忘尽却评淖子不宜王
　　汉武公卿动灭夷杀心如此岂君宜他时坐蛊宫中祸子防孙亡实自贻
　　霍光
　　妻行弑逆子专权无乃将军太黙然女不纳宫儿罪死也应惭愧秺侯贤
　　汲黯
　　大臣惧罪日惊惶强虏闻风亦退藏底事茂陵如此气不冠不敢见淮扬
　　公孙贺
　　明知汉武惨无恩相印悲持笑汝昬故使一身撄耻辱鼎砧未必到全门
　　苏武
　　为臣惟命敢辞难脱遇艰难亦自安试看子卿持节处雪花如席不知寒
　　主父偃
　　鼎食浑能几许甜先生不避朶頥嫌他时举族皆夷灭此味方知极苦严
　　韦贤
　　一自留侯去决然再无髙士为胶力辞台鼎归田里此日方知有此贤
　　丙吉
　　瑞气天成五色文长安狱邸闭皇孙防持髙庙神灵在相国应宜不有恩
　　萧望之
　　自省无愆任众排便归廷尉亦何哀当时恨杀朱云戆早是刚肠劝自裁
　　京房
　　盈虗消息理精微易学从来贵见几个里懵然无所见区区占是耶非
　　杨恽
　　相臣得罪息交防私室兢兢若自囚歌酒放懐非汝事本期行乐郤成忧
　　王章
　　浮云蔽日黯无辉此际翻然便合归説似狱中京兆尹牛衣未必下朝衣
　　谷永
　　倚中有救恣开陈缕数危亡在莫晨去斾不过交道廐至今寃血渍京尘
　　息夫躬
　　正进犹难免罪尤况行不法望公侯区区狡计知何益赢得千年臭不休
　　彭宣
　　百诈千邪安汉公忠良那肯与相从勇投印绶超然去不信孔光无媿容
　　梅福
　　忠言无路彻宸聪诡服深藏吴市中只道世间无白雉岂知天外有防鸿
　　龚胜
　　解印归来老分甘素衣不受一尘沾忽惊有诏从天下顿觉衰癃十倍添
　　刘歆
　　拍塞胸中书五车郤能委曲事奸邪当时似此知多少岂止先生可叹嗟
　　王莽
　　桃李原无松柏心鸱枭强作鳯凰音当时一切皆从古底事阿衡用意深
　　王皓王嘉【二隠士公孙述累征不起遂赐死】
　　隠无真识保终难势廹谁能不改顔爱杀蜀中两夫子甘心伏剑死空山
　　韩歆【以直言自杀】
　　直言为国举朝无幸有縁何却见诛文叔襟懐乃如此谁言髙祖与同符
　　马援
　　丈夫竒节在边庭不愿黄肠送此生底事五溪烟瘴底乡居却羡少防荣
　　刘昆
　　矫情干誉世纷然才有微功即自传灭火反风言偶尔此心安得不廻天
　　桓荣
　　诸生为学务明伦受印何须广坐陈以此便为稽古力阿荣胸次太埃尘
　　黄宪
　　风防言谈了不闻诸君降伏毎疑人乃知道义熏蒸处形迹俱无物自春
　　杨震
　　喜君清白羡君忠既去宜平磈礧胸半路慨然甘自酖先生舒巻欠雍容
　　李固杜乔
　　危邦何可一朝居二子虽忠识亦疎地下若逢杨太尉不须更问国何如
　　小人方寸足机阬君子从来直道行二者早知难并处不如田里乐余生
　　魏桓【累征不起或劝其行桓曰后宫可损乎左右权幸可去乎云云】
　　将进先思已所行所行不遂有何荣直教遇难方知止郤笑渠侬理未明
　　朱震【陈蕃友也蕃诛为匿其子事觉考掠终不肯言】
　　交道衰防数百年死亡谁肯与周全如何当日陈蕃榻止为南州孺子悬
　　范滂
　　时危政要似愚痴出位讥评恐未宜可惜许多忠义士累然俱与祸相随
　　陈容【在袁绍座见臧洪甘与同死绍亦杀之】
　　不期袁绍共生全甘与臧洪赴九泉毎诵此言千载下令人毛髪尚森然
　　祢衡
　　才如利器要深藏挥霍于人何可当自古杀身多坐此圣贤固不贵词章
　　袁闳【为党人潜土室中十八年】
　　志士从来多苦心逃名不厌土房深弟兄妻子皆无见时有白头老母临
　　厐徳公
　　鹿门佳处恣逰遨谁识沉冥一世豪莫把功名论出处卧龙终让徳公髙
　　司马懿
　　魏移汉祚未须臾三马槽中已梦符天道好还良可畏不如为善百无虞
　　蔡邕
　　殿廷白昼堕青蜺乾道无刚政可知顾此何时陈正论有才无识亦堪悲















　　归田类稿巻二十二
