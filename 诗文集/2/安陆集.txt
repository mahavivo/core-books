　　钦定四库全书　　　　　集部十
　　安陆集　　　　　　　　词曲类一【词集之属】提要
　　【臣】等谨案安陆集一巻宋张先撰考仁宗时有两张先皆字子野其一博州人枢宻副使张逊之孙天圣三年进士官至知亳州卒于宝元二年欧阳修为作墓志铭者是也其一乌程人天圣八年进士官至都官郎中即作此集者是也道山清话误以博州张先为此张先误之甚矣张铎湖州府志称先有文集一百巻惟乐府行子世宋史艺文志载先诗集二十巻陈振孙十咏图跋称偶藏子野诗一帙名安陆集旧京本也乡守杨嗣翁见之因取刻之郡斋云云【案此跋载周宻齐东野语】则振孙时其集尚存然振孙作直斋书录解题乃惟载张子野词一巻而无其诗集殊不解其何故也自明以来并其词集亦不传故毛晋刻六十家词独不及先此本乃近时安邑葛鸣阳所辑凡诗八首词六十八首并以先事迹始末及诸家赠答附录于后其编次虽以诗列词前而为数无几今从其多者为主录之于词曲类中考苏轼集有题张子野诗集后曰子野诗笔老妙歌词乃其余技耳华州西溪诗云浮萍破处见山影野艇归时闻草声【案石林诗话瀛奎律髓草声并误作棹声近时安邑葛氏刋本据渔隠丛话改正今从之】与余和诗云愁似鳏鱼知夜永懒同蝴蝶为春忙若此之类皆可以追配古人而世俗但称其歌词昔周昉画人物皆入神品而世俗但知有周昉仕女皆所谓未见好徳如好色者欤云云然轼所举二聨皆渉纎巧自此二聨外今所传者惟呉江一首稍可观然欲图江色不上笔静覔鸟声深在芦一聨亦有纎巧之病平心而论要为词胜于诗当时以张三影得名殆非无故轼所题跋当由好为髙论未可据为定评也乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　安陆集
　　宋　张先　撰
　　词
　　清平乐
　　屏山斜展帐巻红绡半泥浅曲池飞海燕风度杨花满院　云愁雨恨空深觉来一枕春隂陇上梅花落尽江南消息沈沈
　　卜算子慢
　　溪山别意烟树去程日落采苹春晚欲上征鞅【呉兴蓺文补作鞍】更掩翠帘回面相盼惜弯弯浅黛长长眼奈画阁欢游也学狂花乱絮【万红友词律作狂风飞絮】轻散　水影横池馆对静夜无人月髙云逺一饷凝思两眼泪痕还满难遣恨私书又逐东风断纵梦泽层楼万尺望湖城那见
　　木兰花
　　西湖杨柳风流絶满缕青春看赠别墙头簌簌暗飞花山外隂隂初落月　秦姬秾丽云梳髪持酒聴歌留晚发骊驹应亦解人情欲出重城嘶不歇
　　又【邠州作】
　　青铜贴水萍无数临晓西湖春涨雨泥新轻燕面前飞风慢落花衣上住　红裙空解烟蛾聚云月却能随马去明朝何处上髙台回认玉峰山下路
　　又【去春自湖归杭忆南园花巳开冇当时犹有蘂如梅之句今嵗还乡南园正盛复为此词以寄意】
　　去年春入芳菲国青蘂如梅终忍摘栏边徒欲説相思绿蜡宻缄朱粉饰　归来故苑重寻觅花满旧枝心更惜鸳鸯从小自相双若不多情头不白
　　又【乙卯呉兴寒食】
　　龙头舴艋呉儿竞笋柱秋千游女并芳洲拾翠暮忘归秀野踏青来不定　行云去后遥山暝已放笙歌池院静中庭月色正清明无数杨花过无影
　　忆秦娥
　　参差竹吹防相思曲情不足西北有【词律作髙】楼穷逺目忆苕溪寒影透清玉秋雁南飞速菰草绿应下溪头沙上宿
　　庆春泽
　　飞阁危桥相倚人独立东风满衣轻絮还记忆江南如今天气正白苹花绕隄涨流水　寒梅落尽谁寄方春意无穷青空千里愁草树依依关城初闭对月黄昬角声傍烟起
　　山亭宴【有美堂赠彦猷主人】
　　宴堂永昼喧箫鼓倚青空画栏红柱玉莹紫微人蔼和气春融日煦故宫池馆更楼台约风月今宵何处湖水动鲜衣竞拾翠湖边路　落花荡漾怨空树晓山静数声杜宇天意送芳菲正黯淡疎烟短雨新欢宁似旧欢长此防散几时还聚试为挹飞云问解相思否
　　剪牡丹【舟中闻双琵琶】
　　野绿连空天青垂水素色溶漾都浄柔柳揺揺坠轻絮无影汀洲日落人归脩巾薄袂撷香拾翠相竞如解凌波泊渚烟春暝　防縚朱索新整宿绣屏画船风定金鳯响双槽弹出今古幽思谁省玉盘大小乱珠迸酒上糚面花豓媚相竝重聴尽汉妃一曲江空月静【案词律曰此调多讹字如古今诗话所载子野警句柳径无人堕飞絮无影正是此篇今本作柔柳揺揺坠轻絮无影定系讹错推此则通篇讹错无疑】
　　好事近【和毅夫内翰梅花】
　　月色透横枝短叶小葩无力北客一声长笛怨江南先得　谁教强半腊前开多情为春忆留取大家须醉幸雨休风息
　　画堂春
　　外湖莲子长参差霁山青处鸥飞水天溶漾画桡迟人影槛中移　桃叶浅声双唱杏红深色轻衣小荷障面避斜晖分得翠隂归
　　踏莎行
　　衾鳯犹温笼鹦尚睡宿糚稀淡眉成字映花避月上回廊珠裙折折轻垂地　翠幙成波新荷贴水纷纷烟絮低还起重墙绕院更重门春风无路通深意
　　于飞乐
　　寳奁开菱鉴浄一掬清蟾新糚脸旋学花添蜀红衫双绣蜨裙缕鹣鹣寻思前事小屏风仍画江南　怎空教草解宜男柔桑暗又过春蚕正隂晴天气更暝色相兼幽期消息曲房西碎月筛帘
　　惜琼花
　　汀苹白苕水碧毎逢花驻乐随处欢席别时擕手看春色萤火而今飞破秋夕　河流如带窄任轻囗【案词律曰此调只后起五字不同余平仄无一字不合后段任轻下各家词选俱落一字夫上曰河流如带矣则似叶者非舟而何岂一轻字可代舟乎况此正对每逢花驻乐五字无疑故用□以补之】似叶何计归得断云孤防青山极楼上徘徊无尽相忆
　　河满子【陪杭守泛湖夜归】
　　溪女送花随处沙鸥避乐分行游舸巳如圗障里小屏犹画潇湘人面新生酒艳日痕更欲春长　衣上交枝鬬色钗头比翼相双片段落霞明水底风纹时动糚光宾从夜归无月千灯万火湖塘
　　醉垂鞭【钱塘送祖择之】
　　酒面金鱼呉娃唱呉潮上玉殿白麻书待君归后除勾留风月好平湖晓翠峯孤此景出关无西州空画
　　圗
　　又
　　双蜨绣罗裙东池宴初相见朱粉不深匀闲花淡淡春细看诸处好人人道柳腰身昨日乱山昬来时衣上
　　云
　　谢池春慢【玉仙观道中逢谢媚卿】
　　缭墙重院间有流莺到绣被掩余寒画阁明新晓朱槛连空【一作云】濶飞絮无【草堂诗余作舞】多少径莎平池水渺日长风静花影闲相照　尘香拂马逢谢女城南道秀豓过施粉多媚生轻笑鬬色鲜衣薄碾玉双蝉小欢难偶春过了琵琶流怨都入相思调
　　减字木兰花【赠伎】
　　垂螺近额走上红裀初趂拍只恐惊飞拟倩游丝惹住伊　文鸳绣履去似风流尘不起舞彻梁州头上宫花颤未休【案徐电发词苑丛谈曰子野词垂螺近额晏小山词双螺未学同心绾垂螺双螺葢宋时角妓未破时髪饰之名今秦中妓及搬演旦色犹有此制】
　　醉落魄【美人吹笛】
　　云轻柳弱内家髻子新梳掠生香真色人难学横管孤吹月淡天垂幕　朱唇浅破樱桃蕚倚楼人在阑干角夜寒指冷罗衣薄声入霜林簌簌惊梅落
　　师师令【赠美人案词苑樷谈曰子野赠李师师作也】
　　香钿寳珥拂菱花如水学糚皆道称时宜粉色有天然春意蜀防衣长【一作裳】胜未起纵乱霞垂地　都城池苑夸桃李问东风何似不须回扇障清歌唇一防小于朱【词苑樷谈作花】蘂正值残英和月坠寄此情千里
　　系裙腰
　　浓【草堂诗余及词综皆作惜今从呉兴蓺文补改】霜澹照夜云天朦胧影画勾阑人情纵似长情月算一年年又能得几畨圆　欲寄西江题叶字流不到五亭前东池始有荷新绿尚小如钱问何日藕几时莲
　　渔家傲【和程公辟赠别】
　　巴子城头青草暮巴山重叠相逢处燕子占巢花脱树杯且举瞿塘水濶舟难渡　天外呉门清霅路君家正在呉门住赠我柳枝情几许春满缕为君将入江南去【原注来词云折柳赠君君且住】
　　碧牡丹
　　步障揺红绮晓月堕沈烟砌缓板香檀唱彻伊家新制怨入眉头敛黛峯横翠芭蕉寒雨声碎　镜华翳闲照孤鸾戏思量去时容易钿合瑶钗至今冷落轻弃望极蓝桥但暮云千里防重山防重水【案王暐道山清话云晏元献为京兆辟张先为通判新纳侍儿公甚属意先能为诗词公雅重之毎张来令侍儿出侑觞往往歌子野所为之词其后王夫人寝不容公即出之一日子野至公与之饮子野作此词令营妓歌之至末句公闻之怃然曰人生行乐耳何自苦如此亟命于宅库支钱若干复取前所出侍儿既来夫人亦不复谁何也】
　　青门引【案草堂诗余题曰春思一作怀旧】
　　乍暖还轻冷风雨晩来方定庭轩寂寞近清明残花中酒又是去年病　楼头画角风吹醒入夜重门静那堪更被明月隔墙送过秋千影
　　生查子【弹筝案草堂诗余作咏筝查他山词评曰玩后四句乃是忆弹筝之人而作非咏筝也】
　　含羞整翠鬟得意频相顾雁柱十三弦一一春莺语娇云容易飞梦断知何处深院鎻黄昬阵阵芭蕉雨【以上见朱竹垞词综】
　　一落索【又名玉聮环】
　　来时露浥衣香润防縧垂鬓巻帘还喜月相亲把酒与花相近　西去阳关休问未歌先恨玉峯山下水长流流水尽情无尽
　　偷声木兰花
　　云笼琼苑梅花痩外院重扉聫寳兽海月新生上得髙楼没奈情　帘波不动银釭小今夜夜长争得晓欲梦髙唐只恐觉来添断肠
　　醉红糚【一名双雁儿】
　　琼林玉树不相饶薄云衣细柳腰一般糚様百般娇眉儿【草堂诗余作眼】秀总如描　东风揺草杂花飘恨无计上青条更起双歌郎且饮郎未醉有金貂
　　感皇恩
　　廊庙当时共代工睢陵千里约逺相从欲知宾主与谁同宗枝内黄阁旧有三公　广乐起云中湖山看画轴两仙翁武陵佳话防时穷元丰际徳星聚照江东
　　百媚娘
　　珠阁五云仙子未省有谁能似百媚等应天乞与浄饰豓糚俱美取次芳华皆可意何处无桃李　蜀被锦文铺水不放防鸾双戯乐事也知存后防争奈眼前心里绿皱小池红叠砌花外东风起
　　燕春台【案草堂诗余题曰元夜】
　　丽日千门紫烟双阙琼林又报春回殿角【一作阁】风微当时去燕还来五侯池馆屏开探芳菲走马重帘人语辚辚车幰逺近轻雷　雕觞霞翠幙云飞楚腰舞柳宫面糚梅金猊夜暖罗衣暗裛香煤洞府人归笙歌院落灯火楼台下蓬莱犹有花上月清影徘徊【案词苑英华笙歌句下无院落二字万红友以为后人误增也】
　　归朝欢
　　声转辘轳闻露井晓引【一作汲】银缾牵素绠西园人语夜来风丛英飘堕红成迳寳猊烟未冷莲台香蜡残痕凝等身金谁能得意买此好风【草堂诗余作光】景　粉落轻糚红【吴兴蓺文补作温】玉莹月枕横钗云坠领有情无物不双栖文禽只合常交颈昼长【案长字草堂诗余作夜词律从之注曰可平然下有春宵永句则非夜可知今据吴兴蓺文补改正】欢岂定争如翻作春宵永日曈昽娇柔嬾起帘压【吴兴蓺文补作押陈后山诗话作幕】卷花影【以上见万红友词律】
　　浣溪沙
　　楼倚江边百尺髙暮烟收【一作深】处见归桡【一作烟中还未见归桡】防时期信似春潮　花片片飞风防蝶【一作叶】柳隂隂下水平桥日长人去【一作才过】又今宵
　　又
　　锦帐重重卷暮霞屏风曲曲【一作叠叠】鬭红牙恨人何事苦离家　枕上梦防飞不去觉来红日又西斜满庭芳草衬残花
　　又
　　水满池塘花满枝乱香深里语黄鹂东风轻软防帘帏日正长时春梦短燕交飞处柳烟低玉牕红子鬬棋
　　时
　　菩萨蛮【咏筝】
　　哀筝一弄湘江曲声声写尽湘波绿纎指十三弦细将幽恨传　当筵秋水慢玉柱斜飞雁弹到断肠时春山眉黛低
　　天仙子【案草堂诗余题曰送春吴兴蓺文补题曰时为嘉禾小倅以病眠不赴府防】
　　水调数声持酒聴午醉【一作睡】醒来愁未醒送春春去防时回临晚镜伤流景往事悠悠【草堂旧刻本作后期】空记省　沙上竝【一作水】禽池上暝云破月来花防影重重翠【呉兴蓺文补作帘】幕宻遮灯风不定人初静明日落红应满径
　　满庭芳【渔舟】
　　红蓼花繁黄芦叶乱夜深玉露初零霁天空濶云淡楚江清独掉孤篷小艇悠悠过烟渚沙汀金钩细丝纶漫卷牵动一潭星　时时横短笛清风皓月相与忘形任人笑生涯泛梗飘萍饮罢不妨醉卧尘劳事有耳谁聴江风静日髙未起枕上酒微醒
　　西江月【赠别】
　　忆昔钱塘话别十年社燕秋鸿今朝忽遇暮云东对坐旗亭説梦　破帽手遮红日练衣袖卷寒风芦花江上雨蓑翁消得防畨相送
　　浪淘沙【杨花】
　　肠断送韶华为惜杨花雪毬揺曵逐风斜容易着人容易去飞过谁家　聚散苦咨嗟无计留他行人洒泪滴流霞今日画堂歌舞地明日天涯【以上见草堂诗余】
　　清平乐【美人】
　　清歌逐酒醉脸鲜霞透樱小杏青寒食后衣换缕金轻绣　画堂新月朱扉严城夜鼓归迟细看玉人糚面春工不在花枝
　　一丛花
　　伤髙【一作春】懐逺几时穷无物似情浓离愁【一作心】正恁牵【一作引千】丝乱更南陌飞絮蒙蒙【一作蒙茸】嘶骑【一作归】渐遥征尘不断何处认郎踪　双鸳池沼水溶溶南北小桡【一作桥】通梯横画阁黄昬后又还是斜【一作新】月帘栊【一作蒙蒙】况恨【一作思】细思【一作思量】不如桃杏【一作李】还【一作犹】解嫁春【一作东】风
　　天仙子【别渝州】
　　醉笑相逢能几度为报江头春且住主人今日是行人红袖舞清歌女凭仗东风闲领取【一作交防取】　三月柳枝柔似缕落絮倦飞还恋树有情宁不忆西园莺解语花无数应讶使君何处去
　　又【公择将行】
　　坐话呉州成乐土诏巻风飞来圣语亲舆乞得便藩归瑶席主杯休数清夜为君歌白苎　花按旧枝新蘂吐造化不知人有助看花嵗嵗比甘棠嘉月暮东门路只恐带将春色去
　　定风波令【次子瞻韵送元素内翰】
　　浴殿词臣亦议兵禁中颇牧党平诏巻促归难自缓溪馆防花千数酒泉清　春草未青秋叶暮归去一家行色万家情可恨黄莺相识晩望断湖边亭上不闻声
　　又【再次韵送子瞻】
　　谈辨囗囗【一作才踈】堂上兵画船齐防暗潮平万乘靴袍曾好问须信文章传口齿牙清　三百寺应游未遍重算湖山风月岂无情不独渠丘歌叔度行路呉謡终日有余声
　　又【霅溪席上同防者六人杨元素侍读刘考叔吏部子瞻公择二学士陈令举贤良】
　　西阁名臣奉诏行南牀吏部锦衣荣中有瀛仙宾与主相遇平津选首更神清　溪上玉楼同宴喜欢醉绕隄红叶惜秋英尽道贤人聚呉分试问也应中【一作旁】有老人星
　　玉聫环
　　南园巳恨归来晩芳菲满眼春工偏上好花多疑不向空枝暖　只【一作惜】恐红云易散丛丛看遍当时犹有蘂如梅问几日上东风线
　　木兰花【和孙素公别安陆】
　　相离徒有相逢梦门外马蹄尘巳动怨歌留待醉时聴逺目不堪空际送　今宵风月知谁共声咽琵琶槽上凤人间无物共情多江水不深山不重
　　倾杯乐【呉兴】
　　横塘静水花窥影孤城转浮玉无尘五亭争景画桥对起垂虹不断爱溪上琼楼凭雕阑久久飞云逺人在虚空月生溟海寒渔夜泛防鳞可辨　正是草长萍老江南地暖汀洲日晩更茶山巳过清明风雨暴千岩啼鸟怨芳菲故苑深红尽绿叶阴浓青子枝头满使君莫放寻春缓
　　离亭宴【公择别吴兴】
　　捧黄封诏巻随处是离亭别宴红翠成轮歌未遍已恨野桥风便此去济南非久唯有鳯池鸾殿　三月花飞防片又减却芳菲过半千里恩深云海浅民爱此春流不断更上玉楼西归雁与征帆共逺
　　偷声木兰花
　　曾居别乗康吴俗民到于今歌不足骊驭征鞭一去东风十二年　重来却拥诸侯骑寳带垂鱼金照地和气融人清霅千家日日春
　　少年游慢
　　春城三二月禁柳飘绵未歇仙籞生香轻云凝紫临层阙歌掌明珠滑酒脸红霞发华省名髙少年得意时节昼刻三题彻梯汉同登蟾窟玉殿初宣银袍齐脱生
　　仙骨花探都门晓马跃芳衢濶宴罢东风鞭捎一行飞雪
　　庆金枝
　　山围画障风溪弄月清溶漾玉楼苕馆人相望下若醲醅竞取金钗当　使君欢醉青娥唱分明仙曲云中响南园百卉千家赏和气熏人不独花枝上
　　长相思
　　萍满溪柳绕隄相送行人溪水西归时陇月低　烟霏霏雨凄凄重倚朱门聴马嘶寒鸦相对啼
　　行香子【案黄花庵词选题曰美人】
　　舞雪歌云闲淡糚匀蓝溪水深染轻裙酒香熏脸粉色生春更巧谈话美情性好精神　江空【花庵词选作空江】无畔凌波何处月桥边青柳朱门断钟残角又送黄昬奈心中事眼中泪意中人
　　虞美人
　　苕花落尽汀风定苕水天揺影画船罗绮满溪春一曲石城清响入髙云　壶觞昔嵗同歌笑今日无年少南园花少故人稀月照玉楼依旧似当时
　　胡捣练【霅上送唐彦猷案彦猷名询】
　　使君少醉离亭酒酒醒离愁转有紫禁时虚右清霅留难久　一声歌掩双罗袖日落汀花春后犹有东城烟柳青防长依旧
　　泛清苕【又名感皇恩正月十四日与公择呉兴泛舟】
　　绿浄无痕过晓霁清苕镜里游人红糚巧防船稳当筵主袐馆词臣呉娃欢饮韩倡竞豓容左右生春学为行雨傍画桨从教水溅罗裙　溪烟混月黄昬渐楼台上下火影星分飞槛倚斗牛近响箫鼓逺破重云归轩未至千家待掩半糚翠箔朱门衣香拂面扶醉缷簮花满袖余煴
　　醉桃源【渭州作】
　　双歌连袂近香猊歌随镂板齐分明珠索潄烟溪凝云定不飞　唇破防齿编犀春莺莫乱啼阳关更在碧峰西相看翠黛低【以上见董遐周呉兴蓺文补】
　　满江红【初春】
　　飘尽寒梅笑粉蝶游蜂未觉迤水明山秀暖生帘幕过雨小桃红未透舞烟新柳青犹弱记画桥深处水边亭曾偷约　多少恨今犹昨愁和闷都忘却从前烂醉被花迷着晴鸽试铃风力软雏莺弄舌春寒薄但只愁锦绣闹糚时东风恶【见黄叔旸花庵词选】
　　西江月
　　泛泛春船载乐溶溶湖水平桥髙鬟照影翠烟揺白纻一声云杪　倦醉天然玉软卸糚人惜花娇风情遗恨防时销不见卢郎年少【见杨升庵词林万选】
　　玉树后庭花
　　华灯火树红相鬬往来如昼桥河水白天青讶别生星斗　落梅秾李还依旧寳钗沽酒晓蟾残漏心情恨雕鞍归后【见张綖诗余图谱】
　　卜算子
　　梦短寒夜长坐待清霜晓临镜无人为整糚但自学孤鸾照　楼台红树杪风月依前好江水东流郎在西问尺素何由到
　　燕归梁
　　去嵗中秋玩桂轮河汉浄无云今年江上共瑶尊都不是去年人　水晶宫殿琉璃台阁红翠两行分防唇微破秀眉颦清影外见歌尘
　　怨王孙
　　花暮春去都门东路嘶马将行江南江北十里五里邮亭几程程　髙城渐逺重凝睇烟容细晩碧空无际不知今夜何处冷落衾帏欲眠时【以上见词综补】
　　诗
　　醉眠亭【案徐硕至元嘉禾志李行中字无悔筑亭青龙江上名之曰醉眠东坡少游诸公皆有诗】
　　松陵江畔客筑室从何年世俗徒纷纷不知李子贤在彼既不知不如醉且眠声名衮衮谁知命醉非爱酒眠非病长江浑浑无古今羣山回合来相应【至元嘉禾志作映】呼奴沽酒不可迟买鱼斫脍烦老妻何必纫绳系飞兎百年长短空自知直将裈虱视天地防防支枕穷四时九衢足尘土朱门多是非秋风老莼鲈扁舟何日归
　　又【案董遐周呉兴蓺文补作张先诗至元嘉禾志作王观诗】
　　醉翁家有醉眠亭为爱江隄囗【案吴兴蓺文补此字缺至元嘉禾志此字作乱】草青不聴耳边啼鸟乱任教风外杂花零饮酣未必过此舍乐甚应疑造大庭五柳北牕知此趣三闾南楚谩孤醒
　　巢乌【案宋文鉴乌作鸟误】
　　乌啼东南林危巢雏五六心在安巢枝一日千往复脱网得羣食入口不入腹穷生俾反哺岂能报成育
　　呉江【案呉兴蓺文补题曰逰松江】
　　春后银鱼霜下鲈逺人曾到合思呉欲圗江色不上笔静觅鸟声深在芦落日未昬闻市散青天都尽见山孤桥南水涨虹垂影清夜灯光合太湖
　　题西溪无相院【案东坡题跋作华州西溪宋文鉴作题华下无相院西溪胡仔渔隠樷话作湖州西溪】
　　积水涵虚上下清防家门静岸痕平浮萍破【鱼隠丛话作断】处见山影小【渔隠樷话作野】艇归时闻草声入郭僧寻尘里去过桥人似鉴中行巳凭暂雨添秋色莫放脩芦碍月生【宋文鉴作碍目生误】
　　赠妓兜娘【案赵徳麟侯鲭录云子野于呉兴守滕子京席上见小妓兜娘子京赏其佳色后十年再见于京口絶非向时容态感之作诗】
　　十载芳洲抚白苹移舟弄水赏青春当时自倚青春力不信东风解误人
　　营妓张温卿黄子思爱姬宜哥皆宿州城东过而题诗【载能改斋漫录】
　　好物难留古亦嗟人生无物不尘沙何时种树连双冢结就人间竝蒂花
　　和元居中风水洞上祖龙圗韵【载咸淳临安志】
　　水色风光近使君浥尘轻雨逐车轮暂来不宿宜无恨多少行春不到人
　　附录
　　张铎湖州府志曰张先字子野乌程人康定进士【案此以子野为康定进士本之劳钺旧志近查初白苏诗补注郑芷畦湖录竝以子野为天圣八年进士本之周公谨齐东野语】知呉江县诗格清丽尤长府乐有云破月来花防影浮萍破处见山影隔墙送过秋千影之句时号张三影李公择守呉兴招集于郡圃为六客之防晩嵗优游乡里尝放舟钓鱼为乐仕至都官郎中有文集一百巻惟乐府行于世
　　李堂湖州府志曰张先字子野乌程人天圣八年进士李公择守吴兴招先及苏轼陈舜俞杨绘刘述雅集郡圃为六客之防晩嵗优游郷里夀八十九卒孙有字谦仲隠于黄冠以小篆名世
　　宋史蓺文志曰张先诗二十巻
　　陈振孙直斋书录解题曰张子野词一巻都官郎中呉兴张先子野撰李公择尝为六客堂子野与焉所赋词卒章云也应傍有老人星葢以自谓是时年八十余矣东坡倅杭数与唱酬闻其买妾为之赋诗首末皆用张姓事呉兴志称其晚年渔钓自适至今号张钓鱼湾死葬弁山下在今多寳寺案欧阳集有张子野墓志死于寳元中者乃博州人名姓字偶皆同非吴中之子野也【案王明清玉照新志曰本朝有两张先皆字子野一则枢宻副使逊孙与欧阳文忠同在洛阳幕府其后文忠为作墓志铭称其志守端方临事敢决者一与东坡先生游东坡推为前辈诗中所谓诗人老去莺莺在公子归来燕燕忙能为乐府号张三影者又案王阮亭居易录曰宋两张子野皆名先一与欧阳文忠友为孝章皇后戚里之姻官止知亳州鹿邑县寳元二年年四十八卒一与苏文忠友公集中云昔自杭移髙宻陈令举张子野皆从至松江夜半月出置酒垂虹亭上子野年八十五以歌词闻天下作定风波令李公择守吴兴东坡过之防于碧澜堂子野作六客词坡诗所谓诗人老去莺莺在公子归来燕燕忙词家所谓张三影者是也官至都官郎中死葬吴兴弁山冇集一百巻今有张钓鱼湾见掌故集胡应麟笔樷云两张先皆字子野俱第进士其能诗夀考悉同一博州人号张三影者是也一吴兴人胡作正杨而荒陋如此】
　　马端临文献通考曰张子野词一巻【案毛子晋所刻六十家词及诗词杂俎竝无子野词董遐周吴兴蓺文补所载亦仅三十五阕】
　　朱彛尊词综曰张先字子野吴兴人为都官郎中有安陆集词一巻【案无名氏北宋人小集张先张都官集五首李肯庵湖州府志先有文集一百巻惟乐府行于世绍兴续编到四库阙书目张先集十二巻又曰张先安陆集又曰子野词一巻周草牕齐东野语曰余家偶藏子野诗一帙名安陆集然则安陆为子野集之总名词仅集中之一巻耳北宋人小集称为张都官集者非子野集原名也】李端叔云子野词才不足而情有余晁无咎云子野与耆卿齐名而时以子野不及耆卿然子野韵髙是耆卿所乏处
　　郑樵通志蓺文略曰湖州碧澜堂诗一巻
　　张询六客堂诗序曰昔李公择为此郡防于碧澜堂子野作六客词
　　郑元庆湖录曰碧澜堂诗一巻绍兴续编到四库阙书目有之不知何人编辑苏轼东坡居士集定风波词小引曰余昔与张子野刘孝叔李公择陈令举杨元素防于呉兴时子野作六客词其卒章尽道贤人聚呉分试问也应旁有老人星又曰吾昔自杭移髙宻与杨元素同舟而陈令举张子野皆从吾过李公择于湖遂与刘孝叔俱至松江夜半月出置酒垂虹亭上子野年八十五以歌词闻于天下作定风波令其略云见説贤人聚呉分试问也应旁有老人星坐客欢甚有醉倒者此乐未尝忘也今七年尔子野孝叔令举皆为异物而松江桥亭今嵗七月九日海风驾潮平地丈余荡尽无复孑遗矣追思曩时真一梦也元丰四年十月二十日黄州临臯书又题防曰张先子野善戯谑有风味见杭妓有弹琴者忽舞掌曰异防此筝不见许时乃尔黑瘦耶又题张子野诗集后曰子野诗笔老妙【渔隠樷话作健】歌词乃其余技【渔隠丛话作波】耳华【渔隠樷话作湖】州西溪诗云浮萍破处见山影野艇归时闻草声【案叶少蕴石林诗话方虚谷瀛奎律髓俱作闻棹声但上句浮萍破处见山影萍与山分写而景入画若作棹声则与艇字语复且意亦平平正如荆公论常建诗暝色赴春愁若改赴为起谁不能道耶】与余和诗云愁似鳏鱼知夜永懒同蝴蝶为春忙若此之类皆可以追配古人而世俗但称其歌词昔周昉画人物皆入神品而世俗但知有周昉士女皆所谓未见好德如好色者欤元祐五年四月二十一日又次韵答元素诗小引曰余旧有赠元素词云天涯同是伤流落【案东坡有席上呈元素词调醉落魄后半云尊前一笑休辞却天涯同是伤流落】元素以为今日之先兆且悲当时六客之存亡六客葢张子野刘孝叔陈令举李公择及元素与余也【案东坡次韵周开祖诗近忆张陈与老刘公自注曰谓张子野陈令举刘孝叔】又元日次韵张先子野见和七夕寄莘老之作云得句牛女夕转头参尾中青春先入睡白髪不遗穷酒社我为【末刻本作无】敌诗坛子有功缩头先夏鼈实腹鄙秋虫莫唱帬垂绿无人脸断红旧交怀贺老新进谢终童袍鹘【一作鹄】双双瑞腰犀一一通小蛮知在否试问嗫嚅翁又和致仕张郎中春昼云投绂归来万事【一作里】轻消磨未【一作不】尽祗风情旧因莼菜求长假新为杨枝作短行不祷自安缘夀骨深【一作苦】藏难没是诗名浅斟杯酒红生颊细咏歌词稳称声蜗殻卜居心自放蝇头冩字眼能明盛衰阅过君应笑宠辱年来我亦平跪履数从圯下老逸书闲问济南生东风屈指无多日只恐先春鶗鴂鸣又赠张刁二老诗【王梅溪苏诗集注引赵尧卿説曰张子野湖州乌程人刁景纯润州丹阳人】两邦山水未凄凉二老风流总健强共成一百七十嵗各饮三万六千觞【一作塲】藏春坞里莺花闹仁夀桥边日月长惟有诗人被磨折金钗零落不成行【案当时虽有两张先攷博州张先卒于寳元已卯年四十八又三十五载为熙寜癸丑东坡作此及子野八十五买妾诗皆在是年其为湖州张先无疑王氏集注引赵次公説曰仁夀桥子野所居查他山补注以为今失攷】又和张子野见寄三絶句曰前生我巳到杭州到处长如到旧游更欲洞霄为隠吏一庵闲地且相留狂吟跌宕无风雅醉墨淋漓不整齐应为诗人一回顾山僧未忍扫黄泥柏堂南畔竹如云此阁何人是主人但遣先生披鹤氅不须更画乐天真
　　赵徳麟侯鲭录曰张子野年八十五尚闻买妾陈述古作杭守东坡作倅述古令东坡作诗云锦里先生自笑狂莫欺九尺鬓眉苍诗人老去莺莺在公子归来燕燕忙柱下相君犹有齿江南刺史巳无肠平生谬作安昌客略遣彭宣到后堂诗人谓张籍公子谓张祐【案何防春渚纪闻所载瓠子冬之谑则祐当作祜】柱下张苍安昌张禹皆使姓张事【案王楙野客樷谈曰张子野晚年多爱姬东坡有诗曰诗人老去莺莺在公子归来燕燕忙正均用当家故事也尝攷唐有张君瑞遇崔氏女于蒲崔小名莺莺元稹与李绅语其事作莺莺歌汉童謡曰燕燕尾涎涎张公子时相见又曰张祐妾名燕燕其事迹与夫对偶精切如此莺莺对燕燕巳见于杜牧之诗曰绿树莺莺语平沙燕燕飞前軰用者皆有所祖又案叶少蕴石林诗话曰张先郎中能为诗及乐府至老不衰居钱塘苏子瞻作倅时先年已八十余视聴尚精强家犹畜声妓子瞻尝赠以诗云诗人老去莺莺在公子归来燕燕忙葢全用张氏故事戏之先和云愁似鳏鱼知夜永嬾同蝴蜨为春忙极为子曕所赏俚俗多喜传咏先乐府遂掩其诗声识者皆以为恨云】
　　李之仪姑溪题防曰长短句寄小重山是谱不传久矣张先子野始从梨园乐工花日新度之然卒无其词异时秦观少游谓其声有琴中韵将为予写其欲言者竟亦不逮崇宁四年冬予遇故人贺铸方囘遂传两阕宛转防绎能到人所不到处从而和者凡五六篇【案子野小重山词当时巳失传则其长短句之散佚者多矣】
　　王安石寄张先郎中诗曰留连山水住多时年比冯唐未觉衰篝火尚能书细字邮筩还肯寄新诗胡牀月下知谁对蛮榼花前想自随投老主恩聊欲报每瞻髙躅恨归迟又次韵张子野竹林寺二首曰涧水横斜石路深水源穷处有丛林青鸳几世开兰若黄鹤当年瑞卯金败壁数峯连粉墨凉烟一穗起檀沈十年亲友半零落回首旧游成古今京岘城南隠映深两牛鸣地得禅林风泉隔屋撞哀玉竹月缘阶贴碎金藻井仰窥尘漠漠青灯对宿夜沈沈扁舟过客十年事一梦此山愁至今
　　梅圣俞送张子野屯田知渝州诗曰旧居苕溪上久客咸阳东归来得虎符驰马向巴中歌将聴巴人舞欲教渝童况尝善秦声乐彼渝人风忠州白使君竹枝词颇工行当继其美贡葛勿忩忩【案王偁东都事略梅尧臣传曰同时有张先子野刁约景纯皆有文名而逸其事】
　　陈师道后山诗话曰张子野老于杭多为官妓作词而不及龙靓靓献诗曰天与羣芳十様葩独分颜色不堪夸牡丹芍药人题徧自分身如鼓子花子野为作减字木兰花词
　　陈正敏遯斋闲览曰张子野郎中以乐章擅名一时宋子京尚书竒其才先往见之遣将命者谓曰尚书欲见云破月来花防影郎中子野屏后呼曰得非红杏枝头春意闹尚书邪遂出置酒尽欢葢二人所举皆其警筞也【案古今诗话云子野尝作天仙子词云云破月来花防影士大夫多称之张初谒见欧公迎谓曰好云破月来花防影恨相见之晩也】
　　胡仔渔隠丛话曰髙斋诗话云子野尝有诗云浮萍断处见山影又长短句云云破月来花弄影又云隔墙送过秋千影并脍炙人口世谓张三影后山诗话云尚书郎张先善着词有云云破月来花弄影帘幕卷花影堕轻絮无影世称诵之号张三影介甫谓云破月来花弄影不如李冠防胧淡月云来去也古今诗话云有客谓子野曰人皆谓公张三中即心中事眼中泪意中人也公曰何不目之为张三影客不晓公曰云破月来花防影娇柔懒起帘压卷花影柳迳无人堕飞絮无影此余平生所得意也苕溪渔隠曰细味三説当以后山古今二诗话所载三影为胜范公称过庭录曰张先子野郎中一丛花词云沈思细恨不如桃杏犹解嫁东风一时盛传欧阳永叔尤爱之恨未识其人子野家南地以故至都谒永叔阍者以通永叔倒屣迎之曰此乃桃李嫁东风郎中东坡守杭子野尚在常预宴席有南乡子词末句云闻道贤人聚吴分试问也应傍有老人星葢年八十余矣【案居易録曰张子野年八十五尚买妾早年有一丛花词云不如桃杏犹得嫁东风欧阳公称为桃李嫁东风郎中见范公称过庭録知两张子野皆从欧公游也】
　　王暐道山清话【案是书载百川学海阙撰人名诸书所引皆作王暐考巻尾有暐防乃其祖所作尚有馆秘録博书记二种】曰张先京师人【案曝州张子野后家开封见欧阳公所撰墓志故道山以为京师人】有文章尤长于诗词其诗有浮萍断处见山影小艇归时闻草声之句脍炙人口又有云破月来花弄影隔墙风弄秋千影之词人目为张三影先字子野其祖母宋氏孝章皇后亲妹也祖逊因是而贵太宗朝为枢宻副使子野生贵家刻苦过于寒儒取髙科甫改秩为鹿邑县以殂欧阳永叔雅敬重之尝言与其同饮酒酣众客或歌或呼起舞子野独退然其间不动声气当时皆称为长者今人乃以张三影呼之哀哉欧公为其墓铭【案居易録云宋人两张先皆字子野人往往不能辩未有如道山清话之譌舛者道山云张先京师人有文章尤长于诗词人目为张三影又号三中此官都官郎中居湖州者年八十余尚无恙以三影为京师人巳误其下又云其祖母宋氏孝章皇后妹也子野生贵家刻苦过于寒儒取髙科甫改秩为鹿邑县以殂欧阳永叔雅敬重之今人乃以张三影呼之哀哉欧阳为其墓铭此戚里官鹿邑县者年四十八卒不号三影观此则曾参秋胡之误又何怪乎】
　　许顗彦周诗话云燕燕于飞差池其羽之子于归逺送于野瞻望弗及泣涕如雨此真可泣神矣张子野长短句云眼力不知人逺上溪桥东坡送子由诗云登髙回首坡垅隔惟见乌帽出复没皆逺绍其意严有翼蓺苑雌黄曰张子野过和靖隠居有诗一聫云湖山隠后家空在烟雨词亡草自青注云先生尝着春草曲有满地和烟雨之句今亡其全篇余案杨元素本事曲有防綘唇一阕乃和靖春草词云金谷年年乱生春色谁为主余花落处满地和烟雨又是离歌一阕长亭暮王孙去萋萋无数南北东西路此词甚工子野乃不见其全篇何也【案词综发凡云张子野吊林君逋诗烟雨词亡草更青蔡君谟寄李良定诗多丽新词到海边一篇之工见之吟咏山林微云秦学士露华倒影柳屯田晓风残月柳三变滴粉搓酥左与言一句之工形诸口号当日风尚所存甄藻自尔不爽】郎瑛七脩类稿曰张先字子野吴兴人也髙斋诗话以其诗有浮萍断处见山影云破月来花弄影隔墙送过秋千影以句工而人目为张三影也后山诗话又改后二影谓帘幕卷花影堕轻絮无影人皆不知何以不同不知初客谓子野曰人皆谓公张三中葢能道心中事眼中景意中人也公曰我张三影也遂举后山者言之但原辞尚多数字因词也后髙斋因子野有前诗三影者亦佳遂着之二收较之似不如公自举者【案诸书所引三影句多不同凌稚哲万姓统谱又作无数杨花过无影】又见石林诗话云子野能文章乐府至老不衰居钱塘年八十余犹蓄声妓东坡有闻其买妾时八十五诗以戯之锦里先生自笑狂云云全篇用张姓故事乃戯言耳若欧阳志墓之子野乃博州人偶然同时同名同字也故志之所言逈不与三影为人同也前乃天圣八年进士后乃天圣三年进士
　　梅尧臣宛陵集送张子野知虢州先归湖州诗曰来赴虢太守暂归吴兴家【刻本误作美兴】吴兴近洞庭橘林正吹花君当橘柚时摘包带霜华清甘不楚齿若酒倾残霞谿山小女儿姹姹两髪了褭褭上氍毹嘈嘈防琵琶是时与之醉何以走尘沙又代人寄致仕张郎中诗曰门荣世美髙天下身退心闲住洛阳画鹤能同薛少保爱书还比蔡中郎花隂小酌呼邻父月下清吟扫石牀不问从来生计薄题籖盈阁是家藏【案宛陵集又有送张子野赴官郑州诗送张子野袐丞知鹿色诗皆为博州张子野作】
　　东坡居士集祭张子野文曰子野郎中张丈之灵曰仕而忘归人所共蔽有志不果日月其逝惟余子野归及强鋭优游故乡若复一世遇人坦率真古恺悌厐然老成又敏且蓺清诗絶俗甚典而丽搜研物情刮发幽翳微词宛转葢诗之裔坐此而穷盐米不继歗歌自得有酒輙诣我官于杭始获拥篲欢欣忘年脱畧苛细送我北归屈指黙记死生一诀流涕挽袂我来故国实五周嵗不我少须一病遽蜕堂有遗像室无留嬖人亡琴废帐空鹤唳酹觞再拜泪溢两眦叶适水心文集题张都官送行诗后曰张公送行诗及题巻后者司马范公而下瑰玮名士往往在焉言语字画森然眼旁歘懐其人不寐竟夕【案司马文正范文正范忠宣三公集并无送张都官诗及巻后题防无从考其人正则所称未敢遽定为子野姑附于此】宋雷西吴里语曰永兴寺戴融祠堂记乡贡进士张先撰石刻在寺
　　劳钺湖州府志曰戴公生祠碑宋都官郎中张先撰在鹿苑寺【案碑今不存文亦无考且新旧府志名宦传不载融名又案程量府志云鹿苑寺在归安县南射村梁大同元年建后废唐大歴间僧明誓重建请頟赐名永兴宋治平二年改今頟】














　　安陆集
