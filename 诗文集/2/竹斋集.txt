竹斋集   明 　　王冕

　　卷一

　　七言律诗

　　金陵怀古

　　坏墙幽径草青青，何处园林是旧京？

　　海气或生山背雨，江潮不到石头城。

　　英雄消歇无人语，形势周遭夕照明。

　　回首长干思无限，水风杨柳作秋声。

　　建康层楼

　　层楼危构出层霄，把酒登临客恨饶。

　　草色不羞吴地短，雁声空落楚天遥。

　　江山如画知豪杰，风月无私慰寂寥。

　　六代繁华在何处？败红残绿野萧萧。

　　别金陵

　　六朝旧迹俱寻遍，千古英雄一笑休。

　　黄叶乱随秋雨落，长江空带楚天流。

　　樽前有客翻新调，白下无人说故侯。

　　明日西风天色好，吹箫骑鹤上扬州。

　　遇昭瑞宫次韵二首

　　其一

　　红花翠竹满江皋，依约仙山驾巨鳌。

　　月下每听来鹤佩，云中时复见龙袍。

　　西江日薄潮声小，北极天开王气高。

　　咫尺山河移版籍，书生徒尔说英豪。

　　其二

　　金屋无人玉殿开，青蒲埋没遍莓苔。

　　旧愁隐隐随烟浪，新恨绵绵入草莱。

　　红叶已随流水去，黄门空忆看华来。

　　东南富贵消磨尽，留得荒村古将台。

　　悼达兼善平章

　　出师未捷身先死，忠义如公更不多。

　　岂直文章惊宇宙？尚余威武振山河。

　　中原正想刘安世，南海空思马伏波。

　　老我未能操史笔，怀思时复动哀歌。

　　寄天台丁仲容

　　去年脚底生茧瘤，今年巾中华发稠。

　　读书不敢略字过，得酒岂徒成醉休？

　　关山杳杳绝飞鸟，江海凄凄无钓舟。

　　好风良夜那可已，思君时复一登楼。

　　发古塘

　　秋风篱落菊花黄，满眼江山似故乡。

　　投老无家真可笑，长年为客尚能狂。

　　青苔蚀尽床头剑，白日消磨镜里霜。

　　闻道中州凋弊甚，忘机不解说凄凉。

　　徐竹隐

　　连江修竹静郊居，门外阴阴千亩余。

　　直节不移高士操，息交那与俗人书。

　　卧听翠雨飞瓴甋，笑挹清风过绮疏。

　　却扫红尘喧境寂，岁寒分席待樵渔。

　　听秋轩

　　人世红尘高没马，老禅方丈足清幽。

　　入门便觉气侯别，历耳似知天地秋。

　　不羡书生能作赋，却怜游子太多愁。

　　夜来树影飘零尽，明月无端生屋头。

　　送边伯京之闽

　　边郎辟掾南闽去，马首春光正十分。

　　路夹海棠行锦障，江涵山翠拥罗文。

　　简书可励风云会，韬略能夷虎豹群。

　　若向武夷山下过，为余传语杜征君。

　　漫兴三首

　　其一

　　隐几看山与世违，当门种竹亦无机。

　　五更骤雨随风过，满眼落花如雪飞。

　　每为注书消夜烛，亦常沽酒点春衣。

　　今朝急报任公子，昨日苍苔满钓矶。

　　其二

　　中天积翠郁层阴，雪瀑遥飞落远岑。

　　白月夜分双鹤舞，清风时听万松吟。

　　放怀尽可从诗酒，行乐何须论古今。

　　我欲与君飞两舄，题诗刻竹满山林。

　　其三

　　风花片片落瑶台，江北江南春未回。

　　老子胸中自潇洒，故乡何处却徘徊。

　　海云挟雨连天黑，江鹳如人近屋来。

　　景物相看只如此，沽杯且放好怀开。

　　寄东邻唐彦常

　　桐木散阴邻屋壁，子居巷东我巷西。

　　绣衣耀日轻拂袂，白马蹑云新凿蹄。

　　湖上笑歌多载酒，夜来归去醉如泥。

　　春风又别四十日，安得看山同杖藜？

　　漫兴三首

　　其一

　　白雾黄烟惨百蛮，长年不见鹤书还。

　　江河万里归沧海，山岭千重走剑关。

　　白首词臣空堕泪，青春才子强回颜。

　　旧愁新恨知多少？都在闲花野草间。

　　其二

　　关下险固凭三辅，陇右勾连接四川。

　　簇簇楼台悬日月，盈盈花草烂云烟。

　　飙回海上沙飞雪，雨足江南水拍天。

　　可笑华山陈处士，风流文采却贪眠。

　　其三

　　青山隐隐带滦河，金碧光中望■娑。

　　五谷不生羊马盛，二仪殊候雪霜多。

　　打围阵合穹庐转，警跸声传御驾过。

　　渺渺黄沙天万里，壮心未解说风波。

　　悼止斋王先生二首

　　其一

　　休致归来与世违，平生所有未全施。

　　胸中经纬天人识，舌底风雷宰相知。

　　论道端然见周召，得时元不下皋夔。

　　南金东箭谁堪拟？绿水青山尽可悲。

　　其二

　　文采风流今已矣，夫何能见紫芝眉？

　　中天气黯星河惨，南国春寒草木悲。

　　政事堂堂传两省，论谈娓娓动诸司。

　　老成如此多关系，青琐诸公泪亦垂。

　　其三

　　三月燕山听子规，追思令我泪垂垂。

　　虽然事业能经世，可惜文章未际时。

　　霜惨晴窗琴独冷，月明秋水剑双悲。

　　山河万里人情别，回首春风说向谁？

　　即事二首

　　其一

　　滦水城头六月霜，东华门外草皆黄。

　　旌旗影动千官惨，斧钺光沈万马忙。

　　青象不将传国玺，紫驼只引旧毡房。

　　诸郎不解风尘恶，争指红门入建章。

　　其二

　　白草黄沙野色分，古今愁恨满乾坤。

　　飞鸿点点来边塞，寒雪纷纷落蓟门。

　　风景凄凉只如此，人情浇薄复何论。

　　知机可有桑干水，未入沧溟早自浑。

　　纪梦

　　十有一月三十夜，清梦忽然归到家。

　　对母徐徐言世事，呼儿故故问生涯。

　　庭前修竹不改色，溪上老梅都是花。

　　起坐山窗听茶鼎，又思风雨客三巴。

　　会友

　　昨夜朔风吹地动，起看长剑雪花明。

　　读书空堕英雄泪，得酒时浇磊块情。

　　相见抵须言客况，论交殊不愧前盟。

　　汉家四海承平久，何必区区论贾生。

　　过渔浦

　　十八里河船不行，江头日日问潮生。

　　未同待诏于金马，却异看花在锦城。

　　万里春风归思好，四更寒雨一灯明。

　　故人湖海襟怀古，能话旧时鸥鹭盟。

　　即景

　　江北春深野草芳，江南春浅柳枝黄。

　　凫鸥得水竞出没，寒雀受风相颉颃。

　　适意漫提如意舞，醒时不异醉时狂。

　　昨朝孺子拦街笑，笑杀人间马子长。

　　送宇文子贞

　　郊居暂辍簿书劳，尚植忠良翊圣朝。

　　风月一坛光滟滟，天人三策锦飘飘。

　　清声足重江潮望，直笔宁辞馆阁招。

　　洛下诸郎竞才俊，岂能无意说渔樵？

　　次韵二首

　　其一

　　老吾濩落忘机久，江湖鸥鸟弗猜疑。

　　黄花围宅如元亮，白雪满床无子期。

　　身后虚名定何益，世间多事不须知。

　　故人有约来招隐，莫待秋风老桂枝。

　　其二

　　野人住处无车马，门外蓬蒿抵树高。

　　石脚云生三伏雨，屋头松撼五更涛。

　　田园入画真堪笑，薪水供厨只自劳。

　　匣底豪曹苔欲满，夜来忽作老龙号。

　　雨中遣兴二首

　　其一

　　黯黯阴阴没大荒，髑髅无语剑生芒。

　　青山有梦客千里，明月故人天一方。

　　鹿走平原沙莽莽，龙飞沧海雨浪浪。

　　相望多少相思意，倚遍危楼尚慨慷。

　　其二

　　故人何日是归年，又听刚风洗瘴烟。

　　骄马北驰沙似雪，冥鸿南去水如天。

　　莫愁弦绝蒲萄馆，且喜歌生■桠田。

　　好在岳阳楼上望，洞庭明月正婵娟。

　　注：■——「禾罢」

　　雪后

　　今日登高不见山，乾坤混混太清寒。

　　旧时月色无人识，新岁梅花正好看。

　　多苦将军居塞北，更怜羁客在长安。

　　老夫欲语不忍语，倚遍危楼十二阑。

　　满目青山轩

　　满目青山似画图，道人于此即安居。

　　不知世上功名好，但觉门前车马疏。

　　风月四时同笑傲，乾坤千古一蘧庐。

　　我生亦有林泉癖，欲老衡茅愧不如。

　　次韵

　　生民日日叹零丁，惟听中朝说太平。

　　万里江山云莽荡，五更风雨剑悲鸣。

　　桓温岂解知王猛，徐庶从来识孔明。

　　箫管莫吹关塞曲，野花闲草不胜情。

　　竹西轩

　　青山隐隐带江流，江上轩窗面面幽。

　　来客不辞三径雨，乘凉常得四时秋。

　　青天影动朝阳凤，落月光移隔水楼。

　　夜半梦回环佩响，却疑歌吹在扬州。

　　江月楼

　　永嘉城郭如斗样，魁峰兰若倚青霄。

　　江空月色上楼白，风挟海声连地摇。

　　高僧居此兴不浅，闲客登临思亦饶。

　　我欲与君飞舞去，更呼仙子共吹箫。

　　林壑亭

　　会稽林壑东南胜，结构新亭亦壮哉。

　　树密不知云出没，山深常听水喧豗。

　　清幽可许渔樵隐，游赏岂无王谢来？

　　我欲题诗追李杜，风流不是出群才。

　　送僧归闽

　　九月三吴树叶红，闽中浑未觉秋风。

　　上人忽动乡关念，对客莫辞途路穷。

　　白发岂无诸老在？青山还与旧时同。

　　到家检点经行处，应喜庭松雨露浓。

　　秋晚即事

　　十年湖海挟飞仙，今日凭高思窅然。

　　关北又添三尺雪，江南别是一般天。

　　紫髯老将悬清梦，白面儿郎减少年。

　　说与南阳诸葛道，草庐虽好莫贪眠。

　　有怀

　　故人零落各山河，触景其如感慨何？

　　剑槊风生秋气重，琴床月堕夜凉多。

　　倾杯且得孤怀壮，缆镜那愁两鬓皤。

　　扰扰黄尘车马客，不知留意在南柯。

　　客兴

　　鹤鸣猿啸近如何，客里枯衣结薜萝。

　　峡石卧云山气重，江风翻雨树声多。

　　狂夫对酒评秦法，野老敲檀和楚歌。

　　谁似酸斋弄奇崛？好诗和梦写渔蓑。

　　怀古

　　浮云漠漠云摇天，乳燕翻飞落野田。

　　轩冕尽知为上客，衣冠谁解说前贤？

　　闭门种菜殊无策，坐石看松不记年。

　　世事东风吹马耳，锦帆金谷已茫然。

　　下直沽

　　拍河健橹比长驱，百尺飞帆下直沽。

　　浩浩碧天秋气肃，堂堂明月夜窗虚。

　　旌旗两岸芦花影，鼙鼓三声海浪趋。

　　转首狂歌望西北，淡烟荒草是幽都。

　　登竺峰

　　健步攀缘上碧峰，方知绝顶路岐通。

　　一生如在九霄上，万景都归两目中。

　　老鹤独翻珠草露，孤猿啸落桂花风。

　　青箱家世君休问，江左于今事不同。

　　过武塘

　　青衫闸转云间路，河水分流过武塘。

　　客路惯经风雨恶，诗情不减少年狂。

　　鱼盐市井三吴俗，番岛舟航十丈樯。

　　杨柳之堤鹅鸭聚，家家茅屋似淮乡。

　　怀古

　　会稽岩壑今犹古，王谢经行何所之？

　　感慨传人有余思，风流异代不同时。

　　春来野水生蒲柳，雨过空山长蒺藜。

　　异代无人知禹穴，游人来往到今疑。

　　云门山图

　　十年不到云门寺，忽见若耶溪上山。

　　落叶不随流水去，长松只在白云间。

　　当年王谢已寂寞，终古林泉更往还。

　　所喜二灵多道气，扶藜时复叩紫关。

　　寄吴道子

　　三月不见吴道子，十日两渡钱塘江。

　　诗书压架自足乐，风月满坛谁敢降？

　　菖蒲青青绕石壁，薜荔密密缘山窗。

　　归来不道簿书急，漫对阿戎言老庞。

　　看山

　　昨朝问竹城西去，今日看山湖来来。

　　酌醪数斗且尽醉，好景百年能几回？

　　野草散光摇翠浪，风花移色闪苍苔。

　　飞流最是东南急，乘兴无辞杖履陪。

　　异乡

　　东山西山生白云，异乡那忍见残春。

　　野蒿得雨长过树，海燕隔花轻笑人。

　　每是闭门疏世事，何曾借酒恼比邻。

　　过从时有相嗔怪，不解潜夫意思真。

　　寄恢长老

　　眼底纷纷涸辙鱼，道人遇地即安居。

　　瓦盂香软雕胡饭，松几晴翻贝叶书。

　　老到世情深脱略，年来生计亦萧疏。

　　相逢休论当时事，我亦西郊结草庐。

　　雨中

　　江南江北水滔天，羁客相逢亦可怜。

　　坐觉青山沈席底，行惊白浪上窗前。

　　鹁鸠衔草栖危塔，鸳鸯飞波浴败船。

　　转首百蛮寥落甚，绝无茅屋起炊烟。

　　送噩长老

　　张公洞口云翻海，扬子江头雪打球。

　　君去兴怀殊不恶，我行风雨奈何愁。

　　疏狂久负刘伶榼，飘薄空余季子裘。

　　直待明年二三月，看花骑马过中州。

　　庚辰元旦

　　试题春帖纪新年，霭霭青云起砚田。

　　展卷不知山是画，举头恰喜屋如船。

　　梅花雪后开无数，杨柳风前困欲眠。

　　怅望关河无限恨，呼儿沽酒且陶然。

　　立春日

　　葭吹六管动飞灰，便觉春从地底回。

　　草木一时生意动，关河万里冻云开。

　　宁须生菜传纤手，且引春风入瓦杯。

　　天北天南问音信，故人何处寄寒梅？

　　九日书怀

　　玉露霏凉木渐酡，每逢佳节惜年华。

　　青山迭迭多归梦，白发萧萧不在家。

　　触景漫思千古事，无钱空对一篱花。

　　相知相见情何已，石鼎山泉且煮茶。

　　秋兴二首

　　其一

　　万里山河一局棋，旷怀百感独伤悲。

　　石麟夜雨生新恨，铜雀春风属旧时。

　　雪卷流沙驮信远，天沈辽海鹤书迟。

　　五陵年少俱零落，回首故园空梦思。

　　其二

　　鼙鼓嘈嘈夜撼山，霓裳歌舞出人间。

　　云围环佩沈斜谷，风敛旌旗入剑关。

　　蹶铄野翁掀雉尾，跳■山鬼觌龙颜。

　　书生豪放成何事？徒步归来供奉班。

　　注：■——左「足」右「肖」

　　水竹居

　　小桥流水路萦纡，竹里茅茨是隐居。

　　慷慨不同时俗辈，清高多读古人书。

　　好山入屋情无限，明月穿帘兴有余。

　　我亦山阴旧溪曲，一庭潇洒正相如。

　　送本中上人

　　上人飞锡何方去？笑指东南咫尺间。

　　黄叶落时行细路，白云生处看青山。

　　欲求古道殊难得，怅望高风或可攀。

　　朋旧相逢还道我，梅花清苦■斑斑。

　　注：■——上「髟」下「丐」

　　太平兴国寺锁翠轩

　　当轩种竹一万个，清荫满林生绿苔。

　　六月不知天气热，长年只觉雨声来。

　　岂惟凤鸟不食实？又见龙孙渐脱胎。

　　计我岁寒为伴侣，屋头更着几株梅。

　　答客问

　　人间尘土苦嚣烦，林下风生六月寒。

　　夜半酒醒方脱屐，日高眠起不簪冠。

　　笑看游蚁巡危磴，静听闲花落古坛。

　　老我自无轩冕意，寻常岂是傲时官？

　　过■陵

　　泥马南飞王气消，大梁昌运委蓬蒿。

　　两宫旒冤沈沙漠，三国旌旗接羽毛。

　　卫下将军尚颇牧，关中丞相失萧曹。

　　东南多有青松树，争奈春风种不牢。

　　注：■——左「歹」右「赞」

　　次答王敬助

　　束书归住水南村，且把犁锄教子孙。

　　垒石旋成蒸药灶，插篱将就种瓜园。

　　谈挥麈尾风生座，醉倒垆头月满轩。

　　富贵功名只如此，何须多梦过侯门？

　　听雪轩

　　飞来便与雨声别，坐久甚忧天下寒。

　　清极自然梅有韵，夜阑却喜竹平安。

　　洛阳处士门深闭，剡曲先生琴不弹。

　　想在此时情思好，煮茶可笑老陶酸。

　　次韵全忠斋

　　十年孤影寄天涯，冷笑傍人论左车。

　　白雪阳春应有价，清风明月不须赊。

　　交游渐喜诗成垒，定省惟凭梦到家。

　　休道焰光推不出，却愁烧杀杏园花。

　　偶成二首

　　其一

　　青山绿水从人爱，野鹤孤云与我同。

　　所适不须论丑好，相逢漫尔说英雄。

　　乐游花木萧萧雨，梓泽亭台淡淡风。

　　兴废故无今昔异，几回搔首月明中。

　　其二

　　二月江亭野色明，杨花飞散雪盈盈。

　　盐烟半入海气白，风雨忽来溪树鸣。

　　离思厌听孤语燕，客情无奈乱山青。

　　明朝又上长安道，却望咸阳旧帝京。

　　湖上书所见

　　东南富贵是神仙，日日西湖坐画船。

　　绣帽拥云笼翠羽，紫牙宣响出红莲。

　　香风宛转珠帘动，纤手亲传玉鲙鲜。

　　最是好情消不得，醉挪花片撒金钱。

　　送颐上人归日本

　　上人住近扶桑国，我家亦在蓬莱丘。

　　洪涛逼屋作山立，白云绕床如水流。

　　问信不知谁是客？多时忘却故园秋。

　　明朝相别思无限，万里海天飞白鸥。

　　送钦上人

　　石头城下五更秋，高挂云帆得顺流。

　　铁瓮缘江即东府，琼花隔岸是扬州。

　　作家相见本无语，在客别离殊有愁。

　　后夜相思好明月，老夫乘兴独登楼。

　　答贾太初

　　知己相逢贫亦好，去家未久梦来多。

　　读书万卷今何有？美酒数杯颜已酡。

　　越上山移新得信，江南秋老漫奔波。

　　故人割俸情何厚，白粲赤松从我过。

　　送僧归中竺

　　天香阁上风如水，千岁岩前云似苔。

　　明月不期穿树出，老夫曾此听猿来。

　　相逢五载无书寄，却忆三生有梦回。

　　乡曲故人凭问信，孤山梅树几番开？

　　过京口

　　瓜洲正对西津渡，金山焦山江水中。

　　过客放船忌险阻，何人击楫问英雄？

　　白云渺渺生秋树，黄叶萧萧落晚风。

　　铁瓮城头一登眺，天南天北思无穷。

　　次王元之武平寺诗

　　官居正与僧居近，乘兴何妨日日来。

　　因向林泉得幽致，竟忘尘世有炎埃。

　　松云隐隐当窗户，花露■■下石苔。

　　对景令人重怀古，海天秋尽鹤飞回。

　　注：■■——三点「水」右加「专」

　　玄真观

　　青冈直上玄真观，即是人间小洞天。

　　花石掩光龙吐气，芝田散彩玉生烟。

　　莓苔满路缀行屐，杨柳夹堤维钓船。

　　仙客相逢更潇洒，煮茶烧竹夜谈玄。

　　过沧江

　　空江五更潮水生，橹摇一舸随潮行。

　　芦花旋风作雪舞，水气上天侵月明。

　　白发不禁游子兴，青山忽动异乡情。

　　天涯沦落何多幸？赖有故人如弟兄。

　　与王德强

　　阿伯迁官之五羊，严尊习隐水南庄。

　　人生出处故有分，世道如斯徒自忙。

　　笑我漂流双■雪，羡君奔走满靴霜。

　　功名固是男儿志，何日归来绿野堂？

　　注：■——上「髟」下「丐」

　　松风阁次韵

　　金鸡峰下松风阁，记得前年五月登。

　　得兴不辞行曲折，乘凉直上最高层。

　　石林过雨水争出，溪谷转风云乱腾。

　　休问当时有王谢，风流何似竹间僧？

　　过徐州洪至丰沛作

　　落月苍凉野色迷，过洪忽听五更鸡。

　　河流东海奔腾去，天近中原渐觉低。

　　败垒有基栖碧草，古台无石堕青泥。

　　汉家住处人能识，只在丰南沛水西。

　　新店道中二首

　　其一

　　黄桑叶落雁声号，野鼠蹲沙北马骄。

　　万里山河秋渺渺，一天风雨夜萧萧。

　　客怀到此何由壮？酒兴于人自觉饶。

　　早起梳头对明镜，不愁双■雪飘飘。

　　注：■——上「髟」下「丐」

　　其二

　　即看白雁向南飞，又见黄花落短篱。

　　河道便风容易上，客程过匣信难期。

　　新霜飒飒吹杨柳，野老离离和竹枝。

　　欲饮一樽难强进，且留清兴漫题诗。

　　楚汉两城

　　楚汉英雄今寂寞，两城相倚旧封疆。

　　荒台落日酣红叶，古墓秋风老白杨。

　　岂是有为增感慨？便令无事亦凄凉。

　　徘徊望尽东南地，芦苇萧萧野水黄。

　　次韵

　　林宗出去满巾雨，苏老归来两屐泥。

　　怀古令人时默默，感时于我独栖栖。

　　春风水竹连公馆，落日烟华绕相堤。

　　景物纷纷底须论，首阳高义只夷齐。

　　寄张贞居

　　句曲山人毛发古，苍精龙佩羽衣轻。

　　道高不授中黄秩，天下皆传外史名。

　　石菌云融丹气拥，玉壶春艳紫霞生。

　　楼居又近林和靖，约我寻梅取次行。

　　曲江春望图

　　檐牙隐隐出层霄，飞阁联楹满翠涛。

　　花夹御城红雾重，春移仙仗彩云高。

　　天家日月无私照，圣主山河不动摇。

　　正是太平文物盛，玉笙金管进蒲萄。

　　谢林彦广惠酒

　　江南三月春始足，桃花杏花参差开。

　　溪云入屋夜生雨，山瀑近床晴隐雷。

　　读书吊古有何益？行道济时无此才。

　　多谢奎章老文伯，时时携酒草堂来。

　　济川阻雪九月二十七日客况四首

　　其一

　　九月中原柳未枯，北风吹雪忽模糊。

　　琼林玉树连天去，绿水青山望欲无。

　　多喜夜光生锦帐，不传清响到金铺。

　　老夫且作梅花梦，分付长年酒漫沽。

　　其二

　　济州城南寒雪飞，济州城北冻成围。

　　客情自古不称意，世事于今转觉非。

　　白马少年频唤酒，黑纱老妇泣无衣。

　　逢邮不寄江南信，却上高楼望雁归。

　　其三

　　滕州济州山不多，平林大野少人家。

　　解貂且问将军酒，对雪谁言学士茶？

　　直北五更闻玉笛，江南十月老梅花。

　　相逢休说凄凉事，湖海诸郎■未华。

　　注：■——上「髟」下「丐」

　　其四

　　黄河西下水多生，滕州徐州田不耕。

　　农民尽逐鱼鳖去，商贾只凭舟楫行。

　　青山峨峨出鲁国，白云滚滚来任城。

　　浪游欲尽燕云道，尚欠南风几日程。

　　季札墓

　　识君因读春秋传，今日坟前见断碑。

　　大义可令吴俗变，高风不独鲁人知。

　　剑光注壑生灵草，树影悬空动羽旗。

　　休问姑苏旧风景，白烟青雨黍离离。

　　临清阻雪二首

　　其一

　　海气排空云塞山，北来飞雪苦多寒。

　　柳条捶雪枝枝重，衣带缘愁故故宽。

　　客路何时无跋涉？世情随处有艰难。

　　濮州城外临清县，今夜留船得梦安。

　　其二

　　一片雪飞寒较多，即看漫地却如何？

　　竞传暖体须燕王，谁肯停杯慰楚娥？

　　直北大风山欲倒，江南无冻水生罗。

　　临清不是长安道，时听凌空响王轲。

　　次韵答崔元初

　　楼居依约近蓬莱，每见天官簇仗来。

　　星绕紫微双阙近，日临仙掌五云开。

　　旌旗影动黄金表，龙马风生白玉台。

　　遥望上林花隐隐，乾坤清气一时回。

　　闲题

　　楼台矗矗带山河，金玉重重是帝家。

　　云合紫驼开虎帐，天连青草入龙沙。

　　春风小殿看飞燕，夜雨重城散落花。

　　甲乙流苏仙梦好，莫教方士问丹砂。

　　题赵松雪关北小景图

　　小草丛丛出浅沙，坐歌无奈画图何。

　　长藤挂树春风少，老石敛云秋色多。

　　客子淡然忘岁月，王孙徒尔忆山河。

　　荒烟落日居庸道，几见毡车白马驮。

　　都城暮春

　　绣房香幄紫驼车，队马连云拥醉娥。

　　天上柳花随处滚，人间春色已无多。

　　风流漫听黄金缕，慷慨谁知白石歌。

　　江北江南叹愁绝，落红如雨打渔蓑。

　　送僧游五台

　　南国看云故有愁，燕山那忍送君游。

　　天风五月能生雪，野气四时浑似秋。

　　适兴何须穷险绝，忘机不必论公侯。

　　归来着我门前过，莫把羁杯对白鸥。

　　莫处士悼诗

　　乐闲处士老西河，花竹亭台野趣多。

　　不为功名移志节，每因兴感费吟哦。

　　义风孝行知谁拟，山色湖光奈尔何。

　　转首栖霞清梦远，令人怀感动悲歌。

　　送王克敏之安丰录事

　　丹墀对策三千字，金榜题名五色春。

　　圣上喜迎新进士，民间应得好官人。

　　江花绕屋厅事近，烟树连城野趣真。

　　所愿堂堂尽忠孝，毋劳滚滚役风尘。

　　扬州成元章居竹轩

　　老夫住近山阴曲，万竹中间一草堂。

　　开径不曾防俗客，读书恰是得清凉。

　　好风时时动环佩，明月翩翩来凤凰。

　　正与诸君轩子近，可能携酒共徜徉？

　　山水图

　　云气笼阴隔荔萝，吾家曾住石南坡。

　　秋风绕屋树声杂，夜雨落山溪水多。

　　每有渔樵共谈笑，且无车马得经过。

　　京师沙土瞇人目，为尔传图情奈何。

　　水竹亭

　　韩家亭子能潇洒，流水溅溅竹四围。

　　清净岂惟尘不到？深幽真与世相违。

　　凉飙激韵青云动，白月流光翠羽飞。

　　安得时时携美酒？与君谈笑看云归。

　　重午次韵敬常叶公

　　故园一望海天长，京国相看叹老苍。

　　太学故知韩子重，高阳应笑郦生狂。

　　四更风雨客怀壮，五月幽燕地气凉。

　　况是天家赐衣节，不访谈笑引壶觞。

　　楼观

　　楼观重重锦绣扶，东湖风景即蓬壶。

　　海云入树青山小，野水滔天白鸟孤。

　　学士借来船似屋，书生归去画成图。

　　老夫一见何潇洒，凉雨满堤生绿蒲。

　　金水河春兴二首

　　其一

　　神州何处见繁华？尽好当时富贵家。

　　慷慨唤来黄字酒，丁宁将出紫帘车。

　　春风袅袅穿杨柳，小雨冥冥度杏花。

　　沈醉归来不知夜，又传清响按琵琶。

　　其二

　　金水河边柳色新，玉山馆外少沙尘。

　　琵琶未必能愁客，鹦鹉如何错唤人？

　　翠袖锦■驮白马，落花飞絮斗朱轮。

　　人间天上无多路，只隔红门别是春。

　　注：■——左「衣」部右「詹」

　　刘商观奕图石刻本

　　棋畔樵人斧柯烂，正与刘商旧画同。

　　粉默消磨雕刻在，神仙飘忽有无中。

　　青霞惟见两童子，白发吾邻四老翁。

　　休把闲心动机事，只宜高卧听松风。

　　金水河

　　金水河从金口来，龙光清澈净无埃。

　　流归天上不多路，肯许人间用一杯？

　　杨柳春融青雾拥，芙蓉秋霁锦帆开。

　　老夫白发少年志，适兴时来看一回。

　　南城怀古二首

　　其一

　　日上高城望大荒，西山东海气茫茫。

　　铜驼踪迹埋荒草，元菟风尘识战场。

　　礼乐可知新制度，山河谁问旧封疆？

　　书生慷慨何多感，转忆轮台汉武皇。

　　其二

　　青山连壁是居庸，古北渔阳一线通。

　　人物尽随风土变，川原须是古今同。

　　淡烟着柳金沟暗，小雨飞花玉殿空。

　　昨夜角声吹不起，老乌啼过建章宫。

　　读史

　　耿耿青灯照青史，坐看兴废眼前来。

　　亡秦未必非胡亥，灭赵终然是郭开。

　　三国英雄由将相，六朝人物只婴孩。

　　商之孙子宁无论，妲己端端是祸胎。

　　题王有恒山房

　　人世红尘涨碧空，薜窗萝几自清风。

　　朝来爽气归书润，夜静青云入梦浓。

　　壁上枯桐忘岁月，床头老剑识英雄。

　　丈夫要看好山色，不是关中即洛中。

　　送日侍者游两府兼柬丁仲容先生

　　知君汗漫饶清兴，东府西州路不多。

　　牛斗正临吴分野，城池还带旧山河。

　　春风扬子江头去，夜月茅山石畔过。

　　若见金陵丁处士，问言归兴近如何？

　　隐居偶成

　　几日不见青山面，今日青山树色多。

　　风花落水似濯锦，野鸟隔帘如唱歌。

　　年老无成真可笑，世情不合奈之何！

　　柴门本自无车马，昏晓时闻响玉轲。

　　次申屠子迪韵

　　红尘车马事纷纷，高眼何曾有见闻？

　　竹屋夜深时听雨，石床秋冷不生云。

　　归来每爱陶彭泽，漂泊谁怜郑广文？

　　门径年年芳草绿，拟将兹意问东君。

　　即事

　　五色云开见太平，九天风露一时清。

　　燕雀飞飞自得乐，草木欣欣俱向荣。

　　渭川何时起尚父，宣室安能召贾生？

　　田间野老罢癃甚，忍死愿观风化成。

　　有感

　　昨夜秋风吹草堂，客中气象太凄凉。

　　饥来一字不可煮，虚过半生徒尔狂。

　　亲老每惭疏菽水，儿痴安忍诳灰囊？

　　孤桐破碎蒯缑脱，坐对夕阳歌慨慷。

　　偶成七首

　　其一

　　人言栗里是吾家，问信东皋事已讹。

　　残岁都闻呼盗贼，良宵谁复望星河？

　　门迎野水垂杨柳，屋枕云山带荔萝。

　　沽酒陶情作闲梦，岂知冰冻合滹沱？

　　其二

　　万里长山走蓟门，崭然天险中路分。

　　高风吹雨作飞雪，老树积烟成冻云。

　　武帐驻兵谈亚父，毡城无语及昭君。

　　夜深谁渡桑干水？呜咽笳声不忍闻。

　　其三

　　山郭方迎五日春，飞飞风雪欲愁人。

　　老年作客殊无策，适兴吟诗似有神。

　　溪上梅花谁可共？天涯鸥鸟漫相亲。

　　酒阑细看柴桑论，始觉桃源不避秦。

　　其四

　　云消巫峡蜀波来，天近崆峒北斗回。

　　人事故于今日别，梅花却胜去年开。

　　好游不负青春约，得意那愁白发催。

　　行旅居家无异致，开怀且覆掌中杯。

　　其五

　　去年今日雨潇潇，今日天晴雪尚消。

　　杖履谁来看花柳，江湖何处得渔樵？

　　徒叨食饮居安土，未有功劳补圣朝。

　　入夜遥遥瞻北斗，紫云团盖上青霄。

　　其六

　　玉漏无声落草庐，荒村遥夜石灯孤。

　　开门探雪三尺许，举眼看山一寸无。

　　谁闵将军穷窟穴？空多公子梦氍毹。

　　老吾不作功名想，只欲扁舟泛五湖。

　　其七

　　出门无侣杖藜轻，溪上梅花相笑迎。

　　独鹤远从天际下，老夫如在画中行。

　　千峰日出流云气，万壑松鸣杂水声。

　　巾袂不知苍翠重，看山直过越王城。

　　送五台长老

　　我有慈亲年老已，便欲送君难远行。

　　道边持草或解意，天外见云无限情。

　　九堰潮平船过稳，五台海近月多明。

　　故人若见烦相问，头发于今白几茎。

　　寄题梅

　　山中昨夜雪三尺，窗前梅花参差开。

　　卧看枝上月初满，梦到江南春已回。

　　可笑阿娇伫金屋，却怜姑射下瑶台。

　　故人知我有清兴，携取双鱼斗酒来。

　　寄陆高士

　　山阴道士久不见，无奈秋天风雨何。

　　畴昔烧丹曾化鹤，近来书字不因鹅。

　　黄花开到东篱下，白日何妨拄杖过。

　　更约登高成浩饮，得诗还胜去年多。

　　清明后日

　　旅游忽过清明节，百感中来与愿违。

　　杨柳亭台春寂寂，杏花村落雨霏霏。

　　青山对面人何在？白发倚门身未归。

　　薄暮登高重惆怅，岂因萧飒故山薇？

　　三茅观

　　层峦开径隐空青，勃窣盘跚眼力生。

　　萝蹬痴岚留宿雨，石林寒竹动秋声。

　　城隍下瞰红尘海，楼阁高悬白玉京。

　　夜静何人吹凤管？碧桃千树月华明。

　　悼白云

　　浊世儒名多浪得，先生高隐冠当今。

　　注书已发程朱蕴，讲道重明孔孟心。

　　白日山林增气象，清风江海振希音。

　　少微一陨天为黑，望入东南泪满襟。

　　送人北上

　　早买北关门外船，载书应上九重天。

　　风云步武君可羡，世事乖违吾独怜。

　　黄阁大官归厚禄，红楼美酒不多钱。

　　逢人可话江南景，春水流花满石田。

　　湖上闲步

　　断云零乱雨初晴，古客游行眼倍明。

　　可喜一湖杨柳色，不禁三月杜鹃声。

　　青山历历添新寺，白塔亭亭枕旧京。

　　回首东南重凄感，岂因兴废独关情？

　　喜白发

　　眉间黄色未为奇，好是梳头满面丝。

　　从古其谁能脱略，于今得此可愉怡。

　　绝怜雪色照明镜，更喜霜花衬接缡。

　　万事为他最公道，老来镊白是儿痴。

　　秋夜偶成六首

　　其一

　　风雷不改旧山河，华屋年深蔓绿萝。

　　龙柱云消金气冷，凤台人去月明多。

　　英雄空听生铜吼，感慨谁知白石歌。

　　转首五湖秋水阔，且将闲兴寄渔蓑。

　　其二

　　露华泥泥湿桐丝，渐觉新凉袭敝帏。

　　肯羡轻生归马革，独怜清苦卧牛衣。

　　种桃未必全忘世，采药终然会息机。

　　欲问夷齐何处所？西风吹杀首阳薇。

　　其三

　　生憎尘俗苦相侵，渐渐移家入远林。

　　但得瓮中多白酒，何须囊里有黄金。

　　关山夜静笳声惨，淮海秋高雁影沈。

　　底事怀人作痴坐，短檠花冷石房深。

　　其四

　　孤云杳杳雁声寒，黄叶萧萧诗思悭。

　　坐对酒樽怀北海，啸歌白石向南山。

　　菊花野雨家何处？莼老秋风客未还。

　　梁甫不吟君莫问，卧龙寂寞草庐闲。

　　其五

　　冉冉新霜上■毛，相逢何事论英豪？

　　山城雨重钟声短，海国风清剑气高。

　　且自草衣同牧竖，不须骢马列官曹。

　　古来勋业真堪笑，三士杀身争二桃。

　　注：■——上「髟」下「丐」

　　其六

　　潇潇寒雨满江楼，底事无端生百忧。

　　铁砚磨穿灯火夜，貂裘敝尽风霜秋。

　　五更空自听鸡舞，四海有谁持■钩。

　　可羡当时张许辈，蒲萄宫里烂羊头。

　　注：■——左「牛」右「害」

　　九里山中三首

　　其一

　　荒苔丛莜路萦回，绕涧新栽百树梅。

　　花落不随流水去，鹤飞常常白云来。

　　买山自得居山趣，处世浑无济世才。

　　昨夜月明天似水，啸歌行上读书台。

　　其二

　　九里先生两鬓皤，今年贫胜去年多。

　　敝衣无絮愁风劲，破屋牵萝奈雨何。

　　数亩豆苗当夏死，一畦芦穧入秋瘥。

　　相知相见无他论，笑看山前白鸟过。

　　其三

　　九里溪头晚雨晴，松风瑟瑟水泠泠。

　　绝无过客问奇字，只有闲云到野亭。

　　每笑盛名传坎壈，岂陈虚语说零丁？

　　老年恰喜精神爽，合得仙人相鹤经。

　　山水图

　　一望东南竟海涯，仙人何处饭胡麻？

　　树阴霭霭欲生雨，山色重重似削瓜。

　　玄哺紫苔封药草，白云流水隔桃花。

　　天台司马君休问，绝胜终南处士家。

　　感怀

　　风花片片减芳春，转首关河气象新。

　　有志谁能口避老，无忧何必去除贫。

　　开楼且喜青山近，钓水多从白鸟亲。

　　闻说长安金紫贵，不奔风雨即红尘。

　　寄王秋泉

　　尺书不寄海天遥，两见春风换柳条。

　　台阁竞瞻官济济，山林谁问■萧萧？

　　月明故国人情别，花落江城客思饶。

　　记得旧时携手处，酒酣曾过饮虹桥。

　　注：■——上「髟」下「丐」

　　题米元晖画

　　我生正坐山水癖，展卷见山如蜜甜。

　　古树含烟黑个个，远山落日见尖尖。

　　险绝岂惟游子虑，清幽足慰老夫潜。

　　行路望云情更切，不因小米故多添。

　　山水图

　　我生爱看真山水，眼底崎■每自谙。

　　绝壑卧云留宿雨，高林浮翠出晴岚。

　　青山近屋多于簇，白石攒沙小似蚶。

　　展卷令人倍惆怅，杏花春雨隔江南。

　　注：■——上「上」下「钦」

　　过扬州

　　东南重镇是扬州，分野星辰近斗牛。

　　人物渐分南北早，江淮不改古今流。

　　琼花香委神仙佩，杨柳风闲帝子舟。

　　十里朱帘晴不下，银罂翠管满红楼。

　　送薜府判之广东

　　酾酒临江亦壮哉，别离无奈故徘徊。

　　喜聆乌府文章盛，又见尧天日月开。

　　万里邮传清誉远，百蛮歌动好官来。

　　吟边休说梅花老，不是山中宰相才。

　　悼王济川处士

　　上卿方驾紫云车，便寄江南处士诗。

　　白发忽辞明镜去，青山相对好楼居。

　　床头筇竹生鳞甲，窗下残篇扑蠹鱼。

　　莫向九原嗟寂寞，诸郎才俊马相如。

　　秋夜燕山旅舍偶成寄林致和

　　花漏无声海月阴，小窗灯火夜沉沉。

　　出师表动英雄志，征伐书移慷慨心。

　　边塞雪深迷小草，关河秋老见乔林。

　　不须更论江南事，击剑长歌且漫斟。

　　寄友

　　窗外疏篁脱故枝，屋头松树已添围。

　　水流荒涧花无影，云落空山雨似飞。

　　别去几时多有梦，归来一笑竟忘机。

　　怀君欲寄江南信，沙漠风高雁影移。

　　偶成

　　桑田沧海事沉沉，慨慷谁能论今古？

　　刖足卞和因献玉，然脐董卓岂无金？

　　虽求知己终难合，差立功名错用心。

　　老子胸中颇明白，只怜华发不胜簪。

　　己丑二月三日大风雨雪二首

　　其一

　　狂风推云若山倒，积雪满路行人稀。

　　大家得意频唤酒，老子畏寒愁解衣。

　　梅花出竹似索笑，沙鸥见我能忘机。

　　却思前载燕山北，骑马踏冰看打围。

　　其二

　　今年二月气候别，十日大雪寒于冬。

　　民人正坐冻馁苦，燕雀如何意味浓？

　　风俗可知南北早，山河空锁百千重。

　　草堂欲作梅花梦，忽忆南阳有卧龙。

　　今时

　　今时自与古时别，酒兴何如诗兴赊？

　　风引白云归坐榻，雨蒸花气入窗纱。

　　漫言海上神仙宅，不抵江南处士家。

　　有客相过勿多论，老夫迂阔是生涯。

　　四月十二日书怀

　　去年直北走风沙，今日江南事事讹。

　　转首不知春已去，闭门只觉树阴多。

　　青天有月徒惆怅，空谷无人绝笑歌。

　　极目中原天万里，野烟荒草几铜驼。

　　春日即事

　　二月三日雨不歇，桃花杏花吹作泥。

　　积垒可怜飞燕苦，伤春无奈杜鹃啼。

　　关河气转风云合，边塞烽多草树迷。

　　老我疏狂思舞剑，兴来不待五更鸡。

　　别友

　　吴松江上听春雨，共说乡关动寂寥。

　　满地落花增感慨，故家乔木已萧条。

　　十年旧事浑疑梦，一别离情转觉饶。

　　后夜钱塘望明月，■华无奈雪飘飘。

　　注：■——上「髟」下「丐」

　　感怀

　　客邸可言行路难，故园无便寄平安。

　　梦回孤馆灯火寂，吟到五更风雨寒。

　　南国山川频入梦，中原戎马独凭阑。

　　田文一去豪华尽，长铗归来何所弹？

　　招隐卷

　　寄尔太冲招隐篇，归来不用买山钱。

　　青云绕屋树如盖，红雾隔堤花满川。

　　既有向时潜子兴，不妨今日米家船。

　　老夫湖海亦觉倦，也欲枕书林下眠。

　　寄李子粲

　　白头自笑潜夫拙，却忆风流李谪仙。

　　对客每言齐物论，移家只有广文毡。

　　赤鸡白狗看儿戏，绿水青山作画传。

　　慷慨不愁春色老，笑看花雨落平田。

　　有题

　　红草流光锦绣衢，龙旗千乘拥金舆。

　　指挥漫说丁都护，献赋可怜扬大夫。

　　花压翠楼秋雨重，雪围毡屋夜灯孤。

　　行人只说山川好，不信沙尘上■须。

　　注：■——上「髟」下「丐」

　　送圭玉冈

　　一真四法全吾道，教主云间喜作家。

　　白气拥林龙绕树，紫霞纷日凤衔花。

　　笑谈不释铁如意，斩斫岂由金莫耶？

　　可是阿师门户别，相逢不吃赵州茶。

　　送杨义甫访云林子

　　公子翩翩孰与俦？云林清气逼高秋。

　　牙签耀日书充屋，彩笔凌烟画满楼。

　　既是有樽开北海，岂云无榻下南州？

　　相逢一笑如知己，不必人间万户侯。

　　醉贤图

　　浩饮浪吟何慷慨，衣冠尚在晋风流。

　　七贤林下固不异，六逸溪头良可谋。

　　既是甘为避世士，不妨且作醉乡侯。

　　幕天席地无留滞，笑杀三闾空白头。

　　送僧归钱塘

　　故国荒凉草树迷，春风犹记旧沙堤。

　　山连天目孤云下，潮上江头海日低。

　　送客过溪惊虎啸，驱龙出洞听猿啼。

　　何时与我同清赏？净取山泉煮木鸡。

　　梅竹轩为杨君道赋

　　湖上轩窗面面幽，山居正是御书楼。

　　一枝晴雪连云白，三径清风似水流。

　　且喜往来无俗客，只兹潇洒胜封侯。

　　题诗已有林和靖，乘兴岂无王子猷？

　　舜江楼

　　舜江楼上一徘徊，四面云山锦障开。

　　于古岂徒贤二相，只今睍可致三台。

　　月明鼓角空中起，风静波涛地底回。

　　别驾清名动乡国，金鞍五马望重来。

　　曲江春望图

　　高堂忽见芙蓉苑，恰似两京全盛时。

　　翠幕高张公子燕，锦衣齐集内官仪。

　　楼台影出青天近，弦管声回白日迟。

　　花萼相辉银榜丽，水光山色绿差差。

　　申屠子迪游兰亭次韵答之

　　茂林修竹苍烟外，断碣荒亭古道傍。

　　俯仰乾坤慨今昔，笑谈风月引壶觞。

　　幽兰垂佩茎茎紫，佳菊团金朵朵黄。

　　谁信无钱陶处士？脱巾潇洒卧浔阳。

　　送沙学正归松江

　　范蠡岩前云似锦，吴松江上水如天。

　　送君去去青霄近，老我萧萧白发悬。

　　杨柳风清千里梦，梅花雪落五更船。

　　对人休说儒官冷，圣主于今正待贤。

　　偶书

　　圣主临朝问好官，岂无公论在长安？

　　野人不入麒麟画，御史都簪獬豸冠。

　　直北五更霜气重，江南三月雨声寒。

　　绣衣骢马金陵道，谁把梅花仔细看？

　　杂兴

　　萧萧白发满乌巾，不会趋时任客嗔。

　　种菜每令除宿草，煮茶常自拾枯薪。

　　屋头流水溅溅响，溪上闲花树树春。

　　寄语儒林赵诗伯，好收风月作比邻。

　　送汪掾史

　　莫怪迟迟把酒杯，留君故尔强徘徊。

　　市桥杨柳不堪折，江路梅花无数开。

　　从此计程趋画省，更期拾级上乌台。

　　底用怀思重回首，五云多处是蓬莱。

　　挽吴孟思

　　云寿处士老儒林，书法精明古学深。

　　百粤三吴称独步，八分一字直千金。

　　桃花关外看红雨，杨柳堂前坐绿阴。

　　今日窅然忘此景，断碑残碣尽伤心。

　　题金陵

　　赏心亭前春草花，赏心亭下柳生芽。

　　收功漫说韩擒虎，亡国岂由张丽华。

　　江山万古足登览，豪杰几人过叹嗟。

　　野老相逢闲指点，六朝宫阙尽桑麻。

　　游临江寺

　　山灵本是爱山农，况是登临重复复。

　　海水浮来多怪石，云霄上接有高松。

　　忘情浅浅溪中鸟，不雨深深洞底龙。

　　带甲如今满天地，烟霞合此寄高踪。

　　花竹

　　花竹参差荫石苔，幽居却似小蓬莱。

　　山光入座青云动，水色摇天白雨开。

　　得兴不妨闲觅句，忘机尽自可衔杯。

　　主人爱客能潇洒，许我携琴日日来。

　　偶成

　　四月八日风雨歇，放翁老宅湖水高。

　　典衣沽酒亦足醉，骑马看花徒尔劳。

　　海国尚闻歌蔓草，山陵谁与荐樱桃？

　　元龙本是无能者，后世谩称湖海豪。

　　归来

　　头白归来惊面生，东家西家知我名。

　　友朋投老渐凋落，儿女向年俱长成。

　　野梅花开尚古色，山风吹雨堕寒声。

　　最喜溪翁会真率，浊酒过墙香满罂。

　　寄徐仲几

　　僦得城楼枕卧龙，储无甔石是英雄。

　　吟诗不愧杜工部，乞米或如颜鲁公。

　　兰省异于霄汉上，草堂却在画堂中。

　　故人相见无多论，笑指松花落晚风。

　　卷二

　　五言律诗

　　次申屠子迪韵四首

　　其一

　　荒城余古堞，登眺喜新晴。

　　日淡山容静，秋高海气清。

　　孤鸢随鹤下，饥兕近人行。

　　感物添惆怅，谁能会此情？

　　其二

　　东南岩壑窅，游子欲何之？

　　野鸟惊飞疾，溪船逆上迟。

　　放怀须醉酒，对景漫题诗。

　　王谢经行处，萧条似旧时。

　　其三

　　海国秋风劲，江城暮雨昏。

　　浮云低月峡，戍鼓殷雷门。

　　芳草何年歇？青山亘古存。

　　光阴如过客，吾道底须论。

　　其四

　　白发干戈际，青山黯霭中。

　　沙虫联五马，跖卯袭三公。

　　东海波涛黑，中原草树红。

　　萧条岩谷底，谁信有春风？

　　答王聘君二首

　　其一

　　门径萧条勘，相知得往来。

　　人方恋升斗，我独抚尊缸。

　　故国秋风惨，荒城暮雨开。

　　闲中多乐意，不在最深杯。

　　其二

　　平无无饮量，难与醉乡期。

　　老委青云志，空听白纻辞。

　　寒烟昏塞口，残月淡娥眉。

　　此际天涯客，凄凉只自知。

　　愁重

　　慷慨添余思，交游忆可人。

　　时危还有虑，愁重不知春。

　　海国迷归棹，关山拥战尘。

　　黄公何所见？终不事嬴秦。

　　次韵答樊山四首

　　其一

　　余生百计拙，世事复何言？

　　得句闲题石，忘机或灌园。

　　每怜鱼涸辙，多见鹤乘轩。

　　薄暮山风急，秋声处处繁。

　　其二

　　功名多跋涉，贫贱得安闲。

　　坐石听流水，开楼见远山。

　　报衙蜂鸿洞，悦景鸟绵蛮。

　　更爱斜阳外，游云作阵还。

　　其三

　　山川今古在，伯业已寥寥。

　　野雾迷花径，秋烟隔市桥。

　　溪深新涨雨，江浊暗生潮。

　　自喜兹行好，翩翩远市嚣。

　　其四

　　市廛余热恼，岩壑足清凉。

　　水静鱼儿乐，风微桂子香。

　　异邦人苦雨，故国雁啼霜。

　　秋晚何多事？吟诗送客忙。

　　次韵答王敬助六首

　　其一

　　小隐水南村，喧哗不到门。

　　无言及名利，适意在田园。

　　春雨桑麻长，秋风果蔬繁。

　　生涯有如此，何用觅桃源？

　　其二

　　西圃余姜蔗，东皋足稻粱。

　　今年诚有望，吾计未全荒。

　　倚仗停吟久，看云引兴长。

　　邻家新酿热，同醉菊花傍。

　　其三

　　慷慨登高罢，风流入醉余。

　　山田禾熟早，海国雁来初。

　　对客无多论，耽眠或废书。

　　东南岩壑美，时复命巾车。

　　其四

　　野云依竹静，霜叶近窗明。

　　对此清幽景，都忘喧杂声。

　　看书庸有感，与世竟无情。

　　但愿添松竹，期君结隐盟。

　　其五

　　丰年真可乐，那虑■边霜。

　　新稻翻匙白，香韭出瓮黄。

　　相逢宜脱略，不必论炎凉。

　　多少清游梦，无能到帝乡。

　　注：■——上「髟」下「丐」

　　其六

　　乡邻同社酒，亦足叙幽情。

　　著作轻庄子，悲哀笑贾生。

　　荒林孤鸟没，远浦夕阳明。

　　休问东陵后，裁瓜即邵平。

　　忆王子正

　　雨重杨花落，春深杜宇悲。

　　交情惟有我，朋友更言谁？

　　云冷东山屐，尘埋北海碑。

　　夜来茅屋下，酸泪为君垂。

　　有感

　　三春多是雨，四月不闻雷。

　　尽道龙宫闷，谁掀蛰户开？

　　郊原丰草木，城郭满蒿莱。

　　我老为时虑，无言思欲哀。

　　中秋次韵答太虚

　　江湖漂泊久，发白不知年。

　　世远人何在？天空月自圆。

　　山河清有影，草木净无烟。

　　谁恤苍生苦？移忧到酒边。

　　九日有怀

　　拊髀怜佳节，多年不在家。

　　有亲垂白发，无意对黄华。

　　怀古余情旷，登高望眼赊。

　　南山荒霭合，日暮乱归鸦。

　　吉祥草

　　得名良不恶，潇洒在山房。

　　生意无休息，存心固久长。

　　风霜空自老，蜂蝶为谁忙？

　　岁晚何人问？山空暮雨荒。

　　解闷四首

　　其一

　　家园嗟寂寞，客计转疏迂。

　　事失非关酒，身贫不为儒。

　　功名余破楮，风雨漫长途。

　　对景成何用？高谈却壮图。

　　其二

　　荒城惊岁晚，风雨奈何人？

　　野火殊无侣，江梅自得春。

　　停杯吟思远，照镜■华新。

　　底事堪愁绝？悲笳撼塞尘。

　　注：■——上「髟」下「丐」

　　其三

　　风雨交残夜，郊关鸡乱鸣。

　　青山频入梦，白发不禁情。

　　舞剑令人笑，沽樽只自倾。

　　忽思少年日，骑马汉江城。

　　其四

　　寒气薄衣絮，斜风雪乱飘。

　　山林俄失色，江海不行潮。

　　塞北毡车重，江南甲骑骄。

　　草堂亦幽致，冰冻满诗瓢。

　　归来三首

　　其一

　　归来人境异，故里是他乡。

　　坐阅红尘过，愁多白发长。

　　关山云渺渺，江汉水茫茫。

　　世事何多感？凭高又夕阳。

　　其二

　　某水某丘在，杖藜随处行。

　　穷幽那适兴，岂是未忘情？

　　契彼渔樵乐，于吾势利轻。

　　云根老梅树，花发最分明。

　　其三

　　小斋尘不到，寂寞野人家。

　　下榻来风韵，看书度岁华。

　　已忘巫峡月，空惜武陵花。

　　欲问并州信，故人天一涯。

　　送云屋僧

　　兰若边江次，羁栖喜得邻。

　　论交留客夜，对酒独花春。

　　风雨相过近，交情且是真。

　　无端话离别，把酒忽伤神。

　　村居四首

　　其一

　　辟世忘时势，茅庐傍小溪。

　　灌畦晴抱瓮，接树湿封泥。

　　乳鹿依花卧，幽禽过竹啼。

　　新诗随外得，不用别求题。

　　其二

　　茅屋人看小，我居殊觉宽。

　　云开山满座，雨过草平阑。

　　古意琴三迭，清风竹万竿。

　　养生无别具，壁上破瓢箪。

　　其三

　　欲识吾居处，屋前溪水流。

　　门交青薜荔，篱蔓黑牵牛。

　　有竹编书简，无花引钓舟。

　　生涯随分已，何用卜菟裘？

　　其四

　　英雄在何处？气概属山家。

　　蚁布出入阵，蜂排早晚衙。

　　野花团部伍，溪树拥旗牙。

　　抱膝长吟罢，天边日又斜。

　　八盘岭

　　路绕危垣上，风高松桧鸣。

　　花飞殊失意，草长不知名。

　　游客咨遗俗，居民指旧京。

　　浮图起天末。瞻望忽伤情。

　　村居四首

　　其一

　　断桥分野色，曲径入柴门。

　　五柳低藏屋，三家自作村。

　　人情同下里，风俗异东屯。

　　我老无生计，耕耘教子孙。

　　其二

　　绿槿作篱笆，茅檐挂薜萝。

　　马车浑不到，樵牧自相过。

　　卧看归田录，行听击壤歌。

　　优游只如此，刀锯奈吾何？

　　其三

　　人言村落僻，我处颇清幽。

　　竹色侵衣冷，江声绕屋流。

　　欢呼同社酒，出入趁鱼舟。

　　不用闻时事，桑阴且饮牛。

　　其四

　　局厌廛中隐，宽从野外居。

　　人情方密熟，礼数觉生疏。

　　悬榼空浮蚁，陈编扑蠹鱼。

　　客来纵谈笑，不必问吾庐。

　　宋郊台

　　荡荡南郊路，金舆不复行。

　　古台余草色，新树自风声。

　　寂寞荒村景，凄凉故国情。

　　遗民能道旧，曾是御营兵。

　　感慨四首

　　其一

　　大道已沦谢，世情那可论？

　　所经新传舍，多是故侯门。

　　路险豺狼恣，山空鸟雀喧。

　　余生亦何幸，注目合忘言。

　　其二

　　东南多胜概，古迹渐对寻。

　　诸老题诗处，繁阴蔽石林。

　　云团溪雨重，水落野塘深。

　　感慨添余思，孤猿入暮吟。

　　其三

　　故国江都郡，繁华旧不同。

　　衣冠移习气，鼓角动悲风。

　　柳倚消光碧，花连野色红。

　　放怀沽一碎，世事委狙翁。

　　其四

　　昨访三生石，今登二老亭。

　　痴烟含树黑，野草满山青。

　　归鸟还知倦，悲笳不忍听。

　　又闻龙臆马，趁逐豹文鼮。

　　黄牛山

　　招提万山底，古屋蔽烟霞。

　　密竹先秋意，长藤过夏花。

　　繁阴沉雨脚，清响漱云牙。

　　老衲眉如雪，相逢话作家。

　　福胜山房

　　不作殊方去，每因兹地留。

　　湖山全胜概，松竹秘清幽。

　　下榻同听雨，开尊为解愁。

　　得君多道义，从此无可求。

　　次古诗韵五首

　　其一

　　飞云添远思，淫雨滞行期。

　　渐入老来景，都非少壮时。

　　林昏归鸟疾，溪急上船迟。

　　眼底元元弊，何人念在兹？

　　其二

　　潇洒衡茅下，岁寒同此君。

　　幸遗山水窟，得离虎狼群。

　　有酒怀元亮，无才拟子云。

　　寓形随分已，何用强求闻？

　　其三

　　湖映江城白，山围故国青。

　　感时花惨惨，余恨塔亭亭。

　　只合从庞隐，何须学楚醒？

　　归来诗景胜，苍翠满岩屏。

　　其四

　　蔽体可结叶，充肠难饭沙。

　　风尘无日定，朋友各天涯。

　　既有杯中物，那愁■上华。

　　古今归一笑，放旷是无家。

　　注：■——上「髟」下「丐」

　　其五

　　屠沽惭壮士，文绣贵山郎。

　　习气虫鱼族，风流雁鹜行。

　　从时多俯仰，吊古独悲伤。

　　无奈连宵雨，蜗牛上石床。

　　重过戴氏居三首

　　其一

　　重过戴氏宅，交游情味长。

　　乃翁敦德义，诸子好文章。

　　济济衣冠伟，班班事业张。

　　看他流俗下，不肯论炎凉。

　　其二

　　矮篱编绿槿，小径入青桑。

　　屋绕河流润，门开竹色凉。

　　课儿书满架，留客酒盈觞。

　　西沼芙蓉美，南熏■桠香。

　　注：■——「禾罢」

　　其三

　　琴书满屋壁，不下晋家声。

　　湖海怀高义，交游阅古情。

　　宰瓜缘暮景，看竹喜新晴。

　　更约清高友，山林结隐名。

　　雨后

　　雨后千山净，炊烟处处新。

　　世情殊不足，风俗岂能淳？

　　老棘余生意，槁花空悟春。

　　相逢非古意，在我着乌巾。

　　槿花

　　不与百花期，多从桂子时。

　　低昂如有序，红白自相宜。

　　农为编篱识，蜂因课蜜知。

　　想渠根本盛，未畏雪霜欺。

　　客边五首

　　其一

　　微雨久不歇，浸成留客天。

　　衔杯聊复尔，弹铗已萧然。

　　落叶饶秋恨，鸣蛩减夜眠。

　　故园归未得，日日数行船。

　　其二

　　泽国秋云重，淮山夜雨深。

　　感时多得句，怀古独沾襟。

　　照镜怜新发，持螯息壮心。

　　知音无处问，冷落七弦琴。

　　其三

　　飘荡将何倚？凄凉不自禁。

　　江湖千里梦，风雨五更心。

　　游子黄金印，幽人绿绮琴。

　　渠方汩朝市，吾合老山林。

　　其四

　　不学养生术，且为归隐谋。

　　青山犹昨日，白发不禁狄。

　　适兴须村酿，忘机狎海鸥。

　　夜来何所事？欲上仲宣楼。

　　其五

　　世事朝朝异，炎凉处处同。

　　江山千古在，风月几时穷。

　　采菊思陶令，登楼忆庾公。

　　客情消不得，又听北征鸿。

　　次韵答申屠子迪府推

　　今日风光好，梅花满屋春。

　　年年长在客，事事不如人。

　　道路貂裘敝，庭闱鹤发新。

　　晓来看雨露，小草亦精神。

　　十二月三日对月

　　今夜初生月，客中仍独看。

　　遥怜吾老幼，未解脱饥寒。

　　破壁箪瓢垒，疏梅霜雪团。

　　再思先子训，默默泪阑干。

　　见雪

　　穷居忘节序，见雪却忧寒。

　　渐渐山河失，依依道路难。

　　故人迷信息，无客渡干桑。

　　况尔西南地，疲民夜不安。

　　客况

　　为客少安睡，终宵听雨声。

　　每因年岁晚，不称路途情。

　　贫贱交游少，疏豪去就轻。

　　萧萧须发改，殊觉负平生。

　　对酒

　　含笑看长剑，开怀对酒樽。

　　江风生席面，山雨湿云根。

　　去国愁征戍，丰年荷圣恩。

　　莫辞情烂漫，白首壮心存。

　　送客

　　骊驹歌载道，肯为簿书留？

　　顾我衰迟质，不禁离别愁。

　　江花缘客兴，春水便归舟。

　　兹去青云远，音书可寄不？

　　寄友

　　寄语蓬莱客，山寒松未花。

　　只因好春雨，不得到君家。

　　白石通宵煮，青萍忘岁华。

　　近来聋两耳，那得听胡笳？

　　夜坐

　　夜深山馆冷，风雨满江城。

　　老客不成寐，感怀无限情。

　　蛮烟迷五岭，王气属三京。

　　休问泥涂事，荆榛处处生。

　　会友

　　蜡屐冲寒雨，紫门启晓云。

　　相忘不问讯，长久却论文。

　　煮茗山泉活，移花野色分。

　　城中甚喧杂，此地寂无闻。

　　送大机上白云二首

　　其一

　　水月池头屋，曾同听雨来。

　　故缘经岁别，又过几花开。

　　且尔酬诗债，深惭乏茗杯。

　　明朝出西郭，离思不堪裁。

　　其二

　　东郡雨不歇，西湖水亦高。

　　上人今日去，行李不辞劳。

　　传法灯无尽，悬崖屋更牢。

　　交情如问讯，谓我只嚣嚣。

　　掩关

　　竟日掩柴门，翛然无俗尘。

　　幽花殊得意，老树不知春。

　　风月临清夜，江湖忆故人。

　　西房老禅伯，潇洒亦吾贫。

　　寄存道崔隐君

　　有怀中默默，舒啸独登楼。

　　月色不知夜，江声欲动秋。

　　寄书空惹恨，看剑若为羞。

　　何日乘清兴？山阴棹雪舟。

　　旅次

　　露下竹风清，孤楼恰二更。

　　天垂沧海极，月转大江横。

　　道味穷时熟，诗情旅次生。

　　飘流何所拟？泰华一毛轻。

　　对景

　　景胜诗怀旷，愁围酒力降。

　　地雷晴破石，山雨夜翻江。

　　梦远蓬莱馆，香余薜荔窗。

　　谅无封建迹，白首困南邦。

　　漫兴四首

　　其一

　　流沙连竺国，大碛间和宁。

　　云合阴山黑，天垂瀚海青。

　　穹庐骈騕■，葩盖建和铃。

　　多少花门子，相逢过北庭。

　　注：■「衣」中加「马」

　　其二

　　屯聚皆羌属，苍茫路转西。

　　草深车迹浅，霜重角声低。

　　军马行无数，山林望欲迷。

　　老兵通汉语，指点话征西。

　　其三

　　天时今亦异，地丑古来非。

　　永夜惟消酒，严寒未授衣。

　　一时风色变，万里雪花飞。

　　小大持弓矢，相呼出打围。

　　其四

　　壮心殊未已，望望尽黄沙。

　　韦帽笼鸦鹘，毡囊载骆驼。

　　过关南客少，出塞北风多。

　　田牧俱荒废，空怀马伏波。

　　过水南

　　一到水南宅，喧嚣便不闻。

　　窗梅晴破雪，庭树暖凌云。

　　闲话经年别，忘眠过夜分。

　　何时卜邻住？会老细论文。

　　春晚客怀七首

　　其一

　　春事已过半，客怀何怅然？

　　鸟啼云外树，花落雨余田。

　　沽酒不成醉，解衣徒自怜。

　　五湖烟水远，未得问归船。

　　其二

　　落落穷途客，年年不在家。

　　寄眠听夜雨，借景看春华。

　　空着三山帽，难防两鬓华。

　　清晨览明镜，载笑复咨嗟。

　　其三

　　衣袖露两肘，难留侠客槌。

　　对山长发啸，得酒忽忘诗。

　　树湿吴云重，花残越鸟悲。

　　酸辛甘自受，褴褛愧妻儿。

　　其四

　　花落春城暮，登临思倍清。

　　买杯酬宿约，联句足余情。

　　三峡星河动，九江风浪生。

　　吾侪似无用，思与白鸥盟。

　　其五

　　雨暴溪流急，云低树势平。

　　山边狐独啸，林外鸟皆惊。

　　小草添生意，残花减俗情。

　　明朝整巾舄，饱饭竹间行。

　　其六

　　诗酒从时适，功名委壮图。

　　好山随处有，闲客近来无。

　　冠盖骈三辅，烽尘暗四隅。

　　余生营计拙，且僦好楼居。

　　其七

　　贾谊治安策，虚劳渎圣明。

　　人民正凋瘵，豺虎恣纵横。

　　白水沈南国，青山没上京。

　　吾儒无可奈，老泪向天倾。

　　世情

　　世情多曲折，客况自堪怜。

　　听雨愁如海，怀人夜似年。

　　草肥燕地马，花老蜀山鹃。

　　淡冷归欤计，苍苔满石田。

　　竹冠

　　竹冠横五折，安用铁丝旒？

　　斑积湘江雨，清衔嶰谷秋？

　　自然坚节在，难与俗情侔。

　　相见无疑怪，先生不姓刘。

　　客情

　　几日不启户，庭前青草多。

　　故缘诗思涩，不奈客情何。

　　贫贱家无定，英雄剑懒磨。

　　江山千万里，回首一长歌。

　　归家

　　我母本强健，今年说眼昏。

　　顾怜为客子，尤喜读书孙。

　　事业新灯火，桑麻旧里村。

　　太平风俗美，不用闭柴门。

　　示师文二首

　　其一

　　生涯犹未定，归去勿来迟。

　　故里虽云好，吾家正及饥。

　　敬尊须重礼，对母说新诗。

　　梅竹平安否？先书报我知。

　　其二

　　怅望倚门久，月光清满天。

　　念家情切切，为客鬓娟娟。

　　细草荒山径，游云过石田。

　　安能携尔辈？饱饭老林泉。

　　独宿

　　独宿输吾惯，石床苔藓丰。

　　气清神自固，梦不与人同。

　　灯焰悬空壁，炉香袅细风。

　　如何纨绮辈？服药取奇功。

　　种茄

　　种植便生地，还宜去草莱。

　　所期羞膳具，毋吝日滋培。

　　雨露恩时及，风霜气莫摧。

　　且令根本固，看尔实恢恢。

　　访旧游

　　今日放轻舟，令人忆旧游。

　　看花穿水竹，沽酒近江楼。

　　故老论遗俗，相知已白头。

　　晚来乡思切，孤雁楚天秋。

　　偶书二首

　　其一

　　浮云生远树，落日动江波。

　　坐对青山好，其如白发何？

　　寄诗凭问讯，沽酒借颜酡。

　　忽忆平时节，吴淞听棹歌。

　　其二

　　闻鸡何用舞，对酒且高歌。

　　湖海情如故，风霜老奈何。

　　相交知己少，入梦好山多。

　　玩世能成癖，纷纷事已讹。

　　独坐

　　独坐高楼暮，凄凉何所闻？

　　乱山流冻雨，荒树接孤云。

　　关陕鸦成阵，幽并马不群。

　　故人消息断，凋弊闵期文。

　　归来

　　湖海飘零久，归来依旧贫。

　　顾无青眼友，喜有白头亲。

　　篱菊留余色，庭梅奏早春。

　　溪翁密相访，杯酒接殷勤。

　　石湖寺二首

　　其一

　　略彴江烟外，招提水气中。

　　故人于此隐，幽致得时同。

　　酿酒来彭泽，栽莲接远公。

　　浮生底须论，谈笑且春风。

　　其二

　　相忆悬清梦，相过笑白头。

　　不因吾道重，安得为兹留？

　　翠竹边江雨，黄花小院秋。

　　明年春水足，准拟泛扁舟。

　　泊瓜洲二首

　　其一

　　晚泊瓜洲渡，秋风九月时。

　　野烟晴漠漠，江树绿离离。

　　客思无人会，乡情有雁知。

　　斐才惭李杜，对景亦题诗。

　　其二

　　落日大江秋，凄凉觉底愁。

　　逆潮攻败垒，荒树入沙洲。

　　险固空遗迹，清年且壮游。

　　不须腰十万，明日上扬州。

　　泗上

　　吊古心何壮，凭高气更雄。

　　大风秋野阔，明月故乡同。

　　潇洒繁霜■，凄凉独老翁。

　　夜深沽斗酒，不异在新丰。

　　注：■——上「髟」下「丐」

　　沽亭道中二首

　　其一

　　野亭依柳树，水路出桑林。

　　问俗谁能解？怀思自不禁。

　　远山归眼小，孤雁入云深。

　　可笑西京客，持杯学楚吟。

　　其二

　　方离三柳树，又出下沽亭。

　　客路从兹去，人情转不宁。

　　关河孤雁没，齐鲁众山青。

　　处处黄河道，吾将补水经。

　　南阳闸下

　　十月黄河道，舟行浊水泥。

　　今晨见清浅，不觉散凄迷。

　　云转山腰断，天连野色低。

　　可知茅屋近，忽听一声鸡。

　　绿水

　　绿水流洙泗，青山出鲁邹。

　　凭高殊有兴，吊古不胜愁。

　　日落江花重，风生野树秋。

　　掀髯一长笑，不负壮年游。

　　闸上二首

　　其一

　　舒啸孤怀壮，天风荡杳冥。

　　草枯秦地白，云尽鲁山青。

　　闻道尊庄子，沽杯候野亭。

　　平生辛苦事，须信此行经。

　　其二

　　白雾都收尽，青天无片云。

　　候船车衮衮，辞树月纷纷。

　　纱帽当垆妇，兜鍪出塞军。

　　不愁书寄少，鸿雁动成群。

　　守闸

　　行船无十日，守闸滞多时。

　　纵使心如铁，难忘■若丝。

　　野亭花淡淡，沙岸草离离。

　　日暮闻征雁，令人有所思。

　　注：■——上「髟」下「丐」

　　汶上舟行

　　贤圣久不作，我行真可怜。

　　望归黄柳外，坐到碧山前。

　　老马知官道，饥鹰集野田。

　　晚风吹急雪，回首一茫然。

　　新店道上

　　野水滔天去，阴云着地生。

　　沽来新店酒，不洗异乡情。

　　白发萧萧谢，黄花粲粲明。

　　山川虽跋涉，道路却升平。

　　不饮

　　不饮非无量，忘眠岂有谋？

　　赤心思报国，白首愿封侯。

　　界纸题封事，挑灯看蒯缑。

　　何时勋业就？萧散五湖游。

　　船上

　　迢递三河路，凄凉九月天。

　　远山迷草木，平野少人烟。

　　对景情如醉，浮居日似年。

　　壮怀消不得，沽酒且陶然。

　　汶上二首

　　其一

　　汶水连洙泗，源源有所归。

　　圣贤诚可仰，风俗自相违。

　　落叶随风舞，孤鸿破雪飞。

　　纷纷名利客，到此肯忘机。

　　其二

　　破梦闻金鼓，关心望玉绳。

　　只知时候别，不觉夜寒增。

　　冻雨成飞雪，长河走大陵。

　　客情无可奈，却借驿楼登。

　　暝色

　　暝色沉孤屿，秋声入远林。

　　飞鸿频顾影，独客易伤心。

　　相识无知己，交游少信音。

　　未能酬壮志，沽酒且长吟。

　　客思

　　破衣悬软毛，短发被秋风。

　　汶水长鱼白，滕州小米红。

　　人情今日异，客路去年同。

　　万里关山外，孤鸿缥渺中。

　　龌龊

　　龌龊宁堪处，卑污奈此逢。

　　看人骑白马，唤狗作乌龙。

　　濯濯河边柳，青青涧底松。

　　待看天气好，应得露华浓。

　　潇洒

　　渐觉离乡远，宁知出处迂。

　　风流看队马，潇洒入双鱼。

　　谁解辞千乘，无人说二疏。

　　老吾情不怯，漫读古人书。

　　次致和韵

　　方见云山出，忽然风雨来。

　　暴生三尺水，推去一阶苔。

　　古意何能解？新诗止自裁。

　　天时与人事，历历不须猜。

　　日晚

　　日晚风云起，城空草木悲。

　　蛟龙能自圣，骐骥不容迟。

　　汉妇通番语，羌儿厌杜诗。

　　老夫潇洒处，定是少人知。

　　庆寿寺二首

　　其一

　　宝剎都城内，今朝旷野中。

　　浮图瞻宝志，书记忆刘聪。

　　画屋烟花绕，青松雨露浓。

　　徘徊增感慨，历落问英雄。

　　其二

　　书记去已久，令人动慨慷。

　　但能成事业，不解制纲常。

　　花落重城晚，云沉大野荒。

　　卢沟三尺土，春雨树苍苍。

　　渭河道中四首

　　其一

　　平地连沧海，孤城带渭河。

　　行人俱汉语，舟子半吴歌。

　　野草惊秋短，鲂鱼出水多。

　　只怜乡国远，处处有胡笳。

　　其二

　　披雾青天近，梳头白发明。

　　山河千古恨，风雨五更情。

　　塞北浮云惨，关中王气清。

　　草庐诸葛在，未得话平生。

　　其三

　　月出东溟白，天垂北斗低。

　　砺马思秣马，舞剑忽闻鸡。

　　诸葛犹存存，田横不辱齐。

　　英雄如有见，琐稍岂能迷？

　　其四

　　海气团云白，江风吹浪寒。

　　飞鸿离塞远，独鹤唳更阑。

　　慷慨论时事，羁栖笑楚冠。

　　萧萧黄叶下，回首望长安。

　　泊聊城

　　水宿聊城外，忘眠听漏声。

　　浮烟连野白，孤月近船明。

　　世变山河在，时移草木惊。

　　绝怜知己少，感慨独伤情。

　　南归

　　去岁离南去，今年自北归。

　　过淮浑酒贱，出水白鱼肥。

　　落拓同谁语？孤高与世违。

　　最怜谯国子，潦倒说兵机。

　　庚寅春二月三日甲子大雨雪

　　二月甲子雪，霏花冷作围。

　　乾坤移气象，草木转光辉。

　　野鸟浑无语，边尘湿不飞。

　　长安未归客，应是动心机。

　　有感二首

　　其一

　　绝国春风少，荒村夜雨多。

　　可怜新草木，不识旧山河。

　　世事纷纷异，人情转转讹。

　　老怀禁不得，怅望一长歌。

　　其二

　　对镜添惆怅，凭谁论古今？

　　山河频入梦，风雨独关心。

　　每念苍生苦，能怜荡子吟。

　　晚来愁更切，青草落花深。

　　雨过二首

　　其一

　　雨过山光润，烟浮野色昏。

　　清泉流近砌，黄叶拥衡门。

　　世事凭谁论？高情只自存。

　　忽思浣花老，又欲向东屯。

　　其二

　　归来访田里，转首忆关河。

　　黄叶阶前满，白云山上多。

　　人情空烂漫，世事尽差讹。

　　亲爱子孙辈，愁予两■皤。

　　注：■——上「髟」下「丐」

　　闰七月二十三夜记梦诗二首

　　其一

　　历历青山出，翩翩白雁来。

　　感时徒愤郁，吊古独悲哀。

　　夜雨凄庭草，秋花老石苔。

　　客怀消不得，怅望一徘徊。

　　其二

　　对镜多新白，怀人入远思。

　　山河犹汉魏，风俗想轩义。

　　小草铜驼恨，荒陵玉雁悲。

　　平生伊吕志，耕钓岂无为？

　　舟中杂纪十首

　　其一

　　水竹连平野，人家带夕阳。

　　道途忘险阻，风景异寻常。

　　借艇移行李，持杯看步光。

　　英雄无所似，堪笑老夫狂。

　　其二

　　舟行知牵稳，恰得打头风。

　　更喜青山出，宁辞白发穷？

　　江枫缘岸赤，河蓼杂烟红。

　　回首东南景，楼台杳霭中。

　　其三

　　杨柳青云合，芙蓉锦幛开。

　　船从湖上过，人在画中来。

　　莫问桓伊笛，且传袁绍杯。

　　明朝归醉李，舒啸漫徘徊。

　　其四

　　泊舟枯柳下，狭港喜无风。

　　水气团烟暝，岚光带雨浓。

　　竹阴秋转冷，渔火夜深红。

　　忆在山阳县，吟情与此同。

　　其五

　　芦花藏别浦，柳树隔柴屝。

　　野鸟行行下，渔舟两两归。

　　只愁风俗变，不虑世情违。

　　旧日经行处，于今转觉非。

　　其六

　　秋茂喜禾壮，官河带野桥。

　　水光欺日白，寒气得风饶。

　　觅火邻船并，沽醪市店遥。

　　传闻征税急，不忍见渔樵。

　　其七

　　九日今朝是，凄凄多朔风。

　　黄叶浑未落，乌柏最先红。

　　对景情何已，怀人梦不通。

　　稻粱今岁薄，无奈北征鸿。

　　其八

　　落日照船窗，残霞映碧江。

　　树低苍翠湿，人杂语言哤。

　　贳酒青衣独，归山白鸟双。

　　驱驰吾未已，惭愧鹿门庞。

　　其九

　　野水连天碧，秋花夹路黄。

　　顺风船过疾，落日鸟飞忙。

　　感物独惆怅，逢时喜老苍。

　　文章随气运，不必论班扬。

　　其十

　　老树转斜晖，人家水竹围。

　　露深花气冷，霜降蟹膏肥。

　　沽酒心何壮，看山思欲飞。

　　操舟有吴女，双桨唱新归。

　　元日示师文

　　骨格今年异，衣裳旧日殊。

　　读书当努力，写字莫胡涂。

　　白水翻三峡，青山出两都。

　　老吾何所以？莱尔得相须。

　　遣兴四首

　　其一

　　破屋悬寒雨，空窗度晓云。

　　家贫无外虑，身老厌多闻。

　　草木随时长，虫鱼自作群。

　　行吟聊遣兴，不必论功勋。

　　其二

　　直北黄河走，江南白浪浮。

　　人民正饥渴，官府急诛求。

　　处处催兵器，城城建火楼。

　　老吾头已白，忍死为君忧。

　　其三

　　老来百病出，坐卧不能安。

　　稍得春风暖，寻忧夜雨寒。

　　中原人倥偬，南国步艰难。

　　薇省分权重，匡时自选官。

　　其四

　　旌旗明紫塞，云雾暗潼关。

　　尽说王师盛，应知伯道艰。

　　东风吹白草，落日动青山。

　　羽檄飞边报，将军信雅闲。

　　水竹

　　水竹能潇洒，天然二尺强。

　　低枝均雨露，直节惯风霜。

　　不拟编书简，何时宿凤凰？

　　幽人颇相得，拂拭近茅堂。

　　屋隅樱桃伐去老干

　　而生新枝能实可爱

　　樱桃元旧本，根柢近西篱。

　　只为除枯干，翻令长嫩枝。

　　红娇殊鹤顶，甘美过蜂脾。

　　羞荐归宗庙，于今正及时。

　　山药

　　山药依阑出，分披受夏凉。

　　叶连黄独瘦，蔓引绿萝长。

　　结实终堪食，开花近得香。

　　烹庖入盘馔，不馈大官羊。

　　漫兴十九首

　　其一

　　诏布河流复，其功说贾生。

　　岂因疏凿费？恰重战争名。

　　军士虽然散，农人尚未耕。

　　九州岛多禹迹，何日与君评？

　　其二

　　燕赵官输急，江淮羽檄忙。

　　山崩云惨惨，河决水茫茫。

　　野客愁无奈，山翁老更狂。

　　途传军士盛，即日下襄阳。

　　其三

　　草木何摇撼，工商已破家。

　　饶州沉白器，勾漏伏丹砂。

　　吴下难移粟，江南不运茶。

　　朝廷政宽大，应笑井中蛙。

　　其四

　　四川听雨化，三辅受风清。

　　但得公行道，何劳苦用兵？

　　关山无阻碍，淮甸渐清平。

　　闻说招民义，衔哀事远征。

　　其五

　　一说妖氛起，生民欲断魂。

　　村墟空壁落，市井变营屯。

　　尽道无生计，谁为奉至尊？

　　吾居更萧索，事业不须论。

　　其六

　　壬辰天意别，春夏雨冥冥。

　　云气何时敛？江声未得停。

　　书生怜白发，壮士喜青萍。

　　昨夜登西阁，悲笳不忍听。

　　其七

　　处处言离乱，纷纷觅隐居。

　　山林增气象，城郭转空虚。

　　侠客思骑虎，溪翁只钓鱼。

　　诸生已星期，那得论诗书。

　　其八

　　辟难人争出，居家我独痴。

　　况兼亲已老，无奈病相欺。

　　湖海迷舟楫，关山振鼓鼙。

　　忘机闲看竹，得兴漫题诗。

　　其九

　　密树连云湿，荒村入径斜。

　　山童分紫笋，野老卖黄瓜。

　　忽要千钧弩，寻求百姓家。

　　予生为计拙，见景重咨嗟。

　　其十

　　撤幕愁归燕，颓垣警睡龙。

　　鱼声飞玉署，花梦破橘窗。

　　紫诏传三省，黄巾出两江。

　　何时舞干羽？尽使有苗降。

　　十一

　　登高聊纵目，怀古忽伤心。

　　北极星辰远，中原草木深。

　　天寒群雁叫，夜静独猿吟。

　　处处知音少，尘埃绿绮琴。

　　十二

　　干戈犹未定，鼙鼓岂堪闻？

　　忧国心如醉，还家梦似云。

　　关山千里远，吴楚一江分。

　　朋旧俱零落，空嗟白鸟群。

　　十三

　　湿云垂地重，孤雁入天鸣。

　　到处干戈近，何时海岱清？

　　孤灯悬古壁，寒漏落空城。

　　可羡商山老，优游待太平。

　　十四

　　深秋天气好，且喜病魔消。

　　对客论三史，令人愧六朝。

　　山河空板荡，民物竞萧条。

　　白首思无策，甘心学野樵。

　　十五

　　秋风清瘴疠，明月照山河。

　　绝国干戈少，空城鼓角多。

　　脱巾怜短发，醉酒觉身和。

　　漫对黄花坐，无劳白苎歌。

　　十六

　　自笑青云远，谁怜白发孤？

　　艰难知道路，潇洒问江湖。

　　事业留诗卷，田园入画图。

　　清高过老杜，囊底一钱无。

　　十七

　　重阳今日是，风雨满空城。

　　白发殊无赖，黄花似有情。

　　山寒孤树老，江净众鸥明。

　　且愿烽尘息，讴歌乐太平。

　　十八

　　雨阻龙山会，云荒戏马台。

　　且看黄菊放，休待白衣来。

　　事业书千卷，功名水一杯。

　　登临聊复尔，吟啸漫徘徊。

　　十九

　　吟诗怀杜甫，持酒看吴钧。

　　落叶千林晓，飞鸿万里秋。

　　只嫌风俗变，不为别离愁。

　　向晚闻征鼓，徘徊倚小楼。

　　怀乡

　　关西吾故里，八代不能归。

　　坟墓今何在？门闾故已非。

　　清秋愁燕去，残日望云飞。

　　岂是桃源客？虚无与世违。

　　即事二首

　　其一

　　云暗山如醉，风来树若颠。

　　怀人多有梦，忧国少安眠。

　　江海浮鸥鸟，山林叫杜鹃。

　　老生头已白，见景忽凄然。

　　其二

　　草径无人到，柴门尽日关。

　　脱巾垂白发，把酒对青山。

　　世薄惊时异，身贫得梦闲。

　　夜深明月下，吟待鹤飞还。

　　晚眺二首

　　其一

　　密树连江暗，残阳隔浦明。

　　不知秦塞远，殊觉楚天平。

　　故国人何在？荒城鸟乱鸣。

　　徘徊吟未已，搔首忽伤神。

　　其二

　　云腾山欲重，雨过树如新。

　　细路多行虎，荒村不见人。

　　游丝悬落日，小草乱青春。

　　何处论知己？过从白鸟亲。

　　秋吟二首

　　其一

　　夜雨滋蔬圃，秋风过草堂。

　　长歌追李杜，高论入羲皇。

　　戏水知鱼乐，寻膻看蚁忙。

　　儿童建勋业，灯火得新凉。

　　其二

　　菜叶绿满地，菊枝青过阑。

　　有为遵古道，无论及时官。

　　树影经秋减，湖光入座宽。

　　门前旧矶石，闲却钓鱼竿。

　　幽居次韵

　　城市居何僻？山林境颇同。

　　竹窗风细细，花榭日融融。

　　迭石留云卧，开渠许溜通。

　　儿童虽解事，不识五花骢。

　　甲午年正月初四日得春

　　昨宵嫌冻雨，今日喜春风。

　　野草浮新绿，园花结小红。

　　渐将农事动，无奈病魔攻。

　　向晚登高望，江山杳霭中。

　　春寒

　　春寒多雨水，地僻少轮蹄。

　　湿气连山暗，孤梅近竹低。

　　林空饥鸟集，城冷野狐啼。

　　回首关河道，风尘道路迷。

　　山阴水村二首

　　其一

　　有水无行路，人家个个幽。

　　青山开障远，碧树入村稠。

　　纵是比邻屋，相过亦用舟。

　　我来潇洒甚，处处见沙鸥。

　　其二

　　草阁凭江置，江深入夏寒。

　　看山诗思远，对客酒杯宽。

　　风景虽然别，行藏尽自安。

　　浮萍轩子好，来往任盘桓。

　　雪晴

　　起来敲石火，正是雪晴时。

　　竹叶冰垂地，梅花玉满枝。

　　风云随变灭，山水转清奇。

　　怅望长安道，令人有所思。

　　纸衾

　　楮衾能洁白，孤卧得平安。

　　作客心如水，缠身雪作团。

　　吴绫烂花草，蜀锦动螭鸾。

　　未必清如此，那堪慰考盘。

　　丙申元旦守母制因感而作

　　今日椒花颂，无能献老亲。

　　自怜垂白发，不敢着乌巾。

　　牢落田园兴，微茫海国春。

　　话言儿女辈，清苦莫辞贫。

　　寄申屠佥事

　　潇洒樊山老，年来亦可怜。

　　墨庄沉寇垒，琴屋烬烽烟。

　　诗好人能颂，官清子得传。

　　闲身随所寓，不必问归田。

　　山中杂兴二十首

　　其一

　　去城悬九里，夹地出双溪。

　　傍水编茅屋，移花近药畦。

　　长年无客到，终日有猿啼。

　　利路何须问，闲身尽可栖。

　　其二

　　因拜山农号，生涯日日新。

　　带泥移瘦竹，和藓择枯薪。

　　时酌山泉赏，都无世俗尘。

　　乌鸢虽见忌，麋鹿自相亲。

　　其三

　　居山还有趣，斸地本无谋。

　　相顾谁青眼？同盟尽白头。

　　豺狼迷道路，猿鸟傍林丘。

　　休问巢由乐，吾心自可求。

　　其四

　　拄杖听鸣鸠，青山树色稠。

　　雨寒云不起，沙乱水交流。

　　对景堪垂涕，无为亦动愁。

　　疲民正无奈，谁解为君筹？

　　其五

　　散处身如寄，幽栖屋似船。

　　江鸣风落雨，山暗树生烟。

　　架有催诗简，囊无贳酒钱。

　　东邻吴季子，潇洒亦堪怜。

　　其六

　　漂泊殊无定，归来得暂安。

　　不嫌知己少，似觉傍人难。

　　梅屋春风细，松窗夜月寒。

　　交游成契阔，重检旧书看。

　　其七

　　短策闲寻句，长歌独倚楼。

　　野云迷客思，花雨乱春愁。

　　论事思王猛，看书忆马周。

　　老吾吾道在，一一付沧洲。

　　其八

　　信是击中好，春来物物丰。

　　石蚕生断砌，玉蕈山枯桐。

　　暖雨蒸花气，晴烟扬柳风。

　　眼前无限景，诗句可能穷？

　　其九

　　趁暖行山径，寻幽过野亭。

　　雨开云气白，风动烧痕青。

　　桃树新生蕊，梅心小结形。

　　倚阑闲纵目，物物得娉婷。

　　其十

　　小艇横河过，残阳隔岸舂。

　　水声清绕屋，山气冷侵窗。

　　卸屐行花径，携书坐石缸。

　　可知耕种好，只拟鹿门庞。

　　十一

　　细注归田录，重修种树书。

　　自知身是客，不叹食无鱼。

　　石屋春云重，紫床夜月虚。

　　萧条空四壁，谁问马相如？

　　十二

　　眺望春光远，登临夕照微。

　　野云平细垒，山鸟怪儒衣。

　　触处无高下，何劳论是非？

　　寄言彭泽宰，出仕不如归。

　　十三

　　山园无定式，力作是生涯。

　　近水多栽竹，依岩半种茶。

　　春风低小草，夜雨出新沙。

　　不必闻时事，城中减大家。

　　十四

　　沟塍通谢墅，禹穴近龙宫。

　　两水沿平地，诸山在下风。

　　烟霞时出没，日月互西东。

　　闲看桃源记，吾将此意同。

　　十五

　　石楼含晓色，茅屋静春晖。

　　野水中间落，云山西面围。

　　长歌樵担起，短笛钓船归。

　　景物随时至，诗成思欲飞。

　　十六

　　贫居得幽僻，世事不相关。

　　诗思多因雨，闲情独爱山。

　　落花随水去，孤鹤望人还。

　　最喜神清健，年来酒量悭。

　　十七

　　家贫便食淡，年老觉身惧。

　　细字凭儿看，清樽待客沽。

　　惜春嫌谢豹，顾兔忆韩卢。

　　怅望青山曲，点头愧野夫。

　　十八

　　卜宅近山阿，紫门障薜萝。

　　风清闻鹤唳，日暖听樵歌。

　　密树悬青岛，平田浸白波。

　　树船乘暮景，来往急如梭。

　　十九

　　草径如蛇绾，茅庐比斗宽。

　　溪声归夜响，山气入春寒。

　　且自师伊尹，毋劳说谢安。

　　有时闲纵步，长啸白云端。

　　二十

　　寒雪满空山，出门行路难。

　　家人愁累重，客子怯衣单。

　　寇盗因时起，乾坤尚未安。

　　吾农清苦甚，今日净朝餐。

　　幽窅

　　幽窅无人迹，虚空见远天。

　　雪深山气伏，崖断树根悬。

　　乌鸟翻身入，狐狸放胆眠。

　　老夫多脚力，更欲上层巅。

　　基址

　　基址经年定，新亭几日成。

　　望开吴地尽，坐接楚天平。

　　野色重重见，山光面面迎。

　　可宜方处士，千古纪清名。

　　示师文

　　尔父既清苦，尔身何可言？

　　且宜修道德，不必问田园。

　　花落江城晚，烟横野树昏。

　　此时光景异，只合住山村。

　　写怀

　　去载情无赖，今年兴颇幽。

　　自居茅草屋，不想木兰舟。

　　膏土栽黄独，开渠引碧流。

　　溪翁来往熟，相帅看沙鸥。

　　安分

　　小径入柴屝，茅芦隐翠微。

　　土硗黄独瘦，溪暖白鱼肥。

　　夜照明膏竹，朝餐净露薇。

　　人生安分已，何必论雄飞？

　　题青田山房

　　青田刘处士，潇洒好山房。

　　夜月移花磴，春云动石床。

　　书声通远谷，琴响应清商。

　　我欲相依住，临流筑草堂。

　　丁酉岁元日九里山中

　　授时无历日，献岁喜天晴。

　　道路何艰阻，山林似太平。

　　梅香清海国，柳色上江城。

　　且喜兰台近，疲民稍慰情。

　　立春八日

　　春雨洗残雪，春风轻布衣。

　　绿敷湖外草，青动石根薇。

　　淮海烽烟盛，关山雁鹜飞。

　　山居颇潇洒，梅树玉成围。

　　自咏

　　清苦谁能共？孤高只自怜。

　　为因知定分，不解问归田。

　　对酒伤春思，看书减夜眠。

　　信无朝贺表，留病过新年。

　　重阳

　　重阳今日是，客邸忽凄怆。

　　树叶惊风堕，稀衣袭雨凉。

　　黄花衔古色，丹桂发天香。

　　珍重东屯社，携尊过草堂。

　　有感四首

　　其一

　　江湖成独客，风雨过重阳。

　　白发悬明镜，青山隔草堂。

　　野花留别恨篱菊静年芳。

　　闻说陶元亮，凄凉五柳堂。

　　其二

　　黄花浑未放，白雁最先来。

　　好景无人识，新诗只自裁。

　　烽尘迷玉垒，烟草没云台。

　　今古英雄事，何如水一杯？

　　其三

　　慷慨看双剑，凄凉独老翁。

　　不嫌天地窄，殊觉路途穷。

　　茅屋荒山雨，麻衣旷野风。

　　人情只如此，何必问英雄？

　　其四

　　依违思故里，吟啸倚阑干。

　　野水随潮涨，山云带雨寒。

　　归鸿悲别溆，羁客呆长安。

　　何日干戈息？山林乐考盘。

　　忆张彦威御史

　　挺挺张公子，桓桓道气充。

　　辞章惊世俗，膂力慑英雄。

　　且尔交游好，能堪仕宦穷。

　　如何风雨际？埋没乱离中。

　　送太上人之四明

　　胜地称三佛，佳山指四明。

　　雁飞江雨歇，龙蛰海潮平。

　　见客无多论，看云或动情。

　　有人问梅叟，为说似浮萍。

　　对雨五首

　　其一

　　忧国频看剑，怀人独凭阑。

　　野云秋共黑，江雨晚生寒。

　　盗贼纷然起，军民未得安。

　　相逢谁慷慨？随处说艰难。

　　其二

　　风雨秋冬接，乾坤昼夜同。

　　正愁禾黍黑，况奈羽旄红。

　　吴越民难处，江淮路不通。

　　交游无定在，空想北归鸿。

　　其三

　　百草雨中死，群乌天际飞。

　　风尘时变灭，世事日乖违。

　　弘景挂冠去，少陵徒步归。

　　丁宁剑歌叟，得酒且忘机。

　　其四

　　知少虑亦少，闲多病转多。

　　干戈愁正切，风雨恨如何？

　　华屋迷青草，玄门暗绿萝。

　　凄凉无可奈，感慨动悲歌。

　　其五

　　三秋多湿雨，十月见黄花。

　　对景无情思，令人起叹嗟。

　　聪嫌床下蚁，病惑酒中蛇。

　　又听诸年少，怀才拟赋瓜。

　　竹图

　　楚地秋风劲，湘江夜雨深。

　　不看双凤舞，恰听老龙吟。

　　正直崇高节，岁寒同我心。

　　悠悠向京国，转转忆山阴。

　　怀人

　　怀人有多梦，忧国竟忘眠。

　　野草皆成药，江云半是烟。

　　悲鸿联阵下，老鹤唳孤骞。

　　孰信残阳外？疲民问井田。

　　有感

　　白发干戈际，青山黯霭中。

　　沙虫联五马，■■袭三公。

　　东海波涛黑，中原草树红。

　　萧条岩谷底，谁信有春风？

　　注：■■——原本缺字

　　十二月三日对月

　　今夜初生月，客中仍独看。

　　遥怜吾老幼，未解脱饥寒。

　　破壁箪瓢垒，疏梅雪作团。

　　再思先子训，默默泪阑干。

　　卷三

　　五言古体

　　感怀

　　松柏引藤萝，反被藤萝绕。

　　铲草养禾苗，禾苗不如草。

　　物情有更变，世事何足道？

　　君子小人交，岂能长永好？

　　云游本无定，潦水空浩渺。

　　消涸固有时，畴能见机早。

　　春风泛红绿，造化太奇巧。

　　昨朝杨柳花，今日浮萍草。

　　学佛不成佛，求仙岂能仙？

　　人生因有贪，所以不自然。

　　秦皇既已矣，梁武亦可怜。

　　何如饭牛翁，万事付无言。

　　今朝

　　今朝风日好，堂前萱草花。

　　持杯为母寿，所喜无喧哗。

　　东邻已藤蔓，西邻但桑麻。

　　侧闻义士招，我辈■已华。

　　世事既如此，不乐将奈何？

　　注：■——上「髟」下「丐」

　　偶书

　　今晨好风雨，湿云四边驰。

　　落花烂作土，潦水积成池。

　　疲民在涂炭，朝暮苦啼饥。

　　况兼时气乖，好肉生疮痍。

　　方忧旧田秽，无奈新城欹。

　　世情甚促迫，天意将焉为？

　　我生合忘言，感慨徒伤悲。

　　梅花易洞为胡伏臣赋

　　梅花拥林屋，潇洒极静深。

　　清风散余香，皓月登虚阴。

　　中有学古人，坐窥天地心。

　　神机一感动，妙化不可寻。

　　持诚问先民，羲皇有余音。

　　蚕作茧

　　老蚕欲作茧，吐丝净娟娟。

　　周密已变化，去取随人便。

　　有为机中练，有为琴上弦。

　　弦以和音律，练以事寒喧。

　　其功不为小，其用己为偏？

　　作诗寄蚕姑，辛苦匪徒然。

　　竹梅幽禽

　　梅花出修竹，照影清溪深。

　　微风散寒香，上有幽栖禽。

　　扁舟载我来，春色不用寻。

　　驱童贳村酒，老瓦随意斟。

　　兴酣岸乌巾，大啸唤老林。

　　明月在青天，霜气袭衣襟。

　　归来草堂静，独坐弹鸣琴。

　　留题悠然阁

　　高阁潭空影，开窗彻虚明。

　　依依杨柳阴，微凉入床清。

　　原田远风交，平林素烟横。

　　喜喜车马来，而听禽鸟声。

　　境物随所适，于心淡无营。

　　悠然会真趣，得酒辄自倾。

　　客至竟忘言，坐对南山青。

　　山中

　　雨过百溜鸣，云消众山出。

　　鸟啼松径深，来往无车辙。

　　幽居少人事，足以养吾拙。

　　读书故无用，徒然较优劣。

　　辟世岂云迂？自与桃源别。

　　南风热

　　炎风来何狂？似欲吹山倒。

　　狼籍树底云，散漫屋上草。

　　赤日炽大炉，泥沙热如炒。

　　东皋与西陇，禾苗尽枯槁。

　　遣兴二首

　　其一

　　凿井思所汲，耕田期有秋。

　　人生岂无志？每为饮食谋。

　　纷纷路傍儿，傥荡思公侯。

　　风云一转折，事业不可筹。

　　何如涧底泉？清清长自流。

　　其二

　　种禾莫存莠，种树莫引萝。

　　引萝苦其树，存莠伤其禾。

　　营营百年内，变灭成几何？

　　结交苟不择，中道生怨窝。

　　可信一寸水，能起万丈波。

　　感怀十首

　　其一

　　太极本一气，胡为两仪分？

　　生生立名字，万汇遂纭纭。

　　洪荒不足征，至精亦已沦。

　　蓩莸茂佳景，葱蒨争葐□。

　　葐□漫渚泽，蒙茏冒兰荪。

　　菲菲白日晚，飒飒秋霜繁。

　　华滋竟萧条，芳情欲何言？

　　其二

　　蒙庄旷达士，鲁连倜傥生。

　　不徼一时利，乃有千载名。

　　雎泽务诡谲，仪秦尚纵横。

　　反复弄小技，于道未为贞。

　　圣贤久不作，余生复何营？

　　赖有白鸥鸟，可与忘世情。

　　其三

　　写字不适俗，读书难疗饥。

　　蘧蘧尘网中，遑遑欲可之？

　　仁风霜原隰，草树发幽姿。

　　群动正翕集，游云未来归。

　　怀哉鹤上人，徘徊感良时。

　　无以慰蹇劣，樽酒聊自怡。

　　其四

　　傍溪种篁竹，十年望成林。

　　不图列货殖，愿布九夏阴。

　　变化期为至，枝叶渐萧森。

　　忽值桑田移，根苗竟沉沉。

　　炙筠无事书，断节少赏音。

　　东里已寂寞，空持岁寒心。

　　其五

　　槲衣山中人，短发披襟领。

　　寸心雄万夫，词组重九鼎。

　　不作好颜色，遂与世俗迥。

　　始旦旭日明，默默有深省。

　　上愧饭牛戚，下怀扪虱猛。

　　乞慷复乞慷，照镜可怜影。

　　其六

　　高楼古明月，孤坐感凉夜。

　　云胡远行客，不悟岁年迈。

　　风暖百草芳，露冷众木瘵。

　　天地岂无情？物色有荣谢。

　　人生匪金石，焉得不朽坏？

　　寄语茹芝翁，细故奚蒂荠。

　　其七

　　浮生失故业，穷岁无宁居。

　　朝行汧陇间，暮止沧海隅。

　　凄其风雨交，饥寒呆泥涂。

　　寥寥太古怀，目击谁与俱？

　　齐君不好瑟，嬴氏不爱儒。

　　举世媚同尘，出类为疏迂。

　　何如归去来？且作耕田夫。

　　其八

　　紫霞结重盖，五城十二楼。

　　中有青眉仙，翠织鳞花裘。

　　天浆饭玉稍，恣乐无停休。

　　自谓能长生，可与造化游。

　　悲风一何来？吹动人间秋。

　　琼窗漱寒响，深闺起离愁。

　　欲飞肘无羽，延颈望玄洲。

　　玄洲不可到，始悔违前修。

　　其九

　　志士惜白日，愁多感夜长。

　　夜长固无奈，况复重凄凉。

　　昔我同心友，漂流在他乡。

　　他乡各异俗，所习谅非常。

　　道路阻且远，无由吐中肠。

　　俯闻流水声，仰叹明月光。

　　振衣风泠泠，矫首天茫茫。

　　其十

　　芳草拥幽翠，嘉树郁层阴。

　　山光到窗户，禽鸟和好音。

　　阅兹清景逾，古怀独沈吟。

　　沈吟奚以为？摅情委鸣琴。

　　秋怀十二首

　　其一

　　悲风度古木，吹我屋上茅。

　　茅去屋见底，风声尚萧萧。

　　人心一何苦？人情一何骄？

　　却将眼下泪，散作炎上膏。

　　其二

　　明月下西窗，窥我席东枕。

　　枕中梦忽破，俄然转凄凛。

　　美人天一方，相见犹拾沈。

　　何时引金樽？开怀笑歌饮。

　　其三

　　众星晨离离，孤月夜皓皓。

　　白露成野霜，凋我窗下草。

　　人无千岁期，焉得不速老？

　　终当随物化，荣名亦何好？

　　其四

　　滚滚柏间露，湿我征裳衣。

　　裳衣湿何苦？故人中道违。

　　逝水东北流，杳杳无回期。

　　惟有天上月，悠悠照相思。

　　其五

　　淅淅凉风起，唧唧寒蛩鸣。

　　草木郁氛侵，两曜衔晖明。

　　河源失故道，岱宗眇余青。

　　凭虚发浩叹，游子万里情。

　　其六

　　驱驱上南国，依约金张里。

　　旧日三重阶，风雨埋荆杞。

　　王山故无恙，流水犹未已。

　　幽幽树底禽，哀歌为谁起？

　　其七

　　朝行太行路，夕渡巫峡水。

　　所至或相触，舟车竟摧毁。

　　人生各异面，方寸千万里。

　　词组苟不符，其险过于此。

　　其八

　　野蔓网丛棘，下有幽兰花。

　　缄春敛华滋，古意良独多。

　　霜寒九十月，萧飒如枯莎。

　　但使本根在，菅茅将奈何？

　　其九

　　青松生崇冈，土浅松低徊。

　　顾兹岁寒质，岂匪梁栋材？

　　无奈牛羊牧，鄙贱蒿与莱。

　　惟有溪上风，清声寄余哀。

　　其十

　　东篱有佳菊，不比春兰芳。

　　繁霜毒万卉，敷荣自弥章。

　　云胡靖节后，古意俱茫茫。

　　但见三径草，寂寞凄余香。

　　十一

　　庭前碧梧树，上有幽栖禽。

　　养成五彩雏，鸣动黄钟音。

　　拟之箫韶间，叶彼圣贤心。

　　夫何失其所，委置荆杞林？

　　十二

　　酌彼涧下水，弹此石上琴。

　　希声应弦起，幽幽孤凤吟。

　　曲中万里意，三叹无知音。

　　岂但无知音？终恐无知心。

　　寓意十首次敬助韵

　　其一

　　元龙湖海豪，忘怀但高眠。

　　渊明辟世士，素琴不张弦。

　　古意各有适，薄俗空■妍。

　　所以武陵翁，种桃竟忘年。

　　注：■——左「女」右「虽」

　　其二

　　白露下亭皋，绿叶飒已槁。

　　弱质不自贵，却怨秋风早。

　　唈唈征雁鸣，游子在远道。

　　如何鹿皮翁，忘言对芳草。

　　其三

　　森森廊庙具，萧艾成长松。

　　蠢蠢川泽灵，蛭蚓为游龙。

　　时明在除祓，世混姑相容。

　　忠义在草莽，谗谄分提封。

　　扰扰路傍儿，仰面惭征鸿。

　　其四

　　荆轲上秦殿，郦生下齐城。

　　斯须属鼎锯，何如卫叔卿？

　　脱身傲万乘，泰华鸿毛轻。

　　所谓达道人，贵在机决明。

　　其五

　　青松岁寒物，讵比蒲柳才？

　　冰霜虽剥蚀，疏花应时开。

　　良工岂不偶？中心类寒灰。

　　却怜蘼芜草，遍满黄金台。

　　其六

　　圣贤不浪出，处士匪怀居。

　　孔明是何人？高卧南阳庐。

　　躬耕良自苦，待时故踌蹰。

　　所为梁父吟，岂比封禅书？

　　其七

　　蛮触杂奔竞，蝇蚋纷争喧。

　　鸾凤巢枳棘，鸱鸮集琅轩。

　　风雷久不作，野露生微寒。

　　壮士万里怀，肯谢漂母餐。

　　古来王佐才，多在耕钓间。

　　其八

　　后地生虚雷，天惊漏秋雨。

　　女娲死已久，此罅谁为补？

　　纷纷读书儿，碌碌无可数。

　　古人今人心，今人不如古。

　　其九

　　飘飘青琐郎，翩翩夹绮衣。

　　媚媚红楼春，昏昏不知归。

　　朝睹绿发润，暮惊白雪飞。

　　只有陶隐居，颇能知此机。

　　其十

　　太行本无险，黄河谅非深。

　　堂堂大丈夫，耻为游子吟。

　　俯仰宇宙间，宁无圣贤心。

　　何当五弦奏？南风听遗音。

　　孤梅咏

　　孤梅在空谷，潇洒如幽人。

　　不同桃李花，那知艳阳春。

　　冰霜岁年晚，苔藓青满身。

　　鼎鼐既不辱，风味良自珍。

　　孰信姚黄枝？来作灶下薪。

　　琴鹤二诗送贾治安同知

　　其一

　　猗猗绿绮琴，中秘云和音。

　　一弹动鸣玉，再弹锵南金。

　　翩翩玄鹤舞，幽幽孤凤鸣。

　　嗟哉尘俗耳，折扬听哇淫。

　　淳源日凋谢，谁识雅与南？

　　愿更南风奏，以慰斯民心。

　　其二

　　宰宰华表鹤，古质清且闲。

　　旷哉万里怀，皓月同蹁跹。

　　饥琢芝田春，渴饮瑶池泉。

　　一鸣九皋远，梦浇琼华寒。

　　下视寰中人，谁识横江仙？

　　岂无王子乔？相期青云端。

　　初夏闲兴

　　支颐坐鸿蒙，隐隐窥太古。

　　我生尚无怀，于焉事巢许？

　　两曜如过客，万汇皆逆旅。

　　寒去暑复来，谁宾复谁主？

　　齐物不足论，有酒且容与。

　　推窗看游云，山花坠红雨。

　　墨萱图二首

　　其一

　　灿灿萱草花，罗生北堂下。

　　南风吹其心，摇摇为谁吐？

　　慈母倚门情，游子行路苦。

　　甘旨日以疏，音问日以阻。

　　举头望云林，愧听慧鸟语。

　　其二

　　萱草生北堂，颜色鲜且好。

　　对之有余饮，背之那可道？

　　人子孝顺心，岂在荣与槁？

　　昨宵天雨霜，江空岁华老。

　　游子未能归，感慨心如捣。

　　离别吟

　　寒风飒大野，行子行河梁。

　　执手不忍弃，迟迟复遑遑。

　　朋友会面难，慷慨热中肠。

　　人生岂无家？结交在踣傍。

　　今晨强绸缪，明各天一方。

　　相见苦不早，离别徒悲伤。

　　读五柳先生传

　　渊明千载士，志节尚苦清。

　　奈为五斗米，受彼县令名

　　束带见督邮，颇亦用下情。

　　当时岂无议，以后何平评？

　　苟非归去来，五柳传不成。

　　李侯二首

　　其一

　　李侯世名仕，誉重才德优。

　　清白树嘉政，藉藉载歌讴。

　　夫何挽尘鞅？幽幽滞南州。

　　游魂未能归，永怀故园丘。

　　孤云落日淡，惊涛大江秋。

　　匪以见者悲，抑为闻者愁。

　　我亦陟岵子，忽觉涕泪流。

　　其二

　　李君潇洒姿，沦落在羁旅。

　　相见无长言，潸然泪如雨。

　　一身顾何为？七丧未能举。

　　江山隔中州，遥遥望乡土。

　　岂以途路艰？所值时节迕。

　　乌鸟有私情，而人复何处？

　　行行望苍天，那知此情苦。

　　郭范久不作，此义孰为补？

　　□鹆谣

　　□鹆入树腹，雎鸠乱关关。

　　妖氛扇幽邃，幻惑成至欢。

　　漫漫恣宵旰，终永期无患。

　　凄雨苦何其，余花惨无颜。

　　风俗陡衰毁，教化委荆菅。

　　君子致远虑，隐忧增忾叹。

　　猕猴

　　猕猴本兽属，野性殊不常。

　　俄然脱秽垢，冠盖儒衣冠。

　　敛丑着面具，向人舞郭郎。

　　跳踉媚小儿，寸得梨枣尝。

　　假彼草木味，换此虮虱肠。

　　终然匪我类，教养徒自伤。

　　不如夺衣巾，弃置山野傍。

　　伤亭户

　　清晨渡东关，薄暮曹娥宿。

　　草床未成眠，忽起西邻哭。

　　敲门问野老，谓是盐亭族。

　　大儿去采薪，投身归虎腹。

　　小儿出起土，冲恶入鬼录。

　　课额日以增，官吏日以酷。

　　不为公所干，惟务私所欲。

　　田园供给足，鹾数屡不足。

　　前夜总催骂，昨日场胥辱。

　　今朝分运来，鞭笞更残毒。

　　灶下无尺草，瓮中无粒粟。

　　旦夕不可度，久世亦何福？

　　夜永声语冷，幽咽向古木。

　　天明风启门，殭尸挂荒屋。

　　有感

　　江南有古客，布衣狂而愚。

　　区区许何为？窃比莘野夫。

　　养素体良贵，顺适无觊觎。

　　宵旰觌黎民，戢戢愁釜鱼。

　　去古岁已迈，视今时已虚。

　　岂无圣贤心？坐看尔辈痛。

　　方来上下交，一以利所趋。

　　开心论道义，众口寻胡卢。

　　断断君子行，荡荡成疏迂。

　　尚志何栖栖，忍为尘土污？

　　箪瓢陋巷中，其乐颇自如。

　　不虑贫贱苦，且喜父母俱。

　　寒至十月交，雨雪已载涂。

　　念彼远戍卒，羡此山泽惧。

　　虽无五鼎味，那有三族诛？

　　吁嗟路旁人，何如赋归欤？

　　怀友

　　登楼复登楼，古月缺复满。

　　美人天一方，眷眷衣带缓。

　　沉吟向空窗，僩僩席不暖。

　　跬步隔千里，夜冷愁梦短。

　　卷纸难与伸，回肠终欲断。

　　何当御飙轮，相从事萧散？

　　自感

　　父母生我时，爱如掌上珠。

　　襁褓辟寒暑，乳哺随所须。

　　周岁会言语，大小相引呼。

　　摇头却梨栗，行行不须扶。

　　三年离怀抱，已知亲与疏。

　　相揖识进退，应对无嗫嚅。

　　五六渐精爽，气貌与众殊。

　　怡怡浴仁化，喜听论之乎。

　　八龄入小学，一一随范模。

　　厌睹诡谲行，不读非圣书。

　　宗族惊我异，父母悯我孤。

　　宾客皆回头，指为汗血驹。

　　长大怀刚肠，明学循良图。

　　硕画决自必，不以迂腐拘。

　　愿秉忠义心，致君尚唐虞。

　　欲使天下民，还淳洗嚣虚。

　　声施勒金石，以显父母誉。

　　此志竟萧条，衣冠混泥涂。

　　蹭蹬三十秋，靡靡如蠹鱼。

　　归耕无寸田，归牧无寸刍。

　　羁逆泛萍梗，望云空叹吁。

　　世俗鄙我微，故旧嗤我愚。

　　赖有父母慈，倚门复倚闾。

　　我心苦凄戚，我情痛郁纡。

　　山林竞蛇虺，道路喧豺貙。

　　荒林落日阴，羞见反哺乌。

　　乌鸟有如此，吾生当何如？

　　送李德仁归济南乡试二首

　　其一

　　岩前有古桂，鳞甲森苍苍。

　　吹凉洗绿烟，永延清夜光。

　　却林既已荣，燕山亦已芳。

　　于今赠君去，愿挹秋天香。

　　其二

　　江上有古柳，摇扬丝依依。

　　容光照青眼，薄妒红楼眉。

　　玩之益何喜？攀之益何悲？

　　于今赠君去，愿染春风衣。

　　画猫图

　　吾家老乌圆，斑斑异今古。

　　抱负颇自奇，不尚威与武。

　　坐卧青毡旁，优游度寒暑。

　　岂无尺寸功？卫我书籍圃。

　　去年我移家，流离不宁处。

　　孤怀聚幽郁，睹尔心亦苦。

　　时序忽代谢，世事无足语。

　　花林蜂如枭，禾田鼠如虎。

　　腥风正摇撼，利器安可举？

　　形影自相吊，卷舒忘尔汝。

　　尸素慎勿惭，策勋或逢怒。

　　颖语次杨廉夫进士古声韵

　　老颖冰满头，不识宫妓口。

　　穷年岂无为？弃置如敝帚。

　　玉杯渐消磨，含默甘老丑。

　　余生重其功，怅然怀永久。

　　昔在三坟前，勇锐破绳纽。

　　叔世去籀法，十鼓迷八九。

　　玄风变复变，款识归瓦缶。

　　春秋已获麟，大义孰为守？

　　纷纷鸡雉翰，峥嵘出其右。

　　班生狂不事，张生颠欲走。

　　空余五色梦，幻入歌奴手。

　　世乏昌黎才，谁能传其后？

　　削纤管城封，寂寞中山冑。

　　所以胥吏徒，刻核嘲腐朽。

　　仁风

　　仁风蔼区宇，圣道日月明。

　　膏泽育万汇，衣冠乐升平。

　　夷陵虽云僻，岂无王化并？

　　奈何洙泗流，不浃荆楚氓。

　　蛆惑祠奸操，声教若掩扃。

　　樊山老文学，执法开杳冥。

　　荡涤众陋习，魑魅不能撄。

　　巍巍鲁灵光，中天丽晶莹。

　　一变风俗美，再变礼乐兴。

　　允矣千载下，勋业昭汗青。

　　凤凰台

　　生长当盛世，无家足遨游。

　　行登凤凰台，纵目万景收。

　　山川尚形胜，故迹殊可求。

　　环滁起西南，三峰翠相缪。

　　落日淡天阙，红尘障层楼。

　　盈盈佳丽地，每每风雨愁。

　　我老无所为，怀古心悠悠。

　　俯仰四十帝，盘礡三百秋。

　　于今竟何如？草树迷荒丘。

　　惟有大江水，不改今古流。

　　徘徊发长谣，感慨追前修。

　　谪仙既已矣，少陵安可留？

　　粲粲石上诗，凛凛霜气浮。

　　书生往来频，抵用多唱酬。

　　且沽数斗酒，醉倒归来休。

　　对菊

　　世路多诘屈，吾行已悠悠。

　　陶公归去来，此志良可求。

　　开怀对黄花，万事一笑休。

　　得酒漫斟酌，更为斜阳留。

　　人生适意耳，何用从远游？

　　五湖有闲棹，三峡无安流。

　　所以旷达士，不为贫贱忧。

　　纷纷刀锥辈，琐稍非我俦。

　　题凝雪水仙图

　　出门大江横，银涛数千顷。

　　仙子御轻飙，环佩摇虚影。

　　中宵月无光，天地冰壶净。

　　轻盈何所之？飞梦西湖冷。

　　杂吟三首

　　其一

　　前日出东郭，寒冻未解围。

　　今朝开北牖，青草已满池。

　　飞飞群鸟欢，老木长嫩枝。

　　驰书报幽人，难得此良时。

　　休负头上巾，有酒且自持。

　　其二

　　出门好山色，况值风日暄。

　　依依杨柳庄，郁郁桑柘村。

　　行游蹊路曲，如在故林园。

　　白烟横远屿，红花粲晴原。

　　人生岂无情？欲语已忘言。

　　其三

　　巢父诚辟世，许由真隐沦。

　　势利既已忘，天子不得臣。

　　栖身碧山中，洗耳清涧滨。

　　悠悠太古怀，坐看花鸟春。

　　所以后来者，可望不可亲。

　　心远轩

　　渊明赋归去，寓意在田园。

　　结庐杂人境，喜无车马喧。

　　秋风菊采采，春风柳娟娟。

　　人迹日已疏，世事日已迁。

　　高卧北窗下，梦寐羲皇前。

　　萧散万虑空，岂但琴无弦？

　　上人绝遐想，所适乃自然。

　　端居中淡寂，不在地静偏。

　　缅怀千载风，所以名吾轩。

　　耕读轩

　　路逢谁家子？背手牵黄犊。

　　犁锄负在肩，牛角书一束。

　　辄耕且吟诵，息阴坐乔木。

　　南山豆苗肥，东皋雨新足。

　　凉气满郊墟，书声出茅屋。

　　古来贤达人，起身自耕牧。

　　买臣负薪歌，倪宽带经读。

　　寄语少年徒，行当踵前躅。

　　冀州道中

　　我行冀州路，默想古帝都。

　　水土或匪昔，禹贡书亦殊。

　　城郭类村坞，雨雪苦载涂。

　　丛薄聚冻禽，狐狸啸枯株。

　　寒云着我巾，寒风裂我襦。

　　盱衡一吐气，冻凌满髭须。

　　程程望烟火，道傍少人居。

　　小米无得买，浊醪无得酤。

　　土房桑树根，彷佛似酒垆。

　　徘徊问野老，可否借我厨？

　　野老欣笑迎，近前挽我裾。

　　热水温我手，火炕暖我躯。

　　丁宁勿洗面，洗面破皮肤。

　　我知老意仁，缓缓驱仆夫。

　　窃问老何族？云是奕世儒。

　　自从大朝来，所习亮匪初。

　　民人籍征戍，悉为弓矢徒。

　　纵有好儿孙，无异犬与猪。

　　至今成老翁，不识一字书。

　　典故无所考，礼义何所拘？

　　论及祖父时，痛入骨髓余。

　　我闻忽太息，执手空踌蹰。

　　踌蹰向苍天，何时可能苏？

　　饮泣不忍言，拂袖西南隅。

　　历枣强县

　　我生值数奇，长年但奔走。

　　风霜苦侵凌，焉得不白首？

　　前日东阿城，龌龊浑鸡狗。

　　今朝枣强县，蹐局随人后。

　　凄凉有谁知？辛苦只自受。

　　解冻燎枯槁，屏寒贳黄酒。

　　驱奴问程途，炊粮借刁斗。

　　休言美其味，且自精其口。

　　腻垢不能去，面貌殊觉厚。

　　登顿过村落，不复论妍丑。

　　或遇短发妪，或见长眉叟。

　　指点向人言，此地荒凉久。

　　东住河西使，西古太原守。

　　高楼对甲第，过眼成林薮。

　　更有好坟墓，亦复为田亩。

　　富贵生灭沤，祸福翻覆手。

　　彼时与此时，视吾何所有？

　　我听老叟言，感慨欲吐呕。

　　却羡陶渊明，归纳种杨柳。

　　山中作寄城中诸友

　　山深无行踪，蹊路土华长。

　　白云忽飞来，令人起遐想。

　　松间微风奏，石罅幽泉响。

　　坐久怀抱空，悠然会清赏。

　　在山虽无荣，出山有何好？

　　清流混潢污，远志成小草。

　　松柏本贞固，蒲柳易枯槁。

　　扰扰路旁儿，知止不如鸟。

　　白云开林峦，黑雾漫城郭。

　　出门道路违，蠢蠢都不觉。

　　游蚁上枯槎，归鸟隐丛薄。

　　寄语远行人，莫待风雨恶。

　　自崔镇至济州人情风俗

　　可叹三十韵

　　天阙星河近，关山道路长。

　　断云依野树，归鸟傍斜阳。

　　吊古添惆怅，伤时重慨慷。

　　艰难衣带缓，辛苦■毛苍。

　　昨日辞崔镇，今晨过回梁。

　　躲船荦愁确，打牵畏汪洋。

　　舟子招呼急，商人问信忙。

　　新州山顶上，沛县水中央。

　　古昔英雄地，萧条战斗场。

　　歌风传汉祖，决胜信张良。

　　转首风云改，重瞻日月光。

　　喜看新社稷，不问旧封疆。

　　鱼鳖行官道，狐狸上庙堂，

　　凄凄黄叶浦，漭漭白苹乡。

　　提挈何狼籍，奔趋适诈狂。

　　人伦俱丧失，风俗尽凋伤。

　　白纻流吴曲，红花烂楚芳。

　　礼仪从此废，廉耻竟何将？

　　戢戢哀流落，纠纠俱暴强。

　　郎官思卓鲁，牧守想龚黄。

　　鹰隼锋棱劲，豺狼气势张。

　　抚绥徒文饰，渔猎尽逃亡。

　　东鲁书声寂，西秦客梦扬。

　　可怜吾老大，那忍见凄凉。

　　饥望家家火，愁悬处处肠。

　　竞穿泥窟穴，争觅草衣裳。

　　密雪团花大，飞冰就木僵。

　　垂情徒郁郁，极目转茫茫。

　　圣主春秋盛，贤臣事业张。

　　愿言宣德化，四海一陶唐。

　　注：■——上「髟」下「丐」

　　卷四

　　七言古体上

　　葛仙翁移家图

　　青山无云白日迟，仙翁移家何所之？

　　或以丹砂到勾漏，或为家累遭驱驰。

　　乌犍背上妻与儿，顾盼未解知其归。

　　仙翁读书自怡怡，坐稳不觉路险巇。

　　牛羊猫狗先后随，老奴老婢俱忘机。

　　仙翁去就无不宜，岂以偷生辛苦为？

　　君不见风水洞前草离离，淡烟寒雨愁凄迷；

　　又不见云门长松啼子规，春风落花事已非。

　　神仙有无未知，人生有酒且自持，秦皇汉武徒尔为？

　　孙元实春游图

　　先生读书不闭户，坐阅鸿蒙窥太古。

　　衣冠潇洒武前修，礼乐从容出东鲁。

　　文章光焰驾李杜，李杜后来称独步。

　　谈辩风生四座春，胸中别有天台赋。

　　相逢抵掌不露机，却说少年骑马时。

　　春光淡沱随所之，好山好山多赋诗。

　　转首东风吹马耳，犹记松阴调绿绮。

　　杖藜不惮步行迟，孰谓画图无乃是？

　　我生山野无所谋，白日灌园夜饭牛。

　　安得先生与之游？买酒共上黄鹤楼。

　　四牧图戴嵩画

　　牧儿小职奚以为，力耕得暇则放之。

　　浴流食青随所宜，岂同人牧潜危机？

　　重爵厚禄那自欺，坐看败肉加鞭笞。

　　何如牧儿心坦夷？出入自在无羁縻。

　　高林雨晴白日迟，平原春暖芳草肥。

　　牧儿乐事从可知，钓鱼吹笛怡怡而。

　　牛犊茁壮长厥肥，老我亦有丰年期。

　　披图载颂四牧诗，龚黄召杜今是谁？

　　夏节士

　　夏侯先生天下士，风流倜傥忠义俱。

　　平生勋业能自知，腹内更有非常书。

　　浪游不废灯火读，骑马儿郎空碌碌。

　　王门讲道三十年，坐使穷荒移国俗。

　　浮云蔽日客梦单，勇锐欲食奸臣肝。

　　径持白事上天子，不顾宰相与乃官。

　　沈冤昭雪清四海，旧时枝叶生光彩。

　　至今长安诸小儿，拍手为之歌慷慨。

　　归来弗受大官名，五湖一叶扁舟轻。

　　丹青徒写苏子卿，黄花自友陶渊明。

　　老我论交苦不早，意气相期且倾倒。

　　读公佳传诵公诗，江南节士如公少。

　　送沙德润之焉城

　　公昔新着进士衫，道酣气岸清且髯。

　　政事堂堂史册载，威仪肃肃民具瞻。

　　光风回春霭芳草，剩水残山振枯槁。

　　至今吾乡诸父老，去思剧口谈公好。

　　当时进士几百人，奔趋衮衮登要津。

　　时雍所溉圣泽厚，仕宦未有如公贫。

　　公之家世秉周礼，伯叔兄弟官济济。

　　饮冰食薛二十载，浊径终不污清渭。

　　而今四海乐太平，太平天子尧聪明。

　　台阁诸老皆老成，岂不与公书大名？

　　鄢城弦歌固非左，达以长官无不可。

　　故人天上待公来，绣衣白简青骢马。

　　曹云西画山水图

　　前年常见云西画，今年始识云西翁。

　　文章惊世□所重，笔力到老老更工。

　　流水涓涓石凿凿，一啸长才风雨作。

　　岂云笔底有江山？自是胸中蕴丘壑。

　　昨日亭东白云起，怅望吴松满江水。

　　安得先生乘兴来？写我江南雪千里。

　　赠写照陈肖堂

　　君不见鉴貌但鉴影，写貌难写心。

　　霍光邓禹在台阁，严陵魏野居山林。

　　功名道德照千古，不特肖貌传至今。

　　固知写貌易心难，状之妍丑笔可得。

　　至理不在颜色间，陈君笔力异众史。

　　相貌既同心亦似，昨日忘机入城市。

　　草衣着我丹青里，气爽神清谁比拟？

　　雪霁梅花映秋水，黄童白叟指点看。

　　此老不是儒生酸，陈君陈君容我闲。

　　莫教添上貂婵冠。

　　水仙图

　　寒风萧萧夜入户，渺渺云飞水仙府。

　　仙人一去不知所，池馆荒凉似无主。

　　江城岁晚路途阻，邂逅相看颜色古。

　　环佩无声翠裳舞，低徊欲语情凄楚。

　　十二楼前问鹦鹉，沧海桑田瞇尘土。

　　王孙不归望湘浦，芳草连天愁夜雨。

　　棠梨白练图

　　芙蓉香冷箫声杳，月淡烟青楚宫晓。

　　仙禽不语雪衣轻，相逢却恨秋风早。

　　土花翠浅霜露蒙，山梨小结丹砂红。

　　主人醉倒不知春，梦回故苑寒云浓。

　　芦花道人换被图

　　高昌野人见几早，发须不待秋风老。

　　脱身放浪烟水间，富贵功名尽除扫。

　　坐对渔翁交有道，青绫何似芦花好？

　　从时拜赐芦花人，自云不让今古贫。

　　高眠听梦梦更真，白月满船云满身。

　　起来拍手波粼粼，款乃撼动人间春。

　　秋山图

　　前年放船九江口，秋风猎猎吹蒲柳。

　　买鱼沽酒待月明，不知江上青山走。

　　三更吹笛欲唤人，■■白露依衣巾。

　　故乡遥遥书断绝，空见过雁如飞云。

　　去年却下七里滩，秋水满船秋月寒。

　　子陵先生钓鱼处，荒台直起青云端。

　　先生不受汉庭官，自与山水相盘桓。

　　至今高节敦廉顽，清风凛凛谁能攀？

　　泊舟登岸行复止，小径双岐通草市。

　　石林远映树青红，正与今年画相似。

　　茅庐半住林木里，白狗黄鸡小如蚁。

　　翁媪无言童雇闲，可是太平风俗美。

　　清水初落鱼蟹新，东邻酿熟呼西邻。

　　相牵相把意思真，亲密不异朱陈民。

　　李端笔力能巧妙，写我旧日经行到。

　　岂是老梦眩水墨？不觉掀髯发长啸。

　　殷家大楼沧海头，留我十日风雨秋。

　　触景感动客邸愁，便欲卜筑山之幽。

　　断桥流水无人处，添种梅花三百树。

　　直待雪晴冰满路，骑驴相逐寻诗去。

　　注：■■——三点水右加「专」

　　关无咎游金陵兼简丁仲容隐君

　　长松撼空风怒号，门前大水推断桥。

　　山中坐雨六十日，不知野草如人高。

　　今晨出门天气好，眨眼忽惊春事老。

　　杨花散作雪满溪，送客俄然动怀抱。

　　金陵六朝古帝都，古时风景今何如？

　　珊瑚无根土花碧，露团玉树生流珠。

　　江上无人隔尘土，丹凤不来孤燕语。

　　上人脱洒无滞留，抵用登临重怀古。

　　世人往往乘险机，老我白发无能为？

　　道甫问讯丁令威，有鸟有鸟何如归？

　　松雪画马图

　　玉堂学士金闱彦，磊落襟怀书万卷。

　　等闲貌出天马驹，鬃鬣萧梢气雄健。

　　蹄如削玉耳削筒，目光炯炯磨青铜。

　　五花连钱云影动，喷沫一啸生长风。

　　我昔曾上桑干岭，带甲骑来霜月冷。

　　只今潦倒岩谷间，展卷令人动深省。

　　江山渔隐图

　　隔江青山青欲流，江云洗尽江风秋。

　　幽人小艇江上游，碧波万顷无白鸥。

　　我知幽人爱潇洒，岂是机危鸥不下？

　　浩歌唤酒来船头，笑杀桃源种桃者。

　　送暨阳同知

　　我生山野毛发古，不是多时旧巢许。

　　松根坐卧忘岁年，足迹何曾入官府？

　　雨晴忽觉草添肥，春来春去都不知。

　　耕田凿井亦足乐，短歌长啸随所之。

　　溪谷无尘人事少，纵有饥寒能自保。

　　花村月夜犬不惊，可是太平风俗好。

　　昨日柳花如雪飞，今日作诗何所思？

　　我诗似质朴，君政从可推。

　　锦衣翩翩马如练，拜恩应到黄金殿。

　　他年皂盖下蓬莱，更与君侯作佳传。

　　钱塘纪行

　　废苑荒凉官树老，春雨蒙蒙长芳草。

　　翠石玲珑绾毒蛇，土花乱贴榆钱小。

　　犹忆建炎南渡时，五云护拥蛟龙旌。

　　金舆玉辇事游幸，名花不待东风吹。

　　紫霞蒲萄动春浪，腰鼓腾雷盘锦杖。

　　千官景从轩冕入，歌声婉转青天上。

　　阊闾新启铜龙楼，长江万里为鸿沟。

　　中原北望草木秋，王孙不识山河愁。

　　垂衣东南成至治，百五十年真梦寐。

　　只今往事漫蒿莱，文物衣冠俱扫地。

　　西湖水昏迷钓船，南屏月冷啼杜鹃。

　　咸平元佑事茫然，梅花杨柳俱忘言。

　　鄂州老将呼不起，石塔如壶枕江尾。

　　行殿白日古磷飞，游子无言泪如水。

　　漆树行

　　东园漆树三丈长，绿叶花润枝昂藏。

　　虫蚁不食鸟不啄，皮肤破碎成痍疮。

　　野人摩抚重太息，受辱匪因临道旁。

　　九天降气疏涩液，大家小家来取将。

　　陶盆纸笼攒待满，手中白刃磨秋霜。

　　况兼时令值肃杀，苟无正性安敢当？

　　所愿天下尽光泽，岂辞一身多损伤？

　　君不见西郊樗栎百尺强，薜荔裹缚蝼蚁房，

　　此物安可升庙廊？

　　草堂

　　草堂昨夜春风起，万树梅花月如水。

　　相过谁解论襟期？吾州太守山东李。

　　太守自是文章公，文章政事皆从容。

　　长身玉立冰雪胸，标致政与梅花同。

　　梅花清苦良自守，不逐寻常好花柳。

　　广平心事底须论，太守自是调羹手。

　　我知太守节义高，混同版筑非徒劳。

　　版筑乃是宰相事，济川舟楫随时操。

　　他日功成赋归去，溪山风月情如故。

　　安得载酒草堂来？岁寒同看梅花树。

　　梅花别有天真越。

　　题申屠子迪篆刻卷

　　我昔闻诸太古初，冯翊窅窅安可摸。

　　自从庖羲得龙马，奇偶变化滋图书。

　　结绳之政由此毁，蝌蚪鸟迹纷坛起。

　　后来大小二篆生，周称史籀秦夸李。

　　只今相去几百年，字体散漫随云烟。

　　岐阳石鼓土花蚀，绎山之碑野火然。

　　纵有秦铭刻岑石，冰消雪剥无踪迹。

　　书生好学何所窥？每展史编空叹息。

　　樊山先生东鲁儒，好古博雅耽成惧。

　　八分小篆纯古法，凿石置之东南隅。

　　白石光芒争照耀，满城走看嗟神妙。

　　向来传写何足珍，枣木空贻后人诮。

　　徐公手摹烽火尘，金陵近刻殊失真。

　　那如此本意太淳，丞相李斯下笔亲。

　　申屠墨庄有传授，法度森严非苟苟。

　　岂惟后学得所师？万世千秋垂不朽。

　　雪中次韵答刘提举

　　朔风撼天云■■，雪花恰似杨花糁。

　　凭高无以辨青红，四海九州岛同一览。

　　枯肠颇怪酒力薄，劲气着人寒惨惨。

　　痿痹不觉手足强，争战俄惊牙齿喊。

　　上天下地无痕瑕，万路千岐迷坎坎。

　　山林随处见梅花，汀渚殊难认芦菼。

　　东郭先生气宇清，南征老将颜色黪。

　　蒙鞍谁剥猛虎皮？摘珠竞探骊龙颔。

　　黄河铁牛僵欲倒，取而啖之吾岂敢？

　　且将清梦托楮生，焉用栖身重毳毯？

　　疏狂夜起不着巾，短发正如童子髻。

　　开窗忽见四山入，月色烂森银菡萏。

　　玉台冻结花漏涩，戍鼓转更声沉沉。

　　此时忽想括苍翁，应是清冰生肺胆。

　　兴酣直上百尺楼，天上星辰必亲摹。

　　平女自有澄清志，要使齐民无秽淹。

　　杀奸除暴尽忠义，坐令豺鳄成韭醢。

　　夫何混杂草木中？冰团冱合衔凄潜。

　　不如买却金豪曹，且置蒲萄千百坎。

　　君歌我和纵高情，痛扫华腴归古淡。

　　无知笑杀楚三闾，安用离骚寄悲感？

　　注：■■——左「黑」右「甚」

　　江南妇

　　江南妇，何辛苦！

　　田家淡泊时将暮，敝衣零落面如土。

　　馌彼南亩随夫郎，夜间织麻不上床。

　　织麻成布抵官税，力田得米归官仓。

　　官输未了忧枵腹，门外又催私债促。

　　大家揭贴出陈帐，生谷十年还未足。

　　长儿五岁方离手，小女三周未能走。

　　社长呼名散户田，下季官盐添两口。

　　舅姑老病毛骨枯，忍饥忍寒蹲破庐。

　　残年无物做慈孝，对面冷泪空流珠。

　　燕赵女儿颜如玉，能拨琵琶调新曲。

　　珠翠满头金满臂，日日春风嫌酒肉。

　　五侯七贵争取怜，一笑可得十万钱。

　　归来重藉锦绣眠，罗帷暖拥沈麝烟。

　　送人上燕

　　燕山三月风和柔，海子酒船如画楼。

　　丈夫固有四方志，壮年须作京华游。

　　京华名花大似斗，看花小儿竞奔走。

　　蒲萄潋滟金叵罗，羊尾驼峰腻人口。

　　知君慷慨非膏粱，生铜卧匣韬光茫。

　　出门一笑颇自许，光范不用投文章。

　　玉露红门天尺五，要为苍生说辛苦。

　　得时便觅好官归，行道当依圣明主。

　　我将细酿松花春，明年此时当迟君。

　　迟君不问宦途事，要知伊傅何如人。

　　陌上桑

　　陌上桑，无人采，入夏绿阴深似海。

　　行人来往得清凉，借问蚕姑无个在。

　　蚕姑不在在何处？闻说官司要官布。

　　大家小家都捉去，岂许蚕姑独能住？

　　日间绩麻夜织机，养蚕种田俱失时。

　　田夫奔走受鞭笞，饥苦无以供支持。

　　蚕姑且将官布办，桑老田荒空自叹。

　　明朝相对泪滂沱，米粮丝税将奈何？

　　大醉歌

　　明月珠，不可襦；连城璧，不可哺；

　　世间所有皆虚无。百年光景驹过隙，

　　功名富贵将焉如？君不见北邙山，

　　石羊石虎排无楼，旧时多有帝王坟。

　　今日累累蛰狐兔，残碑断碣为行路。

　　又不见秦汉都，百二山河能险固。

　　旧时宫阙亘云宵，今日原田但禾黍。

　　古恨新愁迷草树，不如且买蒲萄醅。

　　携壶挈榼闲往来，日日大醉春风台。

　　何用感慨生悲哀？

　　江南民

　　江南民，诚可怜，疫疠更兼烽火然。

　　军旅屯驻数百万，米粟斗直三十千。

　　去年奔走不种田，今年远丁差戍边。

　　老羸饥饿转沟壑，贫富徭役穷熬煎。

　　豺狼左右虎后先，况尔不肯行楮钱。

　　楮钱不行生祸愆，官司立法各用权。

　　生民自此多迍邅。君不见海东风起浪拍天，

　　海中十载无渔船；又不见淮南格斗血满川，

　　淮北万里无人烟。通都大吧尽变迁，

　　新鬼旧鬼皆衔冤。今上圣明宰相贤，

　　政如日月开尧天。大布德泽清八埏，

　　百辟忠义何以言？捐生弃死非徒然，

　　我在畎亩心拳拳。无能与尔扶颠连，

　　老眼迸泪如飞泉。

　　花驴儿

　　花驴儿，渡江踏遍江南土。

　　正值江南无马时，驴儿得志雄威武，

　　况是能解花门语。江南淫雨二百日，

　　洪涛巨浪掀天舞。麻麦烂死秧苗无，

　　百姓吞声苦饥苦，驴儿啖粟恬故故。

　　江南子弟不晓事，掷金驰逐争先睹。

　　夸渠省得人语言，纵使能言亦何补？

　　花驴儿，乃奇遇。昨朝方上评事厅，

　　今日又登丞相府，哮吼纵横谁敢侮？

　　老夫平生不信怪，见此怪事欲呕吐。

　　归来十日不食饭，扼腕攒眉泪如雨。

　　过山家

　　松风吹凉日将宴，山家蒸梨作午饭。

　　阿翁引孙牵犊归，破衣垂鹑不遮骭。

　　勾镰插腰背负薪，白头半岸乌葛巾。

　　喜渠胸次无经纶，白石烂煮空山春。

　　见我忘机笑古怪，不学当时野樵拜。

　　自言无处着隐居，仅得门前溪一派。

　　好山两岸如芙蕖，溪水可濯亦可渔。

　　白日力作夜读书，邻家鄙我迂而愚。

　　破瓶无粟妻子闷，更采黄精作朝顿。

　　近来草庐无卧龙，世上英雄君莫问。

　　宣和殿画水仙鸲鹆图

　　玉宇琼楼天窅窅，春融紫禁烟花绕。

　　龙光摇动五色云，忽觉青蒲生野草。

　　河图埋没龙马藏，上林桑谷一夜长。

　　丹穴岂是无凤凰？鸲鹆乃来天子堂。

　　春秋笔削以为异，未必宣和知此意。

　　长白山下风萧萧，吹暗沙尘塞天地。

　　宫中仙子罗衣垂，露倾金盏愁欲悲。

　　绿烟不开花梦冷，此时颜色非曩时。

　　转首桑田变沧海，景物凄凉画图在。

　　江南江北不相知，展卷令人空感慨。

　　喜雨歌为宋太守赋

　　南州六月旱土赤，炎官火伞行虚空。

　　田畴圻裂河海涸，万物如在红炉中。

　　桔槔不用计已梏，农民踏踏愁岁凶。

　　蓬莱太守民父母，下顾赤子心忡忡。

　　罄竭精神扣天府，话语直与天神通。

　　须臾唤起龙井龙，大澍三日苏罢癃。

　　百姓唤作太守雨，东皋西陌皆冲融。

　　禾苗徙觉充秀实，野草亦解回颜容。

　　吾儒能效束皙赋，喜见屋底山云浓。

　　邻家父老走相报，门前大水如奔洪。

　　妖氛积秽俱洗尽，此是太守造化功。

　　太守正与造化同，百姓拍手歌年丰。

　　歌年丰，太守德泽垂无穷。

　　送林叔大架阁上京

　　林君家世重诗礼，冠盖东南官济济。

　　三年参幕小蓬莱，烂漫文章照山筮。

　　自公退食趣有余，好古博雅耽文儒。

　　牙签玉轴照窗几，名花翠竹罗庭除。

　　开帘放春影物俱，湖山四面如画图。

　　掀髯长啸尘事少，神仙官府真吾居。

　　转首京华天尺五，暂离堂前彩衣舞。

　　青骢马啸杨柳风，黄河水落桃花雨。

　　天上故人相笑迎，碧蒲萄酒满盏倾。

　　忘形尔汝恣欢谑，连床可话灯窗情。

　　省台求贤张治具，知君快展青云步。

　　有怀若问草堂翁，门外梅花三百树。

　　题墨梅送宋太守之山东运使

　　大唐丞相宋广平，文章事业昭汗青。

　　心肠耿耿磨铁石，赋梅赋得梅花情。

　　嗟哉梅花太清苦，不与杏桃同媚妩。

　　空山岁晚人迹稀，纵有清香为谁吐？

　　蓬莱太守丞相孙，爱梅亦与梅与邻。

　　冰雪满怀不染尘，坐令阴谷回阳春。

　　罗浮山远云水隔，玛瑙玻璃霜月白。

　　南枝潇洒北枝清，野草闲花惊德色。

　　蓬莱太守诗梦回，霜华点点飞瑶台。

　　玉堂早报消息好，天子又唤调盐梅。

　　有感

　　春风花开洛阳县，此处与子初相见。

　　乱离相去五十秋，我■星星子皱面。

　　莫言今日重凄凉，且说当年与华宴。

　　细腰皓齿供奉欢，金鼎玉盘羞美馔。

　　尊前贵客觅大书，左右从官催进绢。

　　一时豪放无检束，人立下风争健羡。

　　而今此兴竟萧条，但长见江净如练。

　　寒烟蓑草蓬莱宫，冷月凄风广寒殿。

　　唤鹰羌郎声似雷，骑马小儿眼如电。

　　总造无知痴呆子，也逞虚威拈弓箭。

　　老儒有识何以为？空指云山论文献。

　　君不闻一从赵高作丞相，吾道凋零如袜线。

　　注：■——上「髟」下「丐」

　　题陈象贤竹素图

　　君家竹素园，异彼篔筜谷。

　　插架牙签三万轴，卷藏东观吞天禄。『

　　清风明月时往来，红尘不堕香芸堆。

　　蝌蚪鸟迹一玉开，怀幽抱密真奇哉。

　　炙汗不流珠光重，信知龙种皆书种。

　　黄钟声切凤皇啸，玉杯光焰麒麟动。

　　十年不下君子堂，灯火夜静声琅琅。

　　岁寒节操固自常，厌看花柳争春忙。

　　金谷平泉暗烟雨，兔麦狐葵无定主。

　　何如竹素园简编？且容与玉振金声千万古。

　　寄太素高士

　　我昔扁舟上耶溪，寻君直过丹井西。

　　长松月冷啼子规，春风满地芳草齐。

　　楼殿玲珑金碧涌，钟声不出松云重。

　　老猿掬涧山影乱，翠禽啄露岩花动。

　　此时相见不作难，握手笑上松花坛。

　　坛下十万青琅轩，空阴漠漠常风寒。

　　我对青山论今古，青山茫茫无一语。

　　知其与我忘尔汝，石瓢酌我云根乳。

　　冷然使我肝胆清，飘裾欲度浮云轻。

　　千峰回影陷落日，万壑欲尽松风声。

　　回首溪山忽成别，几见江梅飞白雪。

　　洞庭湖上听夜雨，仲宣楼头望明月。

　　茕茕对景伤古情，寸心欲吐书难凭。

　　何当相晤一抵掌？与君细看真兰亭。

　　寄昱东明

　　浮清阁上山如簇，浮清阁下泉如玉。

　　浮清主人瘦如竹，襟怀卓荦无点俗。

　　相逢一笑不话禅，自道住山三十年。

　　石杯酌茗搜我枯，石床扫苔留我眠。

　　云深不听鸡戒晓，山风落涧松花老。

　　归来耕田忘岁时，池塘几度生青草。

　　君闲一尺素，我老双鲤鱼。

　　共此片月光，各在天一隅。

　　昨夜扁舟欲飞去，雪云冻隔耶溪路。

　　千岩万壑不可寻，梦魂空绕长松树。

　　悲苦行

　　悲风吹沙堕空屋，老乌号鸣屋上木。

　　谁家男子从远征？父母妻孥相送哭。

　　哭声呜咽已别离，道旁复对行人悲。

　　去者一心事，悲者百感随。

　　前年鬻大女，去年卖小儿。

　　皆因官税迫，非以饥所为。

　　布衣磨尽草衣折，一冬幸喜无霜雪。

　　今年老小不成群，赋税未知何所出。

　　昨夜忽惊雷破山，北来暴雨如飞湍。

　　此时江南正六月，酸风入骨生苦寒。

　　东村西村无火色，痴云着地如墨黑。

　　瞶翁瞽妪相唤忙，屋漏床床眠不得。

　　开门不敢大声语，门外磨牙多猛虎。

　　自来住此十世余，古老未尝罹此苦。

　　我感此情重叹吁，不觉泪下沾裳裾。

　　安得壮士挽天河？一洗烦郁清九区，

　　坐令尔辈皆安居！

　　猛虎行

　　去年江北多飞蝗，今年江南多猛虎。

　　白日咆哮咋行人，人家不敢开门户。

　　长林空谷风飕飕，四郊食尽耕田牛。

　　残膏剩骨委丘壑，髑髅啸雨无人收。

　　老乌衔肠上古树，仰天乌乌为谁诉？

　　逋逃茫茫不见归，归来又苦无家住。

　　老翁老妇相对哭，布被多年不成幅。

　　天明起火无粒粟，那更打门苛政酷。

　　折胫断肘无全民，我欲具陈述难具陈。

　　纵使移家向廛市，破獍■■喧成群。

　　注：■■——「犬契」「犬俞」

　　劲草行

　　中原地古多劲草，节如箭竹花如稻。

　　白露洒叶珠离离，十月霜风吹不倒。

　　萋萋不到王孙门，青青不盖谗佞坟。

　　游根直下土百尺，枯荣暗抱忠臣魂。

　　我问忠臣为何死？元是汉家不降士。

　　白骨沉埋战血深，翠光潋滟腥风起。

　　山南雨暗蝴蝶飞，山北雨冷麒麟悲。

　　寸心摇摇为谁道？道傍可许愁人知。

　　昨夜东风鸣羯鼓，髑髅起作摇头舞。

　　寸田尺宅且勿论，金马铜驼泪如雨。

　　赠蒋清隐

　　门外好山千万重，翠涛百顷罗云松。

　　细水幽回杂花远，三径修竹来秋风。

　　灵籁泠泠动清操，世外红尘飞不到。

　　白月流光抱石台，高人潇爽长吟啸。

　　起居闲闲趣有余，看山看水还看书。

　　木瓢满酌示真率，不知轩冕为何如？

　　太华终南青未了，北山移文为谁道？

　　君不见孤竹夷齐久寂寥，首阳薇蕨今荒草。

　　送元本忠北上

　　天台有奇观，方广石梁悬断岸。

　　青天倒泻瀑布寒，五百大士皆顽汉。

　　道人一出初无心，手翻贝叶开珠林。

　　十载湖山玩清淡，白云流水松风琴。

　　金策飞来镜湖月，大禹山前看禹穴。

　　玉麈横挥檐葡香，石台花雨如飞雪。

　　千山奇怪总笔底，妙语写出山骨髓。

　　岩泉一勺不足留，梦魂飞渡鱼龙海。

　　皇州三月花柳辉，江南此时茶笋肥。

　　君行已随心所向，不嫌杜宇啼春归。

　　玉堂故人知我有，问信向君应合手。

　　为言百事不能为，旧时黑须今白首。

　　有感

　　江南古客无寸田，半尺破研输租钱。

　　好山好水难夤缘，荃房日薄蒙荒烟。

　　囊中蝌蚪二百年，大经大法垂幽玄。

　　他人不知我自怜，落花春暮啼杜鹃。

　　杜鹃啼苦山竹裂，锦官宫殿烟霏灭。

　　人间百鸟无处栖，青蝇贝锦成行列。

　　北望茫茫莎草黄，葱河五月天雨霜。

　　岐阳不见真凤凰，山鸡野鹜争文章。

　　江南古客苦无计，却向水中搴薜荔。

　　沙鸥梦老苹雨残，湿云不动天如醉。

　　回观蓬莱十二楼，我曾读书楼上头。

　　楼前平碧千顷秋，白露暗洗芙蓉愁。

　　岁寒归来有谁在？青松是兄梅是弟。

　　山中巢许不可寻，却对老嵇食石髓。

　　虾蟆山

　　春风吹船着牛轭，扶藜直上山之脊。

　　山上老石怪且顽，皮肤皴皱苔花碧。

　　我来不知石有名，拊摩怪状心亦惊。

　　野人指点为我说，此物却是虾蟆精。

　　古昔曾偷太仓粟，三百余年耗中国。

　　天官烛其阴有毒，敕丁破口剪其足。

　　至今突兀留山丘，雨淋日炙无人牧。

　　树根穿尻蛇入肚，老鸦啄背狐粪头。

　　牧童时时放野火，耕夫怒击樵夫剁。

　　自从残堕不能行，见者唾之闻者骂。

　　虾蟆虾蟆非令仆，无功那窃天之禄。

　　如今虾蟆处处有，天官何不夷其族？

　　致令骄气吹臊腥，干霄上食天眼睛。

　　百虫啖尽心未已，假作鼓吹怡人情。

　　三月江南春水涨，纡青拖紫争跳浪。

　　渔父持竿不敢言，猎夫布弩空惆怅。

　　黄童白叟相引悲，田中更有蝌蚪儿。

　　金陵行送余局官

　　李白题诗旧游处，桃花杨柳春无数。

　　六代衣冠委草莱，千官事业随烟雾。

　　大江西下秦淮流，石头寂寞围荒丘。

　　原田每每尽禾黍，青山不掩诸公羞。

　　高楼如天酒如海，触景令人生感慨。

　　红堕香愁燕子飞，风流王谢今安在？

　　我欲去寻朱雀桥，淡烟落日风萧萧。

　　交疏结绮杳无迹，但见野草生新苗。

　　小儿纷纷竞豪纵，区区割据成何用？

　　芙蓉水冷燕支消，千古繁华同一梦。

　　伤今吊古如之何？头上岁月空蹉跎。

　　君行喜有丝五紽，宦情不似诗情多。

　　江南故事可知否？白云霙霙变苍狗。

　　休论平生锦机手，浩歌且醉金陵酒。

　　天台行

　　东南海阔秋无烟，天台山与天相连。

　　丹霞紫雾互吞吐，重冈复岭青盘旋。

　　怪石长松磊磊兮落落，神芝灵草绵绵兮芊芊。

　　金堂玉室异人世，桃花流水春娟娟。

　　送君此去意何古？幅巾飐飐衣翩翩。

　　檄书初开五云色，不嫌坐上寒无毡。

　　我拟寻真拾瑶草，在家作想三十年。

　　乘风几欲鼓舞去，水流花谢难夤缘。

　　山空无尘明月冷，时复梦里闻清猿。

　　君今登登玉霄近，为我问讯丹丘仙。

　　丹丘仙人如有在，我欲往受《长生篇》，

　　烂煮白石松影片眠。

　　索笋长句寄傅隐君

　　春风吹起石底云，丰隆唤出苍龙孙。

　　古苔初破土膏滑，露华净洗龟筒痕。

　　先生爱笋如爱玉，冷笑人间饫膏肉。

　　我生无家怀此君，十年未解求一束。

　　先生卜筑江之干，轩窗萧洒鸣风湍。

　　玉麈不挥秋飒飒，翠佩欲动声珊珊。

　　高歌不觉凛毛发，坐令异境生清寒。

　　便欲契青奴，谢彼苜蓿盘。

　　先生若肯慰我之大嚼，我亦为之披腹呈琅轩。

　　望雨

　　狂风吹春无寸雨，天地漫漫尽黄土。

　　病日韬光赤如血，千花万花愁不语。

　　耕牛渴死野草枯，农夫悲啼泪如珠。

　　蚕胎在纸秧在谷，未知何以供官输。

　　道旁流民尽游鬼，十日不食一粒米。

　　唇焦口燥声啾啾，抱瓮沿门求剩水。

　　孰云绮席罗奇珍，龙涎入鼎烟如云。

　　笙歌满耳珠翠拥，醉饱那识人间贫。

　　江北豺虎毒，又见江南狼虎簇。

　　饥狐日食饿死尸，老乌夜叫逃亡屋。

　　峨冠腐儒空读书，骑马小儿真苟图。

　　安得银河倾？泽我枯槁苏，坐令四海常晏如。

　　感竹吟

　　云溪老竹持苦节，玉质萧森出岩穴。

　　苍苍古色谁为摩？凛凛清风自然别。

　　劲直不肯降雪霜，潇洒不肯栖凤凰。

　　愿杀长身载经籍，要为吾道垂休光。

　　谁信嚣风满漓俗，红紫纷纷乱人目？

　　遂令此君受羁束，荆棘凌夷刀锯辱。

　　青虫网叶蠹食筠，野老更欲锄其根。

　　闭塞阳和绝土脉，绝之不许生儿孙。

　　东里先生有遗族，午夜闻之皆痛哭。

　　拟以余音问伯夷，首阳烟雨莓苔绿。

　　呜呼老竹老愈奇，岁寒心事无人知。

　　孤梅在溪松在壑，焉能与余论襟期？

　　飘声夜落山阴道，欣赏多情愁欲倒。

　　固知遇合各有时，何必区区挂怀抱？

　　君不见穷陬荒草非所种，开花犹解供王贡，

　　那有此材无此用！

　　结交行送武之文

　　江南野人毛发古，骑牛读书无一侣。

　　白眼遥看泰华云，赤脚冷濯沧浪雨。

　　长安小儿不足数，论文忽有东平武。

　　武君胸中气峥嵘，呼吸云梦吞沧溟。

　　笔底春秋决王伯，坐探今古无余情。

　　青青扬舟渡淮海，江山秀色遥相待。

　　雄文卷尽九江碧，新诗写出庐山翠。

　　西南五老青未了，倏忽骑云过蓬岛。

　　脱略不作公子行，随我骑行踏芳草。

　　人怪我颜何丑老，自觉无人可同调。

　　梅花明月柳花云，独对青山发长啸。

　　武君过我笑我痴，话言时复投其机。

　　柴床卧听夜雨落，草窗坐看秋萤飞。

　　凄凉饮尽客中味，君知我知谁复知。

　　今年丙子旱太苦，江南万里皆焦土。

　　老羸饿死壮者逃，硕鼠欺人暴如虎。

　　武君平生多抱负，对此如何可轻举？

　　武君武君善调护，慎勿轻身学巢许。

　　秋风昨日吹大荒，草木黄落雁南翔。

　　浩然归兴不可降，严君五马一马黄。

　　大兄亦受七品郎，况是迁官归故乡。

　　可知闾里生辉光，我穷衣袖露两肘。

　　回视囊蓖无一有，送君不劝阳关酒。

　　长歌但折江上柳，丈夫有志当自持。

　　不须重此生别离，泪不为此生别滋。

　　天南天北同襟期，明年平原芳草绿。

　　试弓好射衔花鹿，有怀若问山阴竹，

　　中天亦有南飞鹄。

　　谢友惠温生笔

　　春云浮空山渺渺，细雨飞花堕江草。

　　感时欲作寄远书，凝思几叹中书老。

　　东家小胥借已无，西家但有长柄锄。

　　薛涛侧理摊满案，无奈点作玄云图。

　　昨夜灯花悬紫粟，知有春风到茅屋。

　　清晨开户得故人，惠我温生双落墨。

　　赤锋圆健光彩浮，金花古笺封两头。

　　脱颖忽作霹雳响，龙跳虎跃山灵愁。

　　更看担夫争道好，涂鸦小儿惊绝倒。

　　陶泓从此策奇勋，扼腕凝神听挥扫。

　　黑花飒飒鸣琳琅，野人辟易安敢藏？

　　为君贡之白玉堂，黼黻华衮开天章。

　　大书大义扶王纲。

　　谢曹隐君惠扇歌

　　去年僦屋在山脚，草居两间如蛎壳。

　　六月七月无雨落，田野焦枯江海涸。

　　人间酷烈无处逃，吾农忍气婴炰熬。

　　编蒲缉羽不成扇，寻松访石空劳忉。

　　至今悒郁未能雪，想到那时肠内热。

　　先生何以知此情？赠我齐约比明月。

　　番罗夹背紫竹把，中有水墨新图画。

　　崩滩乱石奔惊湍，依约远山左右攒。

　　轮囷老柏饱雪霜，更有石丈依修篁。

　　岁寒节操不可降，未举已觉生清凉。

　　山阴野人何磊落？笑引南熏归掌握。

　　寒声飒飒动岩壑，不羡右军题六角。

　　转手黄埃净如扫，便将献君明大道。

　　置诸怀袖扬仁风，快与苍生除热恼。

　　赠杨仲开画图引

　　杨君绰有隐者风，须长骨瘦两耳聋。

　　作诗作画不作意，造化不与常人同。

　　前年眼健腕有力，捉得老龙归雪壁。

　　墨雨淋漓天地黑，茅山十日飞霹雳。

　　去年神固气宇壮，长驱猛虎来堂上。

　　威雄哮吼万夫栗，满屋生风洗蛮障。

　　今年忽尔写雁鱼，气韵又与曩日殊。

　　平湖大泽无界限，黄芦白水秋烟孤。

　　鱼游不失伦，雁来不失序。

　　飞鸣泳跃千万状，立意俱由是为主。

　　啬夫一见大义明，无声诗是无文经。

　　今人几许浪得名，岂研古人之画情？

　　杨君杨君一笑起，无奈贱目而贵耳。

　　宋人固以燕石奇，夫差酷爱西施美。

　　燕支牡丹荔子图，豪家割舍千金沽。

　　云林雪巘尽埋没，王吴荆李为何如？

　　安得我有绢万丈？联成一片青天障。

　　请君画作风调雨顺图，共乐太平歌击壤。

　　贾浪仙骑驴图

　　雪花打帽风搅须，宽衣破靴骑蹇驴。

　　先生自是山泽惧，瘦名之传岂为虚？

　　穷吟苦思不觉老，知音幸遇韩京兆。

　　至今长安诸小儿，拍手犹能为君道。

　　清声千古在世间，好诗句句夸浪仙。

　　我恨后生五百年，不得抵掌谈微玄。

　　形骸孤陋向岩壑，竹冠草衣空卓荦。

　　披图挹之嗟寂寞，断桥流水梅花落。

　　柯博士画竹

　　湖州老丈久已矣，近来墨竹夸二李。

　　纷纷后学争夺真，画竹岂能知竹意？

　　奎章学士丹丘生，力能与丈相抗衡。

　　长缣大楮纵挥扫，高堂六月惊秋声。

　　人传学士手有竹，我知学士琅玕腹。

　　去年长歌下溪谷，见我忘形笑淇澳。

　　我为爱竹足不闲，十年走遍江南山。

　　今日披图见新画，乃知爱龙亦如我。

　　何当置我于其下？竹冠草衣相对坐。

　　坐啸清风过长夏。

　　秋夜雨

　　秋夜雨，秋夜雨。马悲草死桑干路，

　　雁啼木落潇湘浦。声声唤起故乡情，

　　历历似与幽人语。初来未信鬼啾唧，

　　坐久忽觉神凄楚。一时感慨壮心轻，

　　百斛蒲萄为谁举？山林岂无豪放士？

　　江湖亦有饥寒旅。凝愁拥鼻不成眠，

　　檠孤焰短寒花吐。秋夜雨，秋夜雨，

　　今来古往愁无数。谪仙倦作夜郎行，

　　杜陵苦为茅屋赋。只今村落屋已无，

　　岂但屋漏无干处？凋余老稚匍匐走，

　　哭声不出泪如注。谁人知有此情苦？

　　秋夜雨，秋夜雨，赤县神州皆斥卤。

　　长蛇封豕恣纵横，麟凤龟龙失其所。

　　耕夫钓叟意何如？梦入江山毛发竖。

　　余生听惯本无事，今乃云胡惨情绪。

　　排门四望云墨黑，纵有空言亦何补？

　　秋夜雨，秋夜雨，何时住？

　　我愿扫开万里鱼，日月光明天尺五。

　　送章德远教官自湘湖归慈湖

　　我生不想图凌烟，草衣曲肱牛背眠。

　　早看红日出海底，夜看素月悬中天。

　　阴阳推荡几昏晓，长啸狂歌不知老。

　　清泉白石自愉怡，那信人间宦途好。

　　逍遥偶尔穷外观，之子已在青云端。

　　广文坐上新弹冠，萧爽不作儒生酸。

　　三年考绩易官烛，回首西风正黄菊。

　　白云喜动故山秋，慈湖遥映湘湖绿。

　　君归莫虑铁研穿，且力古道希圣贤。

　　我归不用君致言，门前自有梅花田。

　　送欧阳彦珍归杭

　　金陵山势如蟠龙，金陵美酒玻璃红。

　　对山酌酒却歌舞，坐笑前辈何英雄。

　　六朝遗迹漫烟雾，凤凰台上秋无数。

　　斜阳巷陌燕子飞，秦淮西下长江去。

　　人生此会不偶然，眼前兴废何须言？

　　丈夫事业要磊落，比较琐屑非高贤。

　　我知欧阳乃奇士，乔木故家良有以。

　　文章五彩珊瑚钩，肺腑肝肠尽经史。

　　盛时仕宦三十年，东吴西楚情翩翩。

　　解衣推食待豪杰，气义浑厚无雕镌。

　　明朝乘兴过南省，鹤背秋声破秋溟。

　　紫薇花对明月高，呼吸湖光数千顷。

　　书生潇洒未有家，拟欲结屋青山阿。

　　故人若有岁寒约，为我载酒寻梅花。

　　赵千里夜潮图

　　去年夜渡西陵关，待渡兀立江上滩。

　　滩头潮水倒雪屋，海面月出行金盘。

　　水花着人如撒霰，过耳斜风快如箭。

　　叫霜鸿雁零乱飞，政似今年画中见。

　　寒烟漠漠天冥冥，展阮陡觉心神情。

　　便欲吹箫骑大鲸，去看海上三山青。

　　明上人画兰图

　　吴兴二赵俱已矣，雪窗因以专其美。

　　不须百亩树芳菲，霜毫扫动光风起。

　　大花哆唇如笑人，小花敛媚如羞春。

　　翠影飘飘舞轻浪，正色不染湘江尘。

　　湘江雨冷暮烟寂，欲问三闾杳无迹。

　　忾慷不忍读离骚，目极飞云楚天碧。

　　古时叹

　　箕子奴而比干死，屈原以葬湘江水，

　　痛哭书生不见归，朱董何人呼得起？

　　深衣大老为腐儒，纨胯小儿称丈夫。

　　学士时为父风舞，将军日醉千金壶。

　　人间赤子苦钳钛，抱麟反袂空流涕。

　　呜呼！噫嘻！

　　不有祝蛇之佞、宋朝之美，难乎免于今世矣！

　　送汪用衡北上

　　去年送客西湖路，芳草落花春已暮。

　　今年送客浦阳江，六月秋风吹柳树。

　　年年送客为赋诗，赋诗每以功名期。

　　玉堂金马等闲去，朱衣紫绶笑取之。

　　归来高卧良自鄙，此语云云成戏耳。

　　相如不是轻薄儿，马周终非穷途士。

　　古人穷达各有守，今人枵然何所有？

　　百宝妆腰逞豪俊，千金买马夸疾走。

　　春风笑看陌上花，夜月醉眠蛾眉家。

　　平生事业止于此，旁人为尔何咨嗟？

　　汪君汪君拔其萃，读书论道真我辈。

　　江山万里在胸中，洗却人间约绮态。

　　此行必夺锦袍归，腕头更佩金垒垒。

　　若问今朝作诗者，竹冠草衣盘礡裸。

　　商歌饭牛松下坐。

　　老柏图为张心田赋

　　高堂素壁无纤埃，上有老柏参天来。

　　铜柯旁奋龙爪出，密叶暗拥玄云堆。

　　江干水落见白石，小竹无声弄秋碧。

　　君不见剑峰低空绝行迹，诸葛祠前二千尺，

　　霜皮溜雨苔花蚀，至今父老犹能识。

　　云麓渔舟图

　　大山小山无寸青，长江万里如月明。

　　楚天不尽鸟飞绝，老树欲动风无声。

　　何人方舟顺流下？草衣箬笠俱潇洒。

　　蓬舟有儿能读书，不是寻常钓鱼者。

　　玄真子，陶朱翁。避世逃名俱已矣，

　　后来空自谈高风。我视功名等尘垢，

　　何似忘言付杯酒？武陵岂必皆神仙？

　　桃花流水人间有。

　　对月

　　己卯八月十五夜，天地万里无云烟。

　　明月忽自海底出，皎如玉鉴当空悬。

　　清辉潋滟破幽溟，山河倒浸无余景。

　　丹桂香消白兔愁，玉宇琼楼不禁冷。

　　南箕北斗潜光华，江汉无声流素波。

　　老夫于此兴不浅，有月无酒将奈何？

　　天上谁观羽衣舞，人间那得清虚府？

　　世情乖异每变更，月色何尝有今古？

　　秋风飘飘度箜篌，东家西家登大楼。

　　相期玩赏醉终夕，岂知别有穷途愁？

　　回首天涯故人少，白露凄凄下庭草。

　　欲持此意问嫦娥，孤雁一声关塞晓。

　　芙蓉山雉图

　　锦屏重重锦官宫，锦官宫苑多芙蓉。

　　芙蓉花开仙子容，满城歌馆延秋风。

　　秋风吹凉渡江浒，江上月明人笑语。

　　举头无限是青山，富贵繁华定何许？

　　风云变灭事已非，西宫南苑殊曩时。

　　荒台野草气惨惨，翠筠冷雨秋离离。

　　日暮萧声动霄汉，山鸡起舞云零乱。

　　孤怀回首不胜情，对酒令人发长叹。

　　题温日观蒲萄

　　日观大士道眼空，佯狂自唤温相公。

　　浩然之气塞天地，书法悟入蒲萄宫。

　　有时泼墨动江浦，叱喝怒骂生风雨。

　　草圣绝倒张伯英，春蚓秋蛇何足数？

　　龙须倒卷鬼眼枯，枯藤脱落无根株。

　　多年明有唤不下，烂叶搭架秋模糊。

　　流沙渡头听鼍鼓，沧海桑田事非古。

　　大士于此不露机，示人落落离言语。

　　只今相去数十年，看书看画心茫然。

　　安得美酒三百船？与君大醉西湖天。

　　息斋双竹图

　　李侯画竹真是竹，气韵不下湖州牧。

　　墨波翻倒徂徕山，笔锋移出篔筜谷。

　　千竿万竿清影远，百丈十丈意自足。

　　就中分取一两枝，别是山阴潇洒族。

　　疏梢飒飒凤毛颤，修干隐隐虬龙伏。

　　凭轩忽若秋风来，坐使傍人脱尘俗。

　　我生爱竹太僻酷，十载狂歌问淇澳。

　　归来不得翠琅玕，听雨冷眠溪上绿。

　　而今已断那时想，见景何缘动心目？

　　便欲为园真致之，相对空窗慰幽独。

　　题金禹瑞画松图

　　毕宏韦偃远莫追，画松得名今是谁？

　　黄岩太守夸绝倒，休宁县令争新奇。

　　苍髯铁甲风雷动，浮云散尽青天空。

　　只因曾看读碑图，至今多作营丘梦。

　　钱塘有道金隐君，风流不让今古人。

　　文章学古画师古，落笔政似营丘亲。

　　前年为我画松树，自然自有天真趣。

　　无人解识栋梁材，冷烟残雨空山暮。

　　于今颓然老矣夫，隔江不寄平安书。

　　不得与之倾酒壶，令人看画长嗟吁。

　　卷五

　　七言古体下

　　张御史西山雪堂

　　张君住近西山麓，窗几虚明远尘俗。

　　悬崖绝壁堆琼瑶，迭嶂重峦隐青绿。

　　乾坤荡荡无痕瑕，世上儿子何繁华。

　　清高或作袁老梦，标致不取陶家茶。

　　千高望远忘世虑，写字读书皆有趣。

　　岁寒若与我为邻，与尔种梅千百树，

　　坐令此处春无楼。

　　司马氏藏唐子华山水扇画

　　近来山水画郭熙，江南独数休宁令。

　　笔法精奇意态古，咫尺万里开天镜。

　　岩头老树如老龙，隔湖喜见山重重。

　　小桥依约野色远，茅庐隐映林影空。

　　门前垒块石头路，荒苔野草青无数。

　　往来不见车马尘，正似山翁旧居处。

　　程伯休父司马孙，风流文彩垂青门。

　　平生爱书入骨髓，尺素寸楮无不存。

　　我生所好亦殊绝，一见此图狂欲跌。

　　安得为招唐令来？添我梅花千树雪。

　　题夏迪双松图

　　我昔曾上五老峰，白云尽处看青松。

　　中有两树如飞龙，正与夏迪画者同。

　　夏迪画松得松趣，个个乃是廊庙具。

　　贞固不特凌雪霜，偃蹇犹能吐烟雾。

　　苍髯猎猎如有声，铁甲半掩苔花青。

　　六月七月炎火生，对此似觉形神清。

　　丈人兀坐诚有道，岂比商山采芝皓？

　　有琴屏却不须弹，而今世上知音少。

　　题魏仲远筠深轩

　　君家住处多幽趣，绕屋琅玕净无数。

　　萧萧清韵动天风，冉冉晴阴生绿雾。

　　湖山远映苍翠稠，五月六月凉如秋。

　　且开三径待佳客，抵用千亩论封侯。

　　况尔此君高节古，纵有雪霜那可侮。

　　平生正直少人知，野草闲花徒媚妩。

　　知君古意同古贤，脱略傲笑情翩翩。

　　我生爱竹比君癖，栉风集雨三十年。

　　报老归来旧溪曲，竹色荒凉芳草绿。

　　岁寒无以慰孤怀，只有梅花在空谷。

　　闻君有竹心遑遑，便欲径造君子堂。

　　安能为我罗酒浆，月明吹箫呼凤凰。

　　对景吟

　　湿云不飞山雪满，越王城头鼓声短。

　　晓来溪上看梅花，虎迹新移大如碗。

　　老乌缩项如冻鸥，呼群强作婴儿啼。

　　红桃翠柳眼欲迷，旧时约裤今涂泥。

　　淮南千里无烟火，淮东近日多军马。

　　寸薪粒粟不论钱，行客相看泪盈把。

　　如何五陵年少郎，卖田去买青楼娼。

　　吴歌楚舞不知夜，归来也学山翁狂。

　　明朝酒醒入官府，方知不是城南杜。

　　落花风急雨萧萧，索寞无言面如土。

　　卫生画山水

　　国朝画手不可数，神妙独数高尚书。

　　尚书意匠悟三昧，笔力固与常人殊。

　　林树无根云懵懵，昆仑泰华云中涌。

　　山城野店不逢人，碧波翠嶂淋漓动。

　　于今绝响三十年，尚书笔法谁能传？

　　片藤尺青不易得，使我感慨心茫然。

　　吴兴老赵蓟丘李，两地清风俱委靡。

　　古人丹青亦消毁，后学纷纷无乃是。

　　卫生卓荦志有余，妙龄声誉驰江湖。

　　泛观今昔意未足，直与造化论锱铢。

　　呜呼！安得有绢请君画竹冠？

　　置我长松下，坐看青山白云过。

　　五马图

　　太仆济济唐衣冠，五马不着黄金鞍。

　　饮流系树各有廷，未许便作驽骀看。

　　鬃鬣萧萧绿云节，喷沫长鸣山岳动。

　　世无伯乐肉眼痴，那识渥洼千里种。

　　官家去年搜骏良，有马尽拘归监坊。

　　遂令天下气凋丧，驴骡馲■争腾骧。

　　只今康衢无马迹，得见画图差可识。

　　画图画图奈尔何，抚几为之三叹息。

　　注：■——左「马」右「百」

　　吹箫出峡图

　　巅崖峭绝撑碧空，倒卧老松如老龙。

　　奔流落峡喷白雪，石角险过百丈洪。

　　我昔放舟从此出，捩拖挂帆气欲折。

　　春风回首三十年，至今认得山头月。

　　草堂清晨看图画，画里之人闲似我。

　　波涛汹涌都不知，横箫自向船中坐。

　　酒壶茶具船上头，江山满眼随处游。

　　安得更唤元丹丘？相携共上黄鹤楼。

　　关河雪霁图为金陵王与道题

　　飞沙拶人风堕帻，老夫倦作关河客。

　　归来松下结草庐，卧对寒流雪山白。

　　悠悠如此四十年，世情脱略忘间关。

　　今晨见画忽有省，平地咫尺行山川。

　　鸟道连云出天险，玉树琼林光闪闪。

　　阴崖绝壑望欲迷，冰花历落风凄惨。

　　枯槎侧倒银河开，三巴春色随人来。

　　渔翁舟子相笑语，不觉已过洪涛堆。

　　溪回浦溆石齿齿，溪上人家成草市。

　　长林大谷猿鸟稀，小步蹇驴如冻蚁。

　　西望太白日色寒，青天削出蛾眉山。

　　人生适意随所寓，抵须历涉穷跻攀。

　　明朝揽镜成白首，春色又归江上柳。

　　何如高堂挂此图？浩歌且醉金陵酒。

　　樊笼雀

　　野雀不向山林宿，如何却傍人家屋？

　　山林怕遭罗纲围，人家又恐人驱逐。

　　饮啄频惊殊不足，辛苦营巢随养育。

　　昨日雨狂风拔木，人家屋倒巢亦覆。

　　雄悲雌泣无所施，堕地最苦黄口儿。

　　黄口羽湿不会飞，啾啾草底啼渴饥。

　　雄雌啄哺稍觉长，无故又被樊笼羁。

　　雄雌劬劬绕笼飞，啄哺不异居巢时，

　　但恨不得身相依。我感此情子细推，

　　人之与物初无违。安得开笼而纵之？

　　山林朝市俱无疑。

　　庐山行送行

　　庐山根盘几百里，屏风九迭开画图。

　　浮岚吐秀挹南斗，黛色眇眇来青湖。

　　山西石门翠如刷，山东石镜大如月。

　　三梁倒挂银河疏，六月飞花洒寒雪。

　　春风锦绣花玲珑，彩云盘结摩霄宫。

　　凉回紫极竹声远，红尘不到金芙蓉。

　　我昔曾穿谢公屐，散策曾寻谢公迹。

　　微风弄景松桧鸣，微雨弄晴瑶草碧。

　　重峦迭嶂烟凄迷，剥苔扫碧寻古题。

　　兴阑回首不知处，落花流水孤猿啼。

　　君作庐山游揽结，庐山秀拂拭双瞳。

　　人细看莲花漏？转首白云如雪飞。

　　庐山面目非当时，归来旧事不须问，

　　石田水暖菖蒲肥。

　　孤松叹

　　孤松倚云青亭亭，故老谓是苍龙精。

　　古苔无花护铁甲，五月忽听秋风声。

　　幽人恐尔斧斤辱，独傍孤根结茅屋。

　　月明喜看清影摇，雪冻却愁梢尾秃。

　　昨夜飞霜下南海，山林草木无光彩。

　　起来摩挲屋上松，颜色如常心不改。

　　幽人盘桓重慷慨，此物乃是真栋梁。

　　呜呼！既是真栋梁，天子何不用是扶明堂？

　　痛哭行

　　雨淋日炙四海穷，经纶可是真英雄。

　　岐丰禾黍泣寒露，咸阳草木来悲风。

　　京邦大官饫酒肉，村落饥民无粒粟。

　　东鲁儒生徒步归，南州野老吞声哭。

　　纷纷红紫已乱朱，古时妾妇今丈夫。

　　有耳何曾听韶武，有舌不许论诗书。

　　昨夜虚雷槌布鼓，中天月破无人补。

　　休说城南有韦杜，白璧黄金天尺五。

　　苦寒作

　　昨日风寒枯木折，今日五更霜似雪。

　　河伯泉仙惊怪言，冻杀深潭三足鳖。

　　南海一平行太舆，五尺之冰千古无。

　　珊瑚树死日色薄，老翁破冻叉僵鱼。

　　凤凰不出□鹆语，秃鹙飞啼血如雨。

　　驼马交驰入不己，兜鍪不惮饥寒苦。

　　豺狼夹道狐兔骄，白草百里蛮烟焦。

　　纷纷赤子在庖炙，三士何缘争二桃？

　　君不见江南古客颇痴懒，养得一双青白眼。

　　送吴瑞卿归武昌

　　古越古为山水府，篁竹菁菁无啸聚。

　　耕田凿井各有为，文物衣冠比邹鲁。

　　玄风已散茫茫然，几回沧海成桑田。

　　眼前飞走杂枭獍，草木憔悴愁无天。

　　君来推谳洗烦毒，画帘不动风肃肃。

　　荆花脱洒春攸扬，一奁清透湖天绿。

　　赤子欣欣行大道，拍手争歌君政好。

　　明月冷浸甘棠阴，光风碧长圜扉草。

　　三载考绩鹰脱鞴，解鞍出买江上舟。

　　黄童白叟不可留，山风惨淡江风愁。

　　十里长亭正花柳，绿波翻动蒲萄酒。

　　玉笙吹切蓬莱云，西去青山如马走。

　　知君住处好神仙，洞庭赤壁浮紫烟。

　　武昌樊口最幽绝，东坡曾为留五年。

　　君今归去荣画锦，水色山光缘席枕。

　　我亦欲写岩壑图，挂君高堂对君饮。

　　送黄叔源之甘肃州尹

　　江风飘飘杨柳青，江烟漠漠花冥冥。

　　春光潋滟动笙乐，泼酷弄影蒲萄倾。

　　客路迢迢平不颇，应有儿童迎五马。

　　文章太守今几人？风流未有如今者。

　　中原地古风俗淳，君侯抚牧仁化新。

　　黄堂无讼白日静，甘棠有阴芳草春。

　　君侯考绩■未改，虎竹铜符转光彩。

　　功成早向江南来，江南有人遥相待。

　　注：■——上「髟」下「丐」

　　柯博士竹图

　　先生原是丹丘仙，迎风一笑春翩翩。

　　琅玕满腹造化足，须臾笔底开渭川。

　　我家只在山阴曲，修竹森森照溪绿。

　　只今榛莽暗荒烟，梦想清风到茅屋。

　　今朝看画心茫茫，坐久不觉生清凉。

　　夜深明月入高堂，吹箫唤来双凤凰。

　　题画兰卷兼梅花

　　湘江云尽湘山青，秋兰花开秋露零。

　　三闾已矣唤不起，蓩莸萧艾春娉婷。

　　次飙吹香散郊垧，山蜂野蝶何营营？

　　幽人脱略境色外，竟坐不读离骚经。

　　西湖昨夜霜月明，梅花见我殊有情。

　　逋仙祠前尘土清，老鹤彳亍如人行。

　　天边缥缈来凤笙，玉壶美酒颠倒倾。

　　酒阑兴酣拔剑舞，忽觉海日东方生。

　　喜雨歌赠姚炼师

　　今年大旱值丙子，赤土不止一万里。

　　米珠薪桂水如汞，天下苍生半游鬼。

　　南山北山云不生，白田如纸无人耕。

　　吾生政坐沟壑叹，况有狼虎白日行。

　　大官小官人父母，杀犬屠牛事何苟？

　　南风日日吹太空，旱魃徒勤城南妇。

　　炼师一出役万灵，绿章上扣天帝庭。

　　乞得秋阴三日雨，洗濯山泽回余青。

　　老农额手喜复叹，点点都是盘中饭。

　　雨我公田及我私，免得残年坐涂炭。

　　老农所见愚又愚，拜师更乞天雨珠。

　　雨珠饮彼残暴腹，庶几活我东南隅。

　　我方热恼岩壑底，眨眼忽听雷过耳。

　　起来发歌登大楼，长江大河都是水。

　　白云歌为李紫篔作

　　我歌谪仙白云歌，清风飘飘吹女萝。

　　女萝风飞白云出，秦山楚山争嵯峨。

　　秦楚之山青欲舞，白云不向湖山住。

　　忘机在我读书窗，要养贞姿归太素。

　　满山红紫光陆离，白云施施自无为。

　　奔腾汹涌作霖雨，白云悠悠若无侣。

　　白云在天不可呼，白云在地不可孤。

　　卷舒变灭了无意，粲粲不受纤尘污。

　　我与白云皆幻住，白云与我应同趣。

　　孤飞感我庭闱情，回首青山不知处。

　　我欲高飞洞庭船，赊月买酒邀谪仙。

　　为君唤雪梅花天，握手一笑三千年。

　　剑歌行次韵

　　先辈匣中三尺水，斩蛟曾入吴潭里。

　　提归未肯策奇勋，轩冕泥涂真戏耳。

　　鸡林削铁不足比，昆吾百炼安可齿？

　　淬花不莹□鹈膏，掉鞘却敲鸾凤髓。

　　忆昔破敌如破竹，带霜飞渡桑干曲。

　　于今绣涩混铅刀，不遇何异荆山玉？

　　惊雷夜作青龙哭，血痕冷剥苔花绿。

　　野人一见骇心目，到手抚摩看不足。

　　雪花皎皎明阑干，毛发凛凛肝胆寒。

　　老军疲将长慨叹，愿欲置诸武库间。

　　书生无用且挂壁，引杯时接殷勤欢。

　　天眼太高俗眼顽，锐锷宜许儿曹看。

　　先生有志不在此，出处每谈徐孺子。

　　清高厌觅万户侯，笑引江山归画史。

　　我未四十■已斑，学剑学书俱废弛。

　　五更闻鸡狂欲起，何事英雄心未已？

　　注：■——上「髟」下「丐」

　　船上歌

　　草衣老子双■皤，拍手夜唱沧浪歌。

　　浮生不信巢穴好，卖屋买船船作家。

　　明月满天天在水，别调新歌水中起。

　　萧散可同甫里翁，逃名不比鸱夷子。

　　大儿船头学读书，小儿船尾学钓鱼。

　　病妻未脱乡井梦，梦中犹虑输官租。

　　前年扬帆箕子国，矫首扶桑看日浴。

　　蓬莱可望不可到，海浪翻空倒银屋。

　　去年鼓枻游潇湘，湘南云尽山苍苍。

　　灵均死处今尚在，使我吊问空凄怆。

　　今年来往太湖曲，三万顷波供濯足。

　　玉箫吹散鱼龙腥，七十二峰青入目。

　　脱巾袒裸呼巨觥，旁人睥睨笑我狂。

　　我狂忘势亦忘利，坐视宇宙卑诸郎。

　　君不见江西年少习商贾，能道国朝蒙古语。

　　黄金散尽博大官，骑马归来傲乡故。

　　今日消磨等尘雾；又不见江南富翁多田园，

　　堆积米谷如丘山，粉白黛绿列间屋。

　　竞习奢侈俱凋残，今日子女悲饥寒。

　　呜呼！噫嘻！何如尚志富？曷足求贵曷足恃。

　　秦时李斯丞相位，汉家韩信封侯贵。

　　堂堂勋业乾坤，赤族须臾无□类。

　　何如老子船上闲？朝看白水暮青山。

　　艰险机忘随处乐，顾盼老小皆团圆。

　　且愿残年饱吃饭，眼底是非都不管

　　兴来移棹过前汀，满船白雪芦花暖。

　　注：■——上「髟」下「丐」

　　吴姬曲六首

　　其一

　　吴姬美，远山淡淡横秋水。

　　玉纤软转绾青丝，金凤攒花摇翠尾。

　　隔云移步不动声，骑马郎君欲飞起。

　　欲飞起，楼上闲人闹如市。

　　其二

　　吴姬来，香花未动游尘开。

　　勾玉迟迟锦云重，百花掩媚春徘徊

　　王孙公子金无限，为君一笑成飞埃。

　　其三

　　吴姬歌，歌声未转欢情多。

　　飘然一曲入云去，檐前谁敢呼琵琶？

　　珍羞如山酒如海，余声袭人无奈何。

　　无奈何，门外春风题柳花。

　　其四

　　吴姬舞，翠袖凌云步轻举。

　　笑回不觅锦缠头，四坐金钱落如雨。

　　云烟转首无定期，紫燕黄鹂对人语。

　　对人语，明年春风谁是主？

　　其五

　　吴姬醉，对面接花作娇态。

　　腰柔颈软未成眠，斜倚东风说憔悴。

　　坐中狂客不胜情，笑拍香肩呼小妹。

　　呼小妹，明日园林树如盖。

　　其六

　　吴姬归，湖风吹冷日色微。

　　满船筝鼓不敢动，隔林恐搅残花飞。

　　涌金门外马如练，银灯照水红辉辉。

　　红辉辉，吴姬上马罗绮围。

　　村田乐祭社图

　　春风吹晴杏花雨，东村西村鸣社鼓。

　　长旗翩翩导前路，乐舞于于成队伍。

　　冠带郎君颜貌古，插竹簪花相媚妩。

　　可是平生惯尘土，不学时人觑面目。

　　髦髦童儿亦■■，骑牛老儿妄伛偻。

　　桑柘影斜山日暮，醉饱归来同笑语。

　　田家之乐乐如许，正是太平无事处。

　　孰知异世多官府，村乐荒凉无此举。

　　大家役役如征戍，小家戚戚驱儿女。

　　白日康庄■□多，黔黎尽作逃亡户。

　　云林丛社能识取，抚绥宁信巅崖苦。

　　按图阅景自凄楚，谁是龚黄谁卓鲁？

　　注1：■■——「尔见」「娄见」

　　注2：■——左「犬」右「契」

　　红梅翠竹山雉图

　　游丝冉冉游云暖，翠石凝香土花短。

　　管弦不动白日迟，可是江南旧亭馆。

　　湘帘隔竹翠雨浓，王姬醉染胭脂红。

　　文章羽毛亦自好，转首似觉怀春风。

　　去年我过长洲苑，落日淡烟芳草浅。

　　沧浪池畔野景生，姑苏台上离情远。

　　今年买棹游西湖，西湖景物殊非初。

　　黄金白璧尽尘土，朱阑玉砌荒蘼芜。

　　东园寂寞西园静，梧桐叶落银床冷。

　　十二楼前蛛网丝，见画令人发深省。

　　饭牛图

　　君不见百里奚饭牛而牛肥，胸中经纬无人知；

　　又不见老宁戚时不时兮长叹息。

　　偶尔君臣称际会，伯道相高非盛德。

　　何如牧儿原野间？埋名隐姓闲盘桓。

　　清晨骑牛唱歌出，日暮骑牛唱歌还。

　　随时力作了人事，岂以世故无相干？

　　也不知长安尘土暗天地，也不知沧海风黑波澜翻。

　　三峡之险彼自险，蜀道之难彼自难。

　　富贵无所惑，贫贱得自安。但愿岁年丰，

　　草满牛可餐。青山绿水足行乐，

　　吟风啸月无机关，不问世上骑马官。

　　盘车图

　　忆昔常过居庸关，关中流水声潺潺。

　　雪花飞寒大如席，白色粲烂西南山。

　　山家野店隐烟雾，水榭云楼有幽趣。

　　汉家封侯已消磨，秦时长城作行路。

　　天险不设南北通，风俗一混归鸿蒙。

　　今人不解古时事，使我感慨心忡忡。

　　滦水城头无苜蓿，马驴尽食江南粟。

　　八月九月朔风高，更有饥鹰啄人肉。

　　太平时节无烽尘，金舆玉辇从时巡。

　　关南关北草色新，四海贡赋来相亲。

　　大车连属小车侣，雪地冰天无险阻。

　　玉帛谷粟取不穷，诛求那信人民苦。

　　书生潦倒家无储，凄凉忽见盘车图。

　　侧身怅望长嗟吁，天子亦念东南隅。

　　庐陵

　　庐陵曾记画锦堂，黼黻韩魏开忠良。

　　文章足以照千古，富贵岂止荣一乡？

　　寿张新得河东记，中陶乃是安阳裔。

　　知几不独见井泉，自是胸中有天地。

　　春风入帘春雨收，下堂不受黄河流。

　　彩衣诸郎舞新好，奉恩归拜髯参谋。

　　衣冠文物能潇洒，不羡老裴居绿野。

　　山中自有宰相家，休问桃源种桃者。

　　徙马叹

　　君不见秦皇二世治天下，赵高妄指鹿为马。

　　遂令众口毁权奇，异兽须臾满高价。

　　东亭牡骡十万钱，西城牝驴数百千。

　　駏驴馲■入奇远，犁□贾勇穹庐前。

　　三十六郡五百万，一旦惊风堕涂炭。

　　天闲云散雨声寒，峻骨垒垒秋草烂。

　　毳衣健儿牵狗车，皮冒女郎随橐驼。

　　将军怒斩白鼻驹，丞相唾遂狮子花。

　　独留款段在君侧，锦□金鞍青玉勒。

　　喷臊撼动赤墀风，太仆御官愁失色。

　　痛怜物产不偶时，龙媒灭没其谁知？

　　况无古王同尔驰，相逢徒作穷途悲。

　　吾闻天马出西极，霜蹄蹴踏飞霹雳。

　　当年堆壁不敢沽，岂料于今供啖食？

　　庖羲已矣古道芜，何时重见荣河图？

　　孙阳已作饭牛客，非子去随牧羝奴。

　　呜呼！不独马之委，天下奇材亦如是。

　　注:■——左「马」右「百」

　　盆中树

　　橐驼已矣树多病，后世谁能谕官政？

　　盘根银节入盆盂，岂伊妡生之本性？

　　童童结盖拥绿云，皮肤转卷生虫纹。

　　幽人重之如重宝，置诸座右同佳宾。

　　时时玩赏勤拂试，要做人前好颜色。

　　自怜无路接春风，惭愧荆榛得甘泽。

　　人言此树受恩爱，我独悲之受其害。

　　既无所资无所求，何故矫为阿媚态？

　　嗟哉木命既有亏，其所玩者何为奇？

　　君不见石家珊瑚高且贵，今日根株在何地？

　　又不见李家花木比异珍，于今野草秋烟昏。

　　姚黄魏紫夸艳美，看到子孙能有几？

　　人生所重重有德，耳目之娱何足齿？

　　我知万物各有缘，胡不听之于自然？

　　平原太谷土无限，樗栎能与天齐年。

　　此树那宜此中种，器小安能成大用？

　　愿君移向长林间，他日将来作梁栋。

　　幽兰咏

　　光风吹香洗游尘，兰花隐芳莸笑人。

　　翠露沉沉玉环冷，忘言坐视空山春。

　　几回清梦度荆楚，欲问三闾杳无所。

　　空将幽意寄离骚，暮云凄堕湘皋雨。

　　古怀潇洒千余年，忠义漫作虚语传。

　　人间蜂蝶何翩翩？抚卷对花空自怜。

　　宣和殿画驴图

　　海波激撞日月动，琼楼玉宇红云拥。

　　忠良不顾社稷摇，圣明忘却山河重。

　　太平将军倦戍边，春风四海且上元。

　　宣和殿上如市廛，黔驴直到君王前。

　　黔驴之技止于是，君王用意徒为尔。

　　转头朔漠边尘围，騕■骅骝尽羞死。

　　寒冰朔雪徒步趋，当时客梦知何如？

　　二百年后看图画，令人感恻长嗟吁。

　　注：■——「衣」中加「马」

　　过兰亭有感

　　东晋风流安在哉？烟岚漠漠山崔嵬。

　　衰兰无苗土花盛，长松落雪孤猿哀。

　　满地斜阳似无主，昏风不独黄鹂语。

　　当时诸子已寂寥，真本兰亭在何许？

　　欹檐老树缘女萝，崩崖断壁青相磨。

　　旧时觞咏行乐地，今日鱼鼓瞿昙家。

　　荒林昼静响啄木，曲水潺潺似山哭。

　　游人不来芳草多，习习余风度空谷。

　　去年载酒诵古诗，今年柱杖读古碑。

　　年年慷慨入清梦，何事俯仰成伤悲？

　　故人不见天地老，千古溪山为谁好？

　　空亭回首独凄凉，山月无痕修竹小。

　　有感吟

　　昨宵风雨多，新愁乱无数。

　　洛阳城西富贵家，旧时台榭今何处？

　　枯藤古树栖老乌，败垣荒草藏狐兔。

　　好花不见春风开，落花尽逐春风去。

　　游子意何如？荡子情何诉？

　　但见金谷流，映带邮亭路。

　　三月四月杜鹃啼，往来客旅心凄迷。

　　落日淡，孤云低。

　　不如买取数斗酒，浩饮长歌高拍手。

　　一醉之后吾何有？世事纷纷付刍狗。

　　卷六补遗

　　七言绝句

　　素梅五十八首

　　其一

　　大庾岭头春似海，不是寻常白玉堂。

　　昨夜护龙河上看，一天明月四檐霜。

　　其二

　　树头历历见明珠，底用题诗问老逋？

　　且买金陵秋露白，小舟载月过西湖。

　　其三

　　江南雪消春渐回，溪东溪西梅花开。

　　幽人作诗兴不浅，时复杖藜携酒来。

　　其四

　　岁寒风致少能解，野草安能识此情？

　　春到玉堂浑不觉，清香疏影自分明。

　　其五

　　五云缥缈隔蓬莱，仙子吹箫月下回。

　　转首不知春几许，霜花如雪满瑶台。

　　其六

　　江南十月春色早，处处梅花当水开。

　　玉笛一声霜不小，满天明月鹤飞来。

　　其七

　　罗浮月白海无尘，玉树琼林处处春。

　　半夜禹陵风雨作，屋梁飞动欲生鳞。

　　其八

　　夷石心肠满面霜，岁寒吾计未全荒。

　　相逢休问春何处，定是调羹到玉堂。

　　其九

　　不向罗浮问醉仙，笑呼孤鹤下吴天。

　　春风吹散梅花雪，香满西湖载酒船。

　　其十

　　玉雪玲珑瘦影重，不同桃李媚春风。

　　十分清致无人解，犹在旧家池馆中。

　　十一

　　寒枝错落冻不解，隔水清香招得来。

　　午夜风停雪声堕，梅花开尽不知寒。

　　十二

　　断云流水孤山路，看得春风几树花。

　　骑鹤归来城郭是，月明箫管起谁家？

　　十三

　　昨夜朔风吹倒人，梅花枝上十分春。

　　老夫高卧石窗下，嬴得清香入梦频。

　　十四

　　朔风吹冷过山城，巾子峰头雪未晴。

　　十载西湖闲客梦，夜来山月最分明。

　　十五

　　罗浮山下雪三尺，白玉堂前春几分。

　　岁晏归来诗思好，东风吹散一溪云。

　　十六

　　疏花粲粲照寒水，玛瑙坡前春独回。

　　却忆去年风雪里，吹箫曾棹酒船来。

　　十七

　　天寒江国霜如雪，草木无情尽摧折。

　　不知春意到江南，疏影横斜半窗月。

　　十八

　　春风处处竞繁华，桃李无言亦好花。

　　独有高人爱高洁，肯冲冰雪到山家。

　　十九

　　平生固守冰霜操，不与繁花一样情。

　　岁晏溪头春意足，是谁看得最分明？

　　二十

　　疏篱潇洒绿烟寒，老树鳞皴艾叶攒。

　　昨夜天空明月白，一枝疏影隔窗看。

　　二一

　　春风一笑玉无垠，云散空窗见月痕。

　　半夜鹤归诗思好，清香吹满水南轩。

　　二二

　　月明曾过西湖路，爱看横枝当水斜。

　　试问玉堂诸学士，几时清梦到山家？

　　二三

　　明月满天霜气重，梅花风韵更清妍。

　　鹤飞不带箫声远，春过西泠第二船。

　　二四

　　霜花浮影月娟娟，春色无痕上画船。

　　转首西湖风景异，不知谁识老逋仙？

　　二五

　　吹彻瑶笙鹤未还，小桥流水碧潺潺。

　　夜深梦醒推窗看，白月无痕雪满山。

　　二六

　　鹅州城东古梅树，鳞甲满身如老龙。

　　冷霜极冷欺不得，春风吹作玉玲珑。

　　二七

　　记得西泠春色归，珠星璧月景离离。

　　近来消息真堪笑，却说梅花不要诗。

　　二八

　　开遍南枝又北枝，春风于我似相知。

　　酒边漫说罗浮梦，忘却瑶台月下时。

　　二九

　　十月中原风景别，寒冰如地雪漫天。

　　相逢尽说江南好，处处梅花压酒船。

　　三十

　　溪谷冰霜春到迟，老夫长夜只吟诗。

　　凭谁说与中朝士？此是江南第一枝。

　　三一

　　玛瑙坡前春未来，几番空棹酒船回。

　　西湖今日清如娮，一树梅花压水开。

　　三二

　　潇洒山林惯雪霜，不同桃李竞芬芳。

　　何缘作得春风梦？一夜吹香到玉堂。

　　三三

　　此心如夷蕴阳和，不得春风也自花。

　　何自高人爱潇洒？夜深踏雪到山家。

　　三四

　　夷石心肠冰雪颜，逢时亦有好花看。

　　玉堂可有青毡旧？不畏风霜入骨寒。

　　三五

　　千年万年老梅树，三花五花无限春。

　　不比寻常桃树李，只将颜色媚时人。

　　三六

　　霜气横空水满川，梅花枝上月娟娟。

　　却思前载孤山下，半夜吹箫上画船。

　　三七

　　夜来漫踏前村雪，雪里梅花认得真。

　　回首中原天万里，琼林玉树一般春。

　　三八

　　一树横斜白玉条，春风吹乱雪飘飘。

　　孤山老却林和靖，多载笙歌过六桥。

　　三九

　　瘦夷一枝横照水，疏花点点耐清寒。

　　雪晴月白孤山下，几度清香拄杖看。

　　四十

　　今日开门见远山，炼师坛下列清班。

　　看来都是梅花树，个个春风玉佩环。

　　四一

　　树阴如屋雾如潮，浅水流花落野桥。

　　忽忆去年秋八月，玉霄峰顶夜吹箫。

　　四二

　　仙子归来夜未央，瑞香风动翠罗裳。

　　月明无处韬清影，箫管迎春上玉堂。

　　四三

　　海云初破月团团，独鹤归来夜未阑。

　　一笙笙箫湖水上，玉妃无语倚阑干。

　　四四

　　云间古寺陆机宅，草木萧森鹤不来。

　　惟有溪头老梅树，霜花犹是旧时开。

　　四五

　　三月春风吹雪消，湖南山色翠如浇。

　　一声羌管何人见？无数梅花落野桥。

　　四六

　　闲花野草斗青红，一着冰霜扫地空。

　　惟有老梅标致别，岁寒时节自春风。

　　四七

　　地老天荒尽可花，不同桃李竞繁华。

　　要知鼎鼐调羹味，须问旧时丞相家。

　　四八

　　和靖门前雪作堆，多年积得满身苔。

　　疏花个个团冰雪，羌笛吹他不下来。

　　四九

　　月明海底夜无烟，恰似西湖雪后天。

　　清气逼人禁不得，玉箫吹上大楼船。

　　五十

　　西湖湖上水如天，狂客长吟夜不眠

　　骑鹤归来清兴好，梅花无影月娟娟。

　　五一

　　湖上无书问老逋，冰霜岩壑迥清孤。

　　二更月出天全白，转首春风是画图。

　　五二

　　六月一日天大热，清风忽地过江来。

　　湿云挟得梅梁起，半夜飞空作怒雷。

　　五三

　　江北江南寒气重，雪花如席蔽天来。

　　五更野叟敲门报，屋外老梅连夜开。

　　五四

　　独鹤高飞雪气浓，梅烟清浅月朦胧。

　　一声箫管归何处？人在琼楼玉宇中。

　　五五

　　马迹山前大树梅，千花万花如雪开。

　　满载扬州秋露白，玉箫吹过太湖来。

　　五六

　　冰雪林中着此身，不同桃李混芳尘。

　　忽然一夜清香发，散作乾坤万里春。

　　五七

　　黄河十月冰如地，骑马何人说好官？

　　老子门前三丈雪，梅花开尽不知寒。

　　五八

　　春风无声海日起，梅花满树烟茫茫。

　　西湖昨夜笙歌静，相见逋仙是林中。

　　墨梅四首

　　其一

　　老仙醉吸墨数斗，吐出梅花个个真。

　　相见草嫌颜色异，山林别是一般春。

　　其二

　　面皮如夷惯风霜，焉肯托根桃李场？

　　转首江南春似梅，一声箫管月苍苍。

　　其三

　　我家洗砚池头树，个个花开淡墨痕。

　　不要人夸好颜色，只留清气满乾坤。

　　其四

　　莫厌缁尘染素衣，山间林下自相宜。

　　玉堂多少闲风月，老子熟眠殊不知。

　　红梅十九首

　　其一

　　梦回诗思不可遏，赤脚溪头夜踏冰。

　　忽地风来明月动，彩鸾飞出碧云层。

　　其二

　　颜色虽殊心不异，漫随时俗混繁华。

　　清香吹散乾坤外，不是寻常桃杏花。

　　其三

　　老梅标致何潇洒，不与寻常草木同。

　　可笑燕山人事别，春风只看杏花红。

　　其四

　　翠华影转宜春苑，苑里红梅一夜开。

　　学士赋诗承赐宴，内官传道首绯来。

　　其五

　　和羹风致谁能解？个个花开耐岁寒。

　　五月燕山木黄落，相逢只作画图看。

　　其六

　　白日迟迟照窗户，深院不知春几许？

　　紫箫声转香风回，隔帘踏动燕脂雨。

　　其七

　　十二阑干一院花，春风犹忆旧京华。

　　翠云不隔西湖路，梦入咸平处士家。

　　其八

　　洞天窅窅无人到，白日丹光出树林。

　　仙子竟忘食玉法，笑迎春色绿云阴。

　　其九

　　彩凤穿花啄石苔，玉窗琼户紫烟开。

　　山人不说罗浮梦，却忆玄都观里来。

　　其十

　　桃杏漫山总粗俗，旧家池馆尚春风。

　　道人不作罗浮梦，坐看珊瑚海日红。

　　十一

　　山林养得寸心丹，岂是清香不而寒？

　　今日春风好颜色，任他自作杏花看。

　　十二

　　玉妃步月影毵毵，宴罢瑶池酒正酣。

　　半夜不知香露冷，春风吹梦过江南。

　　十三

　　昭阳殿里醉春风，香隔琼帘映浅红。

　　翠袖拥云扶不起，玉箫吹过小楼东。

　　十四

　　罗浮仙子醉春风，玉骨冰肌晕浅红。

　　一味清香消不尽，几回飞梦锦云中。

　　十五

　　仙子归来逸兴赊，梦中犹说旧繁华。

　　春风转首情何已？却向江南认杏花。

　　十六

　　仙子云中驾鹤归，翩翩雾佩晓风吹。

　　玉肌轻染燕脂色，恰似罗浮夜醉时。

　　十七

　　满湖水色净娟娟，正是春风二月天。

　　醉后不知云尺屋，燕脂飞雨堕楼船。

　　十八

　　玉骨清惧怯素妆，春风一醉九霞觞。

　　绿房午夜娇云暖，不梦梨花梦海棠。

　　十九

　　昔醉西湖处士家，酒痕吹上水边花。

　　东风蛱蝶迷香梦，一树珊瑚月影斜。

　　应教题梅

　　刺刺北风吹倒人，乾坤无处不沙尘。

　　胡儿冻死长城下，谁信江南别有春？

　　赠灵峰上人墨梅图

　　粲粲疏花照水开，不知春意几时回。

　　嫩云清绕孤山路，记得短筇寻句来。

　　题巨然画

　　溪山对雨起呼酒，一笑还披万里图。

　　疏树远山秋淡薄，飘风流水尽模糊。

　　五言绝句

　　梅花十五首

　　其一

　　林下见清真，草衣如野人。

　　开花冰雪里，岂是不知春？

　　其二

　　清苦良自持，忘言养高洁。

　　夜静月明多，开门满山雪。

　　其三

　　十月霜风寒，山木俱摧折。

　　独此冰玉姿，照影清溪月。

　　其四

　　故人江海去，相隔万重云。

　　岁晚思无已，梅花可寄君。

　　其五

　　何处寻春信？江南路渺漫。

　　夜深山月白，疏影隔窗看。

　　其六

　　老干渍清霜，寒梢挂新月。

　　徐徐暗香来，可是春机泄？

　　其七

　　疏枝照清浅，一见兴何饶？

　　记得春风夜，题诗过断桥。

　　其八

　　仙子步轻盈，泠泠玉佩声。

　　罗浮烟水远，诗梦不胜情。

　　其九

　　冷艳凝轻露，清香度晚风。

　　如何冰玉质，却学小桃红？

　　其十

　　深院春无限，香风吹绿漪。

　　玉妃清梦醒，花雨落燕脂。

　　十一

　　湖上春何在？罗浮梦已空。

　　清香入书屋，不是杏花风。

　　十二

　　庭院春日迟，风回翠鸾舞。

　　谁倚玉阑干？摇动燕脂雨。

　　十三

　　不作桃李态，山林别是春。

　　但令心似夷，何虑惹缁尘？

　　十四

　　面墨已无情，岂但心如夷？

　　昨宵疏影横，空山半窗月。

　　十五

　　明洁众所忌，难与群芳时，

　　怀贞岁华晚，只有天地知。

　　题曹云西南山水

　　旭日耀苍巘，翠岚生嫩寒。

　　幽人诗梦醒，清响得松湍。

　　六言绝句

　　梅花三首

　　其一

　　肯同凡卉争妍？自与高人索笑。

　　他年鼎鼐调和，不改山林节操。

　　其二

　　潇洒托身溪谷，清高不染红尘。

　　数点幽花的砾，包藏万斛阳春。

　　其三

　　不同杨柳争妍，冷笑托根泉石。

　　岁寒寄语高人，可问调羹消息？

　　七言长句

　　梅花四首

　　其一

　　朔风吹撼处士庐，冻云隔月天模糊。

　　无名草木混色界，广平心事今何如？

　　梅花荒凉似无主，好春不到江南土。

　　罗浮山下蘼芜烟，玛瑙坡前荆棘雨。

　　相逢可惜年少多，竞赏桃李夸豪奢。

　　老夫欲语不忍语，对梅独坐长咨嗟。

　　昨夜天寒孤月黑，芦花卷风吹不得。

　　髑髅梦老披蒙节，黄河万里无颜色。

　　老夫潇洒归岩阿，自锄白雪栽梅花。

　　兴酣击剑长啸歌，不问世上官如麻。

　　疏枝错落花灿烂，正似推篷溪上看。

　　冻痕不剥五更霜，藓色犹存百年干。

　　孤山处士诗梦寒，罗浮仙人酒兴阑。

　　天荒地老行路难，谁传春色来人间？

　　君不见江南物色今匪昔，大谷长林尽荆棘。

　　岁寒何处论襟期？坐对云山空叹息。

　　东楼女儿白苎歌，西楼美酒唤杏花。

　　总有高人爱高洁，踏雪谁肯来山家？

　　老我无能惯清苦，写梅种梅千万树。

　　霜清月白夜更长，每是狂歌不归去。

　　只今潦倒霜■垂，世情恬淡俱忘机。

　　读书写字两眼眵，断白搔堕随花飞。

　　转首江南隔尘土，白月流光双鹤舞。

　　一声羌管过南楼，夷石心肠亦凄楚。

　　安得唤起陈云龙？长船满载玻璃红。

　　浩歌拍拍随春风，大醉惊倒江南翁。

　　注：■——上「髟」下「丐」

　　其二

　　江南十月天雨霜，人间草木不敢芳。

　　独有溪头老梅树，面皮如夷生光芒。

　　朔风吹寒珠蕾裂，千花万花开白雪。

　　彷佛瑶台群玉妃，夜深下踏罗浮月。

　　银铛泠然动清韵，海烟不隔罗浮信。

　　相逢漫说岁寒盟，笑我飘流霜满■。

　　君家白露秋满缸，放怀饮我千百觞。

　　气酣脱颖恣盘礡，拍手大叫梅花王。

　　五更窗前博山冷，么凤飞鸣酒初醒。

　　起来笑揖石丈人，门外白云三万顷。

　　注：■——上「髟」下「丐」

　　其三

　　朔风吹寒脱繁木，石溜潺潺出空谷。

　　荒村野店少人行，独有寒梅照寒渌。

　　玉质灿灿无纤埃，春风不来花自开。

　　平生清苦能自守，焉肯改色趋樽缶？

　　我与梅花颇同调，相见相忘时索笑。

　　冰霜岁晚愈精神，不比繁华易凋耗。

　　长安多少骑马郎，寻芳竞集桃李场。

　　东家买酒西家尝，引得世间蜂蝶忙。

　　其四

　　昔年曾踏西湖路，巢居阁上春无数。

　　雪晴月白影精神，玛瑙坡前第三树。

　　虬枝屈夷交碧苔，疏花暖送珍珠胎。

　　初疑群仙下寥廓，琼珰玉佩行瑶台。

　　又疑幽人在空谷，满面清霜■华绿。

　　迎风冷笑桃杏花，红绿纷纷太■俗。

　　今年来看秦淮水，路隔西湖一千里。

　　草堂上是白云窝，夜半松风唤子起。

　　青山隔世无游尘，云根粉壁光如银。

　　长啸一声月入户，孤山处士来相亲。

　　江南梅花自有主，休问当年何水部。

　　山僧对我默无语，柏子无风堕青雨。

　　注1：■——上「髟」下「丐」

　　注2：■——上「分」下「鹿」

　　题墨梅图

　　朔风吹寒冰作垒，梅花枝上春如海。

　　清香散作天下春，草木无名藉光彩。

　　长林大谷月色新，枝南枝北清无尘。

　　广平心事谁与论？徒以铁石磨乾坤。

　　岁晚燕山云渺渺，居庸古北无人到。

　　白草黄沙羊马群，琼楼玉殿烟花绕。

　　凡桃俗李争芬芳，只有老梅心自常。

　　贞姿灿灿眩冰玉，正色凛凛欺风霜。

　　转身西泠隔烟雾，欲问逋仙杳无所。

　　夜深湖上酒船归，长啸一声双鹤舞。

　　题月下梅花

　　平生爱梅颇成癖，踏雪行穿一双屐。

　　六花散漫飞满空，千里万里同一色。

　　冲寒不畏朔风吹，乘兴来此江之湄。

　　繁花满树梅欲放，彷佛罗浮曾见时。

　　南枝横斜北枝好，北枝看过南枝老。

　　中有一枝致奇绝，万蕊千葩弄天巧。

　　老夫见此喜欲颠，载酒大酌梅花仙。

　　仙人怪我来何晚，一别已是三千年。

　　醉来仰面卧深雪，梦扶飞琼上天阙。

　　酒醒起视夜何其，饥乌啼残半江月。

　　题画梅

　　君不见汉家功臣上麒麟，气貌岂是寻常人？

　　又不见唐家诸将图凌烟，长剑大羽联貂蝉。

　　龙章终匪尘状，虎头乃是封侯相。

　　我生山野无能为，学剑学书空放荡。

　　老来晦迹岩穴居，梦寐未形安可模？

　　昨天冷飙动髭须，拄杖下山闻鹧鸪。

　　乌巾半岸衣露肘，忘机忽落丹青手。

　　器识可同莘野夫，孤高差拟蟠溪叟。

　　山翁野老争道真，松篁节操梅精神。

　　吟风笑月意自在，只欠鹿豕来相亲。

　　江北江南竞传写，祝君叹其才尽下。

　　我来对面不识我，何者是真何者假？

　　祝君放笔一大笑，不须揽镜亦自肖。

　　相携且买数斗酒，坐对青山姿倾倒。

　　明朝酒醒呼鹤归，白云满地芝草肥。

　　玉萧吹来雨霏霏，琪花乱点春风衣。

　　祝君许我老更奇，我老自觉头垂丝。

　　时与不时何以为？赠君白雪梅花枝。

　　卷七

　　杂文

　　梅先生传

　　先生名华，字魁，不知何许人？或谓出炎帝，其先有以滋味干商高宗，乃召与语，大悦曰：「若作和羹，尔为盐海。」因命食采于梅，赐以为氏。梅之有姓，自始。至纣时，梅伯以直言谏妲己事被醢，族遂隐。迨周有摽有始出仕，其实行着于诗，垂三十余世。汉成帝时，梅福以文学补南昌尉，上书言朝廷事，不纳，亦隐去。变姓名，为吴市门卒，云自是子孙散处不甚显。汉末绿林盗起，避地大林。大将军曹操行师失道，军士渴甚，愿见梅氏。梅聚族谋曰：「老瞒垂涎汉鼎，人不韪之，吾家世清白，慎勿与语。」竟匿不出。厥后，累生叶，叶生萼，萼生蕊，蕊生华，是为先生。先生为人修洁洒落，秀外莹中，玉立风尘，表飘飘然，真神仙中人。所居竹篱茅舍，洒如也。东西行者过其处，必徘徊指顾：「是梅先生之居，勿剪勿除，溪山风月，其与之俱乎？」先生雅与高人韵士游，徂徕十八公山阴此君辈皆岁寒友。何逊为扬州法曹掾，虚东阁，待先生。先生遇之甚厚，相对移日，留数诗而归。唐丞相宋璟平生夷石心肠，不轻为人题品，独为先生赋之。其见重如此。天宝大历间，杜甫客秦山，邂逅风雪中，巡檐索笑，遂为知心，每语人：「仆在远道，无可与人与语，得梅先生，少慰焉。」甫为一代诗宗，心所赏好，众口翕然。于是先生之名闻天下，清江、成都、罗浮、庾岭、孤山石亭、野桥、溪路之滨，山店、水驿、江岸之侧，遇会心处，辄婆娑久之。好事者争攀挽过其家，甚至图写其象（像），朝夕瞻玩。或以油窗土屋屈致先生，将之射利，先生亦为开心吐露。人为先生叹非其所，先生曰：「苟不盘根错节，安能以别利器？」知先生者，敬爱愈重。钱塘林逋，眉山苏轼，咸以诗歌美之。盖欲以片言行者，必托先生借口；苟非先生之为容，则语言无味。百世之下，闻其风而高之。王沂公曾居要路，持魁柄，高下人物，许在百花头上，由是绯绿垒垒至于今不坠。先生性孤高，不喜混荣贵，以酸苦自守。忽一夕，闻高楼羌管声，乃凄然有感：「吾不能学桃杏辈趋时，故际穷年，风饕雪虐，零落如此。奚憾焉？」呜呼！梅自大林之后，旷数百载无闻人。由唐至宋，稍流派蕃衍，分南北两支。世传南暖北寒，先生盖居于南者也。先生诸子甚多，长云实，操行坚固，人谓有父风味，异居南京犀浦者为黄姓，其余别族具载《石湖世谱》。太史公曰：「梅先生，翩翩浊世之高士也。观其清标雅韵，有古君子之风焉。彼华腴绮丽乌能辱之哉！以古天下人士景爱慕仰，岂虚也耶！」

　　送僧住院

　　爱名山入剡，便须掷夷锡高飞；传临济正宗，底用着金毛大吼。佛至于今我辈何如？叹凤凰不似鸱枭，看款段贵于骐骥。只合随缘去住，无劳较论短长。某雪月襟怀，据天宁第一，产虎啸风生。游湖上二十年，到这里张其纲纪，施于礼义。岂在大小之殊？自可等伦迥绝。光辉莲社，振作吾宗。四时错行，有冬有夏；日月代明，有昼有宵。草室昨夜雨初干，今日南山翠相亚。葫芦藤上忽结甜瓜，韭菜根头新生苦□。有树无花，无花有果，何者是真？何者是假？草露水光，电生石火。你问何如？我道恁么？咄！鲶鱼跳上竹竿头，胡孙睡在崩崖下，看他只是寻常恶。

　　邵泽步渡船疏

　　泌浦湖纳百川源流，乃东南溪山之脏腑；邵泽岸通三江潮汐，入西北水道之咽喉。正当十字路头，岂比三家村里？往来客子，常怀不侧之忧；贫贱农人，每起有余之念。架飞梁难寻巨木，造扁舟不费多钱。富长者若用心机，小梢工何辞气力？白浪港中平地过，底须问水浅水深；绿杨阴里便撑来，何必论天昏天晓。

　　卷八

　　梅谱

　　原始夫梅，始自花光仁老。宋朝哲宗时，僧住衡山花光寺。老僧酷爱梅，唯所居方丈室屋边亦植数本。每逢花发时，辄床据于其下，吟咏终日，人莫能知其意。月夜未寝，见疏影横于其纸窗，萧然可爱，遂以笔戏摹其影。凌晨视之，殊有月夜之思，因此学画而得其无诤三昧，名播于世。山谷道人叹之曰：「如嫩寒清晓行孤山篱落间，但只欠香耳。」士大夫有请数年而未得之者，有不求而自自者。老僧画时必先焚香默坐，禅定意静，就一扫而成。人或难戏之曰：「昔子猷好竹，师何僻于梅乎？」老僧正色曰：「真趣安许轻薄子所知耶？」问者悚然。老僧之所传五六人，独补之精通妙理，逃禅居士是也。老僧有一千二百余本传于世，临终作《披风洗露寄山谷》，谓之绝笔。总题上下相迎，不要齐枝，枝横处短，扶低过后，苍榔休惜，嫩三迭两，折更交奇。

　　总论初学画时，以瓶置梅，以灯烛其影，脱其古怪，求其新意，庶可知其写之性也。迭花如品字，发枝若羽飞，蕊须分上下，花头见偏侧。副枝如丫，有其疏密，分其大小，一左一右，则成天理。

　　述梅妙理写梅、作诗其来一也，名之虽异，意趣实同。古人以画为无声诗，诗乃有声画。是以画之得意，犹诗之得句，有喜乐忧愁而得之者，有感慨愤怒而得之者，此皆出一时之兴耳。画有十三科，梅独不在其列。所以喜乐而得之者，则枝疏而槁，花惨而寒；感慨而得之者，枝曲而劲，花逸而迈；愤怒而得之者，枝古而怪，花狂而大。此岂与众画类耶？有「意懒山无色，心忙水不清」之句，凡欲作画，须寄心物外，意在笔先，正所谓有诸内必形于外矣！

　　指法作梅意须先定，发笔如运斧，起枝处用小指按实而行，鹤膝处停笔求意，发枝处急如箭中鹄，停笔安花，势宜品字交加，宛如鹿角，亦如虎爪，副枝处以身随体运，如墨浓淡，求其龙鳞，分其阴阳，见其四面须要，浑如真树。此乃用心之妙矣。

　　论枝枝须分其偃仰，花须分其阴阳，偃如覆釜，仰如新月，一阴一阳则成花，一仰一覆则成枝。五年则有鹤膝，十年则有龙鳞。枝欲疏老，干欲清惧，曲如斗柄，势若屈铁，肥不拥肿，瘦不枯槁，枝须抱体，干欲随身，梢欲混成，枝欲古意，刚柔相加，阳阳相应，始成梅矣。

　　论花花卉之中，惟梅最终清。受天地之气，禀霜雪之操，生于溪谷，秀于隆冬，淡然而有春色，此岂非造化私耶？然今贤士大夫咏之不足，而又画之幽绝，故可知矣。瓣虽五出，花有八般，有正背而开，有侧而绽，有倒而拆。或有谢未谢，或有色香藏白，有破萼吐心，皆出于丁点耳。丁者，谓一丁之事也；而为蒂点者，谓三点而为房。面当发其七须，背欲露其四五，萼须缀其三点，点欲生其一丁，丁欲妆其嫩枝，枝欲抱其老木，木欲点其龙鳞。欲知其古节，节欲生其鹤膝；欲画其朽心，心欲生其苍苔。苔欲浓，心欲静，心虽病，意欲润，若能先于此，后学当纵横妙用，无施不可也。

　　难花枝须立其意老，花须成其意逸，逸且欲花真，花真如楷字。影发七须，其中者一，欲长外傍，欲短中长，生于花心，食之味酸，乃结子之须，其中者一，欲长外傍，欲短中长，生于花心，食之味酸，乃结子之须也；侧短者出于花侧，食之味甜，放香之心也。人或难之曰：「梅之须，不下数十茎，今只画七棘，何也？」对曰：「六出、四出谓之棘梅，乃村野山中生之，或木之受气不清而然。独五出者，禀冲和之气，有自然之理，故画之。」难者骇然曰：「信公不谬矣。」

　　论梅花光之花，其蕊须丁点端楷，丁欲长而点欲小，须欲坚，萼欲偏，枝不可独发，花不可乱生，多而不繁，少而不疏。枝槁则欲意润，枝曲则欲意老。花必须相向，枝必须相依。其心欲缓，手欲速，墨欲淡，笔欲润。蕊欲圆而不类古，枝欲瘦而不类桃，似竹之清，如松之秀而成梅。

　　口诀传梅口诀，性本天然。笔有石力，去莫迟延，蘸墨淡薄，不许再填，起笔放逸，曲怪如颠，仰如新月，曲如弓弯，转如曲肘，而纵似箭，连老若龙，角嫩似钓，竿枯似丁，折条似直弦，枝如铁戟，花无十全，弓梢鹿角，助条忌繁，势体自在，花大如钱，闹处莫闹，闲处莫闲，嫩如鼠尾，分新旧年，气条无萼，助条指天，枯无重眼，一刺一连，枝无重犯，须分后先，花心钱眼，须似龙髯，花有六六，反侧正偏，倾仰覆谢，独春朝元，大放小放，吐雨含烟，小偏大偏，傲雪愁烟，羞窝背发，先春状元，如愁似语，吸露啼烟，骷髅带露，左偏右偏，离披双背，带雪愁岚，弄晴蘸水，横暖江寒，椒包蓓蕾，蕊缀珠圆，正萼五点，背蕊一圈，若作其蒂，如蚕吐绵，正须挑七，一须争先，吐三背四，过则为愆，适无画意，笔法精妍，须择智者，轻不可传。

　　论梅之病碎枝繁杂，起笔大颠，交枝无意，嫩梢十字，弓势不成，梢无鹿角，阴阳不分，嫩梢多刺，枝无条理，则花无次序，贯枝重迭，老嫩有花，节如苍眼，刺无副笔，重枝过节，枝无重轻，气条有花，挑心卷杂，正背大小，雪雨花新，梢同一体，去笔再填，梢如死蛇，写景无意。

　　续论梅之病三十六事起笔大颠，交枝无意，梢无鼠尾，枯有重眼，屈曲重迭，不分阴阳，枝无变态，老处无所，当闲却闲，从枝交杂，身无轻重，枝老却繁，气条包椒，椒嫩梢多刺，花盛不落，繁无正背，梢重根轻，身无神气，丁势不分，鹿角枯槁，起条英蕊繁胜，刺无副笔，花无肥瘦，枝不抱体，后梢过前，梢条同体，花无四面，嫩梢双花，枝嫩垂地，老嫩挑心，繁卷停笔，竹节下笔再填，不量地步，写景无景，枝梢十字。若能知病，何患不造其域？

　　墨梅指论古今爱梅君子，与写真为花，传神自出一家，非入画科，名曰戏墨。发墨成形，动之于兴，得之于心，应之于手，方成梅格。如在竹篱茅舍间，江上溪桥畔，山巅水涯，只欠香耳。但要观之，不足咏之，不足精神，潇洒出世尘俗，此梅之得意入神，非贤士大夫，孰能至此哉？后学知此趣者不可轻泄，须欲得其人，则可令夫写梅。为梅修史，为花传神，当先观地势，次择中书纸墨，然后试墨浓淡，扫枝分干，紧捻三指，全凭小指推移上下。笔法自大至小，头不可尘，各分浓淡，老干枯健，嫩梢潇洒。亦须气象清致，梅干不老，便同桃李，老干带浓，多枯节眼，就节分梢，嫩枝带淡，无十分妆点。老干苔藓，枝无十字，若到十字交加处，便须用花蕊遮藏。枝分女字，梢多向上生，少向下生，所谓：「嫩梢如发箭，花心似虎须」。根无气条，条无花丸，老干嫩条，浓淡精神，笔法不弱，此写梅之逼真也。夫梢有弓梢、鹿角、斗柄、鼠尾、鹤膝、海棠、鹰爪、荆棘等梢势。要掺先俱分左右，且如弓梢斜上，横来一梢谓之弦梢，两边小梢谓之箭，此弓梢也。鹿角，朝上多用梢干相朝是也。蜂腰，梢头尾分枝是也。鹤膝，梢一上一下是也，翘空而发是也。斗丙，梢象斗发，枝多向左边是也。鼠尾，斜上发枝，垂下带直是也。鹰爪，梢乃短梢，就曲分枝是也。海棠，无。荆刺，梢无萼。其余小梢，视一时之兴，自有妙处，不能备述也。花开五出，各以名兴：萌芽、柳眼、麦眼、椒眼、虾眼、蓓蕾。正为古老，背为枯髅、髑髅、孩儿头、女子面、丫头、鹿唇、兔唇、傀儡、蜂儿、蝴蝶、仙人捧镜、状元结巾、浥露、顶雪、吹香。正背偏则向阳正半，半背正偏，阴阳临风，侧向照水，粉蕊弄香，攒三簇四，或上或下，正开花蕊，各须分晓，繁而不乱，有前有后。此述梅之真趣尽矣，后学君子当熟玩之，何患不成纵横自然？故述此以助好事者云。

　　扫梅十要一要得意下笔，二要水墨浓淡，三要枝分左右，四要横斜上下，五要老嫩相兼，六要下笔不填，七要有花无花，八要花分疏密，九要枝分女字，十要十字藏花。

　　卷九

　　附录

　　钦定四库全书提要

　　臣等谨案：《竹斋集》三卷，《续集》一卷，明王冕撰。冕，字仲章，《续高士传》作字符肃，诸暨人。本农家子，家贫，依沙门以居，夜潜坐佛膝上映火读书，后受业于安阳韩性，遂传其学。然行多诡激，颇近于狂。著作郎李孝光、秘书卿泰哈布哈皆尝荐于朝。知元室将乱，辞不就。明太祖下婺州，闻其名，物色得之，授咨议参军，未几卒。宋濂为作传，载《潜溪集》，叙其始末甚备。《续高士传》以为太祖欲授以参军，一夕卒。《浙江通志》据以列入「隐逸传」。旧本亦题为元人，非其实矣。诗集三卷，其子周所辑，刘基序之。续集诗及杂文一卷，又附录吕升所为王周行状，则冕女孙之骆居敬所辑。冕天才纵逸，其诗多排忧遒性之气，不可拘以常格。然高视阔步，落落独行，无杨维桢等诡俊纤仄之习，在元明之间，要为作者。集中无绝句，惟画梅乃以绝句题之。续集所收皆自题画梅诗也。乾隆四十六年正月恭校上。

　　竹斋集原序

　　予在杭时，闻会稽王元章善为诗，士大夫之工诗者多称道之，恨不能识也。至正甲午，盗起瓯括间，予避地至会稽，始得尽观元章所为诗。盖直而不绞，质而不俚，豪而不诞，奇而不怪，博而不滥，有忠君爱民之情、去恶拔邪之志，恳恳悃悃见于词意之表，非徒作也。因大敬焉。或语予曰：「诗贵自适而好为论刺，无乃不可乎？」予应之曰：「诗何为而作邪？《虞书》曰：诗言志。卜子夏曰：诗者，志之所之也。上以风化下，下以风刺上，王文而谲谏，言之者罪，闻之者足以戒。诗果何为而作邪？周天子五年之巡狩，命太师陈书以观国风。使为诗者，俱为清虚浮靡，以吟莺花咏月露而无关于世事，王者当何所取以观之哉？《诗三百篇，惟《颂》为宗朝乐章，故有美而无刺，二《雅》为公卿大夫之言，而《国风》多出于草茅闾巷贱夫怨女之口，咸采录而不遗也。变风变雅大抵多于论刺，至有直举其事，斥其人而明言之者，节《南山》、《十月之交》之类是也。使其有讪上之嫌，仲尼不当存之。以为训后世之论，去取乃不以圣人为轨范，而自私以为好恶难可以言诗也已。」「《商书》曰：惟口起羞。昔苏公以谤诗速狱，播斥海外，不可以不戒也。」曰：「孔子曰：邦有道，危言危行；邦无道，危行言孙。故尧有诽谤之木而秦有偶语之戮，乱世之所与也。得言而不言，是土瓦木石之徒也。王子圣明之时，而敢违孔子之训，而自比于土瓦木石也耶？」括苍刘基伯温序。

　　竹斋集传

　　王冕者，诸暨人。七八岁时，父命牧牛垄上，窃入学舍，听诸生诵书，听已辄默记。暮归，忘其牛，来责蹊田。父怒挞之，已而复如初。母曰：「儿痴如此，曷不听其所为？」冕因去，依僧寺以居，夜潜出，坐佛膝上，执策映长明灯读之，琅琅达旦。佛像多土偶，狞恶可怖，冕小儿恬苍若不见。安阳韩性闻而异之，录为弟子。学，遂为通儒。性卒，门人事冕如事性。时冕父已卒，即迎母入粤城就养。久之，母思还故里。冕买白牛驾母车，自被古冠服随车后。乡里小儿竞遮道讪笑，冕亦笑。著作郎李孝光数荐之府吏。冕詈曰：「吾有田可耕，有书可读，肯朝夕抱案立庭下，备奴使哉？」每居小楼上，客至，僮入报，命之登乃登。部使者行郡，坐马上求见，拒之去。去不百步，冕倚楼长啸，使者闻之惭。冕屡应进士举不中，叹曰：「此童子羞为者，吾可溺是哉？」竟弃去，买舟下东吴，渡大江入淮楚，历览名山川。或遇奇才侠客谈古豪杰事，即呼酒共饮，慷慨悲吟，人斥为狂奴。北游大都，馆秘书卿泰哈布哈家，荐以馆职。冕曰：「公诚愚人哉！不满十年，此中狐兔游矣。何以禄仕为？」即日将南辕。会其友武林卢生死滦阳，唯两女一童留燕，怅怅无所依。冕知之，不千里走滦阳，取生遗骨，且挈二女还生家。冕即归粤，复大言天下将乱。时海内无事，或斥冕为妄。冕曰「妄人非我，谁当为妄哉？」乃携妻孥隐于九里山，种豆顷亩，粟倍之，种梅花千树，桃杏居其半，芋一区，薤韭各百本，引水为池，种鱼千余头，结茅庐三间，自题为梅花屋。尝仿《周礼》著书一卷，坐卧自随，秘不使人观。更深人寂，辄挑灯朗诵，既而抚卷曰：「吾未即死，持此以遇明主，伊吕事业不难致也。」当风日佳时，操觚赋诗，千百言不休，皆鹏骞海怒，读者毛发为耸。人至不为宾主礼，清谈竟日不倦。食至辄食，都不必辞谢。善画梅，不减杨补之，求者肩背相望，以僧幅短长为得米之差。人讥之，冕曰：「吾藉是以养口体，岂好为人家作画师哉？」未几而汝颖兵起，一如冕言。皇帝取婺州，将攻粤，物色得冕，置幕府，授以咨议参军，一夕以病死。冕状貌魁伟，美须髯，磊落有大志，不得少试以死，君子惜之。史官曰：「予见孟寀言：『粤有狂生，当天大雪，赤足上潜岳峰，四顾大呼曰：「遍天地间，皆白玉合成，使人心胆澄澈，便俗仙去。」及入城，戴大帽如簁，穿曳地■，翩翩行两袂轩翥，哗笑溢市中。余甚疑其人，访识者问之，即冕也。』」冕真狂士哉！马不覂驾，不足以见其奇才，冕亦类是夫？金华宋濂撰。

　　注：■——「衣」中加「回」

　　故山樵王先生行状

　　山樵讳周，字师文。其先关西人，系出猛之后。十世祖德元仕宋，官至清远军节度使。靖康播迁，留守建康，移镇浙东。未几，仍守建康，策勋追赠太师威定公。威定之子讳琪，阆州观察使，庙赐忠节偕武节大夫，第三子也；第八子某诸军统制教练使，居诸暨，敕葬长宁小溪山，是为诸暨初迁之祖。孙文炳割田园山业顷亩，凡若干资之慈光梵剎香火焚修。族属蕃衍，世有闻人。曾大父来清白传家，隐居善积。多闻考山农先生，性资豪迈，驰声区宇间。山樵幼颖悟，六岁通《论语》、《孝经》大义。少长，过目即成诵。侍父山农先生经涉河山之美，迨乎文物之盛，充广心志，造诣益深。至正甲午来，元运日促，移家九里山中，种莳梅竹从容。后先国朝兵下衢婺，山农建长策，期至太平，天竞夺其算。区宇再造，既述职，方肇修先绪。占籍会稽，箪瓢陋巷，人不堪处。赓歌击节，其乐也愉愉。数奇借寡盘，达生自分，写梅师法，家传溪桥断岸老干疏花。吟啸盘礡，顾瞻忘返，人目其迂，落笔伸纸，神领意会，不知生意自毫端出。迄今世家蓄名画，购之有不可得，殆若古今。治忽山川，经由辞藻，赓唱扣之，若河决，若烛照，赫如前日事。论辨精剀，人无一辞可更学宫，乡饮推让，宾席士类耆儒尊仰。郡守以下，风采景慕，礼遇接见，优加作作。尚平淡，直而婉，简而奥。稿藏于家，平生清淡，自将观化之日，口占一绝云：「清风明月今宵好，相伴逋仙老鹤闲。」瞑然而逝。其孤昭念冢上未有石介，姻友骆氏则民行实为请。余家居连闾巷，山樵为执友，行次感旧怀今。论次有自山樵，生于元至正乙亥秋七月二十二日，卒于永乐丁亥正月十三日，以疾终于正寝，寿七十有三。配周氏，世家萧邑，乡曰昭鸿，有贤行，先卒。子男即昭，孙男长玙任建宁府学训导，次骥、骐、驎、骕。孙女永贞，适诸暨骆大年孙曾绳。绳家学源源，习熟葬用，明年夏四月二十一日，卜地乡香炉山之原配周氏合祔。呜呼！山樵君子儒也。厄穷而守益，至持操而志益充。衣冠伟望，处乡里恂恂然，遵养时，晦不伎不求人，孰不为致重乎？立言君子揭铭摛光，导扬潜德，纳诸玄堂，庶传永久。六大理左少卿致仕山阴吕升状。

　　书竹斋先生诗集后

　　竹斋先生诗集者，诸暨骆称大年之所汇萃者也。先生世诸暨人，名冕，字元章，竹斋其别号，豪放不羁士也。其为人概具学士，宋公所撰《王冕传》谓：「马不覂驾，不足以见其奇才。」冕亦类是。夫予又闻之先生善写梅，自成一家，其法则出入杨无咎。平生爱读《周礼》，探其微，尝著书一卷曰：「吾不死持此遇明主，伊吕事业不难致也。」值元季，视时政不纲，负气怀愤，则出言无所顾忌，率多讥刺其任事之人，致人目之为狂。岂真狂者哉？走四方，其足迹殆半天下，志无所遂。迨谒太祖，高皇帝于金华与语，颇合，获留饷午。具惟饭一盂，蔬一盘。先生且谈且食尽，饱乃已拜。上喜曰：「先生能首粗粝如是，可与共大事。」即授以咨议参军。未几，遘疾遽亡。知之者，谓使天假之以年，其树功烈当不在元勋之下。是知其诗为先生余事耳，况其大篇短章，豪雄俊伟，汪洋浩翰，酷似其为人。故诚意伯刘公尝序其集曰：「其言有忠君爱民之情、去恶拔邪之志，恳恳悃悃见于词意之表。」诚得先生之心者也。其集甚富，借厄兵燹不全。其今大年所集，仅能收拾于煨烬残缺之余，盖千百而什一也。是则先生之手泽尚存，亦可谓之不死矣。大年实先生之曾孙婿，端愿谨悫，有文有艺。子三人，居安、居敬、居恭，亦读书尚礼。称其家儿谈者，谓其父子所得皆出于尊人溪园先生之教。溪园今年几九十，驾厚君子，博学能文。尝出粟助有司贩恤贫困，奉玺书旌为义民。以汇萃是集，不没先生之善而观，亦骆氏义举之一端云。溪园名象贤，字则民，故并识之。资善大夫南京吏部尚书致仕萧山魏骥书。

　　书竹斋先生诗集卷后

　　是集之传， 实先生曾孙婿骆大年之所自也。大年端介愿悫，儒 素自居，云栖乃别号。妇王，字永贞，从大父山樵翁，笄而命之，壶彝素率，配德警诫无违。子三人，长居安，次居敬、居恭，闲习诗礼，雍雍气谊之间，居敬梅之墨妙亦精。其尊人溪园先生博学，擅古文辞，山樵为忘年交，遗稿刊刻，深切于衷。溪园尝输粟贷贫民，奉旨以义民旌淑预光禄酒撰，采辑《诸暨志》，工费毋溷于人，书成大家。费见具膻醴，悉拒绝之，狷介若是，非义而何逮？若妇王保佑其家世，其竹斋遗稿，辅相克观，厥成行，无攸遂，宾敬有仪重，山樵十年乃字之得人。竹斋襟怀旷绝，矫时慢物，尝曰：「士生天地间，苟不以道德功名显，亦当文翰传后。何得生无益而殁无闻焉？」诸孙武昭克能，佩服斯训，凡诸述作，无不记忆叩之，朗然成诵，慨古怀今，萧然吟咏，自若明日，铛无粟煮，不暇论事，殊世异几。及百年，云栖相谓兴起，休烈导扬，篇简具载，刊置九原可作，平生志愿酬矣。惩劝风刺，措诸言辞之表，人得而见矣。诗凡三卷，弁诸首简，诚意伯青田刘公基出处详悉，并载太史，金华宋公濂训导，诸暨张公辰传中。予也与王氏居连里巷，山樵为执友，行侍席听讲常多，重以溪园文学交好。断金之谊，姻亲之往来，详于见闻，高山仰止，书成涣乎一新。因不辞而书之诗曰：「心乎，爱矣，遐不谓矣，其斯之谓争？」景泰七年岁在丙子二月既望郡人白圭书。

　　竹斋集序（一）

　　乾隆壬寅之秋，予客杭，寓居姚园寺巷姚氏之双清轩，与鲍子以文相往来。一日，读元人诗而鲍子适至，因语之曰：「吾乡杨铁崖、王山农二公，诗文甲于元代而集鲜完本，君家饶秘籍，盍以其全者示我乎？」鲍子曰：「具有之王一而杨七，皆足本也，子欲见之夫？何吝？」予跃然起曰：「此事怀之久矣！君果以足本相假，当谋之邑中，合众力为重梓焉。」鲍子许诺且从而纵恿之。是夕酒酣，予濡笔作征刻启稿一通，凡数百言，方欲举，行为友人牵率入闽，事遂寝。

　　越十有六年，为嘉庆丁巳，与王君柱公晤言及之。君大喜曰：「不才亦怀之数年，鲍氏本近已借录，藏筐中，正欲待先生为提唱耳？」即持启稿去，锲而传布之，然同人应之者尚少。逾年自客所归，有告者曰：「柱公刻《竹斋集》将竣事。」予心喜之而末遽信也。今七月之二十有二日，既人定矣，有叩门送书者自城中来。启视之，则焕然《竹斋》新刻也，为之狂喜。时秋暑方盛，簧灯而疾读之，不自知蚊蠛之刺肤与沾汗之流足也。柱公书来，属于覆校。为考定伪谬数十字，题四诗于卷，以复之。近又力督为序，予告以山农先生之为人与其诗，有刘文成公序，知之深论之当，予何人，敢复赘为辞不获命，姑追述其刻书之缘起如此。噫！是役也，虽发端于予，而劳劳奔走，力与愿违。今得山农后裔剞劂告备，诚为可幸矣！然而萍蓬流转之身无风窍唱和之实，斯幸也！适足以为愧也。柱公方切切焉为铁崖七集呼将伯，吾知自今以往，人皆感柱公之用心，慕表章前哲之盛举，山鸣而钟应，磁引而铁随，必能刻期集事。予又将转愧而为幸，且得藉手以告成事于鲍子，其为幸更何如也！嘉庆四年己未八月中秋日同里后学郭毓书

　　竹斋集序（二）

　　尝读诗至元之季， 世得二人焉，一曰席帽山人王逢，一曰煮石 山农王冕。是二人者，其姓氏同，其遭时不偶，遁迹山野，卒至播迁，沦落以死，亦无不同。至其为诗，则又各抒性灵，感时纪事，以陶写其磊落抑塞之气，而不为元时习尚所囿，皆豪杰之士也！余尝客澄江，过逢之黄山故里，访其遗诗，得《梧溪集》而诵之。及归，而求王冕所著《竹斋集》不可得。后闻越中骆氏家有藏本，倩友人访之，亦不见寄，窃叹古人著作或抑于一时，必历久而始传，或传矣而末广，必更阅百余年而始克广其传，此盖有数焉。今骆氏既有藏本，其精神意气之所注，郁积而不可遏，则必有好古之士，为之抉幽剔隐，出其书而传播之。譬之金玉，沈埋土中虽干百年而必发，又安见《竹斋》一集之终于沦没乎？

　　诸暨王君柱公，好古者也，因购书侨居于杭。一日，过余抱山堂，手一编请曰：「此予家远祖《竹斋集》也，访求数载，今得骆氏本于鲍氏知不足斋，然中多鲁鱼亥豕之讹，幸为我勘校编次之，且乞一言弃其首，将付之梓人，以传世焉。」余欣然应命曰：「此吾二十年前所遍觅而不可得者，不谓今始得之，且得之于元章之后裔。」噫，奇矣！以此见古今人虽不相及，而诗文之传每旷世相感。元章之殁，去今四五百年矣，其诗篇散佚，初赖骆氏之收辑，后得顾侠君之选存，此皆相感于不自知者，况居其里同其族如王君者乎？宜其倦倦于心而必思表见于世也。余嘉王君好古不没其先世之遗文，而并望其觅《梧溪集》而刊之，合为元季王氏两布衣诗，是则余之愿也夫。嘉庆三年岁次戊午十月朔日钱塘朱彭书于铁崖之抱山堂。

　　煮石山农王冕

　　冕字符章，诸暨田家子也。父命牧牛，冕放牛陇上，潜入塾听村童诵书。暮亡其牛，父怒挞之。他日依僧寺，夜坐佛膝，映长明灯读书。安阳韩性异而教之，遂通《春秋》。尝一试进士举不第，即焚所为文，读古兵法，着高檐帽，衣绿蓑衣，摄长齿屐，击木剑，或骑牛行市中，乡里小儿皆诎笑，冕弗顾也。尝北游燕都，泰不华荐以馆职，冕曰：「不满十年，此中狐兔游矣，何以禄为？」冕工于画梅，以胭脂作没骨体。燕京贵人争求画，乃以一幅张壁间，题诗其上曰：「疏花个个团冰玉，羌笛吹他不下来。」或以为刺时，欲执之。冕觉后亟归，隐会稽之九里山，自号「煮石山农」。命其居曰「竹斋」，题其舟曰「浮萍轩」，自放鉴湖之曲。赋诗辄千百言，鹏骞海怒，读者毛发为耸。明太祖既取婺州，遣胡大海攻绍兴，屯兵九里山。大海延冕问策，冕曰：「越人秉义，不可以犯。若为义，谁敢不服；若为非义，谁则非敌。」明日疾，遂不起。宋文宪公就濂作《王冕传》，言太祖取婺州，将攻越， 物色得冕， 置幕府，授以咨议参军，一夕以病死。秀水朱检讨彝尊曰：「冕为元季逸民，自宋文宪传出，世皆以参军目之，冕亦何尝一日参军事哉？读徐显《裨史集传》，冕盖不降其志以死者也。」向来选本，俱编元章入明诗，兹特援朱检讨之言以正之，使后之君子得以考焉。顾嗣立《元诗选二集竹斋集》

　　明史王冕传

　　王冕，字符章，诸暨人。幼贫，父使牧牛，窃入学舍，听诸生诵书，暮乃返，亡其牛。父怒挞之，已而复然。母曰：「儿痴如此，曷不听其所为？」冕因去依僧寺，夜坐佛膝上，映长明灯读书。会稽韩性闻而异之，录为弟子，遂称通儒。性卒，门人事冕如事性。屡应举不中，弃去，北游燕都，客秘书卿泰不花家。拟以馆职荐，力辞不就。既归，每大言天下将乱，携妻孥隐九里山，树梅千株，桃杏半之，自号「梅花屋主」。善画梅，求者踵至，以幅长短为得米之差。尝仿《周官》著书一卷，曰：「持此遇明主，伊、吕事业不难致也。」太祖下婺州，物色得之，置幕府，授咨议参军，一夕病卒。

　　

　　
