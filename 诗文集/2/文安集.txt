　　钦定四库全书　　　　　集部五
　　文安集　　　　　　　　别集类四【元】
　　提要
　　【臣】等谨案丈安集十四卷元掲傒斯撰傒斯字曼硕龙兴富州人延祐初以荐授国史院编修官应奉翰林文字迁国子助教告归复召还天厯初开奎章阁首擢为授经郎与修经世大典累官翰林侍讲学士总修辽金宋三史卒于官追封豫章郡公谥文安事迹具元史本传傒斯与虞集范梈杨载齐名其文章叙事严整语简而当凡朝廷大典册及碑版之文多出于其手一时推为钜制独于诗则清丽婉转别饶风韵与其文如出二手然神骨秀削寄托自深要非嫣红姹紫徒矜姿媚者所可比也虞集尝目其诗如三日新妇而自目所作如汉庭老吏傒斯颇不平故作忆昨诗有学士诗成每自夸句集见之答以诗曰故人不肯宿山家夜半驱车踏月华寄语旁人休大笑诗成端的向谁夸且题其后曰今日新妇老矣是二人虽契好深而甲乙间乃两不相下考杨维祯竹枝词序曰掲曼硕文章居虞之次如欧之有苏曽其殆定论乎顾嗣立元诗选载傒斯诗题曰秋宜集今未见焦竑国史经籍志载徯斯集一卷今亦未见此本凡诗四卷又续集二巻制表书序记碑志杂文八卷乃其门人锡喇布哈【原作爕理化今改正】所编锡喇布哈字元普泰定四年进士第九卷有送锡元普序即其人也所编虽不足尽傒斯之著作然师弟相传得诸亲授终较他本为善观元诗选所载秋冝集中晓出顺承门有懐太虚絶句曰歩出城南门遥望江南路前日风雪中故人从此去乃割裂汉乐府半首为傒斯之诗则所收必不甚精矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆费墀












　　钦定四库全书
　　文安集卷一
　　元　揭傒斯　撰
　　临川女
　　我本朱氏女住在临川城家世事赵氏业惟食农耕五嵗父乃死天复令我盲莫知朝与昏所依母与兄母兄日困穷何以资我身一朝闻密言与盲出东门阿母送我出阿兄抱我行不见所向途但闻风雨声行行五里余忽有呼兄名兄乃弃我走客前抚我言我与赵世亲复与汝居邻闻汝即赴死扶服到河滨我身尽沾濡不复知我身汝但与我归养汝不记年涔涔遵旋路咽咽还入城城中尽惊问戚促不能言望门唤易衣恐我身致患再呼我母来汝勿忧饥寒汝但与盲居保汝母女全我母为之泣我邻为之叹喜我生来归疑我能再明况得与母居不异我父存我今已十三温饱两无营我母幸康强不知兄何行我母本慈爱我兄亦艰勤所驱病与贫遂使移中情当日不知死今日岂料生我死何足憾我生何足荣所恨天地生不如主翁仁谁能为此徳娄公名起莘
　　夏五月武昌舟中触目
　　两髯背立鸣双防短蓑开合沧江雨青山如龙入云去白髪何人并沙语船头放歌船尾和篷上雨鸣篷下坐推篷不省是何乡但见双双白鸥过
　　张君寿先生鹄山隠居
　　当日自期顔杲卿莫年羞见鲁诸生膝兼多病终难屈身为长愁视转轻日晏典衣留客醉雨余开户防儿耕淮云楚树晴如扫卧送年年江水声
　　送赵履道虞叔常还江右
　　赵子我同里虞郎我同年手折武昌栁送上西江船买鱼沽酒烧荻鞭夜下西塞寒山前西塞山碧如苔君今去防时来东风花开春水涨待君黄鹤矶头望君庾公楼上
　　寄题九江义门陈氏寿安堂
　　匡庐之隂彭蠡涯七百余载真良家【宋御书表其门曰真良家】冲和郁勃吹不散飞落南山萱草花往时冠葢如流水撞钟鼎食三万指诏书十度复租庸每嵗朝廷仍贷米父慈子孝则四方纪净纲明照闾里蓬莱水浅昆明空天开地辟元气通张公百忍泽未竭王母千年桃始红南山筑堂三百歩翠竹屯云森玉树忠厚必有神明扶淳朴自是期頥具方瞳緑鬓红氍毹春酒摇荡香扶踈公侯子孙始必复日为太夫人起居
　　正月十二日寻卢学士船至汉口留诗为别
　　晴江澹微澜泄云在层巘参差连舫出散漫羣鸥逺始知遵汉广遥睇髙斾卷怀贤每忘贱临流亦忘蹇苍茫景将入窈春犹浅新知遽相违余悰何由展
　　黄尊师髙轩观鵞因留宿
　　开轩南岳下世事未曾闻落叶常疑雨方池半是云偶寻骑鹤侣来此看鵞羣一夜潺湲里秋光得细分
　　衡山县晓渡
　　古县依江次轻舆落岸隈鸟冲行客过山向野船开近岳皆云气中流忽雨来何时还到此明月照沿洄题王山仲所藏潇湘八景图卷走笔作
　　潇湘夜雨
　　涔涔暗江树荒荒楚天路稳繋渡头船莫放流下去
　　逺浦帆归
　　防防何处来小楼江上开长恨风帆色日日误郎囘
　　烟寺晚钟
　　朝送山僧去莫唤山僧归相唤复相送山露湿人衣
　　洞庭秋月
　　颢气自澄穆碧波还荡漾应有淩风人吹君山上
　　平沙落雁
　　天寒关塞逺水落洲渚阔已逐夕阳低还向黄芦没
　　渔村晚照
　　定从海底出且向平沙照渔网未全收渔舟还下钓
　　山市晴岚
　　近树参差出行人取次多板桥双路口此世几回过
　　江天暮雪
　　孤舟三日住不见有人家昏昏竹篱处却恐是梅华
　　以事蹔如武昌发临川
　　江转欲无路山回忽似围客程秋共逺物色晚多疑稍稍沙鸥集葱葱野树稀武昌今夜梦定有故人知
　　女儿浦歌
　　女儿浦前湖水流女儿浦前过湖舟湖中日日多风浪湖边人人还白头
　　大孤山前女儿湾大孤山下浪如山山前日日风和雨山下舟轻自往还
　　送尹十六善叟谒告归茶陵防贤兄处士十韵
　　八嵗赖贤兄未埋犹望生旋闻日下敢恋世间荣得告如无及严期况有程意长看路短义重觉身轻乡树迎船出江云入暮横望山占驿堠听鴈作城更但使能临穴犹堪畧慰情死生今古异去住别离并尚足醻知已非贪美俗评匆匆不可尽回首各沾缨
　　送黄五舅得武陵校官还辰州寓居省侍
　　宁上山头种禾黍莫向他乡作羁旅山田得雨尚有年他乡顦顇何人怜一身千里家何在全家更在沅湘外独树鸡鸣枫叶飞荒村鴈没芦花碎亲在穷边望子还子在长途衣复单居无寸田出无仆明年作【音佐】官当食禄
　　贫交行
　　驱车渉广川扬帆陟崇丘结交四海内中道多愆尤朔风厉苦节独鹤横九州朝拂三岛树夕过五城楼两翅偶寒影旷然何所求登髙临大江日暮万里流时哉防凿人八年忘外留出必益稷俱归与防龙俦进退两不疑功成垂千秋万事日相敓恩情若云浮吾心苟不渝反覆安足仇自非天地外何能独忘忧
　　晓坐张先生朝阳轩
　　朝日照髙树幽人方啓关萧寥尘外事风叶满窻间
　　别武昌
　　欲归常恨迟将行反愁遽残年念骨肉乆客多亲故伫立望江波江波正东注
　　南康夜泊闻庐阜钟声
　　庐山三百寺何处扣曾云宿鸟月中起归人湖上闻入空应更迥近瀑正难分遥想诸僧定香炉上夕熏
　　春日杂言七首
　　日月朝朝新何物能独乆常恐天与地变化亦已朽东风闯然来茫茫浩无首起视桃李树晱艳一非旧如何扬子云泯然空自守
　　朝出城西门孤坟何穹窿雄狐窜其西脩蛇出其东云昔有狂士七尺才且雄平生无所頼屠狗涉春冬一朝际风云身贵位益崇死生好恶间咄唶生秋风气骄日凭陵家国两蒿蓬子孙分散尽空有牛羊踪
　　羃防杨栁枝防茸春草齐夭夭谁家妇采桑临路岐零露沾其裳蛛丝卷其衣树髙身苦弱蚕饥行复迟辛苦事姑嫜宿昔减容辉见者皆叹息此心知独谁良人日暮至醉问尔何为
　　啁啁田间雀啄啄常不给春水日已深网罗复相及既无养生具日夕汤火急多谢云间禽无为自羁絷祝融九千丈潇湘地底流汹涌洞庭野崩腾江汉秋上有飞仙人身披紫云裘昔者尝相遇缈若乗丹丘同歌黄鹤渚共醉岳阳楼思之忽不见独立怅悠悠
　　我有琅玕草欲赠江东客出门道路长卷袂空叹息灵苖世所尚良士余所惜神仙无千年耿耿谁复识五歳能读书十歳能赋诗十五事逺逰三十无所为既俯仰责复为邻里欺生计日已踈世态多瑕疵煌煌金张门徒皆光辉日宴賔客集轩车如风驰一笑掷千金片言委黄泥齐生独抱琴来徃何迤迤
　　梦两离
　　阿英十二能辟纑阿牛五歳贪读书辟纑成缕无人识读书有志令人惜汝父飘零汝母休吾亲虽健俱白头雨声断道风惊屋阿婆独抱诸孙哭
　　梦武昌
　　黄鹤楼前鹦鹉洲梦中浑似昔时逰苍山斜入三湘路落日平铺七泽流鼓角沈雄遥动地帆樯髙下乱维舟故人虽在多分散独向南池看白鸥
　　游麻姑山五首【并序】
　　湖北宪使程公闲居盱上二年矣五月二十日诏拜翰林学士又十日公与使者及诸客同游麻姑山辄以览厯所止赋诗五首
　　云关
　　君子荷初服思至若无荣穆穆芳雨散悠悠苍山行危关拥雾黒飞衢缘云青苔藓滑如积杉松窅防防时逢负苓翁忽闻流水声举足向益髙矫然欲遐征徒各忘倦矧彼髙人情
　　飞练亭
　　神工掷天绅挂之两崖间万古输不尽谁能测其端势割山石愁气挟草木寒安得天风吹系彼日月还麻姑緑云髪黝黝长不残
　　涌云亭
　　泉源出地底仰向云中行擘厓防千丈乱石皆腾狞风霆日夜急雨雪虚空明不有神物扶兹山应乆倾喷薄侧飞鸟砰鍧愁百灵仙家信为好喧聒何由平
　　三峡桥
　　两山束飞梁下堑不测渊谁开万寻铁逗此无穷泉淙淙辊空曲汹汹投奔川阳光下照之忽作龙腾天常恐桑田变中有瞿唐舡
　　麻姑坛
　　嵯峨仙都观遥望丹霞天后有千歳松前有百顷田风日夏飒沓烟云昼葱芊羣彦一时集安知非列仙持觞起相醻罢琴抗髙言天道信悠邈人情何拘挛灵君不可致落景讵少延仰虽慙防防俯实忧元元主人顾坐客此中可忘年
　　卢学士奉防南祀海岳繇钟陵相别闻尚宿留防稽有怀奉寄
　　钟陵一分手防日过钱唐五日山隂路千峰海上凉烟霞含景气草木识天香夙昔经行处风深转不忘
　　病夜
　　素壁深藏独客身桃枝姜胯只为邻极慙供给烦贤友尚恐传闻及老亲蛬响戒寒相应起烛花连夜为谁新多情造物真豪纵尽力相驱病与贫
　　得程翰林扬州消息
　　皇明属休期侧席伫贞良游麟既集薮鸣鳯亦在冈君子乗时兴出饯何辉光车马塞江介笳鼓凝羽觞时秋风雨交四顾野茫茫晨钲激中流飞斾忽异方蓄思遵旋轨浮云纷北翔道路间邦畿草木陨寒霜晷景倐易流悲来但徊徨君怀经纶忧我负灾疾妨鶱沉固异趣情谊结中肠居下众所夷在贱谁不忘宛缅广陵翰胡独置我傍鬰悒憎愁思投袂睇莽苍自顾匪茅茹委迹任空墙渊渊贤逹心悢悢情内伤
　　归故园新居落成后作
　　亲老身仍苦家贫歳更凶抡材斤斧后发地草莱中面势防前迹欢呼集众功聊存今日意敢望昔时同漂转何多歳艰难且定居隣人供菜菓穉子进诗书稍觉牛羊逺兼知蔓草除此园三百载亦复返吾初
　　山行
　　稍出羣山复渉溪溪光山色冷相辉青裙独踞溪边石不顾行人自濯衣
　　寄题冯掾东臯园亭
　　时雨散繁緑绪风满平原兴言慕君子退食在丘园出应当世务入咏幽人言池流澹无声畦蔬蔚葱芊髙林丽阳景羣山若浮烟好鸟应候鸣新声和且闲时与文士俱逍遥农圃间理逹自知简情忘可避喧庻云保贞和歳暮委周旋
　　宿梁安峡梦故室有感时还盱江
　　梁安峡里杜防啼絶壁苍苍北斗低云气倒连山影合石棱斜鬬浪声齐南风尽日迎归客落月空江梦故妻一室十人分数郡百年几处候晨鸡
　　送赵仲逺瓯寜
　　仍为令尹去如送武夷仙旧政闽人説新诗海客传度关风散暑下瀬月依船不夺循良意因知幕府贤
　　山庄晚立有怀舍侄沆督获临川
　　防防黄桑叶苍苍白竹峰居人争野碓归客背村钟路暗縁溪湿山寒着雾浓阿咸收稻未辛苦阙相从
　　哭王十良仲
　　深谷可为陵大海可为田唯有死者穷无由覩青天千古黄壤间万古黄泉下精神与时息形质随日化日落朝复生月缺望已盈不知死者别何时见形声悲哉复悲哉已矣复已矣我友初五人今焉忽成四死者不复见生者别离多人生如春花美好知几何欲为生者欢须念死者苦死生日相寻欢乐如粪土
　　雨述三篇
　　江南臈月天未雪居者单衣行苦热连山郡邑瘴尽行岂独岭南与闽越逋民穰穰度闽山十人不见一人还明知地恶去未巳可怜生死相追攀
　　近闻闽中瘴大作不间村原与城郭全家十口一朝空忍饥种稻无人获共言海上列城好地冷风清若蓬岛不见前年东海头一夜潮来迹如埽
　　冬来一晴四十日三日南风当有雪不知闽岭今何如念我故人书断絶剑南判官心所亲瓯宁大夫政有神腐儒多事浪忧喜安得贻书两故人
　　春暮闲居寄城西程汉翁十五韵
　　迢迢曾城阿峨峨鳯凰山下有隠沦士能为淮汉言两日一寓音五日一承顔每谈经济事恒及离乱间言辞多忼忾文字少凋残不叹东逝川但忆南山田寜与无心游不受众目怜褰衣必峻崿散歩亦名园舒卷信在襟萧寂固所安经春僒疾痗抚时增懦孱羣书乱药裹髙卧掩荆关蹇余属乆要朝诣常暮还丑劣愧高情焉知君所观日出众鸟语苍岑满楼端申章写深谊谫薄何由宣
　　长风沙夜泊
　　长风沙风沙不断行人嗟行人嗟柰君何南风正髙北风起大船初湾小船喜移船更近大船头不独风沙夜可忧但祝行人好心事长江何处是安流茅屋参差数株栁时平尚置官军守青裙老妪诧鲜鱼白髪残兵卖私酒鱼贱可买酒可沽他人心事知如何
　　何郎失镜词
　　团团如月不曾亏家人亲置枕中时朝朝将正头上帻时时携镊鬓边丝古文宛转何人造失来始觉今难讨街头不値半缗钱古铜终较今铜好向人不敢再三寻客里空疑同舍心万里相随一朝别夜夜还瞻天上月
　　赠青城侯尊师次人韵
　　闻説名山采药踪多从云去少人逢蜀江春老归难定燕谷寒来望转浓案上僊经新长蠧匣中雄剑旧降龙不知少日寻真处还在青城第几峰
　　赠友
　　天道有恒运君子蹈其常时物自熈洽庻心亦惟康鄙人寡虑思沴气冐隂阳霜霰中夏零焉得不摧伤先圣有遗训血气戒方刚懿彼老氏言舌齿分存亡反躬实明哲观色屡廻翔正徳讵云害率欲乃非祥勿谓曐空明不足输景光勿谓径寸茎不足载春芳推余暨昏朝怀哉安能忘
　　晓出顺承门有怀大虗
　　歩出城南门怅望江南路前日风雪中故人从此去
　　京城闲居杂言八首
　　都城列万雉楼观切飞霞太液深荡潏广寒髙嵯峨重译逾万国流声竟四遐既宠瑰异才复保勋旧家忠厚企行苇明照彻羲娥永惟皇上徳世世袭亨嘉
　　冀北多良马渔阳多壮士马休伏槽壮士习农器桑枣竟中州朝贡四方至外无烽燧警内有耳目寄逍遥放良时欢乐永不替
　　济济从臣内赫赫公与侯伊昔从我皇守边瀚海头荷戈十余载力战如己忧寸防无遗用长智少淹留劳多必重赏功大靡轻酬意气相倾动恩深身若浮天子乗六龙垂衣临九州茅土亘河山甲第隘庄馗四海仰光耀出入拥华驺富贵欲如此宠禄信难侔从军亦云苦眷言享斯丘
　　朝从猎城南暮从猎城北白马喻飞翰轻裘如膏泽尘起如兽骇风髙如鸟疾只箭落双鹙千金出俄刻归来拜恩宠乐饮过一石僮奴增意气賔客改顔色常恐文逹士轻薄多瑕擿髙门临广衢秋风上荆棘
　　朔土髙且厚民生劲而彊榆栁虽弱质生植益繁昌桃李大于拳枣栗充糇粮谁谓苦寒地百物莫得伤青青云梦竹宿昔傲雪霜移植于此庭不如芥与杨竹性岂有改由来非本乡
　　寒门士客途困台城上无公卿故下无旧友朋裘褐不自蔽藿食空营营四顾烖沴余但闻号苦声日负道徳懿敢怀轩冕荣节食慎所欲聊以厚我生
　　髙歩览九州谁独无与亲同室不相喻矧彼途路人诱訹更驱迫巧诈日真共美为善乐莫知与善邻未足保厥躬已谓贻子孙一言易为义一恩易为仁世无鲁东叟何以慰心神
　　众飚惊野草日夜委鲜腴嗟哉白杨树髙髙淩虗朝游车马中夕息思故庐尘衿难为洁野性非京都贫贱不自保焉能恋簮裾頼有死与生可齐贤与愚
　　去妇词【并序】
　　江东有一士子留都下三年适娶一贵人女为妻乆乃知其已有妻子矣一夕逃去因托去妇为之诗非徒欲传其事抑以示风戒云尔
　　轻合鲜义终苟容希礼遇逺结万里昏多为才名误始与君结好不知君有妇有女嫁他人俱懐托迟暮青青墙下草生死墙下路姢姢道傍华零落无处所女子失其身何以保贞素既乖百年意百年谁能度对镜空悲唶中心良难诉浮萍难为托一木无两附弃旧属新欢新欢渐成故宁当中路析莫被他人去宁老阿母傍不受他人妬腾身出房闼两絶无复顾所愿嫁他人甘心西山树
　　四友诗【并序】
　　四友者广信王庭钰良仲李商弼良佐武昌卢廷鸾子仪同里熊坦从正也李亡已七年余亦亡二三年余索居京师毎夕梦寐与四友相接伤其皆贤而无夀又与予笃好乃作四友诗一以志余哀一以槩见其平生云李得年二十三卢二十九熊三十四王四十有九王兄负竒伟十四已应门仓卒遘闵凶盗贼蔽丘原衰绖从伯父慷慨安其人豪横剧狼虎瞠目莫敢干降心相欵宻共称孺子贤时应州县役调笑官长尊酬接虽靡盬讲习日多闻激烈忠愤际委曲礼法间时平俗益康放志农圃言【有集曰圃课】浮湖感龙变【尝泛彭蠡见龙见遂肆意墨龙悟觧夐絶】陟巘思鸢鶱古笛振哀铁清琴繁素弦每伤古人逝迸泪尊酒前与我初识面已誓为弟昆虽谓天不仁中路遂离分寥寥昻山阿黝黝砚井泉賔客一以散托梦与招魂嘉木不丛生犹为造化欺繁霜凋其叶震风荡其枝利虫齧其根饥禽啄其皮岂无雨露滋不得干云霓李氏年弱冠博通三氏词援毫防飞电吐气裂豹螭信如海上潮直若琴上丝朗如九秋月温比三春晖志在跻圣贤宁复顾所私一悟生灭理天地忽若遗【君卒时一日晨兴有数道人叩门谒求作白莲庵记君援笔而就大为得意有顷忽奄然坐逝父母闻而趋哭之迎谓父母曰某兄弟幸多死生命也勿以为忧既瞑一道人抚其背曰檀越檀越生好处生好处复瞪目视道人厉声曰佛法本无生灭卒癸夘二月也时众轝出城初不能胜忽轻如羽】顔回蚤闻道短折非所悲茫茫后死者中夜独涟洏
　　武昌故旧中卢生亦竒杰雄才傲当世髙谊凌白日贫贱有相知富贵莫能折冠葢如云雾而独与余宻大徳七年夏予有长沙役临河与余分揽袂乆呜咽知心托生死谁能此离别千里竟相从风浪复炎热青天入杯酒歌啸中夜激便欲乗沧溟超遥送华髪行行亦云至终当与君拆舍棹即长途惆怅如永诀谓余平生怀时俗莫能逹学不追古人终不愿有室还闻起分教小邑傍萧瑟始为贤者哀那知遽沦没樊山罢欢防赤壁空流月伫立想音形音形一何濶
　　亲友日凋谢况我情所钟熊子三十余亦在九原中髙才只促龄积善适为凶天道不可依人命如飞蓬梦寐常相见烱若生相从亦知心不异矧复里闬同始君掾韶学我心实忡忡归来已三年微疾竟永终薄禄不救饥一官非髙崇独令君子亡碧血冷秋风邻曲恩爱絶山川谈笑空名家失金匮樗栎入公宫谁复继粹温徒用相舂容千秋瓘山路缭绕剑池东
　　赋双陆
　　三五对参差髙呼得采时犹疑双出早毎恨独归迟散地偏难入全功或误竒极知妨日力聊足审安危
　　泊安庆时再北逰
　　夜泊淮西郡寒生客子衣酒家临岸闭野烧暎江飞云尽月初出潮平风渐微前年城下路此际正南归
　　渔父
　　夫前撤网如飞轮妇后摇舻青衣裙全家托命烟波里扁舟为屋鸥为邻生男已解安贫贱生女已得供炊爨天生网罟作田园不教衣食防人面男大还娶家女女大还作家妇朝朝骨肉在眼前年年生计大江边更愿官中减征赋有钱沽酒供醉眠虽无余羡无不足何用世上千钟禄
　　髙邮城
　　髙邮城城何长城上种麦城下种桑昔日铁不如今为耕种场但愿千万年尽四海外为封疆桑隂隂麦茫茫终古不用城与隍
　　济州初度
　　辞家计日逢初度迟日暄风在帝京晓起慈亲望天北行行初泊济州城
　　杨栁青謡
　　杨栁青青河水黄河流两岸苇篱长河东女嫁河西郎河西烧烛河东光日日相迎苇檐下朝朝相送苇篱傍河边病叟长回首送儿北去还南走昨日临清卖苇囬今日贩鱼桃花口连年水旱更无蚕丁力夫徭百不堪惟有河边守坟墓数株髙树晓相参
　　杂诗四首寄彭通复
　　日月丽中天列宿烂昭昭河汉髙且深乌鹊以为桥寒霜昨夜降时菊委嘉苖地势西北雄终歳皆风飚工宰万物时至有荣消常恐光景迟不得与逍遥
　　区区九州内横从数千里谁设山与河愚者分表里京师天下本万国赴如水珠犀从南来狗马由西止浩浩荆呉船日夜行不已生材无定所一物孰非已皇天仁且广君道亦如此我思古唐虞当日谁共理
　　巢由伏箕颍园绮居商顔洗耳甘自洁茹芝竟不还三杰足为理五臣安可攀髙尚诚所贵孔辙奚独环吾闻有隠沦多在衡霍间饭牛腹长饥百结凄以寒怀寳羞自献邈然老空山
　　脉脉我所思彭氏蹑遐踪婉婉若处子未曾出房栊相望四千里逾年阙相从五月君寄书九月逹京中我书欲报君书到歳已穷岂不怀缱绻无由觌君容参差天际云缥缈乗朔风羽翼不吾施翩彼南飞鸿君有髙世行我无适时功天命人得违出处谅非同
　　栢堂诗【并序】
　　栢堂为刘母熊夫人作也夫人有淑徳年二十五而寡守志不嫁有子曰观又贤作堂以奉其母请名于太史氏谓之栢堂而作是颂
　　郁彼北堂言树其栢其栢嶷嶷维木之特栢之始生于彼髙陵雨露其凝金石其贞栢之既成鳯臆鸾膺言树斯庭霜雪是凭雪霜浩浩其栢矫矫有美君子而弗偕老其叶栾栾其节桓桓其居安安永世式观我堂既构我栢既茂天锡眉寿保艾尔后
　　文安集卷一
　　钦定四库全书
　　文安集巻二
　　元　掲傒斯　撰
　　献张平章
　　天厯肇朔坤舆集皇灵汴蔡既榛夷南海沦炎精图书入天府将帅功业成寳玉被亲懿茅土列公卿庻类奋休祥羣贤基太平明公绍鸿烈文采敌华声出入三十年惕然心靡宁论兵軆安危揽辔思澄清矧宅股肱地夙夜在王庭名髙徳益难位隆责匪轻圣心诚裕臣节美战兢唐虞登夔臯尧舜犹日升周召竭师保成康措王刑昌明愿同济援笔播芳馨
　　题祝道士龙虎山先天观图
　　闻説先天观重重絶壁环鸟啼青涧里花落白云间樵子能长啸居人识大还洞门无处认唯有水潺湲
　　二贞诗
　　关右有姬氏父子皆蚤世姑赵妇张皆以年二十五而寡守节不嫁作二贞诗
　　关右有姬氏父子皆弃捐孀妇奉寡姑誓死各芳年膏沐谁复理罗襦委箧间辛苦事蚕缫祭祀亦靡愆父母既莫夺媒妁徒空言鳬鴈安所施币玉视如烟宁与枯瘁没不为欢乐存婉婉桃李花春鸟何翩翩万物各知时姑妇独累然
　　史馆独坐
　　地夐天逾近风髙午尚寒虚庭松子落欹槛菊花干抚卷俱千古忧时有万端寂寥麟父笔才薄欲辞官
　　周待制致乐堂诗
　　有堂渠渠在番之区维周寿母式燕以娯渠渠有堂在番之阳维周寿母式燕以康斯堂何有有兰有芷垂佩蘂蘂维周之子斯堂何有有兰有荪垂佩申申维周之孙曰烝曰尝孔时且具维甘维防承于寿母母曰宁只福禄凝只升斯堂只我心平只母曰嘉只福禄遐只升斯堂只我心和只
　　马氏岩溪图
　　何处幽岩下复有清溪防雾气散长林湍声落平野石宜白鸟憇树想猨把谁独此安居居人云姓马
　　山水图
　　幽人无世事髙卧谢浮名山崦晴时出溪流尽处行还闻有渔钓相问扣柴荆不扫门前路莓苔满地生
　　送道士薛卿归江东
　　知君此去渐难招只在人间已廓寥市上有时逢卖药山头何处覔吹箫仙岩华落溪流满鬼谷云开树影遥未必故山安隠逸海天凉月夜萧萧
　　大明殿退朝和周待制
　　巍巍道徳拱羲皇济济威仪陋汉光日射龙文宫女扇风传鸡舌侍臣香中霄景气浮双阙下界欢謡动八荒词馆小臣何以报皇图圣夀与天长
　　祖生诗
　　浦城孝子身姓祖自怜性命如粪土生才五歳遭乱离有母更被官军虏零丁二十八春秋母纵得生何处求天地茫茫明月恨江山漠漠白云愁忽得母书惊母在防书未尽泪先流书云流落河南县河南蹋遍无由见唐州境上忽相逢白髪萧萧霜满面谁知喜极情转悲旁人更问初别时千生万死到今日始为母子东南归东南迢逓闽山路入门犹记阶前树居人传説尽相防鸡黍提携竟朝暮祖生母子真可怜少壮离别老大还同时乡井被兵者防人骨肉能生全愿生母子长寿考四海升平永相保
　　孤雌行为郾城节妇作
　　有鸟有鸟雌雄相追哺雏未饱鸣且飞雏未长雄乃死子亦随朝朝暮暮唯孤雌长林广野风日美歩歩不敢离故栖燕雀摇飏差复池回身侧脑递相欺谁怜孤雌心到死终不移更有许州郾城徐氏母一生抱恨守空闺
　　燕氏救兄诗
　　千金之子不死市楚人竟杀陶朱子生者可杀死可生千金为重骨肉轻谁谓平阳有燕氏倾家乃出而兄死弟再有兄兄见弟里闾惊嗟官吏喜呜呼安得天下之吏廉且循庻政如水无寃民
　　送华尊师以天寿节奉诏祀武当
　　灵畤严汉祠神峰标楚甸羽人丹丘伯承诏驰嘉荐华渚曜玉虹条风舞燕长淮南中泻乔岳云间献渉旬歴峻阯梯空答愿授简香始升掲防帝如眷天清翼轸动地肃武见飞响迥更闻竒祥静逾绚是中有真侣蚤接诸方援胼胝负畚锸凿翠蓄雷电金芝产斋房璚云冠岩殿祈祷无歳年防节方纷衍既协时君降又乐明祀徧圣厯齐堪舆丰泽周防县还归报天子独徃奚所羡【真侣谓张真人有道行】
　　送马雍古御史抚喻河西
　　我皇属忧顾君子得安居孟春风且寒遣子以脩途四牡何翩翩回首睇神都我懐正纡郁殽函忽已逾积雪被长峦萎者何时苏岿彼莲花峰上出浮云衢白日皦以悬下视若墟烟尘起西北原野无定株行者中顾怀居者念其庐黄河汹东流乃自昆仑渠四海岂不旷切若肌与肤亲贤逺谗人古以致康娯君子诚多材乃用在驰驱秦陇阻关塞嵗月浩已徂鞠躬尽明义足为世所模
　　送周山人之辽东
　　物变风已暄庭虚雪犹在每与君子违偏惊嵗年改名山先梦到灵药随方采明月望行人云槎隔辽海
　　李宫人琵琶引
　　鄠县亢主簿言有李宫人者善琵琶至元十九年以良家子入宫得幸上比之昭君至大中入事兴圣宫比以足疾乃得赐归侍母给内俸如故因亢且乞诗于余遂作李宫人琵琶引其辞曰
　　茫茫青塜春风里歳歳春风吹不起传得琵琶马上声古今只有王与李李氏昔在至元中少小辞家来入宫一见世皇称艺絶殊歌翠舞忽如空君王岂为红顔惜自是众人弹不得玉觞未举乐未停一曲便觉千金值广寒殿里月流辉太液池头花发时旧曲半存犹解谱新声万变总相宜三十六年如一日长得君王赐顔色形容渐改病相寻独抱琵琶空叹息兴圣宫中爱更深承恩始得遂归心时时尚被宫中召强理琵琶弦上音琵琶转调声中澁堂上慈亲还伫立回防旧赐满牀头落花飞絮春风急
　　题上都崇真宫陈宫人屋壁李学士所畵墨竹走笔作
　　玊京滦水上仙馆白云乡虚壁数竿竹清风生满堂微吟弄寒影静坐伫幽香有客仍无事淡然方两忘集贤大学士赵国公王开府庆八十应制
　　昭代雍熈日词林赋颂时紫宸丹诏出甲第五云垂裕庙青宫里王公玉树枝朝趋陪绮甪夕侍接龙防际防真难及飞腾已在兹暴公初绣斧方叔更藩维霜简惊风采天官肃羽仪还迎代邸入竟被汉文知位望跻三少权衡俯百司每防天黼黻直许国蓍龟鳯龡广寒殿龙舟太液池羽觞春侍宴玉座夜观碁徳业前贤继辞华后进推髙情睎广受余事拟徴珪全赵山河富瀛洲日月迟九卿防采服八袠表厐眉皇覧逢初度殊恩介寿祺黄封中使出玉食尚饔移国老陈嘉庆【李韩公作序】羣公播盛辞礼非前代有施及老臣宜福禄何人并忠贞百嵗期圣心诚念旧政用作臣规
　　陵阳牟景阳以名祖父之子孙负竒材劲气而与世不偶自台州教授入掾翰林一语不合竟弃去不顾以诗为别
　　竒璞刖之媒蛾眉妬之具悄悄君子心皇皇百王度髙风集大木日夜如吼怒不畏枝叶残但恐本根蠧晓登荣台上天地一何巨白日光未吐羣星烂无数仙人五云车缥缈玊清路区区隂阳中可望那可遇忽闻金銮客嵗暮仍南去不得与之同顿足毛髪竖
　　结羊肠词
　　正月十六好风光京师女儿结羊肠焚香再拜礼神毕剪纸九道尺许长撚成对绾双双结心有所祈口难説为轮为镫恒苦多忽作羊肠心自别邻家女儿闻踪至未辨吉凶忧且畏须臾结罢起送神满座懽忻杂顦顇但愿年年逢此日儿结羊肠神降吉
　　刘承防父大司徒邢国公庆九十应制
　　圣主尊贤遂及亲邢公盛事更无伦身跻九袠瞳方碧貌过耆年鬓未银鸠杖乍颁宁畏噎龙章洊拜欲忘身上公建土山河富光禄分壶雨露频析木天清云五色梁园花发月重轮【锡宴梁氏园】三宫宠锡惊殊数四座称觞半老臣瑞锦斓斒迎化日兼金条脱照芳春素烟冉冉晴熏上白雪泠泠艶曲新先世勲庸归琬琰名家父子映冠绅三槐已验移居日五柳翻如寄傲人涧底桃花曽阅世枕中鸿寳自颐神词臣欲继庄生作才薄何堪论大椿
　　小孤山次韵
　　小孤山前一回盼苍然始识孤山面隔江叠嶂开翠屏絶壁浮云飘素练忆昔初防翰林聘舣棹探竒不知倦扪萝渉级至絶顶目极神开气为变大江东滙彭蠡来昼夜崩腾犇海甸笳鼓遥闻日月动帆樯忽度乾坤转舟人不识造物竒但趣急趂南风便蚤悟微官七载缚底用区区厌贫贱深冷壁守编摩何异扬雄困雕篆重来胜地嵗云暮短景催人疾如箭天昏一火明山半石底犹疑有雷电彭郎矶下寒浪涌坐客正説龙君传人生可喜还可怜世事堪违不堪恋明朝匡庐复入眼虽有此境何由羡武城先生独好事名山每恨游难徧丰城客子无一钱但当作诗乞如愿
　　赠别曾编修归庐陵葬学士兄
　　孟冬凉风厉谒告归庐陵阿兄在九原嵗暮岂遑宁兄昔事武皇海内希英声意气动人主文采何从横时事一朝异长揖去躬耕令弟绍芳猷荣足在承明如何奄忽间南北隔死生方舟发京国日落烟雾青万感縁中来惕焉如有惩羇臣恋魏阙一夕魂九升君子恩义重况此骨肉情情深不可忘悠悠道路长山川日夕改我行殊未央稍出燕冀都已涉齐鲁疆高天围四野怅望但茫茫道傍多古坟茔域递相当荒草吹北风日夕下牛羊不知何代人于此阅兴亡自古既有死谁独免摧伤死者虽所同私懐讵能已涂路犹感伤况我兄与弟世俗日衰谢常惧莫能起生者忽若遗谁复哀其死念昔贤哲人一一去为鬼诗书捐箧笥采采当路子掞藻厠明廷幸与君子同矧在弱冠年已获承其风家本圣门后孝友世所隆何意手足亲一别旷音容及我南归日舟楫复相从皦皦寒日高防防厉征鸿落帆沧江际然忽西东努力慎所托无为谩劳躬
　　寄题临川西磵范氏寓居
　　蟾塘塘更西幽涧总堪题流水花间住孤禽竹里啼石棱苔自合山径树相齐久客成真隐故围应已迷
　　寻舍弟将至东牢宿野店
　　嵗暮寻我弟山行两舍余入云攀磴道落日及村茅店溪边冷松林石上踈如逢武陵客风景未应殊
　　赠王郎
　　王郎楚狂士意气飞秋霜读书一万卷下笔数千行富贵视浮云况肯矜文章十五耻闾里掉臂辞故乡夜宿东海月朝买西州航瞠目王公前结客少年场一饮或一石一醉或一觞宁揖屠狗人不与俗士当千金不易笑歳暮单衣裳阮籍在穷途英声连四方鸾翮有时铩反愧燕雀翔世无剧孟交不及青楼倡燕赵如花人翠袂黄金珰不识豪俊士空媚痴与狂王郎逺过我坐我枯藜牀终夕无酒饮抚髀歌慨慷平明别我去极目空茫茫
　　沈逸人东观招饮山馆
　　野馆青山下晴轩积雨余招寻防逺客寂寞愧闲居空翠沾杯冷残云度谷虚从兹结朋好随处问何如
　　画鸭
　　春草细还生春雏养渐成茸茸毛色起应解自呼名
　　题聂氏陶轩
　　开轩南山下日对南山云青松俯前楹秋菊被中园翳翳脩竹林清泉出其间嵗晏农务息衔杯乐余闲时从隣曲防共称稼穑难逹人贵知已俗士多所牵以兹谢簮绂委心此南轩列植既敷荣佳兴日以繁读书教儿子余事焉足言
　　送涂云章访旧武昌郤入京师
　　垂云厉惊风万里摩髙圆蟠泥鼓巨浪岂顾九重渊毛生入楚庭颖脱俄顷间粲粲徐公子长啸起丘樊朝辞豫章台暮宿匡庐山大帆挂鹦鹉极目空波澜黄鹄锦袍仙吹笙紫霞端相顾一笑粲青春满南天黄金筑髙台更觉郭隗贤聨翩剧孟辈相逐入幽燕平旦九门开剑佩逾五千岂无一字荐倾倒平生言东风杏花开待我蓟门前
　　归舟
　　汀洲春草徧风雨独归时大舸中流下青山两岸移鸦啼木郎庙人祭水神祠波浪争掀舞艰难乆自知
　　小孤山晓发和蔡思敬韵
　　日落霞明锦浪翻厓倾石峭白云闲乾坤上下雄孤柱呉蜀东南壮此关神物夜移风动地仙舟晓渡月漫山回瞻絶顶登临处空翠冥蒙杳霭间
　　大信晚泊呈舟中诸公
　　千家杨栁江当门东梁西梁两岸蹲连樯大舰集日昏摐金伐鼓海上闻小江更出采石后前人立功后人守大信花采石酒陌上相逢莫回首
　　白杨河防月
　　白杨河上防明月昔人曾见今人别茅屋数家河上村化作三山白银阙波平风静棹歌来万倾冲融镜面开今夜江南忆防子空瞻云汉上昭囬茫茫万里燕齐路北斗从横泰阶曙黄河东逝月西流明日南风过洪去
　　歌风台和李提举韵
　　万里东归火徳开汉王曾此宴髙台沛中父老讴歌入海内英雄倒载回汤沐空余清泗在风云犹似翠华来穹碑立断苍烟上静阅人间几刼灰
　　题严陵独钓图
　　何事纁入里闾羊裘暂脱就安车空令太史惊同寝犹把狂奴视报书一出聊为天子重诸公莫道故人踈朝廷自足中兴士且放桐江着老
　　题鼯防食瓜图
　　种瓜中园予亦勤止瓜长而实汝则残止虽则残止予敢汝仇天实汝生予将何仇汝食之甘既肆既闲实之食矣无伤予根根存而微惟予之穷根盛而实惟乃之功
　　哭信州僊源观徐尊师乃教大宗师张开府之弟子也
　　霜捣罢世都遗葛屦蕉衫太古姿天上真人开府日山中仙子闭门时空林雨过金芝老深谷云寒白鹤饥万里驰书为永别卢敖何处定相期
　　送蔡思敬还豫章有怀辽阳李提举
　　来日能同去不同独携别恨向秋风眼防乱叶浑无定心与浮云并一空黄独山中归自斸玊梅溪上梦先通莫嗤留滞京华者更有辽阳送断鸿
　　孔林图诗
　　集贤待制周侯能修礼于孔林侍读学士商公图之史官掲傒斯诗之
　　峩峩尼山蔽于鲁邦笃生圣人维民之纲尼山之下有洙有泗有蔚孔林在泗之涘维彼圣人教之诱之凡厥有民则而效之维彼圣人覆之载之凡厥有民敬而爱之既诵其言亦被其服孰秣其马于林之侧既诵其言亦履其武孰秣其马于林之下六辔既同周侯之东荐之侑之圣人之宫其音洋洋其趋跄跄其临皇皇圣人允藏商氏图之式昭其敬载瞻载思罔不由圣
　　寿栎山诗一首为呉真人生朝作寿栎山其里山名
　　峨峨寿栎山澒洞云锦溪百里空翠合诸峰南斗齐卧斮月窟桂坐听榑桑鸡临深测地轴升髙径天倪隂厓覆琼蘂阳冈敷紫荑悬泉聒空响飞树淩风嘶侧畏猨鸟堕幽恐渔人迷兹山不自髙与人作丹梯赤松栖其东王乔憩其西浮丘前捧拥安期后提携神君领天官出入黄金闺梅花照羽袂天书函紫泥归期指松栎千嵗犹未稽飡和养灵源伏智埽荒蹊木公与金母大笑彭铿低
　　寿王副枢
　　七秩悬车两府稀五朝遗老百僚师寒梅防足行唫处旧史评来坐叹时身退已将心共逺名髙转觉世难遗且陪嘉客霑春酒政待武公歌抑诗
　　李将军歌一首送李天民赴邵武军口巡检
　　李将军材且武儒冠换得兠鍪去身疑南极老人星气食隂山雪毛虎雕弧白马金仆姑天地昻昻此丈夫五十方为求盗使人生何用苦诗书寄言邵武诸官长不是寻常一腐儒【时中书以吏部儒选员多有十年不得调者奏以为闽广诸道廵检然多非其人而天民式称是选老人星其常自喻】












　　文安集卷二
　　钦定四库全书
　　文安集卷三
　　元　掲傒斯　撰
　　题明皇出游图应制
　　明皇八骏争驰道还是开元是天宝长安花发万年枝不识韶华醉中老奎章阁下文书静冕旒端拱唐虞圣此图莫作等闲看万古君王作金镜
　　画鹰
　　文梁五色绦秋髙意气豪怒张两目直霄汉岂与短翮翔蓬蒿妖狐昼作猛虎嘷驺虞并与神麟逃嗟尔饱食心空劳
　　题张使君弃官学道诗卷
　　至元天子朝万国任丘使君谢病归门前未罢车马客身上已着朝真衣致君尧舜在豪杰洗耳巢由何是非栖云观里青松树惟有白云终日飞
　　登祝融峯赠星上人
　　洞庭南桂岭北衡山连延潇岸黒中有祝融如结鬟嵯峨七十二峯间祝融不自知千山万山自回环回环面面芙蓉起祝融正在芙蓉里俨如天仙朝紫皇千官百辟遥相望半夜每瞻东海日六月常飞满树霜龙拏鳯攫熊虎踯云山雾灭何时极我来正值太平时时有山僧似畴昔凭髙一览四海空草间培塿安足雄盘盘罗汉台翕翕炎帝宫复恐九天上视我犹井中朔风日夜相腾蹙谷老崖坚松栢秃古来铁丸尽飃扬山上至今犹版屋山僧劝我歌我歌徒自伤天下五岳嵩中央此山与我俱南疆我今三十始一见北望中原天更长
　　送何太虚南归
　　穷秋乍到深冬别来只俄然去忽然学士已分修史禄道人特送卖丹钱单车欲发无三日几处同行可百年积雪坚氷愁客路徐州城下便通船
　　忆昨四首
　　天厯年中秘阁开授经新拜育羣才宫门待漏常先到讲席收书每后囘召试时蒙天语劳分题不待侍臣催满头白雪丹心在太液池边只独来
　　宫草葱茸禁树齐日趋延颢对凝晖朝迎歩辇花间立暮送囘銮栁下归碧殿东浮苍巘合金河北引玉泉肥几回庆门前路春气蒙蒙欲湿衣
　　己巳羣儒映璧奎端阳侍燕宝慈西线分学士亲臣送诗赐皇姑御手题注酒含春瑶露重承尘转午锦云低日斜共出西门道既醉犹能散马蹄
　　奎章分署隔窻纱不断香风别殿花留守日颁中赐果宣徽月送上供茶诸生讲罢仍番直学士吟成每自夸五载光阴如过客九疑无处望重华
　　题李安中白翎雀
　　白翎雀白翎雀每见滦河河上飞平生未识百禽性不敢笼向江南归
　　寄题胡氏园趣亭
　　日与世情逺学人聊治生畦蔬多品类树果各生成野老过偏数山禽近不惊诗书吾所好农圃也须明
　　题文瑞图【并序】
　　常德之龙阳居多蜀士祠事梓潼君甚严祠前有池曰景星咸淳癸酉莲两叶并蒂者六刘初登进士第延祐甲寅两花并蒂孙以忠登第天厯己巳花如甲寅城东三雅湖莲复三花并蒂哈喇丹获独步迪音冯天泽聨贡而获独步迪音登第好事者冩以为图邀余赋诗莲花复莲叶并蒂更连茎并叶已不见三花两花更有情如何与人作嘉瑞偏向龙阳水底生龙阳家事梓潼君花花叶叶梓潼神好在龙阳士汝但读书更绩文为花为叶汝莫论
　　题南顿孔氏复明诗卷
　　失明非有故复明还自然方其失明时万事俱弃捐外虽无所睹内则常渊渊如未尝有目不喜亦不怜如明入地中明未尝不全逍遥天地内如在天地先不助亦不忘一气自周旋不敢计此生敢计时序迁剥乃复之始自坤还至干忽如浮云散还我苍苍天昔非果失之今亦固有焉如何孔氏家母子仁且贤先后俱失明其复皆十年十者数之终如月晦必圆养之固有道何疾非所痊愿言永保之母或忽此篇
　　奉同柯博士甘内掾下直赋
　　暮出阊阖门解鞍坐前庭泠泠草露白华月隔林生蟋蟀奋哀响鸿鴈流遗声常恐芳景晏不知寒节并万物肃将敛孤懐徒自盈捉衿激长謡栖泊谅难徴
　　赋得海上云送良上人归径山
　　荡荡无边涯悠悠何所之孤飞若有意羣徃更无疑稍拂扶桑树还经若木枝迎阳成五色乗阴忽四垂作态离仍合多情去却追因风过别岛和月下蓬池且任从龙去寜知到岸时惟应学空者澹泊与相期
　　呉子髙悼亡归岳阳
　　都门落叶满游子去京畿忽听离鸾操遥逐秋鸿飞愁霜晓入镜泪夕沾衣烟树黄河岸风帆采石矶平沙回漫寒宇暧熹微客心闲转切乡书近却稀梦闻儿女泣行将童仆依窃慕漆园放谁云潘岳非乗涛惯下险回江望若围武昌未易到更向岳阳归
　　秋夜作
　　露下气逾肃月髙寒欲流落叶阶前树踈钟城北楼衰年对急景归心临暮秋当世非无意才薄徒淹留
　　进士张于髙得邛州判官归成都
　　邛竹山前负弩迎去年曽是一书生天寒剑阁犹车马雪满绳桥正甲兵即恐徴求民力竭莫将忧患客心并六千余里闗河路不尽深期逺别情
　　题陶渊明归兴图
　　家贫无酒饮聊欲试歌去家百余里邈若异山河江上日多风浩浩水増波门前五栁树繁荫日婆娑秫田已成收归计当如何
　　寄题傅尊师兄弟所作寜寿道院
　　钟荣之山千万峯琵琶尘湖相叠重两翁入谷起台殿半夜空山闻鼓钟猛虎时逢涧边石飞龙却是云间松黄庭书罢人难见鸿宝披残手自封度壑采芝随鹿迹登厓望日蹑云踪已知尘世惟堪笑不是神人定少逢辟谷有方桃更美围碁无地橘相容但余一念封人祝未与人间万事慵
　　二月朔日雪中题欧阳少监所藏宋好古畵竹
　　晨朝下延阁贻我翠琅玕微霜着节劲细雾入林寒欹枝偏称逺压叶更宜攅孤石覆逾润横波晴不干况兹春雪里相对五云端误当裁汗简谁拟截渔竿惟应湘浦上归共幽人观
　　云锦溪棹歌七首
　　云锦溪中云锦鲜好在髙秋八月天西蜀锦江那得似西湖緑水更须怜
　　才过浮石是蓝溪溪上青山髙复低山中泉是溪中水寻源直到华山西
　　蓝溪南去到蓝州水底崭崭石不流回望朱宫云雾里白云深处更髙楼
　　宫前棃浦白茫茫岸上人家不似墙能到此中还有几行人莫厌棹歌长
　　扬金桥望玉真台台下桥头人徃来崇文宫里看华去安仁县里卖薪囘
　　挹僊亭下薛公桥纷纷抵暮更连朝唯有桥西杨与栁无情长系木兰桡
　　溪上层层云锦山垂杨尽处是龙滩不是孤舟来逆上何人知道世途难
　　御书雪林二字赐赵中丞应制
　　圣主挥毫临秘阁亲臣执法坐崇台祥云五色从天下彩鳯双飞映日来政欲清如林上雪已闻声奋地中雷君臣千载明良防咫尺微垣接上台
　　题胡防汲水蕃部图应制
　　沙碛茫茫塞草平沙泉下马满囊盛曽于王防图中见真向天山雪外行圣徳只今包宇宙边庭随处乐农畊生绡半幅唐人笔留与君王驻逺情
　　题辛澄莲华观音像应制
　　至人不可测宴坐青莲华珠缨被玉体白豪贯彤霞从何得此相来置玉皇家
　　杜节妇诗
　　结髪事夫子长言两相期语宴方婉娈生死遽分离室中无长子堂上无翁姑生计日萧条谁能心不渝良马不乱羣仁鸟不乱行昔者为夫妇今忍遂相忘生为董家女死作杜家妇安能若流水东流复西注春秋陈时祀苹藻宿所供一朝祭无主焉得不忡忡灼灼庭中花落落俱为实贱妾在空闺志愿从此毕
　　题内府畵四首应制
　　韩滉土星像
　　五行土居中百兽牛有功土行降为神骑牛白髪翁有土复有牛惟神赐年丰谁知韩滉意政与皇心同
　　曹将军下槽马图
　　曹霸畵马真是马宛颈相摩槽枥下卓荦权竒果如此岂有世上无知者朱丝不是凡马缰天闲十二皆龙骧曽从天子平四方畵图彷佛余骊黄华山之阳春草长
　　韩干马
　　韩干畵出曹将军干惟画肉犹逼真昻藏囘顾欲飞去老奚安知马有神想当此马未画时朝刷呉越莫燕秦顿辔长鸣风动地不数骅骝与骐骥当时用舍那知许粉墨萧条尚雄武千金骏骨何足论万世长留羣玉府宋徽宗成平殿曲宴蔡京圗御画御记
　　东京诸蔡满周行延福成平乐未央十亩松篁笼玉殿九霄风露湿霓裳君臣契合同尧舜礼乐光华迈汉唐明日图成仍作记千秋留与监兴亡
　　送秘书李道济赴峡州幕
　　蓬莱道山芸阁里赤甲白盐莲幕中十载同朝君独去三年佐政我难同大河水满中宵雨钜野树凉清晓风夷陵江头几日到迎亲应先南飞鸿
　　奉送全平章赴江西
　　圣主恩南土明公起集贤直期凋瘵后共致太平年金虎分符重文龙赐服鲜权纲兼将相标格近神仙天地三江外星辰北极边丹心齐出处素志在陶甄请述江南事都非大德全但徼扶弱美竟坐抑强偏无复同忧乐徒令舞智权平畴吹渤澥暗室仗戈鋋贪虣明相训忠良黙自怜民心随日壊世态与时迁况复兵饥接仍闻疫疠纒诛求殊未巳蟊贼转相挻若拟寛忧顾先须解倒悬乆饥寜择食多病但求痊一语堪惩劝微机足转旋已知平似水更道直于遥想闻公志浑如望嵗然九重天上别百丈雾中牵日月明金节山河入畵船四方初息马五月正鸣蝉丰乐田多黍生香泺有莲岱宗标鲁地庐岳压湖天水怪收崩浪山灵扫瘴烟欢呼麟鳯出踊跃吏民先笳鼓趋雄镇旌旗覆广川下车和气应袖手颂声延膏侵淮甸仁风扇海壖忠贞真世笃调燮有家传赤子皆同体苍生且息肩龚黄须警防方召在蕃宣
　　题青山白云图
　　萧寥青山晓迢递白云生众树春已暗髙原人未畊方思看桃去复拟采苓行深谷无机事白髪枕松声
　　桃花鹦鹉
　　岭外经年别花前得意飞客来呼每惯主爱食偏肥才子怜红嘴佳人学緑衣貍奴亦可怕莫自恋芳菲
　　赵孝子
　　庐陵赵孝子四嵗父行贾一去三十年家惟大母母大母已云没而父行不归儿长亦有妇母子聊相依从父自北来汝父乆已死母子哭且问父死何乡里闻汝父死时不知汝父处汝但欲徃问京师多旧故再拜别阿母行行至京师自念不见父儿死无归时乃有曽老者徃昔与父善言汝父死处滨州利津县徒跣二千里薄言至利津朱琪张文辈一一陈所因死以某年月塟以某木棺姓名某所题近在城南端城南冡累累翳然榛莽中极目千万塜能谁识其踪行哭七日余欲死不得所生者无由知死者岂能语解髪系马鞍负之坟坟过吾父倘有知髪解鞍自堕俄至一坟前鞍堕髪自解开坟见前和题字宛犹在既见父姓名痛絶心始安函骨陈野祭禽鸟声为酸隣老四面来惊叹未曽有相帅报县官县官骇之乆即日上大府大府咸异之次第闻中朝行子正南驰行子行且伤哭踊如初防路遥山川阻何时至故乡故乡既云至塟祭无违礼母子永不离万事若流水闻者尽称孝见者皆感泣期尔百嵗昌望尔百禄集儿今一无愿愿母长不老嵗嵗父坟前洒饭坟上草
　　题姑苏陆友仁所藏卫青印
　　白玉蟠螭小篆文姓名识得卫将军卫将军今何在白草茫茫古时塞将军功业汉山河江南陆郎古意多庐山连尊师求真阳诗乆诺而未作也一夕梦中得之因书以赠
　　稽天之浸不可灭焦石之烈不可絶香炉峯头按羽节满山桃花满湖月
　　赠项链师
　　吾闻有一士邈在呉越间骑虎沧海上茹芝天台山年约四十余七星布其冠燕赵虽旷絶倐忽一徃还樵子常见之径去不可攀又闻好卖药徃徃在市阛疾者得寸匕立欲生羽翰吾常慕其人咫尺限河闗道书读万过不如一承顔弱志揜昏气卑卑逐王官何为浪自苦食息于人寰
　　送乡人祐上人从师归当阳
　　学道玉泉寺从师天子都流年春事半归路客帆孤山势遥连蜀江声不入呉故园如可到种芋有遗区
　　送苏尊师归茅山
　　华阳隠居者闻复有苏仙时向梅花下髙枕石头眠剑匣出飞电琴心流暗泉闲来京阙下夜夜梦云边
　　寄题张齐公庙
　　东安猛将张齐公十八夺父军囚中至元召募起亡命父子南伐收竒功酒酣一跃马上立防剑四顾犇雷风十年转战江汉上万里直挽安南弓乾清坤夷四海一勲在旗常心帝室身封万户传子孙誓不偷生污天秩天下丰盛大德年天子明圣宰相贤小臣刘深射功利上疏自荐能开边鬼方寡妇号八百嫂叔操戈自争国刘深一言取大官逺帅官军临险阨五溪运粮数万家哭声震动湖南北发徒开道径折节既勤其民大求索斗量金珠谷量马谿壑之欲安可塞此时张公亦在行捐躯力谏皆莫克折节薄险伏四起刘深夜遁张公死鸟飞不度山川愁坐看英雄化为鬼乃知自古守边鄙大忌邀功贵寜敉张公庙食东海头刘深枭首蛮烟里张公世为忠孝门刘深万年秽青史两家同死不同心试与题诗作臣轨
　　寄题杨敎授菊庄
　　归人种菊处乃在东海涯幽香发清真正色间竒葩百种犹未惬千株寜足多寒分石桥月晴通赤城霞特起表阴戺罗生骋阳阿门巷掩蒿莱荒径絶经过饮露咀其英孰知年嵗遐
　　番阳萧性渊携其祖将领所爱唐琴号霜钟者还自和林求诗六月三日午门宣赦后作
　　嵩州昔有萧将军读书学剑天下闻南随龙马渡江去尚有孤琴传子孙孤琴云是唐人斵昔日军中自行乐至今犹存杀伐声一鼓哀风振寥廓将军之孙才且良文能作赋武蹶张秦皇城下饮白马祈连山中射白狼时平好文不好武抱琴却叹儒衣误昭王台上看青春彭郎矶头梦归路日长史馆幽且闲正冠拂琴为我弹京城六月日如火霜钟半夜鸣空山南风自有虞廷操可惜同心不同调捐琴决眼望青天今日天门有新诏
　　送王伯循编修赴南台御史
　　朝辞禁苑暮南台骢马翩翩道路开佐邑已知为治最经邦正頼济时才人情好恶非相逺民力凋残实可哀雕鹗秋天须搏击郊原恐有鳯麟来
　　寄题邺下樊氏钟秀园
　　邺都雄地里樊氏好园林庭户花阴合池台树色深佳时惟饮酒永日自弹琴车马如相访流泉可洗心
　　题廖氏皆春堂
　　时清日月明心和寒暑平东风扇万物华开语流鸎农兴水泉动蚕起桑柘荣牛羊被原隰麟鳯在郊坰少者击壤歌老者鼓腹行不知天壤内何物异吾生常愿天子圣四海无苛征夔龙满廊庙箫韶歌九成
　　大热疾势危甚项君子虚视之一药而起为赋五言一首为谢
　　天台项子虚乃是列仙俦卖药都市中疑是韩伯休欲见不可得不见忽相求神清骨秀耸苍松倚丹丘又如霜空月下照千丈流时有揭子者卧病城南陬驰徃施寸匕大暑生清秋人言死复生仰视行云浮长揖忽不见思之生白头
　　周氏敖山驿水木清华亭
　　周家亭子敖山上断陇连冈紫翠开晴日巻帘幽鸟下微风倚柱白云来松间渔艇时俱放竹外樵歌晚独囘咫尺红尘车马地已知弱水限蓬莱
　　题赵照磨虚舟
　　刳木作孤舟乗风到处游寜求触无怒政用载能浮归共唯明月行随只白鸥浩然江海上何惧复何忧
　　送毛真人还龙虎山
　　手绾银章主秘祠翩然归去忽如遗尘湖龙井云间上鳯曲鸾歌月下龡香逐蘅薇深更入气交梨枣静偏宜南屏风雨平坡雪争似山中梦觉时【南屏山在上都南七十里嵗扈从至上都夏秋居焉平坡在大都西四十里西山之上冬春居焉葢皆所掌秘祠所在】
　　故中宪大夫岭北行省左右司郎中苏公志道哀诗
　　苏公廊庙姿推择起为吏论议动引经举措必由义惟时方大旱谓咎在寃滞决狱天乃凶年化丰嵗流声满山西宪府立罗致慨慷平生懐遂佐直指使受命安边鄙正色行使事边臣既威服使亦免颠踬六曹收雄材两府资逺器激昻天下事徃徃见谋议十载拘掾曹弥年困文字虽云富匡賛岂足尽材艺一命厠省僚钩稽得深弊铨选班爵冗出入钱谷细并縁出多门穿穴肆奸利有如水上萍驱去还复至因风一披荡蹔得免防翳再命主贼曹持平独丕蔽恒求情中实动究法外意功罪必诛赏善恶俱惕厉三命参宥宻令闻益昭晰和林跨大漠肇造此根柢东际瀚海头西控流沙裔北穷阴山外南掎两都势连营列万里仓庾千万计镇以磐石宗重以分省寄忆昔大德末成庙方厌世桓桓忠献王功大更多智武皇既践阼宫阙始清闷越邸矜微劳宠极心乃异国有社稷臣防巧惑聪睿遂辍股肱任徃重藩屏系有威如雷霆有恩若元气畊凿比中土什伍相错置士忘逺戍苦民见太平治道路无拾遗商旅毕懐惠忠献一朝没武皇亦遐弃骎寻延祐中权相擢天位磨牙吮人血掉尾恣狂猘戕贼骨肉亲迫逐见危坠天人共震怒降灾及兹地大雪深丈余人马相枕毙重为朝廷忧夙夜靡寜志除吏超五等闻者尽惊避苏公拜郎中即日辞九陛厚禄非所荣髙爵非所贵彼民亦天民安得皆坐视兼程到官所发廪急周济死者何嗟及存者再生遂闾阎渐苏息竭力补黥劓飞书九重天请为兵民备募粟实塞下慎忽惮劳费天子赐问劳名王致金币至今頼长防当时已多忌如何方赐环及国竟长逝都人走相哭行子为歔欷崩腾翔风迅惨淡浮云曳苍松防其根黄鹄铩其趐幸哉有令子名已注简记千秋常山下豪杰一挥涕
　　题罗稚川所畵临川罗益谦溪居图
　　迢递临川郡泱漭元献里溪上君子庐闭户青林里连山烟景晏断岸寒沙靡日暮孤舟还荒村隔流水
　　寄题武寛则湖山堂
　　祝融九千七百丈六月飞雪洒洞庭攸舆学者武寛则石鼓斋中穷六经气横潇湘波浪白思入嵩华烟云青四千余里到京国倒揷五色鳯皇翎河西猛将今太尉一见握手坐黄庭立呼爱子俾受业岂独汝学我亦听猨肩虎头日侍侧长刀大剑罗青荧动陈忠义破肝胆众目睒防开心扄丈夫乘遇岂偶尔纵不我听我则寜嗟予官冷材力薄每辱竒俊哀竛竮天晴风静輙过我如病得瘥醉得醒不为湖山劳梦寐不为富贵疲心形始知卓识出天性岂彼狗苟蝇营营方今防皋满廊庙洪恩屡降无滥刑长材用世何不可大夫列卿如拾萤君如得位立行志慎勿学我空星星我今老矣何所称白云深谷寒烟汀
　　十月十八日夜南郊斋宿梦先帝召见便殿手赐橘花一枝有感而作
　　泪尽乌号不可攀传宣忽降白云间天花拜舞君王赐梦断斋庐月满坛
　　寄题上饶郑氏菊庄
　　上饶多隐者郑氏善为方移居倪阳里种菊今成庄近取徧呉楚逺求至帝乡品类百十余顔色不可常溉以玉井泉樊以栁与杨晨兴即造之不忧露沾裳有时忘饥渴餐之以为粮门无催租吏家有白玉郎花前抚鸣琴花下列壶觞兴至輙痛饮饮罢卧其傍自谓得菊趣不知与菊忘但恐秋景晏繁露结为霜盆盛虚室中虚室仍面阳重帘防夕气踈牖逗朝光乱以青青蒲水石俨成行重得隠者心不辱桃李场玩物焉足计嵗晚托余芳
　　题四清图
　　一清曰王右军平生富事业独以能书闻遂令呉越士至今学者犹纷纷于嗟乎王右军
　　二清曰轩辕弥明偶然吟石鼎狂怪使人惊遂令韩吏部至今妄得狂怪名于嗟乎轩辕弥明
　　三清曰玉川子忍穷吟月蚀天髙叫欲死独对烹茶婢白头赤脚老无齿于嗟乎玉川子
　　四清曰林和靖周程明圣学韩范辅王政独对玉梅花山色湖光耿相映于嗟乎林和靖
　　题新安许氏兰秀轩
　　兰生兮深谷潄流泉兮荫乔木緑叶兮披披玉榦兮紫蕤植之兮堂下播芳馨兮菲菲菲菲兮扬扬思君子兮髙堂縆琴瑟兮防友嘉肴苾兮荐芳袭芳兮佩秀宜君子兮多寿
　　梦显墨梅
　　霜空防防江水暮江上梅花千万树无端折得一枝归一双蝴蝶相随飞
　　寄题永丰刘氏暖翠亭
　　孤亭万竹中危坐自生风近与山光合遥连野气通鸟啼深不见泉响静偏聪束帛休相污先生道未穷鸡山俯鹫溪亭子畵堂西流水茭蒲合阳林竹树齐畊桑烟外集宾客中携万事俱尘土诗成手自题寄题信州德元观何真人林园长春亭
　　长春亭树倚云开百里湖山入座来渌水绕阶时自照好花如幄手亲栽青云每指寻真路白发频登望母台【墓在前山】六月神龙起潭井人间几处待风雷
　　题信上人春兰秋蕙四首
　　深谷暖云飞重岩花发时非因采樵者那得外人知孤芳不足干奕叶自含滋白石苍苔路落花流水时山深风露冷何处有花开直入云林去香沿石涧来幽樷不盈尺空谷为谁芳一径寒云色满林秋露香蔡七祖真人得朱文公所书读书二字以名其亭请赋
　　今人题遍古人书孔李通家意未疎万个犹嫌栽竹晚百围曽见种松初黄庭义宻从心得白髪身闲对客梳近有方平消息否红莲成碧藕成车
　　送阴阳敎授赴浏阳
　　青草茫茫接洞庭浏阳江上好谈经遥瞻紫葢为南岳仰见长沙是寿星日晏投书招楚客夜防鼓瑟感湘灵下帘髙坐金钱满賸买盐梅寄在庭
　　赋得春鴈送张郎中省觐扬州
　　东风吹归鴈离离翔天侧朝发衡阳浦夕过阴山碛嘹唳浮云中万里才一息眷言思亲者相望有南北送聂太祝赴潮州録事聂天厯潜邸旧人
　　三载从容礼乐间仙曹新拜度梅闗春风忍过金陵道夜月重经黄木湾盗贼数州相应起甲兵诸道几时还凭君细讲安民防莫遣边防一日闲
　　题俞氏看雨轩
　　惨澹来何处崩腾忽满城遥连四山黒近洒半江明可爱华间湿偏宜竹上声中宵未可住髙枕寄余情
　　题江道士清虚馆
　　遗纷极览宴坐白玉京日月朗朝夕河汉流无声冉冉两玉童双吹紫鸾笙下视九九州浮以四大瀛万刼犹一瞬逍遥乐太清
　　赋得呉歌送人归吴中
　　三月酒如渑髙堂丝竹停绣筵双鳯影珠箔乱莺声叠应红牙拍辞传金缕名防云低不度芳尘暗自惊花发长洲苑日照阖闾城且奉千金寿寜忘万里情











　　文安集卷三
　　钦定四库全书
　　文安集卷四
　　元　掲傒斯　撰
　　所藏逺山图
　　苍苍兮逺山飞瀑兮潺潺思王孙兮未还苍苍兮逺巘飞瀑兮偃蹇思王孙兮未返白石之上青松之间上有飞云下有流泉怅王孙兮留连留连兮何极望青山兮使予太息太息兮予独思王孙兮如玉
　　题陈氏松巢图
　　云英英兮承宇松亭亭兮在户问此何所兮庐山之阴大江之浒云可衣兮松可巢君何为兮不来予何为兮延竚山则有薇水则有鱼君归来兮予与女同居
　　桂林歌赠明秀才
　　逺望兮桂林鬰苍苍兮深去无言兮来无期羌君子兮劳我思皎皎兮明月桂偃蹇兮不可掇旷荡荡兮商风发君思我兮逺百越
　　萧生归颍奉寄三首
　　昔贤懐出处到处非一端冥冥鹿门子悠悠东陵园千载有其人常在羇旅间跂予欲从之路危不可干晨兴命徒旅驱车出重门出门何所适北睇嵩洛原浮云数千里怅然回我辕东风起空郊草色一何鲜百鸟纵横游孤鹄摩髙天援笔不可冩短意谁能传
　　岧岧楚王台泯泯湘水碧湘水深复深逺送千里客客本金闺人观风戾南国漠然忽举抗志箕颍迹荣华众所趋知者审损益嵚崟狐兎穴泱漭风雨色常恐衣上尘污我林下石重华仰海宇防卨易为力去去君勿迟憧憧孰云识
　　我本耕牧竖结庐章江涘微生属休明世尚犹典礼惊飚卷飞辙落从此始三年江汉春万事随逝水既昧理生术复惭游方旨岂无青山归亦有桑与梓何为苦留滞眷眷存君子君子谅不然东臯毕耘耔
　　黄鹄山听雨得清字
　　扃息深构虚馆含余清潇洒松上来瑟缩花间鸣遥兼夜柝警暗与寒更并懐新感仳别抚物愧生成土思浩方殷春声耿逾明幸及朋知好逹此旦暮情北首非穷辕南山梦归耕何言托毫素聊用欵平生
　　赠别李时毅得南楼月
　　姢姢临古戍晃晃辞烟树寒通云梦深白映苍梧暮胡牀看愈近楚酒愁难驻鴈背欲成霜林梢初露故人明夜泊相望定何处且照东湖归行送归舟去
　　送江尚志得官后携新妾归省
　　淹薄徂年嵗离别忽在兹寒城落木后虚馆残钟时家在双井上心随孤鸿飞落日布帆逺青山尊酒移苍茫倚闾情怆怳零雨诗托身名敎中固应慎其仪志尚既不殊情钟自成悲昔见已云晚再防良无期濯足彭蠡潴省侍髙堂归鹤髪喜垂涕儿童问牵衣野老借檄看隣女隔墙窥田园各成熟松竹防菊篱淳俗一在眼鸡黍相提携翻知在家乐不恨为官迟放浪乘化迁何用世俗知
　　游禅林寺喜得昌上人
　　灵臯懐独徃危轩泊闲寂偶与尘事违况值禅林客深苔剥修玉轻霏澹凝碧夐见飞鸟还静闻寒溜滴空明防真赏漂流见良觌常恐心迹乖无由展平昔
　　奉陪宪使程公游麻源第三谷宴藏书山房白云楼时三月三日
　　明公当暇豫胜日懐登临蹀躞骢马行窈窕幽人心县厓响晴犇流濯春阴云门转絶壑畵桥贯长林扫石慨徃运闻钟知古音耆松有百围突嶂逾万寻小憇钓鱼台聿瞻华子岑扪萝入缥缈侧迳凌萧森迢迢百尺楼下有孤猿吟初筵俯曽颠微风散危襟语笑信忘我觥筹浩难任岂不念永留惘然归思深
　　送雷山人游山
　　髙人中至邀我游山作自非防寂子肯耐纷华落方春乃发轫残雪犹映薄随云度神臯披烟望灵岳晞沐朝阳谷照影清水壑淹留皆隐沦徃还必恬漠惟应樵与牧时逢得竒药归来虽未期鬓髪终如昨
　　送孙志言逺游
　　志士游四海岂拘名利牵孙子三十余懐防靡遑安仰视流光驰千嵗俄顷间青青镜中髪闭閤守丘园昔者限南北放浪徒空言旷然六合中何为惜飞翻晨装既云具良友咸在门依依别老亲悃悃语弟昆出门即万里囘首惟浮云岂无骨肉念身负天地恩白日出东峯緑树徧平原欢防良未期伫情何由宣出处各努力还归观所敦
　　赠髤者黄生
　　髤饰肇有虞太朴已雕刓纷纷百代下巧宻何多端黄金间毫髪文螺错斓斒竹树冠台殿祥云随鳯鸾五采被牀几岂独匜与盘坐使圭璧暗所好移所观黄氏擅良工出入三十年驰誉必名流迎致皆上官美贾一朝起羣工那敢班艺絶诚足贵古道何由还
　　送管録事赴东平走笔作
　　十月燕地冻原野何萧条征车临长途行子去中朝济济同舍生载酒集河桥子当抚防嫠行役在晨朝脱叶辞髙林散漫复风飚离鸿别枉渚嘹唳空层霄一觞不尽倾何处相招邀东鲁非逺邦録事非冗僚矧宅夫子地余风谅非遥眷言懋殊绩夙夕伫嘉招
　　庐山郭敎授数相覔不见忽闻归省却赴官云南奉寄五言一首为别以答愿交之意
　　芜谬忝词馆晨出归恒夕亲交犹自踈况乃未尝觌误蒙君子赏驱车数相覔暮见门间题中夜犹怵惕反愧应门子时奉氷玉色云何心所懽万里西南役终乖携手好同是思亲客过家君已先淹泊谁复识东风动杨栁河水流不息何以展所懐中心着金石
　　和酬马伯庸供奉史馆闲题见示二首
　　阴沈闷华馆窈窕宜芳树秋日透清辉晨飚翼轻雾飞文尽威鳯擢质皆振鹭平生寡俦匹及此同散聚云胡咸羇游对酒恒不御羡君蹑髙第早听传胪句时从鸳鸿侣纵辔骅骝路防史吾岂堪读书君不误
　　飞叶满京华青松临广筵连翩集轩葢卓荦皆时贤青松岂不髙众草自芊芊感此理文翰恒恐迷所先搜猎残缺间终嵗不成编矫情或伤直含辞非取妍宣尼万世标斯道庶昭宣元功既森列羣防咸牵聨终焉惧非才申旦长惕然
　　重送曽应奉及周邹诸君子
　　晨兴戒徒旅行子即长路天衢风过升阳在髙树发辆东南门解櫂纷徃绪回瞻彤庭阙彷佛玉堂署遗荣诚所难勇退无枉歩聨翩数君子意气更相慕文采掩春华清言敌朝露超遥去留迹曽何悋情素懿此昌明时各有丘园趣
　　熊英德哀辞
　　灵飚戒先路叠鼓中夜发旌旐扬广衢輀车出城闼素緌纷前逝防麻森后列罔罔迷据依营营防精魄流云防飞葢平野一何濶恸哭积水滨哀歌青林樾翔鸟为回薄我马如顾秣农夫释耒叹行子凭蹊恻共隐善人防矧承君子列平居异山陇累别兼嵗月规戒晞暮龄欢燕中道歇时哲众所属六十非短折抚物自伤摧瞻望犹慌惚南辕怿归斾北首凄徃筏千春骥岑趾流蔼余篇帙宿草日已深声容閟幽泬
　　杂诗
　　东风吹百草沿路一时生繁桃与夭杏徧野复盈城东隣宰肥牛西里按新声孰不乗时节为乐快心情平明出南郭登髙望帝京大哉山河固喟然独抚膺
　　社日鸟至入我髙堂飞旧泥幸未拆新泥复相依岂徒安尔身复欲长其儿言语娇且闲上下递差池勿因秋风起相逐忽还归
　　嘤鸣出深谷草木皆华滋昨日悲严霜烂漫扬光辉鸡鸣车马动日暮交横驰贱士锦鞍韀贫女金裳衣各愿得所欲及此艳阳时
　　青青孤生松髙出浮云中下无嘉树林上有万里风俯视原上草秀色何丰茸自顾岂不髙独立难为容常恐本根蠧委此蒿与蓬
　　城南有名园车马何喧喧緑池夹髙栁百草朝且鲜平明集髙台日暮不能还美酒百壷少丰厨岂论钱丽服罗四座急管应繁弦燕歌俨成行赵舞交蹁跹但得主人顾陋质自成妍还过旧游处池馆谩依然
　　寓兴五首夀呉大宗师
　　古称神仙人乃自秦汉间由来英雄士重已轻人寰子房遇黄石取履非所艰一朝从赤松髙风安可攀我生后千载独立当闗
　　昔有安期生本是汉竒士髙视羣雄间窃鄙蒯彻计学道沧海上却粒咀元气一食如枣金石焉足贵超凌八极外洞逹无始际时从王子乔吹笙下游戯咄尔燕齐人宿留安可致
　　方朔起平原髙志凌紫氛上书三千牍长揖万乘君沦迹寄中朝髙爵固非羣缱绻縁世主谐笑匡国均三食王母桃不受王母嗔髙风轶万代谁欤继清尘
　　伯阳闵衰周西度函谷闗谁令守闗者再拜希一言敛容为之陈文字至五千聊因令尹启本欲使之传煌煌百代下继者良独难
　　赤松隐昆仑广成在空同德为王母归道与轩辕通既枉赤水驾时欵圃宫先天本非始后天亦无终自非德人谁能蹑竒踪
　　雨中作
　　孟夏凉风来吹我罗裳衣此服岂不称炎暑方及期婉婉庭中花煌煌有光辉自信好顔色何能与时违防心委元化勿为后世嗤
　　送刘旌德
　　大火流坤维西风集庭柯积流不归壑浮云鬰嵳峩山东拥盗贼淛右疲征科岭外兵不解湘南及干戈郡县无良材平人婴祸罗宓氏弹鸣琴言游亦歌刘子宰旌德为治当如何
　　题渊明抚松图
　　抱拙辞下邑旷然获所安孤松临广园聊且共盘桓清晨散游防日入自当还霜露不相贷时物倐殊观兹植焉所贵昔为圣者叹
　　题赵子昻寒翠图
　　石润欲生云山寒疑有雨髙林叶尽脱低篁緑堪数因知静者要更觉王孙苦小草枯树根茸茸欲华予
　　初至京师和答友人病中见示
　　志士轻离别贫贱事多违秋风车马中故人髙卧时逺客江南至尘土满素衣既申离合情中多劳苦辞欢笑未几何感叹已乗之欲及田里事复恐疾疢滋亹亹流景迁榆栁各变衰偃息寄一室朝夕终在兹委运复何言人生信可疑我独何为者日出暮来归
　　重钱何太虚
　　鸡鸣晓色动行人出南郭裴徊望车马飞雪何漠漠巨野四面平中路凄以索黄狐超客过惊鸱向人落结轸赴悲笳凝酸属哀角时逢古人迹因究平生学回首睇闗山低心望蓬霍离合两不期思懐独难托
　　赠洪参军兄弟
　　洪氏起辽海流章耀八纮孝友根世学忠贞自天成入为帝羽仪出秉国钧衡洋洋髙门居济济罗公卿籍甚澄与澜玉质金为声析理贯秋豪摛藻艳春晴朝趋承明内暮进贤友生衣锦务尚防穆然含粹精灵鳯非求知出为世所惊竒璞隐昆岫采充清庙英尧汤揽羣才圣道日光明岂惟殷肤敏祼将在周京苍天虽云髙乃心此黎氓君臣两不易相期底隆平君德贵并包臣道戒骄盈立贤必无方防茅思彚征朂哉敬厥终两贤信国桢
　　送冯尊师还岳阳
　　冯公住天岳夙抱丹霞赏结构何威巍连延瞰髙爽飞萦帯遥甸周览春泱漭日落长沙明风回洞庭响事因多病简道与流年长郡邑费招邀贤豪毕知奬翳然庭中树宴坐寂余想流云时纵横幽弄自来徃还因采灵药相觌稽神壤怅望忽言归川涂日脩广
　　题山水卷
　　梢梢云木动蔼蔼烟峯乱逺浦引归桡双厓临絶岸方思隠沦客欲结渔樵伴水濶山更遥幽期空汗漫
　　题清江黄氏池亭亭名玉壶氷
　　新亭环碧池池水何漾深偶携尘外侣薄言此窥临惴惴若有畏凭凭如弗任既抱执盈念仍懐履薄心白日丽清晖微风在逺林洞逹忽无际澂明谐素襟还君玉如意理我云门琴
　　三月晦日送春得诗字
　　变化无终极形气递推移昨日名园中徂春忽在兹华林彩繁阴緑成帷徒结游女懐秪増志士悲况此客行子风水积川坻抚壮思始荣临芳念将衰安知盛长后不有坚凝时俯瞰江水流仰与东风期各言早还归毋劳东山诗
　　题陈掾菊迳
　　逹士随所适迹异心恒素时从府中归问菊松下路初欣碧樷长复爱繁英布灌以古井泉申之九秋露有酒共斟酌无人还独歩结意常恐非留懽輙忘暮髙天遥澄穆平川澹容与落日明归禽踈篱绕苍树懐芳谅为美居荣岂云暮矫首今何时孤云为谁去
　　题芦鴈四首
　　江湖处处非况汝一身微如何却欲下只合更髙飞自不作双飞沙头叫向谁碧天无限好何处不堪随朝飞自作行夜宿更成双谁能如此鸟和月占秋江寒就江南暖饥就江南饱莫道江南恶须道江南好
　　题李陵送苏武图
　　一与故人别死生寜复亲休言典属国犹得畵麒麟今朝送汉节迢递入秦闗惟有沙场梦相随匹马还惨澹河梁路参差塞上山谁言是死别日夜望生还
　　题风烟雪月四梅图
　　逍遥芳树下解后寒花发立尽晚来风明朝恐成雪髙花开几防澹霭拂成衣遥瞻应不见相对尚依稀年年霜雪里得见此花开此花元不筦一任雪霜催玉树临风好更于明月宜空山冷相照未必有人知
　　题牧羊图
　　求牧既已得败羣还复去白昼扪虱眠清风满髙树
　　题草虫图二首
　　倾阳朝莫同忘忧嵗年改蜂蝶那得知侧翘方采采有竹不必多有荳当自熟坐看蜻蜓辈日晏纷相逐
　　再题二首
　　种药都防忧滋兰总为春青蛙与蜥蜴何用亦纷纷直节直弥坚弱蔓弱空纒微霜一夕降蚱蜢亦凄然
　　题石头和尚草庵图
　　青天不可量好风亦无价试覔庵中人萧然古松下题何尊师畵牛图图惟一牛并无坡岸草树人物之属
　　莫是度闗者寜非喘月时茫然天地内谁问复谁知
　　题柯博士为方叔髙所畵墨竹
　　苍苍四君子意气侵云端六月不敢近萧萧风露寒
　　丘氏南陵月矶亭
　　明月满湾碕先生独钓时渔人浑未识惟恐白鸥知题四梅图　【一兼松竹　　　一兼雪月一兼水仙山矾　一兼兰与芝草】
　　小径苍松侧疏篱翠竹间相逢如有约乆立不知还乱蘂逺难分寒香近却闻何人心与迹于此可同羣谁将配水仙更欲比山矾试问花知否临风笑不言芝草黄金色兰心紫玉防忽从花下见可恨不同时
　　送阿英童归扬氏
　　弱女年十三两年失母慈看拜阿婆去忆着初生时
　　野鸭词
　　野鸭双双没轻鸥两两浮人生亦如此那有别离忧
　　题雪竹初霁图
　　已奋尚离披连朝被压欹虚心与直节唯有太阳知
　　题蒲萄
　　翠实肥初熟琼浆迸欲流向来为酒者一斗博凉州












　　文安集卷四
　　钦定四库全书
　　文安集卷五
　　元　掲傒斯　撰
　　饮酒篇悼亡后作
　　昨日饮酒酒苦薄今日饮酒必不乐未知明日还如何枝上落花能许多胡蝶飞飞春草草对语黄鹂清且好有酒有酒且莫沽庭前独宿鸳鸯雏
　　从他痛辞【并序】
　　江少虞类苑载开宝中金陵人修故营得石记书从他痛凡数百字末复云不为石子尽更书千万个从他痛未几王师渡江余谓此必埋恨者非渡江防也作从他痛辞
　　石可絶恨不灭日月虽光明不照石上情情深化作秦淮水水流成血波涛起流入东方大海中风吹复向秦淮里秦淮里深复深土囓石上字字字痛连心痛连心从他痛秦淮水空相送除是相逢话痛时始是此心无恨期
　　吴歌一首送张清夫提举征东校官先还呉中
　　呉中女儿白如华呉江燕燕拂波斜呉中鱼肥米可束夫君无事乆忘家夫君自别呉江水声名籍籍京华里家家屏幛待新词日日王侯置酲醴呉中之居不可逾京华之乐天下无髙官厚禄不愿有上疏乞官还海隅秋风髙吹燕山树扁舟且向吴中去呉中儿女白如玉看着新袍入华屋
　　赠许道士
　　庐山道士许自然二十武当学飞仙白云防防不可见天际时闻清啸传虎将乳子共游戯龙化老人同食眠无求始悟身非患有道方知世可捐忽闻卖药入都市便欲乗风凌紫烟紫烟之中旷邈邈下视人世真堪怜尔曹龌龊尘埃下何日南山归种田
　　题见心李公小蓬莱
　　娲皇狡狯弄余智手揷神山沧海里不敎寸碧落人间弱水更环三万里何人抟土为此竒太乙真人谪仙子芙蓉为舟桂为楫碧玉连环白云履山根植枣渐如山头种玉今成髓平生九州视一豪秦皇汉武空劳劳山林防杳百鸟号明月飞出琴声髙
　　黄母呉氏挽歌
　　新安之水清且深深深如见黄母心新安之水髙且烈烈烈如见黄母节母也不幸早嫠居三十未有二十余六十余载一日如子又能孝孙诗书嗟母之德靡不宜人歌不足国旌之尔今死矣归何时新安之山可铲而夷新安之水可陆而驰黄母之德不可思
　　送墨工潘生还临江
　　豫章朱氏以墨名直与郭玘争豪英临江潘氏得墨法乃自柯山翁彦卿朱氏亲承天子诏墨入奎章独称妙潘氏近日来京师羣公得之惟恐后潘云吾墨犹草草尽艺为之当更好明年此际来京师始知吾墨堪为宝东风荡荡吹燕山行人苒苒掉臂还明年献墨奎章阁却与朱氏分朝班
　　武冈扶丘山紫府延夀宫宋张真人守静所居也至今祷雨旸輙应其徒纯真子饶君礼诚延祐中入京师为今教大宗师吴公所知居太乙延福宫十五年将南还山中诗以送之
　　洞庭之南扶丘之山绵连九疑控百蛮昔在嘉定之世真人张氏隠居学道于其间祈晴即晴祈即雨犇走郡县劳跻攀锄云架雾开紫府采芝种术留朱顔夜驱猛虎守庭户昼役鬼物除榛菅真人乗云上天去但有青鸾白鹤长徃还云霆尚与司丰艰尔来一百五十嵗弟子饶君通道气一住京华十五年太乙宫中独超异不求逸少冩黄庭欲逐浮丘揽香袂南望凄其忆故宫黄河日与梦俱东河流到海不复返故宫长在白云中天地无停机日月无淹轨归去来白云里
　　题渔樵问答图
　　我在孤舟烂醉来君从何处看棋囘髙山流水元同调明月清风不用媒江上栁早先摧天上鴈正裴徊富贵何如歌一曲功名争似酒三杯我但负薪君但钓百年谁喜复谁哀
　　题刘商观奕图李伯时临苏子瞻防茅君彦刻
　　刘商畵手神运笔龙眠临之如已出不知弈者何代人虽无名姓若有神神凝志定万縁息观者亦复遗秋春松风吹衣石泉响朱草樷生玉芝长眉阳仙客最相知更托茅君寄心赏
　　题所翁双龙图为寅上人作
　　双龙畵擘渊开万物颠倒随云雷龙公被髪向空冩身是真龙非畵者铁作须鬛玉作鳞电出两目云绕身偶然防合此何处仰面向天天不嗔世间转空形影倐忽变化那能省髙僧説法夜来聴谁道相逢非梦境斗牛苍苍风雨暮泉阿岂识延平路当时纵无雷焕与张华未必终藏不飞去
　　题玉笥山邵道士所藏宋方奉使赠刘道士
　　紫帽山人方孚若临江谪居亦行乐二十四磵縁源行三十三峯看月明奉使不愧苏子卿招隐更遇刘佺平刘郎弹琴震金石方公作歌酒和墨一时意气倾座人千载风流寄仙籍两公一去无消息竹下松间尽行迹遗墨萧条鎻白云山中嵗嵗桃华春宋金徃事无劳问夜夜虚坛候子真
　　题彭尊师祷诗卷
　　道人役雷如小儿颠倒鬼物愁蛟螭祈晴得晴得身不胜衣胆如虎东通呉越北淮汉到处逢人忧水旱手提丰嵗与疲甿金帛盈庭未曽看闽山叠叠跻金峯蕲山樷樷碧玉宫洗剑长留双涧月弹琴尚忆万松风大臣无端荐天子十年留滞京华里悠悠扈从春复秋归心已逐东流水去年天下旱且蝗流殍满道无人藏安得君等遍八荒不使水旱忧尧汤
　　题春龙聴雷图
　　雷冯神龙兴云云行雨施四海清雷之震神龙奋云行雨施四海润雷之令神龙听云行施四海庆圣君在上贤臣在下我无事而观化
　　蔡氏四适堂
　　君不见车辘辘长安陌上争驰逐朝出游暮还宿问何所得荣与辱又不见或渔于渊或樵于山或耕或牧其心和且闲我欲从之生羽翰丰之东丽之阳有美一人大溪之旁水竹兮萧萧云木兮苍苍弹鸣琴兮不下堂禾在囷薪在屋黄鸡皮白鱼腹嘉客来新酒熟君之乐兮惟日不足
　　题邢先辈西壁山水图
　　邢家苍苍西屋壁万壑千厓动寒色大江忽转天地回浮云孤飞日月白参差楼殿照林红松桧凄迷起朔风昆仑蓬莱不可到赤城白帝遥相通贱子平生尚竒伟南极衡湘北幽冀复从大驾上滦京始接邢君多意气君昔扈从戎马间少壮不知行路难月明饮马长城窟雪深射虎祈连山万里归来太平日坐我江山百忧失平明万骑出天门又驾官车就行役
　　送黄判官归江西
　　西辞夜郎国北上邯郸道方厌东华尘又説黄平好黄平遥遥度五溪五溪更在洞庭西十年世事浮云里一日孤舟万里归桃花流水孤舟客白发青山五色衣堂上慈亲称夀处堂前新妇拜姑时隣人邀种南山豆野老同寻北谷芝人生出处须经意富贵悠悠差是非
　　和刘修撰十二辰诗
　　掘鼠可以充饥饭牛可以待时何须入穴求虎子更学狡兎三穴为我生误逐攀龙者嵗蛇冉冉那堪把又无筋力骑快马日射黄羊阴山下空余野性猕猴同但求归作祝鸡翁柴门狗吠闭阁睡万事浑如牧猪戯
　　发临湘得风
　　临湘县前江水流葫卢沽酒大如舟莫道天风不相待一时吹上岳阳楼
　　闻西师防口号二首
　　闻道西南扫蚁封何时露洗妖凶必行徃代羁縻防肯倚穷荒战伐功
　　万里春风送防书千年王气拱皇居越裳白雉应频入浪泊飞鸢正念渠
　　汉茶陵侯庙
　　髙帝安刘虑未危贾生可恨不同时长沙更有囘旋地千载荼陵无古祠
　　泉子岭作
　　已过泉子岭头路荒甸茫茫碧草干日落不收牛马乱青烟起处是营盘
　　金衣翠帽路傍女蹋足连声驾犊车车下昼眠车上宿每逢水草便为家
　　北楼雪后酒醒独吟
　　几防微云翳晓晴半峯残雪隔江明小楼独对春城北酒醒匡牀闻鹊声
　　闻熊从呕血亡
　　碧血凝秋万事空此生无复一尊同到家又近重阳节应是哭君风雨中
　　待潮
　　扁舟夜阁寒沙际欹枕待潮红日髙无数征帆背人去海门何处水滔滔
　　题吴越王答周克俭谢赐物及陈事宜状手帖
　　呉越山川画不如古今人物半能书从容霸国君臣礼犹见钱王翰墨余







　　文安集卷五
　　钦定四库全书
　　文安集卷六
　　元　揭傒斯　撰
　　制　表
　　金紫光禄大夫山东行尚书省兵马都元帅知济南府事特封济南公致仕赠効忠宣力佐命功臣荣禄大夫司徒柱国追封齐国公谥忠襄张荣加赠推忠宣力正义佐命功臣太师开府仪同三司上柱国追封济南王仍谥忠襄制
　　朕纂承基绪每思创业之惟艰褒防勲劳常恐推恩之未至况山东诸侯之起皆天下良将之防既尽厥忠宜丰其报某官沈防先物遗爱在人方保有齐民已知真主之受命及归我太祖歴事累朝而致身秣马南征则孱金亡走拔劒东指则逆璮就擒握兵柄者余四十年未甞妄杀临军阵者凡数百战动必有功故诏有张相之称而世任元戎之寄虽列土之封犹及于悬车之日而漏泉之泽未究于葢棺之余况在尔孙复为朕使或守藩维于外或司喉舌于中世笃忠贞人推谨慎是用因尔山川之履増尔勲号之崇秩既陟于三公爵仍超于五等乃尔自致非朕敢私于戱紫绶金章尚念初来之日丹书铁劵永膺异姓之王神其有知服此加命可妻齐国夫人宋氏进封济南王夫人制
　　昔国有东诸侯既封于济今朕嗣大歴服申爵以王载求齐体之贤宜与从夫之典故某官妻宋氏早以令德相其良人举五十万众以归朝歴三百余战而尽节分茅胙土传及子孙袭组彯缨布列中外皆尔相成于警戒用能共济于艰难是用锡尔乡闾贵其爵号以笃尔后以报尔前于戏翟茀鱼轩尚服异恩于永世虎头燕颔从懐旧将于当年其廸尔家以赞皇国可
　　诸王呼图克岱尔追封云安王谥忠武制
　　昔我世祖亲定云安命九王以镇之将百年于兹矣乃者国家多故边圉失宜健将骄王遂据城而称乱陈师鞠旅方下诏以讨平粤有忠烈之臣乃在伯叔之籍爰申褒防以慰死生故呼图克岱尔沉鸷有谋刚勇独断三世藩辅蔚为磐石之宗一心朝廷不忘社稷之计方天厯之反正而逺人之未思中庆则巴古要盟即飞章而上变乌撒则僇余既叛先率众以抗锋见危而奋不顾身力战而继之以死报已后矣朕甚悯焉虽析爵以列侯王何禆地下仍赐钱以给妻子式表予哀呜呼为子必孝为臣必忠既克承于我祖无言不酧无德不报尚永顾于尔邦魂而有知服此休命可
　　诸王罗罗岱追封保宁王谥昭义制
　　临战陈而思孝必有勇功于板荡以尽忠斯无愆义往在诸父罗罗岱世镇南诏心贯上苍适婴天厯之兵独战罗防之境力竭而援不至兄死而弟亦随山川以之兴悲日月为之动色有宗王而尽节宜诸将之同心遂使叛亡无不爼醢非褒防之独后属内外之多虞故畴尔庸超五等而命爵载考尔行诏百世以易名申锡缗钱以给家属所以昭国典所以劝逺臣噫得猛士以守四方孰如同姓明俊德以亲九族尚监异恩可
　　申命三十九代天师张嗣成制
　　朕惟老度函谷关未始忘于天下留侯从赤松子岂果弃于人间式啓圣人神道设教之门遂任天子为民请福之寄主其法者代有功焉不逺而朝宜新厥命翊元崇德正一教主嗣汉三十九代天师太元辅德体仁应道大真人主领三山符箓掌江南道教知集贤院道教事张嗣成神明之裔道德之宗自尔祖之遇世皇盖有天意洎乃父之于仁庙益简帝心虽有道之长实系圣明之世而无为之治庶闻清静之风诞播元休屡昭灵应卿既克承于后朕亦丕劳尔先往者海水为灾再免黔黎于昏垫近而天时作慝三致雨雪之感通功成弗居礼宜有报噫神仙以忠孝为本尚毋愧于传贤帝王以天地为心曷敢忘于敬德见所帯职号悉如故
　　进至大圣德颂表
　　皇帝福防里江南布衣臣揭傒斯言恭惟正月七日皇太子暨丞相百僚耆耋等以皇帝陛下出抚边陲入继大统丰功盛德高出千古握符御极冝获徽称即日诣大明殿册上尊号十有一日躬事太室获瑞雪之应二月十有三日诏告天下覃告中外天人协庆日月増华凡具性情莫不欣戴冝形歌颂以达和气臣傒斯诚惶诚惧顿首顿首臣闻古者圣人之謌莫先于诗故圣主贤臣有大功显行必载之咏歌使天下晓然知君臣之所趋德化之所由见善而迁闻义而起去之万里如立其朝后之万世如生其时所以事神保民无右于此故有虞命防以教之周制太师以掌之君臣朝燕必有赋郊庙荐享必登謌盖诗之为道诵其辞无钩棘丛杂之繁聆其音有往来防数之节玩其义有优柔沈蕴之防其感于人也易其入于人也深乖沴之气可变而为祥风甘雨奸回之行可化而为忠鲠贞良是以圣人尚之故虽反覆典谟训诰之文不若歌明良之赓康衢击壤之謡周南召南之什下至农野妇竖一闗其耳熈熈灏灏想见其治汉魏以来骚人赋客时时间作虽不能尽追古道其抒情蓄志可兴可观斯义緜緜庶防未冺圣明之世尤所宜闻钦惟统天继圣钦文英武大章孝皇帝陛下道凖天地德防祖考惠泽周乎无间威棱叠乎八表举前王未究之礼叙洪范载锡之畴孝弟足以厚黎民刚明足以制万防见贤如已能闻諌如已出去恶如薙草芥好善如嗜饮食允文允武赫赫巍巍冝其克集大勲君临天下载膺显册彰厥大猷而耆俊如云良士如林必有振发毫楮铺张洪业为一代之盛典若微臣者曽何足云然想像于丘岑畎畆之中不若覩快于辇毂之下继漏于筐箧刀笔之末不若声诸咏歌之间近可以风动四方逺可以流耀无穷臣自揆才薄迹微无以补益毫发幸因覉旅获际盛明谨譔圣德颂一篇缮写投进虽不足以加天下之大日月之明载之简牍传之天下亦可以见圣明德化之所由也臣无任瞻天乐圣激切屏营之至谨奉表以闻臣傒斯诚惶诚惧顿首顿首谨言
　　皇太后加尊号监脩国史府贺表【延祐二年】
　　圣主尊亲稽先朝之盛典慈闱进号备昭代之徽称宝册载膺瑶图永固【中贺】钦惟仪天兴圣慈仁昭懿寿元全德泰宁福庆皇太后陛下德全坤厚功底泰宁福莫大于多祥两开帝业庆莫隆于至养咸戴母仪式兼崇极之名益衍昌明之祚臣某等久尘台鼎叨总国书兴圣春融幸仰陪于大礼含饴日永愿丕赞于鸿猷
　　天寿节监修国史府贺表
　　一人有庆节肇纪于重三万寿无疆位永垂于九五乾坤荐祉朝野腾欢【中贺】庆惟皇帝陛下道大德纯功崇业广举贤能兴学校天下文明异章服同车书海内率俾允极尊亲之孝益隆致治之基臣某等任忝国钧职严金匮蓬莱宫殿幸依日月之光河洛图书丕纉皇王之统
　　元旦翰林国史院贺皇太后表【延祐三年】
　　天子当阳八表奉夏时之厯皇闱献岁万年称元日之觞云气蓬莱春风宇宙【中贺】钦惟尊号陛下德含坤育运啓泰亨推福庆以致崇日星显号溥慈仁而洽治雨露羣生隂教修而母道隆孝理彰而圣功逺臣某等欣逢盛旦忝缀周行玉署日和愿播思齐之美瑶图天广永居长乐之尊
　　天寿节代蒙古国子监贺表【延祐三年】
　　一人受命适符上已之辰万岁称觞载协寿星之纪照临所被庆抃惟均【中贺】钦惟皇帝陛下德犹日中养以天下暨声教于四海俗美风淳舞干羽于两阶河清岳晏益体干刚之用式隆震夙之祥臣某等学守国书班聫胄监龙顔日角仰瞻穆穆之光鹤筭龄俯效绵绵之祝
　　上再即位奎章阁贺表【天厯二年】
　　六龙启运飞跃得圣人之时万象趋新变化合太平之应普天之下如日再中【中贺】钦惟皇帝陛下刚健粹精聪明神武霜露洊更而不失其正乾坤再造而不居其功惟其有帝尧帝舜之圣仁乃能行祖甲祖庚之揖让慎徽五典则崇孝友以率先表章六经则进儒雅以为本皆天理人心之至当必明君义辟而后知宜厯数之在躬虽同体而不易况祖宗之大统岂违道所可求是以践阼之初甘露卿云诸福毕至及夫明诏之下扶桑若木万姓欢呼允长驭于权纲斯永保夫社稷臣某等叨聫延阁适际清朝羲画禹畴愿阐皇王之秘虞韶殷辂丕昭礼乐之隆
　　奎章阁贺正表【天厯三年】
　　大人有造治隆揖让之余正月始和庆协发生之妙车书万国干羽两阶【中贺】钦惟皇帝陛下道接百王统承三正达夫郊社之礼禘甞之义躬致其严观乎天地之德日月之明益跻于圣是用格于上下莫不归其照临臣某等忝惠西清依光北极君臣父子永敦天秩之常礼乐诗书诞播皇风之盛
　　册皇太子奎章阁贺表
　　重明丽正作离咸仰于皇文一索得男出震允冝于主噐既防封于元土爰正位于青宫所以系人心所以本天下钦惟尊号陛下敬隆郊庙德洽乾坤当春秋鼎盛之时建宗社灵长之计惟聪明可以正百辟俾综枢机惟元良可以贞万邦足副储贰重以羣臣之固请聿遵累圣之宏规然监国抚军教尤资于四辅而问安视膳礼必谨于三朝式养圣功用光帝业臣某等屡陪大庆思賛清时迎春日之载阳益臻泰道瞻前星之有耀永固皇家
　　圣节贺表
　　阳德方亨喜太平之有象圣人在宥宜仁寿之咸臻八表同归万年惟永【中贺】钦惟皇帝陛下诞敷文德克纉武功既尊祖以配天比隆三代乃立嫡以主噐用贞万邦允昭仁智之端是皆长久之道臣某等叨陪清燕莫賛圣明多寿多男徒切华封之祝是彛是训愿敷皇极之言
　　奎章阁贺表
　　圣人继体再昭揖让之隆天下归仁大慰平成之望庆绵宗社光被华夷钦惟尊号陛下德秉纯干业承富有妙天人之协賛允厯数之攸归惟上有成康之君下有周召之臣而内获臯防之佐则外获唐虞之治苟日跻于圣敬咸世笃于忠贞臣某等职忝西清光被北阙经邦论道自有弼于鸿猷养老尊贤岂无禆于昭代
　　艺文监贺表
　　明继明圣继圣所以固皇图长以长贤以贤所以公天下一人有庆万国欢心【中贺】钦惟尊号陛下仰之如天就之如日体两朝之揖让有丕丕基开万世之隆平惟明明后此祖宗之深望亦臣庶之所期臣某等地切泰阶恩聫文苑周为师而召为保德兾迈于成康稷教穑而契教伦治永跻于尧舜
　　艺文监贺表
　　一人受命适严践阼之仪百辟在廷已举尊亲之典孝先天下庆衍皇图【中贺】钦惟皇太后陛下徳济艰难功成警畏每念鸿图之重独深燕翼之谋申揖让于中兴父而又子导继承于成命长亦惟贤宜膺至养之隆永极徽称之盛臣某等名惭艺苑身际熙朝长乐怡愉愿宻扶于圣治大明照耀庶丕阐于皇猷
　　艺文监贺表
　　成命以长惟天以啓圣人南面受朝不日而尊大母爱敬之至神明所归【中贺】钦惟尊号陛下如日东升以天下养虽任寄伊霍之重足以发皇明必治资任姒之贤有以基王化尚致怡愉之乐式彰孝弟之风臣某等学愧前修职严内监仰陪大礼时已际于风云共戴皇猷寿永齐于天地

　　文安集卷六
　　钦定四库全书
　　文安集卷七
　　元　揭傒斯　撰
　　书
　　上李秦公书
　　五月吉日豫章揭傒斯谨再拜奉书平章国公阁下夫士志为上时次之位次之农不以水旱怠其耕商不以寒暑辍其负贩故能致千金之产登百谷于场况士之致于道者乎不逢于今必显于后有其时有其位道行于天下天也无其时无其位道不行于天下亦天也君子无与焉故士之所患者志不立道不明不敢计其时与位也因其时求其位以行其道此士之志也而不敢必乎天也士苟志于道生乎今之世可谓得其时矣然犹往往以不得其位为患其信之不笃而欲必于天者从而为之言曰上之人不能用夫士且怨且愤呜呼过矣甞观夫用舎之际矣或一人荐之而百人阻之不能使之不用且大明其道于天下或百人举之而一人抑之卒罢而归致老死而无闻夫一人至寡也百人至多也用舎系焉而无所容于力非天也耶上之人苟能知其力之所至不能夺天之所与不能畀天之所不与贤者进而用之不贤者退而黜之不置一毫踈戚爱憎薄厚之心于其间惟以国家得人为务如是而犹有不信乎道上犹有遗才之恨者未之闻也甞观士之志立矣道明矣得其时与位矣而不能见知于其君道终莫能以行虽行而不逺噫何其道之难行也耶伏惟阁下学冨而德广志勤而行实不以摧困拆辱而易其节不以冨贵显荣而改其度尊为天子之旧学信为天子之腹心位崇乎公相功施乎社稷名声昭乎四海可谓得其时与位而道信行矣又力能进退天下之士而无一毫踈戚薄厚爱憎之心置其间一务于为国而得人天下之士莫不颙颙然厉其志修其道以待时之用已然以一人之明笼天下之士岂必能保其固无遗才耶亦举其所知倡于其上而已耳仆少贫粗袭祖父业年十五六即挟其所有奔走衣食于四方乗惊湍絶峻崿触冒乎炎埃雨雪之间或过午而未食或既夕而犹迈人情物态之变风俗政化之异本末逆顺之由葢备甞而毕览之矣至于国家内外之体补偏救弊之术亦甞求其説而熟虑之矣然未始敢以告之人者踈逺鄙贱之士虽告而不信徒取诟病焉耳既无上下之援可自取爵位而力行之又无知己之人可相告语事苟利于时不必由已出然终黙黙自悼行年三十有九蠢然而无闻近始因縁亲戚计可无旅食之忧遂自豫章附舟五千里而至京师虽童仆不敢携一人恐重以累诸人也凡平生寓之目属之耳体于身藏于心不敢以告之人者阁下皆已行之矣其未行者必次苐而行之仆何敢逾涯越分而进以贻教玉人之讥夫翰林皆极天下之选不以愚不肖过相荐引私窃自幸事苟有集庶防由是而至于可为之地以自见其平生之所志万一不然亦可借手以归曰吾甞获荐于翰林矣吾甞获登李公之门矣益厉其志修其道垂之简帙传之子孙乐夫天之所以命我者用之舎之不敢求必于天也惟阁下少垂察焉傒斯恐惧再拜
　　与尚书右丞相书
　　傒斯再拜尚书右丞相阁下傒闻因众者可以显立功忘已者可以广得贤千尺之松不蔽其根者独立无辅也森木之林鸟兽羣聚者众材咸济也是故自用无朋专欲无成得众者昌寡助者亡此贤愚同智古今一轨者也易曰防茅茹以其彚征吉夫泰之为卦君子道长之时也君子当道长之时其进尤必引其类则吉是进而不引其类虽当泰之时犹防也人方安居暇食若无事于贤一旦风飞云防加之百官之上立于庙堂之内以数尺之身任天下之责方寸之心闗天下之虑虽有周孔之智贲育之勇未闻能独成其功也此仆与阁下不能无情伏惟阁下聪明强毅卓荦宏大诵圣人之书行古人之事为政知王道之本好贤有虚已之实生民之所仰望君子之所依归又当天子鋭精求治之时身任鼎铉之寄以求治之时当鼎铉之地而生民有仰望之情君子有依归之心诚阁下垂名立功报国显亲之秋也然方今进贤用能之当否在阁下冨民理财之能否在阁下斟酌庶务之冝否在阁下天子之所属寄生民之所责望在阁下其任亦甚重且难矣夫上有宰相下有参佐百官而独责任于阁下者以阁下明王道识治体知本末之所先后经权之所异宜也此春秋所以责备于贤者耳由今观之孰若一上下齐彼已旁罗俊乂广览英贤因其材而分任之而坐居其成功则功可大名可久福可致而祸可销也不然一身且未知所计况为朝廷计哉然鳯凰鸑鷟非凡木可栖絶奇异能非常调可致悬千金之赏不患无徙木之人市千里之骨何忧无絶足之马诚能推诚折节激昂鼓舞则士必乐为用士乐为用何功不成且进贤者非所以市私恩也将以佐天子理万民也忠以出之信以行之忠信之人天必祐之毋患乎贤之不为用但尽其求贤之道而已牛之肯綮逢庖丁之刄则觧木之盘错遇匠石之斤则离毋患乎事之难行但尽其用贤之道而已进一君子则君子之类应任一小人则小人之类应此善败祸福之由不可不审且慎也惟阁下察焉傒斯再拜
　　答胡汲仲书
　　傒斯顿首汲仲簿公执事傒斯比猥以陋薄之见泛浮之辞凟冒于执事意甚悔之既无及已连月滞留于外不得朝夕访问不图宏大更枉还答又以俗廹雨坐山疃者连旬不得上谢知执事于我如何哉然贤者之待不肖不肖之望于贤皆不可谓之无意也苟有忠告则肝胆相呈心口相宣不当蓄嫌畏挟蒙背若市井涂路之人也故有所祈不敢黙黙遂止以执事好古之敏信道之笃知足以知之勇足以行之可谓魁杰特达出羣之士至于商畧人物言论风采颇若无人来书有云为众所推谬当斯文之托仆窃以为过矣夫衰周之世文武防坠孔子以天纵之圣出为天下万世之宗且曰十室之邑必有忠信其自居者好学而已孟子当战国之时辟杨墨排纵横揭孔氏之道而明之若扫秽翳开日月之光防百川益河海之深及其辩也曰不得已今幸与执事居休明之世吾道光盛贤士軰出礼乐非甚崩大壊际天所覆无不顺轨虽有孔孟犹不当骜然自任畧无辞让之色使执事所学之道所居之世诚当孔孟之任必待后世之人推尊而光显之不当自道若此且以执事自处为何如时哉今年夏见青田陆如山谓执事自许直继孟子非知道之士不能为是言者犹或不识执事所言之防由今而言则信有之矣夫孔孟大圣也大贤也当斯文之托者若孔孟可矣而孔子曰攻乎异端斯害也已孟子曰能言距杨墨者圣人之徒也然每与执事商论则甚尊信佛老氏至欲合三氏而为一则当斯文之托者道固应如是乎此皆甚不可者也或谓执事有师道而无友道诚知言哉传曰如有周公之才之美使骄且吝其余不足观也已此之谓也来书又云前乎千古圣贤相传之道由诗若文而知后乎千古亦将由诗若文而知今之道予读其言而悲之自汉以来继述之文多可读之文少夫道有本文有体尊卑大小长短踈戚华实正伪截乎若天地山川之不可相陵昭乎若日月星辰之不可相逾离乎若飞潜动植之不可相移惟适当而已耳近见执事序黄成性文章言辞夸大皆非事实其所称举皆公卿大臣之事非学道在下者所宜言抑亦自任之素不知其言之过也且文者古圣贤不得已者之所托也而今世行道之士不惟其事尚欲托之此而垂后不亦甚可悲夫仆之才不足以知执事仆之言不足以晓左右所以闻之父师之训有与执事戾者聊为僣越申言之前言敢以为执事之忠后之言敢以为执事之望尚冀致之用以幸学者以示来世则大愿也优柔之教敢不敬承闻将就天台之阙不知何时定行当于江浒一别
　　与萧维斗书
　　傒斯再拜论德萧公阁下仆性分麄谬昏戅絶不通时事与人交不计隆薄能否輙以古道相期待俗下诟病日甚不止终愧悔今复妄有谒于阁下焉惟天生贤哲常旷数百载不一二见及有其人或又废于庸主格于谗忌尽于懦怯畏慎弗克卒其大业仆甚痛之自来京师目覩耳听口诵心语惟公全才学冨义精仁熟谦让克谨去就有节名与实侔位与德称有古大贤之风束帛之聘累光丘园每聘必増其帙每召必优其礼其尊德乐道右贤尚能崇信慕向若汉高帝之于四皓可谓隆矣然四皓不出则已一出则能割至尊之爱定天下之本建万世之名翛然而来浩然而归来不见其所难去不见其所穷何其裕哉且今天下非汉髙之草创皇太子聪明仁孝过于惠帝上亲信笃爱无高帝之惑溺昔之储贰不得与国家之政今则无所不领冝若公者知无不言言无不从然天下之贤士未振者不闻有所举天下之政令有阙者不闻有所陈愔愔黙黙日以懐去为务又不能借一事决去就使天下有识之士蹀足防掔裴徊四顾而失望仆诚愚鄙未达其故抑尝举之而未用陈之而未行邪则去就可以兆矣道行于天下谓之达道不行于天下谓之穷孟子曰穷则独善其身达则兼善天下今公居达之时行穷之事尤所未喻且天之生斯人也岂徒欲宠荣其身体利泽其子孙而已亦欲使生民之有知也公诚能高卧空山逺引遐陬则为巢许务涓之徒可为严陵鲁连之徒亦可虽欲骖风驷霞谈诡变如偓佺安期羡门卢敖徐福之徒亦可今业已出矣食其禄而居其位矣何乃若是恝恝邪窃为公计莫若摅肝沥胆激昂慷慨极论天下之贤士求当今政令之得失典章文物之损益君储切身之急务防而陈之苟其说行则从容可为二防之事不行则挂冠神武拂衣而去矣上不负朝廷之知下不觖天下之望天下之士莫不想望风槩咨嗟太息曰萧公真贤矣哉朝廷之尊贤下士必自公始则公进为国家之荣退为斯道之隆生为万全之人没有无穷之名不亦休乎又不得已则引年谢病而去耳或曰公不得已而起而身冒大名被至防夙夜战掉兢慓犹惧不持若夫进贤补过则揆谏之司吾所职者辅廸是宜且言之而中则吾之归未可期言而不中则僇辱所归况若公者进退语黙必有其时岂庸竖贱走所能察识哉仆益惑焉夫公之出处非若彼旅进旅退之人旅进旅退之人虽千万不为天下轻重公实有万世之系焉不可不暴白于天下后世后世使之有则也念之念之时不再矣仆近行河济之间有过而歌者曰我行河济兮瞻彼泰山圣人之不待兮我道孔艰进不汝信兮退即汝谖河兮济分道靡靡兮乃抚栧送而和之曰泰山巍巍吾其跂而河水弥弥吾其济而圣人虽逺吾斯轨而因録其词并书以献惟公念生才之难遭时之不易悯斯民之无知贷狂瞽之不察视中道而导之归幸甚幸甚傒斯再拜













　　文安集卷七
　　钦定四库全书
　　文安集卷八
　　元　揭傒斯　撰
　　序
　　呉清宁文集序
　　庐陵代为文献之邦自欧公始而天下为之归□溪作而江西为之变故江汉被文王之化无思犯礼华周感杞妻之哭而变国俗其所感虽殊而人心之变一也□溪没一十有年学者复靡然弃哀怨而趋和平科举之利诱之也永新呉清宁以英妙之年际休明之运方防名进士而独好古文已可谓豪杰之士矣然方今以明经取士所谓程文又皆复乎古以其所好固无害于所求也读清宁五七言诗已清润明快古赋已浏亮纯雅记序已宛委有法而予窃有献焉清宁庐陵人也姑以庐陵言之欧公天下之宗也百世之师也冝以为归□溪衰世之作也然其评诗数百年之间一人而已独非子之师乎因二公之盛浚六经之源益溯而求之海内之名必归子矣
　　丰水续志序
　　王顺伯修丰水志之六十有三年邑陞为富州又二十有五年李君肖翁典乡校居五年乃辑淳祐以来城池人物时政之迹及前志所未备者为续志六卷条敷类析穷搜极简将以垂信方来惟东南物产豫章为下故班孟坚曰物之所有取之不足以更费盖自古然矣是书于贡赋之变未甞不再三深致其意使为政者少有仁恕必能戚焉有动乎中思复其旧其于政教所书必録其善而遗其不善此居其乡不非其大夫之意亦作志者之法也君以硕学粹德起文献之家居儒师之位祠先贤尊景行育人才无所不用其道犹惓惓是书而岂徒哉后之君子尚求李君之志
　　萧孚有诗序
　　庐陵萧氏世为达官为能臣至临江从事暖有复以政事称而其季弟孚有乃以能诗闻夫为政与诗同心欲其平也气欲其和也情欲其真也思欲其深纪纲欲明法度欲齐而温柔敦厚之教常行其中也孚有之诗韦出也读苏州韦公之诗如单父之琴武城之弦歌不知其政之化而俗之迁也海内之学韦者吾识二人焉涿郡卢处道临川呉仲谷处道有爵位于朝有声名在天下其气完故独得其深厚而时发以简斋仲谷隠者也其气孤故独得其幽茂踈淡而时振以岑参崔正言今复得孚有焉孚有生文献之家袭冨贵之业而性情温厚辞气闲雅故其为诗周旋俯仰举相似焉此非独善学韦也亦居相似而性相近也使他日推以为政民有不忍欺者萧氏之未艾于此可卜焉予闻其师刘君桂翁亦深造于韦岂其固有所自耶
　　孔氏谱序
　　孔氏世家一卷其派之在江西而显者是为临江三孔孔之子孙曰克已者是为先圣五十五世孙由江西不逺千里拜曲阜陵庙且因以考订其谱牒而收其所未续者傒斯得与观焉于是悚然敬肃然惧进而告之曰凡天下之受姓命氏未有非圣贤之后者也凡有尊祖敬宗之心未有不知重其谱牒者也然徒知重其谱牒而不知求夫尊祖敬宗之实犹无谱牒也犹非其子孙也而况孔子之世家乎夫孔子鲁之陪臣也去年千七百有余岁矣天下至今诵其书讲其道祀之以天子之礼乐戴之如天地仰之如日月亲之如父母者果何以致是乎衢路庸众寻常之人一有不合于孔子之教者犹得指而议之而况其子孙乎其为孔子之子孙亦难矣故笼天下之陆海不足以为其冨极天下之爵禄不足以为其贵穷天下之奇珍异噐不足以为其宝其可富可贵可寳者在闻乃祖之道而凡学孔子者犹必是为务而况其子孙乎夫谱其谱者尊祖之噐也道其道者尊祖之实也敬之勉之勿徒抱其虚噐而号于众曰吾先圣之子孙也吾惧其有议其后者矣子其慎之天歴二年二月丁酉后学揭傒斯敬书
　　重修揭氏族谱序
　　揭氏称汉安道侯之后者我桂阳府君据夹漈通志而言也旴江之族与我同出乃祖楚司揭氏汝宁之族则又祖汉阳信侯三者政未知所定也旴江与丰城之始祖兄弟也今丰城称始祖为旴江府君误矣唐干宁二年仆射镇以败上官逢之功加银青光禄大夫持节袁州诸军事守袁州刺史兼御史大夫上柱国有劳绩于袁子孙世居袁于豫章旴江为近且我始祖府君其名政与仆射类岂其兄弟遭五季之乱遂防处诸郡耶是未可知也然吾先世之防文盛德在宋由进士而入者科不乏人自足着白于无穷又岂敢重贻拜汾阳之讥大德中族兄允中合诸谱而修之今则以宁兄复续而广之读此者油然孝弟之心凄然霜露之感必有不待喻而兴者凡我子子孙孙尚敬之哉
　　送刘旌德序
　　凡为进士有谒于予者余必有以告之余亦忝进士之名也至于庐陵刘君粹衷余知己也方擢高科拜新安之命而去余乃未有以告之粹衷亦以忧不果上今再调宣之旌德宰而终不有以告之何也粹衷之所受学皆贤师所与游皆良友所言皆仁义道德之懿所行皆孝弟忠信之实举于卿而无忝选于有司而无惭余不及则有之矣未有能过之者诚无以告之也然上之取士先德行次经学次文艺次政事其法甚叙其道甚备歴二十余年非不久累七科之士非不多而天下政烦教弛民情壅塞风俗不兴上之泽不下流日甚一日其故何哉岂学无贤师游无良友以仁义道德为虚説以孝弟忠信为曲行特窃其言以取禄位非有躬行之实欤岂猜贤忌能者尚多懐奸挟诈者益众附之则安冨尊荣违之则贫贱忧辱虽儒者亦委而从之欤抑州县上廹大府震以不仁之威压以非理之势虽欲自竭有所不能虽能有所不容者欤抑任小者不可以谋大任轻者不可以图重守一官则治一官居一职则治一职非宰相不足以变天下之化易天下之俗虽更七科柄用者尚寡欤夫何儒者之无益于国也非儒者之无益于国也不能尽儒者之用焉耳今粹衷之为旌徳也有君子之誉挟进士之号居一邑之长寄百里之命得于已者有躬行之实待于人者无越分之望是非听乎理屈伸由乎道乗饥渴之余反贪暴之风政教之流必浩浩乎若奔川东注风俗之变必靡靡乎若长风偃草儒者之效吾睹之有日矣余何以告之虽然粹衷所治一邑耳由一邑而天下是在天子与宰相能用不能用耳勉哉粹衷无画乎世之不能容不能知不能用也
　　通鉴纲目书法序
　　孔子因鲁史作春秋以为万世之法朱子因司马氏通鉴作纲目以正百王之綂此天地之经君臣之义而圣贤之心也世之言春秋者自公羊谷梁左氏以下无虑数十家而义犹有所未明疑犹有所未觧者鲁史不可复见且圣人之制作也后之羽翼六经者宜莫如朱子犹不敢言春秋然纲目之作非深得圣贤之防者不能也故朱子不言春秋而知春秋者莫如朱子世之言纲目亦无虑数十家既有春秋为之义例又有诸史可以究其始末且去朱子之世为未逺而又有亲及其门者然言愈烦而义愈宻非深得朱子之意如朱子之知春秋者不能言也能言未有若庐陵刘氏纲目书法者其辞则公羊谷梁其义则春秋而其志则朱子也古之有天下者莫若舜禹汤武然汤有惭德武未尽善舜禹之后得天下者莫如汉曺氏亲受汉禅威加中国卒不能夺诸葛孔明汉贼之分元魏据有中国行政施化卒不能絶区区江左之晋而继之此万世之至公而不可易焉者而犹或易之此纲目不得不继春秋而作此书法不得不为纲目而发也此朱子之志也刘氏讳友益字益友遭宋讫録闭门读书既深于经复长于史其为此书防三十年寸寸而较铢铢而积微词隠义高见特识既足以啓发千载而中有无穷之忧余故曰非深知朱子之意如朱子之知春秋者不能言能言未有若刘氏纲目书法者而又曰此朱子之志也于乎后之览是书者尚求其志哉天厯二年六月十日序
　　范先生诗序
　　范先生者讳梈字德机临江清江人也少家贫力学有文章工诗尤好为歌行年三十余辞家北逰卖卜燕市见者皆惊异之相语曰此必非卖卜者已而为董中丞所知召置馆下命诸子弟皆受学焉由是名动京师遂荐为左衞教授迁翰林国史院编修官与浦城杨载仲宏蜀郡虞集伯生齐名而余亦与之游伯生甞评之曰杨仲宏诗如百战健儿范德机诗如唐临晋帖以余为三日新妇而自比汉廷老吏也闻者皆大笑余独谓范德机诗以为唐临晋帖终未廹真今故改评之曰范德机诗如秋空行云暗雨卷雷纵横变化出入无朕又如空山道者辟糓学仙疲骨崚嶒神气自若又如豪鹰掠野独鹤呌羣四顾无人一碧万里差有可彷佛耳晚尤工篆呉兴赵文敏公曰范德机汉我固当避之若其楷法人亦罕及其居官廉直门不受私谒歴佐海北江西闽海三宪府三弃官养母天下称之甞一拜应奉翰林文字而有闽海之命不果行至顺元年年五十九卒其诗道之传庐陵杨中得其骨郡人傅若金得其神皆有盛名其生平交友之善终始不变者郡人熊辀也杨中将刻其诗命其子继文请序为书其始末如此呜呼若德机者可谓千载士矣杨中字伯允傅若金字与砺熊辀字敬舆诗凡若干卷
　　书王鼎翁文集序
　　余旧闻宋太学生庐陵王鼎翁作生祭文丞相文每叹曰士生于世不幸当国家破亡之时欲为一死而无可死之地又作为文章以望其友为万世立纲常其志亦可悲矣然当是时文丞相兴师勤王非不知大命已去天下已不可为废数十万生灵为无益诚不忍坐视君父之灭亡而不救其死国之志固已素定必不待王鼎翁之文而后死使文丞相不死虽百王鼎翁亦末如之何况一王鼎翁耶且其文见不见不可知而大丈夫从容就义之意亦有众人所不能识者近从其邑刘省吾得王鼎翁集始见所谓生祭文丞相文既歴陈其可死之义又反复古今所以死节之道激昂奋发累千五百余言大意在速文丞相死国使文丞相志不素定一读其文稍无苟活之心不即伏劒必自经于沟渎岂能间闗颠沛至于见执又坐燕狱数年百计屈之而不可然后就刑都市使天下之人共覩于青天白日之下曰杀宋忠臣文丞相何其从容若此哉故文丞相必死国必不系王鼎翁之文其文见不见又不可知而鼎翁之志则甚可悲矣即鼎翁居文丞相之地亦岂肯低首下心含垢忍辱立他人之朝廷乎鼎翁德之粹学之正才之防诗文之奇古则刘防孟先生言之备矣兹不复论独论文丞相之心与鼎翁之志云尔
　　城南宴集诗后序
　　京师天下游士之滙其适然觏晤为千载谈者之资定百世通家之本代有之矣或以情附或以义感或以言求其取友虽岐苟轨于道均可以着简书而托子孙也城南兹集得朋之义盖备焉以仆愚戅亦俾在列肴核维旅酒醑惟防威仪有数长防有节举盏更属以亲以友比往风后若劝若惩杂以谈谐终归雅则残月既堕白露在庭觞酌未阑赋诗斯举饮者既不知其醉而不饮者若素嗜焉賔既不知其主而主者亦自忘焉居而殊方出乃合辙新知旧好脗然靡间则斯防也不已难乎白头如新倾盖如故昔闻其语今见其人特未知所以资千载本百世者果安在耳庐山郑君直卿既序其防集之详于前余复申其交友之乐于后君子所命不敢废焉
　　送胡伯友拜孔林序
　　胡某伯友吾乡之贤而秀者也好学而笃志甞谓吾受夫子罔极之防欲一拜孔林而不获焉至顺三年夏以职事上计京师过任城距曲阜九十里欲往不可得及竣事将还告予曰吾必一至孔林遂所愿焉幸有以教我予进而告之曰夫能使我知所以为人之道而尽心焉者夫子之教也此所谓罔极之恩也服夫子之教尽为人之道所以报夫罔极之防也非必造其居里谒其林庙而后为尽报夫子之道譬之其亲其生养之尽其乐其没也葬之尽其礼祭之尽其诚其服于身也惟父母之训是承可为真孝子矣其养也葬也祭也其服于身也悉反是曰必一造其亲之墓而致其哀焉得谓之孝子矣乎其事圣人也亦然非圣人之学不学非圣人之言不言非圣人之行不行其服于身也悉反是而岁必一至孔林而展其礼焉得谓圣人之徒矣乎吾既知所以为圣人之教所以为人之道吾尽吾知而行吾所知其报夫子罔极之防孰大于是舎是人必谓要誉于乡党朋友而已夫读圣人之书求圣人之学能思其罔极之恩必求其居里谒其林庙斯过人亦逺矣虽然吾子其勉之秋八月六日揭傒斯序
　　送张掾序
　　张君用以吏起南阳歴澧州升宪府一旦又掾于监察之庭君用亦荣矣而余窃有言焉夫今之号称风宪者下而肃政上而防察皆朝廷耳目之寄四海生民之命以伐奸立善扶网振纪其为职任而得扬扬言天下得失抉智巧之所讳避莫如监察御史得与监察御史执简牍必可否持是非又莫若为其掾则防其任者其责不既重矣乎以至重之责而惟招人毫髪之不慎报其草芥之私顾以售其黜陟之威以逞快其欲心其为害亦大矣然君用之为人高明果毅人也公而忘私人也夫高明则情无不察果毅则事无不断公则理无不得持是以往何忧其不名之立功之成哉然余窃又有献焉传曰宥过无大刑故无小又曰举直错诸枉能使枉者直故以小善而掩大恶则为恶者滋以小过而弃大善则为善者惧举不当贤罚不及罪谓之不任故君子平其心而直其气思其职而竭其力乐其效不计其报君用其慎之哉君行见吾故人朱仲章亦称高明果毅公而忘私人也其为我谢焉
　　送陈文学序
　　新授靖州防同县文学旴江陈君将行而通国之人皆笑之巧者笑之以拙愚者笑之以狂彊者笑之以不奋扬弱者笑之以不自爱其身其言曰繇旴而靖水陆行防三千里高如梯苍天深若航大海穿虎豹摩虬龙又何必焉为一文学哉君方趣装具糗粮倓然若不闻覔覔然笑且咍行有日矣告余别余曰人之笑子者众矣子无以人之笑而自防也人之笑子者不知子者也人之笑子者官卑而地遐也不闻笑子之学也夫文学虽卑王官也防同虽僻小王邑也吾守王官居王邑食王禄而行吾之道夫何不可之有子行矣其笃尔行谨尔言敬尔仪毋蔽尔私毋徇尔财求其可事者事之可友者友之可教者教之以无替王官尼王化竭吾职而已又安知官之卑地之遐乎且子方盛年而亲未老政自树立之日苟可以行其道虽寒荒穷发之外将不暇顾况防同哉子行矣勉旃善自树立官卑地遐非子之病也今之笑子者将拜子矣
　　赠医氏汤伯高序
　　楚俗信巫不信医自三代以来为然今为甚凡疾不计久近浅深药一入口不效即屏去至于巫反覆十数不效不悔且引咎痛自责殚其财竭其力卒不效且死乃交责之曰是医之误而用巫之晚也终不一语加咎巫故功恒归于巫败恒归于医效不效巫恒受上赏而医輙后焉故医之稍欲急于利信于人又必假邪魅之候以为容虽上智鲜不惑甚而沅湘之间用人以祭非鬼求利益被重刑厚罚而不怨悔而巫之祸盘错深固不觧矣医之道既久不胜于巫虽有良医且不得施其用以成其名而学者曰以怠故或旷数郡求一良医不可致乌乎其先王之道不明欤何巫之祸至此也人之得终其天年不其幸欤吾里有徐先生若虚者郡大姓也年十五举进士即谢归业医人有一方之良一言之善必重币不逺数百里而师之以必得乃止歴数十年其学大成著易简归一数十卷辨疑补漏博约明察通彻融敏咸谓古人复生其治以脉不以证无富贵贫贱不责其报信而治无不效其不治必先知之惟一用巫乃去不顾自是吾里之巫稍不得专其巧矣余行数千里莫能及间一遇焉又止攻一门擅一技而已无兼善之者来旴江得汤伯高该明静深不伐不矜深有类于徐余方忧巫之祸医之道不明坐视民命之天阏而莫救而爱高学之有类于徐且试之輙效故并书巫医之行利害及徐之本末以赠之嗟夫使世之医皆若虚伯高信之者皆吾里之人巫其能乆胜矣乎伯高名垚自号常静处士若虚名棪闻庐山有郭氏号南寄者亦有名
　　夷白先生集序
　　靖州史君郭履以外舅夷白先生郑氏所着须堂集若干卷请序于豫章揭傒斯序曰莆田郑氏自夹漈先生以博学闻天下其后百余年有夷白先生夷白先生早孤穷学于林臯父先生林臯父先生大奇之年十五六即弃去日纵饮博豪游市肆间林先生患之一日适过林先生门先生出遇之召闭斋阁中数月日夜切责诟辱遂大感悔悉谢絶游从研极经史下至百家外説无所不渉放笔为文厓崩崖豁幽诡变赫然如临百万之兵谋勇防出宋末以乡赋与计偕不第大臣荐有史才得召试史馆去之淮汉间与诸健帅豪士游气益横厉多憾激慷慨之言入国朝辟聘交至杜门不起着古易观玩等书探圣人之防立后世之的子孙賔客相对竟日闻一语輙汗下其学行大抵类夹漈先生或谓其诗文之奇古过之悲夫世复有奇伟博达之士若夷白先生者乎使先生所遭皆合乎志少尽其用则英光盛烈不与古人飞驰于汗简哉而林臯父先生亦不冺然于世交称道之矣顾以是托余不亦重可叹哉先生名钺字伟节云
　　纯德先生梅西集序
　　纯德先生郭君讳隚字德基长乐人也世以明经显号书橱郭家父正子宋名进士好春秋着春秋传论由是治春秋者多师郭氏春秋先生少孤母林教育之长通六经尤长于易着易述治易者复师郭氏易而素尚高洁登山临水雅歌投壶賔馔无虚日酒酣为文下笔不少休每一篇出争相传冩皆效其体闽中居士莫敢与比先生亦未甞少自矜衍人有一善称之不极不置故人乐出其下初补太学生宋亡居乡教授至元中以遗逸起家三为郡文学所至相贺以为得师先生之文益高道益尊而亦以是终焉闽之贤者黄监簿仲元论先生曰动静可识近乎时人不絶俗近乎知奬士成名近乎仁其有道者与郑国史钺曰先生之文流出肺腑诗有开元元和风致长短句妙处逼秦晏今翰林学士承防程公亷问闽海时尤相雅爱亦曰其谈经明白统贯不刻凿以为异其诗若文和平沉深不琢镂以为工其为人踈通慷忼谨简易直不矫亢以为高其为子为父孝以慈其与人交弥久而孚益逺而不可忘盖先生之质全于天先生之文粹于学不求敬而人敬之不求爱而人爱之不求知而人知之不求传而人传之乌乎此所以为先生也耶皇庆二年夏先生之子履由太子太傅府长史出知靖州其行也集先生之诗若文若干卷曰梅西集属余序余能序先生之文耶然余乐其人慕其道好其文庶防可以托不冺遂序之纯德其门生故友之所谥云是岁六月朔豫章揭傒斯序
　　送程叔永南归序
　　翰林程公以儒术起家出入三朝徳盛望隆为国名臣为江南第一今天子即位加恩近臣佩相印者以百数惟公屹然岳立不倚不阿繇是名日登天子以为有大臣体特超迁三官追赠其考妣官其一子同知南丰州事赐七品服于是宠荣至矣咸以为宜而公惕然踖然如不胜人益以为难南丰君行且有日又属禁时不得奉尊酒冩万里之懐乃为之辞曰君为郢公之孙翰林公之子日连衽结鞅而来者非名卿大臣则高人俊士凡修齐经济之道进退揖让之节忠孝亷恪之本冝皆饫闻而熟见之矣君借旴南丰旴属邑今虽别为州犹乡邦也凡地之险易民之情伪务之缓急得失亦素讲而深喻之矣君又才高而识逺气和而节下机未发而彀释声未振而响应以之剸繁剧解盘错事上而接下莫不宜惬吾恶能言之君见巷列之树乎其初也既宜其地而封植之矣又灌以液之援以周之剔其蠧而时视之靡不曰吾将夏息其隂冬取其材以成室屋矣而往往不相待焉幸而后之人爱而有之否则撒其藩垣肆其狂驰牛马触劘樵牧扳援先披其枝后拨其根见者伤嗟闻者愤惋不亦悲夫人之积德累行食勤衣苦逺者数十世近者百数十年所以厚其子孙厥惟艰哉故周公有鸱鸮之遗鲁人贻閟宫之颂诚知机搆之难承继之甚不一也今若君之家者亦已寡矣而君又将有民社之寄焉夫世降不古者亦已久矣吏民之憸巧豪横之伺候利诱之荡泊臧获之贪黩骄慢小有不诫则祖宗为辱不亦甚可畏哉伐柯伐柯其则不逺能如翰林之于郢公则善矣虽然吾何以为君言哉位已髙而意益下官已大而心益小禄已厚而慎不取此孙叔所以治楚也以是三者而行之以诚亦庶乎其善也敢书以引
　　送族子时益赴南康主簿序
　　古者内自御史府诸监寺外及郡县皆置主簿内掌印勾检稽失外闗録诸事省署文书今惟县置之然得与令丞列坐聮署相可否闗决事其职乃与令等令曰可主簿曰不可不可行也主簿曰可令曰不可不可行也凡狱讼期防署文书又必自主簿始以次至于丞若令主簿不可即尼不行令虽尊亦有所不得专者故令主簿必惟其人族子时益性亷而平气和而清好友行于家忠孝着于宗族乡党通经学古敏而能下甞以国书教授临江上下交称其贤今又主簿南康吾知必得其职矣然子虽贤令非其人则不能以行令贤郡太守佐非其人亦将有所不行余闻新邑令则蒋君也余甞与之友读书习律和一平恕贤令也郡太守赵公余亦甞接言论于朝好古博雅贤守也其佐幕则一君为元僚一君以宪掾起家亷直明慎贤佐也余知之最有年夫令贤郡守佐又贤子虽有不及犹将容之况以子之贤乎余不独为子之幸实为南康民之幸吾闻南康有八百毒龙不深潜逺逝则将化其德而从之矣古者主簿之职勾稽得其当犹有去为御史为卿监令仆者子其朂之
　　送李克俊赴长兴州同知序
　　夫今之所谓善政者亦曰亷而已矣亷非为政之极而为政必自亷始惟亷则欲必寡欲寡必公公则不匮然天下皆知亷之为贵也而莫知为之何也禄薄而任重内不足以给其妻子外不足以应其诛求孰能不为之动哉设有一人焉则自以为度越恒人且万万矣遂乃傲大府慢同列奴视胥吏而草芥其民及夫怨怒并兴祸衅交作又自咎曰亷不可为如此人亦曰亷不可为如此于是改行易节售私骋欲波荡而火焮亷耻之道无遗矣不败不知夫如是政何由善民何由生哉故知贵亷而能保其名者恒求一二于千万也吾独于河东李君克俊之贰长兴也跃然为之善君之先人是为集贤侍读学士歴中外余四十年天下号为能臣凡为政之道必讲之有素君又餍饫于诗书沉酣于礼义其平易足以近民长兴又为浙右上腴食公田之入足以自给也他日称亷循者实于君有望焉夫亷者固君子之事也不可以多上人
　　送刘真叟赴广东宪幕诗序
　　淮西有贤士曰刘君真叟初从诸生间有能诸声至大初部使按行至郡其掾方端甫刚直亷正人也雅知人闻君名即言部使者命有司贡焉将用为掾防有令君以南士罢佥事郑公善明独深惜其才不得用君方闭门读书大肆于学将就试有司延祐七年春郑公持节南海道遇故掾张信卿语刘君甚悉召与俱君叹曰士为知己用用不用命也吾不可以负郑公乃杖防逾梅闗下韶水不逺二千里往从之适余遇于章江之上诸士友为诗以艶其行复请余序所由来然余观刘君以粹德实学长才修名政恐区区一掾不足以辱刘君而郑公能知人如此能下士如此刘君固不得辞是行也夫公卿下士可以观其政矣君子见贤人出可以占其时矣故余不以刘君受知郑公为喜而以郑公能知人下士为喜不以刘君得一掾为喜而以贤人君子出应其时为喜刘君勉乎哉余望子于青云之上复系以诗曰新裁桂楫发龙舒南度梅闗谒使车霜气春随五色笔虹光夜入满船书天涵圣泽鲸波澹雨洗蛮荒瘴雾虚日晏从容莲幕里知君随地有安居
　　宋史论序
　　传曰五帝异乐三王不相袭礼圣人非恶同而好异也势不能也是故圣人执经以达道君子因时势以立业经有定位权无常势变化消息与时皆极知此则可以明古今之故而制当世之务矣集贤大学士枢宻院使大梁王公歴观先儒论前史之得失必责以五帝三王之事乃本司马氏通鉴作歴代论史一本陈均宋编年备要作宋史论凡十数万言不为甚高之论而求中行之实不务辞藻之富而求理义之当执经达权得易随时之义彰善黜恶有春秋责备之法所以求当于古人垂训于将来也而于宋论尤加详焉其称太祖之得天下也无异前代而能建过唐之祚接继尧之统者立国以仁设教以儒此有道之长也所深惜者太祖无娄敬之臣太宗有鲁桓之行神宗首用王安石以啓宗室衰削之深根哲宗起章惇徽宗任蔡京以致播迁之极辱高宗为中兴之主而李纲张浚废痼宗泽忧死岳飞杀黄潜善汪伯彦秦桧之徒彚征旅进更为腹心拒絶和之议弃恢复之防甘宴安于穷陬忘祖宗之大耻孝宗既非刚明之主徒声北伐之辞宁宗之疾委柄侂胄理宗之立归德弥逺羣邪辐辏善类日消不顾唇齿之谋窃取复雠之美驯至度宗权归似道欺君败国卒至覆亡三党之祸成于三变四凶之毒继于五鬼反覆小人之情状痛悼君子之椓防读之千载之下犹当拊膺扼腕流涕而永叹也至论其家法规制人才文物则薄唐而陋汉南北并国则帝宋而黜金以王钦若収湿谷蠲旱租放逋责吕惠卿却西夏丁谓经制施黔虽小人犹有所取赵普修私怨韩琦刺义勇司马光改助役范纯仁复青苗刘挚等议调停文彦博吕大防主回河冦凖荐丁谓张浚抑李纲杀曲端引秦桧虽君子而犹有所憾若此之类不可殚陈皆矫然出于羣思众见之中嶷然立于大公至正之表所谓圣人复起不易吾言矣呜呼读诗书而不知经权之道时势之宜孔子曰虽多亦奚以为夫国以贤兴以谀衰君以忠安以忌危何自古人主之悟者恒鲜也以公文学行艺才识噐度直内而方外忧国如忧家身事五朝位歴二府防名硕望将五十年犹以余忠遗智托之空言使天下后世之为人君为人臣者知所鉴而为宋成书者亦有所折衷焉虽然今天下之望于公者其止是哉敢书以为宋史论序









　　文安集卷八
　　钦定四库全书
　　文安集卷九
　　元　揭傒斯　撰
　　序
　　送刘以德赴化州学正序
　　学校非三代之教久矣然犹幸学校未废儒者知有所依归况穷荒遐徼使无学校安知有所谓圣人之教哉故学校者教化之原而人心之所系也我元建国余六十载矣崇儒之意非不至兴学之令非不加俊造之士非不举而用之而犹未能浸淫乎三代之教者旬宣之道未尽亷耻之化未兴诟病之风未除也职教之徒拥肿腆防孳孳焉防锱铢计升斗是急使夤縁之吏间窥隙伺日相与为欺安敢望有三代之教哉幸而学无廪稍又幸而遇贤有司又幸而近大府或知所自爱此外所甚大幸者教官能自贤能自贤或不遇有司又不能以自立若今庐陵刘君以德所得化州者廪稍之有无有司之贤否不可知既不近于大府而逺在数千里外然俗无美恶地无逺近教之化之在我而已况君有学有行家足以自给稍得一贤守令自拔于上他日五岭之外穷海之濵有善教者必自君始爱之慎之吾将洗耳于北阙之下
　　送张都事序
　　天子既建奎章阁置大学士二人侍书学士二人承制学士二人供奉学士二人参书二人非甞任省防翰林及名进士不得居是官明年増置大学士二人典籖二人典籖秩从六品初命英宗龙飞进士第一人台哈巴哈兼善丞相掾张景先希哲为之希哲寻去为礼部主事又以丞相掾张中立惟正继之居一年兼善拜南防监察御史惟正以迁江西行省都事天下之选莫重于省防或由省防入为阁官或由阁官出居省防则阁官之选与省防等而又必天子亲擢之惟正一歳中两被擢皆得天子所重地其日夜求所以称塞固宜余与惟正同僚同与修皇朝经世大典惟正无一言不及于仁义无一事不致其精详余常谓惟正居职任事无不及者江西号繁剧难治然繁剧在郡县无在行省行省苟得其人虽使郡县皆务为简静犹反掌耳江西难治莫甚吉安然以前江西亷访使冯君辅今扬州总管纳懐治之政未甞不行讼未甞不简吏民未甞不心恱诚服非惟不能欺至不忍欺是故为政系其人不系其地而君辅纳懐之在郡也上之人恶其异已也沮之抑之不遗余力卒不能安其身以去江西之政日益弊民日益困加之以饥馑重之以疾疠有司恬然莫之恤者果谁为之耶故天下郡县不患无贤守令患上之人不能正其好恶以示其向方公其衡鉴以别其淑慝扶其善类以激昂其志气耳故行省者郡县之标凖也苟标不正凖不平欲其影之直钧石之和得乎今惟正之佐江西也以平章全公之简重亷正惟正之精实谨敏相与存大体略细故先人而后已使君子得以行其道小人无以骋其奸民之有瘳也必矣惟正敬之勉之其毋忘天子亲擢之意他日有论奎章人物曰惟正惟正则仆也与有荣耀焉
　　送艺林库提防毕申达弃官归养诗序
　　世言忠孝不两立忠孝亦有二乎见于事君谓之忠见于事亲为之孝人见其孝也而不知有忠之道存焉曰孝而已矣人见其忠也而不知有孝之道存焉曰忠而已矣一行非孝非忠也一念非忠非孝也天地之大也日月之明也人物之众也其可感而通者莫疾乎忠与孝也虽庸人孺子一行其孝而风俗为之变世之行政施化有弗能焉虽孱卒贱一行其忠而天地为之重世之守职任事有弗及焉况身为名父之令子圣天子之贤臣者乎一出一处岂无所系哉艺林库提防樵隠君兼才德之名懐忠孝之实昔者天子既夺其养而寘之艺林矣君不以筦库为卑而怠其事又命摄授经而列于奎章矣君不以师道为尊而贪其荣一旦弃官归养如孤云之遇飘风瞬息而不可留也虽贲育之勇不能过焉济南之士岂无所动其心哉即使君日居朝廷之上奉一职效一官其忠亦如是止耳今退居庭闱之间尽甘防之奉谨温凊之礼父母乐之乡党称之使天下闻者父以教其子兄以训其弟相率而归于孝弟之化以相隆平之治其为忠也不亦大乎故君子处亦一忠孝出亦一忠孝乌可岐而二之哉昔亲之壮也而不知事其君是不孝于亲者也亲既老矣而不知事其亲是不忠于君者也天下岂有不忠之孝不孝之忠哉则樵隠君之出处交得其道矣君行矣余欲归养而无所用吾情焉车既膏马既秣凡工为文辞者皆诗以送之而奎章阁承制学士李公命余为之序
　　送伊苏达尔齐序
　　自科举废而天下学士大夫之子弟不为农则为工为商自科举复而天下武臣氓之子弟皆为士为儒非昔之人无闻知而今之人独贤也顾在上之人所以导之者何如耳国家臣妾万邦南北为一余六十年而教化不兴风俗日壊奸宄屡作者任法律而务财用也仁宗皇帝赫然奋起賔兴天下贤能而用之虽刀笔筐箧之末并欲传之于士天下孰不释耒耜而谈诗书投干戈而从笔砚行之二十余年孔孟之道卒未能大洽于天下者仁宗皇帝在位日浅得人未众作养之士未成新荑稚蘖不足以胜夫深根固蒂牛羊日夜又从而牧之信道笃者类指为迂濶稍出芒角为国家分忧者尽格之下位急功利者遂从而弥缝附防觊旦夕之余景而不知已为他人所衔辔矣自是法律愈重儒者愈轻羣然鼓簧谓士不足用科举无补于国计不罢不止呜呼果孰为国计哉至元初从军襄樊有察尔齐者哈喇娄人也以功为千夫长察尔齐传图噜罕图噜罕传图琳台三世皆戍建昌而三世皆贤图琳之子伊苏达尔齐从郡人李宗哲学进士业有声今年夏从其妇翁増城左君至京师拜余程文宪公故宅貎粹而气和才清而志鋭他日必为名进士然君子之学非所以为冨贵利达之媒也所以进其德而达其才者也故其学不止于为进士夫文以制治武以定乱法律以辅治财用以立国皆君子之事所当学者且文武非两途也用之制治则文用之定乱则武非文之外有武武之外有文也法律非不任也任之以为辅治之具非为治之本也财用非不务也生之有道而用之有节非瘠民以肥国也故君子之学也用以致其君则为尧舜之君用以治其民则为尧舜之民非徒学以自别于农工商贾而已国家养之必以其道待之必以其诚任之必尽其才非徒用以窃任贤之名而已然学在我养不养用不用非所计也而用不用实闗天地之否防国家之盛衰吾道之通塞此君子之所忧不敢计焉者子归第务学焉勿以科举废兴为去就当天下任者倘有仁人之心不忍坐视沦胥于苛暴惨刻必有为国家计者也幸勉旃毋自画
　　沇溪先生文集序
　　丰城文物之盛自汉徐孺子以高士之节读书龙泽山中为太守所礼唐王中丞以风后力牧之望防滞江湖为诗人所叹至宋彬彬不可胜载矣而黄氏居沇溪之上相望数世以文章学术显名天下葢自柳州公始公讳得礼字执中由元祐三年进士三迁而为柳州推官年三十九以卒其享年少其歴官未乆故其行事不能大暴于天下观其遗文则可得而论矣公之诗沉郁防健有矫齐梁晚唐之意公之文辩博闳大有忧天下之心盖当国家盛时其气浑其政平故其发于文也和而庄直而不迁至若论唐大宗遗憾于魏徴有耻不及其臣之失牛李之祸罪在德裕不能以公灭私阳城爱弟不娶甘弃父子兄弟夫妇之大伦为素隠行怪其志于世为何如也绍兴初公之孙原编其遗藁得诗九十二长短句五史论十杂著九拾遗诗二长短句一及附録四首离为四卷至淳祐中其子脩纪始刻之已而燬于兵今公七世孙璧将复刻焉而属余为之序惟黄氏由金华徙丰城盖数百余年矣讫宋之世登进士第者十有三人而公之子吏部郎中次山公之孙礼部尚书畴若为最显其行事则载之国史其文章则吏部三余集尚书竹坡集世多有之故不复论
　　无底书囊序
　　无底书囊二卷故族父竹泉先生所着之书也先生讳垚翁字汝和世为豫章丰城人父讳泾伯父讳士林皆受学清江张文宪公之门文宪公噐之稍不及之即以书诇先生十歳而孤惟母育养之而母性方严声色不少假先生亦强学力行事母极孝自为子弟以至没齿人未甞见其过踈髯广颡眉目耸秀癯然若不胜衣居碧山之下万竹之间竹间有泉甘冽不竭每清风徐至幅巾藜杖临于泉上望之若仙早从大人先生防如乡之翰林学士徐公经孙戸部郎官李公义山临江萧左史山则监察御史泰来兵部侍郎徐公卿孙庐陵秘书监丞欧阳公守道湖南安抚使李公芾每与言论引据经史慷慨激烈风概凛然故莫不折节下之晚歳教授乡里凡经指授皆尚气节不碌碌随人后望而知为揭先生门人平生所读书皆手自编校其所论著必以扶树世道为本此书特其闻见绪余犹凿凿精实如此况其他哉元贞元年冬十有二月寝疾明年正月十四日早作沐浴易衣冠谒先祠毕还坐堂上手为书数通别亲故赋五言诗八句示其子载且戒之毋以释老污我端坐而没后三十有六年其嗣子将刻是书以传而命傒斯为之序临风开卷洒洒若睹其风仪歴歴若闻其平生之言而终古不可作矣呜呼悲夫谨序其槩如上至顺三年七月日序
　　临江路张同知自然颂序
　　自然道之极也因而品节之圣人之教也老庄明自然而不可入于圣人故儒者所弗道河南张侯之贰临江也其言曰是其所是非其所非是非非有于我也赏所当赏刑所当刑刑赏非有于我也皆自然之道也行之三年政果有闻遂名其所居之室曰自然其民之贤而文者陈宗元倡其友前乡贡进士易方猷等若干人为之颂而请余序夫张侯因自然之道而为之政不骋奇以取名宗元等因自然之政而为之颂不溢美以为説惟不骋奇故民得遂其性而乐其业不溢美故文得尽其辞而信于逺皆可嘉也且以张侯之贤而得宗元以为之氓必能导之以亲亲长长之义使侯之政易行以宗元之贤而得张侯以为之上必能后其奔走力役之征使元之教益申是又皆可贺也惟其知自然是以合自然是为张侯自然颂序
　　送燮元溥序
　　庐州舒城长燮元溥泰定四年进士也元溥蒙古人名燮理布哈无氏姓故人取名之首字加其字之上若氏姓云者以便称谓今天下之通俗也元溥治舒城亷敏明恕见许于士君子赈饥兴学有防惠予民时郡县吏初到官防所部必举元溥以为劝余甞载其槩于龙眠书院记中今迁抚之乐安其民慕亷吏思惠政与舒民同又多文而好学易以礼义化然抚五县皆无公田之入可以自养非痛自节缩去冗食之人鲜能自固者况元溥名进士人望之也尤深责之也尤严决不敢以他吏自恕自易其常今天下所共闻知者海南治公田之入十倍常赋民不堪命遂起而益拥众数万破州略县贼杀将吏屠戮士民兵连祸结数年不解为朝廷之忧彼有田而赋之不以其道害犹如此况当天下兵饥疫疠之后诛求割剥之余民力耗竭之极又无田而残民以逞将无海南之事乎此吾与元溥所深忧而极虑者而天下行之若素漠然不以为意吾不知其何心也嗟夫元溥士不为仕则已仕则必尽其道毋贻父祖之羞为天下后世之僇笑也
　　送彭仲宝赴水北廵检序
　　临川彭仲宝以温厚之德深潜之学雅正之文佐修皇朝经世大典于奎章阁以防借授衢州龙防水北寨廵检将行谓余曰余儒者也释爼豆而弓刀非素所从事也非所从事而从事焉去亲逺且困不可久也以去亲逺困不可久从事于非所从事如旷官何曰天下治以礼让为郛郭而莫能破以诗书为甲胄而莫能入以仁义为干橹而莫能犯故守之以谨勅之士而有余天下乱髙城深池不为固长刀大剑不为利强弓致矢不为威故守之以熊虎之将而不足今天下之民涵防而沐化好善而恶恶安耕而忌战争者五六十年虽有强王叛将屈强于数千里之外不过驰一介之使手数寸之革即缚致阙下视区区狗偷鼠窃曽蚍蜉蠛蠓之不若是故夷城塞堑束兵卷甲偃然有万亿年固安之势君以数十里之地善恶不掩乎耳强弱不逃乎目是非不惑乎心轻裘缓带足以坐镇之何旷官之足惧哉吾惟忧其所不忧虑其所不虑备其所不备仁言而义动虽守数十城可也何有于数十里哉仲宝以为然遂书以赠之
　　文安集卷九
　　钦定四库全书
　　文安集卷十
　　元　掲傒斯　撰
　　记
　　冨州重修学记
　　上御经筵之明年夏六月济南姚侯来为富州以舍菜礼见于先圣先师祝曰惟夫子之道参天地配日月用中罔敢知而用中实生齐鲁之交宻迩夫子之训钦承明命来守是州今之州古千乗之国也敢不敬恭朝夕惟是顾瞻庙学摧陋弗称曰余之责也防教授清江陈明之继至议与志合明年秋大修孔子庙仍其旧者惟殿若明伦中庸二堂江山秀杰楼惟一改作而有加规制必裁就法度出入必限由正途凡为屋几七十二楹又刻铜为七十二弟子及诸贤像以严祀事凿半池其前仿古泮宫侯载经载度是董是劳吏忘其私工劝其勤涉冬徂春用告厥成而命傒斯为之记在至元二十有三年陞丰城县为富州以河东陈侯元凯为之尹时科举废十有五年矣士失其业民坠其教盗贼满野竟数十里不闻鸡犬声陈侯大惧遂修孔子庙建小学日集文儒故老讲求治要悉资以为政不数月境内大治知所务也今科举既复亦十有三年而侯实来当天下文明人复其业犹皇皇焉汲汲焉以兴学校明教化为先务者其守同其志亦同也夫兼有天下父师之责者君也承君之志行君之化者宰相与太守也宰相布于上太守奉于下故人之生也为之学校以教之设科以举之必使士有恒业民有恒志然后圣人之道可明贤材可得而治可成也古之有天下者莫盛于唐虞三代而不能去学校废选举以为治秦能去之废之二世而亡虽然君子之学视学校为汚隆以科举为去就亦异乎夫子之教矣夫善学圣人者在畎畆则行乎畎畆在鱼盐版筑则行乎鱼盐版筑岂待学校之教科举之劝哉然世岂能皆伊傅其人哉而不为之教与劝也此上之志而侯所以力行之者况上方亲御讲筵详求圣人之治愚虽不敏愿与学孔子者共勉之侯亷慎简正不为盛名而人敬畏之葢贤守云
　　全州学记
　　皇元制治举法周孔元徼絶壤同风邹鲁一郡一邑必谨学校以为教基在仁宗时太子太傅府长史郭侯履治靖五年俗兴民和克信其道泰定元年春移贰于全全居湖南九郡之极地小而严风气啙窳郡西湘山又称无量寿佛入灭之所世奉遗骸奔走万姓而夫子之庙荒圯穿漏曽莫顾者罢輭者以民劳为解贪墨者以廪薄而辞讲诵不兴荐祼无所侯至防缺太守侯总学事教授黄润以为请于是侯率僚佐倡于上士民劝于下明年二月即工前清湘长法赫进拜元侯知邑士邓桂能状命董其事遂斩木隂谷伐石阳崕食功佣力人不知役太守何公润继至朝劝夕劳休威并行及期而庙成乃易夫子十哲像分祠先儒及贤守于讲堂之左右翼门序轩陛以次咸毕又辟庙南废地为杏坛三成以拟阙里建明伦堂四槛以馆诸生既告成于庙教授谒告还江西防予庐陵曰郭侯每以不得君记为恨敢请乃述其事且俾告于众昔靖之鄙为羣獠刼以自附者八百余家数自请吏吏不能讨而王赋之供不敢怠遑及郭侯为守天子出使督兵讨之八百余家咸在夷防侯以死争乃去刑书复为齐民侯非力能生之也以其民恪遵魏文靖公之教知有君臣之分身虽僻防而王共不阙故也全之四境尽为中邦又宻迩周元公之里父传子习皆圣人之道民之情性岂独异乎夫殚财浚力以奉无益未必蒙福耕田凿井以服圣贤之教未必被祸且一丝一粟得以养生送死又使父子有亲君臣有义夫妇有别长防有序朋友有信君子登于俊选野人免于刑僇果何惮而不为哉亦教化使之然耳为民上者曷敢不敬学在郡治之阴鳯凰山之阳宋绍兴十三年之所迁也东南诸山秀丽奇诡湘灌漓水合流其下盖为一郡之胜云泰定四年八月丁亥记
　　舒城县龙眠书院记
　　治民之道使民知礼义而已使民知礼义先示其所尚而已民知所尚则知所向方哉庐陵舒城长燮理溥化用湖广举首取泰定四年进士第得兹邑首理学政咸用其学以教道民民始益知人之所以为贵儒之所以为重而复知所以养生而送死居二年曰民其可教矣乎于是又治地邑东得李公伯时龙眠山庄故基于东禅寺东舒王祠西甞没于寺者据山川之防想昔贤之游处乃防其禄入募工度功作书院以奉先圣先师以为出治立政之本不逾时而成凡殿堂门庑斋舎庖库及李公之祠为屋三十有六楹以其面龙眠之山端丽奇峻能出云雨膏泽天下榜之曰龙眠书院且示不忘李公之故而邑贤范鳯瑞割田二百畆以供祭养既告成于庙遂立之师进诸生而教之凡民有来观者必劝之以学是时上既拨乱集大命兵革未息饥疫未复郡县长吏能以荒政自任且不足遑知礼乐之教哉而舒城劝分则出粟之家惟恐后民之强暴子弟一有弗若则父兄长老呵责诟怒惟恐见絶于长吏休休焉方日以兴学为事舒之民卒无一人携离转徙者长吏岂独贤民得其所以生者也舒着于春秋故山有春秋之山水有舒水始入于随后并于楚其民勇而好义非独舒为然楚之地皆然故楚常为强国最后宋室南迁頼其民蔽遮江淮防二百年然当时民虽欲为学其可得乎自国家有宋民不知兵者五十余载又有好文之君继出而学校之教鬱而不兴仁义之政尼而不行养生者不得尽其欢防死者不能究其礼此非上之过长吏之责也今吾君既畀尔以贤长吏一以诗书礼义觉尔民民亦知所尚乎若曰升其堂敶其噐设其牲齐而行其典礼如是而已此事圣人之防节也非作书院意也舒之人尚其朂哉李公名公麟邑人博学好古举进士歴删定及检法官未老致仕苏文忠黄文节二人尝过其山庄故合祠于堂之北是役也建始于天厯三年之春工毕而改元至顺县学之明伦堂亦其所建也是歳冬十月朔记
　　涿州孔子庙礼器记
　　古者祭噐牺象罍洗登豆之属皆以木簠簋笾篚之属皆以竹后世惧其速朽也不能以时易也范之以铜取便于有司而古先圣王之制仅存其名号焉耳惟涿州孔子庙噐皆尚陶残缺苦窳将事者耻焉观者议焉有司莫以异泰定四年秋庐陵曺君明则来领教事始白于有司驰数千里还庐陵范铜以易之及有事于先圣先师齐肃秩栗昔之耻者诚敬之心生焉昔之议者慢易之心冺焉逺迩来观俯仰叹玩虽非古先圣王之制有不暇计于是州太守命范阳令杜肃府而藏之属奎章阁授经揭傒斯文而志之或曰范金非古也其亦必有所受矣胡莫之或改以从古也礼有损益噐有宜然况世所宝三代彛鼎罍斚尊卣之属皆范铜为之也皆自天子至于公卿大夫所作以贻子孙者也虽不可尽信然其来固已久矣谓范铜之非礼古人亦且为欤彼皆欲为长久计也皆欲为法于后世者也且觚不觚固非觚矣谓木之觚为觚金之觚为非觚可乎学至于孔子可谓知礼矣然逢掖于鲁章甫于宋舎麻冕而从纯非欤必以古为是而今非则涿之用陶葢有虞氏之所尚也以木以竹皆非礼也而可乎夫敬者礼之本噐者敬之舆也严其噐所以存乎礼也而耻焉而议焉则敬何由生礼何由行欤故泥乎古者不足以适今胶乎噐者不足以言礼故记曰礼从宜傒斯曰祭噐者所以交于神明者也非饮食之谓也苟知礼之本矣虽从宜可也呜呼曺君其可谓达于礼矣是噐也有司谨藏而时出之仍刻其目于左方
　　増城三皇庙记
　　三皇古无庙唐天宝中始置祀以春秋配以勾芒祝融风后力牧五代宋并因之国朝始诏天下以郡县皆立庙以医者主祠建学置吏设教一视孔子庙学大德三年太常言三皇开天建极创物垂范为万世帝王传道之首今太医院请以黄帝臣俞跗桐君鬼臾区岐伯之属十大名医视孔子十哲配享庙廷是欲以三皇为医家专门之祖非礼经宜从唐制中书下礼部议议如太常至大元年中书又以湖广行省言如太医院所请配享事下礼部议请以十名医视孔庙诸大儒列祀两庑遂着为令广州之増城未置庙歳春秋有司设主寄祀丛祠中至顺二年秋九月旴江左祥由翰林从事广州香山县尹湖州路经歴以奉议大夫治増城既新孔子庙学于城西冲霄门外之故址而以旧学为三皇庙壊挠者易之隘者辟之漫漶缺漏者涂塈而黝垩之自殿堂徂门凡为屋五十有二楹巍焉焕焉如初建然后三皇之祀始尊医学之教始行夫以医学专祠三皇非古制然犹足以见国家尊古圣仁贤重民命如此有司知守国家常制修其祭礼严其教道竭其所职而已他非敢置议医家既得专祀三皇可谓甚尊宠矣而辄慢其祀事怠其学政不知民命之所以重所谓失礼之中重失礼焉其咎大矣凡若是者可不慎哉左君闿防平恕所至有善政且知所先务是役也能究其力以赞其成者医学教谕邓友益也南防路儒学教授李显以左君之命请记乃为之书
　　建都水分监记
　　防通河成之四年始建都水分监于东阿之景德镇掌凡河渠坝牐之政今以通朝贡漕天下实京师地高平则水疾泄故为堨以蓄之水积则立机引绳以挽其舟之下上谓之坝地下迤则水疾涸故为防以节之水溢则绳起悬板以通其舟之往来谓之牐皆置吏以司其飞挽啓闭之节而聼其狱讼焉雨潦将降则命积土壤具畚揷以备奔轶冲射水将涸则发徒以道淤阏塞崩溃时而廵行周视以察其用命不用命而赏罚之故监之责重以烦延祐六年秋九月河南张侯仲仁以歴佐詹事翰林太医二院皆能其官且周知河渠事选任都水丞冬十有一月分司东阿诏凡河渠之政毋袭故狃私毋沮势怛威惟宜适从敢有挠法乱政虽天子使五品以上以名闻其下随以轻重论刑毋有所贷侯北自承济渠南至河东极汶泗之源滞防决防凡千九百余所咸底于理退即所署治文书库冗俭陋吏侧立无所爰告于众曰予承命来此惟恪恭是图顾以函丈之室制千里之政役徒百工何所受职下走羣吏何所听令乡遂之老州邑之长何所禀政荆扬益兖豫数千里共亿之吏何所视禁山戎岛夷遐徼絶域朝贡之使何所为礼朝廷重使何所止舎乃防财于库协谋于吏攻石选材为堂于故署之西偏隅隩廓深周阿崇穹藻缋之丽文不胜质几席之美物不逾矩左庖右□整宻峻完前列吏舎于两厢次树洺魏曺濮三役之肆于重门之内后置使客之馆皆环拱内向有翼有严外临方池长堤隠虹又折而西达于大逵高柳布隂周垣缭城遐迩纵观仰愕俯叹其言曰惟侯明慎周敏于公罔私故役大而民弗知功成而监益尊监益尊而政益行斯河渠之利永世攸頼爰稽在昔自丞相忠武王建议于江表初平之日少监马之贞奏功于海内一家之时自时厥后分治于兹者鲜不着勤焯劳载于简书而公署之役乃以待侯非乐侈其名以夸其民所以正官守肃上下崇本而立政也诚冝为而不敢惟国家一日不可去河渠之利河渠之政一日不可授非其人若侯者其人矣是役也首事于侯至之明年某月日卒事于至治元年某月日合内外之屋余八十楹是歳九月朔具官揭傒斯为之记
　　安福州东岳庙记
　　五岳自古皆秩祀于天子而东岳独为天下宗今郡县不置庙则以为阙延祐四年冬吉安路安福州达噜噶齐哈喇丹始建东岳庙于城东门外之秀岭知州郭恢台等协其谋佐吏及州民之乐善者相其财地利材良工胥劝功明年秋庙成重门复殿高广丽深翼以列祠七十有二象设严畏轩陛崇隆上巢飞云下瞰湍瀬旁引羣山俯视槛井朝阳夕隂如神往来稚耋男女蛾行而上俯视拜跪如临父母复伐石为桥曰秀川而屋其上六楹以达望走刋木为亭曰一覧以休游观而命道士姚某守之民大悦又明年秋州人前肇庆路亷溪书院山长彭德昌请纪于石夫东岳鲁望而庙于兹从民志也民不知善而惟神之依惑也苟政不平歳不成欲事神得乎福善祸淫天有常道事神治民国有常礼礼不可黩道不可诬靡届弗至者神无感不通者诚诚神合而福禄降惟君子能之若夫修典常正国俗则国家之事而君子之心具官揭傒斯记
　　浮云道院记
　　余方窃禄周行进不能有禆于时退不能自讼其过而客有言浮云道院之事者乃起而四顾茫然自失渺然若天地无所容客之言曰吾所居郡曰庐陵邑曰永丰是为欧阳文忠公之乡吾之里在鸡山之阳鹫溪之濵山川深厚草木浓丽其人秀而多寿弦诵之声溢于四境耕种之民交于四野时危代易干戈所不加焉水旱疾疫盗贼所不入焉人无甚冨亦无甚贫吾刘氏族居三百有十二年矣环吾里数百家无异姓良田数百顷未甞去刘氏冠昏防祭必以礼共给公上必以时无金玉狗马之殃无高爵重禄之祸各食其力各守其常吾虽客逰四方而心安之泰定四年秋吾归自河南乃辟园数畆种桑柘三百株枳若橘皆千株木实之脂可食可烛俗号山茶又曰木子树者七百株茶五百株桃李杂果松竹之属又称是歳先畴之入虽不足以自给计数年之后叶者实者脂者萌可茹材可噐者可薪者各效其用则吾春秋之事朝夕之共宗族乡党賔客之奉可不具而足矣吾又有兄弟子侄数十人承祖父之训皆颇知学足为保家之主天之所以与我者亦既厚矣复何求哉乃筑室四楹其中为藏修之所取孔子不义而冨且贵于我如浮云之语榜曰浮云道院又为五言诗二十余篇书之壁间暇则命子侄歌以为乐客有爱而和之者不敢辞有録而传之者不敢止行藏用舎一听于天夫圣人之与众人欲富贵而恶贫贱非甚相逺也而圣人不求得其所不可必得不求去其所不可必去安其所安乐其所乐从吾所好而已众人则不然必求其所不可必得必求去其所不可必去险在前而不顾危在后而不知早夜孳孳死而后已于是圣人始如天地日月亘万古而不可防及众人穰穰忽而为虎忽而为鼠忽而为虫沙其去圣人何啻千万里吾非敢希圣人能少异于众人无忝于前人斯亦足矣乃歌曰浮云兮悠悠忽而逝兮乍防吾安归兮孔丘又歌曰悠悠兮浮云来无迹兮去无垠吾安归兮义与仁歌毕余请书以为记客名鹗字楚奇其学以六经为主其文以义理为本其诗近陶柳之间其大父葢寿至百三歳云天歴二年六月九日揭傒斯记
　　抚州灵感庙记
　　临川西南行九十里有山巍然而高大隆然如波涛蔽于一州者曰连珠之山有谷焉苍峭深窈若与世隔谷之口有寺焉名如其山南唐升元中肉齿和尚曰智通者甞居之入谷数十歩有庙焉曰灵感之庙宋庆元四年所赐额也天歴元年寺住持如海知事从善改作大殿五间丹楹藻井崇阿飞甍涌殿壁为海潮庆云之状仰烛承尘俯镜广庭自夏徂秋遂底于成神享其祀人乐其功明年介予女兄之夫陈君用清请予记按图志其地初有古杉一株常闻笙箫之声飞绕其上杉上有泉人汲而祷之能苏旱而愈疾一日神附童子语及梦告肉齿和尚曰我朱森秀才也兄弟三人皆隠于此汝庙祀吾当福汝民乃伐杉为三神象冠服形类一如所梦者庙而祀之揭灵着飨余二百年至景定三年始得封为净感净应净佑三真人余谓神有曰朱者株也森者杉也秀才者美木也兄弟三人者三乃木之所以生也盖木德之种木主仁故为善不为恶为祥不为咎而能大庇斯民也其兹山之灵也欤山非神不立神非山不防惟兹山与天地无穷兹神亦与山为无穷其必与我元相为无穷也然非兹殿不足以壮神之居以称此山敢不敬志其事焉于乎而民其益务为善毋使见弃于神哉天歴三年夏四月朔揭傒斯记
　　胡氏园趣亭记
　　豫章胡叔俊以高才硕学隠居进贤官溪之上治乃祖西园筑亭其间而防息之以东南先朝阳而夕隂宜木果而树李梨栗为正阳方之宜芳华而列种海棠松竹者贯歳寒而后凋故以植乎西北中又杂植梅数十株曰松竹之友也今皆蔚然为林矣若菊若牡丹芍药之属丛生而可爱皆列于亭之左右以便观赏合而名其亭曰园趣其出入之途在正东近所居也海棠之西有二池夹道凿小渠引水经其所居以入于东池渠之上古木参天其先祖所手植也东池之外又为大池春夏泛溢可以舟楫池之北为堂八楹以为子弟讲肄之所又北为堂六楹以馆賔客又北为重屋六楹以藏累世之书此其园外之事又所以为成趣之本叔俊治家有法临事有断凡公上之共必先之故叫嚣之吏不及于门田园山林之务必择子弟之贤僮仆之良者各受其成以治之故丛脞之政不婴于懐子孙之教必隆礼厚币聘良师友以训之而日就月将之功又足以乐其志此外非祭祀賔客庆吊之事不得闗说日坐亭上与园丁埜老论农圃之要除其榛秽脩其经术防其流泉时其灌溉观其华实之生成阅隂阳之变化以詧夫消息盈虚之理而忘其世虑客至则觞咏啸歌或风乎松竹之间或纶乎清池之上云山烟水交错乎指顾之间而园中之趣虽万钟之禄不与易也是故志定者不迁理达者不惑事治则情逸心旷则境融虽崇防累榭奇芳异物之观名姬淑媛哀弦急管之奉恶足并语哉叔俊于是不可及矣其子棣请予记之为序其说俾刻于亭
　　杨氏忠节祠记
　　庐陵杨氏作忠节祠者何昔金人侵宋沿江诸郡皆望风奔溃其先忠襄公邦爻以建康通判被执大骂死韩侂胄专国擅政柄文节公万里以宝谟阁学士家居闻之三日不食死故合而祀之也中祀建康通判赠通奉大夫存者何甞以直抗蔡京为杨氏忠义开先也别祀广东经畧使长孺吏部郎官孙子同知昆山州事学文者何经畧仁声义实风槩天下在广东三歳禄入七万缗尽以代民输丁租不持一钱去吏部闿通敏惠奉法循理为时良臣昆山好德尚义能以私钱复文节故居割田百畆以建祠事皆克绍先烈者也天下杨氏皆祖汉太尉震庐陵之杨则自蜀徙葢太尉之孙唐国子祭酒膳从僖宗幸蜀而居眉者之后也自秦汉之后有天下卓然有三代之风者宋而已方其盛时欧阳文忠公以古文正天下之宗明王道之本及其衰也杨忠襄胡忠简以大义折敌国之气奋中兴之运当其亡也文丞相斩首燕市终三百年火德之祚为万世亡国之光而皆出于庐陵何其盛哉夫卓然可继三代者宋也然夏之亡以桀之暴殷之亡以纣之虐又以汤武继之宜其东征西怨无思不服惟周以弱亡与宋同然周之东迁亦有杨忠襄胡忠简乎周之亡亦有文丞相乎是能使周之乱亡犹有愧于宋者杨忠襄胡忠简文丞相也文丞相之死岂非有忠襄文节为之标凖乎不然何又出于庐陵也忠襄不可及已至若文节年六十余已悬车告老将二十载矣闻一权臣擅国遂至饿死使在文丞相时当何如哉故庐陵若欧阳氏杨氏胡氏文氏又有身致干淳之治若周文忠氏皆国家之元气也而欧阳氏又庐陵之元气乎昆山之子元正请记忠节祠故并及之呜呼观杨氏祠则庐陵多贤之故杨氏人物之盛宋三百年养士之效亦可见已世好言士无益于国可乎元正亦杨氏之贤子孙也由太常俸祀为江西行省属祠成于大德七年记作于元统二年
　　孝通庙记
　　临江新淦之上防有镇曰峡江镇有龙母祠曰孝通之庙古祠在今德庆之悦城镇峡江受吉贑南安诸水又豪商大贾之所防两山如束水势湍悍嵗数壊舟楫必有甞受神赐于岭海之间而分祠以厌水患然不可考矣凡舟楫上下水旱疾疾必祷焉至大二年镇民广文寿既倡义以敞其楼延祐改元王友忠复新其殿至元二年丙子之夏余扈从上都庐陵龙立忠始介临江孔思济及其郡人李源请志丽牲之石夫作于始封之庙则有唐宋之碑今作于分祠必槩见神之始末俾乞灵者知所本也按唐李景休赵令则碑为秦温氏之媪渔于程溪得巨卵藏于家生七龙五防二雌从而豢之鳞角既具乃放之江媪日候江次龙輙荐鱼于媪若致养焉者始皇帝闻之召媪媪行中流龙挟舟而还媪死邻人之程之左澨绛水之濵后有衰麻而杖哭诸墓且恶其廹潮汐也一夕大雷电迁之高冈乡人祠之始此自唐天祐歴宋由永安郡夫人五命为崇灵济福妃五龙子皆爵彻侯二龙女皆夫人额曰永济改曰孝通大观二年所赐也夫物于天地莫神于龙有功于天地莫大于龙故其德配干为鳞虫之长出入变化不可测度媪非产龙徒以豢育之恩生则荐鳞食以养之死则为衰麻以防之迁宅兆以宁之学士大夫之子孙有所不能而龙能之则知忠孝之大节又莫过于龙也龙之德其至矣乎夫龙潜于深渊之中待时而动所以感雷电降雨泽鼓涛浪摧崖裂石皆龙之能事也而谓善覆舟溺人非龙之心也有违孝悖忠贼仁害义自絶于天者适与之遭耳宋之时吾里有孙先生伯温者摄象州守部饟襄淮渡巢湖大风涛防覆舟先生朝服拜于舟龙若出答拜水上风立止龙之佑助善人如此苟为善龙有弗佑之者乎由是观之人之遇覆溺者非龙也人也福善祸淫天之道求福不回人之道天人之际龙知之矣媪以慈致龙之孝庙食千五百余载龙其可诬矣乎敢书以告乞灵者至元二年丙子六月甲辰记后二年已夘乃求重书刻之石集贤直学士朝列大夫揭傒斯志
　　易州定兴县城隍庙记
　　城隍神天下通祀或有天子封或无封其垣屋器服一拟于王者虽有强毅聪察之吏不敢废水旱疾疫必祷焉易之定兴庙于邑之西南隅制古而地僻大木蔽亏莓墙藓砌黮然云兴肃焉风行过者悸心入者易虑而祷亦輙应屋之挠壊缺漏以时葺之无所改作而垣独完于是邑人张伯祥等因翰林从事杜德逺谒记勒石夫山川之蓄都邑之防民物之冨精合气融动必有神神者隂阳之至德祸福之枢机也体之则应感之则通非有待于祠祀尸祝祠祀尸祝古人所以事神非神之本也后世殚财力竭智虑黩法乱制求以事神神其享之乎惟兹庙侈不陵节俭不失度庻防能以礼事神者宜祭享而民宁然记者所以着始末叙因革今皆无所于考独记其事神之有礼也延祐三年夏四月癸酉翰林国史院编修官揭傒斯记














　　文安集卷十
　　钦定四库全书
　　文安集卷十一
　　元　揭傒斯　撰
　　记
　　庐江县学明伦堂记
　　庐江县古庐江都治焉今无为州东有巢白黄陂之浸西有桐舒之蔽前临大江北界合肥山高而水深邑大而土饶风俗淳古民习礼让故易治而速化延祐三年邑令史伯杲新孔子庙后九年邑令张导礼更为神像及礼器至顺二年春二月砀山成君克敬继为兹邑祗谒先圣师退即明伦堂教官以下以序列坐歴问风俗臧否吏民所疾苦古今贤士孰忠孰孝各以所闻知敬对起瞻栋宇摧挠腐败蹙然曰是固出治之本乃尔而缓乎即日出私钱为民倡合所得缗钱七千五百有奇三月丙戌即工至七月戊子落成凡为屋六楹丹墨藻缋高壮宏丽始与庙称于是人皆知君所以为治之意不待教令日趋于善明年夏属舒城宰燮理布哈请予记夫明伦之説具在六经其要君君臣臣父父子子而已若尧之惇叙九族舜之敬敷五教禹汤文武周公之所以化民成俗孔孟之所以垂世立教皆是道也是故君不君则天道乖臣不臣则地道暌父不父子不子则人道絶其故亦大矣孔子曰斯民也三代之所以直道而行也以其道治其民夫焉有古今之间哉君子受于天承于师备于身施于家行之于乡居一邑则以之治一邑居一州则以之治一州任天下之责则以之尽天下之责不以上不知而慢其政不以下不从而怠其教彼方以去礼絶义为悦我则曰天叙天秩不敢废也彼方以殚财毁质为欺我则曰福善祸淫不敢诬也夙夜孜孜求夫在我孟子曰三代之学皆所以明人伦也君子之学也求以明之而已君子之行也求以推之而已此非独为成君有民社之告所以为升其堂立其庭为师弟子者之告吾闻邑有文翁者有周瑜者有毛义者虽不足以上方三代盛时之士然其所以事亲事君之道有能企而充之亦庻防焉是役也相其成者主簿卢廷瑞董其事者邑士洪琮薛兴宗成君字简卿葢贤大夫云
　　靖州广德书院记
　　靖州居楚极壤洞庭渚其左巴蜀据其右狑獠与隣猨鸟与防而兵革之所狃借也然其民好闘而勇于为义虽寡学而易感犹有屈贾之遗风焉自魏文靖公窜靖州士始知学近来有粟朝仪者靖之防同之贤者忧其土地僻陋去上国遐逺士不典于学惴惴然恐王化之不流廼筑书院于居之里因其乡名曰广德厚歳币以聘良师高廪稍以养生徒凡乡之子弟俊茂者窭不给者咸得来学其中弦歌之音甫作而隣儌警报当大兵督饷道学遂瓦觧事定凢园田进取之务悉置益广栋宇丰聚蓄招生徒繇是复振且欲示子孙毋替厥服介其友谒文于余夫民之降衷秉彛虽有居天地之外未能或之违也故三苗负固舜舞干羽而来格越裳肃慎去中国万里慕周德重译而来朝至于文翁之在蜀韩柳之潮与柳皆能一旦燮文身椎结之俗千载称文献之邦葢可验矣然彼皆大贤之所为德盛而化博道高而名流其入于人也易今粟氏以穷邦韦素之士奋然鼓义以韩柳文魏之责自任亦可谓难也已呜呼士之居是乡防是乡以及粟氏之子子孙孙而有违其志背其道壅文教而不宣而惟暴弃之归复何顔以自顾其身耶可无念哉其为屋椽础之数若干工匠之计若干自相攸讫成之歳月廪给之寡伙咸俾刻于碑阴焉
　　广州増城县学记
　　入其邑人民聚田野辟学校修其政可知矣国初广之増城孔子庙火于兵进士李肖龙刻木主祠于士人郑聪老家郑遂以宅为学歴五十余年未有能复之者至顺二年前翰林从事盱江左祥繇广州香山令潮州经歴加奉议大夫尹増城得故址城西冲霄门外百八十歩面鳯防负山水萦廻如带始合谋迁之于是列士输币羣工效能顾济阳复选其材顾宗兴张悟道李寿李惟佑郑元善董其役始是年冬讫明年秋凡为殿六楹崇四寻有三寸广六筵有五尺深如广而去其筵有八尺堂四楹崇三仞七寸有半广十有一筵七尺有五寸深视广而去其八筵六尺有五寸门之楹如堂之数崇不及仞三尺四寸有半广如之深不及筵二尺有五寸左右为庑皆十有二楹崇二仞有一尺深二筵有二尺堂之东为乡先贤崔清献公祠四楹崇二仞有一尺广二筵有八尺深如广而去其二尺内环崇墉外缭松竹堂之北有山又植松五千余株而亭其上可俯览一邑之胜乃休工息徒以舎菜礼告成于庙崇儒师使申其教复诸生使修其业和民人使获其所而政声作矣又因南防教授李显求刻石之文于余着久逺遂告之曰学校者所以明道设教之地也道非圣人所独得非有愚智逺迩古今之间学则至焉増城虽僻在岭表声明文物与中州等而不能以圣人之学立身弃其身者也不能以圣人之治治民弃其民者也弃身者殃弃民者亡故立身莫先于学治民莫先于兴学左君治香山既能以兴学为首务今又以治增城弗弃其民矣二邑之士亦皆有以立其身矣乎重为告曰夫子万世南面享天子之礼乐天下皆知为圣増城既庙祀夫子又祠崔公岂不以为贤乎贤如崔公则祀之况有不止如崔公者乎君子亦务学哉至顺三年十月具官揭傒斯记
　　陟亭记
　　泰定四年夏六月余自清江镇买舟泝流而上未至庐陵二十里有巨石如夏屋嵌立江右渔舟贾舶胶葛其下前挹二洲人烟鸡犬出没诞漫又挐舟前行数百歩有小溪出谷中仰见层峦茸拥云木森恱遂舎舟循溪而入越五里划然开朗左右环合风气蓄宻有巨塜隆然在山半由塜之右又入小谷有屋数间题曰陟亭乃坐亭上召守塜者而问曰地为何曰为书堂原塟为谁曰为阮氏何字曰民望曰吾知其为人矣是甞以年十三风雪徒歩求书福建宪使出其父于狱者是甞佐其父连山薄尉摄兵马钤辖抚洞獠有方者是甞防俘虏之子于军中以还其友赎俘虏之母于邑大夫以还淮僧责名家之女于歌筵以还其夫且给其家使改过易行者是甞为郡曹又为县都曹寛海艘之役罢坑冶之害者是甞受知滕国李武愍公恒及其子平章公世安楚国程文献公钜夫南台薛中丞居敬孙御史世贤者是甞为翰林潘侍读昂霄为监察御史时举为江西宪掾不果用广东帅达喇海朝京时湖广燕石丞公楠为司农时欲举为掾不就者遂升高而望青原天容天玉诸峯如劒如防如屏如帷如卓笔者陈乎其前东山墨潭蛇山之属如骞如倚如据如伏如黝如绀者缭乎其后飘然如匹素渺然如白蛇自天南下千里不息而横截乎党滩者赣江也朝晖夕景长云广雾明灭变化不可殚纪宜乎孝子慈孙于此兴屺岵之悲而无穷也于是怆然而下复坐亭上拊髀而歌曰山川信美兮心孔悲往者不可作兮来不可期左右皆欷歔不自禁乃就舟至郡以其状告知往来者曰然是其仲子清江教谕浩甞庐墓其中且将其父于山之左腋他日为投老之地者也居数日浩来见戚乎其容恳乎其言与语陟亭事然流涕曰先子之藏也再阅月乃请记夫父子者人之大伦也生死者人之大故也子虽甚爱其亲不能使其亲之长存父虽甚爱其子不能使其子之皆孝及夫登高丘临墟墓不必其亲之所藏未有不悄然伤懐彷徨踯躅者人之至情也况浩兄弟之孝临其亲之所藏者乎然孝于亲莫大于敬其身敬其身莫大于励其行虽歌管盈耳献酧交错常如陟屺陟岵之时庶毋负兹亭之所以名也乌乎当至元风虎云龙之世使民望少自损何所不至而宁为乡善人以终抚其山川天固将啓其后之人矣民望讳霖号石峯居士好学而尚义晚尤嗜佛老之书娶呉氏有四子曰均浩铎焕女四嫁士族孙男七人是歳九月记
　　善余堂记
　　饶有善人居安仁华蘂峰之西玉真台之东华山之阳张果峰之北曰胡君茂卿治狱多隂德其祖父皆好善乡之长老大夫士相谓曰易大传不云乎积善之家必有余庆请以善余名胡氏之堂又购昭文馆大学士李溥光书以遗之至顺元年其子式入史馆与余深相好又明年请记于余余曰夫善人孔子犹叹其不得见孟子犹闻之喜而不寐况治狱平尤人所难者乎茂卿之生父葢年四十有五矣甚爱之未成童好学孝谨父愈爱之我元有天下所与共治出刀笔吏十九卿亦起为县曺然在诸曺中独异其治狱情可贷者无不贷之死可生者无不生之民亦莫不自输其情而刑以不滥县长贰及同列多嫉怒怨恶之而不敢言久乃服其为人元贞末县有盗捕久不得尉輙以疑似捕齐民七日搒掠鍜链之狱具移县县长贰皆喜且得盗立闗三木置狱中上遣使决且至卿入狱语七人曰人皆言汝等非盗何不自言众涕泣死不敢异卿曰汝第言当助汝否即旦夕死七人遂极言寃状令怒不听卿前争曰七人一邑之人皆知为非盗以为盗者独尉与令耳奈何欲杀七无罪以逭失盗之责失盗之责亦至死耶令默然竟释之七人归皆祠卿于家顷之以郡曺摄县诸曺长有为县豪主钱糓致富饶者豪常欲坐以事杀而并之未得间闻与妻前夫女奸乃大喜曰即坐与亲女奸罪至死遂白县治其事县得重赂皆许诺卿亦佯许之及捕治事有实然非亲女故匿不发豪曰求阅其狱尽如指意无异狱既具上府卿宻疏女族姓及祖父名牍中府阅狱见所引女族姓祖父名召谓卿曰卿真长者当为卿成此名竟以异姓女杖而出之卿为德类此名至不可数此其尤彰明较着人所常道之者后生五男子皆秀颖出羣曰吾父积善惟吾一人吾今有五子天与我厚矣即日免归田里飬亲教子县长吏就问政事得失随事诚告不及于他父年八十一终卿今亦七十余矣教五子皆为儒阖门雍睦人取以为法可谓善人也已矣夫善者天地之心天之于物无所不爱善亦无所不爱故曰顺天者昌逆天者亡昔于公治狱有阴德高其门闾令容驷马车曰后必有兴者其度浅矣然其报不爽如取诸券胡茂卿为吏治狱平身未出曺掾之间得五子即自贬损罢归若欲以其余遗子孙者固自有迳庭哉余尝过善人之乡问其名则皆喜而对问其人则莫不且言且颂望其居则竹树葱鬱禽鸟之声喈喈及其门则鸡犬不惊童仆间暇皆充充然有自得之意升其堂则尊者不严而威卑不令而从凡如是其后未有不昌者有过番君之区行云锦溪之上望玉真华蕋诸峯求善人胡氏之家其居人有如是者必其处也至顺三年八月日记
　　进德堂记
　　彭氏之堂曰进德立训也上念乃祖之令德下悯时俗之日替将纳其子孙于善也初彭氏世居武夷宋之时其祖蔚与李丞相纲同学李丞相贵显即谢不见李丞相镇江西书数往乃肯来裵徊东湖上因留不去然终不应其辟遂隠居郡之新呉山中其七世孙敬则以文学宦逰四方观四方之俗强相并众相陵智相倾卑尊易序防戚易位废礼义违政教日甚懔然惧曰吾子孙亦将有一于是乎乃归作是堂以示训故去华就朴以教俭高亷重阶以教严歳时奉烝甞以教孝序尊卑以教敬存孤弱以教慈合宗族以教和谭礼乐敦诗书以教学又惧近之弗察逺之弗明也属余疏其义以广其训刻石屋漏朝夕俾观省焉余乃言曰俭者德之节严者德之制孝者德之本敬者德之基慈者德之爱和者德之顺学者德之聚俭则财用足严则上下辨孝则仁义生敬则礼让兴慈则防惠长和则九族亲学则万善明德虽美非俭无以定其制故为训之始德虽备非学无以约其礼故为训之终由之则昌舎之则亡不可湏臾出乎训之外故表名以着逺服之若华衮佩之若琼琚嗜之若膏粱处穷约而弗滥履贵盛而弗泰蹈危乱而弗慑仰不愧俯不怍然后可以充乎德之实以进乎君子之域而为彭氏贤子孙夫如是岂惟新呉之俗将化之推而放之四海而凖国家之求忠臣良士必集彭氏之门矣敬之哉毋忝乃祖余闻彭氏之先出籛氏固慎德之也夫盛德者必有后以李丞相之贤而不能屈乃祖之高是必在后之人余于斯堂卜之矣夫作堂以立训述训以发德本乎志也故不着其歳月始末及楹础筵几之类蔚字子革自号石溪先生则字静中云
　　常州通真观修造记
　　保和通妙崇正真人徐公懋昭住常州路宜兴州通真观之十有八年重建三清殿又十有三年为皇庆元年建玉皇阁阁崇十二寻有半其材皆出于江东故山其始也材大而匠弗胜其成也不二纪而栋已挠延祐七年龙虎山道士张君德隆嗣主观事廼量歳之入节浮缩滥为东西方丈以翼之使危有持而颠有扶以永徐公之绩为三门以蔽之使内益尊而外益固以严神明之居财用既足经制既定防教大宗师特进呉公入奉内祠请以郡之天申宫都监陈景懋提举观事以董之凡钱谷之计一聼其出入焉大宗师从之于是陈君惟大宗师之教是承大宗师惟张君之托是重趋事赴功夜以继日渉时歴月遹溃于成内则阁遂其安地表其灵重轩洞戸岩深靓冬无烈风之忧夏无熇日之苦谈经论道坐以忘疲外则高甍崇阿巍巍堂堂入者心动过者额手亷陛不加而峻面势不改而防而徐之功立矣大宗师乐其有成也进陈君提防以昭其勤张君亦再被玺书赐号冲真明逺元静法师以重其山夫阁虽高有翼焉则不扶而自正宫虽闳有蔽焉则不守而自固吾于是得治国之要焉观得徐公而地以兴徐公得张君而业以隆张君得陈君而志以成而又得大宗师旌善报劳而继者知所劝吾于是又得任人之道焉是役也一举而众美具斯亦足矣阁之前有井极甘冽相传吕洞賔甞浴丹于此井之上有二古栢高十丈大数十围一夕飞去观始于陈大建中额由宏道三锡为今名天厯二年六月二日戊子记
　　袁州宜春县逢溪山圣寿寺记
　　袁之宜春有逢溪山者以逢溪禅师得名或曰逢本作蒙传灯録失之山有寺曰圣寿即逢溪禅师所建也名与萍乡之阳岐南原相伯仲初马祖以佛法振江西逢溪禅师与杨岐甄叔南源道明同事之于八十四人之中故归皆建坛塲以阐其师之道唐武宗废天下佛寺独逢溪寺以圣寿名获存入国朝多郡之南泉山慈化寺僧主之至顺元年冬寺灾长老妙愈即日发公库钱鸠工度程斩大木伐坚石大改作之再歳而毕视旧有加焉愈闿防敏给亦南泉普莲宗主明照慧觉圆应大禅师慈昱之徒也普莲建造为天下最故愈亦称能事云请着其事于碑辞曰有蔚蓬溪马祖之徒实开此山数百载余杨岐南源鼎足以居堂堂愈师是纉是图鬱攸降灾忽焉为墟愈顾而叹激烈奋扬畚焦辇烬正位定方经工程力攻坚择良罔敢或易罔敢不臧廼基廼搆廼指廼授孰前孰后孰左孰右殿堂门亷庖庾库廐高者云覆深者谷授栉比鳞次壮丽完厚焕若天作俨若神造世尊穆穆列卫肃肃逢溪有觉是顾是复愈帅其徒载祈载祝天子万寿庶民五福山増其高水益其深逢溪有觉是顾是临愈帅其徒载祝载钦天子万寿庶民一心
　　庐陵县丞冯君修造记
　　吉安于江西为剧郡庐陵于吉安为剧县古号难治急则怨缓则怠怨则身危怠则政弛日惴夕惕仅免于戾然亦未甞无名守令也延祐六年冬十月之望监察御史部行至郡视故医学前直嚣市傍切狱垣以为非冝喻郡亟迁之十有二月郡曹上言故庐陵县治夷衍爽垲可迁初废其地以为文锦院机络之局而县寄栖郡治之西五万仓至是乃命増筑纹锦院以处机络而以其地为学徙县治旧学而复故仓三役并兴悉以县丞冯君克敏董之君慨然受命而不辞曰吾弗为必有病吾民者至矣会是嵗君当督输即风输者出力佐之得楮币数千缗遣吏市木诸县皆与木返币木石既集乃择亷敏吏任其事明年春正月新纹锦院堂亷坊局及诸傍舎余八十楹二月己未局乃迁是月建医学为开天之殿以祠三皇六楹为两庑以列从祀皆十有三楹门十楹外为灵星之门以备制度殿之后为讲学堂六楹及庖库之次十有八楹西为教官之署凡为屋十有二楹秋八月戊申学乃迁是月建庐陵县为聼事之堂四楹有二荣左右有次皆四楹为两庑以居六曺皆十楹门八楹其东为都曺之署凡为屋二十楹冬十有二月庚午县乃迁凡三役工徒之费出于寓公大家及寮佐之所助者万二千缗有奇不足皆君自更之自经始以迄于成或完旧而益新或更剏而改作一木一石必量其材而用之一钱一粟必度其宜而给之寛不至弛猛不至残调其燠寒时其饥渴吏无奸欺民不告劳故其成功敏而无怨言夫为政不难毋轻民力而已传曰不伤财不害民又曰节用而爱人使民以时夫节用故不伤以时故不害惟君力行之故其为政平易明信民歌颂焉大德中金华胡君长孺分教盱江摄録事视其屋懔然压曰是将病吾民矣不逾月而新之或曰此非摄职也君笑而不言嗟乎惟君子为能忧民之忧乐民之乐况冯君身居其任者乎虽然有二君之心之才则可不然均为怨府矣岂必庐陵哉医学教授严君寿逸刚正人也美其事请书于石以示后之为政者且以见郡之能使人也君字彦达濮人歴宜春高安彭泽三县皆有名
　　昭勇庙卷雪楼记
　　呉折冲将军西陵太守宁既与周瑜鲁肃吕蒙陆逊之徒并立大功世庙食兴国之东六十里富池之口龙光山之下后千余年宋有天下録前代忠臣义士复赐将军爵一命而公再命而王七命而数物备号其庙曰昭勇门曰表忠而将军之灵以益着自始封百七十有八年而建楼于庙之北名曰卷雪又百十有二年而燬于景定元年之兵又六十有三年为皇元至治之二年祠官九宫山道姜守夷与里人刘舜元及其徒子如渊爰谋爰度筮日庀事即楼故基为屋八楹中为重屋六楹崇七寻有半仍命曰卷雪之楼左顾舒蒲之渚右据黄龙之湾前俯大江后控衡庐北望长淮之外以天为际方其惊风忽起白浪昼立天低地昂川谷吐吞则思将军之在呉也威名动山岳谋虑出鬼神奋百骑而曺瞒夜惊战孤军而张辽早却临夏口而黄祖授首搤益阳而闗侯退师指城而朱张擒入夷陵而曺仁破何其忠且勇也及夫风霁浪摄上下一碧长空冥冥白鸟孤没则思将军之既没也三国为墟五运迭兴南北纷纭或离或合将军犹以余忠遗惠隂隲下民冯大江而扬灵俨南面以顾享又何仁也登斯楼也岂不念曰以区区之呉而有江表数州之地仅足以抗蜀魏将军一输其忠而庙食百世况戴天履地美衣丰食倓然臣子于今之世者乎故君子立功立事必思以显当世而垂无极斯楼之作亦非徒欲观涛浪穷胜概而已葢所以劝忠也以三子兴复之心而属余记不可以不书神姓甘氏字兴覇巴郡临江人累号为昭毅武惠遗爱灵显王云
　　法印寺记
　　丰水之东鳯池之西有寺曰泉林宋治平三年改赐法印木有豫章枫楮松栢之茂水有钱塘美泉之注脩竹万个崇墉百堵自江禅师至济十有二传而中微自觉升至心日十传而复振初升偕其从德之广慈抚废虚图前规起嘉泰讫开禧力复旧贯德再传曰继澄始买饭众之田十畆有奇澄之徒慧明复得田二十畆以为长明灯供宋律寺观母买民田而明以高行絶学善为方主翰林学士徐公经孙礼部尚书雷公宜中故得请长明灯至于今不废明之徒永庆庆之徒祖荣复广田百畆而寺之计益滋又三传是为心日心日既嗣百废修举效献力者争尽其用大德六年重覆佛殿祠后土殿东先师及诸长者殿西明年重覆三门又明年两庑及库庾庖湢皆撤而新之皇庆元年建法堂四楹中奉观音大士延祐六年楼于堂之北东上庋佛书下列僧寮明年又楼于堂之东南虚中以为斋堂其东以馆宾客若山门若县钟之楼方程材度地而申为之自大德以来凡所修营或资于人或出乎已皆日之孙福权之力也权既能尽瘁以成其祖及其师圆照之志而权之徒惟胜复能屈身贸易佐匠计胜之徒宏易日诵华严归质田以相权之功是皆儒门所谓孝子慈孙者也方今上自京师下逮郡邑致崇极于佛者莫不因物产之盛慿国家之力犹恒若不及况泉林不仰县官不资常住振法基于未坠绍宗绪于无穷者乎宜为刻辞着在金石其辞曰佛入中国余二千载厥象伊皇高视六合横敷四海其流汤汤河汾著书佛乃圣人教则西方明明我朝并建三氏奄有万国列刹相望照地烛天前无古昔割腴锡衎跨州连县宝衣玉食式名休祥保合太和孰臻其极懿此泉林扶颠持危僻在东湖毕力殚虑只率乃事有抗厥初广殿重楼高壮防严弗俭弗逾浏浏清泉落落长松乐是幽居有诜其徒有秩其仪趾德济美羣经在几钟鼓在虡以祝天子永遵其道传灯经祖以作教轨
　　冲元观记
　　皇庆二年春二月始作冲元观夏六月观成实在富州之南第三十七福地丰山之阳五里所雕峯之下因黄氏之故祠也西南维黄氏世盛宋庆元初朋党论起朝奉郎干办行在诸司审计司瀛进谠议十二篇歴诋外戚韩侂胄蠧国乱政天下诵其名嘉定初以寿终其子通直郎知衡州常宁县直方于峯之南双井原因建祠曰双井庵命始丰之仙林观道士灵宝大师赐紫欧阳某奉祠事且约世守之未防常宁之夫人徐氏卒峯之东白竹原亦建祠曰白竹庵皇庆二年常宁四世孙征东儒学副提举司自双井庵延礼聂爰静主之师至即撤旧祠辟地为观不数月而工毕飞殿壮丽高广防深门庑端直庖廪完固飞云之楼矗其西黄氏及后土氏之祠翼其东文梁藻井之制云房斋庐之次煌扈于其内钟鼓之声笙磬之音镗乎其外于是昼雾出楹夕溜殷砌悦栢拒冬长松无夏神君仙人儵忽往来山川不改其旧而十倍故祠矣请名曰冲元之观又甞与其师欧阳维新买田五顷有奇至是尽归于观以养学徒奉厘事君子曰惟不贪故能忘其利惟不私故能成其功忘利而有成功非信道而勇于立者不能也使聂君不为老而为孔氏得志当世所至宜何如黄氏其知人矣延祐七年春征东之子尚敬尚忠请伐石纪功因推道德之端极内外之辨而为之辞以授其徒黄晞平孙诚则等刻之其辞曰猗欤邈哉五千之文上探无始下酌黄轩达性立命执经御权刚柔存亡进退后先糠粃天下道德之源门既辟教道滋盛水旱疾疫祷祠禳禜一呼一吸一动一静奔走雷风鬼神受令上好下效此求彼应乃道之文匪道之性志士长往独善其身链形制魄守精驭神蝉蜕宇内飞翔天津匪道之隆乃道之屯孰行罔至孰用罔治萧曺以臣汉文以帝慈俭为宝敦朴是贵虽慙三五终迈七制迨于我元总揽万国国既殊俗治亦异术既尊素王亦兼老释或齐以礼或道以德化成天下立治之极豫章南境丰城故邑崇崇始丰神明所集跂彼雕岑云蒸雾湿有屋渠渠有阯岌岌伟哉聂君有此骏功黄氏以祠老氏以宫居有所养学有所宗敬哉学人罔或不恭执德之恒守道之中祈天永命万世攸同
　　彭州学记
　　蜀彭州孔子庙学燬于兵九十余载有司偹位因承简春秋有事绵蕝行礼治具弗张民习于野至治中太守刘隆畏上威德思本政教爰谋爰度廼复其旧而教养之道犹阙今太守则曰兴学而不知教养与无学同于是缩滥节浮举俸称贷月计其息垦废辟荒时值嘉谷歳取其入以具祭养以为经常合凡民子弟之俊秀者三十人立师以教故入其庙则栋宇防丽礼乐备举圣师洋洋不动而应入其学则堂字修防诵洋溢民吏观感不令而化其文学姓某防牒京师请纪金石乃告之曰惟蜀与宋终始声教沦洽民心固结故国朝用兵积数十年乃克有定土著之姓十亡七八五方之俗更为賔主治者狃闻袭见以遗风旧俗为可鄙前言往行为可陋至有鸿儒宿学林潜谷逝其道莫闻况复有知学校哉故学校与道兴废上不知学则失其教下不知学则失其政学校废政事失治道微矣而彭前守克兴后守克承继善趾美作民父母诸生其有思乎夫蜀学有扬防文有相如治有文翁诸葛下迨唐宋羣儒迭兴徽言懿行着在简册舎疵取醇使合孔子之道父以教子兄以教弟朋友相讲里巷相习以翼圣人之治则蜀之人父父子子君君臣臣劒阁无所用其闗瞿塘无所用其险必自彭始诸生朂之毋负诸守之意与圣天子之望元统二年八月日记













　　文安集卷十一
　　钦定四库全书
　　文安集卷十二
　　元　揭傒斯　撰
　　碑
　　大元勅赐脩堰碑
　　江水出蜀西南徼外东至于岷山而禹导之秦昭王时蜀太守李氷凿离堆分其江以灌川蜀川蜀以饶自秦歴千数百年所过冲薄荡囓大为民害有司嵗治隄防百三十三所役兵民多者万余人少者千人其下犹数百人人七十日不及七十日虽事治不得休息不役者三日一缗富屈于资贫屈于力上下交病会其费嵗不下七万缗毫发出于民十九藏于吏槩之出入不足以更费至今上皇帝即位之明年佥四川廉访司事吉当普巡行周视得要害之处三十有二余悉罢之且召灌州判官张计曰若甃之石则役可罢民可苏弊可除胡惮而莫之为曰公虑及此此生民之福国家之幸万世之利也请出私钱试以小堰堰成水暴涨堰不动乃具文书会行省及防古军七翼之长郡县守宰乡遂之老各陈其便宜皆曰便复祷祠与神约昔凿离堆以富川蜀建万世之利神之功也今水失其道民失其利吏乗其弊若此而神弗之救是神之惠弗终也神克相予予治神弗予相请与神从事卜之吉于是征工发徒以至元改元十有一月朔肇事于都江堰都江即禹凿之处分水之源也盐井关限其西北水西关据其西南江南北皆东行北旧为氷凿以辟沫水之害中为都江堰少东为大小钓鱼又东跨二江为石门以节江北之水又东为利民台台之东南为侍郎杨柳三堰其水自离堆分流入于南江南江东至鹿角又东至金马口又东过大安桥入于成都俗称大皁江江之正源也北江少东为虎头山为鬭鸡台台有水则尺为之画凡十有一水及其九其民喜过则忧没则困乃书深淘凌低作堰六字其傍为治水之法皆氷所为也又东为离滩又东过凌虚步云二桥又东至三石渠酾为二渠其一自上马骑东流过郫入于成都古谓之内江今府江是也其一自三石洞北流过将军桥又北过四石洞折而东流过新繁入于成都古谓之外江此氷所穿二江也南江自利民台有支流东南出万工堰又东为骆驼又东为雄口绕青城而东鹿角之北涯有渠曰马灞东流至成都入于南江渠东行二十余里水决其南涯四十有九嵗疲民力以塞之乃自北涯凿二渠与杨柳渠合东行数十里复与马坝渠会而渠始安流自金马口之西凿二渠合金马渠东南入于新津江罢蓝绽黄水千金白水新至至三利十二堰北江三石洞之东为外应顔上五斗诸堰外应顔上之水皆东北流入外江五斗之水入于马坝渠皆内江之支流也外江东至崇宁亦为万工堰堰之支流自北而东为三十六洞过清白堰东入彭汉之间而清白堰水溃其南涯延袤二里余有司因溃以为堰堰辄坏乃疏其北涯旧渠直流而东罢其堰及三十六洞之役嘉定之青神有堰曰鸿化则授成其长吏使底其功应期而毕若成都之九里隄崇宁之万工堰彭之堋口丰润千江石洞济民罗江马脚诸堰工未及施而诏亦责长吏及农隙为之诸堰都江及利民台之役最大侍郎杨栁外应顔上五斗次之鹿角万工骆驼碓口三利又次之而都江又居大江中流故以铁万六千觔铸为大龟贯以铁柱而镇其源以捍其浮槎然后即工诸堰皆甃以山石范铁以关其中取桐实之油刀麻为丝和石之灰以苴罅漏御水潦岸善崩者宻筑江石以防之上植杨栁傍种蔓荆栉比鳞次赖以为固葢以数百万计所至或疏旧渠而导其流以节民力或凿新渠以杀其势以益民用遇水之会则为石门以时啓闭而泄蓄之凡智力所及无不为也初郡县及兵家共掌都江之政延祐七年其兵官奏请独任郡县乃以其民分治下流诸堰广其増脩而大其役民苦之至是复合焉常嵗获水之用仅数月堰辄壊今虽縁渠所置碓硙纺绩之处以千万计四时流转而无穷其始至都江水深广莫可测忽有大洲涌出其西南方可数里人得用事其间入山伐木崩石已满随取而足所向皆然蜀故多雨自初役至于功毕无雨雪故力省而功倍而民不知劳若有相之者亦其忠诚所感如此致使天子赐酒之使相望于道省台劝功之檄不絶于吏所溉六州十二县之民咸歌舞焉而下至郡县上至藩部恶其害己且疾且怨或决三洞之水以灌其次或毁都江之石以害其成挠之百端不拔益固甫越五月大功告成百一恒费民永休享古未有也而吉当普防以监察御史召省台上其功诏臣傒斯记之于碑臣闻水先五行食首八政九畴所序其次可观矣夫水者衣食之原也然所以为利亦所以为害在善导之而已禹平水土犹已溺之后稷播种犹已饥之万世有称焉是故为政不本于农不允于水是为不知务不知务是谓冥行之臣李氷一凿离堆民受其赐吉当普才大而徳敏忧深而知逺不枉其道不屈其志临难忘身为国忘家安于命而勇于义而知所先务故事可立而功可建其在四川若请罢盐运使司正盐井之法以去其奸利置安抚使抚四方流寓之民使安其耕凿及居台端知无不言言无不合诚国之寳也判官张殚智竭虑终始克相其成虽百折而不悔亦今之贤有司乎是役也石工金工皆七百人木工二百五十人徒三千九百人而防古军居其二千粮为石千有奇石之材取于山者百万有奇石之灰以斤计六万有奇油半之铁六万五千麻五千最其工之直物之贾以缗计四万九千有奇皆出于民之庸积而在官者余二十万一千八百缗责灌守以贷于民嵗取其息以备祭祀若淘滩脩堰之共仍蠲灌之兵民常所徭役以专其堰事呜呼后之涖此土者尚永鉴于兹勿怠其政隳其事以为民病以为国家之忧臣拜手稽首而作颂曰
　　凿离堆兮江势分川蜀饶兮民忘为秦秦可忘兮国有人何后世兮忘吾民嵗伐竹兮歴岩防载乱石兮堰江涛堰无功兮民孔劳民孔劳兮天不吊龙伯怒兮江妃笑岂江之为患兮惟人自厚龙节兮绣衣炜皇皇兮不我遗召龙工兮汝为汝讵知兮予所期江滔滔兮广且深鼋鼍出没兮蛟龙昼吟下不可以极兮上若有临洲澶漫兮江之心吾伐石兮石自摧吾召民兮民子来堰既作兮民无患菑此岂予之功兮神汝哀神洋洋兮功既毕堰永固兮民安佚川蜀饶兮国之实千万年兮功不失惟帝之力兮臣之职
　　重建济州会源牐碑
　　皇帝元年夏六月都水丞张侯改作济州会源牐成明年春二月具功状遣其属孟思敬至京师请文勒石惟我元受命定鼎幽蓟经国体民绥和四海辨方物以定贡赋穷河渠以逸漕渡乃改任城县为济州以临齐鲁之交据燕呉之冲道汶泗以会其源置牐以分其流西北至安民入于新河埭于临清地降九十尺为牐十六以达于永济渠南至沽头地降百十有六尺为牐十又南入于河北至奉符为牐一以节汶水而防源之牐制于其中嵗益久政日弛弊日滋漕渡用弗时先皇帝以为忧延祐六年冬诏以侯分治东阿始脩复旧政诞布新令严暴横之禁杜奸利之门南疏北导靡所宁处明年冬以当代请去弗许行视济牐峻怒狠悍嵗数坏舟楫土崩石泐岌不可持乃伐石区里之山转木淮海之滨度功即工大改作焉明年皇帝建元至治三月甲戌朔侯朝至于河上率徒相宜导水东行竭其下上而堨其中以储众材彻故牐夷防徙其南二十尺降七尺以为基下错植巨栗如列星贯以长松实以白石槩视其地无有所罅漏衡五十尺纵百六十尺八分其纵四为门纵孙其南之三北之一以敌水之奔突震荡五分其衡二为门容折其三以为两墉四分其容去其一以为门崇廉其中而翼其外以附于防参分门纵间于北之二以为门中夹树石凿以纳悬板五分门崇去其一以为凿崇翼之外更为石防以御水之洄洑冲薄纵皆二百三十尺爰琢爰甃犬牙相入苴以白麻固以白胶磨礲铲磢关以劲铁厓削砥平混如天成冠以飞梁偃如卧虹越六月十有三日乙卯讫功大会羣属宴于河上以落之二徒咸在旄倪田集酒举乐作挥锸决堨舣棹鱼贯水平舟行伐鼓欢呼进退闲暇其称侯之功颂侯之徳雷动云合且拜曰圣天子继志述事不易任以成厥功惟亿万年享天之休是役也以功计石工百六十人木工十人金工五人土工五人徒千四百二十人以材计木万一百四十有一石五千一百二十有八甓二亿一千二百有五十以觔计铁二万五千五百麻二千三百灰三亿三万三百三十有四以石计粟十二百有五十视他牐三之视旧倍之其出于县官者铁若麻木十之七石五之一粟五之三余一以便宜调度不以烦民此其大较也初侯至之明年凡河之溢者辟之壅者涤之决者塞之拔其藻荇使舟无所底禁其刍牧使防有所固隆其防而广其阯脩其石之岩陁穿漏者筑其壤之疏恶者延袤七百里防之外増为长隄以阏暴涨而河以安流潜为石窦以纳积潦而濒河三郡之田民皆得耕种又募民采马蔺之实种之新河两涯以锢其溃沙北自临清南至彭城东至于陪尾絶者通之郁者厮之为杠九十有八为梁五十有八而挽舟之道无不夷矣乃建分司及防源石佛师庄三牐之署以严官守树河泊龙君祠八故都水少监马之真兵部尚书李奥鲁赤中书防事官忙速祠三以迎休报劳凡河之所经命藏水以待暍者种树以待休者遇流莩则男女异塟之饿者为粥以食之死而藏饥而活者嵗数千人是以上知其忠下信其令用克果于兹役也侯亦勤且能矣然古者三载考绩三考黜陟幽明故人才得以自见方世祖皇帝时天清地宁羣贤满朝少监马公之徒得以陈力载劳垂功无穷者虑之逺择之审任之专也向使侯竟代去虽懐甚忠极智无能究于其职是亦侯所遇也惟兹牐地最要役最大马氏之后侯之功为最盛故详于是碑以告役之人侯名仁仲河南人辞曰昔在至元惟忠武王自南还归请开河渠自鲁涉齐以达京师河渠既成四海率从万世是资朝颿夕樯垂四十年孰慢而隳翼翼张侯受命仁宗号令风驰征工发徒既涤既修济牐攸基先鸡而兴既星而休触冒炎曦疾者药之死者槥之奚有渴饥拊循劳徕信赏必罚勿亟勿迟十旬之间遹溃于成智罔或遗洋洋河流中有行舟若遵大逵舳舻相衔罔敢后先亦罔敢稽贤王才侯自北自南顾盼咨嗟曰惟京师为天下本本隆则固惟帝世祖既有南土河梁是务四方之供于千万里如出跬步圣继明承命官选材惟侯之遇昔者舟行日不数里今以百数昔者舟行嵗不数万今以亿虑惟公乃明惟勇乃成惟廉则恕汶泗之防有截其牐有菀其树功在国家名在天下永世是度
　　天华万夀宫碑
　　唐贞元中吉州刺史阎侯隠于城东十五里天岳山之芙蓉峯后传以为仙云其山世为阎氏业子孙世为郡人山髙广可十里俯览郡中诸山或言古仙人浮丘伯及其弟子王郭二人亦尝往来其处及称山中多光怪倐忽变化甚异延祐三年侯诸孙毅即其地祠浮丘以其二弟子及侯配广殿大庭髙门修廊皆合制度又割田廪有道之士以奉祠事明年郡人曽编修防申为请于教大宗师命为天华观至顺元年陞为宫明年正一教主三十九代天师加天华万夀宫并书其顔咸谓君子作始宜具金石刻为刻辞按庐陵志侯名寀初隠芙蓉后得道山东南三十里之洞岩临江玉笥山志又言承天宫西南十五里南障山葆光观有吉州阎使君别墅后得道衡岳学仙之人固芒忽不可知而戎昱集载送吉州阎使君入道诗此尤足征者浮丘事见列仙传天下髙山絶境类有浮丘遗迹要不可诘然古之士君子负徳行才艺不见用于世或著书立言以传其道或躬耕采拾以乐其志或依托佛老以寄其迹若此者世多有之后世至有因之以为富贵利达之途赫然与王公大人并驰争先者侯之孙自壮嵗抱其才游京师数荐不合去最后受知集贤诸学士荐为甘肃儒学副提举又翩然叹曰即见用以逾五望六之年驰数千里之地逐尺寸之禄智者不为也且天华吾故土吾将老焉其犹有乃祖之风与辞曰
　　瞻天华之岩岩兮前青牛而后武乍蜿蜒而回伏兮忽骞腾而轩翥丹霞烂其髙兮白云缟乎在下俯城郭之鳞蓐兮览平原之膴膴香城郁其在望兮乃匡仙之故居枕黒潭之黕淡兮大江淘而右趋步灵臯而造神澳兮顾列仙之攸馆浮丘既厌世而髙驰兮阎仙又摈余而不返召青鸾使驾辂兮俾鳯以调笙抗文龙之云旗兮仍析羽以为旌冀神君之来降兮余将肃其并迎孔子欲乗桴浮海兮老亦度关而西游知文武之不可作兮道凛乎其莫留何盛世之孔明兮亦髙蹈而逺引矧兹邑之钜丽兮乃英贤之所緼君子固难进而易退兮亦因时而显隠神君既有此灵宫兮曰髙明而又爽垲山丛丛以四周兮缭青川之浼浼抚下人而顾懐兮歴千嵗而犹未改起倚槛而浩歌兮将毕景而靡悔
　　临江路玉笥山万夀承天宫碑
　　天下称大名山在大江之西者三曰匡庐曰阁皁曰玉笥玉笥又为天下絶境按道书及图志于洞天则太秀法乐于福地则都木凡为老氏之宫二为观二十有一而皆统于万夀承天之宫宫在洞天之西三会峯之下玉涧之上云即梅子真隠处汉初覆箱之麓有观曰玉梁言初为观时天降白玉梁因以为名晋永嘉中徙号于此唐之季道士刘潜谷建老君院观旁曹处明亦建精思院而王处士遂以观为灵寳院南唐保大中徙灵寳文质议合三院之田复为玉梁观刘传陈绍规王传丁守姚文质曹传宋懐徳汪希声皆有道者号玉梁八祖宋大中祥符元年赐观额曰承天宣和初陞为宫宫之众几六千指为友寮五十余而唐宋之君数设金箓醮于此故玉笥之名震天下大观庚寅宫灾各出建坛场以居寮之存者仅十有三灵寳之友曰超燕浩然水竹养真老君曰仁智玉洞玉山夀玉精思曰清音清隠桐涧道冲云庵建炎绍兴之际管辖刘思齐知宫杨得清始复其宫何道冲何守元继之宫日以修咸淳中管辖李允一之兄珏为閤门宣赞舍人得幸上为请以甲乙传次从之入国朝至元二十六年诏加万夀承天宫给五品章以允一为本宫住持提防兼本路道録与知宫谢景防谋大新其宫以称上赐景防乃种树积财以待之大徳三年初作东西庑而允一卒刘夀翁周源深刘居敬何应仙等继之皇庆二年夀翁源深建夀春阁主宰三官三殿延祐改元建三门及正纪堂钟楼斋堂庖库之属至顺二年居敬应仙建三清殿费以钜万计居敬及李师周各以私钱五千缗倡之余皆出诸宫中王实仙等木惟栋材得巨檆株于郡人邓守一余皆取之谢景防所手植之者于是栋宇之制金碧之饰象设之严莫不度越于前矣又増饭众之田合新旧为亩万有奇而宫始大备君子曰虽有三大名山惟此山兼洞天福地之重峯有太白云台君王秦望之属三十有三坛有太清太一曜明白鹤之属三十有九台有东华赤松白云之属十有二谷有彤霞丹阳之属五井有丹砂玉乳醴泉之属十至若三溪八池七潭六源四坞二十四涧皆胜絶之处髙摩天关胜入地轴载之莫究其名穷之莫极其源云雨所都雷电所家金芝灵草之所囿神龙异兽之所窟宅天钟其英地储其灵磅礴扶舆非遗世絶俗乗虚驭景之士不能徧睹也古今隠居得道于此计不可数其幸知名者若秦孔丘明等十人汉梅子真梁杜昙永萧子云唐罗子房罗公逺谢修通刘道平宋沈鳞毛得一李思广之徒三十有八人皆磊落奇杰世不常有其不肯名于世者不知其几且神禹大圣也汉武英君也言皆尝应符受箓于此使天下之人披图志聴游士谈说孰不延颈稽首矫然如在弱水之外信天下之絶境矣而万夀承天宫实统此山不亦重乎今宫庭之丽不独可称上赐又足以称此山不亦美乎然是宫也兴于汉盛于唐燬于宋虽复于南渡又二百余年以至于今始完且美厥惟艰哉为之后者当何如其继也今住持提防是宫者通冲素明逺法师教门髙士何君应仙也宫之浩然堂邵天麟念其修复之难何刘以上诸老之勤请文刻石余与邵然又尝识何君序已复系以诗辞云
　　大江之西洞庭东三山鼎峙争长雄玉笥嵯峩与天通千回万转重复重十人避秦入山中池养十鱼为九龙九人乘龙上虚空赤帝飞入为九四海照耀何烘隆三疏不救莽贼凶曹瞒欺天塞帝聪玉梁白昼随灵霳夀春真人抗灵踪玉坛佳气常郁葱璇题翠羽开神宫九霞照地光熊熊急涧鸣玉相撞舂羣峯四合如朝宗承天万年亮天功太秀幽诡都木同重岩洞壑守鬼工白猿夜啼寳气冲我欲求之白云封金阙先生碧两□弟子文咏敬以恭巢云驾雾留飞踪洲长史白玉容八十二口来相从一入不复世莫逢忽而见之若发蒙朱宫玉堂绣帘栊青童素女清而丰桃花杏花相映红忽而不见空冥蒙或闻玲玲磬与钟或如金鸡晓啼风何刘沈谢数十公遗声逸响犹沨沨霓旌羽节何当降霞衣飘飘佩琅下与世人哀癏恫身为风牧尝先鸿上佐皇羲播时雍还淳返朴服孝忠物不疵疠年谷丰气酣飞上三会峯周览四极摩苍穹前有天柱如华嵩落日照作金芙蓉三峯东出号赤松云台太白相横纵羣玉金扇逺更浓两峯相倚如驱蛩紫防髙阁紫霞冲石桥金柱争巃嵸长江外抱如白虹束以惊峡轰奔洪千金万古声淙淙百神歆集元气融超凌蓬莱轶崆峒仙来不来我心忡山中有草名碧茸食之千嵗顔如童我欲求之不可穷愿佩含景从仙翁紫袍白马来两夺取神君一尺铜坐阅絶景忘春冬
　　勅赐汉昭烈帝庙碑
　　燕俗庙祀汉昭烈帝关将军羽及秦蜀郡太守李氷甚虔昭烈关将军皆涿人今州南十里楼桑邨即昭烈故宅其祀昭烈羽宜以乡里故氷在蜀堰江水以灌民田又凿石为五犀牛以厌水妖燕无洪河大川嵗多暴水故涿之范阳礼智乡有益者神巫王媪之子也媪为巫五十余年媪死益袭其业如媪之神遂合所得施与作昭烈帝及蜀太守庙于其里前辽阳行省平章政事今中政院使哈喇特穆尔相以私钱若千而殿堂门庑象设器物之属无不备元统元年九月十日为请于上降香币以落其成明年三月六日又言之奎章阁侍书学士实喇卜使奏命臣傒斯纪其事于石而上皆从之其不絶人为善之畧如此且天子固天下神民之主凡有功烈于民者宜不限以地使天下皆得尸而祝之以系其尚徳慕义之心然臣闻有天地即有鬼神鬼神一阴阳也阳其神阴其鬼阳变而阴化一变一化鬼神之道着矣故传曰鬼神之为徳其盛矣乎谓鬼神能祸福人者无之作善降之百祥作不善降之百殃此鬼神之机而善恶之应皆人所自为也虽古之巫觋祷禳祈禜亦因其人心所感而为之应焉尔所祷非所感而能福人者无之故曰皆人所自为也若昭烈续汉祚于既亡关羽不事贼操而委质刘氏李氷当秦之暴而拯民于溺至今人庙而祀之者岂非为善之应耶亦其所自为也神既以此而受福于千万世其所以福人者岂肯异于其所受耶呜呼阴阳也鬼神也极天下为能变化者也福善祸淫而无所容其心人可不知所自为者乎诗曰求福不回此之谓也臣既奉诏谨拜手稽首而着其说复为之诗曰
　　坎坎兮伐鼓扬扬兮合舞神之来兮如云神之去兮如雨神福我民兮不知民望神兮恐神不来神不来兮心孔悲神之来兮民之依黄屋兮赤旂左诸葛兮右羽飞神在汉兮汉不衰汉虽衰兮神不遗神福我国兮逾汉盛时长防兮丹毂堰江流兮灌平陆神在蜀兮秦之福禾黍芃芃兮妖孽伏神福我民兮如神在蜀涿鹿兮范阳神之合兮煌煌宜君宜臣兮祚灵长五风十雨兮均万方庙孔硕兮荐苾芳神永世兮兹顾享
　　双节庙碑
　　皇帝元年江浙行省言漳州万户府知事阚文兴死其君配王氏死其夫邦人既为之立庙请加褒显以慰邦人心以为天下后世劝乃下部定封太常议諡而封阚文兴为英毅侯王氏为贞烈夫人庙曰双节之庙今右司郎中张侯士为吏部侍郎时所力行也新安郑玉复持张侯命请暴其事于丽牲之石阚文兴不知何许人王氏金陵民间女至元十三年从万户贾将军戍漳州十七年八月望剧贼陈钓眼夜率众为乱杀招讨傅全及其一家官军死者十八九阚文兴力战死其配王氏有美色为贼所执逼污之绐曰我不幸至此岂敢爱其身愿収葬吾夫然后唯命贼义而许之得其夫乱尸中置积薪火之遂自跃火中并烧死后十八年府始上其事连帅及部使者以达行省又九年行省始闻于朝下礼部议部请访王氏族里旌其门闾収防其宗亲乃以其事付史馆事下江浙求之六年无所得乃用漳守言表其故营曰烈女之坊然无及文兴者又二十有一年士民之言不已以有今日之请呜呼二人之死卓卓如此犹歴五十有四年始获五等之封双节之锡且必待张侯赞之人之伏岩薮沈下僚砥名砺操欲闻于天下不亦难矣况数十年之间有司之请朝廷之议皆为王氏止王氏信莫及矣阚文兴亦讵可少哉天下绾符杖节拥万夫之众镇千里之地者不知其防一旦四方有急天子之命未及于境已闭閤称疾者有矣遂委兵而逃者有矣当是时变起仓卒使阚文兴苐守簿书期防之常负妻子逾垣而避之亦孰得而议之而临难忘身见危授命防凶威蹈白刃奋万死不顾之勇死而不悔者何则祸乱作于前忠义激于内不暇择地而死也至于王氏决死生于俄顷不辱其身烈丈夫有弗逮矣君子曰人皆死于危二人独死于安皆有苟免之道而不为也然江浙之请虽坚中书之命虽下微张侯英毅必不侯贞烈之封亦不及而阚之死其君王之死其夫亦岂欲求庙食冀褒宠邀誉于天下哉诚不忍弃君臣夫妇之义焉耳傅全阖门死难有司之请朝廷之议皆不及者武臣死事国有常典云其辞曰
　　世道升降视纲与常纲常弗紊国乃吉昌仡仡阚侯夙佐戎幕匪矛匪防而簿书攸记婉婉王姬来嫔于阚夙兴夜寐惟警戒是鉴元有南土爰镇于漳闽山岩岩以海为疆谓国既平谓威徳既加弗戒弗备而内生孽芽盗夜斫营侯亦战死王姬不辱入火如水五十四年民请弗却庙有新号封有新爵载念厥初风教未立三纲如此命胡不集唯侯克齐而家而妇克配尔徳生虽不融没有遗则民心孔懐庙食孔宜式着刻辞为臣妾之规
　　龚先生碑
　　自周程朱张氏没天下壹资其书以为富贵利达孔孟之道闇然不明宋末科目极弊之余用周程朱张氏之书以为教吾郡南昌则有龚先生云先生没九年其门人朱志孚黄希尹三以状谒铭其始至也余以忧在告其再至也国方有火故三至而辞益悲志益勤得师弟子终始之道乃叙其槩而铭之先生讳日新字中孚五嵗入小学十嵗通进士业十五有能声从胡氏纯饶氏应中呉氏应期始去旧业由周程朱张氏之说以求达夫孔孟至元中以郡太守之招分教进贤日与邑贤士龚君焕讲求孔孟之防使知仁义为重富贵利达为轻而孔孟之道为大邑人翕然师尊之先生八嵗时大父成已以户调督输失期逮至邑潜往之坐当笞从容进曰火父耋老家君适有采薪之忧幸少贷当代输令大惊试以尚书禹贡盘庚诸篇诵説如注令礼而免之父钧尝得暴疾气已絶咸谓宜迁正寝先生曰必三日乃可时时手注善药口中翌日忽自苏又十二年而终妇翁袁大夫渐治宜黄有杀人之舅诬其甥而已证之者先生至邑廉得实白而正之咸淳初度宗潜藩恩试京师谒陈尚书宜中坐顷贾似道至起避旁舍中宾退尚书曰能一诣此人否对曰不能尚书嗟叹久之咸淳癸酉复与计偕而国亡矣呉先生疾也日往问焉其没也无以为哀已塟焉其教人也谆谆不倦不达不止呜呼先生逺矣今之读周程朱张之言者皆是也而先生逺矣没之日实至治二年八月五日以某年月日葬于某夫人某氏子男三以庄立信太初庄早世孙男五名与窦侍郎禹钧之子同而亡其侃乃铭之曰
　　道行以天行道以人万变摩荡忽而淄磷惟君子人内主外宾彼徳于天吾自吾身穷达一揆尊尊亲亲邈矣先生勒此贞珉
　　严先生碑
　　世有朴山易说十四卷宋未吉之太和严先生肃所着也咸淳中江丞相万里马丞相廷鸾皆好其书献之天子征为秘书省校勘宋亡之嵗三月二十有五日亦以疾亡皇庆初余在京师识其曽孙有开有才艺有徳行问其世则曰吾之先冯翊人也唐之季祖实为江淮转运判官遭乱不能归留居广陵子可求事江南呉王为尚书仆射同平章事子续又事江南李主亦以门下侍郎同平章事是为懿公迁金陵乱孙美举家南窜至太和家焉遂为太和严氏自懿公后始去干戈事文学自秘书郎常州推官震始登宋庆厯壬午进士迄宋亡为世科之家又一十有八年余在奎章阁遗余书曰昔者常获与子详吾世家于京惟大父积学笃行著书立言以惠我后人而墓道之石未列所刻辞敢请按先生字子方曾大父讳光道朝奉郎通判潮州康元之弟也官保义郎淮东制置司干辨公事大父讳知古父讳起予娶段氏子男二骧文用文孙男四曽孙男若干人女若干人夀六十六墓在县南之某乡隆福山之原夫易之道深逺矣世之言易者至众矣严氏之书最晚出致使名宰相献之天子藏之秘府固有以得圣人之心乎严氏两世相霸国而转徙防乱曽无宁嵗积十有余世乃得先生以四圣人之心竭四十年之力其书不与国俱尽宜哉先生之被征召也到官数月即自免去曰吾岂以六十之年而不知其所止乎易曰介于石不终日贞吉言知几矣铭曰
　　经之全惟易然言之难公得焉子若孙尚永传
　　乐丘碑
　　余尝读老氏书至长生久视之説曰此世所谓神仙者非耶又有能以术役鬼神召雷电祷雨旸已疾疠亦曰出老氏老氏果何道哉庐陵髙敏则君者博达深识之士也有所善颐浩先生颐浩先生者郡之安福人也名同寅字惟寅姓陈氏宋咸淳中弃家入清真观为道士至国朝天下郡县置道官又置南北道教所以领之其教所号之曰明素葆真大师教门髙士以为郡道録即为之不辞歴住冲虚观梅峯道院所至祷雨旸已疫疠崇栋宇辟土田至于起居饮食莫不与人同也然今年八十矣顔如春花步履飘飘然才如四五十人又善为歌诗一字不作俗下语不知何道以致之又察其所读书皆老氏书也其行事皆非老氏所尝言者岂守其真而溷其迹耶髙敏则君又常闻其言曰天地果无终乎则累累乎莽苍之野者何为而有之天地果有终乎则炳而为日月星辰峙而为山岳流而为河海何为而莫之易也故圣人能存其所无终而不能存其所有终众人常欲存其所有终而不能存其所无终彼累累者吾独且奈何哉今求吾之道者曰老氏也求吾之行者曰老氏也彼乌知老者天地存亦存天地终与终天地而有不终者存焉彼又乌知老吾方且为乐丘以待天地之终也闻有揭子者能言孰为我使志之髙敏则君以告乃为之志而歌曰
　　猗颐浩兮不与我好兮而使余告兮猗颐浩兮不与我期兮而谓余知兮天地廓廓不可以度日月烁烁不可以约吾非老安能志斯丘之乐
　　大元勅赐正奉大夫江南湖北道肃政廉访使董公神道碑
　　元统元年十有一月月几望奎章阁承制学士臣实喇卜召臣傒斯至学士院传诏命臣撰故正奉大夫江南湖北道肃政廉访使董公神道碑别勅新南台治书侍御史臣巙巙书其文翰林学士承旨臣师敬篆其额臣窃谓自太祖皇帝应天启运其将相大臣父子孙曽传百数十年称名臣者数十人或拥旄杖节出谋发虑佐定海宇或安危靖乱行政施化藩屏国家于外或献可替否拾遗补过匡救政理于内功不絶于信史名不染于罪籍天下庸人妇女皆能称説者惟董氏而已以臣傒斯获备载籍与有荣耀故不敢伏阙辞让谨按公讳守中字子平世为真定藁城人曽大父龙虎衞大将军左副元帅知中山府事讳俊大父资徳大夫佥书枢密院事典瑞卿讳文忠龙虎公第八子上自天子皆以第称父资徳大夫御史中丞讳士珍公始入太学简知世祖召问时政条对详敏如素习吏事者命之治仕则辞年二十二乃以世胄补内供奉歴尚服院懐庆路判官河南行省理问典瑞丞佥典瑞院事集贤侍读学士浙东廉访使河南湖广防知政事汉中湖南湖北亷访使累阶正奉大夫公入官防四十年最其在官才十有二年以母防去供奉闲居十有七年以尚服院罢解判官闲居一年以上怒有司左迁公止怀庆之行闲居三年以父忧不果赴理问及辞典瑞丞终制二年以弟守庸为御史舍浙东以疾弃河北皆闲居二年遂以至顺四年六月朔年六十一薨于家自同大父以下亲无不在傍者薨九日葬邑西九门先茔赠某官当公之居家与夫人事父母尽其孝遇宗族乡党宾客尽其礼驭臧获尽其恩诸弟妹婚嫁皆取具夫人奁中之资父之泽则以让其弟大父之泽则以让其叔父诸子女无适庶视之如一公之居官潮壅扬州金沙河舟楫不通豪民恐夺两河地数贿有司勿濬有司亦因以为利及公为河南竟濬之河北饥部使者下令尽逐流民之南渡者北归公尽止而济之其在湖广宋以冯文简公故宅为贡士院在洪山寺傍及宋亡寺毁屋扑碑而有其地公复取以为贡院江西嵗给防山银治粮四万余石右输银三万五千两兴国龙阁诸山亦多产银有请色辨防山银者公曰此奸利之民也斥之公方留妻子于鄂赴汉中过汳当国家中兴行省大臣留防军事肃清郡邑以迓新天子多用公计防独不聴谏止孛罗守潼关关果不守骚动三晋及新天子至召赐白金百两以为河南廉访使帅师守武关迄乱定无一人敢窥关者明年天下大饥武昌郡豪控诸米商闭籴以徼大利城中斗米至万钱公适至杖其党与七十余人米大贱又辍贡士庄钱入学养士恐以饥废讲刻朱文公戊申封事于南阳书院使学者知格君之道有司受賍聴民诬父妾负财逃妾实与争溺水死公正有司及诬者罪惟公平生于朝廷无干进之牍于权门絶私谒之迹又不幸年止中夀故上不能尽公之用下不自竭其志竟如是而止悲哉然臣尝待罪国史伏读太祖以来实録及观董氏家传朝野所记载询诸典刑故老董氏之先南征北伐未尝妄杀一人妄施一政天下初定诸将并解兵柄唯董氏不许以佥枢公寄天子腹心居中者四十年才四迁其官观公进退可谓无忝乃祖矣公夫人名臣翰林学士承旨王文康公鹗之孙翰林直学士之纲之女勤俭懿爱徳为九族师封陇西郡夫人生三男子一女子男鎋铉钥也姬子女各一人男鐩鎋由武备库使五迁而佥羣玉内司事廉直贞亮为英宗文宗所知及铉之笃行钥之好学鐩之脩谨皆能守祖父之训为孝子慈孙龙虎公累赠推忠翊运効节功臣太师諡正献中丞赠纯诚肃政功臣太傅諡清献阶并开府仪同三司勲皆上柱国爵皆赵国公铭曰
　　天启有国笃生贤哲董氏数世终始一节人谓董氏独保天迪匪天私董唯以不杀如汉酂留佐命兴刘有举必贤有谋必酬惟满是戒清静是脩又如西平在唐之造功则让能过则引咎惟善是与惟善是懋而子而孙半于天下王公令仆方骛并驾人惟好徳如春在物生生靡穷莫之敢遏岂彼骄阳焮灼歊蒸欻兮凛秋为寒为氷矧兹董公翼翼其承惟祖考是训惟徳义是经进退用舍与时偕行用不尽材夀不侔徳而公之啬而后之益隠卒丰终为天子之公厚本濬源惟子孙之恭臣拜稽首式扬休风以示赵人以笃世忠
　　赵功可墓志铭
　　余读太史公书至仓公扁鹊传叹曰功之及人深矣然其子孙无传焉及观欧阳先生守道所为天和老人碑累千数百言与厐安常并称且曰子若孙皆进于学其门户将大又叹曰子孙之大也其必由学乎天和姓赵氏其姓祖三衢人从赵清献公官贑上至庐陵家焉三世至荣道尽让田庐兄弟而自立荣道生庆善庆善生鹗飞是为天和博学善为文章有盛徳著书百二十有六卷生四子惠愿戅日章日章从老氏学惠生宋永宋强愿生宋文戅生宋庠宋安宋永字仪可宋安字功可以文章齐名号二赵先生仪可尝三贡于乡又入太学克博士弟子员宋强亦登进士第为韶州仁化簿尉卒功可虽不及贡他人得其文辄与贡使宋不亡仪可必不止太学功可必贡且第及科举复则皆老矣仪可寻没功可防明然仪可之文播天下功可谨自晦犹为人所尊尚称乡先生太定三年十有二月乙未功可亦殁明年秋八月其孤靖衰绖走门泣且拜曰我大父则欧阳先生铭其墓而文丞相题其盖我伯父则翰林学士承旨程公铭其墓而翰林学士承旨赵公书其碑惟先人之葬愿并以累子噫余敢抗诸老哉然获知功可今二十七年矣其得辞君生七嵗而孤服除而母嫁大父鞠而教之警敏絶人贯穿诸经罗畧百家而为人温厚纯慤和而不同为文疏达雅粹丰而能约其教人也本之以不欺继之以不倦故从之游者皆贤子弟其兄死诸孤孑立皆与教育而婚嫁之而见之未尝不以礼晚嵗楼于屋之西偏揭曰吾美葢感其平生沦落不偶晚得安享太平无去国懐乡之忧而自幸也自是赋诗饮酒无日不在兹楼矣及其殁也饮酒三日无疾而殁年八十一娶胡氏子男三人初逺靖初客南海二十年父死不及归逺为新防教官卒凡防纪维靖而已女一人适张元孙男六宜简宜晦宜逊宜立宜和宜肃女一人曽孙男女各一人将以闰月二十日葬所居之赵山呜呼功可已矣余观靖之为人简慤严重且其为文甚类其父诸子又类欧阳先生所谓大者其在兹乎仪可后易名文家复有神甑之事云铭曰
　　赵昔有甑大比则鸣伯也三应叔果弗灵甑既坠矣天开圣朝昔视为祥今视为妖温温君子弗究以老蔼蔼令徳无忝祖考嗟尔振振曰子曰孙念尔祖考允大尔门
　　奔清甫墓志铭
　　安成有士而隠于医者曰奔氏讳清甫生宋寳祐间九嵗而孤即强学自爱视取髙科都美官如指掌积勤十二年而国亡科举废又连遭大防征徭风火巨室瓦解乃尽弃其田畴取神农黄帝之书日夜读之心通理解天授神设以之察脉视疾论生死虚实寒热虽世业鲜能过之四方无贵贱富贫求者如归市遂以名医闻自是声日起家日裕而无推剥麋烂之忧天下立医学置吏多劝君为之者君不应然学校每赖君以为重君平居孝友凡见父之执母之族必敬之如父母兄深甫贫事其兄如父事其嫂如母抚其子如子从父仲龙老而无家养之终身兄及从父没又以礼葬之从妹之夫刘才英溺死二孤防然君为经纪其家同居子侄有他适必谨视其私虽犬豕使各得其所故家羁孤沦落旁皇无所归或馆之或食之或衣之曰此名家之子也人以横逆相加未尝难焉惟读书老不释卷多所编校及科举复而老矣泰定三年七月得疾手课程文一通授其子沐浴衣冠语众曰后三日夜半吾当死及期而卒年七十二将以没之明年九月庚申葬郭北顺安乡印山之原孤元凯命其子中泠以书谒铭君之先汴人七世祖仕能事宋徽宗为侍禁靖康之乱从隆祐太后南幸至安城家焉仕能生成甫成甫生逸孝宗时举直言极谏科逸生成节郎子英生普州安居尉士同士同生志学是为君之父君三娶皆刘氏子男三元方元凯元中元方本赵氏子从母归奔故冒奔氏兴元中世医学惟元凯业儒文多奇女三长适乡贡进士刘辰发之子尚宾次适倪刚大孙男五长中冷业进士有声余方向学女二惟君少孤能勇自树立既食于医能为善不倦又力以诗书教子孙没犹不忘以进士业励其后且其明足以知死生之故有合于君子之道宜得铭铭曰猗民之生汨汨营营为之礼乐以防其情为之药石以和其形民犹蚩蚩弗念厥生善为政者不失其经善为方者不爽其平惟以保其真嗟嗟奔卿子孙其兴
　　处士杨君墓志铭
　　豫章先生熊氏以六经教授东湖之上燕晋齐鲁关陜之士皆不逺数千里受业门下去即掇髙科都显官立盛名至有闭户穷经甘白首而不屈者郡人杨绶又独崭然羣弟子中其读书务求大意不棘棘章句其为文钩抉幽非博学识字不能读然反覆沈郁固将就平易而未及者其力行敦六行明五教邪说不能乱世好不能惑恒居无杂言盛暑必冠带与人交必敬为人谋必忠不以利害枉其道不以毁誉屈其志三试进士三见黜不易其所好熊先生深爱之同学亦皆以为不能及熊先生没常忽忽不自聊然益奋于学有一日千里之势至顺二年四月二十日年三十八竟以疾卒君子莫不伤之且曰使不死吾辈皆当出其下明年夏其孤某年月日葬于某以状介父之执至京师请铭按杨氏其先本世家五世祖显夀徙豫章遂为南昌辟邪里人显夀生文质文质生炳及开庆己未进士抚州金谿主簿会龙炳无子以会龙次子惟善为子后娶信州铅山主簿胡庭桂女生君君字宗敬早孤能服勤母敎又得名师友以成之故所至有过人者惟人之生也命之脩短悬于天学之成否系于人是以君子之学尝恐志未毕年不待也孜孜勉勉死即已矣若杨君者不亦深可哀耶君娶揭氏生二子成允成彦二女尚幼铭曰梗楠豫章为栋梁兮璆琳琅玕为珪璋兮才而短折君子之伤兮





　　文安集卷十二
　　钦定四库全书
　　文安集卷十三
　　元　揭傒斯　撰
　　铭
　　饶隠君墓志铭
　　临川饶国华卒之明年其孤得正驰书京师请铭曰先子且属纩曰吾生无所成名没必得故人揭君铭余十五年前过临川遭国华于道要余至舍行二三里至大原之谷其山四髙环合如城中有良田美木水声淙淙与禽鸟之声相乱坐予屋西别墅悠然之亭诸子玉立觞酌屡行复裵徊濯清钓雪诸轩亭之间花气袭衣竹阴满地使人泠然忘归为留一日而去自是尝一再过之不谓奄然死矣悲夫君早孤事母郑孝谨为人端重和粹好读春秋左氏传能通诸史始末重宾客乐施予浮沈乡里与时髙下及诸子既长皆读书有守足持其家乃泛大江浮云梦弭楫汉水之上入鹿门求厐公遗迹登岘首访羊公堕泪之碑于是扁舟东下观六朝故都泝彭蠡而还方谋歴齐鲁燕之郊而不待矣呜呼遽如是已乎君长余一嵗耳余虽生何益忍不铭君哉君讳应举其先南丰人曽祖志通祖宗父文祖配呉氏子男三得正得真益女二长适刘次适余孙男一瑞生女一君卒以至顺元年十月七日年五十八葬以某年月日墓在某原君尝买书数千卷割田建义塾以教乡里子弟未遂而殁是尚在后之人铭曰
　　不角而胜不求而足悠然大原之谷庸非斯人之福
　　萧景能墓志铭
　　泰定三年九月五日庐陵萧祥嘉景能以疾卒将葬矣其妻之兄乡贡进士刘性粹衷告所知揭傒斯曰女弟之夫萧祥嘉生而甚贤不幸年二十六以殁生而无所成名殁无以表显于世女弟甚哀之愿得为之铭庶几为不殁也敢请问其善状则曰祥嘉少有志操常以古人自期笃学好问未尝有子弟过父早防事其母刘生母张及二兄尽礼与人交和易简谅言必可复诸经皆通大义诸子史方术百家皆能提其纲领其要虽进士程文未尝苦学下笔出辄人上尤喜为歌诗以汉魏晋为宗下此惟陈子昻李太白韦应物以为稍近于古长短句则曰周美成秦少游姜尧章吾师也又多藏三代彞鼎罍洗汉魏金石刻唐宋名人图画墨迹之属客至赋诗弹琴围棋赌酒连日不厌平居焚香黙坐不知斯世为何如时其父在京师为翰林曹承旨勋及其弟监察御史都贤所知闻其学荐充博士弟子员念其母不果行湖广行省举茂材籍教官中亦不就不知者往往诮其阔迂弗顾也没之日吊者皆为之恸以为使不即死学不至古人不止必且举进士否亦必不肯睢盱噂沓以媒其身以辱其亲此女弟之所甚哀而愿铭之也幸终赐之铭夫良人者妇人之所天也不幸不与偕老爱之而不改哀之而不忘古有之矣未有能图不朽于金石又有贤如粹衷者能成其志敢不述而铭曽祖超祖子贵父均衡以赈粟致位贑州平准库使汉阳府汉川县河泺使俄以近臣荐授奉训大夫沈阳王传府防事官寻以例罢娶刘氏继亦刘氏即粹衷之妹也皆无子有女二人次则君没三月始生以兄之孙继善为之后葬以卒之明年某月日墓在某乡某原有文集三卷藏于家铭曰
　　生惟古兮是求没追古兮与游嗟今古之人兮不使之子而少留
　　郑隠君墓
　　士莫贵于知礼然贫而知礼易富而知礼难富者骄吝之原祸福之枢也故贫而知礼不失其身富而知礼不失其家豫章之新建侯溪里郑君季明其富而知礼者乎君字明仲兄弟三人君为仲叔父早世以为叔父后然未尝去父母之侧其习诗礼执孝友甚谨父母尝曰尔为叔父后他日分财固不尔殊也及父母终兄弟异财欲出分君辞曰夫既有所受矣卒辞而兄弟情好益笃事其兄如父视兄弟之子如子每食一人未至筯不先举人不知其异爨也与人交必诚必信称人之善人不以为谄折人之过人不以为怨简而周直而和临事无留难吾直也虽摧山倒海之势不以为挠吾诎也虽蜂虿之毒莫之或撄人有园田虽接壤未尝敢利将不守犹委曲扶持之必不守乃倍价偿之人有患难必身救之人有忿争必理解之嵗丰必积粟以备水旱嵗饥必不贵粜以先乡里年逾四十即独处一室或与二子同寝斋阁以督其学褒衣博带望之翼然知为古之有礼者会嵗宾兴语亲故曰先子在宋固尝试补博士弟子员矣而降年不永弗终厥志余虽老敢忘之乎遂躬率子弟使试有司尚继先志至治二年秋七月得末疾五日而殁是月十一曰也年七十有六十有二月二十日葬邑之尽忠乡华表峯之麓后六年乃以龚先生道原所为状请铭余自从太史后执论撰之事多矣富而好礼未有若龚先生所陈者可不为之铭君之先徙自临川曽大父珉大父璇父文富所后父曰梦发配夏氏先十二年卒子男二元升元麒女一适熊元恭孙男四大同大观许州定孙女五长适夏肃次许适揭顽闾曽孙男二显孙虎生铭曰
　　物之隆封必崇家之丰礼必恭殖有礼天所视贻孙子视所履噫吾其跂而
　　杨隠君叔芳墓志铭
　　清江杨天芳字叔芳抱疾且十载将没自志其墓曰世无昌黎公谁知我者葢自伤也没且葬其子观奉乃祖之命来请铭余虽不足追踪古人不可谓不知君者忍不铭以慰其父若子之悲乎其世曾大父讳必通大父讳允成父名辰龙皆为儒其容秀整清峻进退有度其行事亲孝不妄交母聂氏防致客数郡其学以礼义为本博而不杂其文黎司业立武李舍人珏呉学士澄皆称道之其配熊氏其子观其女长适甘惟逸仲适萧鉴季适黄升其生至元丙子十有二月二十有七日其没延祐甲寅九月十日其葬泰定四年十月某日邑之茂材乡钟山原其葬处也呜呼君负髙才生盛时又有科举可以取禄位没犹拳拳焉恨无昌黎公托其名不亦大可哀耶铭曰
　　父甚慈老而哭其子子甚贤弱而防其父没十有四年始复于土祖孙依依兮尚其归辅
　　杨隠君叔宏墓志铭
　　农杨氏遍天下多贤而好文其世居清江之水南者传至宋登仕郎允成新涂杯山巡检应斗皆负奇才实学不获志以没为当世所恨而杯山君有子曰继孙字叔宏甫知学即慨然以叹穆然以思题其读书之室曰学轩曰吾之学将何学乎学吾先世之所学而已先世之学果何学乎学为圣人之事而已圣人之事果何学乎忠君事亲敬兄友弟皆圣人之事也吾富贵利达之不知遑恤他为于是朝夕是轩身益脩家益齐乡邑之誉益归而君子皆谓杨氏之必兴矣年五十三竟奄然以死天道竟如何哉君孝友和裕好宾客能为诗不求甚工往往道人意中事其学守家法娶张氏子四人徳方直方义方正方皆脩饬谨笃孙四神明显贵方力学君生以宋咸淳八年壬申九月十有三日卒以元泰定二年乙丑七月二十有五日葬以天厯二年己巳四月九日墓在邑之茂材乡升平里小溪山之原铭曰
　　人知其学天知其命命与学违我则有定嗟叔宏甫学乃其性而命之微孰敢不敬
　　甘景行墓铭
　　丰城甘君讳果字景行早以郡学诸生受业熊先生朋来之门及长好为诗至元之末与邑人蔡黻熊坦等十人结社龙泽山中方是时国家取士非一途或以艺或以资或以功或以法律其最上者以文章荐可立置馆阁然皆不好唯以治田园躬孝养奉防祭给公上礼宾客防贫乏暇则读书教子而已天厯至顺之间天下大旱蝗民相食天子下诏赈粟五百石以上与秩有差三百石旌其门君出粟或赈或贷或为粥以食日所活以百计而不受赏未几家人失火尺椽不留人皆吊之笑曰昔有非有今无本无君何吊焉新构既定以至元改元十有二月八日卒年六十七将以某年月日葬于某其友熊君椅以书致其孤之意请铭君之先丹阳人南唐时有曰从矩者为丰城兵马钤辖因家焉其子稹在宋初为监察御史稹孙令询始居邑东功曹山之下荣场之里逮君葢十五世云曽大父文昭大父应钦父一清宋登仕郎君兄弟四人君次居三兄曰槃曰榘弟曰栗娶周氏生子熹燮继黄氏生三子坚垕埙他姬子二圻丁生丁为兄槃后余与君居同邑生后先才五嵗常读君之诗慕君之为人而未及识今竟不可复识矣而得铭君墓幸已铭曰
　　世贵以位君以徳义世富以利君以施惠龙泽之山髙与天连君去不回君诗在焉
　　故荣禄大夫陜西等处行中书省平章政事吕公墓志铭
　　陜西等处行中书省平章政事吕公赐还之六年薨三月而葬未葬旬有五日请铭公讳天禖字吉卿世家辽东之咸平今为燕人曽大父讳元仕金为监军太祖建帝号之八年以其众北归从光献皇后弟入事上承光宠者余二十载大父讳惠坚及夫人董氏以顺圣皇后媵臣为皇子北安王保傅能恭慎纯慤得幸上没諡恂恪父讳哈喇廉直多巧思为初建金玉局使奏释所获宋间谍钳输作者及渡江所俘童男皆教以工事世守其业歴工部侍郎尚书将作使中书防知政事拜大司徒独立不阿权臣阿哈玛特数欲害之不能僧格诬陷丞相安圗则力为之辨为天子心膂没赠金紫光禄大夫諡忠惠生五男子公次居四兄天麟天祐皆至大司徒至元二十有九年公从忠惠公入见上即以公可大任忠惠方选将作僚属上诏用公忠惠不可遂以奉训大夫同知异样摠管府事奏免所负金帛甚伙成宗时自秘书监为将作使八年人未尝见毫发私进集贤侍读学士迁大都留守兼少府非上共必节虽权贵莫敢干以私至大之末擢河东山西道肃政廉访使以母老辞改礼部尚书又以母忧去数诏起固辞后四年用为夀福院使乃起仁宗四年上思其祖父勲劳嘉其诚笃特拜集贤大学士与闻国政自奉训大夫至是六迁为荣禄大夫每议论朝廷之上慷慨切直不为诡随大臣多不便之遂称疾家居泰定之际关陜连嵗大旱父子相食死徙者十九文宗即位诏起公为陜西等处行中书省平章政事以抚其民公曰民急矣即日就道昼夜兼行及到官宣布天子徳意发楮币百万缗米万斛命有司赈之公乃斋不食三日以哀吁天其言曰天欲降大疠于民民乃能力作佐国家以事天地神只臣老不能力作佐国家以事天地神只而受天子命以抚宁其民民有罪宜悉加臣身毋久亢旱以尽杀吾民天乃大雨一雨五日是嵗大熟民始稍稍有复业者至顺二年冬以疾奏乞还京诏许之父老闻之相聚而哭于庭曰凡吾民之有今日者皆公之赐也故吾民得公则生不得则死公何忍遽弃吾民而归也复大哭公力疾厚抚喻之强留至明年出关未至京工数问李平章至否既至入见上上迎劳之曰朕久不见卿思卿甚勤闻卿在关中天格其诚民被其泽凡使关陜还者皆诵卿之徳良用嘉叹故召卿还因赐之酒且曰卿病愈当大用卿公稽首谢曰臣素无行能陛下寄以方面常惧弗称况敢当大任乎至元三年春三月三日公疾殆将属纩且戒令薄葬属子孙世世以忠孝报国言讫而薨年七十将以四月三日葬城西冈子原先茔惟吕氏自公之曽大父帅众归国今百二十有五年矣世以忠谨事上父兄继防大政继以大司徒开府至公四世益谦让廉退如汉万石君家既闲居十有余年及以关中之饥起公则如救水火其忧国爱民之志为何如也临终犹以薄葬忠孝为属呜呼贤哉公娶曹氏生大都人匠摠管府达噜噶齐某同知异様摠管府事延夀而卒继巩氏无子卒继康里氏有子曰额森他姬子二曰大都博啰孙男四曰灵童今宿衞士曰乌鲁斯布哈谔勒哲特穆尔巴延特穆尔铭曰
　　自古为国罔不以臣岂曰以臣惟老成人而无老成何以为国如彼防叟防行擿埴苍苍者天胡不憗遗瞻彼晨星日既烜之嗟嗟吕氏世忠世厚孰谓伊人弗与国夀望而不见聴而不闻国岂无人而公不存我观四方饥馑荐臻孰与济之如公在秦公既逝矣不我作矣虽不我作无忘国矣有子有孙有绎其承冈子之茔公其永宁
　　奉议大夫平江路嘉定州知州甘公士廉墓志铭
　　宋建隆二年江南李主迁都南昌其臣有甘从矩者以丹阳兵从开寳中子祯遂以列侯居丰城李主入宋乃为宋人祯生宗宗生十子其一曰椐居邑中后三百余年有讳朝举字士廉者沈鸷廉敏以功业自许会朝廷以法律治天下其故人官岭南乃往求为郡吏得补韶州太守信其廉郡吏服其能部使者闻之辟以为掾居久之迁海北海北方大治威严任烦苛君一裁以正海帅获诸叛黎无轻重皆下狱当死君阅其狱出胁从者五百余人民为立祠广西帅思得强明吏以自佐复辟掾其府寻丁父艰服阕还府藤容二州山猺为乱佐元帅万奴击之帅闻民多与猺通欲尽杀之君力谏不可且曰民居近猺猺暴其民吏不能制姑从猺保妻子以待官军也令欲并罪其民而诛之是驱民以资猺也若舍民而专事猺民必并力而诛猺破可必矣帅从之即督兵进击其酋闻之果大恐自缚诣辕门降不战而定帅及部使者交上其功不报迁湖南复以母忧去泰定初起掾湖广行省时髙昌王行平章问疑发难辨答如响大器重之秩满朝廷遣使与南台监察御史铨广选首用为广西帅府经歴葢岭海之间嵗荐饥宾栁庆猺为冦乱不止故选任之也即下车广储待简□传省征敛以养兵息民居嵗余请讨诸猺事闻诏遣湖广行省平章刘脱欢总河南浙江江西湖广四省兵四万人讨之君迓境上固言攻讨之防必自近始近者服则逺者自从今近而狂猘莫若古县猺栁州皁洞首李氏者有众数千本吾撞义兵强劲可用而有司贪暴激使为乱今大军甫至至则以古县猺责之威乱方张遣一信义素孚者招之必至可计日而灭古县之猺灭诸逺猺必自解而归刘愎谏自用不聴未几诱至李首及其亲党六人皆下狱皁众闻之大怒杀柳州万户与诸猺不可制矣刘驻兵数年卒无功至顺二年春诏班师君亦以病满三月谢归而广西部使者冯麟卿举治最湖南部使者管不八举才任风宪元统元年调官京师授奉议大夫平江路嘉定州知州兼劝农事命未下而卒是嵗七月二十四日也得年五十五其甥曽利用防防南归子九成等以至元四年二月八日葬广丰乡食禄里邵坊之原夏九成以南安路总管府照磨郑徳中所为状请铭曽祖讳露祖讳发父讳叔良赠承直郎龙兴路总管府判官母聂氏赠恭人娶于氏封恭人子男三长即九成将仕佐郎韶州路乐昌县主簿廉尉次九思南宁军史次九万女一适杨脩惟君与余同里而君仕越余仕燕邈然不相闻葢二十余年矣泰定三年余试进士湖广君实以行省掾驰驿迓余始一见后八年余任艺文监丞君调官京师始再见不谓见不数月而君竟以防归可哀也哉铭曰
　　堂堂其英烈烈其声有言必征有施必行怀抱利器惟所剸治弗顾以畏有伦有义乡党非戚岭海非疏尔毁尔誉我廉我愚以公为忠以守为孝以勤为政以肃为教出无所资入无所归生一布韦没一布韦有臣如此弗考以死何以铭之清白遗子
　　故赠奉训大夫滕州知州飞骑尉追封滕县男文君墓铭
　　太傅掾呉文温介新深州判官周纪致其外舅武昌治中文君渊之辞曰渊早赖父祖之训起田里习国书由国子生歴髙邮盐官两郡教授平江平凖行用库使湖州録事溧阳州判官呉县尹知昌国州武昌治中凡七迁其官致位五品幸无大在昌国时朝廷推恩赠先父奉训大夫滕州知州飞骑尉追封滕县男母追封滕县君渊今年六十有七矣亦既请老于世不知当复几何年而先君墓道未有所表夙夜是惧敢请纪文温皆滕人文温又文氏壻问滕州君所为状则曰滕州君之为人也勤俭朴素既辱在田野不得列名仕版效才当时浑浑乎若无异于常人也然里中缓急苟有所请无不应其求其家人或以他辞拒辄诟曰苐愿我常有何得不与人共之若等将举无求于天地间耶吾知滕州君者如此复问渊为政何若曰在溧阳时州民蔡有一孙为某寺僧他惟一僧居孙上计去是僧其孙即得为主寺未有间会有以博讦于州者赂讦者楮币千缗令引僧又许赂君千五百缗渊疑之廉得实又知同列皆受赂明日故晚出出则狱已具吏抱牍请补署渊不可歴问皆称实无僧讦者具服僧得免在昌国获海冦数十其渠言奉化州尚十余人具言某人居某所歴歴可画如所指移奉化捕之悉械送无遗渊察之皆畏慎慈顺人也必非盗乃使皁卒易服诈为所获盗歴引羣盗辨之言非盗人人同且各言某盗为某状此名是而人非亦人人同诘其渠果挟仇诬之也悉纵之继又举最于呉吾知渊之为政者如此然后知滕州君之为徳人滕州君之宜有后而渊又能推孝以为忠而纪文温且善志人之志余得以为铭滕州君讳顺字某父讳郁世为滕州滕县人君以某年月日卒年若干以某月日葬县东北胡山漷水之间洪邨之原县君丘氏子男四曰某某某季渊也孙男若干人女三壻即文温余未行铭曰
　　不曰髙乎积壤成山张而为屏翰翕而为重关不曰深乎积流成河蒸而为云雨鼓而为涛波一人重义百世防利一人好善百世锡羡有髙者胡有深者漷文氏积之百世允铄
　　逸士徐君墓志铭
　　吾乡之士以好善为贵不辱为荣父贤子孝兄友弟敬累数世而不厌者有隠溪徐氏溪出所居之东龙泽山中即其祖汉孺子读书之处溪之上有讳舆字徳载者尤徐氏之贤者幼而笃学长而更事外圆而内方上敬而下顺不遗迩不忘逺不矜小智不忽小善急人之难悯人之穷勇与义俱不待勉强后至元五年三月二十有六日年五十四竟以疾终婣族茹悲闾里増叹载念国初盗起乡境其祖友谅奋义庇民万死一生执其羣丑室家相庆世保子孙厥父以庄承忠袭厚年将八袠好徳弗谖宜膺敬养遽哭乃子天道悠邈实窃惑焉然有四子文箱楫驷检身力学将世其美孙支擢秀一男六女依依膝下足慰目前将以十月己酉葬佛岭之卢冈其弟珏状其行请铭余昔尝闻君有美地卜葬者睨焉卜宅者规焉因以与之不以为徳尝市大木筑室将伐贪夫徇利造辞以争因以让之不以为弱心有所嫉人因毁之事有所仇人因短之目为佞谀终身薄之最其善行斯可铭已其配呉氏葢先十二年卒铭曰隠之水兮其流沄沄爰匊众芳于溪之濆匪以娱人于以怡亲亲今独来身去为坟亲匪独来亦有诸孙诸孙日长亲日以老坟今惟新忽焉宿草我思其人隠溪之道惟徳之行惟善是寳有才弗用身之隠也有徳弗报命之殒也展矣若人邦之彦也
　　逸士陈君墓志铭
　　逸士陈君讳殷字嘉靖世居豫章之丰城故邑晋雷焕掘劒处曰营塘里里故家莫尚陈氏陈氏之贤莫尚嘉靖其曽大父亨大父世兴父应轼皆事髙尚而家范齐肃如素宦君少孤母王氏教育之年十五而天下易代辟地母家因受学舅氏博学强记尤好读梁太子统文选故下笔为文章皆有规矩事定而归始与世相酬酢应机合变动无遗防伯氏嘉谋每让其能才与学跻徳与年长宗族乡党咸属望焉伯氏早世抚孤育幼如见伯氏田园第宅中嵗载斥乃法朱氏家礼改作先祠冬至以少牢祠始祖春秋祀先祖悲哀涕泗如见所祭凶年饥嵗发廪赈贷不待劝分新知旧好交际以义不事姑息晚重构所居堂署曰乐善大书其门曰当平世遂安居以示终焉之志元统复改至元之嵗正月朔旦又大书其两楹曰行仁自孝悌始起家勤俭中以垂训子孙三月二十日以疾卒年七十三且属纩子若侄皆涕泣固求一言以自克乃瞪目而言曰可以终身行之者和而已遂卒三年九月庚申葬折桂乡禄城里其配王氏墓南又明年其孤植以所亲熊君椅所为状请铭余尝闻君尝有奴死仇家者仇大恐祈哀于门君曰吾岂以此报仇者谢去之又有商籴粟误持贾嬴而君弗知商顷自觉与其徒更相怨君闻故得实曰吾岂以此为利者立还之君葢盛徳人也足以法于后世矣君娶王氏为妇为母内外皆仪之先二十年卒得年四十二继雷氏亦有淑徳先三年卒得年六十四子男三果迪植果为伯氏后迪先九年卒孙男三伯庸伯宁受生女四曽孙男二普奴徳奴女一铭曰
　　时俗之日堕兮忠厚之日衰兮嗟若人而天不憗遗予伥伥其何之已而已而庶其后之可期兮
　　何先生墓志铭
　　至顺二年夏诏以集贤大学士全公岳除平章江西行省事秋具书币遣使帅抚州太守即隠所聘孙先生辙何先生中而孙不起何先生既至以为龙兴郡学东湖宋濂二书院宾师明年春与其子渡江游西山主丁氏夏六月二十有三日以疾卒丁氏为具棺殓其命子为位受吊诸大夫士皆防哭后三日子成孙奉柩以归明年十月十有三日葬邑之清原妣夫人唐氏之北其门人李肃以状至京师请铭于先生所与游者揭傒斯曰何先生海内故人执论撰之事而相知深者惟子舍子无宜铭者噫余以兄事之者葢三十余年矣余不铭谁宜铭先生讳中字太虚一字养正世为抚州乐安官族曽祖讳诜伯祖讳梦龙父讳天声登宋咸淳辛未进士第官至主管刑工部架阁文字以才畧与伯兄兵部郎中时齐名文丞相建都督府皆置幕下先生少頴拔以古学自任天下载籍靡不贯穿藏书万卷皆手自校雠广平程公钜夫清河元公明善负天下知人之鉴皆器遇之至大初二公及栁城姚公燧东平王公构皆在朝遂北入京师以文章自通会诸权臣用事内外翕翕居两月天大雪竟不别而去归与诸门弟子讲易书诗春秋大江之西同郡呉先生澄号天下儒宗又为中表兄然每推让不敢置弟子列积所著书曰易类象一卷书传补遗十卷通鉴纲目测海二卷通书问一卷韵补疑一卷六书纲领一卷补校六书故三十一卷知非堂槀十卷支熙録二卷蓟丘述游録一卷其门人潘懋类聚刻之先生之学可谓肆深博矣然生世六十有八年连蹇愁悴者十八九书币一入谷而客死三百里外不知天之恝然于斯人者独何哉岂其多学善著书亦天之所忌邪此固穷士之所自托者吾不知其何故先生娶陈氏有三男子曰长孙在孙成孙四女嫁士族孙男十人铭曰
　　夫容之髙吾其跂而鳌溪之深吾其厉而先生之没曷其起而
　　靖逸处士熊公墓志铭
　　集贤所号靖逸处士熊公豫章丰城善源里人也讳召子字南翁少豫章先生朋来十二嵗先生世与公连墙以居后家郡中先生每归里必舍公所公至郡中必舍先生所兄弟自为知己公博览载籍好论古今事如生其时性抗直辨是非枉直如别黑白虽大官豪吏一语失度即面折语琅琅不少衰然卒如公言人有言论失实举措无节于名义或有所阙必诟辱之人亦莫之敢怨退自悔艾而已葢皆出乎正也故乡之人倚之以为安视之以为去就虽纷争辨讼可一言而解公早以俭勤起家而以俭勤终身不少易其常后至元五年十有一月十六日卒年八十三将以十二月十八日葬富城乡交阳之原其诸孙请铭系之曰曽大父讳海大父讳英父讳诚孙娶雷氏生子男二雅先十九年死盗京先五年以疾卒女二长适范希骥次适范世隆继黄氏孙男二克爱绩克爱早世无子以嗣祖为之后女六曽孙男二长即嗣祖次普福女二孙男一长夀公之葬实与子京同其兆云呜呼余与公居相隣世相好情义之相与殆未有过于吾二家者然自余窃禄于朝不相见者动十余嵗余间每一书还公必杖防诣门访出处余书中亦往往问公安否葢迹虽疏而情则至亲也又闻余未还时公数向人言吾苐得与揭曼硕一见而死吾不恨矣吾当忍死待之及余还即买羊载酒躬相庆劳其喜见顔色犹亲子侄不知余之不肖何能得此于公也其亦以先世之故与公未没前一日余犹及坐公榻前相与剧论当世事不知竟为永诀也悲夫铭曰
　　郁交阳兮窈深结重云兮愁阴望君子兮不见渺千古兮伤心伤心兮何极乡谁归兮里谁式孙既子兮子又孙承惠泽兮其无斁
　　刘先生墓志铭
　　吉之永新儒师刘先生讳友益字益友是为清江公非先生九世孙曽祖讳宗信父讳绎世以家学为邑人师父刚严介特独立无朋而以先生为之子故少与物忤先生少好学贫不能得书从里之多书者借而读之朝借暮易暮借朝易穷昼夜读不絶声过目辄记间为人佣书以给膏火父母怜而禁止之乃扫别室羃牕戸竟坐黙诵如是数年贯穿六经包罗百氏至天文地志律厯象数山川聨落郡县废置皆可指画而谈毫髪无遗也宋之亡乡里豪猾并起为乱与伯兄真长从弟人暐皆遇害先生絶而复苏饥困逾年乃卜筑髙山之间杜门著书不与世接以圣人之志莫大于春秋继春秋之迹莫大于通鉴纲目凡司马氏冝书而未书者朱子书之冝正而未正者朱子正之恐朱子之意不白于天下后世乃着通鉴纲目书法五十九卷葢歴三十年而后成天厯中邑进士冯君翼翁传其书至京师国子先生得之大惊曰昔者王道衰而春秋作春秋隠而纲目兴书法不作纲目之义又将微矣故圣人之述作虽殊所以扶天纲立人极一也遂録副在官俾六馆诸生传习之至顺三年三月三日昧爽先生疾作犹正衣冠危坐至午而卒年八十五以某月日葬邑之禾山乡大丰之原娶陈氏继段氏子男三矩衡节皆克绍先业孙男十曽孙男一又明年夏冯君调官京师矩具状介以请铭冯君曰先生外和而内刚外通而内介言简而要不迂濶于事其诲人也谆谆善诱白须丹颊神情萧然真有道者呜呼若先生者苟见于用当何如哉铭曰
　　百围之木不为斧柯蹄涔之水不为江河元有天下先生在野先生在野志在天下百世之上先生此心百世之下先生此心先生不作山髙水深
　　刘福墓志铭
　　庐陵刘福字孟介五嵗好学日记千言不知有童子之乐父母每怜之十嵗闻科举行即大喜忘昼夜废寝食搜猎经史旁入防出务为无所不知闻有学出己上便往与交闻有大人先生便往质其所疑祈寒极暑不懈人亦莫不乐告之以道然一资以为进士之文如是数年学大进虽宿学有不逮又限以年不得试于有司或曰今天下州郡以国书设教官可得遂因言者求之三年而后得然卒不好数数语人曰吾不能取一第为父母荣不数为人闻有以进士及第者辄俯首终日食则叹寝则寤语父母晓之百端终不释或又曰子欲为甚可隠年以即事世若此多不可数乃瞠目诃曰子教我以欺君耶去然怏怏日益甚父母及其从父皆以为忧乡先达刘岳申彭士奇罗曽深爱之亦皆以为忧未几果得疾疾且革犹手不释卷未尝就牀泰定三年十有二月八日呕血死将死叹曰吾生不在科举后没不在科举前命也然世必有知我者铭我得铭吾不恨矣言絶而卒卒年二十四明年夏余至庐陵其父及其从父偕其友以铭请嗟夫忍不铭哉惟古者士生八嵗入小学十五入大学而教之必时故传曰春秋教以礼乐冬夏教以诗书又曰春诵夏弦秋学礼冬读书因其时顺其气协之以阴阳动静之道和之以藏脩游息之节以成其学由司徒大学正以登于天子而爵禄之故人无夭札而器可闳也今也教之不以其时学不以其序及为之选举则又限之以年嵗使奇才英锐出类拔萃之士恒郁郁而不得竟伸其志愚卤鄙陋者或媮慢优游得以玩嵗愒时此刘孟介至于呕血而死也虽命焉其志有足悲者乃志而铭之使其英迈勃勃之气常得以振顽奋懦为有志之所深恤也曽祖绍明祖惠可父国瑞母旷氏娶欧阳氏无子女一人方七嵗以没之明日葬里西溪之上太平原铭曰
　　名不建兮心不摧身不殒兮时不来吾铭汝兮吁可哀
　　吾读吾书斋铭
　　惟皇降衷万物备我或昏以迷或岐而左煌煌六籍如日丽天由之斯圣希之则贤而伥何之而思孔悲孰之子归而有余师伊予云遘萧氏克有日就月将谁掖谁诱曰谚有之吾读吾书亦既从政惟书之劬吾书伊何匪圣弗读成已成物惟日不足于以名斋于以表志凡百君子尚迪弗替
　　孝友堂铭
　　孝首百行友列五常为仁之本为政之纲学由兹始行由此推善由兹长庆由此基是以孝友着乎诗书君子述之为世之模不求父慈而责子孝不求弟恭而责兄友父无不是其责在子弟有不恭或自兄始子知尽孝敢望父慈兄知尽友弟恭敢期父无不慈弟无不恭惟孝惟友克诚于中一有弗诚必致怨尤日复一日化为冦仇范则有匡雁则有行而况为人敢不自强孝尽生慈友恭亦尔孝慈友恭百世之祉子复为父子必绍之弟复为兄弟必效之父父子子兄兄弟弟惟贑孙氏以克永世何以克之胜私窒欲家为一人族为一族既贵弗骄既富有礼一家兴仁里为之美苏子説刚乃祖是敬子孙孝友鄂国是命我作铭诗式笃尔庆神之聴之有永无竟
　　潭心斋铭
　　金溪洪君王纯其先府君号碧潭遂取翰林学士呉先生赋碧潭诗语名其斋曰潭心为之铭
　　山下出泉混混其源流而为川潴而为渊渊渊其渊潭潭其碧含星为珠沈月为璧其止非息其应不留溶溶而春湛湛而秋观静于动知静之用用无不周若未尝动观动于静知动之静廓乎有容表里交映惟渊之深又名曰潭视潭之碧于彼潭心
　　思无邪斋铭
　　为学至难莫微于思一出一入或公或私其思伊何曰诚而己思有弗诚毫厘千里其诚伊何恐惧戒慎莫显乎微莫见乎隠暗室屋漏上帝是临一动之微敢有弗钦诵诗三百一言以蔽曰思无邪乃义之至熊氏力行而以名斋俯仰周旋涵泳圣涯大而化之尧舜执中朂哉思乎罔或弗恭
　　读书处铭
　　古者读书学之一事力行是务记诵其次苟非读书孰稽古典读而弗学去圣逾逺古之读书于以明道今之读书资以为暴生皆厚也迁乃去之人不知学若之何其其书伊何易书诗礼春秋笔削日星垂纪秦汉以前传注未立学必专门难学易入秦汉以后濂洛并起著述纷纭易学难至学之而至匪由他人学而弗至何有于身其学伊何由防而圣洒埽应对穷理尽性毫厘靡间徳乃日新一日复礼天下归仁羲皇之上唐虞之际若友其人若共其治动之斯应为乃有功三纲既立五典克从求之非艰其在方册行之非艰中道勿画欲知诗书于此其处赵氏行之名斋其寓既脩于身复齐其家始施于邦如玉靡瑕好正嫉邪崇本抑末制财以寛用刑以活扩而充之仪于天朝惟是正人万世之标我作铭诗以规以颂凡厥读书朂哉体用
　　忍恕堂铭
　　古之学者有纪有伦忍以定性恕以求仁维忍伊何存仁存礼维恕伊何推人以己忍为恕用恕为忍基凡忍之道惟恕之思忍不由恕宿怨藏怒惟忍而恕毋我毋固以圣而忍耕稼陶渔以贤而忍九世同居苟不思恕亦岂克久舜有大焉为孝之首有美袁氏兄弟怡怡合堂以居忍恕是师我田我庐先君之有我兄我弟先君之子惟忍惟恕维徳之实子子孙孙永保勿失
　　方寸间铭
　　察日月于孤竹之窍寄天地于秋毫之杪万物皆备吾不知其多一物不留吾不见其少是曰方寸间者临通衢俯深沼外有幽花芳草之植内有图书琴瑟之绕容坐客十数而有余阅朝暮万变而未了吾方以为大人犹以为小是未能游乎方寸之表也













　　文安集卷十三
　　钦定四库全书
　　文安集卷十四
　　元　揭傒斯　撰
　　杂文
　　天马赞
　　皇帝御极之十年七月十八日拂郎国献天马身长丈一尺三寸有奇髙六尺四寸有奇昻髙八尺有二寸二十一日勅臣周朗貌以为图二十三日诏臣揭傒斯为之赞赞曰
　　惟干秉灵惟房降精有产西极神骏难名彼不敢有重译来庭东逾月窟梁雍是经朝饮大河河伯屏营莫秣大华神灵下迎四践寒暑爰至上京皇帝临轩使拜迎称臣拂郎国邈限西溟防化效贡愿归圣明皇帝谦让嘉尔远诚摩于赤墀顾瞻莫矜既称其徳亦貌其形髙尺者六脩倍犹赢色应武足蹑长庚回眸电激顿辔风生卓荦权奇虎视龙腾按图考式曽未足并周骋八骏徐偃构兵汉驾鼔车炎刘中兴维帝神圣载籍有征光武是师穆满是惩登崇俊良共基太平一进一退为国重轻先人后物万国咸宁
　　仙茅述
　　豫章之新建黄堂隆宫道士罗君大年为予言仙茅事甚异其言曰昔晋之乱有神人许旌阳者出于豫章之境西山之下能以忠孝积功累行致仙道师事谌母于丹阳之邑黄堂之墟母既受以道要旌阳感之曰吾必嵗朝母母曰吾即从此逝矣去汝居南五十里吾有飞茅在焉汝能得茅处即祠我嵗八月一至足矣而谌母果仙去旌阳还得茅亦丛生而地亦曰黄堂即建祠祠谌母嵗如期往朝之旌阳寻亦仙去其徒嵗八月四日具幢盖仪衞豉乐奉旌阳像朝母如旌阳存时以为常其后嗣其学者扩其祠为观复为宫至今行之不衰茅在祠前翦而后生如扬州琼华不易其处茅具六味能致六养咸能养气辛能养节酸能养筋滑能养胃甘能养肉人得茅煮而饮之可以已疾疠和荣衞延年却老余家距祠百里未尝至其处然尝得茅煑而试之言不虚也夫茅着于易书诗礼春秋传祭则以缩酒封则以借立社之土以其物虽薄而用可重也未尝言能神异如此世称神仙遗迹奇诡荒诞不可深致诘者以千数而谌母特以茅著称其师弟子精诚之感不可揜如此夫古之言得仙者或以服食或以导引不食谷独称许旌阳以忠孝积功累行致仙道葢足尚矣夫可以动天地感鬼神贯金石亘古今而不泯者惟忠孝为然况其师弟子之间乎然嗣其学守其坛场而无谌许师弟子之心则樵牧践之牛羊践之茅虽神能歴千嵗而独存哉因罗之拳拳有感于忠孝云者述以传之作仙茅述至顺三年秋七月
　　静虚解
　　阆中蒲瑛粹玉揭其斋静虚自夜郎走书京师求予言作静虚解惟静为能统天下之至动惟虚为能容天下之至大至动天也至大地也非至动无以见静之用非至大无以见虚之载惟静虚众理出焉万物生焉故圣人则之君子学成于静益受于虚非静虚无以成君子况圣人乎惟圣人为能合静虚之体致静虚之用故可以参天地赞化育非静虚无以成圣人况天地乎惟天得虚而无不覆也惟地得静而无不载也故能运行四时化生万物而非静虚无以为天地故体莫大乎静虚用莫大乎天地是以众人法君子君子法圣人圣人法天地天地法静虚静虚至矣
　　杨楚经字説
　　余与临江杨君信可友凡十余年大徳七年春遇于武昌居数月得子湘书以示余余嘉其年弱而志大且甚好学也遂许以女妻之其年夏与余入衡湘冬俱还江西尔后与信可亦时往还而犹未识湘也十年春余访信可郴溪上出湘拜余且永所以字之余曰冠而字礼也未冠而问字无乃太早计矣乎信可曰湘惟不得子之言以为式之为患何早计之为患乃问所以名之义信可曰湘之生余适还自湘故以名余曰夫湘楚水之大者也既大其始可不求所以大其终乎夫湘楚之经也吾与若皆楚人也可不求古人之心行古人之道以配湘之经以大于楚乎请字之曰楚经经者本也本既举矣末有不从者乎夫日月星辰天之经也长河大岳地之经也五常三纲人之经也故天之经得则日月轨寒暑时雨旸若万物以育地之经得则海不波江安流山出器车河出马图人之经得则家以宁邦以昌祥瑞并至而天地理矣及夫乱也悉反之朂哉经乎苟聴是言也有不配湘之经而大于楚者乎信可闻而喜曰即君之言虽佐天子经邦理天下可也况楚国乎余曰未也苟豉浩荡而不求其源骛纷萃而不典于学虽欲经于一邦大于一乡且不得况一国乎又况天下乎朂哉楚经其三复是言也
　　题昔刺使宋图后
　　右国信副使昔刺使宋图及君臣赋咏一卷以昔刺公奇伟如此四杖节使宋岂无一言可纪而叙其事者但责宋不能讲和及槩称奉使不辱而已畧不及其使事始末大抵宋之南渡不能复振者本于张浚抑李纲杀曲端引秦桧桧杀岳飞父子而终于贾似道之专刘整之叛况天方以数千年不能大混一之天下付之世祖皇帝以主弱臣强之宋岂能以数万之金币保区区江南一隅之地哉故宋战亦亡和亦亡况二者俱不能之耶然非贾似道误国失信无以正皇元出师之号非刘整之叛无以周知渡江之谋天也整之谋亦非整之谋也陈亮上孝宗封事料敌之言也整本制置使赵方麾下一小校耳拔之行伍之中用以为将方将死语其子葵曰刘整真将才也然汝不能用我死汝必杀之不杀必为国患方死葵不忍杀竟以泸州叛元遂用其防以灭宋亦天也呜呼得人则兴失人则亡古今同轨可不监乎若昔刺公之屡使不辱郝文忠之终始不渝伟哉
　　题邹福诗后
　　右邹福诗七首邹福者吾乡田夫之子也粗读孝经论语家贫与人佣耕泰定元年子居忧于家其父遣从余给薪水之劳然暇即宻自观书居五年余携至京师会新天子入正大统以文徳治天下明年春开奎章阁详延儒雅讲论道徳置授经郎以教勲旧大臣弟子之在左右者以国子教授庐陵林希顔及余为之寅入而酉出令福守舍乃尽日闭门读书习字间为小诗及暮则请可否于予余或方倦欲休或方读书有会意处或执笔为文章思方属必辍而告之不使几微见余懈怠意遂以为常今年秋迁丞艺文日简静无事请问之时益富矣余适坠马在告日卧斋阁中福连有所作皆可观余因取其法度音节尤近者得七首为书之仍题其后以志余喜且以为世之世臣大家学士大夫之子弟不知学者之劝余在阁中时福又从林希顔学国书希顔亟称其可教其所得浅深余不能知也要亦好上者云尔余数年于文事使令葢深得其助焉因并识于此
　　幽忧赋
　　士有甲与乙约为昆弟者乙之兄弗友于弟诬甲与乙妇私以丑之甲念乙为名贤之后且早负气节常欲自杀以明无他而母犹存余伤其意为作幽忧赋其辞曰何黤黮而蒙昧兮余不淑而独当天幽而无朕兮匪杀身而孰明怀国恩而未酬兮念余母之弗康聊泯忍以苟生兮庶或察于微茫彼哲人之遗绪兮相凛凛其犹有耿光孰忠贞而罔后兮孰耿介之弗昌既托余以死生兮又事余以兄余既异于禽兽兮其忍为此不良彼固衰薄而不足畏兮乃不念厥祖之明明惟棠棣之韡韡兮或违诗人之所歌兄既不友于弟兮又嫉余以不阿骋淫辞以为鹄兮构飞文以为罗彼妬之口兮曽奚辞之弗加人独何心兮弗求其故而肯讹谓兰茝之幽贞兮与萧艾而同科谓百链之金以为柔兮指美玉而为瑕乗机觝巇既不遗余力兮犹恐余顾而有他余发衰齿就落兮计相存其几何托寸芳于邓之林兮投纤鳞于巨海谓杞梓之为尤兮妨鳣鲸之所汇余讵知皦皦之为病兮孑孑之所罪黯独防此昏秽兮虽夷齐其犹凂岂昔壮而知自强兮抚中嵗而改度匪哲人之孔明兮孰能察夫余之故苟哲人之莫余知兮虽杀身其奚益心怦怦而烦瞀兮哀谗人之罔极彼天地之广大兮固含垢而隠疾岂松栢之受命兮郁纷糅乎枳棘苟由中以求直兮曾何情之弗获惟嫉媢以甘心兮弥颠倒而狂惑嗟余生之不类兮罹此咎之无由余既耻夫匹夫之为谅兮日与魑魅而为仇幸谗人之无怒兮秖割徳而衰脩余既内省以不疚兮夫何惧而何忧曰止谤以不辨兮服先哲之攸训匪成言以自道兮人将诮余以固吝聊抽毫以舒思兮遡南风以解愠上白日之昭昭兮下黄泉之奔迅谓余言之苟无征兮愿与春氷而澌尽
　　故叔父常轩五府君哀辞
　　呜呼山巃□而崔崒兮翳九原以榛榛望不见夫人兮聴不闻其笑与言风纚纚而不絶兮云漫漫而弥天日翩翩而赴海兮水咽咽而流川匪美人之沦谢兮余孰为之悁悁惟叔父之坚贞兮谓金石莫与齐其固胡独为此春氷兮溘朝阳之零露黄河可塞而陆兮昆仑可铲而夷慨夫子之不可以作兮使我心怵而神悲朴樕拥耸而蔽天兮松栢仆而在泥荃蕙羃防而沉秽兮百草厌浥而扬辉鸾愔愔铩六翮以投棘兮鸱鸮髙举而天飞犂牛仰空跃踔而长鸣兮骅骝騊駼踯躅靡徙而不肯驰世岂独无此美人兮怅予世之日替入始与余言兮出反以为戾毁大璞于九逵兮和氏虽死其犹悲伤洞庭震荡而喷薄兮咸池之音反沦降彼燕石之顽矿兮夫乃珍缇什袭而藏之彼郑衞之淫哇兮夫乃嚘啾防哑而扬之呜呼悲矣哉予方搆厦屋之巍巍兮何中道而夺此规矩予方鸣埙箎而会音兮何不留此律吕涕緌緌以沾裳兮心怦怦而烦骛目宛宛而凝望兮愁绵绵而谁语旐翩翩以摩云兮夫子何不少留夫子终不可以留兮徒使我旦暮郁壹而增忧夫子其天飞而地降兮虽欲从之莫知其由呜呼噫嚱兮我心悠悠九招一首为故嗣汉三十八代天师张留公作
　　维真人之夀命兮敝天地而弗终宁厌浊丑秽兮溘上征乎太空云缤缤而鳞萃兮先鸾羽之溶溶神君纷而下迎兮儵阴阳而景从上下莫知所极兮四方曷其所穷仙其归兮无使予之忡北斗偃蹇以酌元气兮四时相推其迭序石有时而泐兮金有时而失固合纯一之至真兮岂形器之能度夫人有此美质兮曽至死而莫悟仙其归兮导余夫归处观世俗之淫巧兮曰雕朴而琢淳枭獍呀而狂噬兮谓虎狼之至仁怅投足之无所兮谁独与予乎密亲虽忠信之足凭兮又岂人之能信
　　愿髙举而逺引兮逝安【阙】　　　　　兮余沦志而合
　　神岂余身之足畏兮窃独哀此【阙】　　　　雷霆兮草
　　木何由而发生旱魃熇而夏见兮吾【阙】　　　　　雨不得获兮冬炎燠而郁蒸虹霓朝而东陟【阙】
　　心怲怲而烦乱兮仙翺翔乎太清仙不归兮孰【阙】风飑而怒越兮雾惑乎四维扬旍旂于万
　　里兮【阙】　　　　　鸟纵横而蔽野兮日崩腾而出师
　　鬼啾啾而昼嘷【阙】　　　　　狐狸嵗浩荡而忽莫兮民忧愁而曷夷仙不归兮孰保顺而抵嚱仙超遥乎恬漠兮岂上帝之攸命既年谷之不熟兮物疵疠而逆性匪圣人之顾怀兮焉达祥而庆仙之归不归兮无使我心劳而神病蘅薇蔼其树芳兮山嶛防而窈深泉潺湲而转石兮交灵禽之好音桂巃嵸而蔽天兮虎长啸
　　而龙吟仙之归不归兮何缭绕而滞淫【阙】　　　　衣彤霞之襜襜兮布列星以为冠佩长劒之陆离兮驷八鸾之安安海若惙而怛妖兮防罔窜而莫干仙既有此
　　灵徳兮曷不归悯乎下人【阙】　　　　　昔留侯之纯懿兮佐炎汉而兴刘惟戒覆以保终兮托赤松而逺游既载此神裔兮世承烈而绍休帝屡降夫嘉泽兮恩汪濊而下流忍独弃此明君兮不余顾而少留仙其归兮毋使余忧
　　祭赵供奉文
　　维延祐元年嵗在甲寅十月某朔十日某甲翰林学士承旨程钜夫等谨以清酌柔毛之奠致祭于故翰林应奉赵君景渊之灵谓天至仁仁不可知谓神至明明不可依善者短折贤居冗卑孝不获养忠不获施谓为数邪数理而已贤必尊荣善必夀祉孝必终养忠必行志此理之常今胡不尔惟君之生茂懿粹和力乎诗书以承厥家惟君之生舂容廓深一翺天庠再骤辞林防笑语言如金如玉期君九霄望君百禄去年一疾势不能起余曰斯人必不止此其危一发勿药有喜咸喜相谓必夀且昌云何露电一夕遽亡孰无父母君养不足孰无妻子君不得育孰无兄弟君不得友孰无友朋君不得守蔼蔼公侯君止下僚万物芒芒君不复朝知君所憾惟此数者命也如斯莫如何也所不必憾秦公内姻棺椁衣衾克周于身凡我同僚其情孔亲故乡虽遥安卧而臻人皆有死岂必牖下官无崇庳在永终誉灵輀将举落叶如雨率众哀号永诀千古尚飨












　　文安集卷十四
　　文安集补遗
　　桂阳县尹范君墓志铭
　　大徳中勲臣楚国公之季子帅湖南有所爱掾庐陵范君元亨其强敏之才廉正之节风动千里人不畏帅而畏元亨时余在长沙数与之遇而不敢一诣门恐溷君也后二十七年防其从子汇于京师则君殁十年矣乃録其行请铭君讳元镇字元亨其先蜀人今居安福之清化里祖岩生二子皆为太学生季曰景材是为君父君早孤母刘及其兄元方敎育之至元二十五年监察御史举廉能为江西宪掾居五年去之京师辟徽政掾又辟大司徒掾皆不就元贞初诏求能书金经者君在选中经成补湖南掾秩满授瑞州税使改武冈録事摄绥宁令进郴州桂阳尹累阶承事郎卒官君所至当官而行无所阿避禄入不足则归卖田宅以给之往往初多忤而后反见知者其行事之尤著者则在帅府有田千户者死其子曰田芑芑幼弱其弟田仁袭其官据其业而奴畜芑芑长愬于有司数年不决事上帅府复多右田仁君抱牍方力争帅怒目左右捽君且下吏梁木壊几压帅帅乃止田仁恐求援行省权相数日使逮君甚急且喻之曰汝不用汝头汝来汝爱汝头勿来皆谓君往必死君竟往极言田仁罪反覆无所顾不能屈乃与芑在武冈时张氏欺胡氏寡弱占其产倪万户胁张惠以罪取其田皆夺而归之许文炳兄弟争财二十年不决召其兄弟涕泣而理喻之许乞罢归在绥宁王永明诬舒八杀人实蓝姓杀之永明伏辜诸峒饥疫大起死者过半下令寛征赋以恤之诸峒向化在桂阳民白有盗其牛者踪迹无所得方疑所捕二猫嗛牛耳鸣号于庭求猫主索之果得牛立命偿其牛而正其罪且桂阳侧陋供给与大县等民力雕耗一以寛济之故其卒也民无逺近皆缟素防哭哭尽哀犹不忍去前后被行省及部使者檄诘责诸郡邑邑三百余莫不称允而不及大用以殁悲夫君之卒实至治元年十月二十有五日年六十四以明年十二月二十有一日葬所居东北龙唐之原初娶呉氏再娶刘无子以兄之子肇开为之子年六十一乃得子曰性传女三人长适大都路固安州儒学正刘蒙徳次适徐经逺次适萧信之孙男三夀骏文豹天霓女一铭曰
　　此孳孳称所施而止于斯彼巍巍兮【阙】
　　右见元文类
　　李节妇传
　　李节妇者姓冯氏名淑安字静君大名人山东廉访使时之孙湖州録事汝弼之女山阴令东平李如忠之继室也如忠初娶蒙古氏生子任数嵗而卒继室以冯氏生子仕一嵗而寡有遗腹子父殁两月乃生名之曰伏讣至东平李及蒙古之族相率至山阴尽取其资及其子任以去冯乃卖钗钏质衣服权立二防于山阴蕺山下独携二子庐于墓时年始二十二唯布衣蔬食羸形苦节躬织纴为女师以自给居二十余年教二子皆成学遂迁二防反葬汶上邑人王毅以中书平章政事在告为亲临其防而铭其墓齐鲁之人闻之莫不咨嗟叹息有为泣下者李及防古之族皆大愧悔羞见冯母子冯视子任反出己子上中书参知政事王士熙侍御史马祖常礼部尚书富珠哩翀翰林学士呉澂集贤学士袁桷奎章阁侍书学士虞集国子司业李端太常博士柳贯辈争为文章盛夸道之山东浙东羣有司交上其事于朝请褒异焉其子仕伏事母极孝皆掾太府有廉直声而好学不倦
　　史氏曰李之初防也其族及其妻之属能扶其二防携其母子返乎汶水之上而抚存之其义孰加焉乃不逺二千里而来直利其财也当时亦岂欲挟其数嵗之子以去恶其无名且以二族之人生长邹鲁之邦乃不如一寡妇人哀哉冯氏其亦早有家教乎
　　右见元文类
　　文安集补遗
