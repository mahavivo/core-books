　　钦定四库全书　　　　集部三
　　嘉祐集　　　　　　　别集类二【宋】
　　提要
　　【臣】等谨案嘉祐集十六巻宋苏洵撰洵有諡法巳着録考曽巩作洵墓志称有集二十巻晁公武读书志陈振孙书録解题俱作十五巻盖宋时已有二本是本为徐干学家传是楼所藏巻末题绍兴十七年四月晦日婺州州学雕纸墨颇为精好又有康熙间苏州邵仁所刋亦称从宋本校正然二本并十六巻均与宋人所记不同徐本名嘉祐新集邵本则名老泉先生集亦复互异未喻其故或当时二本之外更有此一本与今世俗所行又有二本一为明凌蒙初刋朱墨本并为十三巻一为
　　国朝蔡士英所刋任长庆所校本凡十五巻与晁氏陈氏所载合然较蔡本阙洪范图论一巻史论前少引一篇又以史论中为史论下而阙其史论下一篇又阙辨奸论一篇题张仙画像一篇送吴侯职方赴阙序一篇谢欧阳枢宻啓一篇谢相府啓一篇香诗一篇朱尊经义考载洵洪范图论一巻注曰未见疑所见洵集当即此本中间缺漏如是恐亦未必晁陈着録之旧也今以徐本为主以邵本互相防订正其譌脱亦有此存而彼逸者并为补入又附録二巻为奉议郎充婺州学教授沈斐所辑较邵本少国史本传一篇而多挽词十余首亦并録以备攷焉乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　嘉祐集序
　　宋承五代之后文气卑靡自庐陵欧阳氏宗昌黎先生之学以为古文而后天下翕然知通经学古为髙然求其接迹庐陵如鍼芥之相合水乳之交融者尤必推睂山苏氏父子间也二苏具天授之雄才而又得老泉先生为之先引其能卓然成一家言不足异也老泉先生中年奋发无所师承而能以其文抗衡韩欧以传之二子斯足异已间尝取先生之文而读之大约以雄迈之气坚老之笔而发为汪洋恣肆之文上之究极天人次之修明经术而其于国家盛衰之故尤往往淋漓感慨于翰墨间先生之文葢能驰骋于孟刘贾董之间而自成一家者也可不谓纯而肆者欤然如此者有本有源观先生上欧阳内翰书云始之屡踬而益困也尽焚其平昔之文以为不足学也而益力于古人之文章始则惶然以疑既而胷中豁然以明乆之浑浑乎觉其来之之易葢先生自言其俗学之不足尚而用力于古之难如此昌黎先生云无诱于势利无望其速成养其根而竢其实加其膏而希其光其先生之学之所由成其即先生之文之不可及欤然则以先生而上继韩欧下开长公昆仲殆不足为先生异矣予不敏不能仰窥先生之文于万一惟思先生之才尚好学不倦如此则凡才之逺不及先生者更宜何如也集既刋成爰书数言以自勉云康熈三十七年相月既望呉郡后学邵仁谨序








　　钦定四库全书
　　嘉祐集巻一
　　宋　苏洵　撰
　　几防一首
　　审势
　　治天下者定所尚所尚一定至于万千年而不变使民之耳目纯于一而子孙有所守易以为治故三代圣人其后世逺者至七八百年夫岂惟其民之不忘其功以至于是葢其子孙得其祖宗之法而为据依可以永乆夏之尚忠商之尚质周之尚文视天下之所宜尚而固执之以此而始以此而终不朝文而暮质以自溃乱故圣人者出必先定一代之所尚周之世葢有周公为之制礼而天下遂尚文后世有贾谊者説汉文帝亦欲先定制度而其説不果用今者天下幸方治安子孙万世帝王之计不可不预定于此时然万世帝王之计常先定所尚使其子孙可以安坐而守其旧至于政然后变其小节而其大体卒不可革易故享世长逺而民不苟简今也考之于朝野之间以观国家之所尚者而愚犹有惑也何则天下之势有强弱圣人审其势而应之以权势强矣强甚而不已则折势弱矣弱甚而不已则屈圣人权之而使其甚不至于折与屈者威与惠也夫强甚者威竭而不振弱甚者惠防而下不以为徳故处弱者利用威而处强者利用惠乘强之威以行惠则惠尊乘弱之惠以养威则威发而天下震栗故威与惠者所以裁节天下强弱之势也然而不知强弱之势者有杀人之威而下不惧有生人之惠而下不喜何者威竭而惠防故也故有天下者必先审知天下之势而后可与言用威惠不先审知其势而徒曰我能用威我能用惠者未也故有强而益之以威弱而益之以惠以至于折与屈者是可悼也譬之一人之身将欲饮药饵石以养其生必先审观其性之为隂其性之为阳而投之以药石药石之阳而投之隂药石之隂而投之阳故隂不至于涸而阳不至于亢苟不能先审观己之为隂与己之为阳而以隂攻隂以阳攻阳则隂者固死于隂而阳者固死于阳不可救也是以善养身者先审其隂阳而善制天下者先审其强弱以为之谋昔者周有天下诸侯太盛当其盛时大者已有地五百里而畿内反不过千里其势为弱秦有天下散为郡县聚为京师守令无大权柄伸缩进退无不在我其势为强然方其成康在上诸侯无大小莫不臣伏弱之势未见于外及其后世失徳而诸侯禽奔兽遁各固其国以相侵攘而其上之人卒不悟区区守姑息之道而望其能以制服强国是谓以弱政济弱势故周之天下卒毙于弱秦自孝公其势固已骎骎焉日趋于强大及其子孙已并天下而亦不悟专任法制以斩挞平民是谓以强政济强势故秦之天下卒毙于强周拘于惠而不知权秦勇于威而不知本二者皆不审天下之势也吾宋制治有县令有郡守有转运使以大系小丝牵绳聨总合于上虽其地在万里外方数千里拥兵百万而天子一呼于殿陛间三尺竖子驰传捧诏召而归之京师则解印趋走惟恐不及如此之势秦之所恃以强之势也势强矣然天下之病常病于弱噫有可强之势如秦而反陷于弱者何也习于惠而怯于威也惠太甚而威不胜也夫其所以习于惠而惠太甚者赏数而加于无功也怯于威而威不胜者刑弛而兵不振也由赏与刑与兵之不得其道是以有弱之实着于外焉何谓弱之实曰官吏旷惰职废不举而败官之罚不加严也多赎数赦不问有罪而典刑之禁不能行也冗兵骄狂负力幸赏而维持姑息之恩不敢节也将帅覆军匹马不返而败军之责不加重也羌人强盛陵压中国而邀金缯增币帛之耻不为怒也若此类者太弱之实也乆而不治则又将有大于此而遂浸微浸消释然而溃以至于不可救止者乘之矣然愚以为弱在于政不在于势是谓以弱政败强势今夫一舆薪之火众人之所惮而不敢犯者也举而投之河则何热之能为是以负强秦之势而溺于弱周之而天下不知其强焉者以此也虽然政之弱非若势弱之难治也借如弱周之势必变易其诸侯而后强可能也天下之诸侯固未易变易此又非一日之故也若夫弱政则用威而已矣可以朝改而夕定也夫齐古之强国也而威王又齐之贤王也当其即位委政不治诸侯竝侵而人不知其国之为强国也一旦发怒裂万家封即墨大夫召烹阿大夫与常誉阿大夫者而发兵击赵魏卫赵魏卫尽走请和而齐国人人震惧不敢饰非者彼诚知其政之弱而能用其威以济其弱也况今以天子之尊借郡县之势言脱于口而四方响应其所以用威之资固已完具且有天下者患不为焉有欲为焉而不可者今诚能一留意焉于用威一赏罚一号令一举动无不一切出于威严用刑法而不赦有罪力行果断而不牵众人之是非用不测之刑用不测之赏而使天下之人视之如风雨雷电遽然而至截然而下不知其所从发而不可逃遁朝廷如此然后平民益务检慎而奸民猾吏亦常恐恐然惧刑法之及其身而敛其手足不敢辄犯法此之谓强政政强矣为之数年而天下之势可以复强愚故曰乘弱之惠以养威则威发而天下震栗然则以当今之势求所谓万世为帝王而其大体卒不可革易者其尚威而已矣或曰当今之势事诚无便于尚威者然孰知夫万世之间其政之不变而必曰威耶愚应之曰威者君之所恃以为君也一日而无威是无君也乆而政变其小节而参之以惠使不至若秦之甚可也举而弃之过矣或者又曰王者任徳不任刑任刑霸者之事非所宜言此又非所谓知理者也夫汤武皆王也桓文皆霸也武王乘纣之暴出民于炮烙斩刖之地苟又遂多杀人多刑人以为治则民之心去矣故其治一出于礼义彼汤则不然桀之徳固无以异纣然其刑不若纣之甚也而天下之民化其风淫惰不事法度书曰有众率怠弗恊而又诸侯昆吾氏首为乱于是诛锄其强梗怠惰不法之人以定纷乱故记曰商人先罚而后赏至于桓文之事则又非皆任刑也桓公用管仲仲之书好言刑故桓公之治常任刑文公长者其佐狐赵先魏皆不説以刑法其治亦未尝以刑为本而号亦为霸而谓汤非王而文非霸也得乎故用刑不必霸而用徳不必王各观其势之何所宜用而已然则今之势何为不可用刑用刑何为不曰王道彼不先审天下之势而欲应天下之务难矣







　　嘉祐集巻一
　　钦定四库全书
　　嘉祐集巻二
　　宋　苏洵　撰
　　权书上
　　权书引
　　人有言曰儒者不言兵仁义之兵无术而自胜使仁义之兵无术而自胜也则武王何用乎太公而牧野之战四伐五伐六伐七伐乃止齐焉又何用也权书兵书也而所以用仁济义之术也吾疾夫世之人不防本末而妄以我为孙武之徒也夫孙氏之言兵为常言也而我以此书为不得已而言之之书也故仁义不得已而后吾权书用焉然则权者为仁义之穷而作也
　　心术
　　为将之道当先治心泰山崩于前而色不变麋鹿兴于左而目不瞬然后可以制利害可以待敌凡兵上义不义虽利勿动非一动之为害而他日将有所不可措手足也夫惟义可以怒士士以义怒可与百战凡战之道未战养其财将战养其力既战养其气既胜养其心谨烽燧严斥堠使耕者无所顾忌所以养其财丰犒而优游之所以养其力小胜益急小挫益厉所以养其气用人不尽其所欲为所以养其心故士常蓄其怒懐其欲而不尽怒不尽则有余勇欲不尽则有余贪故虽并天下而士不厌兵此黄帝之所以七十战而兵不殆也不养其心一战而胜不可用矣凡将欲智而严凡士欲愚智则不可测严则不可犯故士皆委已而听命夫安得不愚夫惟士愚而后可与之皆死凡兵之动知敌之主知敌之将而后可以动于险邓艾缒兵于穴中非刘禅之庸则百万之师可以坐缚彼固有所侮而动也故古之贤将能以兵尝敌而又以敌自尝故去就可以决凡主将之道知理而后可以举兵知势而后可以加兵知节而后可以用兵知理则不屈知势则不沮知节则不穷见小利不动见小患不避小利小患不足以辱吾技也夫然后可以支大利大患夫惟养技而自爱者无敌于天下故一忍可以支百勇一静可以制百动兵有长短敌我一也敢问吾之所长吾出而用之彼将不与吾校吾之所短吾蔽而置之彼将强与吾角奈何曰吾之所短吾抗而暴之使之疑而却吾之所长吾隂而养之使之狎而堕其中此用长短之术也善用兵者使之无所顾有所恃无所顾则知死之不足惜有所恃则知不至于必败尺棰当猛虎奋呼而操击徒手遇蜥蝪变色而却步人之情也知此者可以将矣袒裼而按劒则乌获不敢逼冠胄衣甲据兵而寝则童子弯弓杀之矣故善用兵者以形固夫能以形固则力有余矣
　　法制
　　将战必审知其将之贤愚与贤将战则持之与愚将战则乘之持之则容有所伺而为之谋乗之则一举而夺其气虽然非愚将勿乗乗之不动其祸在我分兵而迭进所以持之也并力而一战所以乘之也古之善军者以刑使人以赏使人以怒使人而其中必有以义附者焉不以战不以掠而以备急难故越有君子六千人韩之战秦之鬬士倍于晋而出穆公于淖者赦食马者也兵或寡而易危或众而易叛莫难于用众莫危于用寡治众者法欲繁繁则士难以动治寡者法欲简简则士易以察不然则士不任战矣惟众而繁虽劳不害为强以众入险阻必分军而疎行夫险阻必有伏伏必有约军分则伏不知所击而其约携矣险阻惧蹙疎行以纾士气兵莫危于攻莫难于守客主之势然也故地有二不可守兵少不足以实城城小不足以容兵夫惟贤将能以寡为众以小为大当敌之冲人莫不守我以疑兵彼愕不进虽告之曰此无人彼不信也度彼所袭潜兵以备彼不我测谓我有余夫何患兵少偃旗仆鼓寂若无气严戢兵士敢哗者斩时令老弱登埤示怯乗懈突击其众可走夫何患城小背城而战阵欲方欲踞欲密欲缓夫方而踞密而缓则士心固固则不慑背城而战欲其不慑面城而战阵欲直欲鋭欲疎欲速夫直而鋭疎而速则士心危危则致死面城而战欲其致死夫能静而自观者可以用人矣吾何为则怒吾何为则喜吾何为则勇吾何为则怯夫人岂异于我天下之人孰不能自观其一身是以知此理者涂之人皆可以将平居与人言一语不循故犹且而忌敌以形形我恬而不怪亦已固矣是故智者视敌有无故之形必谨察之勿动疑形二可疑于心则疑而为之谋心固得其实也可疑于目勿疑彼敌疑我也是故心疑以谋应目疑以静应彼诚欲有所为耶不使吾得之目矣
　　强弱
　　知有所甚爱知有所不足爱可以用兵矣故夫善将者以其所不足爱者养其所甚爱者士之不能皆鋭马之不能皆良器械之不能皆利固也处之而已矣兵之有上中下也是兵之有三权也孙膑有言曰以君下驷与彼上驷取君上驷与彼中驷取君中驷与彼下驷此兵説也非马説也下之不足以与其上也吾既知之矣吾既弃之矣中之不足以与吾上下之不足以与吾中吾不既再胜矣乎得之多于弃也吾斯从之矣彼其上之不得其中下之援也乃能独完耶故曰兵之有上中下也是兵之有三权也三权也者以一致三者也管仲曰攻坚则瑕者坚攻瑕则坚者瑕呜呼不从其瑕而攻之天下皆强敌也汉髙帝之忧在项籍耳虽然亲以其兵而与之角者葢无几也隋何取九江韩信取魏取代取赵取齐然后髙帝起而取项籍夫不汲汲于其忧之所在而彷徨乎其不足防之地彼葢所以孤项氏也秦之忧在六国蜀最僻最小最先取楚最强最后取非其忧在蜀也诸葛孔明一出其兵乃与魏氏角其亡冝也取天下取一国取一阵皆如是也范蠡曰凡阵之道益左以为牡设右以为牝春秋时楚伐隋季梁曰楚人上左君必左无与王遇且攻其右右无良焉必败偏败众乃携葢一阵之间必有牡牝左右要当以吾强攻其弱耳唐太宗曰吾自兴兵习观行阵形势每战视敌强其左吾亦强吾左弱其右吾亦弱吾右使弱常遇强强常遇弱敌犯吾弱追奔不过数十百步吾撃敌弱常突出自背反攻之以是必胜后之庸将既不能处其强弱以败而又曰吾兵有老弱杂其间非举军精鋭以故不能胜不知老弱之兵兵家固亦不可无无之是无以耗敌之强兵而全吾之鋭锋败可俟矣故智者轻弃吾弱而使敌轻用其强忘其小丧而志于大得夫固要其终而已矣
　　攻守
　　古之善攻者不尽兵以攻坚城善守者不尽兵以守敌冲夫尽兵以守坚城则钝兵费粮而缓于成功尽兵以守敌冲则兵不分而彼间行袭我无备故攻敌所不守守敌所不攻攻者有三道焉守者有三道焉三道一曰正二曰竒三曰伏坦坦之路车毂击人肩摩出亦此入亦此我所必攻彼所必守者曰正道大兵攻其南鋭兵出其北大兵攻其东鋭兵出其西者曰竒道大山峻谷中盘絶径潜师其间不鸣金不挝鼓突出乎平川以冲敌人腹心者曰伏道故兵出于正道胜败未可知也出于竒道十出而五胜矣出于伏道十出而十胜矣何则正道之城坚城也正道之兵精兵也竒道之城不必坚也竒道之兵不必精也伏道则无城也无兵也攻正道而不知竒道与伏道焉者其将木偶人是也守正道而不知竒道与伏道焉者其将亦木偶人是也今夫盗之于人抉门斩闗而入者有焉他戸之不扃键而入者有焉乗壊垣坎墙趾而入者有焉抉门斩闗而主人不之察几希矣他戸之不扃键而主人不之察大半矣乘壊垣坎墙趾而主人不之察皆是矣为主人者宜无曰门之固而他戸墙隙之不防焉夫正道之兵抉门之盗也竒道之兵他戸之盗也伏道之兵乘垣之盗也所谓正道者若秦之函谷吴之长江蜀之劒阁是也昔者六国尝攻函谷矣而秦将败之曹操尝攻长江矣而周瑜走之钟防尝攻劒阁矣而姜维拒之何则其为之守备者素也刘濞反攻大梁田禄伯请以五万人别循江淮收江南长沙以与濞防武闗岑彭攻公孙述自江州泝都江破侯丹兵径防武阳绕出延岑军后疾以精骑赴广都距成都不数十里李愬攻蔡蔡悉精卒以抗李光顔而不备愬愬自文成破张柴疾驰二百里夜半到蔡黎明擒元济此用竒道也汉武攻南越唐防请发夜郎兵浮船牂牁江道番禺城下以出越人不意邓艾攻蜀自隂平由景谷攀木缘磴鱼贯而进至油江而降马邈至绵竹而斩诸葛瞻遂降刘禅田令孜守潼闗闗之左有谷曰禁而不之备林言尚让入之夹攻闗而闗兵溃此用伏道也吾观古之善用兵者一阵之间尚犹有正兵竒兵伏兵三者以取胜况守一国攻一国而社稷之安危系焉者其可以不知此三道而欲使之将耶
　　用间
　　孙武既言五间则又有曰商之兴也伊挚在夏周之兴也吕牙在商故明君贤将能以上智为间者必成大功此兵之要三军所恃而动也按书伊尹适夏丑夏归亳史太公常事纣去之归周所谓在夏在商诚矣然以为间何也汤文王固使人间夏商耶伊吕固与人为间耶桀纣固待间而后可伐耶是虽甚庸亦知不然矣然则吾意天下存亡寄于一人伊尹之在夏也汤必曰桀虽暴一旦用伊尹则民心复安吾何病焉及其归亳也汤必曰桀得伊尹不能用必亡矣吾不可以安视民病遂与天下共亡之吕牙之在商也文王必曰纣虽虐一旦用吕牙则天禄必复吾何忧焉及其归周也文王必曰纣得吕牙不能用必亡矣吾不可以乆遏天命遂命武王与天下共亡之然则夏商之存亡待伊吕用否而决今夫问将之贤者必曰能逆知敌国之胜败问其所以知之之道必曰不爱千金故能使人为之出万死以间敌国或曰能因敌国之使而探其隂计呜呼其亦劳矣伊吕一归而夏商之国为决亡使汤武无用间之名与用间之劳而得用间之实此非上智其谁能之夫兵虽诡道而本于正者终亦必胜今五间之用其归于诈成则为利败则为祸且与人为诈人亦将且诈我故能以间胜者亦或以间败吾间不忠反为敌用一败也不得敌之实而得敌之所伪示者以为信二败也受吾财而不能得敌之隂计惧而以伪告我三败也夫用心于正一振而羣纲举用心于诈百补而千穴败智于此不足恃也故五间者非明君贤将之所上明君贤将之所上者上智之间也是以淮隂曲逆义不事楚而髙祖擒籍之计定左车周叔不用于赵魏而淮隂进兵之谋决呜呼是亦间也




　　嘉祐集巻二
　　钦定四库全书
　　嘉祐集巻三
　　宋　苏洵　撰
　　权书下
　　孙武
　　求之而不穷者天下竒才也天下之士与之言兵而曰我不能者几人求之于言而不穷者几人言不穷矣求之于用而不穷者几人呜呼至于用而不穷者吾未之见也孙武十三篇兵家举以为师然以吾评之其言兵之雄乎今其书论竒权密机出入神鬼自古以兵著书者罕所及以是而揣其为人必谓有应敌无穷之才不知武用兵乃不能必克与书所言逺甚吴王阖庐之入郢也武为将军及秦楚交败其兵越王入践其国外祸内患一旦迭发吴王奔走自救不暇武殊无一谋以弭斯乱若按武之书以责武之失凡有三焉九地曰威加于敌则交不得合而武使秦得听包胥之言出兵救楚无忌吴之心斯不威之甚其失一也作战曰乆暴师以钝兵挫鋭屈力殚货则诸侯乘其弊而起且武以九年冬伐楚至十年秋始还可谓乆暴矣越人能无乘间入国乎其失二也又曰杀敌者怒也今武纵子胥伯嚭鞭平王尸复一夫之私忿以激怒敌此司马戍子西子期所以必死讐吴也勾践不頽旧塜而吴服田单谲燕掘墓而齐奋知谋与武逺矣武不逹此其失三也然始吴能以入郢乃因胥嚭唐蔡之怒及乘楚瓦之不仁武之功盖亦鲜耳夫以武自为书尚不能自用以取败北况区区祖其故智余论者而能将乎且吴起与武一体之人也皆著书言兵世称之曰孙吴然而吴起之言兵也轻法制草略无所统纪不若武之书词约而意尽天下之兵説皆归其中然吴起始用于鲁破齐及入魏又能制秦兵入楚楚复霸而武之所为反如是书之不足信也固矣今夫外御一内治一妾是贱丈夫亦能夫岂必有一人而教之及夫御三军之众阖营而自固或且有乱然则是三军之众惑之也故善将者视三军之众与视一一妾无加焉故其心常若有余夫以一人之心当三军之众而其中恢恢然犹有余地此韩信之所以多多而益办也故夫用兵岂有异术哉能勿视其众而已矣
　　子贡
　　君子之道智信难信者所以正其智也而智常至于不正智者所以通其信也而信常至于不通是故君子慎之也世之儒者曰徒智可以成也人见乎徒智之可以成也则举而弃乎信吾则曰徒智可以成也而不可以继也子贡之以乱齐灭吴存鲁也吾悲之彼子贡者游説之士苟以邀一时之功而不以可继为事故不见其祸使夫王公大人而计出于此则吾未见其不旋踵而败也吾闻之王者之兵计万世而动霸者之兵计子孙而举强国之兵计终身而发求可继也子贡之兵是明日不可用也故子贡之出也吾以为鲁可存也而齐可无乱吴可无灭何也田常之将簒也惮髙国鲍晏故使移兵伐鲁为赐计者莫若抵髙国鲍晏吊之彼必愕而问焉则对曰田常遣子之兵伐鲁吾窃哀子之将亡也彼必诘其故则对曰齐之有田氏犹人之养虎也子之于齐犹肘股之于身也田氏之欲肉齐乆矣然未敢逞志者惧肘股之捍也今子出伐鲁肘股去矣田氏孰惧哉吾见身将磔裂而肘股随之所以吊也彼必惧而咨计于我因教之曰子悉甲趋鲁压境而止吾请为子潜约鲁侯以待田氏之变帅其兵从子入讨之为齐人计之彼惧田氏之祸其势不得不听归以约鲁侯鲁侯惧齐伐其势亦不得不听因使练兵搜乘以俟齐衅诛乱臣而定新主齐必德鲁数世之利也吾观仲尼以为齐人不与田常者半故请哀公讨之今诚以鲁之众从髙国鲍晏之师加齐之半可以轘田常于都市其势甚便其成功甚大惜乎赐之不出于此也齐哀王举兵诛吕氏吕氏以灌婴为将拒之至荥阳婴使谕齐及诸侯连和以待吕氏变共诛之今田氏之势何以异此有鲁以为齐有髙国鲍晏以为灌婴惜乎赐之不出于此也
　　六国
　　六国破灭非兵不利战不善弊在赂秦而力亏破灭之道也或曰六国互丧率赂秦耶曰不赂者以赂者丧盖失强援不能独完故曰弊在赂秦也秦以攻取之外小则获邑大则得城较秦之所得与战胜而得者其实百倍诸侯之所亡与战败而亡者其实亦百倍则秦之所大欲诸侯之所大患固不在战矣思厥先祖父暴霜露斩荆棘以有尺寸之地子孙视之不甚惜举以予人如弃草芥今日割五城明日割十城然后得一夕安寝起视四境而秦兵又至矣然则诸侯之地有限暴秦之欲无厌奉之弥繁侵之愈急故不战而强弱胜负已判矣至于颠覆理固冝然古人云以地事秦犹抱薪救火薪不尽火不灭此言得之齐人未尝赂秦终继五国迁灭何哉与嬴而不助五国也五国既丧齐亦不免矣燕赵之君始有逺略能守其土义不赂秦是故燕虽小国而后亡斯用兵之效也至丹以荆卿为计始速祸焉赵尝五战于秦二败而三胜后秦击赵者再李牧连却之洎牧以谗诛邯郸为郡惜其用武而不终也且燕赵处秦革灭殆尽之际可谓智力孤危战败而亡诚不得已向使三国各爱其地齐人勿附于秦刺客不行良将犹在则胜负之数存亡之理当与秦相较或未易量呜呼以赂秦之地封天下之谋臣以事秦之心礼天下之竒才并力西向则吾恐秦人食之不得下咽也悲夫有如此之势而为秦人积威之所劫日削月割以趋于亡为国者无使为积威之所劫哉夫六国与秦皆诸侯其势弱于秦而犹有可以不赂而胜之之势苟以天下之大下而从六国破亡之故事是又在六国下矣
　　项籍
　　吾尝论项籍有取天下之才而无取天下之虑曹操有取天下之虑而无取天下之量徳有取天下之量而无取天下之才故三人者终其身无成焉且夫不有所弃不可以得天下之势不有所忍不可以尽天下之利是故地有所不取城有所不攻胜有所不就败有所不避其来不喜其去不怒肆天下之所为而徐制其后乃克有济呜呼项籍有百战百胜之才而死于垓下无惑也吾观其战于钜鹿也见其虑之不长量之不大未尝不怪其死于垓下之晩也方籍之渡河沛公始整兵向闗籍于此时若急引军趋秦及其锋而用之可以据咸阳制天下不知出此而区区与秦将争一旦之命既全钜鹿而犹徘徊河南新安间至函谷则沛公入咸阳数月矣夫秦人既已安沛公而讐籍则其势不得强而臣故籍虽迁沛公汉中而卒都彭城使沛公得还定三秦则天下之势在汉不在楚楚虽百战百胜尚何益哉故曰兆垓下之死者钜鹿之战也或曰虽然籍必能入秦乎曰项梁死章邯谓楚不足虑故移兵伐赵有轻楚心而良将劲兵尽于钜鹿籍诚能以必死之士击其轻敌寡弱之师入之易耳且亡秦之守闗与沛公之守善否可知也沛公之攻闗与籍之攻善否又可知也以秦之守而沛公攻入之沛公之守而籍攻入之然则亡秦之守籍不能入哉或曰秦可入矣如救赵何曰虎方捕鹿罴据其穴搏其子虎安得不置鹿而返返则碎于罴明矣军志所谓攻其必救也使籍入闗王离渉间必释赵自救籍据闗逆击其前赵与诸侯救者十余壁蹑其后覆之必矣是籍一举解赵之围而収功于秦也战国时魏伐赵齐救之田忌引兵疾走大梁因存赵而破魏彼宋义号知兵殊不逹此屯安阳不进而曰待秦敝吾恐秦未敝而沛公先据闗矣籍与义俱失焉是故古之取天下者常先图所守诸葛孔明弃荆州而就西蜀吾知其无能为也且彼未尝见大险也彼以为劒门者可以不亡也吾尝观蜀之险其守不可出其出不可继兢兢而自完犹且不给而何足以制中原哉若夫秦汉之故都沃土千里洪河大山真可以控天下又乌事夫不可以措足如劒门者而后曰险哉今夫冨人必居四通五逹之都使其财布出于天下然后可以収天下之利有小丈夫者得一金椟而藏诸家拒戸而守之呜呼是求不失也非求冨也大盗至劫而取之又焉知其果不失也
　　髙祖
　　汉髙祖挟数用术以制一时之利害不如陈平揣摩天下之势举指摇目以劫制项羽不如张良微此二人则天下不归汉而髙帝乃木彊之人而止耳然天下已定后世子孙之计陈平张良智之所不及则髙帝常先为之规画处置以中后世之所为晓然如目见其事而为之者葢髙帝之智明于大而暗于小至于此而后见也帝尝语吕后曰周勃厚重少文然安刘氏必勃也可令为太尉方是时刘氏既安矣勃又将谁安耶故吾之意曰髙帝之以太尉属勃也知有吕氏之祸也虽然其不去吕后何也势不可也昔者武王没成王幼而三监叛帝意百岁后将相大臣及诸侯王有武庚禄父者而无有以制之也独计以为家有主母而豪奴悍婢不敢与弱子抗吕后佐帝定天下为大臣素所畏服独此可以镇压其邪心以待嗣子之壮故不去吕氏者为惠帝计也吕后既不可去故削其党以损其权使虽有变而天下不摇是故以樊哙之功一旦遂欲斩之而无疑呜呼彼岂独于哙不仁耶且哙与帝偕起防城陷阵功不为少矣方亚父嗾项荘时微哙诮让羽则汉之为汉未可知也一旦人有恶哙欲灭戚氏者时哙出伐燕立命平勃即斩之夫哙之罪未形也恶之者诚伪未必也且髙帝之不以一女子斩天下之功臣亦明矣彼其娶于吕氏吕氏之族若产禄辈皆庸才不足防独哙豪健诸将所不能制后世之患无大于此矣夫髙帝之视吕后也犹医者之视堇也使其毒可以治病而无至于杀人而已矣樊哙死则吕氏之毒将不至于杀人髙帝以为是足以死而无忧矣彼平勃者遗其忧者也哙之死于惠之六年也天也使其尚在则吕禄不可绐太尉不得入北军矣或谓哙于帝最亲使之尚在未必与产禄叛夫韩信黔布卢绾皆南面称孤而绾又最为亲幸然及髙祖之未崩也皆相继以逆诛谁谓百岁之后椎埋屠狗之人见其亲戚乘势为帝王而不欣然从之邪吾故曰彼平勃者遗其忧者也









　　嘉祐集巻三
　　钦定四库全书
　　嘉祐集巻四
　　宋　苏洵　撰
　　衡论上
　　衡论引
　　事有可以尽告人者有可告人以其端而不可尽者尽以告人其难在告告人以其端其难在用今夫衡之有刻也于此为铢于此为石求之而不得曰是非善衡焉可也曰权罪者非也始吾作权书以为其用可以至于无穷而亦可以至于无用于是又作衡论十篇呜呼从吾説而不见其成乃今可以罪我焉耳
　　逺虑
　　圣人之道有经有权有机是以有民有羣臣而又有腹心之臣曰经者天下之民举知之可也曰权者民不得而知矣羣臣知之可也曰机者虽羣臣亦不得而知矣腹心之臣知之可也夫使圣人而无权则无以成天下之务无机则无以济万世之功然皆非天下之民所冝知而机者又羣臣所不得闻羣臣不得闻谁与议不议不济然则所谓腹心之臣者不可一日无也后世见三代取天下以仁义而守之以礼乐也则曰圣人无机夫取天下与守天下无机不能顾三代圣人之机不若后世之诈故后世不得见耳有机也是以有腹心之臣禹有益汤有伊尹武王有太公望是三臣者闻天下之所不闻知羣臣之所不知禹与汤武倡其机于上而三臣共和之于下以成万世之功下而至于桓文有管仲狐偃为之谋主阖庐有伍员勾践有范蠡大夫种髙祖之起也大将任韩信黥布彭越裨将任曹参樊哙滕公灌婴游説诸侯任郦生陆贾枞公至于竒机密谋羣臣所不与者惟留侯鄼侯二人唐太宗之臣多竒才而委之深任之密者亦不过曰房杜夫君子为善之心与小人为恶之心一也君子有机以成其善小人有机以成其恶有机也虽恶亦或济无机也虽善亦不克是故腹心之臣不可以一日无也司马氏魏之贼也有贾充之徒为之腹心之臣以济陈胜吴广秦民之汤武也无腹心之臣以不克何则无腹心之臣者无机也有机而泄也夫无机与有机而泄者譬如虎豹食人而不知设陷穽设陷穽而不知以物覆其上者也或曰机者创业之君所假以济耳守成之世其奚事机而安用夫腹心之臣呜呼守成之世能遂熙然如太古之世矣乎未也吾未见机之可去也且夫天下之变常伏于燕安田文所谓主少国危大臣未附如此等事何世无之当是之时而无腹心之臣可为寒心哉昔者髙祖之末天下既定矣而又以周勃遗孝惠孝文武帝之末天下既治矣而又以霍光遗孝昭孝宣葢天下虽有泰山之势而圣人常以累卵为心故虽守成之世而腹心之臣不可去也传曰百官总已以听于冢宰彼冢宰者非腹心之臣天子安能举天下之事委之三年而不置疑于其间耶又曰五载一廵狩彼无腹心之臣五载一出捐千里之畿而谁与守耶今夫一家之中必有宗老一介之士必有密友以开心胷以济缓急奈何天子而无腹心之臣乎近世之君宴然于上而使宰相眇然于下上下不接而其志不通矣臣视君如天之辽然而不可亲而君亦如天之视人泊然无爱之之心也是以社稷之忧彼不以为忧社稷之喜彼不以为喜君忧不辱君辱不死一人誉之则用之一人毁之则舍之宰相避嫌畏讥且不暇何暇尽心以忧社稷数迁数易视相府如传舍百官泛泛于下而天子惸惸于上一旦有卒然之忧吾未见其不颠沛而殒越也圣人之任腹心之臣也尊之如父师爱之如兄弟握手入卧内同起居寝食知无不言言无不尽百人誉之不加密百人毁之不加疎尊其爵厚其禄重其权而后可以议天下之机虑天下之变太祖用赵中令也得其道矣近者冦莱公亦诚其人然与之权轻故终以见逐而天下几有不测之变然则其必使之可以生人杀人而后可也
　　御将
　　人君御臣相易而将难将有二有贤将有才将而御才将尤难御相以礼御将以术御贤将之术以信御才将之术以智不以礼不以信是不为也不以术不以智是不能也故曰御将难而御才将尤难六畜其初皆兽也彼虎豹能搏能噬而马亦能踶牛亦能触先王知能搏能噬者不可以人力制故杀之杀之不能驱之而后已踶者可驭以羁绁触者可拘以楅衡故先王不忍弃其才而废天下之用如曰是能踶是能触当与虎豹并杀而同驱则是天下无骐驎终无以服乘耶先王之选才也自非大奸剧恶如虎豹之不可以变其搏噬者未有不欲制之以术而全其才以适于用况为将者又不可责以亷隅细谨顾其才何如耳汉之卫霍赵充国唐之李靖李勣贤将也汉之韩信黥布彭越唐之薛万彻侯君集盛彦师才将也贤将既不多有得才者而任之苟又曰是难御则是不肖者而后可也结以重恩示以赤心美田宅大饮馔歌童舞女以极其口腹耳目之欲而折之以威此先王之所以御才将也近之论者或曰将之所以毕智竭虑犯霜露蹈白刃而不辞者冀赏耳为国家者不如勿先赏以邀其成功或曰赏所以使人不先赏人不为我用是皆一隅之説非通论也将之才固有小大杰然于庸将之中者才小者也杰然于才将之中者才大者也才小志亦小才大志亦大人君当观其才之大小而为之制御之术以称其志一隅之説不可用也夫养骐骥者丰其刍粒洁其羁络居之新闲浴之清泉而后责之千里彼骐骥者其志常在千里也夫岂以一饱而废其志哉至于养鹰则不然获一雉饲以一雀获一兎饲以一防彼知不尽力于撃搏则其势无所得食故然后为我用才大者骐骥也不先赏之是养骐骥者饥之而责其千里不可得也才小者鹰也先赏之是养鹰者饱之而求其撃搏亦不可得也是故先赏之説可施之才大者不先赏之説可施之才小者兼而用之可也昔者汉髙祖一见韩信而授以上将解衣衣之推食哺之一见黥布而以为淮南王供具饮食如王者一见彭越而以为相国当是时三人者未有功于汉也厥后追项籍垓下与信越期而不至捐数千里之地以畀之如弃敝屣项氏未灭天下未定而三人者已极富贵矣何则髙帝知三人者之志大不极于富贵则不为我用虽极于富贵而下灭项氏不定天下则其志不已也至于樊哙滕公灌婴之徒则不然防一城陷一阵而后増数级之爵否则终歳不迁也项氏已灭天下己定樊哙滕公灌婴之徒计百战之功而后爵之通侯夫岂髙帝至此而啬哉知其才小而志小虽不先赏不怨而先赏之则彼将泰然自满而不复以立功为事故也噫方韩信之立于齐蒯通武涉之説未去也当此之时而夺之王汉其殆哉夫人岂不欲三分天下而自立者而彼则曰汉王不夺我齐也故齐不捐则韩信不懐韩信不懐则天下非汉之有呜呼髙帝可谓知大计矣
　　任相
　　古之善观人之国者观其相何如人而己议者常曰将与相均将特一大有司耳非相侔也国有征伐而后将权重有征伐无征伐相皆不可一日轻相贤耶则羣有司皆贤而将亦贤矣将贤耶相虽不贤将不可易也故曰将特一大有司耳非相侔也任相之道与任将不同为将者大概多才而或顽钝无耻非皆节廉好礼不可犯者也故不必优以礼貎而其有不羁不法之事则亦不可以常法御何则豪纵不趋约束者亦将之常态也武帝视大将军往往踞厠而李广利破大宛侵杀士卒之罪则寝而不问此任将之道也若夫相必节廉好礼者为也又非豪纵不趋约束者为也故接之以礼而重责之古者相见于天子天子为之离席起立在道为之下舆有病亲问不幸而死亲吊待之如此其厚然其有罪亦不私也天地大变天下大过而相以不起闻矣相不胜任防书至而布衣出府免矣相有他失而栈车牝马归以思过矣夫接之以礼然后可以重其责而使无怨言责之重然后接之以礼而不为过礼薄而责重彼将曰主上遇我以何礼而重我以此责也甚矣责轻而礼重彼将遂弛然不肯自饬故礼以维其心而重责以勉其怠而后为相者莫不尽忠于朝廷而不防其私吾观贾谊书至所谓长太息者常反覆读不能已以为谊生文帝时文帝遇将相大臣不为无礼独周勃一下狱谊遂发此使谊生于近世见其所以遇宰相者则当复何如也夫汤武之徳三尺竖子皆知其为圣人而犹有伊尹太公者为师友焉伊尹太公非贤于汤武也而二圣人者特不顾以师友之以明有尊也噫近世之君姑勿责于此天子御坐见宰相而起者有之乎无矣在舆而下者有之乎亦无矣天子坐殿上宰相与百官趋走于下掌仪之官名而呼之若郡守召胥吏耳虽臣子为此亦不过而尊尊贵贵之道不若是防也夫既不能接之以礼则其罪之也吾法将亦不得用何者不果于用礼而果于用刑则其心不服故法曰有某罪而加之以某刑及其免相也既曰有某罪而刑不加焉不过削之以官而出之大藩镇此其弊皆始于不为之礼贾谊曰中罪而自弛大罪而自裁犬人不我诛而安忍弃其身此必有大愧于其君故人君者必有以愧其臣故其臣有所不为武帝尝以不冠见平津侯故当天下多事朝廷忧惧之际使石庆得容于其间而无怪焉然则必其待之如礼而后可以责之如法也且吾闻之待以礼而彼不自效以报其上重其责而彼不自勉以全其身安其禄位成其功名者天下无有也彼人主傲然于上不礼宰相以自尊大者孰若使宰相自效以报其上之为利宰相利其君之不责而丰其私者孰若自勉以全其身安其禄位成其功名之为福吾又未见去利而就害逺福而求祸者也
　　重逺
　　武王不泄迩不忘逺仁矣乎非仁也势也天下之势犹一身一身之中手足病于外则腹心为之深思静虑于内而求其所以疗之之术腹心病于内则手足为之奔掉于外而求其所以疗之之物腹心手足之相救非待仁而后然吾故曰武王之不泄迩不忘逺非仁也势也势如此其急而古之君独武王然者何也人皆知一身之势而武王知天下之势也夫不知一身之势者一身危而不知天下之势者天下不危乎哉秦之保闗中自以为子孙万世帝王之业而陈胜吴广乃楚人也由此观之天下之势逺近如一然以吾言之近之可忧未若逺之可忧之深也近之官吏贤耶民誉之歌之不贤耶讥之谤之誉歌讥谤者众则必传传则必逹于朝廷是官吏之贤否易知也一夫不获其所诉之刺史刺史不问裹粮走京师缓不过旬月檛鼓呌号而有司不得不省矣是民有寃易诉也吏之贤否易知而民之寃易诉乱何从始耶逺方之民虽使盗跖为之郡守梼杌饕餮为之县令郡县之民羣嘲而聚骂者虽千百为軰朝廷不知也白日执人于市诬以杀人虽其兄弟妻子闻之亦不过诉之刺史不幸而刺史又抑之则死且无告矣彼见郡守县令据案执笔吏卒旁列棰械满前骇然而丧胆矣则其谓京师天子所居者当复如何而又行数千里费且百万富者尚或难之而贫者又何能乎故其民常多怨而易动吾故曰近之可忧未若逺之可忧之深也国家分十七路河朔陜右广南川峡实为要区河朔陜右疆域之防而中国之所恃以安广南川峡货财之源而河朔陜右之所恃以全其势之轻重如何哉曩者北兵深入西冦勃叛河朔陜右尤所加防一郡守一县令未常不择至于广南川峡则例以为逺官审官差除取具临时窜谪量移往往而至凡朝廷稍所优异者不复官之广南川峡而其人亦以广南川峡之官为失职庸人无所归故常聚于此呜呼知河朔陜右之可重而不知河朔陜右之所恃以全之地之不可轻是欲富其仓而芜其田仓不可得而富也矧其地控制南夷氐蛮最为要害土之所产又极富伙明珠大贝纨锦布帛皆极精好陆负水载出境而其利百倍然而闗讥门征僦雇之费非百姓私力所能办故贪官专其利而齐民受其病不招权不鬻狱者世俗遂指以为防吏矣而招权鬻狱者又岂尽无呜呼吏不能皆廉而廉者又止如此是斯民不得一日安也方今赋取日重科敛日烦罢弊之民不任官吏复有所规求于其间矣淳化中李顺窃发于蜀川郡数十望风奔溃近者智髙乱广南乘胜取九城如反掌国家设城池飬士卒蓄器械储米粟以为战守备而凶竖一起若渉无人之地者吏不肖也今夫以一身任一方之责者莫若漕刑广南川峡既为天下要区而其中之郡县又有为广南川峡之要区者其牧宰之贤否实一方所以安危幸而贤则己其戕民黩货的然有罪可诛者漕刑固亦得以举劾若夫庸陋选耎不才而无过者漕刑虽贤明其势不得易置此犹敝车躄马而求仆夫之善御也郡县有败事不以责漕刑则不可责之则彼必曰败事者某所治某所者某人也吾将何所归罪故莫若使漕刑自举其人而任之他日有败事则谓之曰尔谓此人堪此职也今不堪此职是尔欺我也责有所任罪无所逃然而择之不得其人者葢寡矣其余郡县虽非一方之所以安危者亦当诏审官俾勿轻授赃吏冗流勿措其间则民虽在千里外无异甸中矣








　　嘉祐集卷四
　　钦定四库全书
　　嘉祐集巻五
　　宋　苏洵　撰
　　衡论下
　　养才
　　夫人之所为有可勉强者有不可勉强者煦煦然而为仁孑孑然而为义不食片言以为信不见小利以为廉虽古之所谓仁与义信与廉者不止若是而天下之人亦不曰是非仁人是非义人是非信人是非廉人此则无诸己而可勉强以到者也在朝廷而百官肃在边鄙而四夷惧坐之于繁剧纷扰之中而不乱投之于羽檄奔走之地而不惑为吏而为吏为将而为将若是者非天之所与性之所有不可勉强而能也道与徳可勉以进也才不可强揠以进也今有二人焉一人善揖让一人善骑射则人未有不以揖让贤于骑射矣然而揖让者未必善骑射而骑射者舍其弓以揖让于其间则未必失容何哉才难强而道易勉也吾观世之用人好以可勉强之道与徳而加之不可勉强之才之上而曰我贵贤贱能是以道与徳未足以化人而才有遗焉然而为此者亦有由矣有才者而不能为众人所勉强者耳何则竒杰之士常好自负疎隽傲诞不事绳检往往冒法律触刑禁呌号驩呼以发其一时之乐而不顾其祸嗜利酗酒使气傲物志气一发则倜然逺去不可羁束以礼法然及其一旦翻然而悟折节而不为此以留意于向所谓道与徳可勉强者则何病不至奈何以朴樕小道加诸其上哉夫其不肯规规以事礼法而必自纵以为此者乃上之人之过也古之养竒杰也任之以权尊之以爵厚之以禄重之以恩责之以措置天下之务而易其平居自纵之心而声色耳目之欲又已极于外故不待放肆而后为乐今则不然竒杰无尺寸之柄位一命之爵食斗升之禄者过半彼又安得不越法逾礼而自快耶我又安可急之以法使不得泰然自纵耶今我绳之以法亦己急矣急之而不已而随之以刑则彼有北走胡南走越耳噫无事之时既不能养及其不幸一旦有边境之患繁乱难治之事而后优诏以召之丰爵重禄以结之则彼已憾矣夫彼固非纯忠者也又安肯黙然于穷困无用之地而已耶周公之时天下号为至治四夷已臣服卿大夫士已称职当是时虽有竒杰无所复用而其礼法风俗尤复细宻举朝廷与四海之人无不遵蹈而其八议之中犹有曰议能者况当今天下未甚至治四夷未尽臣服卿大夫士未皆称职礼法风俗又非细宻如周之盛时而竒杰之士复有困于簿书米盐间者则反可不议其能而恕之乎所宜哀其才而贳其过无使为刀笔吏所困则庻乎尽其才矣或曰竒杰之士有过得以免则天下之人孰不自谓竒杰而欲免其过者是终亦溃法乱教耳曰是则然矣然而竒杰之所为必挺然出于众人之上苟指其己成之功以晓天下俾得以赎其过而其未有功者则委之以难治之事而责其成绩则天下之人不敢自谓竒杰而真竒杰者出矣
　　用法
　　古之法简今之法繁简者不便于今而繁者不便于古非今之法不若古之法而今之时不若古之时也先王之作法也莫不欲服民之心服民之心必得其情情然耶而罪亦然则固入吾法矣而民之情又不皆如其罪之轻重大小是以先王忿其罪而哀其无辜故法举其略而吏制其详杀人者死伤人者刑则以着于法使民知天子之不欲我杀人伤人耳若其轻重出入求其情而服其心者则以属吏任吏而不任法故其法简今则不然吏奸矣不若古之良民媮矣不若古之淳吏奸则以喜怒制其轻重而出入之或至于诬执民媮则吏虽以情出入而彼得执其罪之大小以为辞故今之法纎悉委备不执于一左右前后四顾而不可逃是以轻重其罪出入其情皆可以求之法吏不奉法輙以举劾任法而不任吏故其法繁古之法若方书论其大概而增损剂量则以属医者使之视人之疾而参以已意今之法若鬻屦既为其大者又为其次者又为其小者以求合天下之足故其繁简则殊而求民之情以服其心则一也然则今之法不劣于古矣而用法者尚不能无弊何则律令之所禁画一明备虽妇人孺子皆知畏避而其间有习于犯禁而遂不改者举天下皆知之而未尝怪也先王欲杜天下之欺也为之度以一天下之长短为之量以齐天下之多寡为之权衡以信天下之轻重故度量权衡法必资之官资之官而后天下同今也庶民之家刻木比竹绳丝缒石以为之富商豪贾内以大出以小齐人适楚不知其孰为斗孰为斛持东家之尺而校之西邻则若十指然此举天下皆知之而未尝怪者一也先王恶竒货之荡民且哀夫微物之不能遂其生也故禁民采珠贝恶夫物之伪而假真且重费也故禁民糜金以为涂饰今也采珠贝之民溢于海濵糜金之工肩摩于列肆此又举天下皆知之而未尝怪者二也先王患贱之凌贵而下之僭上也故冠服器皿皆以爵列为等差长短大小莫不有制今也工商之家曳纨锦服珠玉一人之身循其首以至足而犯法者十九此又举天下皆知之而未尝怪者三也先王惧天下之吏负县官之势以侵劫齐民也故使市之坐贾视时百物之贵贱而録之旬輙以上百以百闻千以千闻以待官吏之私儥十则损三三则损一以闻以备县官之公籴今也吏之私儥而从县官公籴之法民曰公家之取于民也固如是是吏与县官敛怨于下此又举天下皆知之而未尝怪者四也先王不欲人之擅天下之利也故仕则不商商则有罚不仕而商商则有征是民之商不免征而吏之商又加以罚今也吏之商既幸而不罚又从而不征资之以县官公籴之法负之以县官之徒载之以县官之舟闗防不讥津梁不呵然则为吏而商诚可乐也民将安所措手此又举天下皆知之而未尝怪者五也若此之类不可悉数天下之人耳习目熟以为当然宪官法吏目击其事亦恬而不问夫法者天子之法也法明禁之而人明犯之是不有天子之法也衰世之事也而议者皆以为今之弊不过吏胥骫法以为奸而吾以为吏胥之奸由此五者始今有盗白昼持梃入室而主人不知之禁则逾垣穿穴之徒必且相告而恣行于其家其必先治此五者而后诘吏胥之奸可也
　　议法
　　古者以仁义行法律后世以法律行仁义夫三代之盛王其教化之本出于学校蔓延于天下而形见于礼乐下之民被其风化循循翼翼务为仁义以求避法律之所禁故其法律虽不用而其所禁亦不为不行于其间下而至于汉唐其教化不足以动民而一于法律故其民惧法律之及其身亦或相勉为仁义唐之初大臣房杜軰为刑统毫厘轻重明辩别白附以仁义无所阿曲不知周公之刑何以易此但不能先使民务为仁义使法律之所禁不用而自行如三代时然要其终亦能使民勉为仁义而其所以不若三代者则有由矣政之失非法之罪也是以宋有天下因而循之变其节目而存其大体比闾小吏奉之以公则老奸大猾束手请死不可漏略然而狱讼常病多盗贼常病众则亦有由矣法之公而吏之私也夫举公法而寄之私吏犹且若此而况法律之间又不能无失其何以为治今夫天子之子弟卿大夫与其子弟皆天子之所优异者有罪而使与甿并笞而偕戮则大臣无耻而朝廷轻故有赎焉以全其肌肤而励其节操故赎金者朝廷之体也所以自尊也非与其有罪也夫刑者必痛之而后人畏焉罚者不能痛之必困之而后人惩焉今也大辟之诛输一石之金而免贵人近戚之家一石之金不可胜数是虽使朝杀一人而输一石之金暮杀一人而输一石之金金不可尽身不可困况以其官而除其罪则一石之金又不皆输焉是恣其杀人也且不笞不戮彼已幸矣而赎之又轻是啓奸也夫罪固有疑今有人或诬以杀人而不能自明者有诚杀人而官不能折以实者是皆不可以诚杀人之法坐由是有减罪之律当死而流使彼为不能自明者耶去死而得流刑已酷矣使彼为诚杀人者耶流而不死刑已寛矣是失实也故有啓奸之衅则上之人常幸而下之人虽死而常无告有失实之弊则无辜者多怨而侥幸者易以免今欲刑不加重赦不加多独于法律之间变其一端而能使不啓奸不失实其莫若重赎然则重赎之説何如曰古者五刑之尤轻者止于墨而墨之罚百锾逆而数之极于大辟而大辟之罚千锾此穆王之罚也周公之时则又重于此然千锾之重亦已当今三百七十斤有竒矣方今大辟之赎不能当其三分之一古者以之赦疑罪而不及公族今也贵人近戚皆赎而疑罪不与记曰公族有死罪致刑于甸人虽君命宥不听今欲贵人近戚之刑举从于此则非所以自尊之道故莫若使得与疑罪皆重赎且彼虽号为富强苟数犯法而数重困于赎金之间则不能不敛手畏法彼罪疑者虽或非其辜而法亦不至残溃其肌体若其有罪则法虽不刑而彼固亦己困于赎金矣夫使有罪者不免于困而无辜者不至陷于笞戮一举而两利斯智者之为也
　　兵制
　　三代之时举天下之民皆兵也兵民之分自秦汉始三代之时闻有诸侯抗天子之命矣未闻有卒吏呌呼衡行者也秦汉以来诸侯之患不减于三代而御卒伍者乃如蓄虎豹圈槛一缺咆勃四出其故何也三代之兵耕而食蚕而衣故劳劳则善心生秦汉以来所谓兵者皆坐而衣食于县官故骄骄则无所不为三代之兵皆齐民老幼相养疾病相救出相礼让入相慈孝有忧相吊有喜相庆其风俗优柔而和易故其兵畏法而自重秦汉以来号齐民者比之三代则既已薄矣况其所谓兵者乃其齐民之中尤为凶悍桀黠者也故常慢法而自弃夫民耕而食蚕而衣虽不幸而不给犹不我咎也今谓之曰尔毋耕尔毋蚕为我兵吾衣食尔他日一不充其欲彼将曰向谓我毋耕毋蚕今而不我给也然则怨从是起矣夫以有善心之民畏法自重而不我咎欲其为乱不可得也既骄矣又慢法而自弃以怨其上欲其不为乱亦不可得也且夫天下之地不加于三代天下之民衣食乎其中者又不减于三代平居无事占军籍畜妻子而仰给于斯民者则徧天下不知其数奈何民之不日剥月割以至于流亡而无告也其患始于废井田开阡陌一壊而不可复収故虽有明君贤臣焦思极虑而求以救其卒不过开屯田置府兵使之无事则耕而食耳呜呼屯田府兵其利既不足以及天下而后世之君又不能循而守之以至于废陵夷及于五代燕帅刘守光又从而为之黥面手之制天下遂以为常法使之判然不得与齐民齿故其人益复自弃视齐民如越人矣太祖既受命惩唐季五代之乱聚重兵京师而边境亦不曰无备损节度之权而藩镇亦不曰无威周与汉唐邦镇之兵强秦之郡县之兵弱兵强故末大不掉兵弱故天子孤睽周与汉唐则过而秦则不及得其中者惟吾宋也虽然置帅之方则逺过于前代而制兵之术吾犹有疑焉何者自汉迄唐或开屯田或置府兵使之无事则耕而食而民犹且不胜其患今屯田葢无几而府兵亦已废欲民之丰阜势不可也国家治平日乆民之趋于农者日益众而天下无莱田矣以此观之谓斯民宜如生三代之盛时而乃戚戚嗟嗟无终歳之蓄者兵食夺之也三代井田虽三尺童子知其不可复虽然依仿古制渐而图之则亦庶乎其可也方今天下之田在官者惟二职分也籍没也职分之田募民耕之敛其租之半而归诸吏籍没则鬻之否则募民耕之敛其租之半而归诸公职分之田徧于天下自四京以降至于大藩镇多至四十顷下及一县亦能千畆籍没之田不知其数今可勿复鬻然后量给其所募之民家三百畆以为率前之敛其半者今可损之三分而取其一以归诸吏与公使之家出一夫为兵其不欲者听其归田而他募谓之新军毋黥其面毋湼其手毋拘之营三时纵之一时集之授之器械教之战法而择其技之精者以为长在野督其耕在阵督其战则其人皆良农也皆精兵也夫籍没之田既不复鬻则歳益多田益多则新军益众而向所谓仰给于斯民者虽有废疾死亡可勿复补如此数十年则天下之兵新军居十九而皆力田不事他业则其人必纯固朴厚无呌呼衡行之忧而斯民不复知有餽饷供亿之劳矣或曰昔者敛其半今三分而取一其无乃薄于吏与公乎曰古者公卿大夫之有田也以为禄而其取之亦不过什一今吏既禄矣给之田则已甚矣况三分而取一则不既优矣乎民之田不幸而籍没非官之所待以为冨也三分而取一不犹愈于无乎且不如是则彼不胜为兵故也或曰古者什一而税取之薄故民胜为兵今三分而取一可乎曰古者一家之中一人为正卒其余为羡卒田与追胥竭作今家止一夫为兵况诸古则为逸故虽取之差重而无害此与周制稍甸县都役少轻而税十二无异也夫民家出一夫而得安坐以食数百畆之田征繇科敛不及其门然则彼亦优为之矣
　　田制
　　古之税重乎今之税重乎周公之制园廛二十而税一近郊十一逺郊二十而三稍甸县都皆无过十二漆林之征二十而五葢周之盛时其尤重者至四分而取一其次者乃五而取一然后以次而轻始至于十一而又有轻者也今之税虽不啻十一然而使县官无急征无横敛则亦未至乎四而取一与五而取一之为多也是今之税与周之税轻重之相去无几也虽然当周之时天下之民歌舞以乐其上之盛徳而吾之民反慼慼不乐常若擢筋剥肤以供亿其上周之税如此吾之税亦如此而其民之哀乐何如此之相逺也其所以然者葢有由矣周之时用井田井田废田非耕者之所有而有田者不耕也耕者之田资于富民富民之家地大业广阡陌连接募召浮客分耕其中鞭笞驱役视以奴仆安坐四顾指麾于其间而役属之民夏为之耨秋为之获无有一人违其节度以嬉而田之所入已得其半耕者得其半有田者一人而耕者十人是以田主日累其半以至于富强耕者日食其半以至于穷饿而无告夫使耕者至于穷饿而不耕不获者坐而食富强之利犹且不可而况富强之民输租于县官而不免于怨叹嗟愤何则彼以其半而供县官之税不若周之民以其全力而供其上之税也周之十一以其全力而供十一之税也使以其半供十一之税犹用十二之税然也况今之税又非特止于十一而已则宜乎其怨叹嗟愤之不免也噫贫民耕而不免于饥富民坐而饱以嬉又不免于怨其弊皆起于废井田井田复则贫民皆有田以耕糓食粟米不分于富民可以无饥富民不得多占田以锢贫民其势不耕则无所得食以地之全力供县官之税又可以无怨是以天下之士争言复井田既又有言者曰夺富民之田以与无田之民则富民不服此必生乱如乘大乱之后土旷而人稀可以一举而就髙祖之灭秦光武之承汉可为而不为以是为恨吾又以为不然今虽使富民皆奉其田而归诸公乞为井田其势亦不可得何则井田之制九夫为井井间有沟四井为邑四邑为丘四丘为甸甸方八里旁加一里为一成成间有洫其地百井而方十里四甸为县四县为都四都方八十里旁加十里为一同同间有浍其地万井而方百里百里之间为浍者一为洫者百为沟者万既为井田又必兼修沟洫沟洫之制夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路万夫之地葢三十二里有半而其间为川为路者一为浍为道者九为洫为涂者百为沟为畛者千为遂为径者万此二者非塞谿壑平涧谷夷丘陵破坟墓壊庐舍徙城郭易疆垅不可为也纵使能尽得平原广野而遂规画于其中亦当驱天下之人竭天下之粮穷数百年专力于此不治他事而后可以望天下之地尽为井田尽为沟洫已而又为民作屋庐于其中以安其居而后可吁亦已迂矣井田成而民之死其骨已朽矣古者井田之兴其必始于唐虞之世乎非唐虞之世则周之世无以成井田唐虞啓之至于夏商稍稍葺治至周而大备周公承之因遂申定其制度疏整其疆界非一日而遽能如此也其所由来者渐矣夫井田虽不可为而其实便于今今诚有能为近井田者而用之则亦可以苏民矣乎闻之董生曰井田虽难卒行宜少近古限民名田以赡不足名田之説葢出于此而后世未有行者非以不便民也惧民不肯损其田以入吾法而遂因之以为变也孔光何武曰吏民名田无过三十顷期尽三年而犯者没入官夫三十顷之田周民三十夫之田也纵不能尽如周制一人而兼三十夫之田亦已过矣而期之三年是又廹蹙平民使自壊其业非人情难用吾欲少为之限而不禁其田尝已过吾限者但使后之人不敢多占田以过吾限耳要之数世富者之子孙或不能保其地以复于贫而彼尝已过吾限者散而入于他人矣或者子孙出而分之以为几矣如此则富民所占者少而余地多余地多则贫民易取以为业不为人所役属各食其地之全利利不分于人而乐输于官夫端坐于朝廷下令于天下不惊民不动众不用井田之制而获井田之利虽周之井田何以逺过于此哉





　　嘉祐集巻五
　　钦定四库全书
　　嘉祐集巻六
　　宋　苏洵　撰
　　六经论
　　易论
　　圣人之道得礼而信得易而尊信之而不可废尊之而不敢废故圣人之道所以不废者礼为之明而易为之幽也生民之初无贵贱无尊卑无长幼不耕而不饥不蚕而不寒故其民逸民之苦劳而乐逸也若水之走下而圣人者独为之君臣而使天下贵役贱为之父子而使天下尊役卑为之兄弟而使天下长役幼蚕而后衣耕而后食率天下而劳之一圣人之力固非足以胜天下之民之众而其所以能夺其乐而易之以其所苦而天下之民亦遂肯弃易而即劳欣然戴之以为君师而遵蹈其法制者礼则使然也圣人之始作礼也其説曰天下无贵贱无尊卑无长幼是人之相杀无已也不耕而食鸟兽之肉不蚕而衣鸟兽之皮是鸟兽与人相食无已也有贵贱有尊卑有长幼则人不相杀食吾之所耕而衣吾之所蚕则鸟兽与人不相食人之好生也甚于逸而恶死也甚于劳圣人夺其逸死而与之劳生此虽三尺竖子知所趋避矣故其道之所以信于天下而不可废者礼为之明也虽然明则易逹易逹则防防则易废圣人惧其道之废而天下复于乱也然后作易观天地之象以为爻通隂阳之变以为卦考鬼神之情以为辞探之茫茫索之冥冥童而习之白首而不得其源故天下视圣人如神之幽如天之髙尊其人而其教亦随而尊故其道之所以尊于天下而不敢废者易为之幽也凡人之所以见信者以其中无所不可测者也人之所以获尊者以其中有所不可窥者也是以礼无所不可测而易有所不可窥故天下之人信圣人之道而尊之不然则易者岂圣人务为新竒秘怪以夸后世耶圣人不因天下之至神则无所施其教卜筮者天下之至神也而卜者听乎天而人不预焉者也筮者决之天而营之人者也漫而无理者也灼荆而钻之方功义弓惟其所为而人何预焉圣人曰是纯乎天技耳技何所施吾教于是取筮夫筮之所以或为阳或为隂者必自分而为二始挂一吾知其为一而挂之也揲之以四吾知其为四而揲之也归竒于扐吾知其为一为二为三为四而归之也人也分而为二吾不知其为几而分之也天也圣人曰是天人参焉道也道有所施吾教矣于是因而作易以神天下之耳目而其道遂尊而不废此圣人用其机权以持天下之心而济其道于不穷也
　　礼论
　　夫人之情安于其所常为无故而变其俗则其势必不从圣人之始作礼也不因其势之危亡困辱之者以厌服其心而徒欲使之轻去其旧而乐就吾法不能也故无故而使之事君无故而使之事父无故而使之事兄彼其初非如今之人知君父兄之不事则不可也而遂翻然以从我者吾以耻厌服其心也彼为吾君彼为吾父彼为吾兄圣人曰彼为吾君父兄何以异于我于是坐其君与其父以及其兄而已立于其旁且俛首屈膝于其前以为礼而为之拜率天下之人而使之拜其君父兄夫无故而使之拜其君无故而使之拜其父无故而使之拜其兄则天下之人将复咄笑以为迂怪而不从而君父兄又不可以不得其臣子弟之拜而徒为其君父兄于是圣人者又有术焉以厌服其心而使之肯拜其君父兄然则圣人者果何术也耻之而已古之圣人将欲以礼法天下之民故先自治其身使天下皆信其言曰此人也其言如是是必不可不如是也故圣人曰天下有不拜其君父兄者吾不与之齿而使天下之人亦曰彼将不与我齿也于是相率以拜其君父兄以求齿于圣人虽然彼圣人者必欲天下之拜其君父兄何也其微权也彼为吾君彼为吾父彼为吾兄圣人之拜不用于世吾与之皆坐于此皆立于此比肩而行于此无以异也吾一旦而怒奋手举梃而搏逐之可也何则彼其心常以为吾侪也何则不见其异于吾也圣人知人之安于逸而苦于劳故使贵者逸而贱者劳且又知坐之为逸而立且拜者之为劳也故举其君父兄坐之于上而使之立且拜于下明日彼将有怒作于心者徐而自思之必曰此吾向之所坐而拜之且立于其下者也圣人固使之逸而使我劳是贱于彼也奋手举梃以搏逐之吾心不安焉刻木而为人朝夕而拜之他日析之以为薪而犹且忌之彼其始木焉已拜之犹且不敢以为薪故圣人以其微权而使天下尊其君父兄而权者又不可以告人故先之以耻呜呼其事如此然后君父兄得以安其尊而至于今今之匹夫匹妇莫不知拜其君父兄乃曰拜起坐立礼之末也不知圣人其始之教民拜起坐立如此之劳也此圣人之所虑而作易以神其教也
　　乐论
　　礼之始作也难而易行既行也易而难乆天下未知君之为君父之为父兄之为兄而圣人为之君父兄天下未有以异其君父兄而圣人为之拜起坐立天下未肯靡然以从我拜起坐立而圣人身先之以耻呜呼其亦难矣天下恶夫死也乆矣圣人招之曰来吾生尔既而其法果可以生天下之人天下之人视其向也如此之危而今也如此之安则宜何从故当其时虽难而易行既行也天下之人视君父兄如头足之不待别白而后识视拜起坐立如寝食之不待告语而后从事虽然百人从之一人不从则其势不得遽至乎死天下之人不知其初之无礼而死而见其今之无礼而不至乎死也则曰圣人欺我故当其时虽易而难乆呜呼圣人之所恃以胜天下之劳逸者独有死生之説耳死生之説不信于天下则劳逸之説将出而胜之劳逸之不胜则圣人之权去矣酒有鸩肉有堇然后人不敢饮食药可以生死然后人不敢以苦口为讳去其鸩彻其堇则酒肉之权固胜于药圣人之始作礼也其亦逆知其势之将必如此也曰告人以诚而后人信之幸今之时吾之所以告人者其理诚然而其事亦然故人以为信吾知其理而天下之人知其事事有不必然者则吾之理不足以折天下之口此告语之所不及也告语之所不及必有以隂驱而濳率之于是观之天地之间得其至神之机而窃之以为乐雨吾见其所以湿万物也日吾见其所以燥万物也风吾见其所以动万物也隐隐谹谹而谓之雷者彼何用也隂凝而不散物蹙而不遂雨之所不能湿日之所不能燥风之所不能动雷一震焉而凝者散蹙者遂曰雨者曰日者曰风者以形用曰雷者以神用用莫神于声故圣人因声以为乐为之君臣父子兄弟者礼也礼之所不及而乐及焉正声入乎耳而人皆有事君事父事兄之心则礼者固吾心之所有也而圣人之説又何从而不信乎
　　诗论
　　人之嗜欲好之有甚于生而愤憾怨怒有不顾其死于是礼之权又穷礼之法曰好色不可为也为人臣为人子为人弟不可使有怨于其君父兄也使天下之人皆不好色皆不怨其君父兄夫岂不善使人之情皆泊然而无思和易而优柔以从事于此则天下固亦大治而人之情又不能皆然好色之心敺诸其中是非不平之气攻诸其外炎炎而生不顾利害趋死而后已噫礼之权止于死生天下之事不至乎可以博生者则人不敢触死以违吾法今也人之好色与人之是非不平之心勃然而发于中以为可以博生也而先以死自处其身则死生之机固已去矣死生之机去则礼为无权区区举无权之礼以强人之所不能则乱益甚而礼益败今吾告人曰必无好色必无怨而君父兄彼将遂从吾言而忘其中心所自有之情耶将不能也彼既已不能纯用吾法将遂大弃而不顾吾法既已大弃而不顾则人之好色与怨其君父兄之心将遂荡然无所隔限而易内窃妻之变与弑其君父兄之祸必反公行于天下圣人忧焉曰禁人之好色而至于滛禁人之怨其君父兄而至于叛患生于责人太详好色之不絶而怨之不禁则彼将反不至于乱故圣人之道严于礼而通于诗礼曰必无好色必无怨而君父兄诗曰好色而无至于滛怨而君父兄而无至于叛严以待天下之贤人通以全天下之中人吾观国风婉娈柔媚而卒守以正好色而不至于滛者也小雅悲伤诟讟而君臣之情卒不忍去怨而不至于叛者也故天下观之曰圣人固许我以好色而不尤我之怨吾君父兄也许我以好色不滛可也不尤我之怨吾君父兄则彼虽以虐遇我我明讥而明怨之使天下明知之则吾之怨亦得当焉不叛可也夫背圣人之法而自弃于滛叛之地者非断不能也断之始生于不胜人不自胜其忿然后忍弃其身故诗之教不使人之情至于不胜也夫桥之所以为安于舟者以有桥而言也水潦大至桥必觧而舟不至于必败故舟者所以济桥之所不及也吁礼之权穷于易逹而有易焉穷于后世之不信而有乐焉穷于强人而有诗焉吁圣人之虑事也葢详
　　书论
　　风俗之变圣人为之也圣人因风俗之变而用其权圣人之权用于当世而风俗之变益甚以至于不可复反幸而又有圣人焉承其后而维之则天下可以复治不幸其后无圣人其变穷而无所复入则已矣昔者吾尝欲观古之变而不可得也于诗见商与周焉而不详及今观书然后见尧舜之时与三代之相变如此之亟也自尧而至于商其变也皆得圣人而承之故无忧至于周而天下之变穷矣忠之变而入于质质之变而入于文其势便也及夫文之变而又欲反之于忠也是犹欲移江河而行之山也人之喜文而恶质与忠也犹水之不肯避下而就髙也彼其始未尝文焉故忠质而不辞今吾日食之以太牢而欲使之复茹其菽哉呜呼其后无圣人其变穷而无所复入则已矣周之后而无王焉固也其始之制其风俗也固不容为其后者计也而又适不值乎圣人固也后之无王者也当尧之时举天下而授之舜舜得尧之天下而又授之禹方尧之未授天下于舜也天下未尝闻有如此之事也度其当时之民莫不以为大怪也然而舜与禹也受而居之安然若天下固其所有而其祖宗既已为之累数十世者未尝与其民道其所以当得天下之故也又未尝悦之以利而开之以丹朱商均之不肖也其意以为天下之民以我为当在此位也则亦不俟乎援天以神之誉已以固之也汤之伐桀也嚣嚣然数其罪而以告人如曰彼有罪我伐之冝也既又惧天下之民不己悦也则又嚣嚣然以言柔之曰万方有罪在予一人予一人有罪无以尔万方如曰我如是而为尔之君尔可以许我焉尔吁亦既薄矣至于武王而又自言其先祖父偕有显功既已受命而死其大业不克终今我奉承其志举兵而东伐而东国之士女束帛以迎我纣之兵倒戈以纳我吁又甚矣如曰吾家之当为天子乆矣如此乎民之欲我速入商也伊尹之在商也如周公之在周也伊尹摄位三年而无一言以自解周公为之纷纷乎急于自疏其非也夫固由风俗之变而后用其权权用而风俗成吾安坐而镇之夫孰知夫风俗之变而不复反也
　　春秋论
　　赏罚者天下之公也是非者一人之私也位之所在则圣人以其权为天下之公而天下以惩以劝道之所在则圣人以其位为一人之私而天下以荣以辱周之衰也位不在夫子而道在焉夫子以其权是非天下可也而春秋赏人之功赦人之罪去人之族絶人之国贬人之爵诸侯而或书其名大夫而或书其字不惟其法惟其意不徒曰此是此非而赏罚加焉则夫子固曰我可以赏罚人矣赏罚人者天子诸侯事也夫子病天下之诸侯大夫僭天子诸侯之事而作春秋而已则为之其何以责天下位公也道私也私不胜公则道不胜位位之权得以赏罚而道之权不过于是非道在我矣而不得为有位者之事则天下皆曰位之不可僭也如此不然天下其谁不曰道在我则是道者位之贼也曰夫子岂诚赏罚之耶徒曰赏罚之耳庸何伤曰我非君也非吏也执涂之人而告之曰某为善某为恶可也继之曰某为善吾赏之某为恶吾诛之则人有不笑我者乎夫子之赏罚何以异此然则何足以为夫子何足以为春秋曰夫子之作春秋也非曰孔氏之书也又非曰我作之也赏罚之权不以自与也曰此鲁之书也鲁作之也有善而赏之曰鲁赏之也有恶而罚之曰鲁罚之也何以知之曰夫子系易谓之系辞言孝谓之孝经皆自名之则夫子私之也而春秋者鲁之所以名史而夫子托焉则夫子公之也公之以鲁史之名则赏罚之权固在鲁矣春秋之赏罚自鲁而及于天下天子之权也鲁之赏罚不出境而以天子之权与之何也曰天子之权在周夫子不得已而以与鲁也武王之崩也天子之位当在成王而成王幼周公以为天下不可以无赏罚故不得已而摄天子之位以赏罚天下以存周室周之东迁也天子之权当在平王而平王昏故夫子亦曰天下不可以无赏罚而鲁周公之国也居鲁之地者宜如周公不得已而假天子之权以赏罚天下以尊周室故以天子之权与之也然则假天子之权宜如何曰如齐桓晋文可也夫子欲鲁如齐桓晋文而不遂以天子之权与齐晋者何也齐桓晋文阳为尊周而实欲冨强其国故夫子与其事而不与其心周公心存王室虽其子孙不能继而夫子思周公而许其假天子之权以赏罚天下其意曰有周公之心而后可以行桓文之事此其所以不与齐晋而与鲁也夫子亦知鲁君之才不足以行周公之事矣顾其心以为今之天下无周公故至此是故以天子之权与其子孙所以见思周公之意也吾观春秋之法皆周公之法而又详内而略外此其意欲鲁法周公之所为且先自治而后治人也明矣夫子叹礼乐征伐自诸侯出而田常弑其君则沐浴而请讨然则天子之权夫子固明以与鲁也子贡之徒不逹夫子之意续经而书孔子卒夫子既告老矣大夫告老而卒不书而夫子独书夫子作春秋以公天下而岂私一孔子哉呜呼夫子以为鲁国之书而子贡之徒以为孔氏之书也欤迁固之史有是非而无赏罚彼亦史臣之体冝尔也后之效夫子作春秋者吾惑焉春秋有天子之权天下有君则春秋不当作天下无君则天下之权吾不知其谁与天下之人乌有如周公之后之可与者与之而不得其人则乱不与人而自与则僭不与人不自与而无所与则散呜呼后之春秋乱耶僭耶散耶


　　嘉祐集巻六
　　钦定四库全书
　　嘉祐集巻七
　　宋　苏洵　撰
　　洪范论叙
　　洪范其不可行欤何説者之多而行者之寡也曰诸儒使然也譬诸律令其始作者非不欲人之难犯而易避矣及吏胥舞之则千机百穽吁可畏也夫洪范亦犹是耳吾病其然因作三论大抵斥末而归本褒经而击传刬磨瑕垢以见圣秘复列二图一以指其谬一以形吾意噫人吾知乎不吾知其谓吾求异夫先儒而以为新竒也
　　洪范论上
　　洪范之原出扵天而畀之禹禹传之箕子箕子死后世有孔安国为之注刘向父子为之传孔頴达为之疏是一圣五贤之心未始不欲人君审其法从其道矣禹与箕子之言经也幽微宏深不可以俄而晓者经之常也然而所审当得其统所从当得其端是故宜责孔刘辈今求之于其所谓注与传与疏者而不获故明其统举其端而欲人君审従之易也夫致至治縂乎大法树大法本乎五行理五行资乎五事正五事赖乎皇极五行含罗九畴者也五事检御五行者也皇极裁节五事者也傥终扵身验扵气则终始常道之次靡有不顺焉然则含罗者其统也裁节者其端也执其端而御其统古之圣人正如是耳今夫皇极之建也貌必恭恭作肃言必従従作乂视必明明作哲听必聪聪作谋思必睿睿作圣如此则五行得其性雨旸燠寒风皆时而五福应矣若夫皇极之不建也貌不恭厥咎狂言不従厥咎僣视不明厥咎豫听不聪厥咎急思不睿厥咎防如此则五行失其性雨旸燠寒风皆常而六极应矣噫曰得曰时曰福人君孰不欲趋之曰失曰常曰极人君孰不欲逃之然而罕能者诸儒之过也夫禹之畴分之则防五十矣诸儒不求所为统与端者顾为之传则向之五十又将百焉人之心一固不能兼百难之而不行也欲行之莫若归之易百归之五十五十归之九九归之三三五行也五事也皇极也而又以皇极裁节五事五事得而五行从是三卒归之一也然则所守不亦约而易乎所守约而易则人君孰欲弃得取失弃时取常弃福取极哉以一治三以三治九以九治五十以五十治百天意也禹意也箕子意也
　　洪范论中【并图】
　　或曰古人言洪范莫深于歆向之传吾尝学而得之矣今观子之论子其未之学耶何遽反之也子之论曰皇极裁节五事其建不建为五事之得失传则拟五事而言之其咎其罚其极与五事比非所以裁节五事也子又曰皇极建则五福应皇极不建则六极应传则条福极而配之貌与言与视与听与思与皇极又非皇极兼获福极也然则刘之传子之论孰得乎曰尔以箕子之知洪范与歆向之知孰愈必曰箕子之知愈也则吾従之彼歆向拂箕子意矣吾复何取哉虽然彼岂不知求従箕子乎求之过深而惑之愈甚矣歆向之惑始于福极分应五事遂强为之説故其失寖广而有五焉今其传以极之恶福之攸好徳归诸貌极之忧福之康宁归诸言极之疾福之夀归诸视极之贫福之富归诸听极之凶短折福之考终命归诸思所谓福止此而巳所谓极则未尽其弱焉遂曲引皇极以足之皇极非五事匹其不建之咎止一极之弱哉其失一也且逆而极顺而福传之例也至皇之不极则其极既弱矣吾不识皇之极则天将以何福应之哉若曰五福皆应则皇之不极恶忧疾贫凶短折曷不偕应哉此乃自废其例其失二也箕子谓咎曰狂僣豫急防而巳罚曰雨旸燠寒风而已今传又増咎以眊増罚以隂此其揠圣人之言以就固谬况眊与防无异而隂可兼之而别名之得乎其失三也经之首五行而次五事者徒以五行天而五事人人不可以先天耳然五行之逆顺必视五事之得失使吾为传必以五事先五行借如传貌之不恭是谓不肃厥咎狂则木不曲直厥罚常雨其余亦如之察刘之心非不欲尔盖五行尽扵思无以周皇极苟如庶验増之则虽惷亦怪骇矣故离五行五事而为觧以蔽其衅其失四也传之于木其説以为貌矣及火土金水则思言视听殊不及焉自相駮乱其失五也夫九畴之扵五行可以条而入者惟二箕子陈之盖有深防矣五事一也庶验二也验之肃乂哲谋圣一出扵五事事之貌言视听思一出于五行此理之自然可不条而入之乎其他八政五纪三徳稽疑福极其大归虽无越扵五行五事非可条而入之者也条而入之非理之自然故其传必钩牵扳援文致而强附之然后可以仅知此福此极之所以应此事者立言如此其亦劳矣且传于福极既尔则于八政五纪三徳稽疑亦当尔而今又不尔何也经曰五皇极皇建其有极敛时五福用敷锡厥庶民此言皇极建而五福备使经云皇极之不建则必以六极易五福矣焉在其条而入之乎且皇极九畴之尤贵者故圣人位之扵中以贯上下譬若庶验然曰雨曰旸曰燠曰寒曰风曰时时于雨旸燠寒风各冠其上耳又可列之以为一验乎若是则刘之传惑且强明矣噫传之法二刘唱之班固志之后之史志五行者孰不师而效之世之读者乆孰不従而然之是以胶为一论莫有考正吾得无言哉
　　一图指传之谬












　　一图形今之意
　　貌恭肃　　木曲直　　时雨
　　皇极　言从乂　　金从革　　时旸
　　视明哲　　火炎上　　时燠　五福
　　之建　听聪谋　　水润下　　时寒
　　思睿圣　　土稼穑　　时风
　　貌不恭狂　木不曲直　常雨
　　皇极　言不从僣　金不从革　常旸
　　视不明豫　火不炎上　常燠　六极
　　不建　听不聪急　水不润下　常寒
　　思不睿防　土不稼穑　常风
　　洪范论下
　　吾既剔去传疵以粹经犹有秘处而先儒不白其意或解失其防者非一今辨正以申之经曰鲧陻洪水汩陈其五行帝乃震怒不畀洪范九畴夫五行一畴耳一汨而九不畀盖五行纲九畴纲壊而目废也然则五行之汨非五事之失乎五事之失非皇极之不建乎盖箕子微见其统与端矣经之次第五行也以生数至于五事也求之五行则相尅何也従五常斯与相尅合矣先民之论五行也水性智而事听火性礼而事视木性仁而事貌金性义而事言土性信而事思及其论五常也以为徳莫大于仁仁或失于弱故以义断之义或失扵刚故以礼莭之礼或失扵拘故以智通之智或失扵诈故以信正之此五常次第所以然也五事従之所以亦然也三八政曰食曰货曰祀曰宾曰师五者不以官名之郑康成以食为稷以货为司货贿以宾为大行人是三百六十官箕子扵九畴中区区焉错举其八耳孔颖达则曰司货贿大行人皆事主非复民政夫事虽非民亦未害为政孔之失滋甚焉吾以为不然箕子言国家之政无越是八者周公制礼酌而用之故建六官以主八政食与货则天官祀与宾则春官师则夏官司空则冬官司徒则地官司寇则秋官此得其正矣七稽疑择建立卜筮人孔安国谓知卜筮人而立之夫知卜筮人天下不为鲜矣孜孜然以择此为事则委琐不亦甚乎吾意卜筮至神人所谅而従者导之善人必谅而従之蜀荘是矣导之恶人亦谅而従之邱子明是也圣人惧后人轻其职使有如邱子明辈故曰择建立卜筮人谓择贤也不然司空司徒司宼其择之又当甚扵此云者彼天子之卿不若卜筮之官为后世所轻虽妇人孺子知其不可不择故也呜呼圣人之言枝分派别不得其源纷莫可晓譬之日月五星十二次二十八舍使昧者观之固愦愦如也不知晷度躔次的不可紊差之忽寒暑乖逆吾故于洪范明其统举其端削刘之惑绳孔之失使经意炳然如従玑衡中窥天文矣
　　洪范论后序
　　吾论洪范以五福六极系皇极之建与不建而且不与二刘之増眊与隂或者犹以刘向夏侯胜之説为惑刘向之言皇极之建总为五福皇极之不建不能主五事下与五事齿而均获一极犹平王之诗降而为国风夏侯胜之言曰天久隂不雨臣下将有谋上者已而果然以刘向之説则皇极之不建不可系以六极以夏侯胜之説则眊与隂不可废是皆不然夫福极之扵五事非若庶验也隂阳而推之律厯而求之人事而揆之庶验之通于五事可指而言也且圣人之所可知也今指人而谓之曰尔为某事明日必有某福尔为某事明日必有某极是巫觋卜相之事也而圣人何由知之故吾以为皇极之建五事皆得而五福皆应不曰应某事者必某福也皇极不建五事皆失而六极皆应不曰应某事者必某极也五事之间得与失参焉则亦不曰必某福必某极应也亦曰福与极参焉耳今刘以为皇极建而为五事主故加之五福及其不建也不加之以六极而以平王之诗为説其意以为不建则不能为五事主故不加之六极以为贬也今有人有九命之爵及有罪而曰削其爵使至一命以贬之曰贬可也此犹平王之诗降而为国风曰降可也若夫有罪人当具五刑而曰是人也罪大不当加之以五刑姑以墨辟论以重其责是得为重其责耶今欲重不建之罪不曰六极皆应而曰独弱之极应乃引平王之诗以为説平王之诗固不然也且彼圣人者岂以天下之福与极止扵五与六而已哉盖亦举其大槩耳夫天地之间非人力所为而可以为验者多矣圣人取其尤大而可以有所兼者五而使其余者可以遂见焉今也力分其一端以为二而必曰隂为隂雨为雨且经之庶验有曰旸矣而岂独遗隂哉盖隂之极盛于雨而圣人举其极者言也吾观二刘之传金不従革与传常雨也乃言雷电雨雪皆在而独扵此别雨与隂何也然则夏侯胜之言何以必应曰事固有幸而中者公孙臣以汉为土徳而黄龙当见黄龙则见矣而汉乃火徳也可以一黄龙而必谓汉为土徳耶必不可也其所谓眊者防矣胡复多言哉












　　嘉祐集巻七
　　钦定四库全书
　　嘉祐集巻八
　　宋　蘓洵　撰
　　太论上
　　苏子曰言无有善恶也苟有得乎吾心而言也则其辞不索而获夫子之于易吾见其思焉而得之者也于春秋吾见其感焉而得之者也于论语吾见其触焉而得之者也思焉而得故其言深感焉而得故其言切触焉而得故其言易圣人之言得之天而不以人叅焉故夫后之学者可以天遇而不可以人得也方其为书也犹其为言也方其为言也犹其为心也书有以加乎其言言有以加乎其心圣人以为自欺后之不得乎其心而为言不得乎其言而为书吾于扬雄见之矣疑而问问而辩问辩之道也扬雄之法言辩乎其不足问也问乎其不足疑也求闻于后世而不待其有得君子无取焉耳太者雄之所以自附于夫子而无得于心者也使雄有得于心吾知太之不作何则疡医之不为疾医乐其有得于疡也疾医之不能为而丧其所以为疡此疡医之所惧也若夫妄人砺鍼磨砭乃欲为俞跗扁鹊之事彼诚无得于心而侈于外也使雄有孟轲之书而肯以为太耶惟其所得之不足乐故大为之名以侥幸于圣人而已且夫易之所为作者雄不知也以为为数耶以为为道耶惟其为道也故六十卦而无加六十四卦而无损及其以为数而后有六日七分之説生焉圣人之意曰六十四卦者易也六日七分者吾以为厯也在厯以数胜在易以道胜然则易之所为作其亦可知矣盖自汉以来六经始有异论夫圣人之言无所不通而其用意固有所在也惟其求而不可得于是乃始杂取天下竒怪可喜之説而纳诸其中而天下之工乎曲学小数者亦欲自附于六经以求信于天下然而君子不取也太者雄所以拟易也观其始于一而终于八十一是四乗之极而不可加也从三方之算而九之并夜于昼为二百四十有三日三分其方而一以为三州三分其州而一以为三部二分其部而一以为三家此犹六十之不可加而六十四之不可损也雄以为未也从而加之曰踦又曰赢曰吾以求合乎三百六十有五与夫四分之一者也曰踦也曰赢也是何为者或曰以象四分之一四分之一在赢而不在踦踦者斗之二十六也或曰以象闰闰之积也起于难之七而于此加焉是强为之辞也且其言曰譬诸人増则赘而割则亏今也重不足于厯而轻以其书加焉是不为太也为太初厯也圣人之所略扬雄之所详圣人之所重扬雄之所忽是其为道不足取也道之不足取也吾乃今求其数求合乎三百六十有五与夫四分之一者固雄意也賛之七百三十有一是日之三百六十有五与夫四分之一也后之学者曰吾不知夫二十八宿之次与夫日行之度也而于太焉求之则吾惧夫积日之无以处也厯者天下之至微要之千载而可行者也四分而加一是四嵗而加一日也率四嵗而加之千载之后吾恐大冬之为大夏也且夫四分其日而賛得二焉故賛者可以为偶而不可以为竒其势然也雄之所欲加者四分之三而所加者四是其为数不足多也君子之为书犹工人之作器也见其形以知其用有鼎而加柄焉是无问其工之材不材与其金之良苦而其不可以为鼎者固已明矣况乎加踦与赢而不合乎二十八宿之度是柄而不任操吾无取也巳
　　太论中
　　四分日之一或曰一百分日之二十五在四以为一在百以为二十五唯其所在而加之岂有常数防六日七分者以八十言者也苟有以适于用吾斯从而加之矣坎离震兑各守其方而六十卦之爻分防于三百六十日圣人不以五日四分日之一者害其为易而以七分者加焉此非有所法乎日月星辰之度天地五行之数也以为上之不可以八而下之不可以六故以七分者加之使夫易者亦不为无用于厯而已矣夫八十分与夫七分者皆非其所以为易也上下而为卦九六而为爻此其所以为易也圣人不于其所以为易者加之故加焉而不害其为易若夫四位而为首九行而为賛此此正其所以为太者也而雄于此加焉故吾不知其为太也始于中之一而讫于养之九阙焉而未见者四分日之三而已矣以一百八分而为日以一分而加之一首之外尽八十一首而四分日之三者可以见矣观周之一知昼夜之不在乎竒偶而在其所承观中之九知休咎之不在乎昼夜而在其所处故积其分至于养之九而可以无患盖易之本六日以为卦太之初四日有半以为首而皆以四百八十七分求合乎二十八宿之度加分而其数定去踦赢而其道胜吾无憾焉耳
　　太论下
　　太之防三十有六虚三而三十有三用焉曰其説出于易易曰大衍之数五十其用四十有九是雄之所以为虚三之説也夫大衍之数是数之宗而万物之所取用也今夫蓍亦用者之一而已矣或用其千万或用其一二唯其所用而蓍也用其四十有九焉五者生之终也十者成之极也生之终成之极则天下又何以过之故曰五十五十者五十有五云也非四十有九而益一云也天下之数于是宗焉则无乃亦将取之且夫四十有九者岂有他防极其所当用之数而取之于大衍者衍其所当用之防数而举其大略焉耳吾将以老阳之九而明之则夫七八六者可以从而见焉今夫一爻而三变一变而挂一是三用也四四揲之归竒于扐是十用也既扐而数其余是三十有六用也三与十与三十六而四十九之数成焉増之则赢损之则亏四十有九足以成爻而未始有虚一之道吾不知先儒何从而得之也圣人之所为当然而然耳区区于天地五行之数而牵合于其间者亦见其劳而无取矣圣人观乎三才之体而取诸其象故八卦皆以三画及其欲推之于六十四也则从而六之吾又不知先儒之何以配乎六也圣人之意直曰非六无以变非六无以变是非四十九无以揲也太之算极于三以三而计之挂其一再扐其五而数其余之二十七是亦三十三之数不可以有加也今其説曰三六又曰二九又曰倍天之数又曰地虚三以扐天三皆求易之过也夫卜筮者圣人所以探吉凶之四然故为是不可逆知之数而寓诸其无心之物故虽折草毁瓦而皆有以前祸福之兆圣人惧无以自神其心而交于莫恍惚之间也故择时日登取蓍而庙蔵焉圣人之视蓍也若或依之以自神其心而非蓍之能灵也况乎区区牵合于天地五行之数其説固已迂矣卜筮者为不可逆知者也旦筮用三经皆竒夕筮用三纬日中夜中用二经一纬皆竒偶杂则是吉凶之纯驳不在其逢而在其时使夫旦筮者不为大休则为大咎而日中夜中与夫夕筮者大休大咎终不可得而遇也中之九曰颠灵气形反当昼而凶盖有之矣占从其词不从其数其谁曰不可吾欲去其踦与其赢加其首之一分损其蓍之三防不从其数之可以逆知而从其词之不可以前定庶乎其无罪也
　　太縂例引
　　吾既作太论或者读扬子之书未知其详而以意诘吾説病辞之不给也为作此例凡雄之法与夫先儒之论其可取者皆在有未尽传之已意曰姑观是焉盖雄者好竒而务深故辞多夸大而可观者鲜始之以十八防中之以三十六终之以七十二积之以二万六千二百四十四张而不已谁不能然盖总例之外无观焉
　　四位
　　首之数在乎方州部家【推算备矣】初揲而得之为家逆而次之极于方凡所以谓之方州部家者义不在乎其数也取天下有别之名而加之耳夫天下之大所以略别之者谓之方方之中分之稍详者谓之州举一类而为之所者谓之部举一人而为之别者谓之家盖方者别之大而家者其小别者也故家一一而转而有八十一家部三三而转而有七十七部州九九而转而有九州方二十七而转而有三方四者旋相为配而无所不遇故有八十一首
　　九赞
　　方州部家之于一首而加一算故四位皆及于三而其算止于八十一率一算而九赞系之赞者所以为首之日而算者所以为首之次也故二者竝行而其用各异非如易之六画有以应乎六爻之辞也之大体以二賛而当一日賛之竒偶或以为昼或以为夜竒首之昼在乎賛之竒偶首之昼在乎賛之偶率十有八賛而后九日备一首而九賛其势然也故于九賛之间三三相附以当天之始中终地之下中上与人之思祸福三者自相变而皆可以当其一首之賛故之所以有九行者亦以其賛言也五行之次水始于一六土终五十而数不及十説者以为土君象也水火木金四者是当先后于土者也至于八十一首之间则亦以九九相从以当天地人三者之变与夫九行之数故举其首之当水与天之始始地之下下人之思内者以为九天【谓中羡从更晬廓减沉成也】
　　八十一首
　　一首而九賛二賛为一日率一首而四日有半竒首之次九为偶首初一日之尽故自竒之一至于偶之一而后得为五日观范望之注而考之其星度则竒首之九賛为五日而偶首止于四【范注周之初一日入牛六度礥之初一日入女二度】棿曰九日平分范説非也盖一首之数定而八十一首之数从可知矣日之周天三百六十五度四分度之一之八十一首而未増踦赢也当其三百六十四度有半于天度为不及故踦与赢者又加其一度焉【论备矣】夫方州部家之算虽无与乎賛之日然及夫推而求其日也皆举算而以九乘焉故夫算者亦可以通之于日也四位皆及于三而周天之日亦可以槩见于其中矣三方之算五十有四九之半之为二百四十三日三州之算十有八九之半之为八十一日三部之算六九之半之为二十七日三家之算三九之半之为十三日有半而踦赢不与焉故列方州部家之极数而以所得之日系之其下而为图【以太初厯作故节星度皆据焉】
　　三方
　　【中一牛　三　　五　　七　　九　　二二冬至　四　　六　　八　　周一　三】
　　【四　　　六　　八五　　　七　　九】女　【礥一　三　　五二　　四　　六】
　　【七　　　九　　二　　四八　　　闲一　三　　五】小寒【六　　八七　　九】
　　【少一　　三　　五二　　　四　　六】虚　【七　　九　　二八　　戾一　三】
　　【四　　　六　　八　　上一　三　　五五　　　七　　九　　二　　四　　六】
　　【七危八】大寒【九　　二　　四　　六　　八十一　三　　五　　七　　九】
　　【一　　三　　五　　七　　九　　二二　　　四　　六　　八　　羡一　三】
　　【四　　　六　　八　　差一五　　　七　　九　　二】立春【三　　五四　　六】室【七　　　九　　二　　四　　六　　八八　　　童一　三　　五　　七　　九】
　　【増　　一　　三　　五　　七　　九二　　二　　四　　六　　八　　鋭】
　　【一三】雨水　【四　　五　　六八　　达　　一】壁【七　　九二　　三】
　　【五　　四　　六　　七　　九　　二四　　六　八　　八　　交　　一】
　　【三五】奎　【七　　九　　耎　　一　二　　三　　五　　七】惊蛰【九四】
　　【六　　八　　徯　　一　二　　三四　　六　　八　　从　　一　　三】
　　【五　　五　　七　　九　　二四　　六　七　　九　　二】娄　　【四六】
　　【八　　进一　　三】春分【五　　七　　八　　九释　　一　　三　　二】
　　【四　　五　　七　　九　二六　　八　　格　　一　　三】胃　　【四六】
　　【八　　夷　　一　　三　　五七　　九　二　　四　　五】清明【六七】
　　【九　　二　　四　　六　　八　　药一　　三　　五　　七　　八　九】
　　【争一】昴　　【三　　五　　七　九　　二二　　四　　六　　八　　务】
　　【一　　三　四　　五】谷雨【六　　八　　亊　　一三　　五　　七　　九】毕
　　【二　　四　　六　　七　　九　　八更　　一　　二　　四　　六　八】
　　【三　　五　　七　　九　断一　　三　　五　　七　　九】立夏【二二】
　　【四　　六　　八　　毅一　　三　四　　六】觜　【八　　装一　　三】参
　　【五　　七　　九　　二　　四　　五六　　七　　九　　二　　四　八】
　　【四　　　六　　八井五　　　七　　九】小满【敛一　三　　五二　　四　　六】
　　【七　　　九　　　二　　四　　六　　八八　　　彊一　　三　　五　　七　　九】
　　【晬一　　三　　五　　七　　九　　二二　　　四　　六　　八　　盛一　三】芒种【四　　　六　　八　　居一　三　　五五　　　七　　九　　二　　四　　六】
　　【七　　　九　　二　　四　　六　　八八　　　法一　三　　五　　七　　九】
　　【应一　　三　　五二　　　四　　六】夏至【七　　九　　二八　　迎一　三】鬼
　　【四　　　六　　八　　遇一五　　　七　　九　　二】栁　【三　　五四　　六】
　　【七　　　九　　二　　四　　六　　八八　　　灶一　三　　五　　七　　九】小暑【大一　　三　　五　　七　　九　　二二　　　四　　六　　八　　廓一　三】
　　【四五】星　　【六　　八　　文一　三　　五七　　九　　二　　四　　六】
　　【七　　　九　八　　　礼一】张　【二　　四三　　五】大暑【六　　八七　　九】
　　【逃一　　三　　五　　七　　九　　二二　　　四　　六　　八　　唐一　三】
　　【四　　　六　　八　　常一　三　　五五　　　七　　九　　二　　四　　六】
　　【七八】立秋　【九　度一】翼　【二　　四　　六　　八三　　五　　七　　九】
　　【永一　　三　　五　　七　　九　　　二二　　　四　　六　　八　　昆一　　三】
　　三州
　　【减一二】处暑【三　　五　　七　　九　四　　六　　八　　唫一】轸　【二三】
　　【四　　　六　　八　　守一　三　　五五　　　七　　九　　二　　四　　六】
　　【七　　　九　　　二　　四八　　　翕一　　三　　五】白露【六　　八七　　九】
　　【聚一　　　三　　五　　七二　　　　四　　六　　八】角　【九　　　二积一　　三四　　　六　　八　　饰一　　三　　五五　　　七　　九　　二　　　四　　六】
　　【七八】秋分　【九　　　二　　四疑一　　三　　五】亢　【六　　八七　　九】
　　【视一　　　三　　五　　七　　九　　　二二　　　　四　　六　　八　　沈一　　三四五】氐　　【六　　八　　内一　三　　五七　　九　　二　　四　　六】
　　【七　　　九　　　二　　四　　六　　八八　　　去一　　三　　五　　七　　九】
　　【晦一　　　三　　五　　七二　　　　四　　六　　八】房　【九　　　二瞢一　　三四　　　六五　　　七】霜降【八九】心　【穷一　　三　　五二　　　四　　六】
　　【七　　　九　八　　　割一】尾　【二　　四　　六　　八三　　五　　七　　九】
　　【止一　　　三　　五　　七　　九　二　　　　四　　六　　八　　坚一】立冬【二三四　　　六　　八五　　　七　　九】
　　九部
　　【成一　　　三　　五　　七　　九　二　　　　四　　六　　八　　鬬一】箕　【二三四　　　六　　八　　失一　　三五　　　七　　九　　二　　　四】小雪【五六】
　　【七　　　九　　　二　　四八　　　剧一　　三　　五】斗　【六　　八七　　九】
　　【驯一　　三　　五　　七　　九　　　二二　　　四　　六　　八　　将一　　三】
　　【四　　　六　　八五　　　七　　九】大雪
　　三家
　　【难一　　　三　　五　　七　　九　　　二二　　　　四　　六　　八　　勤一　　三四　　　六　　八　　养一　　三　　五五　　　七　　九　　二　　　四　　六】
　　揲法
　　三十有六而防视焉天以三分终于六成故十八防【一二三之别数是为三分三分之积数是为六成三六之相乘是为十八防】天不施地不成因而倍之地则虚三以扮天故蓍之数三十有六而揲用三十三别一以挂于左手之小指中分其余以三数之并余于扐再扐之后而三数其余七为一八为二九为三八扐而四位成雄之説曰一扐之后而数其余夫一挂一扐之多不过乎六既六而其余二十七者可以为九而不可以为八九况夫不至于六防太雄作其揲法宜不谬意者传之失也王涯之説一扐之后而三三数之三七之余而一一数之及八以为二及九以为三不及八不及九从三三之数而以三七为一是苟以牵合乎一扐之言而不知夫八者须挂一扐三而后成而扐终不可以三也易之三揲也每分□挂而列乎三指之间之再扐也再扐不挂而归于初扐之指吾于其挂而后分也见焉易分而后挂故每分辄挂挂必异处故列乎三指之间挂而后分故再扐不挂再扐不挂故归于初扐之指指者视其挂者也然则不再扐而知雄之不先挂也
　　占法
　　占有四曰星曰时曰数曰辞星者二十八宿与五行之从违也【如中水牛北方宿则是星从否则违】时者所筮之时与所遇之首之从违也【如冬至以后筮而反遇应以下之首则是时违否则从】数者首赞竒偶之从违也【一三五七九阳家之昼隂家之夜二四六八阳家之夜隂家之昼昼词多休夜词多咎太因经纬以分三表南北为经东西为纬一六水在北二七火在南五土在中故一二五六七为经三八木在东四九金在西故三四八九为纬取三经以为旦筮之一表一五七是也取三纬以为夕筮之一表三四八是也取二经一纬以为日中夜中筮之一表二六九是也今夫旦筮而遇竒首曰一从二从三从是谓大休遇偶首则曰一违二违三违是谓大咎日中夜中筮而遇偶首曰一从二从三违始中休终咎遇竒首则曰一违二违三从始中咎终休夕筮而遇竒首曰一从二违三违始休中终咎遇偶首则曰一违二从三从始咎中终休大率如此】辞者辞之从违也【各观其表之辞观始中决从终】
　　推算
　　家一置一二置二三置三部一勿増二増三三増六州一勿増二増九三増十八方一勿増二増二十七三増五十四四位之积算则是其首去中之防数也
　　求表之赞
　　置首去中防数【惟其所遇之首而置之如应去中四十一则置四十一】减一而九之【如应置四十一则减一为四十以九乘四十得三百六十】増赞【惟其所求之赞而増之一则増一二则增二】半之则得赞去冬至日数矣【如应首九之得三百六十若求应一賛则增一为三百六十一半得百八十有半则是应之一去冬至百八十日有半也】偶为所得日之夜竒为所明日之昼【此非一首之间一为竒而二为偶者也半之而竒谓之竒半之而偶谓之偶若不増一为百八十日则是法首日之夜増一则竒乃是明日应首之昼】九之者为賛也【一首九賛】减一者为増賛也【容有不尽求其九賛故减而后増】半之者为日也【二賛为一日】求星从牵牛始除算尽则是其日也【如应之一去冬至百八十日有半以二十八宿之度自牛以下除之尽百八十算有半即是应之一日在井二十九度半也】除算尽则是其日也者星之度日之日也【日一日而行一度】斗振天而进日违天而退【日行与斗建异日自北而西西而南南而东东而复于北斗自北而东东而南南而西西而复于北】日书斗书【如求星之法逆而求之可也】而月不书
　　厯法
　　十九嵗为一章二十七章五百一十三嵗为一防三防八十一章千五百三十九嵗为一统三统九防二百四十三章四千六百一十七嵗为一元一章闰分尽一防月蚀尽一统朔分尽一元六甲尽自子至辰自辰至申自申至子是为三元冠之以甲而章防统元与月蚀俱没此雄之自述云尔夫尽者生于不齐者也不齐之积而至于齐是以有尽也斗与天而东日违天而西终日而成度尽度而成朞故不齐者非出于斗与日出于月也日舒而月速于是有晦望进退之不齐惟其不齐故要之于四千六百一十七嵗而后四者皆尽又从而三之万有三千八百五十一嵗冬至朔旦复得甲子而十二辰尽也此五尽者厯之所以有法也今告曰日书斗书而月不书夫七百三十一賛二賛而为一日固其势不得书月也苟月而不书则夫厯法之可见于者止于一朞而此五尽者雄之所强存而已是故别其一朞之法于前而存其五尽之数于后盖不详云







　　嘉祐集巻八
　　钦定四库全书
　　嘉祐集巻九
　　宋　苏洵　撰
　　史论序
　　史之难其人久矣魏晋宋齐梁隋间观其文则亦固当然也所可怪者唐三百年文章非三代两汉无敌史之才宜有如丘明迁固軰而卒无一人可与范陈夀比肩巢子之书世称其详且博然多俚辞俳状使之纪事当复甚乎其尝所讥诮者唯子餗例为差愈吁其难而然哉夫知其难故思之深思之深故有得因作史论三篇
　　史论上
　　史何为而作乎其有忧也何忧乎忧小人也何由知之以其名知之楚之史曰梼杌梼杌四凶之一也君子不待褒而劝不待贬而惩然则史之所惩劝者独小人耳仲尼之志大故其忧愈大忧愈大故其作愈大是以因史脩经卒之论其效者必曰乱臣贼子惧由是知史与经皆忧小人而作其义一也其义一其体二故曰史焉曰经焉大凡文之用四事以实之词以章之道以通之法以检之此经史所兼而有之者也虽然经以道法胜史以事词胜经不得史无以证其褒贬史不得经无以酌其轻重经非一代之实录史非万世之常法体不相沿而用实相资焉夫易礼乐诗书言圣人之道与法详矣然弗验之行事仲尼惧后世以是为圣人之私言故因赴告策书以脩春秋旌善而惩恶此经之道也犹惧后世以为巳之臆防故本周礼以为凡此经之法也至于事则举其略词则务于简吾故曰经以道法胜史则不然事既曲详词亦夸耀所谓褒贬论赞之外无几吾故曰史以事词胜使后人不知史而观经则所褒莫见其善状所贬弗闻其恶实故曰经不得史无以证其褒贬使后人不通经而专史则称赞不知所法惩劝不知所沮吾故曰史不得经无以酌其轻重经或从伪赴而书或隐讳而不书若此者众皆适于教而巳吾故曰经非一代之实录史之一纪一世家一传其间美恶得失固不可以一二数则其论赞数十百言之中安能事为之褒贬使天下之人动有所法如春秋哉吾故曰史非万世之常法夫规矩准绳所以制器器所待而正者也然而不得器则规无所效其圆矩无所用其方凖无所施其平绳无所措其直史待经而正不得史则经晦吾故曰体不相沿而用实相资焉噫一规一矩一凖一绳足以制万器后之人其务希迁固实录可也慎无若王通陆长源軰嚣嚣然冗且僣则善矣
　　史论中
　　迁固史虽以事辞胜然亦兼道与法而有之故时得仲尼遗意焉吾今择其书有不可以文晓而可以意达者四悉显白之其一曰隐而章其二曰直而寛其三曰简而明其四曰微而切迁之传廉颇也议救阏与之失不载焉见之赵奢传传郦食其也谋挠楚权之缪不载焉见之留侯传固之传周勃也汗出洽背之耻不载焉见之王陵传传董仲舒也议和亲之疏不载焉见之匈奴传夫颇食其勃仲舒皆功十而过一者也苟列一以疵十后之庸人必曰智如防颇辩如郦食其忠如周勃贤如董仲舒而十功不能赎一过则将苦其难而怠矣是故本传晦之而他传发之则其与善也不亦隐而章乎迁论苏秦称其智过人不使独防恶声论北宫伯子多其爱人长者固赞张汤与其推贤扬善赞酷吏人有所褒不独暴其恶夫秦伯子汤酷吏皆过十而功一者也苟举十以废一后之凶人必曰苏秦北宫伯子张汤酷吏虽有善不录矣吾复何望哉是窒其自新之路而坚其肆恶之志也故于传详之于论于赞复明之则其惩恶也不亦直而寛乎迁表十二诸侯首鲁讫呉实十三国而越不与焉夫以十二名篇而载国十三何也不数呉也皆诸侯耳独不数呉何也用夷礼也不数而载之者何也周裔而霸盟上国也春秋书哀七年公防吴于鄫书十二年公防吴于槖臯书十三年公防晋侯及吴子于黄池此其所以虽不数而犹获载也若越区区于南夷豺狼狐狸之与居不与中国防盟以观华风而用夷俗之名以赴故君子即其自称以罪之春秋书定五年于越入吴书十四年于越败吴于檇李书哀十三年于越入吴此春秋所以夷狄畜之也苟迁举而措之诸侯之末则山戎猃狁亦或庶乎其间是以絶而弃之将使后之人君观之曰不知中国礼乐虽勾践之贤犹不免乎絶与弃则其尊中国也不亦简而明乎固之表八而王侯六书其人也必曰某土某王若侯某或功臣外戚则加其姓而首目之曰号諡姓名此异姓列侯之例也诸侯王其目止号諡岂以其尊故不曰名之邪不曰名之而实名之岂以不名则不着邪此同姓诸侯王之例也王子侯其目为二上则曰号諡名名之而曰名之杀一等矣此同姓列侯之例也及其下则曰号諡姓名夫以同姓列侯而加之异姓之例何哉察其故葢元始之间王莽伪褒宗室而封之者也非天子亲亲而封之者也宗室天子不能封而使王莽封之故从异姓例亦示天子不能有其同姓也将使后之人君观之曰权归于臣虽同姓不能有名器诚不可假人矣则其防僭也不亦微而切乎噫隐而章则后人乐得为善之利直而寛则后人知有悔过之渐简而明则人君知中国礼之为贵微而切则人君知强臣专制之为患用力寡而成功博其能为春秋继而使后之史无及焉者以是夫
　　史论下
　　或问子之论史钩抉仲尼迁固濳法隐义善矣仲尼则非吾所可评吾意迁固非圣人其能如仲尼无一可指之失乎曰迁喜杂説不顾道所可否固贵防伪贱死义大者此既陈议矣又欲寸量铢称以摘其失则烦不可举今姑告尔其尤大彰明者焉迁之辞淳健简直足称一家而乃裂取六经传记杂于其间以破碎汩乱其体五帝三代纪多尚书之文齐鲁晋楚宋卫陈郑吴越世家多左传国语之文孔子世家仲尼弟子传多论语之文夫尚书左传国语论语之文非不善也杂之则不善也今夫绣绘锦縠衣服之穷美者也尺寸而割之错而纫之以为服则绨缯之不若迁之书无乃类是乎其自叙曰谈为太史公又曰太史公遭李陵之祸是与父无异称也先儒反谓固没彪之名不若迁让美于谈吾不知迁于纪于表于书于世家于列传所谓太史公者果其父耶抑其身耶此迁之失也固赞汉自创业至麟趾之间袭蹈迁论以足其书者过半且褒贤贬不肖诚已意也尽已意而已今又剽他人之言以足之彼既言矣申言之何益及其传迁扬雄皆取其自叙屑屑然曲记其世系固于他载岂若是之备哉彼迁雄自叙可也巳因之非也此固之失也或曰迁固之失既尔迁固之后为史者多矣范陈寿实巨擘焉然亦有失乎曰乌免哉晔之史之传若酷吏宦者列女独行多失其人间尤甚者董宣以忠毅槩之酷吏郑众吕强以防明直谅槩之宦者蔡琰以忍耻失身槩之列女李善王忳以深仁厚义槩之独行与夫前书张汤不载于酷吏史记姚杜仇赵之徒不载于游侠逺矣又其是非颇与圣人异论窦武何进则戒以宋襄之违天论西域则惜张骞班勇之遗佛书是欲相将苟免以为顺天乎中国叛圣人以奉佛法乎此之失也寿之志三国也纪魏而传吴蜀夫三国鼎立称帝魏之不能有呉蜀犹吴蜀之不能有魏也寿独以帝当魏而以臣视吴蜀吴蜀于魏何有而然哉此寿之失也噫固讥迁失而固亦未为得讥固失而益甚至寿复尔史之才诚难矣后之史宜以是为监无徒讥之也
　　谏论上
　　古今论谏常与讽而少直其説葢出于仲尼吾以为讽直一也顾用之之术何如耳伍举进隐语楚王婬益甚茅焦觧衣危论秦帝立悟讽固不可尽与直亦未易少之吾故曰顾用之之术何如耳然则仲尼之説非乎曰仲尼之説纯乎经者也吾之説参乎权而归乎经者也如得其术则人君有少不为桀纣者吾百谏而百听矣况虚已者乎不得其术则人君有少不若尧舜者吾百谏而百不听矣况逆忠者乎然则奚术而可曰机智勇辩如古游説之士而已夫游説之士以机智勇辩济其诈吾欲谏者以机智勇辩济其忠请备论其效周衰游説炽于列国自是世有其人吾独怪夫谏而从者百一説而从者十九谏而死者皆是説而死者未尝闻然而抵触忌讳説或甚于谏由是知不必乎讽而必乎术也説之术可为谏法者五理谕之势禁之利诱之激怒之隠讽之之谓也触龙以赵后爱女贤于爱子未旋踵而长安君出质甘罗以杜邮之死诘张唐而相燕之行有日赵卒以两贤王之意语燕而立归武臣此理而谕之也子贡以内忧教田常而齐不得伐鲁武公以麋鹿胁顷襄而楚不敢圗周鲁连以烹醢惧垣衍而魏不果帝秦此势而禁之也田生以万戸侯啓张卿而刘泽封朱建以富贵饵闳孺而辟阳赦邹阳以爱幸悦长君而乐王释此利而诱之也苏秦以牛后羞韩而惠王按剑太息范雎以无王耻秦而昭王长跪请教郦生以助秦凌汉而沛公辍洗听计此激而怒之也苏代以土偶笑田文楚人以弓缴感襄王蒯通以娶妇悟齐相此隠而讽之也五者相倾险诐之论虽然施之忠臣足以成功何则理而谕之主虽昏必悟势而禁之主虽骄必惧利而诱之主虽怠必奋激而怒之主虽懦必立隠而讽之主虽暴必容悟则明惧则恭奋则勤立则勇容则寛致君之道尽于此矣吾观昔之臣言必从理必济莫如唐魏郑公其初实学纵横之説此所谓得其术者欤噫龙逢比干不获称良臣无苏秦张仪之术也苏秦张仪不免为游説无龙逢比干之心也是以龙逢比干吾取其心不取其术苏秦张仪吾取其术不取其心以为谏法
　　谏论下
　　夫臣能谏不能使君必纳谏非真能谏之臣君能纳谏不能使臣必谏非真能纳谏之君欲君必纳乎向之论备矣欲臣必谏乎吾其言之夫君之大天也其尊神也其威雷霆也人之不能抗天触神忤雷霆亦明矣圣人知其然故立赏以劝之传曰兴王赏谏臣是也犹惧其选耎阿谀使一日不得闻其过故制刑以威之书曰臣下不正其刑墨是也人之情非病风丧心未有避赏而就刑者何苦而不谏哉赏与刑不设则人之情又何苦而抗天触神忤雷霆哉自非性忠义不悦赏不畏罪谁欲以言博死者人君又安能尽得性忠义者而任之今有三人焉一人勇一人勇怯半一人怯有与之临乎渊谷者且告之曰能跳而越此谓之勇不然为怯彼勇者耻怯必跳而越焉其勇怯半者与怯者则不能也又告之曰跳而越者予千金不然则否彼勇怯半者奔利必跳而越焉其怯者犹未能也须臾顾见猛虎暴然向逼则怯者不待告跳而越之如康庄矣然则人岂有勇怯哉要在以势驱之耳君之难犯犹渊谷之难越也所谓性忠义不悦赏不畏罪者勇者也故无不谏焉悦赏者勇怯半者也故赏而后谏焉畏罪者怯者也故刑而后谏焉先王知勇者不可常得故以赏为千金以刑为猛虎使其前有所趋后有所避其势不得不极言规失此三代所以兴也末世不然迁其赏于不谏迁其刑于谏宜乎臣之噤口卷舌而乱亡随之也间或贤君欲闻其过亦不过赏之而巳呜呼不有猛虎彼怯者肯越渊谷乎此无他墨刑之废耳三代之后如霍光诛昌邑不谏之臣者不亦鲜哉今之谏赏时或有之不谏之刑缺然无矣苟増其所有有其所无则防者直佞者忠况忠直者乎诚如是欲闻傥言而不获吾不信也
　　制敌
　　兵何难曰难乎制敌曷难乎制敌曰古者六师之中士不能皆鋭马不能皆良器械不能皆利故其兵必有上中下軰力扼虎射命中捕敌敢前攻垒敢先乘上兵也习行阵晓撃刺进而进退而退中兵也奔则蹶负则喘迎刃而殪望敌而走下兵也凡上兵一支中兵十中兵十支下兵百此非独吾有敌亦不无也为将者不以计用之而曰敌以上兵来吾无上兵乎以中兵来吾无中兵乎以下兵来吾无下兵乎然则胜负何时而决也夫胜负久而不决不能无老师费财吾故曰难乎制敌也若其善兵者则不然堂然而阵填然而鼓视敌之兵有挺刃大呼而争奋者此其上兵也以吾下兵委之吾进亦进吾退亦退者此其中兵也以吾上兵乘之满镞而向之其色动介马而驰之其辙乱者此其下兵也以吾中兵袭之夫如此敌之上兵乐吾下兵之易攻也必尽鋭不顾而击之吾得以上兵临其中中兵临其下此皆以一克十以十克百之兵也焉徃而不胜哉是则敌三克吾一而吾三克敌二况其上兵虽胜而中兵下兵即既为吾克其势不能独完亦终为吾所并耳噫一失而三得与三失而一得为将者宜何取耶昔田忌与齐诸公子逐射孙膑见其马有上中下因教之曰以君下驷与彼上驷取君上驷与彼中驷取君中驷与彼下驷忌从之一不胜而再胜卒获千金夫膑之説乃吾向之説也徒施之射是以知其能获千金而止耳苟取而施之兵虽穰苴吴起何以易此哉
　　喾妃论
　　史记载帝喾元妃曰姜原次妃曰简狄简狄行浴见燕堕其卵取呑之因生契为商始祖姜原出野见巨人迹忻然践之因生稷为周始祖其祖商周信矣其妃之所以生者神竒妖滥不亦甚乎商周有天下七八百年是其享天之禄以能久有社稷而其祖宗何如此之不祥也使圣人而有异于众庶也吾以为天地必将搆隂阳之和积元气之英以生之又焉用此二不祥之物哉燕堕卵于前取而吞之简狄其丧心乎巨人之迹隠然在地走而避之且不暇忻然践之何姜原之不自爱也又谓行浴出野而遇之是以简狄姜原为婬泆无法度之甚者帝喾之妃稷契之母不如是也虽然史迁之意必以诗有天命鸟降而生商厥初生民时维姜原生民如何克禋克祀以弗无子履帝武敏歆攸介攸止载震载夙载生载育时维后稷而言之吁此又迁求诗之过也毛公之传诗也以鳦鸟降为祀郊禖之履帝武为从髙辛之行及郑之笺而后有吞践之事当毛之时未始有迁史也迁之説出于疑诗而郑之説又出于信迁矣故天下皆曰圣人非人人不可及也甚矣迁之以不祥诬圣人也夏之衰二龙戏于庭藏其漦至周而发之化为鼋以生褒姒以灭周使简狄而吞卵姜原而践迹则其生子当如褒姒以妖惑天下奈何其有稷契也或曰然则稷何以弃曰稷之生也无菑无害或者姜原疑而弃之乎郑庄公寤生惊姜氏姜氏恶之事固有然者也吾非恶夫异也恶夫迁之以不祥诬圣人也弃之而牛羊避迁之而飞鸟覆吾岂恶之哉楚子文之生也虎乳之吾固不恶夫异也
　　管仲论
　　管仲相桓公霸诸侯攘戎狄终其身齐国富强诸侯不叛管仲死竖刁易牙开方用桓公薨于乱五公子争立其祸蔓延讫简公齐无宁嵗夫功之成非成于成之日葢必有所由起祸之作不作于作之日亦必有所由兆则齐之治也吾不曰管仲而曰鲍叔及其乱也吾不曰竖刁易牙开方而曰管仲何则竖刁易牙开方三子彼固乱人国者顾其用之者桓公也夫有舜而后知放四凶有仲尼而后知去少正卯彼桓公何人也顾其使桓公得用三子者管仲也仲之疾也公问之相当是时也吾以仲且举天下之贤者以对而其言乃不过曰竖刁易牙开方三子非人情不可近而巳呜呼仲以为桓公果能不用三子矣乎仲与桓公处几年矣亦知桓公之为人矣乎桓公声不絶乎耳色不絶乎目而非三子者则无以遂其欲彼其初之所以不用者徒以有仲焉耳一日无仲则三子者可以弹冠相庆矣仲以为将死之言可以絷桓公之手足耶夫齐国不患有三子而患无仲有仲则三子者三匹夫耳不然天下岂少三子之徒虽桓公幸而听仲诛此三人而其余者仲能悉数而去之邪呜呼仲可谓不知本者矣因桓公之问举天下之贤者以自代则仲虽死而齐国未为无仲也夫何患三子者不言可也五霸莫盛于桓文文公之才不过桓公其臣又皆不及仲灵公之虐不如孝公之寛厚文公死诸侯不敢叛晋晋袭文公之余威得为诸侯之盟主者百有余年何者其君虽不肖而尚有老成人焉桓公之薨也一乱涂地无惑也彼独恃一管仲而仲则死矣夫天下未尝无贤者葢有有臣而无君者矣桓公在焉而曰天下不复有管仲者吾不信也仲之书有记其将死论鲍叔賔须无之为人且各疏其短是其心以为是数子者皆不足以托国而又逆知其将死则其书诞谩不足信也吾观史防以不能进蘧伯玉而退弥子瑕故有身后之谏萧何且死举曹参以自代大臣之用心固宜如此也夫国以一人兴以一人亡贤者不悲其身之死而忧其国之衰故必复有贤者而后可以死彼管仲者何以死哉
　　明论
　　天下有大知有小知人之智虑有所及有所不及圣人以其大知而兼其小知之功贤人以其所及而济其所不及愚者不知大知而以其所不及丧其所及故圣人之治天下也以常而贤人之治天下也以时既不能常又不能时悲夫殆哉夫惟大知而后可以常以其所及济其所不及而后可以时常也者无治而不治者也时也者无乱而不治者也日月经乎中天大可以被四海而小或不能入一室之下彼固无用此区区小明也故天下视日月之光俨然其若君父之威故自有天地而有日月以至于今而未尝可以一日无焉天下尝有言曰叛父母防神明则雷霆下击之雷霆固不能为天下尽撃此等辈也而天下之所以兢兢然不敢犯者有时而不测也使雷霆日轰轰绕天下以求夫叛父母防神明之人而击之则其人未必能尽而雷霆之威无乃防乎故夫知日月雷霆之分者可以用其明矣圣人之明吾不得而知也吾独爱夫贤者之用其心约而成功博也吾独怪夫愚者之用其心劳而功不成也是无他也専于其所及而及之则其及必精兼于其所不及而及之则其及必粗及之而精人将曰是惟无及及则精矣不然吾恐奸雄之窃笑也齐威王即位大乱三载威王一奋而诸侯震惧二十年是何脩何营邪夫齐国之贤者非独一即墨大夫明矣乱齐国者非独一阿大夫与左右誉阿而毁即墨者几人亦明矣一即墨大夫易知也一阿大夫易知也左右誉阿而毁即墨者几人易知也从其易知而精之故用心甚约而成功博也天下之事譬如有物十焉吾举其一而人不知吾之不知其九也歴数之至于九而不知其一不如举一之不可测也而况乎不至于九也
　　辨奸论
　　事有必至理有固然惟天下之静者乃能见微而知著月晕而风础润而雨人人知之人事之推移理势之相因其疎濶而难知变化而不可测者孰与天地隂阳之事而贤者有不知其故何也好恶乱其中而利害夺其外也昔者羊叔子见王衍曰误天下苍生者必此人也郭汾阳见卢杞曰此人得志吾子孙无遗类矣自今而言之其理固有可见者以吾观之王衍之为人容貌言语固有以欺世而盗名者然不忮不求与物浮沉使晋无惠帝仅得中主虽衍百千何从而乱天下乎卢杞之奸固足以败国然而不学无文容貌不足以动人言语不足以世非德宗之鄙暗亦何从而用之由是言之二公之料二子亦容有未必然也今有人口诵孔老之言身履夷齐之行收召好名之士不得志之人相与造作言语私立名字以为顔渊孟轲复出而隂贼险狠与人异趣是王衍卢杞合而为一人也其祸岂可胜言哉夫面垢不忘洗衣垢不忘澣此人之至情也今也不然衣巨虏之衣食犬彘之食囚首丧面而谈诗书此岂其情也哉凡事之不近人情者鲜不为大奸慝竖刁易牙开方是也以盖世之名而济其未形之患虽有愿治之主好贤之相犹将举而用之则其为天下患必然而无疑者非特二子之比也孙子曰善用兵者无赫赫之功使斯人而不用也则吾言为过而斯人有不遇之叹孰知祸之至于此哉不然天下将被其祸而吾获知言之名悲夫
　　三子知圣人污论
　　孟子曰宰我子贡有若智足以知圣人污吾为之説曰污下也宰我子贡有若三子者其智不足以及圣人髙深幽絶之境而徒得其下者焉耳宰我曰以予观于夫子贤于尧舜逺矣子贡曰由百世之后等百世之王莫之能违也有若曰出乎其类抜乎其萃自生民以来未有夫子之盛也是知夫子之大矣而未知夫子之所以大也宜乎谓其知足以知圣人污而已也圣人之道一也大者见其大小者见其小髙者见其髙下者见其下而圣人不知也苟有形乎吾前者吾以为无不见也而离娄子必将有见吾之所不见焉是非物罪也太山之髙百里有却走而不见者矣有见而不至其趾者矣有至其趾而不至其上者矣而太山未始有变也有髙而已耳有大而已耳见之不逃不见不求见至之不拒不至不求至而三子者至其趾也顔渊从夫子防出而告人曰吾有得于夫子矣宰我子贡有若从夫子防出而告人曰吾有得于夫子矣夫子之道一也而顔渊得之以为顔渊宰我子贡有若得之以为宰我子贡有若夫子不知也夫子之道有髙而又有下犹太山之有趾也髙则难知下则易从难知故夫子之道尊易从故夫子之道行非夫子下之而求行也道固有下者也太山非能有趾而不能无趾也子贡谓夫子曰夫子之道至大也故天下莫能容夫子夫子盍少贬焉夫子不悦夫有其大而后能安其大有其小焉则亦不狭乎其小夫子有其大而子贡有其小然则无惑乎子贡之不能安夫夫子之大也
　　利者义之和论
　　义者所以宜天下而亦所以拂天下之心苟宜也宜乎其拂天下之心也求宜乎小人邪求宜乎君子邪求宜乎君子也吾未见其不以至正而能也抗至正而行宜乎其拂天下之心也然则义者圣人戕天下之器也伯夷叔齐殉大义以饿于首阳之山天下之人安视其死而不悲也天下而果好义也伯夷叔齐其不以饿死矣虽然非义之罪也徒义之罪也武王以天命诛独夫纣揭大义而行夫何防天下之人而其发粟散财何如此之汲汲也意者虽武王亦不能以徒义加天下也干文言曰利者义之和又曰利物足以和义呜呼尽之矣君子之耻言利亦耻言夫徒利而已圣人聚天下之刚以为义其支派分裂而四出者为直为断为勇为怒于五行为金于五声为商凡天下之言刚者皆义属也是其为道决裂惨杀而难行者也虽然无之则天下将流荡忘反而无以节制之也故君子欲行之必即于利即于利则其为力也易戾于利则其为力也艰利在则义存利亡则义丧故君子乐以趋徒义而小人悦怿以奔利义必也天下无小人而后吾之徒义始行矣呜呼难哉圣人灭人国杀人父刑人子而天下喜乐之有利义也与人以千乘之富而人不奢爵人以九命之贵而人不骄有义利也义利利义相为用而天下运诸掌矣五色必有丹而色和五味必有甘而味和义必有利而义和文言之所云虽以论天徳而易之道本因天以言人事説易者不求之人故吾犹有言也




　　嘉祐集卷九
　　钦定四库全书
　　嘉祐集巻十
　　宋　苏洵　撰
　　上皇帝十事书
　　嘉祐三年十二月一日眉州布衣臣苏洵谨顿首再拜冒万死上书皇帝阙下臣前月五日防本州録到中书劄子连牒臣以两制议上翰林学士欧阳修奏臣所着权书衡论几防二十二篇乞赐甄録陛下过听召臣试防论舍人院仍令本州发遣臣赴阙臣本田野匹夫名姓不登于州闾今一旦卒然被召实不知其所以自通于朝廷承命悸恐不知所为以陛下躬至圣之资又有羣公卿之贤与天下士大夫之众如臣等辈固宜不少有臣无臣不加损益臣不幸有负薪之疾不能奔走道路以副陛下搜扬之心忧惶负罪无所容处臣本凡才无路自进当少年时亦尝欲侥幸于陛下之科举有司以为不肖輙以摈落盖退而处者十有余年矣今虽欲勉强扶病戮力亦自知其疎拙终不能合有司之意恐重得罪以辱明诏且陛下所为千里而召臣者其意以臣为防有所发明以庶几有补于圣政之万一而臣之所以自结髪读书至扵今兹犬马之齿几已五十而犹未敢废者其意亦欲效尺寸于当时以快平生之志耳今虽未能奔伏阙下以累有司而犹不忍黙黙卒无一言而已也天下之事其深逺切至者臣自惟疎贱未敢遽言而其近而易行浅而易见者谨条为十通以塞明诏其一曰臣闻利之所在天下趋之是故千金之子欲有所为则百家之市无宁居者古之圣人执其大利之权以奔走天下意有所向则天下争先为之今陛下有奔走天下之权而不能用何则古者赏一人而天下劝今陛下増秩拜官动以千计其人皆以为已所自致而不知戮力以报上之恩至扵临事谁当効用此由陛下轻用其爵禄使天下之士积日持久而得之譬如佣力之人计工而受直虽与之千万岂知徳其主哉是以虽有能者亦无所施以为谨守绳墨足以自取髙位官吏繁多溢扵局外使陛下皇皇汲汲求以处之而不暇择其贤不肖以病陛下之民而耗竭大司农之钱谷此议者所欲去而未得也臣窃思之盖今制天下之吏自州县令录幕职而改京官者皆未得其术是以若此纷纷也今虽多其举官而逺其考重其举官之罪此适足以隔贤者而容不肖且天下无事虽庸人皆足以无过一旦改官无所不为彼其举者曰此防吏此防吏朝廷不知其所以为亷与能也幸而未有败事则长为亷与能矣虽重其罪未见有益上下相防请托公行涖官六七考求举主五六人此谁不能者臣愚以为举人者当使明着其迹曰某人亷吏也尝有某事以知其亷某人能吏也尝有某事以知其能虽不必有非常之功而皆有可纪之状其特曰亷防而已者不听如此则夫庸人虽无罪而不足称者不得入其间老扵州县不足甚惜而天下之吏必皆务为可称之功与民兴利除害惟恐不出诸已此古之圣人所以驱天下之人而使争为善也有功而赏有罪而罚其实一也今降官罢任者必奏曰某人有某罪其罪当然然后朝廷举而行之今若不着其所犯之由而特曰此不才贪吏也则朝廷安肯以空言而加之罪今又何独至于改官而听其空言哉是不思之甚也或以为如此则天下之吏务为可称用意过当生事以为巳功渐不可长臣以为不然盖圣人必观天下之势而为之法方天下初定民厌劳役则圣人务为因循之政与之休息及其久安而无变则必有不振之祸是以圣人破其苟且之心而作其怠惰之气汉之元成惟不知此以至于乱今天下少惰矣宜有以激发其心使踊跃于功名以变其俗况乎冗官纷纭如此不知所以节之而又何疑于此乎且陛下与天下之士相期于功名而毋苟得此待之至深也若其宏才大略不乐于小官而无闻焉者使两制得以非常举之此天下亦不过几人而已吏之有过而不得迁者亦使得以功赎如此亦以示陛下之有所推恩而不惟艰之也其二曰臣闻古者之制爵禄必皆孝弟忠信修洁博习闻于乡党而达于朝廷以得之及其后世不然曲艺小数皆可以进然其得之也犹有以取之其弊不若今之甚也今之用人最无谓者其所谓任子乎因其父兄之资以得大官而又任其子弟子将复任其孙孙又任其子是不学而得者尝无穷也夫得之也易则其失之也不甚惜以不学之人而居不甚惜之官其视民如草芥也固宜朝廷自近年始有意于裁节然皆知损之而未得其所损此所谓制其末而不穷其源见其粗而未识其精侥幸之风少衰而犹在也夫圣人之举事不唯曰利而巳必将有以大服天下之心今欲有所去也必使天下知其所以去之之説故虽尽去而无疑何者恃其説明也夫所谓任子者亦犹曰信其父兄而用其子弟云尔彼其父兄固学而得之也学者任人不学者任于人此易晓也今之制苟幸而其官至于可任者举使任之不问其始之何从而得之也且彼任于人不暇又安能任人此犹借资之人而欲从之匄贷不巳难乎臣愚以为父兄之所任而得官者虽至正郎宜皆不听任子弟唯其能自修饰而越録躐次以至于清显者乃听如此则天下之冗官必大衰少而公卿之后皆奋志为学不待父兄之资其任而得官者知后不得复任其子弟亦当勉强不肯终老自弃于庸人此其为益岂特一二而已其三曰臣闻自设官以来皆有考绩之法周室既亡其法废絶自京房建考课之议其后终不能行夫有官必有课有课必有赏罚有官而无课是无官也有课而无赏罚是无课也无官无课而欲求天下之大治臣不识也然更歴千载而终莫之行行之则益以纷乱而终不可考其故何也天下之吏不可以胜考今欲人人而课之必使入于九等之中此宜其颠倒错谬而不若无之为便也臣观自昔行考课者皆不得其术盖天下之官皆有所属之长有功有罪其长皆得以举刺如必人人而课之于朝廷则其长为将安用惟其大吏无所属而莫为之长也则课之所宜加何者其位尊故课一人而其下皆可以整齐其数少故可以尽其能否而不谬今天下所以不大治者守令丞尉贤不肖混淆而莫之辨也夫守令丞尉贤不肖之不辨其咎在职司之不明职司之不明其咎在无所属而莫为之长陛下以无所属之官而寄之以一路其贤不肖当使谁察之古之考绩者皆从司防而至于天子古之司防即今之尚书尚书既废唯御史可以总察中外之官臣愚以为可使朝臣议定职司考课之法而于御史台别立考课之司中丞举其大纲而属官之中选强明者一人以专治其事以举刺多者为上以举刺少者为中以无所举刺者为下因其罢归而奏其治要使朝廷有以为之赏罚其非常之功不可掩之罪又当特有以偿之使职司知有所惩劝则其下守令丞尉不容复有所依违而其所课者又不过数十人足以求得其实此所谓用力少而成功多法无便于此者矣今天下号为太平其实逺方之民穷困巳甚其咎皆在职司臣不敢尽言陛下试加采访乃知臣言之不妄其四曰臣闻古有诸侯臣妾其境内而卿大夫之家亦各有臣陪臣之事其君如其君之事天子此无他其一境之内所以生杀予夺富贵贫贱者皆自我制之此固有以臣妾之也其后诸侯虽废而自汉至唐犹有相君之势何者其署置辟举之权犹足以臣之也是故太守刺史坐于堂上州县之吏拜于堂下虽奔走顿伏其谁曰不然自太祖受命收天下之尊归之京师一命以上皆上所自署而大司农衣食之自宰相至于州县吏虽贵贱相去甚逺而其实皆所与比肩而事主耳是以百余年间天下不知有权臣之威而太守刺史犹用汉唐之制使州县之吏事之如事君之礼皆受天子之爵皆食天子之禄不知其何以臣之也小吏之于大官不忧其有所不从唯恐其从之过耳今天下以贵相髙以贱相谄奈何使州县之吏趋走于太守之庭不啻若仆妾唯唯不给故大吏常恣行不忌其下而小吏不防正以至于曲随谄事助以为虐其能中立而不挠者固已难矣此不足怪其势固使然也夫州县之吏位卑而禄薄去于民最近而易以为奸朝廷所恃以制之者特以厉其廉隅全其节槩而养其气使知有所耻也且必有异材焉后将以为公卿而安可薄哉其尤不可者今以县令従州县之礼夫县令官虽卑其所负一县之责与京朝官知县等耳其吏胥人民习知其官长之拜伏于太守之庭如是之不威也故轻之轻之故易为奸此县令之所以为难也臣愚以为州县之吏事太守可恭逊卑抑不敢抗而巳不至于通名赞拜趋走其下风所以全士大夫之莭且以儆大吏之不法者其五曰臣闻为天下者必有所不可窥是以天下有急不求其素所不用之人使天下不能幸其仓卒而取其禄位唯圣人为能然何则其素所用者缓急足以使也临事而取者亦不足用矣传曰寛则宠名誉之人急则用介胄之士今者所用非所养所养非所用国家用兵之时购方略设武举使天下屠沽健儿皆能徒手攫取陛下之官而兵休之日虽有超世之才而惜斗升之禄臣恐天下有以窥朝廷也今之任为将帅卒有急难而可使者谁也陛下之老将曩之所谓战胜而善守者今亡矣臣愚以为可复武举而为之新制以革其旧弊且昔之所谓武举者盖疎矣其以弓马得者不过挽强引重市井之粗材而以防试中者亦皆记録章句区区无用之学又其取人太多天下之知兵者不宜如此之众而待之又甚轻其第下者不免于役故其所得皆贪污无行之徒豪杰之士耻不忍就宜因贡士之嵗使两制各得举其所闻有司试其可者而陛下亲策之权略之外便于弓马可以出入崄岨勇而有谋者不过取一二人待以不次之位试以守邉之任文有制科武有武举陛下欲得将相于此乎取之十人之中岂无一二斯亦足以济矣其六曰臣闻法不足以制天下以法而制天下法之所不及天下斯欺之矣且法必有所不及也先王知其有所不及是故存其大略而济之以至诚使天下之所以不吾欺者未必皆吾法之所能禁亦其中有所不忍而巳人君御其大臣不可以用法如其左右大臣而必待法而后能御也则其疎逺小吏当复何以哉以天下之大而无可信之人则国不足以为国矣臣观今两制以上非无贤俊之士然皆奉法供职无过而巳莫肯扵绳墨之外为陛下深思逺虑有所建明何者陛下待之于绳墨之内也臣请得举其一二以言之夫两府与两制宜使日夜交于门以讲论当世之务且以习知其为人临事授任以不失其才今法不可以相往来意将以杜其告谒之私也君臣之道不同人臣惟自防人君惟无防之是以欢欣相接而无间以两府两制为可信邪当无所请属以为不可信邪彼何患无所致其私意安在其相往来邪今两制知举不免用封弥誊録既奏而下御史亲往莅之凛凛如鞫大狱使不知谁人之辞又何其甚也臣愚以为如此之类一切撤去彼稍有知宜不忍负若其犹有所欺也则亦天下之不才无耻者矣陛下赫然震威诛一二人可以使天下奸吏重足而立想闻朝廷之风亦必有倜傥非常之才为陛下用也其七曰臣闻为天下者可以名器授人而不可以名器许人人之不可以一日而知也久矣国家以科举取人四方之来者如市一旦使有司第之此固非真知其才之高下大小也特以为姑收之而已将试之为政而观其悠久则必有大异不然者今进士三人之中释褐之日天下望为卿相不及十年未有不为两制者且彼以其一日之长而擅终身之富贵举而归之如有所负如此则虽天下之美才亦或怠而不修其率意恣行者人亦望风畏之不敢按此何为者也且又有甚不便者先王制其天下尊尊相髙贵贵相承使天下仰视朝廷之尊如太山乔岳非扳援所能及苟非有大功与出羣之才则不可以轻得其髙位是故天下知有所忌而不敢觊觎今五尺童子斐然皆有意于公卿得之则不知愧不得则怨何则彼习知其一旦之可以侥幸而无难也如此则匹夫轻朝廷臣愚以为三人之中苟优与一官足以报其一日之长馆阁台省非举不入彼果不才者也其安以从入为彼果才者也其何患无所举此非独以爱惜名器将以重朝廷耳其八曰臣闻古者敌国相观不观扵其山川之崄士马之众相观于人而已髙山大江必有猛兽怪物时见其威故人不敢防夫不必战胜而后服也使之常有所忌而不敢发使吾常有所恃而无所怯耳今以中国之大使夷狄视之不甚畏敢有烦言以渎乱吾听此其心不有所窥其安防如此之无畏也敌国有事相待以将无事相观以使今之所谓使者亦轻矣曰此人也为此官也则以为此使也今岁以某来岁当以某又来岁当以某如县令署役必均而已矣人之才固有所短而不可强其专对捷给勇敢又非可以学致也今必使强之彼有仓惶失次为夷狄笑而巳古者大夫出疆有可以安国家利社稷则专之今法令太密使小吏执简记其旁一摇足辄随而书之虽有竒才辩士亦安所効用彼夷狄观之以为罇爼谈燕之间尚不能办军旅之际固宜其无人也如此将何以破其奸谋而折其骄气哉臣愚以为奉使宜有常人唯其可者而不必均彼其不能者陛下责之以文学政事不必强之扵言语之间以败吾事而亦稍寛其法使得有所施且今世之患以奉使为艰危故必均而后可陛下平世使人而皆得以辞免后有缓急使之出入死地将皆逃邪此臣又非独为出使而言也其九曰臣闻刑之有赦其来逺矣周制八议有可赦之人而无可赦之时自三代之衰始闻有肆赦之令然皆因天下有非常之事凶荒流离之后盗贼垢污之余于是有以沛然洗濯于天下而犹不若今之因郊而赦使天下之凶民可以逆知而侥幸也平时小民畏法不敢趦趄当郊之歳盗贼公行罪人满狱为天下者将何利于此而又糜散帑廪以赏无用冗杂之兵一经大礼费以万亿赋敛之不轻民之不聊生皆此之故也以陛下节用爱民非不欲去此矣顾以为所从来久逺恐一旦去之天下必以为少恩而凶豪无赖之兵或因以为词而生乱此其所以重改也盖事有不可改而遂不改者其忧必深改之则其祸必速惟其不失推恩而有以救天下之弊者臣愚以为先郊之嵗可因事为词特发大号如郊之赦与军士之赐且告之曰吾于天下非有惜乎推恩也惟是凶残之民知吾当赦辄以犯法以贼害吾良民今而后赦不于郊之嵗以为常制天下之人喜乎非郊之嵗而得郊之赏也何暇虑其后其后四五年而行之七八年而行之又従而尽去之天下晏然不知而日以逺矣且此出扵五代之后兵荒之间所以姑息天下而安反侧耳后之人相承而不能去以至于今法令明具四方无虞何畏而不改今不为之计使奸人猾吏养为盗贼而后取租赋以啖骄兵乘之以饥馑鲜不及乱矣当此之时欲为之计其犹有及乎其十曰臣闻古者所以采庶人之议为其疏贱而无嫌也不知爵禄之可爱故其言公不知君威之可畏故其言直今臣幸而未立于陛下之朝无所爱惜顾念于其心者是以天下之事陛下之诸臣所不敢尽言者臣请得以僣言之陛下擢用俊贤思致太平今防年矣事垂立而辄废功未成而旋去陛下知其所由乎陛下知其所由则今之在位者皆足以有立若犹未也虽得贤臣千万天下终不可为何者小人之根未去也陛下遇士大夫有礼凡在位者不敢用防狎戱嫚以求亲媚于陛下而谗言邪谋之所由至于朝廷者天下之人皆以为陛下不疎逺宦官之过陛下特以为耳目玩弄之臣而不知其隂贼险诈为害最大天下之小人无由至于陛下之前故皆道扵宦官珠玉锦绣所以为赂者络绎于道以间闗龃龉贤人之谋陛下縦不听用而大臣常有所顾忌以不得尽其心臣故曰小人之根未去也窃闻之道路陛下将有意乎去而疎之也若如所言则天下之福然臣方以为忧而未敢贺也古之小人有为君子之所抑而反激为天下之祸者臣每痛伤之盖东汉之衰宦官用事阳球为司校尉发愤诛王甫等数人磔其尸于道中常侍曹节过而见之遂奏诛阳球而宦官之用事过于王甫之未诛其后窦武何进又欲去之而反以遇害故汉之衰至扵扫地而不可救夫君子之去小人惟防尽去乃无后患惟陛下思宗庙社稷之重与天下之可畏既去之又去之既疎之又疎之刀锯之余必无忠良纵有区区之小节不过闱闼扫洒之勤无益于事惟能务絶其根使朝廷清明而忠言嘉谟易以入则天下无事矣惟陛下无使为臣之所料而后世以臣为知言不胜大愿曩臣所着二十二篇略言当世之要陛下虽以此召臣然臣观朝廷之意特以其文采词致稍有可嘉而未必其言之可用也天下无事臣每每狂言以迂濶为世笑然臣以为必将有时而不迂濶也贾谊之防不用扵孝文之时而使主父偃之徒得其余论而施之于孝武之世夫施之于孝武之世固不如用之于孝文之时之易也臣虽不及古人惟陛下不以一布衣之言而忽之不胜越次忧国之心效其所见且非陛下召臣臣言无以至于朝廷今老矣恐后无由复言故云云之多至于此也惟陛下寛之臣洵诚惶诚惧顿首顿首谨书









　　嘉祐集巻十
　　钦定四库全书
　　嘉祐集巻十一
　　宋　苏洵　撰
　　书六首
　　上韩枢密书
　　太尉执事洵著书无他长及言兵事论古今形势至自比贾谊所献权书虽古人已往成败之迹苟深晓其义施之于今无所不可昨因请见求进末议太尉许诺谨撰其説言语朴直非有惊世絶俗之谈甚髙难行之论太尉取其大纲而无责其纎悉盖古者非用兵决胜之为难而养兵不用之可畏今夫水激之山放之海决之为沟塍壅之为沼沚是天下之人能之委江湖注淮泗汇为洪波潴为大湖万世而不溢者自禹之后未之见也夫兵者聚天下不义之徒授之以不仁之器而教之以杀人之事夫惟天下之未安盗贼之未殄然后有以施其不义之心用其不仁之器而试其杀人之事当是之时勇者无余力智者无余谋巧者无余技故其不义之心变而为忠不仁之器加之于不仁而杀人之事施之于当杀及夫天下既平盗贼既殄不义之徒聚而不散勇者有余力则思以为乱智者有余谋则思以为奸巧者有余技则思以为诈于是天下之患杂然出矣葢虎豹终日而不杀则跳踉大叫以发其怒蝮蝎终日而不螫则噬齧草木以致其毒其理固然无足怪者昔者刘项奋臂于草莽之间秦楚无赖子弟千百为辈争起而应者不可胜数转鬭五六年天下厌兵项籍死而髙祖亦已老矣方是时分王诸将改定律今与天下休息而韩信黥布之徒相继而起者七国髙祖死于介胄之间而莫能止也连延及于吕氏之祸讫孝文而后定是何起之易而收之难也刘项之势初若决河顺流而下诚有可喜及其崩渎四出放乎数百里之间拱手而莫能救也呜呼不有圣人何以善其后太祖太宗躬擐甲胄跋履险阻以斩刈四方之蓬蒿用兵数十年谋臣猛将满天下一旦巻甲而休之传四世而天下无变此何术也荆楚九江之地不分于诸将而韩信黥布之徒无以啓其心也虽然天下无变而兵久不用则其不义之心蓄而无所发饱食优游求逞于良民观其平居无事出怨言以邀其上一日有急是非人得千金不可使也往年诏天下缮完城池西川之事洵实亲见凡郡县之富民举而籍其名得钱数百万以为酒食餽饷之费杵声未絶城辄随壊如此者数年而后定卒事官吏相贺卒徒相矜若战胜凯旋而徒赏者比来京师游阡陌间其曹往往偶语无所讳忌闻之土人方春时尤不忍闻葢时五六月矣防京师忧大水锄耰畚筑列于两河之壖县官日费千万传呼劳问之声不絶者数十里犹且睊睊狼顾莫肯效用且夫内之如京师之所闻外之如西川之所亲见天下之势今何如也御将者天子之事也御兵者将之职也天子者养尊而处优树恩而收名与天下为喜乐者也故其道不可以御兵人臣执法而不求情尽心而不求名出死力以捍社稷天下之心系于一人而已不与焉故御兵者人臣之事不可以累天子也今之所患大臣好名而惧谤好名则多树私恩惧谤则执法不坚是以天下之兵豪纵至此而莫之或制也顷者狄公在枢府号为寛厚爱人狎昵士卒得其欢心而太尉适承其后彼狄公者知御外之术而不知治内之道此边将材也古者兵在外爱将军而忘天子在内爱天子而忘将军爱将军所以战爱天子所以守狄公以其御外之心而施诸其内太尉不反其道而何以为治或者以为兵久骄不治一旦绳以法恐因以生乱昔者郭子仪去河南李光弼实代之将至之日张用济斩于辕门三军股栗夫以临淮之捍而代汾阳之长者三军之士竦然如赤子之脱慈母之懐而立乎严师之侧何乱之敢生且夫天子者天下之父母也将相者天下之师也师虽严赤子不以怨其父母将相虽厉天下不以咎其君其势然也天子者可以生人杀人故天下望其生及其杀之也天下曰是天子杀之故天子不可以多杀人臣奉天子之法虽多杀天下无以归怨此先王所以威懐天下之术也伏惟太尉思天下所以长久之道而无幸一时之名尽至公之心而无防三军之多言夫天子推深仁以结其心太尉厉威武以振其堕彼其思天子之深仁则畏而不至于怨思太尉之威武则爱而不至于骄君臣之体顺而畏爱之道立非太尉吾谁望邪不宣洵再拜
　　上富丞相书
　　相公阁下往年天子震怒出逐宰相选用旧臣堪付属以天下者使在相府与天下更始而阁下之位实在第三方是之时天下咸喜相庆以为阁下惟不为宰相也故黙黙在此方今困而后起起而复为宰相而又值乎此时也不为而何为且吾君之意待之如此其厚也不为而何以副吾望故咸曰后有下令而异于他日者必吾富公也朝夕而待之跂首而望之望望然而不获见也戚戚然而疑呜呼其弗获闻也必其逺也进而及于京师亦无闻焉不敢以疑犹曰天下之人如此其众也数十年之间如此其变也皆曰贤人焉或曰彼其中则有説也而天下之人则未始见也然而不能无忧葢古之君子爱其人也则忧其无成且尝闻之古之君子相是君也与是人也皆立于朝则使吾皆知其为人皆善者也而后无忧且一人之身而欲擅天下之事虽见信于当世而同列之人一言而疑之则事不可以成今夫政出于他人而不惧事不出于已而不忌是二者惟善人为能然犹欲得其心焉若夫众人政出于他人而惧其害已事不出于已而忌其成功是以有不平之心生夫或居于吾前或立于吾后而皆有不平之心焉则身危故君子之处于其间也不使之不平于我也周公立于明堂以听天下而召公惑何者天下固惑乎大者也召公犹未能信乎吾之此心也周公定天下诛管蔡告召公以其志以安其身以及于成王故凡安其身者以安乎周也召公之于周公管蔡之于周公是二者亦皆有不平之心焉以为周之天下公将遂取之也周公诛其不平而不可告语者告其可以告语者而和其不平之心然则非其必不可以告语者则君子未始不欲和其心天下之人从仕而至于卿大夫宰相集处其上相之所为何虑而不成不能忍其区区之小忠以成其不平之衅则害其大事是以君子忍其小忠以容其小过而杜其不平之心然后当大事而听命焉且吾之小忠不足以易吾之大事也故宁小容焉使无芥蔕于其间古之君子与贤者竝居而同乐故其责之也详不幸而与不肖者偶不图其大而治其细则阔逺于事情而无益于当世故天下无事而后可与争此不然则否昔者诸吕用事陈平忧惧计无所出陆贾入见説之使交欢周勃陈平用其防卒得绛侯北军之助以灭诸吕夫绛侯木强之人也非陈平致之而谁也故贤人者致其不贤者非夫不贤者之能致贤者也曩者陛下即位之初寇莱公为相惟其侧有小人不能诛又不能与之无忿故终以斥去及范文正公在相府又欲以嵗月尽治天下事失于急与不忍小忿故羣小人亦急逐之一去遂不复用以殁其身伏惟阁下以不世出之才立于天子之下百官之上此其深谋逺虑必有所处而天下之人犹未获见洵西蜀之人也窃有志于今世愿一见于堂上伏惟阁下深思之无忽
　　上文丞相书
　　昭文相公执事天下之事制之在始始不可制制之在末是以君子慎始而无后忧救之于其末而其始不为无谋失诸其始而邀诸其终而天下无遗事是故古者之制其始也有百年之前而为之者也盖周公营乎东周数百年而待乎平王之东迁也然及其收天下之士而责其贤不肖之分则未尝于其始焉而制其极盖尝举之于诸侯考之于太学引之于射宫而试之以弓矢如此其备矣然而管叔蔡叔文王之子而武王周公之弟也生而与之居处习知其性之所好恶与夫居之于太学而习之于射宫者宜愈详矣然其不肖之实卒不见于此时及其出为诸侯监国临大事而不克自定然后败露以见其不肖之才且夫张弓而射之一不失容此不肖者或能焉而圣人岂以为此足以尽人之才盖将为此名以收天下之士而后观其临事而黜其不肖故曰始不可制制之在末于此有人求金于沙敛而扬之惟其扬之也精是以责金于扬而敛则无择焉不然金与沙砾皆不录而已矣故欲求尽天下之贤俊莫若略其始欲求责实于天下之官莫若精其终今者天下之官自相府而至于一县之丞尉其为数实不可胜计然而大数已定余吏滥于官籍大臣建议减任子削进士以求便天下窃观古者之制略于始而精于终使贤者易进而不肖者易犯夫易犯故易退易进故贤者众众贤进而不肖者易退夫何患官冗今也艰之于其始窃恐夫贤者之难进与夫不肖者之无以异也方今进退天下士大夫之权内则御史外则转运而士大夫之间洁然而无过可任以为吏者其实无几且相公何不以意推之往年呉中复在犍为一月而发二吏中复去职而吏之以罪免者旷嵗无有也虽然此特洵之所见耳天下之大则又可知矣国家法令甚严洵从蜀来见凡吏商者皆不征非追胥调发皆得役天子之夫是以知天下之吏犯法者甚众从其犯而黜之十年之后将分职之不给此其权在御史转运而御史转运之权实在相公顾甚易为也今四方之士防于京师口语借借莫不为此然皆莫肯一言于其上诚以为近于私我也洵西蜀之人方不见用于当世幸又不复以科举为意是以肆言于其间而可以无嫌伏惟相公慨然有忧天下之心征伐四国以安天子毅然立朝以威制天下名著功遂文武竝济此其享功业之重而居富贵之极于其平生之所望无复慊然者惟其获天下之多士而与之皆乐乎此可以复动其志故遂以此告其左右惟相公亮之
　　上田枢密书
　　天之所以与我者夫岂偶然哉尧不得以与丹朱舜不得以与商均而瞽叟不得夺诸舜发于其心出于其言见于其事确乎其不可易也圣人不得以与人父不得夺诸其子于此见天之所以与我者不偶然也夫其所以与我者必有以用我也我知之不得行之不以告人天固用之我实置之其名曰弃天自卑以求幸其言自小以求用其道天之所以与我者何如而我如此也其名曰防天弃天我之罪也亵天亦我之罪也不弃不亵而人不我用不我用之罪也其名曰逆天然则弃天防天者其责在我逆天者其责在人在我者吾将尽吾力之所能为者以塞夫天之所以与我之意而求免乎天下后世之讥在人者吾何知焉吾求免夫一身之责之不暇而为人忧乎哉孔子孟轲之不遇老于道涂而不倦不愠不怍不沮者夫固知夫责之所在也衞灵鲁哀齐宣梁惠之徒之不足相与以有为也我亦知之矣抑将尽吾心焉耳吾心之不尽吾恐天下后世无以责夫衞灵鲁哀齐宣梁惠之徒而彼亦将有以辞其责也然则孔子孟轲之目将不瞑于地下矣夫圣人贤人之用心也固如此如此而生如此而死如此而贫贱如此而富贵升而为天沉而为渊流而为川止而为山彼不预吾事吾事毕矣窃怪夫后之贤者之不能自处其身也饥寒穷困之不胜而号于人呜呼使其诚死于饥寒穷困邪则天下后世之责将必有在彼其身之责不自任以为忧而我取而加之吾身不已过乎今洵之不肖何敢以自列于圣贤然其心亦有所不甚自轻者何则天下之学者孰不欲一蹴而造圣人之域然及其不成也求一言之几乎道而不可得也千金之子可以贫人可以富人非天之所与虽以贫人富人之权求一言之几乎道不可得也天子之宰相可以生人可以杀人非天之所与虽以生人杀人之权求一言之几乎道不可得也今洵用力于圣人贤人之术亦已久矣其言语其文章虽不识其果可以有用于今而传于后与否独怪其得之之不劳方其致思于心也若或起之得之心而书之纸也若或相之夫岂无一言之几乎道千金之子天子之宰相求而不得者一旦在已故其心得以自负或者天其亦有以与我也曩者见执事于益州当时之文浅狭可笑饥寒穷困乱其心而声律记问又从而破坏其体不足观也已数年来退居山野自分永弃与世俗日疎阔得以大肆其力于文章诗人之优柔骚人之精深孟韩之温淳迁固之雄刚孙呉之简切投之所向无不如意常以为董生得圣人之经其失也流而为迂鼂错得圣人之权其失也流而为诈有二子之才而不流者其惟贾生乎惜乎今之世愚未见其人也作防二道曰审势审敌作书十篇曰权书洵有山田一顷非凶嵗可以无饥力耕而节用亦足以自老不肖之身不足惜而天之所与者不忍弃且不敢亵也执事之名满天下天下之士用与不用在执事故敢以所谓策二道权书十篇者为献平生之文逺不可多致有洪范论史论七篇近以献内翰欧阳公度执事与之朝夕相从而议天下之事则斯文也其亦庶乎得陈于前矣若夫其言之可用与其身之可贵与否者执事事也执事责也于洵何有哉
　　上余青州书
　　洵闻之楚人髙令尹子文之行曰三以为令尹而不喜三夺其令尹而不怒其为令尹也楚人为之喜而其去令尹也楚人为之怒已不期为令尹而令尹自至夫令尹子文岂独恶夫富贵哉知其不可以求得而安其自得是以喜怒不及其心而人为之嚣嚣嗟夫岂亦不足以见已大而人小邪脱然为弃于人而不知弃之为悲纷然为取于人而不知取之为乐人自为弃我取我而吾之所以为我者如一则亦不足以髙视天下而窃笑矣哉昔者明公之初自夺于南海之滨而为天下之名卿当其盛时激昻慷慨论得失定可否左摩西羌右揣契丹奉使千里弹压强悍不屈之人其辩如决河流而东注诸海名声四溢于中原而滂薄于遐逺之国可谓至盛矣及至中废而为海滨之匹夫盖其间十有余年明公无求于人而人亦无求于明公者其后适防南蛮纵横放肆充斥万里而莫之或救明公乃起于民伍之中折尺棰而笞之不旋踵而南方乂安夫明公岂有求而为之哉适防事变以成大功功成而爵禄至明公之于进退之事盖亦绰绰乎有余裕矣悲夫世俗之人纷纷于富贵之间而不知自止达者安于逸乐而习为髙岸之节顾视四海饥寒穷困之士莫不颦蹙呕哕而不乐穷者藜藿不饱布褐不暖习为贫贱之所摧折仰望贵人之辉光则为之颠倒而失措此二人者皆不可与语于轻富贵而安贫贱何者彼不知贫富贵贱之正味也夫惟天下之习于富贵之荣而忸于贫贱之辱者而后可与语此今夫天下之所以奔走于富贵者我知之矣而不敢以告人也富贵之极止于天子之相而天子之相果谁为之名耶岂天为之名邪其无乃亦人之自名邪夫天下之官上自三公至于卿大夫而下至于士此四人者皆人之所自为也而人亦自贵之天下以为此四者絶羣离类特立于天下而不可几近则不亦大惑矣哉盖亦反其本而思之夫此四名者其初盖出于天下之人出其私意以自相号呼者而已矣夫此四名者果出于人之私意所以自相号呼也则夫世之所谓贤人君子者亦何以异此有才者为贤人而有徳者为君子此二名者夫岂轻也哉而今世之士得为君子者一为世之所弃则以为不若一命士之贵而况以与三公争哉且夫明公昔者之伏于南海与夫今者之为东诸侯也君子岂有间于其间而明公亦岂有以自轻而自重哉洵以为明公之习于富贵之荣而狃于贫贱之辱其尝之也盖以多矣是以极言至此而无所迂曲洵西蜀之匹夫尝有志于当世因循不遇遂至于老然其尝所欲见者天下之士盖有五六人五六人者已略见矣而独明公之未尝见每以为恨今明公来朝而洵适在此是以不得不见伏惟加察幸甚












　　嘉祐集巻十一
　　钦定四库全书
　　嘉祐集巻十二
　　宋　苏洵　撰
　　书九首
　　上欧阳内翰第一书
　　内翰执事洵布衣穷居尝窃有叹以为天下之人不能皆贤不能皆不肖故贤人君子之处于世合必离离必合往者天子方有意于治而范公在相府富公为枢密副使执事与余公蔡公为谏官尹公驰骋上下用力于兵革之地方是之时天下之人毛髪丝粟之才纷纷然而起合而为一而洵也自度其愚鲁无用之身不足以自奋于其间退而养其心幸其道之将成而可以复见于当世之贤人君子不幸道未成而范公西富公北执事与余公蔡公分散四出而尹公亦失势奔走于小官洵时在京师亲见其事忽忽仰天叹息以为斯人之去而道虽成不复足以为荣也既复自思念徃者众君子之进于朝其始也必有善人焉推之今也亦必有小人焉间之今之世无复有善人也则已矣如其不然也吾何忧焉姑养其心使其道大有成而待之何伤退而处十年虽未敢自谓其道有成矣然浩浩乎其胸中若与曩者异而余公适亦有成功于南方执事与蔡公复相继登于朝富公复自外入为宰相其势将复合为一喜且自贺以为道既已粗成而果将有以发之也既又反而思其向之所慕望爱悦之而不得见之者葢有六人今将往见之矣而六人者已有范公尹公二人亡焉则又为之澘然出涕以悲呜呼二人者不可复见矣而所恃以慰此心者犹有四人也则又以自解思其止于四人也则又汲汲欲一识其面以发其心之所欲言而富公又为天子之宰相逺方寒士未可遽以言通于其前余公蔡公逺者又在万里外独执事在朝廷间而其位差不甚贵可以叫呼扳援而闻之以言而饥寒衰老之病又痼而留之使不克自至于执事之庭夫以慕望爱悦其人之心十年而不得见而其人巳死如范公尹公二人者则四人之中非其势不可遽以言通者何可以不能自往而遽已也执事之文章天下之人莫不知之然窃自以为洵之知之特深愈于天下之人何者孟子之文语约而意尽不为巉刻斩絶之言而其锋不可犯韩子之文如长江大河浑浩流转鱼鼋蛟龙万怪惶惑而抑遏蔽掩不使自露而人自见其渊然之光苍然之色亦自畏避不敢迫视执事之文纡余委备往复百折而条达疎畅无所间断气尽语极急言竭论而容与闲易无艰难劳苦之态此三者皆断然自为一家之文也惟李翺之文其味黯然而长其光油然而幽俯仰揖让有执事之态陆贽之文遣言措意切近的当有执事之实而执事之才又自有过人者盖执事之文非孟子韩子之文而欧阳子之文也夫乐道人之善而不为谄者以其人诚足以当之也彼不知者则以为誉人以求其悦己也夫誉人以求其悦己洵亦不为也而其所以道执事光明盛大之徳而不自知止者亦欲执事之知其知我也虽然执事之名满于天下虽不见其文而固已知有欧阳子矣而洵也不幸堕在草野泥涂之中而其知道之心又近而粗成而欲徒手奉咫尺之书自托于执事将使执事何从而知之何从而信之哉洵少年不学生二十五年始知读书从士君子游年既已晚而又不遂刻意厉行以古人自期而视与已同列者皆不胜已则遂以为可矣其后困益甚然每取古人之文而读之始觉其出言用意与已大别时复内顾自思其才则又似夫不遂止于是而巳者由是尽烧曩时所为文数百篇取论语孟子韩子及其他圣人贤人之文而兀然端坐终日以读之者七八年矣方其始也入其中而惶然博观于其外而骇然以惊及其久也读之益精而其胸中豁然以明若人之言固当然者然犹未敢自出其言也时既久胸中之言日益多不能自制试出而书之已而再三读之浑浑乎觉其来之易矣然犹未敢以为是也近所为洪范论史论凡七篇执事观其如何嘻区区而自言不知者又将以为自誉以求人之知已也惟执事思其十年之心如是之不偶然也而察之
　　上欧阳内翰第二书
　　内翰谏议执事士之能以其姓名闻乎天下后世者夫岂偶然哉以今观之乃可以见生而同乡学而同道以某问某葢有曰吾不闻者焉而况乎天下之广后世之逺虽欲髣髴岂易得哉古之以一能称以一善书者愚未尝敢忽也今夫羣羣焉而生逐逐焉而死者更千万人不称不书也彼之以一能称以一善书者皆有以过乎千万人者也自孔子没百有余年而孟子生孟子之后数十年而至荀卿子荀卿子后乃稍阔逺二百余年而扬雄称于世扬雄之死不得其继千有余年而后属之韩愈氏韩愈氏没三百年矣不知天下之将谁与也且以一能称以一善书者皆不可忽则其多称而屡书者其为人宜尤可贵重奈何数千年之间四人而无加此其人宜何如也天下病无斯人天下而有斯人也宜何以待之洵一穷布衣于今世最为无用思以一能称以一善书而不可得者也况夫四子者之文章诚不敢冀其万一顷者张益州见其文以为似司马子长洵不悦辞焉夫以布衣而王公大人称其文似司马迁不悦而辞无乃为不近人情诚恐天下之人不信且惧张公之不能副其言重为世俗笑耳若执事天下所就而折衷者也不知其不肖称之曰子之六经论荀卿子之文也平生为文求于千万人中使其姓名髣髴于后世而不可得今也一旦而待齿于四人者之中天下乌有是哉意者其失于斯言也执事于文称师鲁于诗称子美圣俞未闻其有此言也意者其戏也惟其愚而不顾日书其所为文惟执事之求而致之既而屡请而屡辞焉曰吾未暇读也退而处不敢复见甚慙于朋友曰信矣其戏虽然天下不知其为戏将有以议执事洵亦且得罪执事怜其平生之心苟以为可教亦足以慰其衰老唯无曰荀卿云者幸甚
　　与欧阳内翰第三书
　　洵啓昨出京仓惶遂不得一别去后数日始知悔恨盖一时间变出不意遂扰乱如此怏怅怏怅不审日来尊履何似二子轼辙竟不免丁忧今已到家月余幸且存活洵道途奔波老病侵陵成一翁矣自思平生羁蹇不遇年近五十始识阁下倾葢晤语便若平生非徒欲援之于贫贱之中乃与切磨议论共为不朽之计而事未及成辄闻此变孟轲有云行或使之止或尼之岂信然邪洵离家时无壮子弟守舍归来屋庐倒坏篱落破漏如逃亡人家今且谢絶过从杜门不出亦稍稍取旧书读之时有所怀辄欲就阁下评议忽惊相去已四千里思欲跂首望见君子之门庭不可得也所示范公碑文议及申公事节最为深厚近试以语人果无有晓者毎念及此郁郁不乐阁下虽贤俊满门足以啸歌俯仰终日不闷然至于不言而心相谕者阁下于谁取之自蜀至秦山行一月自秦至京师又沙行数千里非有名利之所驱与凡事之不得巳者孰为来哉洵老矣恐不能复东阁下当时赐音问以慰孤耿病中无聊深愧疎略惟千万珍重
　　上欧阳内翰第四书
　　洵啓夏热伏惟提举内翰尊万福向为京兆尹天下谓公当由此得政其后闻有此授或以为拂世戾俗过在于不肯卤莽然此岂足为公损益哉洵久不奉书非敢有懈以为用公之奏而得召恐有私谢之嫌今者洵既不行而朝廷又欲必致之恐听者不察以为匹夫而要君命苟以为髙而求名亦且得罪于门下是故略陈其一二以晓左右闻之孟轲曰仕不为贫而有时乎为贫洵之所为欲仕者为贫乎实未至于饥寒而不择以为行道乎道固不在我且朝廷将何以待之今人之所谓富贵髙显而近于君可以行道者莫若两制然犹以为不得为宰相有所牵制于其上而不得行其志为宰相者又以为时不可为而我将有所待若洵又可以行道责之邪始公进其文自丙申之秋至戊戌之冬凡七百余日而得召朝廷之事其节目期限如此之繁且久也使洵今日治行数月而至京师旅食于都市以待命而数月间得试于所谓舍人院者然后使诸公专考其文亦一二年幸而以为不谬可以及等而奏之从中下相府相与拟议又须年载间而后可以庶几有望于一官如此洵固以老而不能为矣人皆曰求仕将以行道若此者果足以行道乎既不足以行道而又不至于为贫是二者皆无名焉是故其来迟迟而未甚乐也王命且再下洵若固辞必将以为沽名而有所希望今嵗之秋轼辙已服阕亦不可不与之俱东恐内翰怪其久而不来是以略陈其意拜见尚逺唯千万为国自重
　　上欧阳内翰第五书
　　内翰侍郎执事洵以无用之才久为天下之弃民行年五十未尝见役于世执事独以为可收而论之于天子再召之试而洵亦再辞独执亊之意叮宁而不肯已朝廷虽知其不肖不足以辱士大夫之列而重违执亊之意譬之巫医卜祝特捐一官以乞之自顾无分毫之功有益于世而王命至门不知辞譲不畏简书朋友之讥而苟以为荣此所以深愧于执事久而不至于门也然君子之相从本非以求利盖亦乐乎天下之不知其心而或者之深知之也执事之于洵未识其面也见其文而知其心旣见也闻其言而信其平生洵不以身之进退出处之间有谒于执事而执事亦不以称誉荐防之故有徳于洵再召而辞也执事不以为矫而知其耻于自求一命而受也执事不以为贪而知其不欲为异其去不追而其来不拒其大不荣而其小不辱此洵之所以自信于心者而执事举知之故凡区区而至门者为是谢也礼曰仕而未有禄者君有餽焉曰献使焉曰寡君违而君薨弗为服也古之君子重以其身臣人者盖为是也哉子思孟轲之徒至于是国国君使人餽之其词曰寡君使某有献于从者布衣之尊而至于此惟不食其禄也今洵已有名于吏部执事其将以道取之邪则洵也犹得以宾客见不然其将与奔走之吏同趋于下风此洵所以深自怜也唯所裁择
　　上王长安书
　　判府左丞阁下天下无事天子甚尊公卿甚贵士甚贱从士而逆数之至于天子其积也甚厚其为变也甚难是故天子之尊至于不可指而士之卑至于可杀呜呼见其安而不见其危如此而已矣衞懿公之死非其无人也以鹤辞而不与战也方其未败也天下之士望为其鹤而不可得也及其败也思以千乘之国与匹夫共之而不可得也人知其卒之至于如此则天子之尊可以栗栗于上而士之卑可以肆志于下又焉敢以势言哉故夫士之贵贱其势在天子天子之存亡其权在士世衰道丧天下之士学之不明持之不坚于是始以天子存亡之权下而就一匹夫贵贱之势甚矣夫天下之惑也持千金之璧以易一瓦缶几何其不举而弃诸沟也古之君子其道相为徒其徒相为用故一夫不用乎此则天下之士相率而去之使夫上之人有失天下士之忧而后有失一士之惧今之君子幸其徒之不用以苟容其身故其始也轻用之而其终也亦轻去之呜呼其亦何便于此也当今之世非有贤公卿不能振其前非有贤士不能奋其后洵从蜀来明日将至长安见明公而东伏惟读其书而察其心以轻重其礼幸甚幸甚
　　上张侍郎第一书
　　侍郎执事明公之知洵洵知之明公知之他人亦知之洵之所以获知于明公明公之所以知洵者虽暴之天下皆可以无愧今也将有所私告于执事今将以屑屑之私坏败其至公之节欲忍而不言而不能欲言而不果勃然交于胸中心不宁而顔忸怩者累月而后决窃见古之君子知其人也忧其人以至于其父母昆弟妻子以至于其亲族朋友忧之固其责也虽然自我求之则君子讥焉知之而不忧不忧而求人忧则君子交讥之洵之意以为宁在我而无宁在明公故用此决其意而发其言以私告于下执事明公试一听之洵有二子轼辙龆龀授经不知他习进趋拜跪仪状甚野而独于文字中有可观者始学声律既成以为不足尽力于其间读孟韩文一见以为可作引笔书纸日数千言坌然溢出若有所相年少狂勇未尝更变以为天子之爵禄可以攫取闻京师多贤士大夫欲往从之游因以举进士洵今年几五十以嬾钝废于世誓将絶进取之意惟此二子不忍使之复为湮沦弃置之人今年三月将与之如京师一门之中行者三人而居者尚十数口为行者计则害居者为居者计则不能行恓恓焉无所告诉夫以负贩之夫左提妻右挈子奋身而往尚不可御有明公以为主公焉往而不济今也望数千里之外茫然如梯天而航海蓄缩而不进洵亦羞见朋友明公居齐桓晋文之位惟其不知洵惟其知而不忧则又何説不然何求而不克轻之于鸿毛重之于泰山髙之于九天逺之于万里明公一言天下谁议将使轼辙求进于下风明公引而察之有一不如所言愿赐诛絶以惩欺罔之罪
　　上张侍郎第二书
　　省主侍郎执事洵始至京师时平生亲旧往往在此不见者葢十年矣惜其老而无成问所以来者既而皆曰子欲有求无事他人须张益州来乃济且云公不惜数千里走表为子求官苟归立便殿上与天子相唯诺顾不肯邪退自思公之所与我者葢不为浅所不可知者唯其力不足而势不便不然公与我无爱也闻之古人日中必熭操刀必割当此时也天子虚席而待公其言宜无不听用洵也与公有如此之旧适在京师且未甚老而犹足以有为也此时而无成亦足以见他人之无足求而他日之无及也已昨闻车马至此有日西出百余里迎见雪后苦风晨至郑州辱黒面烈僮仆无人色从逆旅主人得束薪緼火良久乃能以见出郑州十里许有导骑从东来惊愕下马立道周云宋端明且至从者数百人足声如雷已过乃敢上马徐去私自伤至此伏惟明公所谓洁防而有文可以比汉之司马子长者盖穷困如此岂不为之动心而待其多言邪
　　上韩舍人书
　　舍人执事方今天下虽号无事而政化未清狱讼未衰息赋敛日重府库空竭而大者又有二敌之不臣天子震怒大臣忧恐自两制以上宜皆苦心焦思日夜思念求所以解吾君之忧者洵自惟闲人于国家无丝毫之责得以优游终嵗咏歌先王之道以自乐时或作为文章亦不求人知以为天下方事事而王公大人岂暇见我哉是以逾年在京师而其平生所愿见如君侯者未尝一至其门有来告洵以所欲见之之意洵不敢不见然不至君侯见之而何也天子求治如此之急君侯为两制大臣岂欲见一闲布衣与之论闲事邪此洵所以不敢遽见也自闲居十年人事荒废渐不喜承迎将逢拜伏拳跽王公大人苟能无以此求之使得从容坐隅时出其所学或亦有足观者今君侯辱先求之此其必有所异乎世俗者矣孟子曰段干木逾垣而避之泄柳闭门而不纳是皆已甚迫斯可以见矣呜呼吾岂斯人之徒欤欲见我而见之不欲见而徐去之何伤况如君侯平生所愿见者又何辞焉不宣洵再拜








　　嘉祐集巻十二
　　钦定四库全书
　　嘉祐集巻十三
　　宋　苏洵　撰
　　书八首
　　上韩丞相书
　　洵年老无聊家产破壊欲从相公乞一官职非敢望如朝廷所以待贤俊使之志得道行者但差胜于今粗可以养生遗老者耳去嵗防朝廷授洵试校书郎亦非敢少之也使朝廷过听而洵侥幸不过得一京官终不能如汉唐之际所以待处士者则京官之与试衔又何足分多少于其间而必为彼不为此邪然其所以区区无厌复有求于相公者实以家贫无赀得六七千钱诚不足以赡养又况忍穷耐老望而未可得邪凡人为官稍可以纾意快志者至京朝官始有其髣髴耳自此以下者皆劳觔苦骨摧折精神为人所役使去仆无几也然天下之士所以求之如不及得之而喜者彼诚少年将有所忍于此以待至于纾意快志者也若洵者计其年岂足以有待邪今且守选数年然后得窥尚书省门又待阙嵗余而到任幸而得免于负犯废放又守选又待阙如此十四五年谨守以满七八考又幸而有举主五六人然后敢望于改官当此之时洵葢七十矣譬如豫章橘柚非老人所种也洵久为布衣无官长拘辖自觉筋骨疎强不堪为州县趋走拜伏小吏相公若别除一官而幸与之愿得尽力就使无补亦必不至于恣睢漫漶以伤害王民也今朝廷糊名以取人保任以得官苟应格者虽屠沽不得不与何者虽欲爱惜而无由也今洵幸为诸公所知似不甚浅而相公尤为有意至于一官则反覆迟疑不决者累嵗嗟夫岂天下之官以洵故冗邪洵少时自处不甚卑以为遇时得位当不卤莽及长知取士之难遂絶意于功名而自托于学术实亦有得而足恃自去嵗以来始复读易作易传百余篇此书若成则自有易以来未始有也今也亦不甚恋恋于一官如必无可推致之理亦幸明告之无使其首鼠不决欲去而迟迟也世人施恩则望报苟有以相博则叩之也易今洵已潦倒有二子又皆抗拙如洵相公岂能施此不报之恩邪相公往时为洵言欲为欧阳公言子者数矣而见辄忘之以为怪洵诚惧其或有意欲收之也而复忘之故忍耻而一言不宣洵再拜
　　上韩昭文论山陵书
　　四月二十三日将仕郎守霸州文安县主簿礼院编纂苏洵惶恐再拜上书昭文相公执事洵本布衣书生才无所长相公不察而辱收之使与百执事之末平居思所以仰报盛徳而不获其所今者先帝新弃万国天子始亲政事当海内倾耳侧目之秋而相公实为社稷柱石莫先之臣有百世不磨之功伏惟相公将何以处之古者天子即位天下之政必有所不及安席而先行之者盖汉昭即位休息百役与天下更始故其为天子曽未逾月而恩泽下布于海内窃惟当今之事天下之所谓最急而天子之所宜先行者辄敢以告于左右窃见先帝以俭徳临天下在位四十余年而宫室游观无所增加帏簿器皿陋而不易天下称颂以为文景之所不若今一旦奄弃臣下而有司乃欲以末世送无益之费侵削先帝休息长养之民掇取厚之名而遗之以累其盛明故洵以为当今之议莫若薄窃闻顷者癸酉赦书既出郡县无以赏兵例皆贷钱于民民之有钱者皆莫肯自输于是有威之以刀劒驱之以笞棰为国结怨仅而得之者小民无知不知与国同忧方且狼顾而不宁而山陵一切配率之科又以复下计今不过秋冬之间海内必将骚然有不自聊赖之人窃惟先帝平昔之所以爱惜百姓者如此其深而其所以检身节俭者如此其至也推其平生之心而计其既没之意则其不欲以山陵重困天下亦已明矣而臣下乃独为此过当逾礼之费以拂戾其平生之意窃所不取也且使今府库之中财用有余一物不取于民尽公力而为之以称遂臣子不忍之心犹且获讥于圣人况夫空虚无有一金以上非取于民则不获而冒行不顾以狥近世失中之礼亦已惑矣然议者必将以为古者君子不以天下俭其亲以天下之大而不足于先帝之于人情有所不顺洵亦以为不然使今俭而用墨子之説则是过也不废先王之礼而去近世无益之费是不过矣子思曰三日而殡凡附于身者必诚必信勿之有悔焉耳矣三月而凡附于棺者必诚必信勿之有悔焉耳矣古之人所由以尽其诚信者不敢有略也而外是者则略之昔者华元厚其君君子以为不臣汉文于霸陵木不改列藏无金玉天下以为圣明而后世安于太山故曰莫若建薄之议上以遂先帝恭俭之诚下以纾百姓目前之患内以解华元不臣之讥而万世之后以固山陵不拔之安洵窃观古者厚之由未有非其时君之不达欲以金玉厚其亲于地下而其臣下不能禁止僶俛而从之者未有如今日之事太后至明天子至圣而有司信近世之礼而遂为之者是可深惜也且夫相公既已立不世之功矣而何爱一时之劳而无所建明洵恐世之清议将有任其责者如曰诏敕已行制度已定虽知不便而不可复改则此又过矣葢唐太宗之髙祖也欲为九丈之坟而用汉氏长陵之制百事务从丰厚及羣臣建议以为不可于是改从光武之陵髙不过六丈而每事俭约夫君子之为政与其坐视百姓之艰难而重改令之非孰若改令以救百姓之急不胜区区之心敢辄以告惟恕其狂易之诛幸甚幸甚不宣洵惶恐再拜
　　与梅圣俞书
　　圣俞足下暌间忽复嵗晚昨九月中尝发书计已达左右洵闲居经嵗益知无事之乐旧病渐复散去独恨沦废山林不得圣俞永叔相与谈笑深以嗟惋自离京师行已二年不意朝廷尚未见遗以其不肖之文犹有可采者前月承本州发遣赴阙就试圣俞自思仆岂欲试者惟其平生不能区区附合有司之尺度是以至此穷困今乃以五十衰病之身奔走万里以就试不亦为山林之士所轻笑哉自思少年尝举茂才中夜起坐裹饭携饼待晓东华门外逐队而入屈膝就席俯首据案其后每思至此即为寒心今齿日益老尚安能使达官贵人复防其文墨以穷其所不知邪且以永叔之言与夫三书之所云皆世之所见今千里召仆而试之葢其心尚有所未信此尤不可苟进以求其荣利也昨适有病遂以此辞然恐无以答朝廷之恩因为上皇帝书一通以进葢以自解其不至之罪而已不知圣俞当见之否冬寒千万加爱
　　答雷太简书
　　太简足下前月辱书承谕朝廷将有召命且教以东行应诏旋属郡有符亦以此见遣承命自笑恐不足以当遂以病辞不果行计太简亦已知之仆已老矣固非求仕者亦非固求不仕者自以闲居田野之中鱼稻蔬笋之资足以养生自乐俯仰世俗之间窃观当世之太平其文章议论亦可以自足于一世何苦乃以衰病之身委曲以就有司之权衡以自取轻笑哉然此可为太简道不可与流俗人言也向者权书衡论几防皆仆闲居之所为其间虽多言今世之事亦不自求出之于世乃欧阳永叔以为可进而进之苟朝廷以为其言之可信则何所事试苟不信其平居之所云而其一日仓卒之言又何足信邪恐复不信秖以为笑久居闲处终嵗幸无事昨为州郡所发遣徒益不乐尔杨旻至今未归未得所恵书嵗晚京师寒甚惟多爱
　　与杨节推书
　　洵白节推足下往者见托以先丈之埋铭示之以程生之行状洵于子之先君耳目未尝相接未尝辄交谈笑之欢夫古之人所为志夫其人者知其平生而闵其不幸以死悲其后世之无闻此铭之所为作也然而不幸而不知其为人而有人焉告之以其可铭之实则亦不得不铭此则铭亦可以信行状而作者也今余不幸而不获知子之先君所恃以作铭者正在其行状耳而状又不可信嗟夫难哉然余伤夫人子之惜其先君无闻于后以请于我我既已许之而又拒之则无以卹乎其心是以不敢遂已而卒铭其墓凡子之所欲使子之先君不朽者兹亦足以不负子矣谨录以进如左然又恐子不信行状之不可用也故又具列于后凡行状之所云皆虚浮不实之事是以不备论论其可指之迹行状曰公有子美琳公之死由哭美琳而恸以卒夫子夏哭子止于丧明而曾子讥之而况以杀其身此何可言哉余不爱夫吾言恐其伤子先君之风行状曰公戒诸子无如乡人父母在而出分夫子之乡人谁非子之兄与子之舅甥者而余何忍言之而况不至于皆然则余又何敢言之此铭之所以不取于行状者有以也子其无以为怪洵白
　　与呉殿院书
　　洵啓京师防遇殊未及从容属家有变故仓遽西走遂不得奉别怏怅不可胜言也向每见君侯谈论辄尽欢而在京师逾年相见至少诚恐宪官职重是以不敢数数自通然亦老嬾不出之故及今相去数千里求复一见不可得也曩曾议及故友史沆骨肉沦落荆楚间慨然太息有收卹之心沆有兄经臣者虽卧病而志气卓然以豪杰称乡里使得摄尺寸之柄当不卤莽常以为沆死而有经臣者在或万一能有所雪今不幸亦已死矣追思沆平生孤直不遇而经臣亦以刚见废又皆以无后死当其生时举世莫不讐疾惟君侯一人独为哀闵而数年间兄弟相继沦丧使仁人之心不克少施呜呼岂其命之穷薄至于此邪经臣死家无一人后事所嘱办于朋友今其家遗孤骨肉存者独沆有弱女在襄州耳君侯尚可以庇之使无失所否阻逺未能一一伏惟裁悉不宣洵白
　　谢赵司谏书
　　洵啓向家居眉阳以病嬾不获问从者常以为阁下之所在声之所振徳之所加士以千里为近而洵独不能走二百里一至于门纵不获罪固以为君子之弃人矣今年秋始见太守窦君京师乃知阁下过听猥以鄙陋上塞明诏不知阁下何取于洵也洵固无取然私独喜以为可辞于世者其不以驰骛得明矣洵不识阁下然仰闻君子之风常以私告于朋友特恨其身之不肖不得交于当世以徧致阁下之美所告者皆饥寒自谋不暇之人虽告而无益然犹以素不相识之故得免于希势苟附之嫌是其不识贤于识也今世之所尚相见则以数至门为勤不相见则以数至书为患夫数至门者虚礼无用数至书者虚词无观得其无用与其无观而加喜不得而怒此与婴儿之好恶无异今阁下举人而取于不相识之中则其去世俗逺矣寓居雍丘无故不至京师詹望君子日以复日顷者朝廷猥以试校书郎见授洵不能以老身复为州县之吏然所以受者嫌若有所过望耳以阁下知我故言及此无怪
　　与孙叔静
　　久承借示新文及累为访临甚荷勤眷文字已细观甚善必欲求所未至如中正论引舜为证此是时文之病凡论但意立而理明不必覔事应副诚未思之专此不宣洵白









　　嘉祐集巻十三
　　钦定四库全书
　　嘉祐集巻十四
　　宋　苏洵　撰
　　谱例
　　古者诸侯世国卿大夫世家死者有庙生者有宗以相次也是以百世而不相忘此非独贤士大夫尊祖而贵宗盖其昭穆存乎其庙迁毁之主存乎其太祖之室其族人相与为服死丧嫁娶相告而不絶则其势将自至于不忘也自秦汉以来仕者不世然其贤人君子犹能识其先人或至百世而不絶无庙无宗而祖宗不忘宗族不散其势宜亡而独存则由有谱之力也盖自唐衰谱牒废絶士大夫不讲而世人不载于是乎由贱而贵者耻言其先由贫而富者不录其祖而谱遂大废昔者洵尝自先子之言而咨考焉由今而上得五世由五世而上得一世一世之上失其世次而其本出于赵郡苏氏以为苏氏族谱它日欧阳公见而叹曰吾尝为之矣出而观之有异法焉曰是不可使独吾二人为之将天下举不可无也洵于是又为大宗谱法以尽谱之变而并载欧阳氏之谱以为谱例附以欧阳公题刘氏碑后之文以告当世之君子盖将有从焉者【欧阳氏谱及永叔题刘氏碑后不具于此】
　　苏氏族谱
　　苏氏之谱谱苏氏之族也苏氏出自髙阳而蔓延于天下唐神龙初长史味道刺眉州卒于官一子留于眉眉之有苏氏自是始而谱不及焉者亲尽也亲尽则曷为不及谱为亲作也凡子得书而孙不得书何也以着代也自吾之父以至吾之髙祖仕不仕娶某氏享年几某日卒皆书而他不书何也详吾之所自出也自吾之父以至吾之髙祖皆曰讳某而他则遂名之何也尊吾之所自出也谱为苏氏作而独吾之所自出得详与尊何也谱吾作也呜呼观吾之谱者孝弟之心可以油然而生矣情见乎亲亲见于服服始于衰而至于缌麻而至于无服无服则亲尽亲尽则情尽情尽则喜不庆忧不吊喜不庆忧不吊则涂人也吾之所以相视如涂人者其初兄弟也兄弟其初一人之身也悲夫一人之身分而至于涂人此吾谱之所以作也其意曰分而至于涂人者势也势吾无如之何也已幸其未至于涂人也使之无至于忽忘焉可也呜呼观吾之谱者孝弟之心可以油然而生矣系之以诗曰
　　吾父之子今为吾兄吾疾在身兄呻不宁数世之后不知何人彼死而生不为戚欣兄弟之亲如足如手其能几何彼不相能彼独何心
　　苏氏讳釿　子祈　无嗣
　　不仕娶　子福　子宗夐　子昭凤　子惟讃　子垂象
　　黄氏享　　　　　　　　　　　　　　　子垂正
　　年若干　　　　　　　　　　　　　　　子垂范
　　七月二　　　　　　　　　　　子惟善　子垂则
　　十六日　　　　　　　子昭庆　子惟徳　子珤
　　卒　　　　　　　　子昭文　子渭　子瑗
　　子沆
　　子浩
　　子渐
　　子洙
　　子宗艺　无嗣
　　子宗琼　无嗣
　　子礼　子晫　子昭翰　子文质　子士元
　　子文圭　子士能
　　子士良
　　子士宁
　　子士嘉
　　子士宗
　　子晙　子昭遇　无嗣
　　子昭逺　无嗣
　　子昭逸　无嗣
　　子昭建　无嗣
　　子暕　　无嗣
　　子祐　子宗霭　子昭玘　子文实　子惟忠
　　子惟恭
　　子文寳　无嗣
　　子昭现　子文采　子士祥
　　子宗着　子徳谦　子永
　　子讳祜　子宗善　子昭图　子惟益　子允元
　　不仕娶　　　　　　　　　　　子允滋
　　李氏享　　　　　　　子惟吉　无嗣
　　年五十　　　　　子昭越　无嗣
　　四七月　子宗晏　子昭【缺】　无嗣
　　三十日　子宗昪　子徳荣　子哲　子珵
　　卒　　　　　　　　　　　　子瑜
　　子徳升　子淳　子舟
　　子徳元　子汶
　　子讳杲　子讳序　子澹　子位
　　不仕娶　仕至大　　　　子佾
　　宋氏享　理评事　子涣
　　年五十　娶史氏　子洵
　　一六月　享年七
　　八日卒　十五五
　　月十一
　　日卒
　　子宗晁　无嗣
　　子徳　子子勲　子慎言　子庆昌
　　子复圭
　　子澄
　　族谱后录上篇
　　苏氏之先出于髙阳髙阳之子曰称称之子曰老童老童生重黎及呉回重黎为帝喾火正曰祝融以罪诛其后为司马氏而其弟呉回复为火正呉回生陆终陆终生子六人长曰樊为昆吾次曰恵连为参胡次曰籛为彭祖次曰来言为防人次曰安为曹姓季曰季连为芉姓六人者皆有后其后各分为数姓昆吾始姓巳氏其后为苏顾温董当夏之时昆吾为诸侯伯歴商而昆吾之后无闻至周有忿生为司寇能平刑以教百姓周公称之盖书所谓司寇苏公者也司寇苏公与檀伯达皆封于河世世仕周家于其封故河南河内皆有苏氏六国之际秦及代厉其苗裔也至汉兴而苏氏始徙入秦或曰髙祖徙天下豪杰以实关中而苏氏迁焉其后曰建家于长安杜陵武帝时为将以击匈奴有功封平陵侯其后世遂家于其封建生三子长曰嘉次曰武次曰贤嘉为奉车都尉其六世孙纯为南阳太守生子曰章当顺帝时为冀州刺史又迁为并州有功于其人其子孙遂家于赵州其后至唐武后之世有味道味味道圣歴初为凤阁侍郎以贬为眉州刺史迁为益州长史未行而卒有子一人不能归遂家焉自是眉始有苏氏故眉之苏皆宗益州长史味道赵郡之苏皆宗并州刺史章扶风之苏皆宗平陵侯建河南河内之苏皆宗司寇忿生而凡苏氏皆宗昆吾樊昆吾樊宗祝融呉回盖自昆吾樊至司寇忿生自司寇忿生至平陵侯建自平陵侯建至并州刺史章自并州刺史章至益州长史味道自益州长史味道至吾之髙祖其间世次皆不可纪而洵始为族谱以纪其族属谱之所记上至于吾之髙祖下至于吾之昆弟昆弟死而及昆弟之子曰呜呼髙祖之上不可详矣自吾之前而吾莫之知焉已矣自吾之后而莫之知焉则从吾谱而益广之可以至于无穷盖髙祖之子孙家授一谱而藏之其法曰凡嫡子而后得为谱为谱者皆存其髙祖而迁其髙祖之父世世存其先人之谱无废也而其不及髙祖者自其得为谱者之父始而存其所宗之谱皆以吾谱冠焉其説曰此古之小宗也古者有大宗有小宗传曰别子为祖继别为宗继襧者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也别子者公子及士之始为大夫者也别子不得祢其父而自使其嫡子后之则为大宗故曰继别为宗族人宗之虽百世而大宗死则为之齐衰三月其母妻亡亦然死而无子则支子以其昭穆后之此所谓百世不迁之宗也别子之庶子又不得祢别子而自使其嫡子为后则为小宗故曰继祢者为小宗小宗五世之外则易宗其继祢者亲兄弟宗之其继祖者从兄弟宗之其继曽祖者再从兄弟宗之其继髙祖者三从兄弟宗之死而无子则支子亦以其昭穆后之此所谓五世则迁之宗也凡今天下之人惟天子之子与始为大夫者而后可以为大宗其余则否独小宗之法犹可施于天下故为族谱其法皆从小宗凡吾之宗其继髙祖者髙祖之嫡子祈祈死无子天下之宗法不立族人莫克以其子为之后是以继髙祖之宗亡而虚存焉其继曽祖者曽祖之嫡子宗善宗善之嫡子昭图昭图之嫡子惟益惟益之嫡子允元其继祖者祖之嫡子讳序序之嫡子澹澹之嫡子位其继祢者祢之嫡子澹澹之嫡子位曰呜呼始可以详之矣百世之后凡吾髙祖之子孙得其家之谱而观之则为小宗得吾髙祖之子孙之谱而合之而以吾谱考焉则至于无穷而不可乱也是为谱之志云尔
　　族谱后录下篇
　　苏氏之先自昆吾以来其最显者司寇忿生三代之事其闻于今不详周公作立政而特称之以教太史其后周室衰司寇之子孙亦曰苏公遭谗作诗以刺暴公名曰彼何人斯为此二人见于诗书是以其传至今自苏氏入秦而平陵侯建典属国武始显迁于赵而并州刺史章益州长史味道始有闻于世迁于眉而至于今无闻夫是惟谱不立也自昆吾至书之苏公五百有余年自书之苏公至诗之苏公二百有余年自诗之苏公至平陵侯建典属国武七百有余年自平陵侯建典属国武至并州刺史章二百有余年自并州刺史章至益州长史味道五百有余年自益州长史味道至吾之髙祖二百有余年以三十年而一易世则七十有余世也七十有余世亦容有贤不贤焉不贤者随世磨灭不可得而闻而贤者独有七人七十有余世其贤者亦容不止于七人矣而其余不传则谱不立之过也故洵既为族谱又从而记其所闻先人之行昔吾先子尝有言曰吾年少而亡吾先人先世之行吾不及有闻焉盖尝闻其略曰苏氏自迁于眉而家于眉山自髙祖泾则已不详自曽祖釿而后稍可记曽祖娶黄氏以侠气闻于乡闾生子五人而吾祖祜最少最贤以才干精敏见称生于唐哀帝之天祐二年而殁于周世宗之显徳五年盖与五代相终始殁之一年而吾太祖始受命是时王氏孟氏相继据蜀蜀之髙才大人皆不肯出仕曰不足辅仕于蜀者皆其年少轻鋭之士故蜀以再亡至太祖受命而吾祖不及见也吾祖娶于李氏李氏唐之苗裔太宗之子曹王明之后世曰瑜为遂州长江尉失官家于眉之丹棱祖母严毅居家肃然多才略犹有窦太后柴氏主之遗烈生子五人其才皆不同宗善宗晏宗昪循循无所毁誉少子宗晁轻侠难制而吾父杲最好善事父母极于孝与兄弟笃于爱与朋友笃于信乡闾之人无亲疎皆敬爱之娶宋氏夫人事上甚孝谨而御下甚严生子九人而吾独存善治生有余财时蜀新破其达官争弃其田宅以入觐吾父独不肯取曰吾恐累吾子终其身田不满二顷屋陋不葺也好施与曰多财而不施吾恐他人谋我然施而使人知之人将以我为好名是以施而尤恶使人知之族叔父玩尝有重狱将就逮曰入狱而死妻子以累兄请为我诇狱之轻重轻也以肉馈我重也以菜馈我馈我以菜吾将不食而死既而得释玩曰吾非无他兄弟可以寄死生者惟子及将殁太夫人犹执吾手曰盍以是属子之兄弟笑曰而子贤虽非吾兄弟亦将与之不贤虽吾兄弟亦将弃之属之何益善教之而已遂卒卒之嵗盖淳化五年推其生之年则晋少帝之开运元年也此洵尝得之先子云尔先子讳序字仲先生于开寳六年而殁于庆歴七年娶史氏夫人生子三人长曰澹次曰涣季则洵也先子少孤喜为善而不好读书晩乃为诗能白道敏捷立成凡数十年得数千篇上自朝廷郡邑之事下至乡闾子孙畋渔治生之意皆见于诗观其诗虽不工然有以知其表里洞达豁然伟人也性简易无威仪薄于为已而厚于为人与人交无贵贱皆得其欢心见士大夫曲躬尽敬人以为谄及其见田父野老亦然然后人不以为怪外貎虽无所不与然其中心所以轻重人者甚严居乡闾出入不乘马曰有甚老于我而行者吾乘马无以见之敝衣恶食处之不耻务欲以身处众之所恶盖不学老子而与之合居家不治家事以家事属诸子至族人有事就之谋者常为尽其心反覆而不厌凶年尝鬻其田以济饥者既丰人将偿之曰吾自有以鬻之非尔故也卒不肯受力为藏退之行以求不闻于世然行之既久则乡人亦多知之以为古之隠君子莫及也以涣登朝授大理评事史氏夫人眉之大家慈仁寛厚宋氏姑甚严夫人常能得其欢以和族人先公十五年而卒追封蓬莱县太君洵闻之自唐之衰其贤人皆隠于山泽之间以避五代之乱及其后僣伪之国相继亡灭圣人出而四海平一然其子孙犹不忍去其父祖之故以出仕于天下是以虽有美才而莫显于世及其教化洋溢风俗变改然后深山穷谷之中向日之子孙乃始振迅相与从宦于朝然其才气则既已不若其先人质直敦厚可以重任而无疑也而其先人之行乃独隠晦而不闻洵窃深惧焉于是记其万一而藏之家以示子孙至和二年九月一日
　　大宗谱法
　　苏氏族谱小宗之法也凡天下之人皆得而用之而未及大宗也大宗之法冠以别子由别子而列之至于百世而无穷皆世自为处别其父子而合其兄弟父子者无穷者也兄弟者有穷者也无穷者相与处则害于无穷其势不得不别然而某之子某某之子某则是犹不别也是为大宗之法云尔故为大宗之法三世自三世而推之无不及也人设二子而广之无不载也盖立法以为谱学者之事也由谱而知其先以及其旁子弟以传于后世是古君子之所重而士大夫之所当知也以学者之事不立而古君子之所重与士大夫之所当知者随废是学者之罪也于是存之苏氏族谱之末以俟后世君子有采焉
　　别子
　　一世　别子之适子甲
　　庶子乙
　　二世　甲之适子丙
　　庶子丁
　　乙之适子戊
　　庶子已
　　三世　丙之适子庚
　　庶子辛
　　丁之适子壬
　　庶子癸
　　戊之适子子
　　庶子丑
　　已之适子寅
　　庶子卯
　　苏氏族谱亭记
　　匹夫而化乡人者吾闻其语矣国有君邑有大夫而争讼者诉于其门乡有庠里有学而学道者赴于其家乡人有为不善于室者父兄辄相与恐曰吾夫子无乃闻之呜呼彼独何修而得此哉意者其积之有本末而施之有次第邪今吾族人犹有服者不过百人而嵗时蜡社不能相与尽其欢欣爱洽稍逺者至不相往来是无以示吾乡党邻里也乃作苏氏族谱立亭于髙祖墓茔之西南而刻石焉既而告之曰凡在此者死必赴冠娶妻必告少而孤则老者字之贫而无归则富者收之而不然者族人之所共诮让也嵗正月相与拜奠于墓下既奠列坐于亭其老者顾少者而叹曰是不及见吾乡邻风俗之美矣自吾少时见有为不义者则众相与疾之如见怪物焉栗焉而不宁其后少衰也犹相与笑之今也则相与安之耳是起于某人也夫某人者是乡之望人也而大乱吾俗焉是故其诱人也速其为害也深自斯人之逐其兄之遗孤子而不卹也而骨肉之恩薄自斯人之多取其先人之赀田而欺其诸孤子也而孝弟之行缺自斯人之为其诸孤子之所讼也而礼义之节废自斯人之以妾加其妻也而嫡庶之别混自斯人之笃于声色而父子杂处讙哗不严也而闺门之政乱自斯人之渎财无厌惟富者之为贤也而亷耻之路塞此六行者吾往时所谓大慙而不容者也今无知之人皆曰某人何人也犹且为之其舆马赫奕婢妾靓丽足以荡惑里巷之小人其官爵货力足以摇动府县其矫诈修饰言语足以欺罔君子是州里之大盗也吾不敢以告乡人而私以戒族人焉髣髴于斯人之一节者愿无过吾门也予闻之惧而请书焉老人曰书其事而阙其姓名使他人观之则不知其为谁而夫人之观之则面热内惭汗出而食不下也且无彰之庶其有悔乎予曰然乃记之







　　嘉祐集巻十四
　　钦定四库全书
　　嘉祐集巻十五
　　宋　苏洵　撰
　　张益州画像记
　　至和元年秋蜀人传言有寇至边军夜呼野无居人妖言流闻京师震惊方命择帅天子曰毋养乱毋助变众言朋兴朕志自定外乱不作变且中起不可以文令又不可以武竞惟朕一二大吏孰为能处兹文武之间其命往抚朕师乃惟曰张公方平其人天子曰然公以亲辞不可遂行冬十一月至蜀至之日归屯军撤守备使谓郡县寇来在吾无尔劳苦明年正月朔旦蜀人相庆如他日遂以无事又明年正月相告留公像于净众寺公不能禁眉阳苏洵言于众曰未乱易治也旣乱易治也有乱之萌无乱之形是谓将乱将乱难治不可以有乱急亦不可以无乱弛是惟元年之秋如器之欹未坠于地惟尔张公安坐于其旁顔色不变徐起而正之旣正油然而退无矜容为天子牧小民不倦惟尔张公尔繄以生惟尔父母且公尝为我言民无常性惟上所待人皆曰蜀人多变于是待之以待盗贼之意而绳之以绳盗贼之法重足屏息之民而以碪斧令于是民始忍以其父母妻子之所仰赖之身而弃之于盗贼故毎毎大乱夫约之以礼驱之以法惟蜀人为易至于急之而生变虽齐鲁亦然吾以齐鲁待蜀人而蜀人亦自以齐鲁之人待其身若夫肆意于法律之外以威劫齐民吾不忍为也呜呼爱蜀人之深待蜀人之厚自公而前吾未始见也皆再拜稽首曰然苏洵又曰公之恩在尔心尔死在尔子孙其功业在史官无以像为也且公意不欲如何皆曰公则何事于斯虽然于我心有不释焉今夫平居闻一善必问其人之姓名与乡里之所在以至于其长短大小美恶之状甚者或诘其平生所嗜好以想见其为人而史官亦书之于其传意使天下之人思之于心则存之于目存之于目故其思之于心也固由此观之像亦不为无助苏洵无以诘遂为之记公南京人为人慷慨有大节以度量雄天下天下有大事公可属系之以诗曰天子在祚岁在甲午西人传言有寇在垣庭有武臣谋夫如云天子曰嘻命我张公公来自东旗纛舒舒西人聚观于巷于涂谓公曁曁公来于于公谓西人安尔室家无敢或讹讹言不祥徃即尔常春尔条桑秋尔涤场西人稽首公我父兄公在西囿草木骈骈公宴其僚伐鼓渊渊西人来观祝公万年有女娟娟闺闼闲闲有童哇哇亦旣能言昔公未来期汝弃捐禾麻芃芃仓庾崇崇嗟我妇子乐此嵗丰公在朝廷天子股肱天子曰归公敢不承作堂严严有庑有庭公像在中朝服冠缨西人相告无敢逸荒公归京师公像在堂
　　彭州圆觉禅院记
　　人之居乎此也其必有乐乎此也居斯乐不乐不居也居而不乐不乐而不去为自欺且为欺天盖君子耻食其食而无其功耻服其服而不知其事故居而不乐吾有吐食脱服以逃天下之讥而已耳天之畀我以形而使我以心驭也今日欲适秦明日欲适越天下谁我御故居而不乐不乐而不去是其心且不能驭其形而况能以驭他人哉自唐以来天下士大夫争以排释老为言故其徒之欲求知于吾士大夫之间者徃徃自叛其师以求容于吾而吾士大夫亦喜其来而接之以礼灵师文畅之徒饮酒食肉以自絶于其敎呜呼归尔父子复尔室家而后吾许尔以叛尔师父子之不归室家之不复而师之叛是不可以一日立于天下传曰人臣无外交故季布之忠于楚也虽不如萧韩之先觉而比丁公之贰则为愈予在京师彭州僧保聪来求识予甚勤及至蜀闻其自京师归布衣蔬食以为其徒先凡若干年而所居圆觉院大治一日为予道其先师平润事与其院之所以得名者请予为记予佳聪之不以叛其师悦予也故为之记曰彭州龙兴寺僧平润讲圆觉经有竒因以名院院始弊不葺润之来始得隙地以作堂宇凡更二僧而至于保聪聪又合其邻之僧屋若干于其院以成是为记
　　极乐院造六菩萨记
　　始予少年时父母俱存兄弟妻子备具终日嬉游不知有死生之悲自长女之天不四五年而丁母夫人之忧盖年二十有四矣其后五年而丧兄希白又一年而长子死又四年而幼姊亡又五年而次女卒至于丁亥之嵗先君去世又六年而失其幼女服未旣而有长姊之丧悲忧惨怆之气郁积而未散盖年四十有九而丧妻焉嗟夫三十年之间而骨肉之亲零落无几逝将南去由荆楚走大梁然后访吴越适燕赵徜徉于四方以忘其老将去慨然顾坟墓追念死者恐其魂神精爽滞于幽隂漠之间而不获旷然游乎逍遥之乡于是造六菩萨幷龛座二所盖释氏所谓观音势至天藏地藏觧寃结引路王者置于极乐院阿弥如来之堂庶几死者有知或生于天或生于人四方上下所适如意亦若余之游于四方而无系云尔
　　木假山记
　　木之生或蘖而殇或拱而夭幸而至于任为栋梁则伐不幸而为风之所拔水之所漂或破折或腐幸而得不破折不腐则为人之所材而有斧斤之患其最幸者漂沉汩没于湍沙之间不知其几百年而其激射齧食之余或髣髴于山者则为好事者取去强之以为山然后可以脱泥沙而远斧斤而荒江之濆如此者几何不为好事者所见而为樵夫野人所薪者何可胜数则其最幸者之中又有不幸者焉予家有三峰予每思之则疑其有数存乎其间且其蘖而不殇拱而不夭任为栋梁而不伐风拔水漂而不破折不腐不破折不腐而不为人所材以及于斧斤出于湍沙之间而不为樵夫野人之所薪而后得至乎此则其理似不偶然也然予之爱之则非徒爱其似山而又有所感焉非徒爱之而又有所敬焉予见中峰魁岸踞肆意气端重若有以服其旁之二峰二峰者庄栗刻峭凛乎不可犯虽其势服于中峰而岌然决无阿附意吁其可敬也夫其可以有所感也夫
　　老翁井铭
　　丁酉歳余卜葬亡妻得武阳安镇之山山之所从来甚髙大壮伟其末分而为两股囘转环抱有泉坌然出于两山之间而北附右股之下畜为大井可以日饮百余家卜者曰吉是在葬书为神之居盖水之行常与山俱山止而泉冽则山之精气势力自远而至者皆畜于此而不去是以可葬无害他日乃问泉旁之民皆曰是为老翁井问其所以为名之由曰徃数十年山空月明天地开霁则常有老人苍顔白发偃息于泉上就之则隐而入于泉莫可见盖其相传以为如此者久矣因为作亭于其上又甃石以御水潦之暴而徃徃优游其间酌泉而饮之以庶几得见所谓老翁者以知其信否然余又闵其老于荒榛岩石之间千嵗而莫知也今乃始遇我而后得传于无穷遂为铭曰山起东北翼为南西涓涓斯泉坌溢以弥敛以为井可饮万夫汲者告吾有叟于斯里无斯人将此谓谁山空寂寥或啸而嬉更千万年自洁自好谁其知之乃讫遇我惟我与尔将遂不泯无溢无竭以永千祀
　　王荆州画像赞
　　太山崇崇东海滔滔蟠为山东公惟齐人齐方千里而吾独见公公在荆州或象其仪白发红顔谓公方壮公生辛丑天子之老谁谓公老其威桓桓镇天子之南邦
　　吴道子画五星赞
　　世称善画曹兴张繇墙破纸烂兵火所烧至于有唐道子姓吴独称一时蔑张与曹厯嵗数百其有几何或镵于碑以获不磨吾世贫窭非有富豪堂堂五行道子所摹嵗星居前不武不挑求之古人其有帝尧盛服佩劒其容昭昭荧惑惟南左弓右刀赫烈奋怒木石焚焦震怛下土莫敢有骄崔崔土星瘦而长腰四方远游去如飞飇倏忽万里远莫可招太白惟将宜其壮夫今惟妇人长裾飘飘抱抚四如声嘈嘈辰星北方不丽不妖执笔与纸凝然不嚣妆非今人唇傅黑膏唯是五星笔势莫髙昔始得之烂其生绡及今百年墨昏而消愈后愈远知其若何吾苟不言是亦不遭
　　仲兄字文甫説
　　洵读易至涣之六四曰涣其羣元吉曰嗟夫羣者圣人所欲涣以混一天下者也盖余仲兄名涣而字公羣则是以圣人之所欲解散涤荡者以自命也而可乎他日以告兄曰子可无为我易之洵曰唯旣而曰请以文甫易之如何且兄尝见夫水之与风乎油然而行渊然而畱渟洄汪洋满而上浮者是水也而风实起之蓬蓬然而发乎大空不终日而行乎四方荡乎其无形飘乎其远来旣往而不知其迹之所存者是风也而水实形之今夫风水之相遭乎大泽之陂也纡余委虵蜿蜒沦涟安而相推怒而相凌舒而如云蹙而如鳞疾而如驰徐而如揖让旋辟相顾而不前其繁如縠其乱如雾纷纭郁扰百里若一汩乎顺流至乎沧海之濵滂薄汹涌号怒相轧交横绸缪放乎空虚掉乎无垠横流逆折濆旋倾侧宛转胶戾囘者如轮萦者如带直者如燧奔者如焰跳者如鹭投者如鲤殊状异态而风水之极观备矣故曰风行水上涣此亦天下之至文也然而此二物者岂有求乎文哉无意乎相求不期而相遭而文生焉是其为文也非水之文也非风之文也二物者非能为文而不能不为文也物之相使而文出于其间也故此天下之至文也今夫玉非不温然美矣而不得以为文刻镂组绣非不文矣而不可以论乎自然故夫天下之无营而文生之者唯水与风而已昔者君子之处于世不求有功不得已而功成则天下以为贤不求有言不得已而言出则天下以为口实呜呼此不可与他人道之唯吾兄可也
　　名二子説
　　轮辐盖轸皆有职乎车而轼独若无所为者虽然去轼则吾未见其为完车也轼乎吾惧汝之不外饰也天下之车莫不由辙而言车之功者辙不与焉虽然车仆马毙而患亦不及辙是辙者善处乎祸福之间也辙乎吾知免矣
　　题张僊画像
　　洵尝于天圣庚午重九日至玉局观无碍子卦肆中见一画像笔法清奇乃云张僊也有感必应因解玉环易之洵尚无子嗣每旦必露香以告逮数年旣得轼又得辙性皆嗜书乃知真人急于接物而无碍子之言不妄矣故识其本末使异时祈嗣者于此加敬云
　　送吴侯职方赴阙序
　　因天地万物有可以如此之势而寓之于事则其始不强而易成其成也穷万物而不可变圣人见天地之间以物加物而不能皆长不能皆短于是有度见一人之手不能盛江湖之沙砾而太山之谷纳一石而不加浅于是有量见物横于空中首重而末举于是有权衡长短之相形大小之相盛轻重之相抑昂皆物之所自有而度量权衡者因焉故度量权衡家有之而不可阙至于后世有作者出以为因物之自然以成物不足以见吾智于是作器使之不击而自鸣不触而自转虚而欹水实其中而覆半而端如常器呜呼殆矣吾见其朝作而暮废也夫不忍而谓之仁忍而谓之义见踏水者不忍而拯其手而仁存焉见井中之人度不能出忍而不从而义存焉无伤其身而活一人人心有之不肯杀其身以济必不能生之人人心有之有人焉以为人心之所自有而不足以惊人也乃曰杀吾身虽不能生人吾为之此人心之所自有邪强之也强不能以及远使人之心不忍杀人而亦不以无故杀其身是亦足以为仁矣乎呜呼有余矣谁能不忍视人之死而亦不肯妄杀其身者然则异世惊众之行亦无有以加之也吴侯职方有名于当时其胸中泊然无崖岸限隔又无翘然跃然务出奇怪之操以震撼世俗之志是诚使刻厉险薄之人见之将不识其所以与常人异者然使之退而思其平生大方则淳淳浑浑不可遽测此所谓能充其心之所自有而天下之君子也吴侯有名于世三十年而犹于此为远官今其东归其不碌碌为此官矣哉
　　送石昌言使北引
　　昌言举进士时吾始数嵗未学也忆与羣儿戏先府君侧昌言从旁取枣栗啖我家居相近又以亲戚故甚狎昌言举进士日有名吾后渐长亦稍知读书学句读属对声律未成而废昌言闻吾废学虽不言察其意甚恨后十余年昌言及第第四人守官四方不相闻吾以壮大乃能感悔摧折复学又数年游京师见昌言长安相与劳苦如平生欢出文十数首昌言甚喜称善吾晩学无师虽日为文中甚自惭及闻昌言説乃颇自喜今十余年又来京师而昌言官两制乃为天子出使万里外强悍不屈之边庭建大斾从骑数百送车千乘出都门意气慨然自思为儿时见昌言先府君旁安知其至此富贵不足怪吾于昌言独有感也丈夫生不为将得为使折冲口舌之间足矣徃年彭任从富公使还为我言旣出境宿驿亭闻介马数万骑驰过劒槊相摩终夜有声从者怛然失色及明视道上马迹尚心掉不自禁凡彼所以夸耀中国者多此类中国之人不测也故或至于震惧而失辞以为逺方笑呜呼何其不思之甚也昔者奉春君使冒顿壮士健马皆匿不见是以有平城之役今之匈奴吾知其无能为也孟子曰説大人则藐之请以爲赠
　　丹棱杨君墓志铭
　　杨君讳某字某世家眉之丹棱曾大父讳某大父某父某皆不仕君娶某氏女生子四人长曰美琪次曰美琳次曰美珣其幼美球美球尝从事安靖军余游巴东因以识余嘉祐二年某月某日君卒享年若干四年十一月某日葬于某乡某里将葬从事来请余铭以求不泯于后余不忍逆盖美琳先君之丧一月而卒美琪美珣皆志于学而美球旣仕于朝铭曰歳在已亥月在子培髙穴深托后土夫子骨肉归安此生有四息三哭位后昆如云不胜记其后岂不富且贵嘱余作铭赖其季更千万年岂不伟
　　祭史彦辅文
　　呜呼彦辅胡为而然胡负于天谁不寿考而于彦辅独啬其年谁不富贵使终贱寒谁无子孙诜诜戢戢满眼蚳蝝于夭何伤独爱一孺使殒其传幨幨其帷其下惟谁有童未冠彦辅从子带绖而哭稽颡来前天高茫茫恸哭不闻谁知此寃辍哭长思念初结交康定寳元子以气豪纵横放肆隼击鹏鶱奇文怪论卓若无敌悚怛旁观忆子大醉中夜过我狂歌叫讙予不喜酒正襟危坐终夕无言他人窃惊宜若不合胡为甚欢嗟人何知吾与彦辅契心忘顔飞腾云霄无有远迩我后子先挤排涧谷无有崄易我溺子援破窗孤灯冷灰冻席与子无眠旅游王城饮食寤寐相恃以安庆厯丁亥诏防告罢予将西辕慨然有懐吾亲老矣甘防未完徃从南公奔走乞假遂至于防子时亦来止于临江系马解鞍爱弟子凝仓卒就狱举家惊喧及秋八月予将北归亦旣具船有书晨至开视惊叫遂丁大艰故乡万里泣血行役敢期生还中涂逢子握手相慰曰无自残旅宿魂惊中夜起行长江大山前呼后应告我无恐相从入关归来几何子以病废手足若挛我嘉子心壮若铁石益固而坚瞠目大呼屋瓦为落闻者竦肩子凝之丧大临呕血伤心破肝我游京师强起来饯相顾畱连我还自东二子丧母归懐辛酸子病告革奔走徃问医云巳难问以后事口不能语悲来塞咽遗文坠稾为子収拾以葺以编我知不朽千载之后子名长存呜呼彦辅天实丧之予哭寝门白发班班疾病来加卧不能奔哭书此文命轼徃奠以慰斯魂尚飨
　　祭任氏姊文
　　昔我曾祖子孙满门姊之先人实惟其孙不幸而亡又不有嗣后世飨祀其托在姊祭于女家闻者欷歔姊不永存后益以踈姊之未亡洵作族谱昆弟诸子可以指数念姊之先其后为谁周旋反覆不见而悲悲其早丧宜姊寿考春秋荐献终姊之老今姊永归遂及良人皆葬于原送哭酸辛姊之子孙恭愿良谨当有逹者以塞此恨跪读此文告以无憾鬼神有知尚克来鉴尚飨
　　祭亡妻程氏文
　　呜呼与子相好相期百年不知中道弃我而先我徂京师不远当还嗟子之去曾不须臾子去不返我懐永哀反复求思意子复囘人亦有言死生短长苟皆不欲尔避谁当我独悲子生逢百殃有子六人今谁在堂唯轼与辙仅存不亡咻呴抚摩旣冠旣昏敎以学问畏其无闻昼夜孜孜孰知子勤提携东去出门迟迟今徃不捷后何以归二子告我母氏劳苦今不汲汲奈后将悔大寒酷热崎岖在外亦旣荐名试于南宫文字炜炜叹惊羣公二子喜跃我知母心非官实好要以文称我今西归有以借口故乡千里期母寿考归来空堂哭不见人伤心故物感涕慇懃嗟予老矣四海一身自子之逝内失良朋孤居终日有过谁箴昔予少年游荡不学子虽不言耿耿不乐我知子心忧我泯没感叹折节以至今日呜呼死矣不可再得安镇之乡里名可龙武阳县在州北东有蟠其丘惟子之坟凿为二室期与子同骨肉归土魂无不之我归旧庐无不改移魂兮未泯不日来归
　　祭侄位文
　　嘉祐五年六月十四日叔洵以家馔酒果祭于亡侄之灵昔汝之生后余五年余虽汝叔父而幼与汝同戏如兄弟然其后余日以长汝亦以壮大余适四方而汝畱故园余旣归止汝乃随汝仲叔旅居东都十有三嵗而不还今余来东汝遂溘然至死而不救此岂非天耶嗟夫数十年之间与汝出处参差不齐曾不如其幼之时方将与汝皆旅于此汝又一旦而殁人事之变何其反复而与人相违嗟余伯兄其后之存者今日以徃独汝季弟与汝之二孺此所以使余增悲也汝殁之五日汝家将殡汝于京城之西郊魂如有知于此永别尚飨
　　祭史亲家祖母文
　　嗟人之生其久几何百年之间逝者如麻反顾而思可泣以悲夫人之孙归于子辙自初许嫁以及今日旻天不吊祸难荐结始自丁亥天崩地折先君殁世次及近岁子妇之母亦以奄弃顾惟荼毒谓亦止此谁知于今乃或有甚室家不祥死而莫救及于夫人亦罹此咎子丧其妣妇丧祖母谁谓人生而至于是叹嗟伤心悲不能止
　　议修礼书状
　　右洵先奉敕编礼书后闻臣寮上言以为祖宗所行不能无过差不经之事欲尽芟去无使存録洵窃见议者之説与敕意大异何者前所授勅其意曰纂集故事而使后世无忘之耳非曰制为典礼而使后世遵而行之也然则洵等所编者是史书之类也遇事而记之不择善恶详其曲折而使后世得知而善恶自著者是史之体也若夫存其善者而去其不善则是制作之事而非职之所及也而议者以责洵等不巳过乎且又有所不可者今朝廷之礼虽为详备然大抵徃徃亦有不安之处非特一二事而已而欲有所去焉不识其所去者果何事也旣欲去之则其势不得不尽去尽去则礼缺而不备苟独去其一而不去其二则适足以为抵牾龃龉而不可齐一且议者之意不过欲以掩恶讳过以全臣子之义如是而巳矣昔孔子作春秋惟其恻怛而不忍言者而后有隠讳盖桓公薨子般卒没而不书其实以为是不可书也至于成宋乱及齐狩跻僖公作丘甲用田赋丹桓宫楹刻桓宫桷若此之类皆书而不讳其意以为虽不善而尚可书也今先世之所行虽小有不善者犹与春秋之所书者甚远而悉使洵等隐讳而不书如此将使后世不知其浅深徒见当时之臣子至于隐讳而不言以为有所大不可言者则无乃欲益而反损欤公羊之説灭纪灭项皆所以为贤者讳然其所谓讳者非不书也书而迂曲其文耳然则其实犹不没也其实犹不没者非以彰其过也以见其过之止于此也今无故乃取先世之事而没之后世将不知而大疑之此大不便者也班固作汉志凡汉之事悉载而无所择今欲如之则先世之小有过差者不足以害其大明而可以使后世无疑之之意且使洵等为得其所职而不至于侵官者谨具状申提举参政侍郎欲乞备录闻奏
　　贺欧阳枢密啓
　　伏审光奉帝诏入持国枢士民讙哗朝野响动恭惟国家所以设枢密之任乃是天下未能忘威武之防虽号百嵗之承平未尝一日而无事兵不可去职为最难任文教则损国威专武事则害民政伏自近嵗屡更大臣皆由省府而来以答勲劳之旧一厯二府遂超百官既无防足之求仅若息肩之所自闻此命欣贺实深盖因物议之所归以慰民心之大望伏惟某官一时之杰举代所推经世之文服膺已久致君之略至老不衰顾惟平昔起于小官曷尝湏臾防于当世以为天下之未大治盖自贤者之在下风自今而言夫复何难愿因千载之遇一新四海之瞻洵受恩至深为喜宜倍尝谓未死之际无由知王道之大行不意临老之年犹及见君子之得位阻以在外阙于至门仰祈髙明俯赐亮察
　　谢相府啓
　　朝廷之士进而不知休山林之士退而不知反二者交讥于世学者莫获其中洵幼而读书固有意于从宦壮而不仕岂为异以矫人上之则有制防诱之于前下之则有进士驱之于后常以措意晩而自惭盖人未之知而自以求用世未之信而有望于効官仰而就之良亦难矣以为欲求于无辱莫若退听之自然有田一防足以为养行年五十将复何爲不意贫贱之姓名偶自彻闻于朝野向承再命以就试固以大异其本心且召试而审观其才则上之人犹未信其可用未信而有求于上则洵之意以为近于强人遂以再辞亦既获命以匹夫之贱而必行其私意岂王命之宠而敢望其曲加昨承诏恩被以休宠退而自顾愧其无劳此盖昭文相公左右元君舒惨百辟德泽所畅刑威所加不旸而熙不寒而栗顾惟无似或谓可収不忍弃之于庶人亦使与列于一命上以慰夫天下贤俊之望下以解其终身饥寒之忧仰惟此恩孰可为报昔者孟子不愿召见而孔子不辞小官夫欲正其所由得之之名是以谨其所以取之之故盖孟子不为矫孔子不为卑苟穷其心则各有説虽自知其不肖常愿附其下风区区之心惟所裁择


　　嘉祐集巻十五
　　钦定四库全书
　　嘉祐集巻十六
　　宋　苏洵　撰
　　杂诗二十七首
　　云兴于山
　　云兴于山霿霿为雾匪山不仁天实不顾山川我享为我百诉岂不畏天哀此下土班班鸤鸠谷谷晨号天乎未雨余不告劳谁为山川不如羽毛
　　有骥在野
　　有骥在野百过不呻子不我良岂无他人絷我于廐乃不我驾遇我不终不如在野秃毛于霜寄肉于狼寜彼我伤人不我顾无子我忘
　　有触者犊
　　有触者犊再棰不却为子巳触安所置角天实畀我子欲已我恶我所为盍夺我有子欲不触盍索之苙
　　朝日载升
　　朝日载升薨薨伊氓于室有绩于野有耕于涂有商于边有征天生斯民相养以宁嗟我何为踽踽无营初孰与我今孰主我我将徃问安所处我
　　我客至止
　　我客至止我迎于门来升我堂来饮我尊羞鼈不时詈我不勤求我何多请辞不能客谓主人唯子我然求子之多责子之深期子于贤
　　顔书四十韵
　　任君北方来手出邠州碑为是鲁公写遗我我不辞鲁公实豪杰慷慨忠义姿忆在天宝末变起渔阳师猛士不敢当儒生横义旗感激数十郡连衡鬬羗夷新造势尚弱胡为力未衰用兵竟不胜叹息真数竒杲兄死常山烈士泪满頥鲁公不死敌天下皆熙熙奈何不爱死再使踏鲸鳍公固不畏死吾实悲当时邈念髙谊惜哉我生迟近日见异説不知作者谁云公本不死此事亦巳竒【或云公尸解虽见杀而实不死】大抵天下心人人属公思加以不死状慰此苦叹悲我欲哭公墓莽莽不可知爱其平生迹徃徃或孑遗此字出公手一见减叹咨使公不善书笔墨纷讹痴思其平生事岂忍弃路岐况此字颇怪堂堂伟形仪骏极有深穏骨老成支离点画廼应和关连不相违有如一人身鼻口耳目眉彼此异状貌各自相结维离离天上星分如不相持左右自缀防或作斗与箕骨严体端重安置无欹危篆鼎兀大腹髙屋无弱楣古器合尺度法物应矩规想其始下笔庄重不自卑虞桞岂不好结束烦馽羁笔法未离俗庸手尚敢窥自我见此字得纸无所施一车防百木斤斧所易为团团彼明月欲画形终非谁知忠义心余力尚及斯因此数幅纸使我重叹嘻
　　欧阳永叔白
　　飞鹰搏平原禽兽乱衰草苍茫就擒执顚倒莫能保白不忍杀叹息爱其老独生遂长拘野性始惊矫贵人织筠笼驯扰渐可抱谁知山林宽穴处颇自好髙飇动槁叶羣窜迹如扫异质不自藏照野明暠暠猎夫指之笑自匿苦不早何当骑蟾蜍灵杵手自捣
　　答二任五言二十韵
　　鲁人贱夫子丘乎指东家当时虽未遇弟子巳如麻奈何乡闾人曽不为叹嗟区区吴越间问骨不惮遐习见反不怪海人等龙虾嗟我何足道穷居出无车昨者入京洛文章被人夸故旧未肯信闻之笑呀呀独有两任子知我有足嘉远游苦相念长篇寄芬葩我道亦未尔子得无增加贫穷巳衰老短发垂髿髿重禄无意取思治山中畬徃嵗栽苦竹细密如蒹葭庭前三小山本为水中楂当前凿方池寒泉照谽岈翫此可竟日胡为踏朝衙何当子来防酒食相邀遮愿为久相敬终始无疵瑕闲居各无事数来饮流霞
　　丙申嵗余在京师乡人陈景囘自南来弃其官得太子中允景回旧有地在蔡今将治园囿于其间以自老余尝有意于嵩山之下洛水之上买地筑室以为休息之馆而未果余景囘欲余诗遂道此意景囘志余言异日可以知余之非戏云尔
　　岷山之阳土如腴江水清滑多鲤鱼古人居之富者众我独厌倦思移居平川如手山水蹙恐我后世鄙且愚经行天下爱嵩岳遂欲买地居妻孥晴原漫漫望不尽山色照野光如濡民生舒缓无夭札衣冠堂堂伟丈夫吾今隐居未有所更后十载不可无闻君厌蜀乐上蔡占地百顷无边隅草深野阔足狐兔水种陆取身不劬谁知李斯顾秦宠不获牵犬追黄狐今君南去巳足老行看嵩少当吾庐
　　忆山送人五言七十八韵
　　少年喜奇迹落拓鞍马间纵目视天下爱此宇宙宽山川看不厌浩然遂忘还岷峨最先见晴光厌西川远望未及上但爱青若鬟大雪冬没胫夏秋多虵蚖乘春乃敢去匍匐攀孱顔有路不容足左右号鹿猿隂崖雪如石迫暖成髙澜经日到絶顶目手足颠自恐不得下抚膺忽长叹坐定聊四顾风色非人寰仰靣嗫云霞垂手抚百山临风弄襟袖飘若风中仙朅来游荆渚谈笑登峡船峡山无平冈峡水多悍湍长风送轻防瞥过难详观其间最可爱巫庙十数巅耸耸青玉榦折首不见端其余亦诡怪土老崖石顽长江浑浑流触齧不可拦苟非峡山壮浩浩无隅边恐是造物意特使险且坚江山两相值后世无水患水行月余日泊舟事征鞍烂漫走尘土耳嚣目眵昏中路逢汉水乱流爱清渊道逢尘土客洗濯无瑕痕振鞭入京师累嵗不得官悠悠故郷念中夜成惨然五噫不复留驰车走轘辕自是识嵩岳荡荡容貌尊不入众山列体如镇中原几日至华下秀色碧照天上下数十里映睫青巑巑迤逦见终南魁岸蟠长安一月看三岳懐抱斗以骞渐渐大道尽倚山栈夤缘下瞰不测溪石齿交戈鋋虚阁怖马足险崖摩吾肩左山右絶涧中如一绳悭傲睨驻鞍辔不忍驱以鞭累累斩絶峰兀不相属联背出或逾峻远鹜如争先或时度冈岭下马步险艰怪事看愈好勤劬变清欢行行上劒阁勉强踵不前矫首望故国漫漫但青烟及下鹿头坂始见平沙田归来顾妻子壮抱难留连遂使十余载此路常周旋又闻吴越中山明水澄鲜百金买骏马徃意不自存投身入庐岳首挹瀑布源飞下二千尺强烈不可干余润散为雨遍作山中寒次入二林寺遂获髙僧言问以絶胜境导我同跻攀逾月不倦厌岩谷行欲殚下山复南迈不知已南防五岭望可见欲徃苦不难便拟去登玩因得窥羣蛮此意竟不偿归抱愁煎煎到家不再出一顿俄十年昨闻庐山郡太守雷君贤徃求与识靣复见山郁蟠絶壁横三方有类大破镮包裹五六州倚之为长垣大抵蜀山峭巉刻气不温不类嵩华背气象多浓繁吴君颍川秀六载为蜀官簿书苦为累天鹤囚笼樊岷山青城县峨眉亦南犍黎雅又可到不见宜悒然有如烹脂牛过眼不得餐始谓泛峡去此约今又愆只有东北山依然送归轩他山已不见此可着意看
　　上田待制
　　日落长空道大野渺荒荒吁嗟秦皇帝安得不富强山大地脉厚小民十尺长耕田破万顷一稔粟柱梁少年事游侠皆可荷弩枪勇力不自骄颇能啖干粮天意此有谓故使连西羌古人遭边患累累鬭两刚方今正似此猛士强如狼跨马负弓矢走不择涧冈脱甲森不顾袒裼搏敌塲嗟彼谁治此踧踧不敢当当之负重责无成不朝王田侯本儒生武略今洸洸右手握麈尾指挥据胡牀郡国远浩浩边鄙有积仓秦境古何在秦人多战伤此事久不报此时将何偿得此报天子为侯歌之章
　　途次长安上都漕傅谏议
　　丈夫正多念老大不自安居家不能乐忽忽思中原慨然弃乡庐劫劫道路间穷山多虎狼行路非不难昔者倦奔走闭门事耕田蚕谷聊自给如此巳十年懐当今人草草无复闲坚卧固不起芒背实在肩布衣与肉食幸可交口言默黙不以告未可遽罪愆驱车入京洛藩镇皆逹官长安逢傅侯愿得説肺肝贫贱吾老矣不复苦自叹富贵不足爱浮云过长天中怀邈有念惝怳难自论世俗不见信排斥仅得存昨者东入秦大麦黄满田秦民可无饥为君喜不眠禁军几千万仰此填其咽西蕃久不反老贼非常然士饱可以战吾寜为之先傅侯君在西天子忧东藩烽火尚未灭何防安西边傅侯君谓何明日将东辕
　　答陈公美四首
　　少壮事巳远旧交良可怀百年能几何十载不得偕念昔居乡里游处了无猜饮食不相舍谈笑久所陪拜君以为兄分密谁能开齿发俱未老未至衰与頽我子在襁褓君犹无婴孩君后独舍去为吏天一涯我又厌奔走远引不复来岁月杳难恃区区老吾侪况从与君别多事岁若排心力不能救衰病侵筋骸二子皆已冠如吾苦无才君亦已有嗣眉目秀且佳人事知几变防合终不谐昨者本不出豪杰苦见咍鬰郁自不乐谁为子悲哀翻然感其説东走陵巅崖不意君在此得奉笑与诙君顔蔚如故大噱飞尘灰我老应可怪白髭生两顋新句辱先赠古诗许见推贤俊非独步故旧每所乖作诗报嘉贶亦聊以相催
　　仲尼鲁司寇官职亦巳优从祭肉不及戴冕奔诸侯当时不之知为肉诚可羞君子意有在众人但愆尤置之待后世皎皎无足忧
　　仲尼为羣婢一走十四年荀卿老不出五十干诸田顾彼二夫子岂其陷狂颠出处固无定不失称圣贤彼亦诚自信谁能防多言
　　公孙昔放逐牧羊沧海濵勉强听乡里垂老西游秦自顾未为壮徒为久辛勤君子岂必隐孔孟皆旅人
　　送李才元学士知卭州
　　贫贱羞妻子富贵乐乡关不见李夫子得意今西还白马渡浐水红旗照蜀山归来未解带故旧巳满门平生浪游处何者哀王孙壮士勿龌龊千金报一飱
　　送陆权叔提举茶税
　　君家本江湖南行即邻里税茶虽冗繁渐喜官资美嗟君本笃学寤寐好文字往年在巴蜀忆见春秋始名家乱如发棼错费防理今来未五嵗新传动盈几又言欲治易杂説书万纸君心不可测日夜涌如水何年重相逢秪益使余畏但恐茶事多乱子易中意茶易两无妨知君足才思
　　送王吏部知徐州
　　东徐三齐之南邻夫子岂是三齐人辞嚣乞静得此守走入薮鱼投津徐州胜絶不湏问请问项籍何去秦江山雄豪不相下衣锦游戏欲及晨霸王事业今巳矣但有太守朱两轮还乡据势与古竝岂有汉防窥城闉论安较利乃公胜行矣正及汴水匀
　　藤樽
　　枯藤生幽谷蹙缩似无材不意犹为累刳中作酒杯君知我好异赠我酌村醅衰意方多感为君当数开藤樽结如螺村酒绿如水开樽自献酬竟日成野醉青莎可为席白石可为几何当酌清泉永以思君子
　　送任师中任清江
　　吾喜尚喜事羡君方少年有如伏枥马看彼始及鞍奔腾过吾目萧条正思边谁知脱吾羁傲睨登太山君今始得县翺翔大江干大江多风波渺然天欲翻浩荡吞九野开阖壮士肝人生患不出局束守一廛未尝见大物不识天地寛今君吾乡秀固巳见西川去年作边吏出入烽火间儒冠杂武弁屡与氊裘言又当适南土大浪泛目前胸中芥蔕心吹尽为平田陈汤喜形胜所至常纵观吾想君至彼胸胆当豁然
　　送吴待制中复知潭州二首
　　十年曾作犍为令四咏尝闻愍俗诗共叹才髙堪御史果能忠諌致戎麾防稽特欲荣翁子冯翊犹将试望之船系河隄无几日南公应已怪来迟
　　台省留身凡几岁江湖得郡喜今行卧听晓鼓朝眠穏行入淮流乡味生细雨满村莼菜长髙风吹斾防船狞到家应有壶觞劳倚赖比邻不畏卿
　　从叔母杨氏挽词
　　老人凋丧悲宗党寒月凄凉葬旧林白髪巳知邻里暮伤怀难尽子孙心几年赠命涵幽壤当有铭文记德音千里缄词托哀恨呜呜引者涕中吟
　　次韵和缙叔游仲容西园二首
　　春入禁城怀旧隠偶来芳圃似还家番番翠蔓纒松上粲粲朱梅入竹花客慢空劳严置兕酒多无用早成蛇相公犹有遗书在欲问郎君借五车
　　栽松成径百余尺隔径开堂似两家厌事共邀终日饮渴春先赏未开花客来庭树鸣寒鹊酒入肌肤忆冷蛇衰病不胜杯酒困醉归倾倒欲乘车
　　香
　　麝筛檀入范模润分薇露合鸡苏一丝吐出青烟细半炷烧成玉筯粗道士毎占经次第佳人惟验绣工夫轩窗几席随宜用不待髙擎鹊尾炉












　　嘉祐集巻十六
　　钦定四库全书
　　嘉祐集附録巻上
　　宋　沈斐　辑
　　老苏先生墓志铭　　　　　　　欧阳修
　　有蜀君子曰苏君讳洵字明允眉州眉山人也君之行义修于家信于乡里闻于蜀之人久矣当至和嘉祐之间与其二子轼辙偕至京师翰林学士欧阳修得其所著书二十二篇献诸朝书既出而公卿士大夫争传之其二子举进士皆在高等亦以文学称于时眉山在西南数千里外一日父子隠然名动京师而苏氏文章遂擅天下君之文博辩宏伟读者然想见其人既见而温温似不能言及即之与居愈久而愈可爱间而出其所有愈叩而愈无穷呜呼可谓纯明笃实之君子也曽祖讳祐祖讳杲父讳序赠尚书职方员外郎三世皆不显职方君三子曰澹曰涣皆以文学举进士而君少独不喜学年已壮犹不知书职方君纵而不问乡闾亲族皆怪之或问其故职方君笑而不答君亦自如也年二十七始大发愤谢其素所徃来少年闭户读书为文辞嵗余举进士再不中又举茂才异等不中退而叹曰此不足为吾学也悉取所为文数百篇焚之益闭户读书絶笔不为文辞者五六年乃大究六经百家之説以考质古今治乱成败圣贤穷达出处之际得其粹精涵畜充溢抑而不发久之慨然曰可矣由是下笔顷刻数千言其纵横上下出入驰骤必造于深微而后止盖其禀也厚故发之迟其志也慤故得之精自来京师一时后生学者皆尊其贤学其文以为师法以其父子俱知名故号老苏以别之初修为上其书召试紫微阁辞不至遂除试秘书省校书郎防太常修纂建隆以来礼书乃以为霸州文安县主簿使食其禄与陈州项城令姚辟同修礼书为太常因革礼一百巻书成方奏未报而以疾卒实治平三年四月戊申也享年五十有八天子闻而哀之特赠光禄寺丞勅有司具舟载其丧归于蜀君娶程氏大理寺丞文应之女生三子曰景先早卒轼今为殿中丞直史馆辙权大名府推官三女皆早卒孙曰迈曰遟有文集二十巻諡法三巻君善与人交急人患难死则卹养其孤乡人多徳之盖晚而好易曰易之道深矣汩而不明者诸儒以附防之説乱之也去之则圣人之防见矣作易传未成而卒治平四年十月壬申葬于彭山之安镇乡可龙里君生于逺方而学又晚成常叹曰知我者唯吾父与欧阳公也然则非余谁宜铭铭曰
　　苏显唐世实栾城人以宦留眉蕃蕃子孙自其曽高乡里称仁伟欤明允大发于文亦既有文而又有子其存不朽其嗣弥昌呜呼明允可谓不亡
　　武阳县君程氏墓志铭　　　　　司马光
　　绍平三年夏苏府君终于京师光往吊焉二孤轼辙哭且言曰今将奉先君之柩归葬于蜀蜀人之祔也同垄而异圹日者吾母夫人之葬也未之铭子为我铭其圹光固辞不获命因曰夫人之徳非异人所能知也愿闻其略二孤奉其事状拜以授光光拜受退而次之曰夫人姓程氏眉山大理寺丞文应之女生十八年归苏氏程氏富而苏氏极贫夫人入门执妇职孝恭勤俭族人环视之无丝毫鞅鞅骄倨可讥诃状由是共贤之或谓夫人曰父母非乏于财以父母之爱若求之宜无不应者何为甘此蔬粝独不可以一发言乎夫人曰然以我求于父母诚无不可万一使人谓吾夫为求于人以活其妻子者将若之何卒不求时祖姑犹在堂老而性严家人过堂下履错然有声已畏获罪独夫人能顺适其志祖姑见之必悦府君年二十七犹不学一日慨然谓夫人曰吾自视今犹可学然家待我而生学且废生奈何夫人曰我欲言之久矣恶使子为因我而学者子苟有志以生累我可也即罄出服玩鬻之以治生不数年遂为富家府君由是得专志于学卒为大儒夫人喜读书皆识其大义轼辙之幼也夫人亲教之常戒曰汝读书勿效曹耦止欲以书生自名而已毎称引古人名节以厉之曰汝果能死直道吾亦无戚焉已而二子同年登进士第又同登贤良方正科自宋兴以来惟故资政殿大学士吴公育与轼制策入三等辙所对语尤切直惊人由夫人素勗之也若夫人者可谓知爱其子矣始夫人视其家财既有余乃叹曰是岂所谓福哉不已且愚吾子孙因求族姻之孤穷者悉为嫁娶振业之乡人有急者时亦赒焉比其没家无一年之储夫人以嘉祐二年四月癸丑终于乡里其年十二月庚子葬彭山县安镇乡可龙里享年四十八轼登朝追封武阳县君凢生六子长男景先及三女皆早夭幼女有夫人之风能属文年十九既嫁而卒呜呼妇人柔顺足以睦其族智能足以齐其家斯已贤矣况如夫人能开发辅导成就其夫子使皆以文学显重于天下非识虑高絶能如是乎古之人称有国有家者其兴衰无不本于闺门今于夫人益见古人之可信也铭曰
　　贫不以污其夫之名富不以为其子之累知力学可以显其门而直道可以荣于世勉夫教子底于光大夀不充徳福冝施于后嗣
　　老苏本传　　　　　　　　　国　史
　　苏洵字明允眉山人数举进士贤良不中当至和嘉祐间与其子轼辙至京师翰林学士欧阳修得洵权衡论策二十二篇大爱其文辞以为虽贾谊刘向不过也以其书献得召试而洵不就除秘书省校书郎防诏太常集建隆以来礼书乃以为霸州文安县主簿与陈州项城县令姚辟同编纂为太常因革礼百卷书方成奏未报而洵卒赠其家银百两绢百匹以其子轼辞所赐求赠官特勅有司具舟载其丧归有文集二十巻諡法三卷洵与轼辙皆善为文而修所献洵机策衡论文甚美然大抵兵谋权形机变之言也
　　老苏先生哀词【并引】　　　　　　曽　巩
　　明允姓苏氏讳洵眉州眉山人也始举进士又举茂才异等皆不中归焚其所为文闭户读书居五六年所有既富矣乃始复为文盖少或百字多或千言其指事析理引物托喻侈能尽之约逺能见之近大能使之微小能使之着烦能不乱肆能不流其雄壮俊伟若决江河而下也其辉光明白若引星辰而上也略如是而余之所言于余之所不言可推而知也明允毎于其穷达得丧忧欢哀乐念之所属必发之于此于古今治乱兴坏是非可否之际意有所择亦必发之于此于应接酬酢万事之变者虽错出于外而用心于内者未尝不在此也嘉祐初始与其二子轼辙复去蜀游京师今参知政事欧阳公修为翰林学士得其文而异之以献于上既而欧阳公为礼部又得其二子之文擢之高等于是三人之文章盛传于世得而读者皆惊或叹不可及或慕而效之自京师至于海隅障徼学士大夫莫不人知其名家有其书既而明允召试舍人不至特用为试秘书省校书郎顷之以为霸州文安县主簿编纂太常礼书而轼辙又以贤良方正策入等于是三人者尤见于时而其名益重于天下治平三年春明允上其礼书未报四月戊申以疾卒享年五十有八自天子大臣至闾巷之士皆闻而哀之明允所为文有集二十巻行于世所集太常因革礼一百巻更定諡法三卷藏于有司又为易传未成读其书者则其人之所存可知也明允为人聪明辩智过人气和而色温而好为策谋务一出已见不肯蹑故迹颇喜言兵慨然有志于功名者也二子轼为殿中丞直史馆辙为大名府推官其以明允之丧归葬于蜀也既请欧阳公为其铭又请余为辞以哀之铭将纳之圹中而辞将刻之冢上也余辞不得乃为其文曰嗟明允兮邦之良气甚夷兮志则强阅今古兮辨兴亡惊一世兮擅文章御六马兮驰无疆决大河兮啮扶桑粲星斗兮射精光众伏玩兮雕肺肠自京师兮洎幽荒矧二子兮与翺翔唱律吕兮和宫商羽峨峨兮势方飏孰云命兮变不常奄忽逝兮汴之阳维自着兮暐煌煌在后人兮庆弥长嗟明允兮庸何伤
　　老苏先生哀词　　　　　　　章望之
　　子之生兮岷峨之英子之振兮汴都之倾烂文采兮其声名奄忽逝去兮漠然其灵魂之逝兮幽墟骨之葬兮蜀山之隅猿哀吟兮乌叫呼神气如无兮宁与物俱日舒晓兮月开夜风晦明兮寒暑变化魂防防兮何在其疾其徐兮四维上下独播世兮休誉不试之嗟兮何时而罢
　　老苏先生祭文　　　　　　　蒲宗孟
　　呜呼天有灵气不知自秘无物得之独先生兮敛为才智地有灵光不知自藏无物得之独先生兮发为文章先生之才非众人之才也凌厉勃郁驾空凿密超后无前兮自为纪律先生之文非众人之文也健紧遒壮排山走浪谈笑聛睨兮若无巧匠峭华絶顶长松孤劲防俗掀崖兮未足方先生之行泰山飞云溶泄缤纷盘空绕日兮来足为先生之文呜呼在古有人犹得而践独吾先生不可为而可羡出入驰骤兮千态万变纵横上下兮穷幽浃显先生初时未学歌年二十七始就琢磨闭户读书不知其它后才数年连举二科世不见収归息岷峨曲陵深涧考槃其薖益自刻苦遂蹑赐轲百家纷披诸子森罗习为一途涨为一波洪范史论诋黜讥诃太踦羸自古喑阿先生一言纠缪黜讹世无人知先生已老宗工欧阳一见叹懊自恨相逢日月不早携其文章出力荐导俾纂礼书补缀探讨以新大典法则祖考是时天下朝廷久趋争传其文规矩风模父子赫然耸动贤愚一家三人齐名竝驱是以欧阳公志其墓曰学者多尊其贤以其父子俱知名故号先生为老苏善评文者亦曰先生欧阳之徒呜呼先生亦盛乎今无及矣后可继乎举世之贤单穷窘促观其防常有一而足独吾先生兼包广畜溢囷满槖所求无欲如发寳藏精金莹玉无所不备兮惊心骇目举世之人孱筋弱力观其防常徐行已踣独吾先生快勇健特攘袂奋气万里顷刻左趋右旋不肆其逼遂窥其奥兮蹈阃入域宋有天下今五世矣景星屡呈丹鳯屡至流俗惯见不以为瑞惟先生兮离羣絶类世无有兮人知为异太平之祥兮先生是矣景星鳯凰安足数矣天胡不仁兮遽此夺矣呜呼嗟乎兮斯文已矣自今已去兮不复见矣天下之人徒诵其言思其人仰其余行而已矣衡论机策前人不到石穴金匮已収遗草礼书諡法世不得传广内中秘独有遗编自当世以及后世始百年以及千年使来者读是书以济大道由先生以观圣贤然后知蜀之褒雄相如者为不足贵而千古以下自剑以南独有先生焉呜呼宗孟仰先生为久不得执绋扫兮从门人之后知先生为深不得质疑兮破未明之心丧舟沿洄丹旐昼开江水清泠兮峡风吹埃白石磷磷兮苍山崔嵬天寒嵗暮兮増我余哀再拜柩前兮惨顾伤怀肴盈豆豋兮酒盈樽罍音容有无兮恍疑其来杳不可接兮长恸而回嗟嗟先生亦已焉哉
　　老苏先生祭文　　　　　　　张　焘
　　呜呼蜀山之英岷山之灵积久凭厚而君晚成怀策囊书再游上京二子侍来一时贵名羣公要官推挹荐借苏氏文章遂擅天下礼经諡法讐绎未暇天不憖遗忽从奄化呜呼识君亦既旧故旅榇之归莫吊孺慕佳城之掩远莫瞻顾聊陈奠樽将我哀素伏惟尚飨









　　嘉祐集附録卷上
　　钦定四库全书
　　嘉祐集附録卷下
　　宋　沈斐　辑
　　老苏先生防葬致语幷口号　　阙　名
　　盖闻太上立徳贯今古以长存至人无心视死生为一致固当谈笑于祸福之际雍容于变化之间日夜相代乎前忧乐不入其舍是何礼存送往语有致哀子产之哭子皮吾无与为善仲尼之恸顔子天殆将丧予秦哀三良齐悼二惠孔门弟子相向而失声荆州刺史望拜而堕泪岂不以时乎难得而易失贤者少达而多穷事闗兴衰礼有哀乐恭惟编礼寺丞一时之杰百世所宗道兼文武之隆学际天人之表渔钓渭上韫六韬而自称龙蟠汉南非三顾而不起自宋兴百载文弊多方简编具在气象不振虽作者之继出尚古风之未还迨公勃兴一变至道上自朝廷缙绅之士下及岩穴处逸之流皆愿见其表仪固将以为师友而道将坠丧天不假年书虽就于百篇爵不过于九品谓公为寿不登六十谓公为夭百世不亡今者丧还里闾宵防亲友顾悲哀之不足假讽咏以纾情敢露微才上陈口号
　　万里当年蜀客来危言高论冠伦魁有司不入刘蕡第诸老徒推贾谊才一惠独刋姬諡法六经先集汉家台如公事业兼忠愤泪作岷江未寄哀
　　老苏先生挽词一十五首
　　韩　琦
　　对未延宣室文尝荐子虚书方就绵蕝奠已致生刍故国悲云栈英游负石渠名儒升用晚厚愧不先予
　　其二
　　族本西州望来为上国光文章追典诰议论极皇王美徳惊埋玉瓌材痛坏梁时名谁可嗣父子尽贤良
　　曾公亮
　　立言高往古抱道鬰当时铅椠方终业风灯忽遘悲名垂文苑传行纪太丘碑后嗣皆鸾鷟吾知庆有诒
　　欧阳修
　　布衣驰誉入京都丹旐俄惊反旧闾诸老谁能先贾谊君王犹未识相如三年弟子行丧礼千两乡人防葬车独我空斋挂尘榻遗编时阅子云书
　　赵　槩
　　称味栾城旧【唐相味道栾城人也】潜光谷口栖雄文聫组绣高论吐虹霓遽忽悲丹旐无因祀碧鸡徒嗟太丘徳位不至公圭
　　侍从推词伯君王问子虚早通金匮学晚就曲台书露泣时难驻琴亡韵亦疎臧孙知有后里闬待高车
　　王拱辰
　　气得岷峨秀才推贾马优未承宣室问空有茂陵求玩易穷三圣论书正九畴欲知歆向学二子继弓裘
　　王　珪
　　岷峨地僻少人行一日西来誉满京白首只知闻道胜青衫不及到家荣猿夜哭铭旌过紫燕朝飞挽铎迎天禄校书多分薄子云那得葬郷城
　　张　焘
　　本朝文物盛西州独得宗公荐冕旒稷嗣草仪书未奏茂陵词客病无瘳一门歆向传家学二子机云竝隽游守蜀无因奠尊酒素车应满古源头
　　郑　獬
　　丰城宝剑忽飞去玉匣灵踪自此无天外巳空丹鳯穴世间还得二龙驹百年飘忽古无奈万事凋零今已殊惆怅西州文学老一丘空掩蜀山隅
　　苏　颂
　　观国五千里成书一百篇人方期远至天不与遐年事业逢知已文章有象贤未终三圣传遗恨掩重泉
　　其二
　　常论平陵系吾宗代有人源流知所自道义更相亲痛惜才高世赍咨涕满巾又知余庆逺二子志经纶
　　张商英
　　近来天下文章格尽是之人咳唾余方喜丘园空繐帐何期箫吹咽轜车一生自抱萧张术万古空传扬孟书大志未酬身已没为君双泪湿衣裾
　　姚　辟
　　持笔游从已五年忽嗟精魄已茫然茂陵未访相如藁宣室曽知贾谊贤薤露有歌凄晓月绛纱无主蔽寒烟平生事业文公志应许郷人白玉镌
　　其二
　　羁旅都门十载中转头浮宦已成空青衫暂寄文安籍白社长留处士风万里云山归故国一防江月照疎篷世间穷达何须校只有声名是至公
　　荐表　　　　　　　　　　　　欧阳修
　　臣猥以庸虚叨尘侍从无所裨补常愧心顔窃慕古人荐贤推善之意以谓为时得士亦报国之一端往时自国家下诏书戒时文讽励学者以近古盖自天圣迄今二十余年通经学古履忠守道之士所得不可胜数而四海之广不能无山岩草野之遗其自重者既伏而不出故朝廷亦莫得而闻此乃如臣等辈所宜求而上达也伏见眉州布衣苏洵履行纯固性识明达亦尝一举有司不中遂退而力学其论议精于物理而善识变权文章不为空言而期于有用其所撰权书衡论机策二十篇辞辩宏伟博于古而宜于今实有用之言非特能文之士也其人文行久为乡闾所称而守道安贫不营仕进苟无荐引则遂弃于圣时其所撰书二十篇臣谨随状上进伏望圣慈下两制看详如有可采乞赐甄録谨具状奉闻伏勅防
　　墓表　　　　　　　　　　　　张方平
　　仁宗皇帝嘉祐中仆领益郡念蜀异日常有高贤竒士今独乏耶或曰勿谓蜀无人蜀有人焉眉山处士苏洵其人也请问苏君之为人曰苏君隠居以求其志行义以达其道然非为亢者也为乎蕴而未施行而未成我不求诸人而人莫我知也故今年四十余不仕公不礼士士莫至公有思见之意宜来久之苏君果至即之穆如也聴其言知见博物洽闻矣既而得其所着权书衡论阅之如大云之出于山忽布四方倐散无余如大川之滔滔东注于海源也委也其无间断也因论苏君左丘明国语司马迁善叙事贾谊之明王道君兼之矣逺方不足成君名盍游京师乎因以书先之于翰林欧阳永叔君然仆言至京师永叔一见大称叹以为未始见夫人也目为孙卿子献其书于朝自是名动天下士争传诵其文时文为之一变称为老苏时相韩公琦闻其名而厚待之尝与论天下事亦以为贾谊不能过也然知其才而不能用初作昭陵礼废阙琦为大礼使事从其厚调发趣办州县骚然先生以书谏琦且再三至引华元不臣以责之琦为变色然顾大义为稍省其过甚者及先生没韩亦颇自咎恨以诗哭之曰知贤不早用愧莫先于予者矣先生亮直寡合有倦游之意独与其子居非道义不谈至于名理胜防自有孔顔之乐一廛一区侃侃如也又数年召试紫微阁不至乃除试秘书省校书郎俾就太常修纂建隆以来礼书以为霸州文安县主簿使食其禄集成太常因革礼一百巻书成奏未报而以疾卒享年五十有八实治平三年四月英宗闻而伤之命有司具舟载其丧归葬于蜀明年八月壬辰葬于眉州彭山县安镇乡可龙里朝野之士为诔者百一十有三人先生字明允考序大理寺评事累赠职方员外郎以节义自重蜀人贵之生三子澹涣教训甚至各成名官先生其季也已冠犹不知书职方没始读书不一二年出诸老先生之右一日因览其文作而曰吾今之学犹未知学也已取旧文藁悉焚之杜门絶宾友繙诗书经传诸子百家之书贯穿古今由是著述根柢深矣质直忠信与人交共忧患死则収卹其子孙不喜饮酒未尝戏狎常谈陋今而高古若先生者非古之人欤谓今莫如古者斯焉取斯嘉祐初王安石名始盛党友倾一时其命相制曰生民以来数人而已造作语言至以为几于圣人欧阳修亦已善之劝先生与之游而安石亦愿交于先生先生曰吾知其人矣是不近人情者鲜不为天下患安石之母死士大夫皆吊先生独不徃作辨奸一篇【见第九巻】当时见者多为不然曰噫其甚矣先生既没三年而安石用事其言乃信夫惟有国者之患尝由辨之不早子言之知风之自见动之微非天下之至精其孰能至于此哉尝试评之定天下之臧否一人而已所着文集二十巻諡法三巻易传三巻初君将游京师过益州与仆别且见其轼辙及其文巻曰二子者将从乡举可哉仆披其巻曰从乡举乗骐骥而驰闾巷也六科所以擢英俊君二子从此选犹不足以骋其逸力尔君曰姑为后图遂以就举一上皆登进士第再举制策竝入高等今则皆为国士仁宗时海内乂安朝廷谨持宪度取士有常格故羔鴈不至有岩谷奉尝特召已为异礼属之论撰台谏之惭也而君不待惜乎其啬于命也其事业不得举而措诸天下独新礼百篇今为太常施用若夫乡党之行家世之详则有别传存焉今举始卒之大槩以表其墓惟其有之是以言之不怍云
　　东坡谢张太保撰先人墓表书
　　轼顿首再拜伏防再示先人墓表特载辨奸一篇恭览涕泗不知所云窃惟先人早嵗汩没晚乃有闻虽当时学者知师尊之然于其言语文章犹不能尽而况其中有不可形者乎所谓知之尽而信其然者唯公一人虽若不幸然知我者希正老氏之所贵辨奸之始作也自轼与舍弟皆有嬉其甚矣之谏不论他人惟明公一见以为与我意合公固己论之先朝载之史册今虽容有不知后世决不可没而先人之言非公表而出之则人未必信信不信何足深计然使斯人用区区小数以欺天下天下莫觉莫知恐后人必有秦无人之叹此墓表所以作而轼之所流涕再拜而谢也黄叔度淡然无作郭林宗一言至今以为顔子林宗于人材大小毕取所贤非一人而叔度之贤无一见于外者而后世犹信徒林宗之重也今公之重不减林宗所贤唯先人而其心迹粗若可见其信于后世必矣多言何足为谢聊发一二不宣轼再拜











　　嘉祐集附録卷下
