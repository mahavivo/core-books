　　钦定四库全书　　　　　集部五
　　清容居士集　　　　　　别集类四【元】
　　提要
　　【臣】等谨案清容居士集五十卷元袁桷撰桷有延祐四明志已着録其集据苏天爵行状及元史本传俱称五十卷此本卷数相符盖犹旧本也桷少从戴表元王应麟舒岳祥诸遗老逰学问渊源具有所自其在朝践厯清华再入集贤八登翰苑凡朝廷制册勋臣碑版多出其手故其文章博硕闳丽有盛世之音尤练习掌故长于考据集中如南郊十议明堂郊天异制议祭天无间嵗议郊不当立从祀议郊非辛日议诸篇皆成宗初所上其援引经训原原本本非空谈聚讼者所能当时以其精博并采用之其诗格俊迈髙华造语亦多工链卓然能自成一家盖桷本旧家文献之遗又当大徳延祐间为元治极盛之际故其著作宏富气象光昌蔚为承平雅颂之声文采风流遂为虞杨范掲等先路之其承前啓后称一代文章之钜公良无愧色矣乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆费墀









　　钦定四库全书
　　清容居士集卷一
　　元　袁桷　撰
　　赃
　　导游赋
　　陈郡袁桷家于甬之隅足不逾阙而四方交游徃复之义亦能举其槩闻吴兴子昂赵子清名雅言为作导游赋道予所蕴亦以见夫思其人而不可见之意词曰
　　尝悲乎好游之士阅终岁而莫闻非秉志而媚私亦饰行以矫羣方其命车于王良假骖于造父过屠缯之沛吊弦歌之鲁许身结志慷慨伛偻抗铜盘以矢辞握幽兰而结赋炫华堂之冰雪眇修途之霜露葢将修断金之利虽防墙而莫我敢侮息肩于门晞髪于庐不一歳月迨见夫蝇声而歌倚楹而吁虽千里之异殊何老壮之卒逾也世有索居肥遯墼门塞窦尊委俚之闻友汗青之朽是犹谈智于尺寸测日于戸牖猛虎嚵嚼幽猱悲啾独行无俦谨揉其辀粲彼一士与时偕藏具大块之清淑服忠厚以自昌余将徃而未得倚呉山以相望振衣中庭万籁寂颀形广颡防兮翩翩坠余以言曰懐辛之椒人或议其妖充梁之木人或恶其独夫既自以为直而亦岂不以为曲阮生自持几于目语削木已漫假手于祖匪达人之旷羇终察察乎亷隅余冁然而笑喟然而思拂以占莫测其疑抑搔首而欷故髣髴以致期遂申之以辞连城之璧佩以容兮环龙之劒喜其锋兮伊若人兮物不可同兮我欲从兮乐有终兮江山兮复长方舟兮可航辞未竟童子拥篲而前曰岂所谓千载之人耶吾当从子而西矣
　　云林赋
　　若知云乎昭昭然服光以广微隆然廓然又似夫五色万物而沉几来弗以趾去弗以驰其始也盘辟夹辅轮轮囷囷孰合其处所其终也寸芒以兴导轰轰启铃铃汨沮洳襄丘陵若慕而伫若泣而赴愀兮哀不知所诉蜿蝉眇绵含英吐鲜逌倾葢而忘返粲接席以争先诚果乐乎莫与之宣形成乎无形名生于有名囿于家林允为仪刑奉蓍占之曰居髙而卑佩矩带防升于木无徃不复不泄不辱言归其谷伊南维湖将以为居斋三日祝而莅诸荟兮中峰式瞻其端为章为祥为轮为冠风以润之雨以需之挟阴而乘阳而舒朝飞夕跻莫穷其栖有翼者鹄遵于其涯曰将有行自东徂西绥而迎之维墉之崇施而流之维泉之通以沐以容是谓云林之宫
　　云石赋
　　泗流回渊禹朝步兮秉阴发竒灵鼇负兮玉质墨章浮帝都兮廉辨以清协磬濩兮坚刚洞虗积元感兮磅礴太素屹空嵌兮静居泊如日仪以湛兮虗一阐图握九赞兮八方宣明二仪窍兮抱形介贞合窈眇兮絪絪缊缊道之奥兮肇称云吾将以观众妙兮
　　淳赋
　　粤若防古仁风熙熙击壤灌阴以佚以嬉巷无夭瘥物无疠疵祥麟应囿灵负池乐以导和礼以黜衺奫奫其春浑浑其天守冲若虗不夸不镌佩矩帯防养于深渊拟诸朴兮文理具宣拟诸象兮充然混完见不以迹视不以形斟酌太和肧胎粹精居之莫疑神维壹清若有若亡讫莫可名二仪絪缊肇分化醇人行乎中孰全其真注兹酒淡兮在尊御史氏尹敏学潜珍服习典谟葆厥灵根斋居静仪人莫可闻攷诸庖羲其名曰淳
　　玉杖赋
　　有璞于此纯纶氤氲瑶光之精为灵为文谨椟以藏不泄孔温穹窿中干夷静合坤渊渊其容深深其神爰有善木含章扬芬饰端以仪徃来无垠郁峩寿宫有粲者云维季翼翼聿懐彼濆跪而祝诸以奉番君曰履道坦而元吉者欤任重而不希其力者欤视下而无危嬉戏如儿审时而行得艮以防抑心自强厎夫康庄其形不孤其智若圆化而神之曷知其迁以相以持是谓期颐
　　桐柏观赋
　　孙兴公天台赋运意髙简忘象以求斯得之凝和卢君居是山以桐柏观图授余曰子为我縯绎其景不揆瓦石援笔为之赋曰
　　厚坤载徳台山効灵蜿蜒扶舆天孙之精僊书易之以桐柏敞神界为金庭轇轕三光磅礴太空睇旸谷之倒景卒莫能拟诸形容也睠彼华顶羣山启踪倡九牧以执玉巍冠仰其颙颙香林玉霄夹骖以从华林不雕卧龙嵸巃玉泉御右法莲殿戎东峙翠微西蹲紫霄巧面势以规辅扄沉沉乎泬寥维妙有之珍馆匪攀援之可求除三彭之内荡守中戒以默脩影息于邓林机忘于海鸥上池饮之以洞视金膏服之而冥搜不然者良不能以乆留也粤昔子晋韬精帝京弄参差于缑山抟扶揺以遐临琼防俨其负双阙屹乎龙蹲正右弼以赞化千龄髣乎氤氲故兹山也四面削成中心如掌真风合于冥廓梵炁通乎肸蠁三井之泉千尺之潭臯羽警其瀼露髯羊匿于阴岚飞梁凝冰侧足涉褰翠藤流霜触缨扪縁梭溪交流以织文忽防蝀之钩连望飞瀑之悬絶日五色而成妍夫乐与饵过客所止夸诞逐魂践形者耻长生之药眇茫于神山执期之候诙谲于五利却衰防顽简易理得其亦有所益乎菌蠢春秀筼筜冬萌五叶之松三脊之香丹光腾于金鼎冰泉彻于铜罂服食之而不坠身轻忽焉以复丁企列僊之遗踪葛翁防名于太极斗晶荧于枢纽金光杂流于瑶席纳雷谷之砰磕穷幽渊之罔象丹凤昔焉以来仪凡羽厥今以避让谅守贞以制气匪狡狯以增诳法不孤立道不虗行继之者白云先生受素书于轩辕袭帝胄于典午憺寡言而无营思坐忘以遐举承唐皇之明问敷清净之旧章署漆书于宝幢迎黄云于玉堂厥后宪章希夷范围灵寳诵蘂珠之文过期颐以终考若是者诚何异于蓬岛或有言曰楼台荣观方士侈崇夷考是山不绮而丰不幽而通廓兮其有容閟兮其讫逢味兴公之抉竒讯择木之写真若増其嵚崟尽其窈深身不羽而凌遡俄曾城以瑶林乃若丹霞伏光铁柯舒英集众妙以凝睇髣三真之传经拟金刚于铁磨警黑业于鸿钟何钱李之二王莫能悟其禄终猿抱子以望月虎伏威而讽风灵璈清以集鸾哀急而惊鸿爰自有而即无眇壹气之鸿蒙悼南国之蒸歊髣天都之肃冽彼夏虫与火鼠徒自煎以内热申之以辞曰
　　帝子下兮云中质通明兮粹冲览炎洲兮垢纷节容与兮兹峰蓬瀛杳兮无极浪滔天兮不可以屐境荒灭兮亡益曰此留兮吾将以内息神为凥兮气为舆朝紫霞兮暮清都黜视听兮道靡渝歴千劫兮复故初云凝素兮中坛铃流露兮日暾三灾屏兮嘉祉繁语夫世人兮归休乎静观
　　椿堂赋【为宜春彭有年道士作】
　　昔尝疑夫漆园之叟学幻而逃虗询虫鱼之疏考风土之书莫之敢图余游上京有客北穷夫金山西歴夫贺兰南逾雕题东超三韩冁然而言芒芒禹迹子所履者诚然乎冬裘夏葛寒暑之运环也今也日临中街霜飞冰霾毳集于踵貂挟于懐戴斗接淅承露凝桮子安视而靡猜骇闻忽见知奚穷乎齐谐吾先枚夫九州者而言之屡熟之稻南州是专十丈之莲华峰所传栝化石以锡贡樟生庭而为州梅梁分以镇妖牂牁肇乎维舟杞犬吠而质变葠人形以剂投华平雒常瑞于皇图蓂荚屈轶盛于尧世木沉产子以成国树古精而为魅松分秦王之封柏擅蜀相之祠若是则复何疑焉在昔大帝穷源昆仑见北溟之鹏视之若雪即之如云得其遗羽丈寻不能以论是齐物者非寓言也耶维老彭之遗裔握六气以自驯肇兹斋居其名为椿二仪絪缊周流无垠则以自仪道合至淳吸兮若鞴旋兮若轮肃兮似秋熙兮如春行乎六合而不踬则所谓八千者吾犹以为歳年之稊米也客揖而去遂为之赋
　　仁寿堂赋
　　合江老人杜氏行年八十有二其乡人尊之以仁寿因名其堂子辉卿今为蜀省掾来京师求赋赋曰
　　合江老人生于三卯歳之中秀睂疎明鲐背隠隆家事断遗闻防容口欲宣而弥哽情屡发而莫逢防稽生揖而进曰生居东南袭轻饫甘耳不属于钲鼓目不接于戈锬合江之事相传于游谈愿削牍书椠俾鸿笔以有参老人改容正襟徃佀可寻梦若初觉病犹在身方其誓师斗城灭亲割情盟重于白马命轻于浮尘黄风飏沙千戍屏营拥若波涌排若算经危堞隳而礮激阘防护而矢承躄者瞽者各有攸职熏窒旁穴旦不遑夕坏馆门毁甃石树列对峙填负旁阸卓飞泉于云根起清流之千尺目不能承睫气不得纳息黑祲障空燐烟蔽江横厉排荡抶击舂撞拟效顺思投降提奬之主怒莫敢当忽风敛而川止活噞喁于鼎汤噫嘻吁此其琐谫者耳华阳之徃躅肇于文翁悉于太冲纤侈日滋繇是铄景福荡醇风鬼啸髙居神泣巨峰栈阁如砥万骑突驰火连摩围氛翳峨睂筑京观以专戮甚槀街之陈尸顺舟而下者十不得一缘涧歴堑视京垓之豪厘﨑岖古渝前彭后余保衣冠之弱绪犹兴文以舒徐逮夫六合防同弹丸震惊发涣号以澡雪缉政俗以治平则夫两州之土民无遗镞之害歌帝徳以底寜防稽生仰而愀俯而笑在易之象复存于硕果物极者斯通盛过者斯祸维今老人熙熙其天休休其心事至不忮智藏惟深式是表仪化而慆淫国有耄叟乡有善人仁寿锡名爰则其淳感古乐今兹其为击壤之尧民
　　乐水图赋
　　东坡先生脱逺游之履衣紫丝之衣与黄冠师跪坐息机临清泠之渊憩巨樾之阴意消言忘其得在心飞泉琮琤寒源杳深悲尘寰之隘险抱竒璞而莫陈将以善夫济世之极乐至理以自新维兹水之无倪非智者莫能以鉴彼河伯之好夸终望洋而浩叹翳西海之沈羽竟其说以恠诞小大不同其病则通骇于所闻者忽所见诚哀乎举世之盲聋余尝披神禹之地图考先生之辙迹而诵之方其发轫于瞿塘千里一泻鉴燕安之酖媒悟孤孽之非祸虽盛气之飘忽已足穷物理之化迨其中年倦趋分符东上慨河流之奔驶城不没者三板先生胼胝以先激而返之有以遏其性之狂悍伊文登之贝宫空百幻以自献实精诚之冥通异燃犀之获谴至于羣妖肆憎百慑相乗先生怡然而行试正命于巨浸俨安流之无惊耿耿明夜乘桴南归海若息波冯夷効竒混六凿于一噫信天地之不私匪深于水者其能若斯耶玩王孙之游艺弄五采于素丝聴之而无声即之而若遗若然者欲以求先生之所乐无异画饼之充饥
　　余闲斋赋
　　曷不观夫农父之治田春耕夏耘昼作夜缉望嵗常有思悯苗若不及候其阴晴谨其凉热食不满嗛目不承睫穑事告成以祀以享入此室处曰余将有养休其四肢里闾熙熙瓮牖迎阳兹其为一歳之隙得以自怡者与古之志士范围天地之初冥搜密筹心如渊珠据防以集要积神以合虗冬炉夏葛谢而弗居逮其蓄极以通若烛计卜物莫能沮燕居申申欲不逾矩倚门而歌声裂金石恢乎其有容顺化而有得葢其勤者若此则其终也乃以豫佚惟昔贤之肥遯屹乎其頽波青林扶疎擢兹琼柯味道以观澹乎不颇阅世推移饮兹无何养其粹精不激不阿有客仰止摭其嘉名以处以息慨然而言曰悲浊垢之骈臻御吾轮兮焉穷愍逐日以道死异惜阴之度功厥今金马公车履舄接踵承色以求为疲为冗退食以休濯其灵根藏真养恬疏清涤袢庸式庸佀着于门顔维四民之有制实士农之居先惰于初者踬于后弊于智者罹于艰归休乎君援琴而歌曰羣动兮夜息质贸兮吾徒曷猖恣不能以自适书兮在庋斝兮在席复吾初兮以无忒
　　息斋赋
　　慨太素之日凋服仁义者亦几乎外驰百幻晃众爱纠縻侧身于积薪之上试命于累卵之危髪尽化而齿将终竟不得要领以自持端木之智工于言结驷之徳色索其中诚馁然也史迁之足老于行悲愤之书不能以全其生也东门之悔华亭之悲是犹碎毂而大辐掘泉而止渴何其迟也古之至人止于其所不止休于其所不休兢兢惕惕不得而名之强名曰息夫息形者神清息事者愚絶息心者心愈驰息名者名愈彻庄周之息影为荒唐陶潜之息交为慨慷是皆未得其当若然者其必有自息之方夫知古而不知今谓之陆沉世故之岐多人事之机深生乎下都兮又安能超举以絶尘惟李侯之静好蔼邹鲁之淳风不求异乎人黙息以厎于鸿蒙振缨而趋簿领如棼上下杂糅否臧混沦一息而求之何异解牛之芒刃目于毫分也退居申申图书领宾不喜不愠寂然含珍吾有以知其息之外陈者矣夫天地之理动静济焉偏一而用则为五行之沴人身之气如车轴窒而不流则为疾疠为末废若侯者其何以为息之体而余以为外陈者岂侯之意欤他年成功而归晞髪于彭咸洗耳于箕颍味干健之防以极君子之理吾不知侯之所谓息者其信然耶其寓言耶
　　凝云石赋【为张希孟作】
　　文登之宫积涛成雪天风荡摩海气幻灭嵚崟蜿蜒坚若金铁大者成峦小者成穴蜂房羣缀蚁曲百结爰有张子抉竒发珍借以文锦炷以古熏陋博山之侈靡髣炉峰之氤氲湛然尘消号为凝云有客哆而笑曰南山朝隮奋搏无垠太素为母五岳为宾合虗成形积润以神今子友一拳于几席云何自而凝哉张子倚梧而言曰窘寻丈者不能以喻大语荒忽者适足以资惟人惟至灵品物是赖明而通之呼吸万决为奔腾兴为霮防其来无趾其去莫阂唯古至人韫玉以匮藏明于幽养神于独内澄外观嗒若槁木静以自仪无防无辱念此石友其徳不凟燕居相忘庸以熏沐则夫所谓凝云者不待于外而自足也客喜而悟遂为之赋
　　红梅赋
　　闲闲羽仙朝归绛都冰淳雪峙湛焉澄居候寒圭之防影察众芳之荣枯草藏荄而永閟木脱叶以无徒彼阴阳之眇密曷能返乎虗于是天回景温机抉候促吉云丰融美虹纚属睠炎洲之嘉植淟乎其忍此垢浊也俨蘂珠之扬灵贮初服于太素沐九芒之粹精蟠翠气以内防赪容耿以自持兮抱冲密而莫吐衣赤霜之羽袍曳文锦之灵佩弃明月之寒珰缀飞琼以为琲匪徇色以自夸表昭质之莫昧凛世坌之如焚赩微愠以却背惟深根固蔕之不可恃兮将求化以养晦繄炜之滑稽惧夫恶朱者之见毁鹄日浴以鷇离鹤舞丹而希寿念形色之莫践徒变幻以售万籁凝寂穆然长思绚此的皪申之以辞辞曰貎充心明道之腴兮葆光罙贞慎徳枢兮渥丹自持惟受初兮不烁不腾莫可逾兮时至神完吾其敷兮吾其敷兮物莫与俱兮
　　九华台赋
　　混元之峰郁为仙闾霏青骇红嵚崟相扶下垂清溪百流是趋昔有羽士恍兮承跗缟衣裳其化莫追爰有尧年之叟植杖戒鉏顾瞻童土式崇坟垆黜幽导竒以薙以除层台演观积成为郛拾级以升家林满图乃擢孤芳絜泉广疏锡名九华葆兹清腴有客莅止披情徐吁曰登髙能赋大夫之职也为我赋诸客曰皦皦廪秋天风奏竽哀鸿赴空寒蝉抱梧脱者如扫缩者如枯落妍敛英还形太虗存莫可御去莫可居相彼九华孰为有渝含章金衡承元坤舆弗媚弗私苦心秉愉回黄抱素包寒纷敷飞霜溢露言沾其濡独立养完孰云彼污世服姣靓饰脂效姝嗜脭豢醇溲甘芼萸维尔茹口哆焉如荼耿持空榛曷知我芜叟曰好不可一鸱鸦蝍蛆钩以为直石以为琚变夺五采睢睢盱盱已或自售适増诋诬寄怀于言觞至不余九九默操防焉蘧庐我生之辰天清景舒庸采以脩庶其遂初山空无尘白云在裾归与归与吾以子为徒与
　　墨竹赋
　　屹书林之防清袭空翠以膏沐察羣芳之交妍糗紫芝而不肉化苍烟于寸頴皦森束其寒玉有客叩门指而言曰夭夭申申吾不知其亲悃悃欵欵吾不知其怨惧独立之絜矜徒三刖以自献爰有童子拥篲以前曰东南之美以植则繁大尽斵采小为烹煎曷扶其清孰庥其生零西摧东山崩谷呜取亿及秭莫知我名维我先生念兹磅礴探窟之太和布灵根于邈取方诸于承露和不死之至药寄遗迹于须臾避冥之饕虐故其凌风出尘廓兮如神承春饮鲜从兮如云疾扫却顾犹欧冶之铸郢人之斤也且客独不观夫鉴之与形媸妍脩各穷其精惟静者能以烛至动而所谓诙谲变幻乃足以覈万物之情望南山之崔嵬目九日而不瞬匪好夸以昡竒良以解夫謏闻者之愠语未具先生振衣坐忘与客相顾卷缣以酬一笑而去
　　素轩赋
　　太原白无咎徴名字于易复以素名轩实维其祥乞赋陈郡袁桷赋曰
　　维太初之混茫兮昭质其孰分二仪迭其交媾兮肇清浊而成文翕九垓其同风兮佩钩矩以播芬邈焉黄唐之仁声兮极黼黻以成宪忠与质其相环兮迄苍姬而莫变亘终古之同轨兮成后来者之过徴载籍于竹简兮淳风郁然以未坠悯太和之沦胥兮希絜已以自致三熏沐而扬灵兮俨前圣之遗防悟宣尼之自筮兮繇告之以不乐曰丹漆不文兮白玉不琢质不可以受饰兮道不可以杂敦厚静止兮弗居其华惟无色而自色兮物莫能与之加爰锡名以表厉兮虽颠越其靡它凛世垢之淟涊兮蕲旁证以冀直聃演言以清净兮戒目盲于五色墨谆谆以兼爱兮悲棼如其何益冕朱里而外兮衮袭裘而不裼淡酒之无和兮辂尽诚而越席顔执仁以不违兮炯虗室之内焕商举隅而起予兮惧絜矜夫倩昐噫童子之微言兮警曾氏之华睆舍沐浴以孤泣兮兆有知夫孝子乗结驷以夸容兮终内热而殒愧车美泽而可鉴兮曷栖栖夫靡止彼马师之食艺兮亦能遗黄而洞理羌若人之好脩兮妬芳泽之日恣将乗飞亷以上征兮扬古帝之正则悃愊欵欵而弥贞兮固丹府之介特书盘盂以参倚兮虑夫之不食揭嘉名于户册兮振白首以莫忒申以辞曰茫茫重物之先兮刚柔相摩文以宣兮反初复真徳乃全兮履素莫渝吾将以无愆兮
　　冬窝赋
　　济南潘仲徳家商河治其田庐块土累石以处左经右子刻意厉行斟度古昔将力避世不复近歳终顺阴阳之理慎居于中而名曰冬窝未几闻于朝为太史属太史职清简仲徳独忧之复以昔日命名者揭以自警余闻异之为之赋曰
　　噫嘻夫世之善养名者岂惟冬与朝而兴夕而趋执辔在手承尘满裾仆夫告痡寒冰厉须剽飞英于窭数巧膏沐而睢盱惧分忽之不前戒良辰以先驱矜清扬之婉娩犹春温而于于何自而冬乎大盗之智不以胠箧巧贾之利不以操割葢将足不超阈而踵接其席目不承色而议推其徳美容峩峩雅言迤迤爰处爰居载笑载歌閟无传之靓防又何为乎冬窝也哉潘子曰不然冬为天终万物葢藏阳微如芒外枯内伤甲者若缩伏者若亡裂者为阱凝者为防歘吸以吹浩溔莫当口含飞霜睫承流浆三光青荧五岳仆僵故其蛰处也隆然以深息而卑卑其徐行也蹩然据危俛偻而施施疏房上宫连氛累霭嵚崟阻深束缊以载凿坏者遁炀灶者逊当此之时食不饱菽藿衣不袭裘鞹悻悻然角进而凭陵将弗折而自缺且夫藏明养阳必谨其独大智若辱大容若谷纷载籍之蕴秘糅众说之桎梏折精华以弥缝丰蔀屋之光烛吾非以嵁岩为居鹿豕为娱友幽阒而弃斯徒也念居蠖之未伸凛自缩而不惴谨清寜以冲啬御六气之宼沴将以游乎万物之初顺四时而成岁也
　　榕轩赋
　　南粤之区温风戞摩积炎吹云流金为波少负老息盼兹庭柯爰有弱木攀縁嘉生连理纚结附枝膏凝荫旋万牛广容专城千柱承宇百寻傲空羣焉莫争希贤同风长与少殊如昂如颙溜微生于一髪寄丰壤而敷茸讵拥肿以丐全眇頽波之容容厥类滋伙其名曰榕东鲁先生见而笑之曰目无常形嫫母以为能耳无常声折杨以为清美丑相乗孰完其生眷兹连蜷弃诸同辞薪者鄙之斵者訾之轮者絶之器者挥之夫好恶不齐莫与之争吾何行焉举觞以噫噫极而歌歌曰木之诜诜匪委佗兮木之萋萋匪婆娑兮巧为彼矢名为彼戈徂徕维松新甫维柏柰何柰何客有踵门而言曰议物产者必以良舎所用而求无用将安所向先生曰多谋者神泣多才者形伤维彼阻穷百虐备尝蔚然以修充然以光四海立贤勿云其方穷髪之北殆将骇兮榕兮榕兮吾以为楷兮
　　复庵赋【为恒山李谦父作】
　　扬子之冲千流交趋蔽帆云凝炙毂雷尘奔瓦聨拥关蹋衢土衍隰匀深耒广畬百技衺千贾献姝爰有倦游之叟卜食吉构兹廜防不斵不甓茹玉芝而三咽膏髪以若漆与客瞰空觞而言曰今夫所谓归老者其名鲜鲜其行爰爰脱机于韩卢之吻息影于菟裘之巅造者絶屐奉者谢馈尝仰屋以叹感极以悸悸极而悔黯崦嵫之离扬沧浪而莫若是者吾奚以为归世有习静之士逃声于无形避害于有名山鬼独啸悲猿凌兢掩耳疾匿脱焉如惊是焉知天地之性哉磅礴之理不能以独运者舒者疾者徐者足以穷万物之真维昔此邦犬牙东南前江右山朝烟夕岚凭髙而望则去者如箭净者如练杳者如线效者如献日出而作连冈烧空交芦舞风土台崔嵬野田丰茸昔之荒烟草恍不知其处所寄遗踪于白鸟问秋风于宾鸿夫观万不同恒维其机今吾乞身于未老寄此土而食于斯也素书满牀旨酒在巵邻熙社恬子顺孙祗不脂不韦不激不靡视昔归全而索隠者相去几希静者动之根息于外者其内若焚川流徂东龙返为云日沉于渊朝升为暾其本元元其生芸芸简兮庐乎靓无渝乎又何懐乎土乎
　　拟剡亭赋【为吴成季作】
　　英英维祥织流成章双峯嵚崟紫芝荧煌峙立澄冰言飞霜爰有化鹤之叟迅翮珎馆舒风盘霄归而歌曰兹山兮沃膏阳霏兮夕涛吾还兮不崇朝将何为乎逍遥昔之命驾者兴极而意已尽卧游膏盲者不千里而接轸去若隙驶留若柯寄情不及亲岂我辈之谓耶彼栎轮囷爰衍爰溉彼桂扶疎以嗣以赉养苗者擢其嘉牧羊者去其害植楹兮鼇负布甍兮鳞萃我季兮圉圉孙并曾兮陈庑蹇独余兮不留目凝睇兮屡顾芳菲菲兮在林誓将筑兮奉所钦卜兮于庭言兮扬灵彼兮奚投返真兮思冥学道者天完逸老者延龄顺以养荣息以固形刻意枯槁者吾犹谓之善盗而我之髣象岂果有所羡而自表者耶道本于无名拟之而变成钩深者泉如珠在渊遇风为漪激流为川彼剡伊何源逺不迁则而企之于亘斯年
　　余轩赋【为程士安作】
　　世有好名之士佩玉长裾鸣驺导衢候者接踵对者奉谀日三接而色喜坂九折而懐吁欠伸委蛇顾而子孙且言曰夷考昔人吾何能拟哉榱楹鬭空旌旄树霄部曲中街膏壤近郊怅兮屏营慨兮郁陶若是者何嚣嚣也爰有静士卑然素儒载凥为舆游物之初粟不满缶屡空泊如爰笑爰处拟诸华腴昔东方生见于侏儒翫世味道忘身之蘧庐维程子客于江之南几四十年幻者如飘风逝者如回渊祸生于公餗罪成于细旃抚心以思孰省其愆徃游于其轩太古为春无懐为年探图宓戏受厯轩辕在易大畜刚止以育徳日新而自足者也昔之至人道充以为富声出金石柳生其肘席不蔽坐饭不充糗今子之居酒时满斚蔬时满把视昔之窭者溢且伙矣程子怃然曰吾诚夸矣
　　隠居图赋
　　陈子筑居唐奥之山复绘隠居图摭其某水某丘之雅名署于其旁以寓朝夕不忘之意每遇佳客辄指以示若挽而使之游从于其间也间谓袁桷曰夫画以髣境画之所不能及者吾虽知之而不能数与人言之且境必有趣趣之精华非言不传也子其为我摭名以发其趣桷对不敢辞乃为之赋曰
　　陈子倦游江湖整辕言旋顾瞻先庐徜徉里门四壁寒寂頽然维藩询闉阇之遗迹俨中堂之犹存吊零落之旧叟抚徬徨之惊魂于是悲极而喜喜极复悟悟而言曰人生一世惟静者智盛不可持翫不可恃三家之市其行跂跂四达之衢其言姝姝一以巧为媒一以酖为居吾惧其独立而谁与趋拂以占兆于唐山之隅若质而华若翳而明缺者如玦环者如城相其隂阳筑室绳绳被以杉松潴以芡菱弃尘世之喧啾牖乾坤之清明爰命雅客展以轻冰之楮化以五采之頴浓如春曲直若领吐秀献竒发牍炯炯邻辋川之清妍敌草堂之幽靓故虽逾江越峤适市造朝挹此粲者神凝各消有不待北山之移八公之招也客有言者曰拥裘而歌者意率类于慨慷登髙而赋者事常失于荒唐吾敢按夫子之图而代言其详东越之区山水冠世发抉地灵前王后谢维君之居敞若神界若乃石塘界其前雷峰守其要马领冠其巅羊岩负其奥周以青鲜横以磊砢近若迎笑逺若却坐嵚何山挟辀以殿浮游阆峰振弁以见上有石屋梁欐参属纷披寒苔聨络怪木恍飞仙之遗迹凿幽窦以守独前林杳霭丹光腾天伯阳一去而不返鹤盘空而将还饮石室之寒露问山人之何年然此特隠居之外美析而举之有不可胜言者矣晴原涨春千桃烂云飞英满溪织流成文支寒藤之瘦骨度略彴之微险觧瓢泉一举三咽蔼桑麻之故交争聚首而缱绻前有惠林浓绿婀娜投冠觧襟脩然清夏欣众叶之敷阴讶楞梅之吐火秋畦离离黄菊斓斑爰泛黍酒驻兹頽顔懐千古之处士酹悠然之南山歳穷境空长木号风寒岑晃曜岿然中峰渟膏溢银喷如飞龙汇为澄潭穷髪鉴容烹以碧玉之鼎瀹以云腴之茗神清意寒语爽心冷葢将忘尘世之事而深以内省也相彼双门囿兹羣山清风常来客去不关图书自娯邻社莫干有堂寛闲扁兹嘉名悼白云之何徃悲先友之日零琼楼舞空清晓万变黙坐以观翕忽诡幻宾天衢之出日骇青红之纷鸟冲烟而辞枝兎惊林而絶坂岭蒙蒙而人度露漙漙而叶颤念哀鸿之相求时遗我以好音缘小墅之横冈花竹俨其成阴怅举世之莫从歌风雨之苦吟乃歌曰岁将晏兮莫留过故居兮懐忧山坡陀兮四属吾拮据兮以屋惧世徳之颠陨兮习肥遯以荩谷驾余兮屏营耕石田兮果腹究出处之何心兮幸余髪之未化为我语山中之人兮吾将归老于其下











　　清容居士集卷一
　　钦定四库全书
　　清容居士集卷二
　　元　袁桷　撰
　　骚【辞附】
　　愍誓【哀谢先生】
　　受穆清之元阳兮一精白以抗修阊阖睒睒其初丽兮执正辞以告猷黯朱光而不烛兮妖羣立以纵恣饰诗礼以逞诬兮曰余将焉所诣胷臆结约而莫达兮史告之以寡言心屏营以靡置兮导斾而为之先揭徳华之魁垒兮励来者之不前一成旅以兴邦兮仡然莫余敢拟州累累以十百兮夫何寛衣而广袂燃积薪以逞安兮羣豢食而自戏竭精液复疾呼兮卒莫能进其词振飘风于林籁兮叶脱故而懐新众喁喁以杂居兮謇独立而号呻矢危忱于帝阍兮星委地以如琲何执愚之慎矜兮守隘说于颠沛持空薄之一髪兮振千钧于层冰力弗胜而殆兮犹夸夫守道之经企女纪之倾轮兮极迅翼以恣徃九疑灵妃玉容兮鉴鼓瑟其音荡重华倐焉以防兮凛旧徳之日防乗桴游于中流兮海若息波以竚望棹夷犹而靡行兮羌何为乎此路砉然扬灵穷晦冥兮朱鬛乗旗挟以震怒澎湃荡簸激回涡兮爰深逝以欷懐缩恧而失据兮寜忍归夫故居死无能终报兮生莫知其曷图贵化人之冲漠兮絜肥遯以自逊蒙垢纷为污浊兮薄日月之吐吞墼门窦于荒灭兮屏精明以黜闻超飞霞而上征兮遇武夷之神君逝者翳于山丘兮夸诞逐其营魂览三圣之古简兮宣尼实为之弥缝谓道无古今兮孰与之传虗九九而内明兮刚桑错焉以敷宣翫朝歩之竒文兮握竒五以黜烦建中极而灭端兮成品物之自然湛然一以贯兮曷知其后先数京垓以成变兮迎拒之而莫偏敛莫知其迹兮为道之全夫形既不可以乆擅兮神与之为槖籥迫朝逐而日骋兮引正命以自絶棘戋戋于车道兮精离榦以萧屑秋阴其凄骨兮熠萤光之明灭手三秀而不忍茹兮腹殷殷其雷裂奄兮愀兮忽以放逸兮何昭昭其章彻乱曰神凌兢兮命寿不得长阘茸曼衍兮既乐且康众皆驯怙兮灵胡然而秉方撷云英兮微光佩杂芳兮弥章驾赤鲸兮腾骧絶六虗兮放八荒注北斗为浆兮内热不敢尝林有桂兰兮水有鰋鲂所思弗见兮奚故乡挈眇风兮乐未央吁嗟逆化兮寜怛伤
　　广招
　　深寜先生乗虬上征江海殄瘁湘累遗痛千载犹一日也柳车爰行瞻望永隔门人袁桷窃取宋玉招魂述广招以反其义其词曰
　　窃独悲此翳浊兮身鞠恧而莫明服三后之贞则兮秉忠纯以内兢绳古义以自抗兮懔微躬之莫胜惧天命之不吾与兮晚更号以深寜委灵魄于宅兮挟清神以上征重华其无容兮瞩下矩之险隘侈九夷之旷邈兮申前圣之遗戒一去而莫返兮八灵孰能以震駴乃命小臣戴縰秉旄注精髙冥而下招曰茫茫封丘麕豕萃只炳灵奔飞杳交防只婵嫣清芬孰返斾只纵横幽房杂厖怪只魂兮归来其益以骇只东门荧煌平芜层阴只灵宫紫芝萎以泯只流铃揺空诉夸滛只蛇苍鼠若扰驯只魂兮归来激越吟只题躞蹂躏白蟫飞只灭方凿迂传致以肥只鬭青缀白竒只折杨黄华司体仪只魂兮归来彼相疑只沃隰修畛鞠荠茂只狂夫冶游胡憯后只南山白石曷以永年只式撷其嶶怅周原只归来归来其孰能庥魂只愁云旋宇阴振幕只素空霏尘清昼激雹只虎蜼黄目屏陈设只精凿后置蠡施张只伊呜仰天杂猖狂只甘脭恣睢礼不可防只魂兮归来悉无以当只魂兮乗桴登瀛壖只海观日浴烂红殷只晳容长裾袭古先只漆书竹简遂研钻只昆仑穹隆疑有至人只妙顔紫蕤休徳日新只吐珍纳和与道为邻只雕题祝髪礼让兴仁只桂蠧咀吞味芳辛只幽蘅嘉芷佩孔文只相羊湘累盼若存只承挹清尘徘徊翩翻只天光淳耀防弁森扈只肃容展威受多祜只斩几破觚斯皇辅只龙图昭回布髙矩只开阴闭阳庶类蕃嘉只扪歴箕尾建崇牙只翦理奸巫静无哗只照示下土循羲娲只河公海神瑰以迅只贝宫鲛室秘怪杂孕只琼英琪柯错缤纷只鞭龙诛蛟霈泽湛润只魂兮逺游戢凌紊只扬歌舒啸化幽愤只重曰嗟所思之不得见兮俨冰雪之遗容繄迟迟而容与兮松柏日其葱茏怅幢帷之咫近兮长虬脱焉以追风蜕尘居之险艰兮舍崇兰之新封埙箎迭其和奏兮聨云车以陪乗粲琳琅之遗编兮俾泯絶之足证匪离羣以自絜兮诚不忍夫骛骋超整驾以言从兮惧见讥乎后圣揖虗漠而言旋兮耕书曰以振厉谅神明不吾欺兮庶终承乎嘉惠千秋兮靡长白云兮相望魂兮归来其母我忘也
　　七观
　　翰林先生纳荣息机谢白玉之堂将归于麻源之山房越公孙懐牍濡頴托物喻志考图审曲若鉴之纳视言忘而意消类别而理备有郢大夫癯然褐衣目不接乎黼黻耳无闻于律吕冁而言曰登髙能赋淫防荒忽智专者魂强形滞者物逐昔吴州来观诗东鲁言有度徴有据厉阶于枚生滥觞于曹王先生楚产也云梦汗澷巫峡防岏胷藏腹蟠公孙不足以教我先生杀青南山积简羽陵若网有纲若墨有绳举凡畅微我其聆诸越公孙曰太素煴清浊奠仪雨风露雷动植攸孳辨方审良民用不疵六气以沴日夭其世彼谆谆者皇曰汝命实长厥土燥刚相其温凉我生命在天顺以受年岩居谷饮中道以陨执书以观有涕汍澜陋彭鉴之逆理兮何恣纵而益顔言技可以进道兮吾当繇是以返观纳肠补藏憯忍莫竟石立土踊孛彗迕逆吾犹以为天地之病也脩身俟命道之大经先生之正也大夫曰神之所行何体何方拘者为儒请更端以告仆夫越公孙曰灵曜宣精五纪顺明察幽考微法天以行形气芸芸吉凶卑髙观象以分韬兮灵根感不以言繇动彰静百神受祜虚者为音质者为数昔后稷氏之职黍稷薿薿智者过谋胡尽其地力民日作慝相攸食墨风雨斯蔽连云岌嶪飞不得垂喙履不敢仰视旁营万家地记萌芽赭衣偾蹶而淮水复絶铸鼎伏奸能沉于渊吁嗟而求桑林之羞要荒扰驯王防盈庭献琛効珍物不可枚陈鸡豚以时父恬孙嬉何助边思屈曲洲岛家累千金资先生昔居列僊之馆据要集思谓象以理明妖由人兴守谆芒法清寜却走马于郊谢重译之雉陋三脊之茅熙熙陶陶舒舒夭夭不言而歳成无营而事贞夫子不云乎一致而百虑其是之谓乎郢大夫曰泛观博闻于道弥损愿涤耳以抉其蕴
　　越公孙曰粤昔尼父唯俎豆是斆击刺坐作因民以教搜苗狝狩车徒卒究厥今舆图八表同厯四貉交轨月竁风丘冰天桂海驰心望云请命欵塞千庐星环八屯山列羽林繙经飞骑皷笈然而乐成者难与图事守文者不足语智尝闻之兵农同封耕战同功鱼鳞鴈行敌莫我敢当府散籍移万姓流离强帅拉胁外寇憯肌卒不可拄支后王鉴观法日以繁厖者罢者恇者羸者骈头引吭食粟而嬉开门纳兵百郡是师何草庐髙吟﨑岖杂耕何杜氏之子传癖孔深而缓帯以征射以容观劒以气言批亢捣虗孰知其隅折冲厌难莫穷其畔至若握图视文纵横起止与易象相表里者骤语之吾惧大夫之竦眙也大夫曰兵者不祥之器未效此知也
　　越公孙曰炳灵心君辟干阖坤情声相宣立度出均昭昭鸿藻缃缥是存敢先论楚材而言之漻漻乎形畏垢而将翥也霏霏乎睫承露而欲诉也荒蹊断苇燐灭没而疑聚也织文扬徽揽芳菲而杂组也少焉商飇号鸣金石琮琤逐虎抟兕韝雕镟鹰寄莽苍于一瞬乗扶揺以孤征终缓辔以就日怆倐沦乎西倾噫悲何为哉古有岩居之士抱竒抉幽潄芳深林憩寂冻流憺乎其若遗窈兮其若留钩盘助之为回旋虗牝答之为献酬猿三叠而堕泪鹤九转而凝愁钩采微迄无终穷瑶席敷张髙歌慨慷语初丽而终放托余韵于宫商然此其戋戋者耳攟拾苍雅刮磨诰盘微粲贝编飞英露漙何讥乎肉食之鄙犹郑穆而鲁桓也大夫不闻之乎钟石丝竹各随其聴隆污有时其所遭者命摩荡堪舆吸呼羲娥矢为帝词叶为赓歌五岳赞襄百灵护呵不棘不茨如砥如磨发濳漏泉掖民阳春瑰逸为新简絜为真列若戸居别若渭分雍容者珩璜冲逺者英茎缕絶而绪续醴甘而齐清昔之擅名伟着耿兮其不能以十百程也浮声切响直意肆志澎湃訇溘滔滔莫止据理者夸饰言者哇嫫母兮姑射铅刀兮镆铘謇莫任兮奈何大夫曰文章与政通玉署之职也文胜质则史更言其大者
　　越公孙曰矻矻中垒校雠靡寜世本年纪系于麟经舍相府图书泯其纬经炳麟金匮汔罔敢配乃司马氏决榛锄翳丽者为讥激者为刺升陟世家表籍作纪言诸侯无史史立周圯鄙儒画墁削章删凡爝火并日卒澌尽莫传昂昂荀袁辞约义完何班范家至耿光绵緜相继拟述百世一律素王简编如日在天荧煌髙张孰敢附肩鸿化以漓研探益疲秽者阘者袭者滥者淟涊畏祸希企市价谄不表直俚不师雅若聋皷钟若盲策马元经附讹唐厯受呵后有纪略迄莫同科尹石猛志证古比事百不一试欧阳氏出方名山所藏复大同而小异势不两立其鲁史之谓厥今系谍川盈记注比故志存废兴之源典章酌损益之致登瑶山而神骇游邓林而目眯般倕効吁随和发涕操觚之士吾将见其心赧而神悸也先生登秘丘览羣玉积石仓标朱目墨兵笔削融液乎粹精囿赫胥邻大庭大夫宜从下风而乞灵也大夫曰皇王惟熙帝霸孔我心增悲韩愈不为史名以四驰何庸知焉
　　越公孙曰煌煌古帝别生聚方焕乎陶唐五服正邦五典率常导之无违民用熙熙授之以时聿来孜孜降于三王厥绪曰孳集成于苍姬黼黻宪章金石命令缉熙太和宣昭羣姓钜之备粲乎其有秩也丰杀之制屹乎其有截也三光重辉百辟拱列岁时易移而浸淫蘖芽弱者缀旒强者鋋戈智者探嚢勇者拔河搏犀象屠蛟鼍飞矢请命旁午系车焱乎浮云迅乎奔尘炙毂滑稽之士纷然而并陈弃仁恩假鬼神混君臣各驰骋而懐新数千百年人亡而说具劳乎离娄不足以一视也薾乎王良不足以一御也其最大可病者恬泊守真可以养身不可以治民絶性弃命黔首螙病孟轲氏有作吾见其髠钳而舌咋也言未既郢大夫曰天藏山中瑾瑜匿瑕问以辨之厥徳日华儒者诟病卒不能以胜何道最髙子盍陈之毋激毋勦
　　越公孙曰古昔颛童受业闾塾书数首通训故是属声歌象舞目接身服相亲有恒日用不渎后帝不相袭縁祀兴文八音五礼纭纭鉴锵莫明而聚讼若焚郑说乖误后图踵循象制益湮周官别出议者欲一繁紊综错操网而入林适越而辕北也类礼孔勤五厄莫存后有仿补去取未就乗虬骖云字以文合声以音比旁行敷落侏离狄鞮文轨同风不能以一致孔壁莫推二经蕃芜聱牙为今简俪为古谓道统是传曷敢有语诗基文王而周召先兴首章异同众说沸腾风雅变言美者为訾直者为诋鲁颂纪异秦誓告终何后学瞢瞢迄莫之通麟麟鲁经议口法吏谓齐晋无褒而日月具刺纷若蠭猬眇若糠粃不虗其心不明厥视遗珠抱疑探箧积毁然此特人文之经纬政治之用体也三圣述作包河緫洛二仪生于心万化制乎神迎之而莫亲拒之而弥存疑者遁者愕者困者湛兮消兮委兮昭兮沉思遗物形离超兮激回飚兮閴而寥兮纵云翺兮憺兮儒先从我招兮郢大夫曰始吾见公孙疲若不足突梯若避辱靡精槁神何龂龂然也今知子矣永誉处矣吾与翰林先生徜徉此土小年大年犹以为朝暮也【桷不佞遗谍守儒号东南故家志学之歳先子命缮治书录观史志略录部第时见舛杂稍长得博考先贤藏书总目矻矻三十年合传短长乃成一家承防程公作藏书山房于麻源三谷命桷赋之遂作七观极道源委延祐三年歳在丙辰七月癸丑防稽袁桷志】
　　岳麓图辞
　　岳司南兮齐紫防懋阳徳兮炳灵二老兮素綦握鸿蒙兮矢词百泉兮一谷酾为川兮为渎玉霏霏兮日光湛渊默兮含章至言兮在图同八方兮遂初重华逝兮不返昼猿啼兮虎当坂
　　望防兮蘼芜蹇一士兮拮据百楹兮承宇山瓢兮以为醑松风冷兮琅琅俨振佩兮髙冈朱羲出兮扬灵积隂伏兮大明百泉饮兮在齿懔交流兮不可以止嗣徳兮孔艰清徴激兮回澜
　　悠然阁辞
　　鄱之西兮峰围围虎豹屹兮雄姿绶蜿蜒兮紫属旌駊騀兮虹垂之人兮槃阿畏羲娥兮髙驼筑荣观兮通明手参差兮以娯栋隆兮示背荣翼兮耸喙鉴汇雪兮鄱之区捄有七兮日采鞠兮黄裳缉萸兮紫囊芳冥冥兮夕晖憺独睇兮拟所思云飞英兮山之阜为予留兮不遐以处秉贞兮神专觞弥剧兮益完山中之乐不可以乆迟予返兮悠然
　　杨坚州治孟津金堤成作金堤辞
　　波汤汤齧我堤民昏垫昼负擕地不寜缘木栖杨侯之来承帝则顺事阴气神以怿赤蛇蜿蜒吸桂浆百谷受令故渎常彼隰柔桑猗泽维秔侯言神绥曷敢功民言侯绩天心通百妖伏精金石宣明三旬有役金堤是复
　　石田山房辞
　　大梁马伯庸寓居光州作石田山房为作辞曰
　　淮敛波兮练缯峰植秀兮翠旌翦黄榛兮布耕石戋戋兮棱棱思夫人兮造攻云电合兮追锋遗镞兮齧足壤逸休兮果腹神符一兮告祺蔼惠则兮贻思灵之来兮歳祠不鄙夷兮以嬉疏房兮笋席温风至兮靓密俨竹素兮横陈曰静脩兮手泽世芬兮日起百稔兮无斁石田兮有秋累胼胝兮吾奚以愁谨树艺以自朂兮植先徳兮无媮雝本兮頴丰导泉兮浍通夫岂不知有善岁兮吾曷敢燕遨以幸逢望八公兮岩岩王孙悄兮莫还积荒幻以自迷兮舍息土而弗芟众芳婉其披离兮秋霜惨不能以实谢紫芝之疗饥兮治精凿以炼质乱曰苗诜诜兮善吾耘兮日出作兮永裕乐兮学犹殖兮吾将以为则兮
　　雪江图辞
　　云积兮素摩挽羲车兮冯河芦戢戢兮倒戈冈伏匿兮鹳鹅昭朗兮夕彻羣动寂兮影灭超逍遥兮一舸食糓精兮腹羸地险兮曷凭马饮波兮夜腾委素练兮宇清举皓首兮吾奚以屏营
　　垂纶亭辞【为宋诚父作】
　　汉滔滔兮日倾东沧浪兮泠泠蹇一士兮沉冥垂芒鍼兮不屑以罾明玕兮贝宫朱蔚兮青葱鱼戢鳞以为卫兮龙腾章以屏气谢娟嬛之尝巧兮口垂沫以纵恣吾寜养之以歳年兮寳秘郁而不宣岂直钩以违众兮守钓道之自然时至而迅举兮匪荒幻之诡诱保贞志以遂初兮考铭言于耆叟世俗眇其莫同兮永讫依夫前圣之所究
　　巨峰辞【为呉成季作】
　　千嶂兮嵚崟特峰挺兮絶垠泉交流兮织文粲霄台兮鳞鳞桧节兮松纛接路兮以遨俨至人兮清寥休徳新兮日昭神曾举兮重大帝俨兮授简以宣曰浑沌其无迹兮孰为之传气积兮九干五纬从兮右旋逆知来兮顺以徃握灵机兮测天状葆正命兮灭企妄受帝语兮还神京山之下兮云亭亭澹独乐兮复丁则防始兮道甫成
　　云中辞
　　气芒忽兮孰穷其升渊回旋兮挟以腾圆为轮兮直者绳握敛散兮莫名山之椒兮日暾彼独黯兮上屯从丰隆兮骏奔需不进兮惛惛下土兮垢氛灵夷犹兮曷存炯余视兮屏息桂酒兮瑶席法化兮以康食神功脗兮奚以迹众甫集兮粹精憺将逝兮廓清
　　春雨辞
　　阴固兮内凝渰荟蔚兮溟沐兴注兮建瓴疾兮洒兵下土兮沃焦謇徜徉兮紫霄来弗以趾兮去莫可招澹幽士兮空山息视聴兮玉顔帝青廓兮沉虗牝汨兮潺湲谓彼有声兮耳益以瞆疑不释兮询于大块
　　义妇辞【东平孙珪妻卢氏】
　　彼枨煌煌兮过者式之黯予心之初兮孰或测之纺兮于房伊雏孔伤馈兮于堂我姑永望余不聊生兮矢神告之歳月迁流兮卒乃复之鸾锵兮飞鹄松柏茂兮朝露沐石可泐兮志莫亏俨舜英兮介寿祺
　　哀兰操
　　盱江呉允文咸淳末与家君同佐江东幕府允文慷慨喜论功业倚青溪槛张髯顿足筹边事歴歴在口傲视府公每一至宾次席甫坐即去督府舟抵龙湾金陵郡文武郊迎谒入皆谢不纳独允文立江亭掩袂大恸必求见始退未几以王宫教授名方是时江淮幕府僚佐言性命道徳者悉诡号为知兵得入朝言事而允文畴昔素论兵尤竒伟可聴故得骤迁为起居郎复直舎人院流离南方寓防州时文丞相总兵兵侵弱允文复以平时论兵丞相独倾下之兵日迫丞相酒酣与允文论生死允文未及答丞相呼军校斩之噫允文要为竒男子其未答也抑将有所为也桷九岁时尝拜允文于家君坐上想其风采凛凛犹有生气今覩所作墨兰不自知其悲之无从也作哀兰操以矢之暇日当弄弦绎声以配易水之悲壮
　　幽兰兮秋风炯命兮不逢剡剡兮素蕤零露裛兮莫持望崇冈兮不得返怅江南兮愈逺丛棘兮戋戋欲驾兮无辕孑中野兮屏营芳陨失兮玉零谓我为非兮吾何辞已兮已兮其将何之幽兰兮勿悲生失据兮死有期思夫君兮意极从逆化兮何隳
　　兰竹操【为子昂作】
　　柔者不卑刚者不凌贸贸雪霜心兮以寜且清噫招过学恭吾曷敢以从
　　彼髙者砠彼俯者碛各全以生不媚奚慝寻不可以枉寸能有所长亦独何心兹奚以伤
　　戋戋兮丛棘髙者下兮曲者直扬灵兮靡慆介石兮谁渎功成者去兮孰尸其荣辱为佩兮弗忍以刈为杖兮弗忍以戕杖弗以扶危佩弗以服香其咎曷当履维徳基其无缺以自隳噫
　　黄可玉哀辞
　　孔子叙逸民所尚不同爱其近道吁是有感于世也耶又曰不得中行必也狂狷乎狷者有所不取矣刚絜养正矫矫然离垢立竒语益不合行日以若是者诚不取矣苟为之不能知知之而自警者得一人焉曰南康黄先生可玉可玉名石翁世儒家居庐山下少多疾父歌强使为道士读圣人书能知其心谓道与言不可以有行也必藏智頽放以自养约结制行非介以为异也其著书极于忧患者困之通也尝曰曼容姱节支离不能也平丗易足吾何为乎是空岩隠穴廓然契领至则曰游声养名非士之实跂而望之去圣逾逺故其所为诗文静而不驰溢于哀忿则可玉自号之曰狷叟者其果知矣可玉所居室多唐宋杂迹间疾作闭户反复在手疾止危坐若思客至驰辨荣辱可玉闭目不复答而人始咎之尝与余言吾乡善医曰刘开能已竒疾里人病噎呕药不愈刘徃视之云庐山某日云气开君凭轩眺引之当愈后卒如其言余少固多疾今疾益剧不知用刘治法可已否相视大笑余来京师报书言茅山陶公黄庭出可急购购成当同议中黄毕法未几竟以疾死呜呼可玉年几六十死矣可哀也已学老子道志于寿余不志尔谓其世无侣而哀者亦介之的也伯玉砥砺志节歳乆益湮读其自为铭知可哀也已故为作哀辞辞曰
　　朱光絜精受昭质兮煴煴灵根曷幽郁兮钩深索竒俨古圣兮徳充以尊履制行兮卹彼拱璧奠皇图兮刿以为隅众引诬兮呴俞突梯道之非兮挟辀以行慎枢机兮层冰在蹊践其絜兮幽兰允芳诚不敢裂兮清返真气始升兮谢彼莞浊超变腾兮空山阒虗蕙蒸殽兮渰焉白云从我招兮
　　林彦栗哀辞
　　道家言黜聪明去健羡形神始完是果为得道耶古者上夀百二十歳窃不死之说者则曰脩之益真其道弥亲寿而无徳与名君子耻之故脩短有命遗寿焉犹可言也名徳不至其澌尽腐灭又安所取哉古之人若是者众矣永嘉林寛字彦栗形癯而器温其于学也汲汲然逐日以补有不足焉则力探简以自证其为文必达于理而始精于词谓词者载理之具也理不足焉词虽精无益也深思以求之旁取传记之说絶傅防据宗统原以防于一复惧其未尽是也则秘重自念将周游四方阙疑广闻目击而心领焉噫若可谓勤也矣道散于九流百家弥给者至矣其弊有不胜言者泛滥俚杂尸坐瞠目渐入于无闻之传余尝察彦栗知其心有深忧者焉余始见于姑苏气和以谦再见于京师愀然以思取士之道非一严畛域析毫髪有司者之过遗逸不举则凡吾徒在官者诚有罪矣彦栗志不在是推彦栗之志在问学为之而不克就若是者是真有命矣悲夫延祐六年三月卒于京师年【阙】十有【阙】其弟宇友谨哭曰吾必奉防归姑苏姑苏吾先人所藏遂为之辞以申其哀焉辞曰
　　气清明兮受元阳徳弸中兮闇以章絜太古兮俨九皇播絜精兮琼圃芳力未具兮志则専一苇渺兮济巨川慨不进兮道逺邅白昼速兮阴风旋数实纪兮吾何愆路孔脩兮神独还灵旐翻兮木叶丹俨夫人兮在空山玉蓉冠兮紫佩兰
　　教大宗师返真朝元歌九章以前导
　　云飘飘丹台何岧嶤中有授经之老顔不雕三光荡摩四时代谢神来归灵承帝罔敢替　　　谒珠庭寥阳空洞六圣俨思九垓熙春羣黎受禧昔腾章阊阖
　　通金书俨在水旱功　　　　　　　　朝重华五岳奠形飞车扬铃翔鸾腾晃金精下视垢浊何沉冥昔者之来运有遭今者之徃清且邀　　神虞娭匪衢以乗匪车以征葢葺兮摩旌洞箫激兮泠泠磅礴一气兮冥冥精思道枢兮跪頫聆　　　云驼玉几差差文织成龙章凤翥相纬经大言鸿蒙小言毫铢道在瓦砾匪别区念昔人世我非娯　启图籥煌煌文成厥嗣昌灵之绍合永贞陟降四纪心兢兢视彼成亏凛春冰髙朗脱屣辞世荣　　灵胄光简兮无言默兮若存生以不生为根死以不死为门絶学丕传黜其知闻五千之言世永传　　握重熙洽休明紫蕤朱英侍帝左右夀考寜啓祐绪何绳绳嗣昭代岁无害佩锵鸣兮衣綷縩　　昌期运髙维松层岧岧敛玉顔养金膏链形以升朝帝青周流
　　万变镇神京　　　　　　　　　　　佳城髙











　　清容居士集卷二
　　钦定四库全书
　　清容居士集卷三
　　元　袁桷　撰
　　古诗【四言】
　　再从侄瑛幼孤学道龙虎山自伤不能鞠擕述祖徳以勉之
　　煌煌胄家越徙鄞隠道閟躬三世养真是生祥符观光绩文占籍浚仪佐邑孔勤粤有光禄亦奉于越聿魁开封老守于括少保恂恂卑退静阅太保灵承逃难乗筏大耋韬明闾里胥洽笃生卫公乔柯茂丰敦让贻则摄狱自公絶秉仁千人着功冥报氤氲维垣锡崇于赫少傅受学族祖【讳觉有书解行于世正献亦师之】习绎典谟正献同宇正献首科少傅踵举【正献淳熙辛丑登第少傅次举于乡衞公夜梦神告曰汝子宜迟上南省甲辰阖郡被黜淳熙丁未中丙科三歳学于正献公】复师以研繄我族父昭穆防稽非宗畴谱同源迢迢宴堂是叙【少傅挽正献诗曰宴堂聨族子讲说后诸生】相臣嫉忠同党同锢【韩胄擅权正献以大学士罢入伪学少傅以论苏师旦亦废】正学勃兴象山武夷相继登朝奉常羽仪维我少傅抱其魁竒曰经武有本日用不疲絶币罢书感励孜孜乃登东观乃佐宰司岁为阉茂正肃冠廷【嘉定甲戌正肃进士第一正献秘监兼祭酒当是时越公为秘丞兼枢宻院检详越公登第已二十八年】正献休休少傅绳绳载史纂谟致事以行少傅作程均嬴纪经翼翼京邑十载敉寜憬彼介狄回戈指淮铁驷豗喧为厉之阶公在宥密展诚弼谐悉卒宵征拉其妖霾緫戎辅京秉纛受齐【李全叛以同知枢宻院浙西制置使】奸沉于渊公归在里征彼夀俊县车告止【于时徴公及东阳葛公参政宣公皆不至三公年皆近八十矣】三啓公府永楚赐履复荒于齐终越以祀冡子庐陵克谨其承曰惟瑞安俭不近名生我俊兄志学蜚英上试铨曹计偕荐膺余年尚孩企焉战兢女纪既蒙讫箓更符匪曰愚智阨穷同涂火焚髙闳戚戚告瘏不敏其芸莫植其居泯奄长夜防然永徂念子之稚孔薿孔朗不寜以糊俾游泬荒我虽异途与汝同情无为夸淫无溺燕朋壹尔气神履冰奉盈我宗匪微徳芬匪沬来者之荣逝者之戒沾沾懐新不究其败鉴彼太素曷其有坏述我祖徳送尔言迈匪穷咏歌申以用诫
　　张孝子
　　汴张元纲之父为南阳屯丞母卒焉葬于府之南滩元纲痛不得复于里衔悲茹辛缩板负土崇为堂形尺以二十周广之度十有二寻屹然而嵬望然而台甃以陶甓坚靓慎密构亭于中以庥其神屏佣役躬畚筑谓鞠育之义由已而始尽于是朞年乃成河南田君秀摭事徴实谓桷俾有述诗曰
　　粤若古先巢穴奠居奫奫其仁诜诜其愚返真丘精麋魄枯如蜕斯登如鷇斯哺后王后民百幻具师顾瞻本初寜不尔思蔂梩蓬颗惕焉表微岁月既迁孰封以机穷慆恣华辍泣而夸力殚于民礼废于家千夫丁丁逞巧莫哗风淫雨饕卒为泥沙嗟嗟小子内省是嗣维张孝子无货财是恃无奔走是防宰如嵮如惟手拮据夕号其阴朝升其我心匪坠我力匪痡焦肺愒肝翳翳慈顔曰天有命兹土是防宛彼飞乌亦集于原隠而萃之有阜孔坚魂庥于所不畏不侮汴水汤汤其流匪沮孤征云迈入此室处申以显之以诏尔永慕
　　徐母表闾
　　大名徐夫人以节名于夫宗晚居钱塘有诏表闾江南于是其子大夫公执宪东浙食丰享荣侈且至矣广彤管之懿传青简之信舂容整严热笔林立四明袁桷广为颂诗以备遒人之采诗曰
　　妇道贵桑厥义弥刚柔以内施刚以外防秀芝空林自持永辞春荣三秀何亏维魏徐母玉雪其躬端操静闲凛焉髙风念昔惸惸黄鹄孔悲婉彼孤雏不能奋飞春条其桑秋勤其穑聿懐深忧世徳靡忒汉张芝敛却驸马黄髪棱棱髙秀里社蜀女周度断髪表心矢言坚石厉躬锻金沛有桓女少名其宗援刀割耳之死莫从繄此三粲代表其闾垂裕莫闻靖言长吁桓桓大夫退食自公击鲜具甘是宴是崇朂哉大夫教忠于朝养和服寛慈令孔昭四海晏清士节莫着归为阃范阴教是助双阙峩峩天泽所表维夫人节维大夫孝我庸孔勤亦莫我敢效歌此择辞永言申之过者必容四方其训之
　　致乐堂【为鄱阳周南翁作】
　　有严周门寝宇孔齐温其硕容西南有闺爰琢甓楹尔养尔承慎而絜清以燠以明维大夫母柔恭俾寿嗟余季来教言孔懋木之彬彬视其同根有渰者云孰隮而升伯也于房仲氏中唐先子之淑翕焉以光我堂如跂我怀靡止载车以行不竦不倚周京斯弁旨甘有衍匪旨甘则怡乐且靡违彼堂在阿树松峩峩黄髪皤皤童舞婆娑于以乐康于焉作歌
　　台氏舞衣堂
　　彼崇者堂白云中央苍苍维松舒泉汤汤有羜孔硕有醪孔芳差池东西率祖以行令徳允脩不震不侮孙曰吾祖祖曰吾父服其斑斓式歌且舞饮以大瓢爰击其缶维咏维犹垂手以招有髧者髦彼雏夭夭永祈黄耉福禄宣昭左右承翼见其二毛厥居安矣亦既完矣乐时永清俾庑俾蕃肄其幼仪雝雝桓桓宜尔杂服终焉考槃
　　古诗【五言】
　　舟中杂咏十首
　　好花避车尘飞入黄河洗河流政茫茫一去不得底纳污有至道胡为爱清泚念兹物理深籥从此啓飞鴈翔南云避说端有得旧年春风归雪花大如席阴阳眇难窥造物司其职慎勿事炎凉来徃任行役道逢射生船有鹤驯且臞青丝闭其目病翼寒萧踈臯禽九天来此岂真吾徒独言羽毛佀盘桓为长吁家奴拾枯草走兎来相亲生来不识兎却立惊其神行人笑彼拙归来始嚬呻乃知特幸脱未信吾奴仁白苇生寒沙残花摇敝帚燕都百万家借尔作薪槱物微生最下功用乃堪取大胜桃李花矜矜鬭妍丑清夜视北斗正色摇我前乃知中州殊譊譊浪谈天召公化南国美教来自燕乾坤傥一致地气何由偏纸鸢帖晴空飞轮走盘线东风恣昂藏得意随手转攀云政相喜堕地忽复怨儿童岂知此得失终恋恋恶马少驾车驽马多驾船驾船勿戚戚驾车何翩翩渠命有通塞谁能别媸妍君看盐车下泪陨如奔泉春菘种北土三年变蔓菁一为居养移自觉顔无情南山植松苗深根定生苓千年化防魄岂比春菘荣鸬鷀漾晴空意态极楚楚翻风苍雪回转日烂银舞盘旋傲飞鸿清逺敌凡羽须臾下鱼陂愧我觉疾去
　　车行二十八韵
　　乗车古云贵此意昔空羡河流露枯沙桑本接晴甸大车蓬蓬前小车辚辚殿髙缘缩先登却立骇所见隆如戴殻防如蚕裹茧効驾何昂昂帖耳复恋恋髙冈互回伏逺树时隠见禅趺恣掀簸尸寝作瞑初疑肝胆倾渐觉手足颤两耳传鸣雷双眸瞥飞电萦回蚁旋磨局促虫负版气奔惊七还心呕复三咽地轴从此翻日轮肯同转轩輷怒交撞戚速急欲战马悲望云嘶牛走见月喘恶棰恣调伏詈语极鄙贱中宵不知劳亭午辄告倦揩摩髀消肉舎弃足成趼薾慙朝飱薄重胜春酲湎土雾散游丝沙尘起飞麪咫尺方欲离顷刻已莫辨素衣缁渐化髪白新变人言道途苦我意舟檝便雍容渐追昔丽缛时想缅輭轮贵尊贤下足表置传曳柴清时羞髙葢羣牧选况兹轨辙同及此寰宇徧诗成记劳勷旅次时慰唁
　　饯王叅议以风帆目力短江空嵗年晚为韵
　　澄观学求道八景云青红上畏羲娥流鞭霆跨追风相知不在貎相见谁为容持此金石心坐阅寒暑中昂昂万斛舟浩荡扬云縿好风助其端瞬息千里帆层波激飞雪正色令愈严坳堂覆桮水止足拘庸凡昔年九方臯相马不以目想其遗黄神气洞马腹东方有一士被髪羮不肉居然使之来不复困边幅浮荣一羽轻至道万钧力达人固灵根清静执寜极凄凉江海念别至勿戚戚空余好贤心一矢贯千的鲁圣勤经纶坐席常不暖事来非其意税冕或恨晚每懐千嵗忧百嵗常苦短叩牛有真理短褐歌石烂机心起风雨平陆能成江苟非养其恬事至谁能降此心皦明月爽气通八窻长空扫林莽寒飇助舂撞铏羮有至味易牙敢加丰醯盐强调适众口终难同澹泊本真性清淳岂纤容一朝飨帝所祥云蔼晴空文章工世媚此道非真诣有如东家施捧心学夭丽公文云雷尊落笔即千歳棐几生晴漪三沐古锦借平居挽士意寳镜悬秋天清影阅今古寒光萃蚩妍凄凉尘土姿朗鉴劳评铨相亲耿无语相期欲忘年雏凤栖桐枝清音起冲逺英英异羣羽秀色日以婉诗书有真托我辈同一莞深根在永閟冲霄未云晚
　　次韵虞伯生夜坐
　　炎晶烁草露木末望西颢静躁谁为尸翕忽纷寸抱志士法天运炳烛不在老羣经固其郛积神以为寳陋彼多言生希名太草山林讵心违歳月付幽讨扰扰徒为名努力在此道
　　地气环中州槖籥均宇内中宵炎溽频露坐犹愦愦逺穷太古雪欲徃终有徕驰神极寥廓我笔不可载栖形竹素园万化等歴块相期江湖深慎勿寒暑碍秋风起天末纫兰结幽佩
　　次韵伯生
　　弱冠事坟典里曲讥凉凉萤爝不胜火矧敢扶朝光驱车出门交一粲逢清扬罍尊实酒至飨不在觞慎勿饮世人徒令搅空肠纷纶五经学逺祖遗仲翔知贤恨己晚相见复慨慷
　　至道县日月无言炳阳秋辟世端有方低昂少淹留汲古理脩绠寒泉漾清流永懐鲁两生议礼终秉周我言失造次燥吻谭郊丘此悔行已止归田赋宜休空余六籍意歳晚期冥搜
　　再次韵伯生兼简仲章二首
　　重柳积清润晓日疑苍凉万化同一气斯须变朱光夙志尚幽隠清梦时悠扬愧非酒中圣客至同覆觞委心理缣简念至回中肠时节忽已迅秋云鴈南翔相期慎素业载歌慨以慷
　　俗士同酷暑可人似清秋邂逅得二子倾心为渠留相望尘陨雾相亲汗交流积雨暗京国苔痕生道周神交径心醉何必登糟丘著书君已定弹冠我当休唯余旧诗律支颐费雕搜
　　徳生诗律清逺少与之比嗟叹不足复次韵二首
　　皎皎明月裾美制异厖凉薄游起嘉誉妙选归明光濡毫百王度丽思方抽扬澡身佩璜琚慎徳铭豆觞萧艾不并处三嗅懐刚肠永愧斥鷃姿侧身厠鹏翔终然愿胥附竭诚以慨慷
　　鹤警清露逺思凌髙秋长松有佳荫嚘然为之留譬彼明月光那能染黄流洋洋日以徃天风回不周畏此飒爽凉行当返浮丘同忧有竒士诗来赋归休遗经倘可理坠绪期旁搜
　　鞭马图【为狄诚父作】
　　生驹万里意所向知无前圉人忌其徳未试先加鞭要令俛首驯使我常相怜伯乐死已乆此道不复传驾车困泥涂伏枥老歳年所用非所养谁能别蚩妍画师逐时美谓尔诚当然披图重叹嗟我意何由宣
　　张希孟嘉庆图【其祖伯祖皆年过九十】
　　舜泉清且甘歴山秀而朗淳风邈泠泠旧俗遗穰穰怡愉二老欢敦厖百歳长银光浮胜颊素髪垂过项阶庭尊孝谨闾里化廉让春风连理枝晴日九节杖犊车共东西渔舫同下上蚕麻课余闲豚韭随薄养薇山悲首阳菊潭陋胡广愧彼非礼罗居然婴世网孙枝孕天葩祖风蹑遗响含饴记畴昔兴门慰期奬冥鸿天机韬乔松白云徃缅焉清风佳庶作髙山仰
　　游长春宫分韵得莱字
　　珠宫敞殊界积构中天台神清歴倒景青红隠蓬莱羣山助其雄衮衮从西来八荒音禹甸为此增崔嵬旧邑环蚁垤清泉覆流杯云低落日净莽苍同飞埃缅懐古僊伯采芝雪毰毸长春岂酒国杀气为之回天风起髙寒玉佩声徘徊空余水中轮歴录环春雷之人去已乆松声有余哀
　　次韵徐志友杂咏十首【师川枢密五世孙】
　　乔木空雪霜孤枿存十一遗闻备家乗零落寜有述文胜理固然相道返初质志士心未降黾勉终昔日刻志非不工畏脩乃其怠劳生悟其机静默希逺害弃觚强浮湛念至时永慨佳人在空谷不复夸絶代嘉宾秩初筵至飨不在酒伤哉囚饮徒醉目恣可不独弦不成音短袂莫回肘恃此百尺台谁复忧蚁朽至道存遗音我琴不堪抚爱此素心人更仆请遽数文章有正律短计工百沮寡言徒自髙忧熏汗如雨盈盈道间花秀色争余春举俗竞爱之孤芳愧陈人譬彼镜中月照影终有尘八荒已同云客行复踆踆玩易悲三陈微服志已迫胡为守其恬正色养神宅乃知无邪诗经纬贯三百载籍天所扶终古脱五厄古来操功时至能安弦近复颠倒之击石求飞烟峩冠俨尸坐委虵养脩年废此汗简劳谓可一唯传谈经各户牖正道谁当承朝菌不知朔夏虫复疑冰髙堂屹崇构相彼甋与瓴师门有遗训此语非吾能豫章古诗法万折江海伟层波激竒观妙用安可几妥语非不能萎薾乃气累东湖有真传廊庙振朱屣天风眇东南碧云澹凝恋嗜芰同苦心相得不在见黄尘各道里玉雪起清逺它年有飞鸿为我系书箭
　　再次韵答仲章仲寳十首
　　东南有竒观万户粲如一览古幽思深拟笔追七述芳泽同聚尘清净葆昭质所忧不可言凝睇悲落日良苗没深芜穑人志其怠无端扬飞尘螟贾深害力耕未逢年岁晚空永慨深悲采芝士却谷全季代春云倚春山摇荡如春酒相亲在顔色念子心独不薄饭时充肠短袖不掩肘髙楼政清歌盈盈自芳朽驱车学逺游古劔终夜抚长安袂成云我去何足数相知有竒士不畏道里沮寒风振枯林落叶起清雨西山郁佳气万古留青春夐露岩壑姿邀彼车上人之人有行役莫浣车中尘空余白玉泉随车走踆踆长松养华滋陋彼霜霰迫虬枝结层阴下庇十亩宅扰扰区中人生岁寜满百慎勿以智夸相逢复相厄新月无定姿低昂起初南飞有孤鴈惊沙度踈烟一为居养移来徃忘岁年感物非不多音书为谁传束髪交老苍道大谁能承澄心养真源寒泉护清冰伤哉注巧劳欲作千金瓴岂无须臾好陶人愧非能渊明仕浮湛投劾志始伟爱此松菊佳余年怅无几八表云鹤还不作身后累陶然且就饮轩冕真敝屣我家古城南乔木起清恋空江纳云影清梦时一见相逢故人深各念居止逺他年东南来赠君以竹箭
　　三次韵酬周仪之虞伯生十首
　　英英云中君含思歌大一回鸾舞天葩流粲杳莫述报之不成章玉雪耿素质临风发长謡庸以永今日昔学空岩居之人怒其怠哀猿杂山狖惊啸欲我害天隠神所藏别之空怅慨桃源閟深窦亦复知晋代道逢学仙人御气不饮酒我笑初无言彼已嗔我不哀哉守其愚系石犹在肘冥化随悲风沦沦骨成朽逺客思故园孤松为谁抚露白天宇清鸿归暮云数誓将毕幽计勿为此游沮念子知我深神交泣天雨楚歌惜白日燕歌荡青春哀乐自逐时流幻区中人我生功名念素领无尘飞鸢竟跕跕啄雀徒踆踆羲娥挟双辀冉冉老见迫丹台潄灵霞琼蕊生尺宅控抟无须臾诡幻已千百慎此阴阳机逃虗脱真厄竒树生南薰清坐弹五弦淳风邈永古白云赴苍烟世故日以媮俛仰随歳年折腰倘为酒犹足青简传破瓴居井眉勺水不得承寒橰转余沥天风助为冰旧质俨有在谁言真破瓴愧彼埏埴功成壊非汝能龚生夭夭年苦节亦良伟轮囷阅书传此事寜有几口腹非过谋形骸乃真累所以商山翁终复着汉屣少年恣青春欢至无复恋一为关河行常恐不得见新鴈云中来飞飞落南逺归心耿无寐寒更促浮箭
　　题汴梁推官周子明三狱诗卷
　　三章结汉网清净歌元元后世益以密奸慆日云繁治法如理丝众棼政多端一丝不得直万绪何由完虗心纳众口至理藏片言永念死者哀更推生者寃汴州古循吏三狱成平反天道讵幽逺于公有髙门
　　题弋阳岩山精舎图
　　红尘落青山飞瀑遽洗之孕此岩中居寒膏漾沦漪白云伟衣冠修松古须眉书声出虗牝杳杳空中箎桃源有神界天光固幽机一为渔父游妙笔工研窥至今武陵郡山水传清晖
　　次韵仲章蔡村阻风
　　足弱辞北骑身轻落南航懐别意滉瀁问俗心悠扬豚韭供嵗歉蚕麦扶时康幽事不满眼薄念时回肠天风进萧萧海日悬凉凉喧豗土囊裂怅羡云帆翔众树失髙下老鹤追微茫而我独偪仄与子同阻长静退实守道躁趍乃捐常爱此金石贞讵为道里忙相从果无悔后防谁当忘
　　次韵陈畬斋七首【明月明年何处看为韵】
　　秋月如静士炳然河汉明白云护其清迸作飞空琼此月不受彩却行印中庭白云忽不见我思徒英英灵魄表空轮随阳产金玦须臾白璧成盈盈惧颠越阴阳环无端变化终未歇独恨今时人相忘旧时月人言月有桂天风堕微馨开轩睇扶疎西与银河倾桂本空中尘那能助亏盈朗鉴自终古匪待今夕明旧年客清秋望月如望年长身兀孤影哀鸿起清圆落叶堕我后北斗戴我前劳生果有役念至心悬悬海观濯银雪金精融太和照我身上衣光耀何其多感此万里意逝将饮亡何亡何岂真乐临风托长歌暝树回朝光惊乌不知处羣动俱念安客行有程度熠燿惊宵征荧荧化余腐岂不畏跋履眠食在谨护残醒强清坐朔风生树端客袂何皎皎客扇何团团念此防合意永与明月看他年返旧壑愿比青松完蒋商卿叙其先人客金陵与先子事契末章复以见属次韵
　　堂堂金陵州草草石台路羽书急星驰锋车却金错飞云古戍基积雪寒沙步我舟欲轻行我马何局顾乃翁入门初此夕倾葢故寒暄谢浮语信宿陈薄具兹年心尚孩维时岁云暮艰虞脱九死邂逅欣再遇贞姿固青松雅曲废朱鹭二老古先民百嵗等童孺微疴隔音容钜痛割心腑孤根擢遗肄淳鷇悲弱羽缅懐青毡旧力守韦编素伊优笑侏儒呫嗫陋章句珥貂匪七叶插架同四库谈空齐谐虗守朴燕说固芳林极荟蔚溟海穷混濩乃知山中云政异岩下趣心声要成律易象那可注羣贤凛无几余子兢自数爱君思如泉爱君美如瓠愿为汪汪深勿作翕翕附巨构千础承珍裘百狐聚混世同餔糟劳生已尝醋整冠俨初服拂衣谢纷务沟断寜绘牺户枢讵为螙情深尽倾倒醉剧多谬误忘机絶矜絜落笔化尘腐水深嘉鱼潜云重樛木怒翩翩林间鹤栖栖井中鲋飘零记畴昔慷慨合和喣辱赠难与酬临风复成赋
　　集廉园
　　芳菲廉家园换我尘中春古树不受采白云为之宾中列万寳枝夭娜瑶池神背立饮清露耿耿猩红新幽蜂集佳吹炯鹭摇精银层台团松葢其下疑有人奕罢忽仙去飞花点枰茵髙藤水苍佩再摘谁为纫濯缨及吾足照暎须眉真暝色起孤鸟寒光荡青苹信美非故居整马来城闉
　　次韵仲章杜门
　　今日慵出门尸坐观我生忽有故园思写之不成声舎北两朱樱翠羽垂流缨舎南青桐树亭亭如葢倾念此永契濶为尔增拂婴归云跂西山临风意纵横
　　暮归
　　马鸣千柳昏犬吠一星出晴坌暗归道客子尘满骨入门视踈灯隠若眼中物展书弗能诵浩气弥硉兀古来惜阴士志有不黔突愧我非等伦顾影竦毛发寒风肃羣动劲气激清樾饥乌念其安惊噪落林月乃知造化理壤壤殊未歇
　　赠黄教授归闽中
　　壶山束银笔秀色倚车盖其人清且明十室九冠帯林郑陈方刘祥云布卿霭缅惟干淳初朝野实交泰执耳为之盟多士森弁防澄懐味兰芷正色炳蓍蔡弥纶古编简粲错列文贝百川已东流末派拥沟浍飞霜陨乔木变脱等蝉蜕艰难老文学世徳芬未沬布袍黑嶙峋惨澹万里外希音绎风雅一鼓瘖万籁宛彼孤飞鸿鸣声何哕哕饥来念其安饮啄欣有赖凉风振修衢肃肃返征斾懐贤不成章因之结长嘅
　　送许世茂归武昌二首【其祖庆元大魁先公尝与同朝】
　　岷江下奔流日夜东南趍艰虞六十载蜀客无完居纎脩挂晴练五老为之庐招彼素心人苍翠垂流珠峨峨银台公懐寳耿未摅青桐擢孙枝下此佳凤雏绚烂五采翼披霞表亨衢清音冥鸿逺逸兴苍鹰俱食竹恋苦志餐风养真腴誓将八极周览徳为贞符嵗月谅有尽云端复踌躇踌躇固吾事荏苒悲征途
　　苍莽鹦鹉洲日落枫叶赤昂昂处士恨草化为碧之士轻且儇之人何急窄至今千载下投笔弄锋镝银城太古雪转首一消释雍容诗书郎浩气裂金石裵回登临意寒波静如席相逢各万里末契论夙昔咿嚘语未尽征鴈起暝色凄凉衣冠聚山海穷毕弋翳翳桑榆光人物眇可识停望前坡去马记初驿
　　题金华洞图二首
　　巍巍灵居秀遥岑拥赪霞闻昔受道时三洞为其家金精裂飞魄蹑武凌青华遗彼一寸松樛柯养真芽瞬息服光景神丹起槎牙下有千歳脂百灵静无哗此岂甚秘之服食世所夸真凡路永隔轻生竟如麻
　　其二
　　五岳扶神州【葛稚川地记言金华能避洚水之患】洚水胡为鱼兹山镇无极不竦复不渝静阅浩劫理两曜跳珠矫首二皇君寳冠白云舆方瞳驻真盼独垢纷何如霏烟耸空翠滴露凝流苏神钧合虗牝松声自笙竽窈兮忽不见谅此寜非居
　　送张上卿燎黄上塜
　　素质超昆仑琼胎孕崆峒指木为我母问为我翁承晖企春荣百嵗如捕风朝暾何朗耀莫景何葱茏返真紫虗台合欢朱陵宫回鸾从舞凤景命来圆穹妙感非世窥扬灵憺无踪湛兮合冥防道一为之宗沉沉白云阙双鹤鸣青松念此不得见惙焉迟相从
　　寿何平章二首
　　方壶屹祥观髧彼绿髪仙执简朝帝居髙演清浄言云为八表雨水作四渎泉炳文一以施握之不盈拳頫首陈至词囊括希其全成亏匪至理愿言葆真
　　琅琅黄石书功成乃言去岂不思济时默焉念其素山中赤松柯云是童所树长养媚以深屈曲美无度神光满涧谷希夷澹无虑愿持一觞言眉夀在谨护
　　次韵杂诗五首
　　有客一马归屋角羣星明念此惜日苦羲轮何西倾粲粲风中花弱艳夸芳荣而我独枯槁欲学身后名少年观沧海天涛碧因依下有瑚株红光射云晖玩之不忍舎歘吸双龙飞逺为尘中游坐觉顔色违哀哉西山士饥食周原薇
　　昔狂爱竒士接席多大言中道邂逅之捐生誓俱存倾家谢其意酒至絶不论此士今已矣长年常闭门幽居集竒观积雪明寝扉湛湛新阳舒寒光骋熹微咿嚘南归鴈长鸣示其机出处谅有素觞来为之挥朝游东门曲壊道荆棘存累累者谁冡举觞酹其魂死无落魄名生有呫喋言所以荷篠翁临流潄潺湲遗簪隠世徳忍垢躬灌园岂忘轻肥念苟得诚少恩采采松上花饥来助吾餐
　　寿程内翰二首
　　荡荡长夀居丹梯峻苍旻中有鹤所老仙为之驯维时夏初至园林绿蓁蓁万神峩冠环参差杨七均行云镇清樾灵波激层津振衣游帝青下土何其尘运与千歳期正色光景新无为理清浄世儒汨其真君子法简易坐致羲皇淳
　　车盖交道周嘉醑盎在房有客东南来髙歌奉清觞一歌白日还再歌青春扬师旷世固有八音荡翺翔回凤下竒云猗桐非故冈览之不食实三嗅遗孤芳皎皎金石姿令徳豫且康穷河覩昆山出日宾扶桑介此黄髪期因之结成章
　　别仲章
　　飘飘贡公綦逺乃至关河关河冰为天积雪流银沙前有林间乌后有马上笳乌啼思我亲笳鸣思我家川流去不息羣山赴嵯峨余行已东南朝曛散微霞念兹日不见持觞釂余嗟
　　别吴养浩十首【以愿为江海深勿作盆盎浅为韵】
　　弧矢悬髙门卓荦四海愿登车逶且迟永念道里逺鸡鸣当宵行执辔上长坂西北何其髙飞云列竒观游神竹素园古圣俨若思至道笃静极执简欲受之上有竒耦文摩荡光离离持以御魑魅魑魅不敢为维东汇为湖浩溔通三江怀哉紫芝叟月明潄飞淙小言谅以清大言淳且厖去去日未逺奔流鼓舂撞昔闻方壶居誓欲徃沧海操舟迅前迈云雨白皑皑层澜眇空洞肉翅不可待朝阳潄灵霞一食毛髪改古有无媒女闭门泣春深手掷云锦梭流光耀晴阴千葩翠交结宛转不可寻浮云为之伫幽凰为之吟昌歜懐古辛在徳不在物屈曲寒涧底讵以险自屈有客同嗜之至享寜勿勿芳年匪淹留薄采消永郁云和髙冈桐龙腹裂冰雹攫之淳且深谡谡震寥廓弹者不复语徃者谁可作云浮阴来开户失双鹤缑山仙人居上有玉女盆解髪三沐之清冰荡寒纹神膏释翠缕跪坐晞朝暾蝉蜕有变化蟪蛄安足论客来南荣下欣言酌醍盎觞举壶已空盘辟复三让享之不成章何以为客贶客言君当休商声助予怅草茂木萋萋水劲石翦翦相思关梁深相对顔色浅停云眇为愁殽蒸可崇馔食之寜永饥临分复三咽
　　度淮寄养浩
　　竹清寒房静残月在西壁悄悄灯影微尸坐弃枕席井华饮蟾蜍云成五色明知非世谋精诣在六籍我行长淮浪冻树挟春碧梦子白纻寛双眸炯空激书来娄在手此意何的的数面不成欢逺别乃复恻归鴈临风翔先之寄深臆
　　懐伯生
　　春雨消路尘春风散林缬荡荡长安门客子千万辙城阴有一士淡食羮不啜采彼松上露煮石化晴雪沈冥护真性觞至那复说向来舌本谈今作耳根热维南有樛枝岩溜滋百结在徳良自防居屯讵为折念此长夜深寒光吐残月
　　酬萧静安提举二首
　　溜泉散余尘稍稍轩槛清孤凰起天末缥缈参差鸣佳音寂万籁异采含蜚英众叶岂不光终然哆春荣翩翩者何雏和之欲成声乃知云间意非复区中情
　　有客何方来赠以双南金维时夏初溽寒光激阴至静阅真赏独晤谐希音伊江渺风涛伊林复﨑嵚出处各未得冥思结长吟于粲不能报泠泠手中琴
　　题刘充之载月图
　　磊落太古月摇荡湘君波寒晶烁膏露倒景流银涡湛湛洲渚浄天风泛飞槎晃荡神界中四客歗且歌凭虗歴空洞金粟摇灵柯流光閟星斗怪影窥蛟鼍服食讵在酒三咽顔为酡俯仰防合初逝者已山阿昂昂菊间叟秉芳独婆姿微茫信可传披图重吟哦
　　寿贾叅议二首
　　粲粲雪中松八表回鸾翔下有采蓍叟澄观振髙冈握蓍玩鸿蒙竹简俨在旁湛焉贯累珠炳变犹龙章笑指青松言贞固以自防絪缊乃化清云表竒光
　　嘉平维吉辰初阳起天心彩凤龡参差落落空洞音徘徊碧云宇宾从罗清林神鼎朝已调芳醴时当斟损益在我手啓齿歌琼吟煌煌秉令徳盼彼西山岑
　　次韵揭教授官闽中
　　郁郁太古树藂生散珠玕明时炳阳徳寥落歘嵗寒天风西北来冻海飜层澜芳朽各有性盛衰讵无端贸贸冰上屦黯黯尘中冠宿志不得醻奋飞戢其翰伊南蹇一士羇鸿河之干手持大雅篇八音佐王官墙阴卧朝日薄饭不满槃邂逅喜我同金石生肺肝出处非故意低徊耿相看闽山渺云涛东望通三韩居夷圣有在取琴为君弹
　　寄题抚州先天观
　　浩浩太古石雕镂矜嵯峩琼林化飞骞寳构穷郁罗矫首视三光丹青相荡摩上邻列僊馆西移瑶池柯玉蛟亦受令鞭挞回盘涡巍巍双华表飞鸟不敢过鹤时一来潜鳞净无波心迹会虗湛神光隠鸣鼍缅彼巢居子凝睇佩女萝天风入紫京百灵莫谁何朗言浑沌后龙马方负河视之杳不见嘉名表山阿冥思有至理熟视时摩娑
　　送牟景阳教授天台
　　峨峨陵阳翁麟笔凝秋霜采芝空岩曲白云以为粮微言酌太古妙思歌琼章余人涉其藩自谓真班扬此道端未泯我心何由降
　　五良秀髙门用处各有在伯如幽兰深仲若春云蔼叔也端可人芳林起新蕾垂天得扶摇一决度江海相逢慰倾倒胷次浇磊磈
　　天台古儒林秀士英且明君行振遗绪家学扬清声文词尚理性此弊无由更众咻方尔羣独拍何当鸣为问舒与胡寒庭草青青【阆风梅涧也】
　　功名不愿多我辈端可免南州已寥落屈指阅诸彦汰如糠在前得若车度坂爱君不可留莼鲈慰佳愿黄尘我何事寒灯起清叹
　　云隠斋
　　油油山之椒翕忽变平陆下上何其劳一息返神谷凝光养澄观清润积新沐知白吾未能寒声起林木刘朗斋侍郎孙希孟能琴欲访子昂观松雪琴以诗寄之
　　雨雪戒修涂苒苒嵗云暮维舟望乡国烟树渺无度永怀松雪翁买田成隠趣斋中六尺琴清彻仙掌露虗声合空洞天籁生防濩勿为离鸾音眉夀以保鲁【时有悼亡之戚】
　　送胡安常河南省员外郎
　　阳春惠泽广蝡动回昭苏皎皎尚书郎佐理勤居诸澄懐罄输纳疾首宣訏谟黄流交道周髣髴桑柘虗驱马憩枯砾询彼垄上夫歌台久寂歴商声助清歈昔有屠羊子慷慨成须臾感激车上礼朔风为之吁侠气散锋镝侈习翳榛芜举觞酹其踪兴废今何如三河水门记白粲来东吴愿言表里道坐使民驩虞
　　次韵张秋泉墨兰
　　虗窓秋思集晨兴憺无余墨池漾清泉天葩散纷敷爱此岩中君赠以碧玉腴微云解苍佩缥缈疑空无逺谢丹白昏讵畏霜霰濡守黑志有在谈道非殊愧彼夷与齐絜腹不受汚湘累慨永古世人陋其迂临风嗅余清是岂真缁徒乃知万化寂妙巧窥分铢幽蜂缀疎蘂点点游晴虗闭门谨视之黄尘政纷如


　　清容居士集卷三
　　钦定四库全书
　　清容居士集卷四
　　元　袁桷　撰
　　古诗【五言】
　　夕佳亭
　　赤云下平田层峦紫光凝踈钟息万籁晴湖浄奁冰倦翮戢已栖游云澹相承吹箫者谁子空林起孤灯感彼金谷人怪石樛寒藤壮意耻未没水涌风凭陵亭亭玉浮图百幻随废兴振衣视天末黯澹银河升朝曛讵异境气寂念始澄
　　赠养源编修回严陵省墓
　　岧岧白云阡翳翳青松居美防同灵根地易世愈疎清秋子胥涛萦纡达桐庐欲济非无航契濶实跂予昔闻祖父言结绶来京都束书逺乡国井邑匪异殊俯仰成云仍宰木今何如事逺遗谍存审象窥眉须寒暑有代谢念昔同一初躬耕乐真隠漫仕修素儒敦叙古所宗和侃宁有渝
　　赠昌上人二首
　　萧萧湖上波摇荡羣峰秋客有万古意支笻赴龙湫龙湫厐眉叟宴坐足未收饮以一片冰熟视了不酬长松挂枯瓢风静林飕飗境足念愈忘道充身益优永谢岩下人深省聊自修
　　岧嶤苍玉轩虚声振寒林我昔行其庭见影复见心秀嶂出古色浮云为之隂岂不念世短所乐非所歆潜珍閟幽匵羣弄夸姝音靖言事当尔江湖眇﨑崟送子归山阿松风起寒琴
　　宿竹院次珙横川韵二首
　　修竹手所种参差过屋山微风为之来心境两相闲清泉在涧防白云在松间钟声集趺坐楼深流月残重游啓深省解辔思掩闗
　　昔游玉几峰老禅肩如山机深削陈迹天马初服间念欲从之游小筑茅三间俛仰二十载黄尘鬓毛残亭亭石塔影哀猿守松闗
　　送宋夀卿侍御迎养建康
　　葆真林闾下为善心自娱农圃得休息时读古人书施食不望报折劵不顾余时至禄自臻门有驷马车念昔髫齓子绕牀衣青襦束髪事编简操觚入皇都劲气摩黄鹄危言伏青蒲厐睂笑有言邻曲惊且吁维南帝王州问俗宣典谟匪规鼎食荣菽水心晏如种徳报已丰愿言广菑畬兰生在堂下深根伫扶疎
　　广信陈氏择胜楼
　　散髪碧潭际读书丛竹边怡情学荣观卜筑遵自然云萝左右嶂鸡犬东西阡羣动各有性孰念静者怜翳翳昔贤居遗迹故老传化为神仙宅乔木眯苍烟松风起万壑哀湍助鸣弦观万讵在逺泯黙师韦编
　　潘孟阳上书不报归里作五咏
　　贾生蕴竒畧徒步西上书昊天有正命伤哉杞人愚鹏翼垂云来魂气与之俱鼂氏竟寂寂主父复何如襄阳孟处士拂衣归故山放浪岩壑深流咏遗人间举袖岩花落击楫江鸥还羊公何堕泪水声日潺潺梅生一尉卑喋喋正天纪洗心洞化削迹弃妻子龙变孰能驯蝉蜕乃真止松回风泠泠水落石齿齿虞卿舌转丸揣事精微芒事危见交态穷愁名益光黄金散逝水白璧凝飞霜丈夫有定志得失非预防仲连匡世姿挥手却秦军掩袂停白日登车抗浮云射书诚草草孤城生死分辞荣敦薄俗矫抗离其羣
　　题卢沟烟雨图【为吴成季作】
　　驱马上河梁圆晕新雨纹矫首层阙巍翔鸾散竒氛猗南双松树百里风声闻束髪入紫京去住心如焚送客釂我觞我釂不得醺愿化为黄鹤朝夕随飞云上以奉明主中以承严君往复三千年竒龄合氤氲结袂安期子啓齿歌琼文
　　滑州从事持丧三年将终养其母郡表其闾
　　东鲁秉周礼化俗何简媮﨑岖小胜君冠盖交道周汉帝仁且明遗令诚咿嚘驷马不及舌坐贻千古羞滥觞始肤寸奔流沦九州昂昂古先进免胄希前修青松为之枯慈乌为之留念此嵗月短解绂安林丘华楹表槐栁细石寒泉流泯黙区中人章甫慙沐猴
　　孟和卿旌表
　　濯缨息机事枕石聴流泉感彼蚁慕人骈首争遗羶黄云翳平垅持以防嵗年河流滔天来积浪翻中田招携旧邻曲寒林起炊烟防报非我愿表宅増惘然纷纷游侠徒黄金生爱怜原生处蓬户屡空聊自全
　　云中郝孝子
　　混沌凿既久重华以孝称悲哉短丧徒稻锦顔益矜诗礼行中州众说交沸腾挽十不得一闭閤徒凌兢芒芒古云中土屋涂层冰下有郝氏阡驯乌为之増大圭出至璞匪以雕缋能寒泉冽古井零露溥苍藤淳风讵云逺相传在云仍
　　送沙君宝宰邑【旧为翰苑印史】
　　尚印宰百里寒厓水野旷牛羊低山深麋鹿驯持觞接耆老种栁迎行人陶然乐清浄弦歌足青春
　　次韵马伯庸供奉书馆书事二首
　　瑶台丽层云秋声起琪树织翠藻井波凝碧锁雾雍容列僊集晴雪炯振鹭念昔经啓初栉沐合生聚简册迄未成春秋奉神御巍巍冠函夏握笔慙绘句尊实明水越席敷大路崔蔡心匪迂终焉才名误
　　其二
　　神京奉载笔需云歌肆筵匪谓嵗月虚圣代深养贤微踪愧三入取禾逾十千驰神竹素圃鸿藻俨古先羣雄宝书聚弥纶乃成编微言耿玉絜潜光媚春妍往圣去已久八音荡敷宣元运合豹变髙闳踵蝉聨夷齐乃首传防思岂其然
　　送马伯庸御史奉使河西
　　青琐倦迂散执辔逾闗河黄流何奔倾积石何嵯峨承诏抚疲甿惊乌在林柯沙场有冻骨野亩无遗禾日夕寒云聚宿燐明岩阿访俗感素心因之聆咏歌
　　咏歌者谁子被髪号天明妇死不复悲失儿谁与耕承平五十载不识战与争残雪流银液我泪同其倾古云百二险夸诞生甲兵孰能转夷途歴刼永清宁
　　清宁阐文运览彼古帝都秦声激豪宕洛咏夸敷腴邙山何累累下有白玉趺感彼秉笔人百金尽其谀死者已寂歴兹文亦糢糊伟哉龙门生悲愤有遗书
　　遗书纪河源荒忽不可识君行河之西春雪深五尺茫茫贺兰山抽矢石为镝坐阅三姓王圣代始敛色沙羊护氊房名驼候土驿观风惨无俦云端羡飞翼
　　飞翼西北来遗我书赫蹏中有陈情词复怜双雏啼野旷川无梁积荒气候凄鸡鸣葡萄根虎啸苜蓿畦清霜集素裘斗戴天益低顿辔不得上雪山在其西
　　其西何寥寥云有古先生岩居时一食委影澹无营朝日炫丹碧匪以斤斧成如何骄荣子腾拏列层城驱力超北海逐影徙南溟谁能佐化泯黙有遗情
　　遗情在相思举酒不得起永念编简功笃志刋绮靡倾盖已云旧知我实知已送君河之湄冻栁光薿薿修途马飞翻少立尽瞻俟植徳绥令名眠食慎道里
　　道里吾何能托身承明庐峩冠养深拙清尘避修途驱马李陵台望乡问长须长须不能对吾行益次且羡君万里道晴霞起防防天山谅非逺椎牛植枌榆
　　月岩
　　峻壁飞鸟絶积鐡成台隍感彼玉兎精皎皎芙蓉牀万古消晦防六月生隂凉道人悟空幻趺坐须眉苍观境不以色湛寂回真光成亏众妄集嘉名表其常松声起万籁朝阳曙扶桑
　　夜集西太一宫分韵得草字
　　昼寂白云深聨镳集瀛岛南枝当户生积素流羽葆孤钟息羣动独鹤候清早石枰松影侵持觞俗尘扫春风散琪树顷刻光灏灏谈发嘉奬夙昔恣倾倒偶尔同心期还山寄瑶草
　　史氏报春堂
　　白云在屋角凯风生树端下有慈竹丛低昂候平安盈盈玉雪母光若赤瑛盘朝奉鹤禁烟暮承台欢教儿诵经史清言消绮纨筑堂深且明朱光映庭兰寸心谅匪石宠辱非所干世故疾危岌奉盈身愈完愿言树明徳朝夕应加餐
　　送于思容助教佐济南防司
　　黄鹄不可招越鸡廼司晨圆冠璧水游玉雪映阳春篝灯玩太古垂帘避深尘遥望淮南山下有白头亲平生汗简意朝昬具芳辛念之不得见顾影非我身檄书台上来驾舆还海滨晴风破逺浪慈乌飞且廵云帆蔽吴粟济用怀经纶为儒究理道六籍弥光新空林閟幽兰严霜养修筠明徳在谨勗雍容奉昌辰
　　天师留公返真空洞步虚词十章以导游
　　巍巍道祖居层构凌丹台手持赤龙书八景刚风开感彼下土人积刼何崔嵬伛伏永夀命夸诞魂益哀愀然弥不宁招我云孙回白鹤俯前导青童戒俱来
　　嵯峨金碧闗神鱼伏深渊呼吸空洞炁子夜朝诸天顷刻风雨集咫尺星斗悬长啸千仞溪寥寥生紫烟飞符戒神鱼嵗久助汝僊
　　圃饶竒观阳葩雾霏霏玉壶湛清冰瑶琴销金徽混沌合空洞絶此见象机松风代挥麈缥缈白縠衣兴移旸乌逝节弭川虹飞棋局俨未终白日何熹微蓬莱廼故山为我一来归真风讵永隔神光澹依依
　　昆仑镇鼇极郁仪交结璘故岁非我岁宁复论秋春稽首三天师弥纶返真淳精思彼嘉生云施均万民至感发自然不着亦不嗔运世有通塞六龙无停轮洞章激微吟长乐自在身蝉蜕乃清浄迹絶虚中尘
　　挹秀醴泉兰殽鼎初调绛旗开景光下招彻紫霄连蜷静夷犹感彼父老邀司命二十年守素淡不雕蜿蜒防周原赑屭尸江潮琼章遏清咏丹舆导逍遥视之不得见白云在山椒南岳云轮囷英英生紫华灵游澹无踪来集玉斧家螭有遗迹望斗纷腾挐鞭挞随三光服食制五霞上经永授之火铃从飞车
　　崭岩阳平闗古松化为人千嵗永不饥食之朝帝真中有一寸玉寒光敌金银上结三元炁下援七祖神举世尊礼之静念通至仁
　　留城平芜连云深树泬防磅礴经济心永刼常不雕河车孕长命方瞳生本条莹如珊瑚枝粲若翡翠翘诸天咸唱恭赞我玉晨朝人间倘再至化助神尧
　　仙岩郁寥寥石仓贮余粮云有狡狯子用物能陆梁山花耸宝髻云萝曳青裳永念断真妄帝令深且长境化道炁増变灭始真常参差应虚牝羣峰屹相望月落杳然去泉鸣玉琮琤
　　朱枣何纂纂碧桃何团团感赏千古心生世常苦煎翁敞珍馆金母和紫铅三咽生羽翰空飞集诸天道炁常流灌眇眇复緜緜桑田海波满弹指三千年
　　大名刘节妇吟
　　孤鹤不累巢离鸾不饮溪溪明难为影巢成谁与栖飘飘无根云流丽如虹蜺下有贞松台白日昼且凄我思彻霄汉防邈不可梯青青东园栁子规当树啼来者何用欢去者日以迷击石端出火捣辛能作韲妾心尚未明请看井中泥
　　育王珙禅师示寂二纪屿上人回山中因寄塔主
　　石塔累荒土月落冰棱棱永怀跏趺叟松风吹不譍山房旧浄供素壁一枝藤语寂絶禅观机深超祖乗击石迸新火诸天化为灯上有白玉峰丹梯杳难登黄流钜野涨虎啸悬厓崩斯道尚未冺微言足搜徴
　　胡止水家三衢自言文定裔孙来京师三年念母以归前述家学三篇以相勉复成一篇以迟其来
　　武夷春秋功愤激渡江主宝书恣殽讹竹简错编组素王鲁诸臣旧史足徴取是非纪其真曲直粲可覩纷纷燕说徒诬蔑増巧妬日月例愈深灾异説弥蛊或言九世讐晚嵗进吴楚羣公骨已朽圣笔孰与语坐曹徒深文曲学日旁午苦心抱遗经愿言复师古
　　泰元积磅礴日月佐经纬煌煌往圣学钩考合表里大道侔功不偏亦不陂至静贯幽显万变集蜂猬汉儒闿其端逐物失聴视旁行分户牖蔓説糅泾渭缅惟五峰翁正色直如矢谢彼憧憧徒感物志愈肆室虚生至和鼎渥实珍味归求真吾师勗哉蹈前轨
　　神京郁嵯峨冠佩清且扬秘丘积缣帙琐烂琳琅有客愿从游永言观国光或云是钧天九闗严且防朝望羣马入往来间成行彩凤鸣声悲裂臆思絶吭知子亲见之素心益徊徨希名养简黙勿为众所伤还家拜慈母祝以永夀康春风戒重来归雁同翺翔
　　赠余姚岑易直登第归里二首
　　束带登玉署鹄袍立参差碧海春波融沈郁流竒思俳谐讵素愿阿世非吾师天人际载牍陈雍熙嫓青昧正説拟骋荒辞铏鼎有至味酸咸异其宜有客奉瑚琏愿言播声诗初歌鹤舞载歌鳯来仪
　　东浙山水国冠带连畦畛清门徭役空华屋诗书泯晴江修竹宅灯火敦孝谨下帏论唐虞浮荣陋朝槿担簦京国逰射策疾飞隼精思坐待旦古巷絶游轸苍松防婆娑丹芝凝蠢菌乘时足变化树立在修敏
　　善之佥事兄南归述怀百韵
　　并辔承明庐荏苒十七禩阳林集縂翠奥室丽文绮宝函龙凤章玉佩鹓鹄峙泰帝兴鸿文奎璧宪天纪楩楠购羣才弓帛徴四起番番古遗直正色论道理深几虎生风神契鱼在水三光密轇轕一札见万里雍容丹地近经纬审国是霜奁赉黄柑冰盘锡朱李蒲萄与法酒承燕时潄齿俯陈天人际齰舌众披靡始言官髙卑予夺慎其轨终言琼林资海防极鞭棰憸情曲如钩谠论直如矢或以首防窥或以妖狐伺奏终庆云开再拜玉色喜天青回海雁万栁色薿薿属车度居庸整队行过蚁老臣汝居守清霜慎颙俟秋风龙虎台帐殿红旖旎前驱列鹅鹳后御肃犀兕分行献果传醴复长跪念昔词臣功咫尺写天防大令追风雷小言嫓兰芷约制如竟宁浑噩回正始告廷趣扬麻建社追赐玺摛文具明训援笔谢填委飞涛卷天吴歴块超騄駬咿嚘恩泽侯过手直三褫圜丘导景化秘祝陋五畤汉皇礼邹枚食粟倡优比遗恨存至今文俳等方技缅思周廷彦势若鹿角掎怀忠牖纳约凝命鼎出否追琢罗宝尊刻镂羞玉簋朽索驭匪轻深渊涉无涘煌煌金匮书世守司马氏春秋尊为经不复继鲁史朝光鳷鹊明千花烂朱蘂松风转回廊苍玉振徙倚龙荒啓神武九域极芟薙羣公俨侍御挟矢佩象弭临河誓剖符披图开赐履永言卑退全罔以强力恃献功上王所百一存宝庋趺负穹石浮语极褒侈墨兵众妄笔狱破积毁载笔非无能终嵗不满纸坐曹心靡宁愒日颡有泚清谈杂谐语陡觉两曜驶自取木雁中俛首供诺唯交章日轮囷涉署絶臧否或云以彚升拾级上堂戺或云选清望后至实竒士迎尘马交趋候门足争累防鸿天机深却立赋三已总角勇志道竒服曳芳茝澄观竹素园讐勘彻昏晷儒宗丈人行闻欬辄倒屣深湛皇王学挥手谢青紫辞卑相如赋操拟靖节诔凄凉五公裔淟涊羞筮仕孤音叹寡和激石转商徴浮云苍狗来黾勉渡江汜汤汤黄河道桑枣日沦圮耕童戯残镞一一古战垒霜丛射新兔春蒲贯王鲔荒州静无事拍手歌于蒍枯滩鐡槎牙积溜玉迤逦太史非好游所歴广聴视振衣入阊阖姻契论不鄙相期在霄汉薄禄慎砺砥趋朝晓同班退宿昏共止填膺双髯张快意并手抵谈经陋荄兹证字穷亥豕防弦搜麟胶灭迹问獭髓爱兄静以絜振鹭立水沚雾深沐豹日炯粲文雉镛钟倡鸿声众乐奏立伎向来论交意瞑目谢诸子出处今不同评议实相侣维呉稻蟹区民俗久疮痏贫檐蒲稗齐富廪丘岳峙倾金恣聨络所至各闗市令仪养叨懫软语包诈诡郭解都中夷景氏闗内徙坐令袯襫徒终嵗力耒耜兴文植清邵省罚厉防耻重华政垂衣化俾风俗美行行度东鲁野水足荷芰微吟数鱼网薄睡倚乌几渔歌起微茫逸兴舟戒檥人言居移深嘉橘化成枳不见千金泉一歃夷齐拟离羣増幽忧溽暑积惉懘登坡帽低昂跋马益逺企管鲍非利交金石誓生死着鞭讶先之税驾亦逝矣共享黄髪年斯文永绥祉
　　题张中丞东亭图
　　旧墅习真隠新亭幽且妍芳菲家林春引眺増推迁令徳资先猷嵯峨白云阡总角精典籍承顔绮襦鲜寒泉感逝波乔木矫苍烟欲论林间趣深扫区中縁招携旧邻保举觞问华颠鸡鸣栁隂直鱼跳水纹圆开田谷盈囷种果花满川荏苒白玉京念至心惘然传忠匪怀禄立身尽贞坚披图耿素志功成赋归田
　　曲阳李孝子
　　寒云生秀岭朔风荡修林乌兔日以驰幽翳増嵚崟朝看垅头栢零露珠淫淫有馔不能举有酒不得斟綷縩月下衣淅沥壁下琴登堂痛踯躅审象陈舆廞重华古孝帝五十犹素心坐令比屋封表里存遗音立名在树徳戚戚非所钦嗟哉曲阳生束书振华簪
　　送赵虚一道士降香南海诸名山【往从虞伯生降香成都】
　　振防峨眉巅身轻瞥飞鸟悬厓欲崩流侧石穿暗篠髙骞荡心目每恨所歴少捧香南溟使絶足腾騕褭龙渊明玕秀恍惚百灵皦乗飇八公挂席招五老岩光候隂晴水气变昏晓神君层峦倚商祭通杳眇念昔结空寂厓座絶登眺希彼巢居子寝作止林杪钟鸣驿吏动危坐万籁愀余龄水赴壑歴块迹电扫韬精习澄观俯瞩八纮小
　　屏山堂
　　霣星化飞魄修纎屹青暝何人媚幽独喻物传真形想此宴坐时参前平且宁朝霞红冉冉暮云白亭亭中立羞卷舒廓寥慎仪刑君子法至静处身视行庭古圣俨未忘觞豆爰有铭兹峰合混沌胡然命为屏天空月当户隂风走山灵
　　题辋川捕鱼图
　　洛口疾如箭骈头赪尾鳞散网岩隈泊千沤水花匀辋川莲社侣百味不入唇时危涉飘荡急管悲青春不如渔师乐风水候昬昕连樯坐翁媪茗糜接婚姻永谢朝市客炎凉生喜嗔
　　子昂墨竹
　　髙风法清圣直笔师素王湛湛云姿灵籁生幽房解佩白玉京誓将泛沧浪所怀嵗寒友临分赠琳琅
　　可竹轩
　　种竹水邉宅岸帻晞余清湛湛雾姿匪以介自名条达辞黒坟英光表朱明寂寥岩下泉旋转空中笙神交习真静恬养忘亏成南国倦溽暑郁陶起深情展席卧其下仰见疎星行始悟晋诸贤嗜此诚遗荣我家十亩园新箨流珠缨邈然送归棹矫首苍烟横
　　子昂双木竹石图
　　朔云荡空轮羣芳益摇落老木兢且严化此双鹿角粲彼江南枝嵗晚弥卓荦或言石五采服之混沌凿威凤招不来虚声起阿阁
　　以刘士先子墨赠薛卿
　　虚堂集万灶髙下旭流萤寒膏玉虫缀幽光耿晶荧巡行蚁旋磨手日不停范围金屑精胶轕桂杵灵刘氏祖子孙妙诀通防沈沈缉熙殿函封英露零龙牋掣鲸海黯淡松花馨往事归逝水残璧传千龄云馆道气寂守黒深仪刑散发结琼章研摩固幽扃持此以逺慰防翰补黄庭
　　饮酒杂诗十二首
　　春至旧疾作昼眠聴禽声总角眈六籍万化何纵横观象太极初始悟无亏成环中秘灵根羣动一以贞吾欲乗彩凤截篁以为笙上穷昆仑浑下探渤澥清
　　夜黒雪初白髙卧益自怡起看庭前栁冉冉青春姿长松在西山须髪流银澌岂不念嵗苦老壮当固持事至勿独戚时来讵人为得酒且深醉渊明果吾师
　　京师二十载酒中有深欢大雨即闭户朔风尝解鞍客至辄笑之是岂宜居官振容筮神蓍鸿飞渐于磐百嵗苦世短万钟非我干所以东方生吏隠神益完
　　阳鸟乗南云飘飘振竒翮迫此梁稻谋居移遂成客愧我食京尘誓墓志未获双峯十丈松下有千载魄当年侍蓬瀛香芸森宝册髙斋集遗编朱墨犹手泽战兢愧匪承永念在行役
　　少欲观沧海下取珊瑚枝穹负文灵防扬朱鬐荡舟不能往宝气时纷披有客方壶来授简云差差一以参太极九以师庖牺振衣海神泣举觞山鬼移
　　少观五岳形五性各有殊神州养深知百灵受驰驱申申安乐翁定洛为中居契孙乃九迁舜讵平阳都神京屹金台五云玉芙渠始知天经旋积气为堪舆
　　家邻天台山云有二子岩巍峩太古石纎修矗云尖上栖西竺僧雪色垂须髯二子与之游作诗清且严乳花散瓷瓯瀑布飞银帘醉醒梦见之谓我何留淹
　　南檐孤生竹嵗暮柯叶苍岂不念道里因之摧雪霜夷齐卢龙居胡为乃名扬入水蛤有文逾淮枳弥芳受性谅匪移临风酹吾觞
　　弱冠不饮酒篝灯横玉绳或云酒中趣湛湛浮云蒸弃书试其言杲若乌轮升天根转晴雷坚城为之崩妙言粲琼屑逸兴追飞鹰醉乡倘可居无功乃真朋
　　醉中发庄语烂如锦中花急急抱芦雁肃肃投林鸦欲别意深省瞑目不复哗愧彼独醒人揣摩生咄嗟下马暮入门双目含飞沙醉者忽复悟振衣正乌纱
　　江梅生空林嵗晏美无度挈身逾朔易块独此室处氊房望朝阳耿耿不得语雕笼粲珍禽怅望秦乡树爰居东门止盛飨非素茹临风嗅其英雅志怀故土
　　嵳峩白云阡种松在山腰散之不盈掬离离如麦苗迎阳潄灵津参差拂云霄露重碧天浄鹤时来巢俛仰二十年鬓齿日以雕寄声谢鹤相期蹑岧嶤
　　刘氏义门
　　芸阁宝书辑靖言繇外孙感彼南山豆凄其北堂萱昂昂夀母懿槐栁植髙门潜夫岂无论莫述寒泉恩时康广女史愿以银管存
　　述郭楚望步月秋雨琴调二首
　　明月当清空流光满西墀振衣独徐行耿耿长相随我心如明月万古无成亏偶逐区中名遂为尘所欺抱影长夜吟别鹤同离思行矣归故山探结幽期幽期永勿谖长啸弹朱丝
　　欹枕絶幽梦卧聴秋雨鸣寒叶不自持摵摵金石声清商肃万物此声何不平寤叹生遐心夙昔羞近名千金陇头客荏苒朱顔惊此夕秋思深防续难为情载歌招隠辞临风写余清
　　送吴博文归天台
　　中年困菽水絶足万里道旧家天台山清梦尝草草秋云起晴姿思逐防鸿矫三年鄞江上微禄纡素抱缅怀扬雄宅古径杂幽葆童年手种竹翠羽插云表还家恍南山讯俗凭旧老清名天所閟投讵终保鸣鞭践脩途置用实国宝英才剪春葩醇语酌清醥解榻定有人行矣趋徴召青萝罥寒猿深啼怨清晓
　　送人之官辽东【吴郡张渊清夫】
　　昂昂泰湖桨直上辽海东层波起清兕出日摇苍龙中有仙人岛卉服双碧瞳手披古坠简返真极弥缝季世日以漓神功贯鸿蒙维圣居九夷驾言挹淳风众情习近慕飞尘哆青红观澜悟化白云澹无踪逺游岂不乐感怅非终穷
　　得一斋
　　清斋不知嵗尸坐观芸芸神珠护灵渊歴落光景分先时谨橐籥执机合絪緼淳音出虚牝百灵憺无闻九闗肃夜令星斗森云永玩泰始体握之密成文缅言延年士服食为竒勲宝气倐消荡累累竟丘坟念此意愈冷幽居匪离羣
　　次韵蒋逺静二首
　　阳灵贯竒璞弃捐荆山傍悲哉三刖翁炎空泣飞霜此宝不复试袭缇乃深藏百神静护之石老日月荒峩峩五彩云散为白虹光追琢在所用持以登明堂
　　椅桐生空林繁隂閟道傍永斵云和器十指凝冰霜鹤何方来铩翮感摧藏合为清商曲行云渺荒荒素心谅平和鉴彼明月光置弹集吾聴遗音在髙堂
　　次韵郑景尹二首
　　弱嵗拾琪叶耿耿金石音逺为闗河游众嗜非所钦曳裾入承明宝防纷珉琳秉笔直涂窜嗒然养书林维南有佳树寸云出遥岑迟之不肯来辞以道里深跂予匪朝夕盟言在兹今
　　层台望秋林华树在其巅上有青樛枝为我鹤延良时岂不感盘云复回旋琼英失零露百卉争忿悁愿言保遗直勿使众蔓纒一歌以慨慷再歌朱丝弦
　　再次韵
　　潜鱼护嘉鳞雏凤含淳音束髪勇闻道执御羣公钦痛哭悼贾生敏给卑陈琳荏苒嵗月迁侧身羣玉林飞尘化髪所歴多崟岑精卫有猛志不畏钜海深遗闻理坠简修名匪垂今
　　古有惜隂子观日扶桑巅鸡鸣起中夜红光朗流延吾欲挽其驭与天同左旋志士不并世寸心増结悁神澄水镜浄世阅徽纒纒鄙语杂谬误奉身直如弦
　　观图书次韵景尹
　　少游竹素圃学道希心传祖徳永遐闻履冰凛求全素衣入京洛飞尘浩难湔车书焕皇度末技期雕镌稽古在简要敢侈三万言煌煌羣玉府遗迹森炳然沧波蓬壶岛古石仇池天方诸变毛颖寒暑随推迁感彼传翫数寸心独悲悁凄其衣冠聚拱木思昔贤籝金白云化青箱游橐旋寥寥钧天梦髣像追四悬尤物讵足贵尚徳庶永延爱君閟神珠出水复媚渊六籍俨遗训精思贵诚防一抚鹤操以赓云和弦
　　次韵庐山黄伯玉东汉名士十咏
　　食肝不知味讵为口腹人纷纶五经学讲道逾八珍古来植名士杀身以成仁念此匕箸微少忍非伤贫髙谊动白日正色凌三军仲叔固义士井生乃天民
　　汉季日頽靡莽莽萧艾丛孺子南州彦独立风雨中两为故人吊斯道万物宗湛兮如止水脱焉如捕风俭徳良辟难栖栖何为容耕稼咏典籍食志非无功
　　叔度长闾巷奉髙独先知盛徳眇莫闻郁为时所师朗陵一邂逅此岂髫齓儿幽篁抱静节游龙隠深陂至今百世下清风散肝脾仕止适天运不喜亦不违薄游河南道还家复牛衣
　　力田南山下久卑不学恭每于风雨时执礼夷踞中甑堕乃失声此意人所同厉行名益彰无怀道之宗郭公果善相千载我欲从
　　伯鸾事沉冥作劳赖仁妻身隠不愿文更治山中栖浩歌五噫咏麦秀何凄凄遐征讵游观凤鸟不复来赢博慕季子居夷法宣尼幼无适俗韵与世非寡谐至今青青冢犹有鸟衔泥
　　古有逃名士洗耳东海东韬精事肥遯浮云藐王公被髪或佯狂垢形灭其踪季世事标榜纷纷竞罹凶所以康伯徒邈焉不知终
　　幼安家北海流徙来东溟一帽常挂头破席屡见经六籍躬探微众说纷聚萤老非诸侯客肯至三公庭华生竟夭折管子终康宁
　　厐公老江汉性本爱居山采药山北涯归鸥送之还青林酒一巵白日茅三间时许眼中士非鹄亦非鸾性不耐束带矧肯贪王官侣怜牀下子﨑岖卯金寒静性阅变化道充身念安乗风学轻举寒萝杳谁攀中郎天外凤北海人中龙凤以五采萎龙以有悔终失身匪素志尚言乃真穷举世习黙脂韦争长雄之人佩琼琚肆言刺羣公落口掇真祸悲来事容容苏公起深怅蛮江荡舟中
　　荀陈两家子龙鼎合鸡彛昔尝窥其图一一无吝疵空岩古桂树崔嵬匪今兹想当下车时羣雏古威仪行酒拜满户入门揖当碑惜哉或与羣巨构頽其基
　　我家司徒公清徳炳汉朝盈盈丙丁绶左右貂谓此非世美脱去孰敢招荣木固同根其末千万条劲节或峭正孤吟或清寥世逺人事疎耳冷心志消瞻企法天运盛衰感江潮束髪六籍功矢言期久要诗来振遗飨缥缈孤凤箫前修果未沬百世讵云遥
　　观真文忠公画像
　　羣贤辅絶学嵯峨武夷峯荧荧方瞳光汲汲汗简中缅怀文明初苍佩极匪躬执笔侍玉署妙语工弥缝飞尘变苍狗潜渊閟游龙空余经济心劳徕饥飞鸿浊水投神胶扬清乃竒功乔松不并世寒飇转秋蓬生世我巳后正绪遗颛蒙惕然拜公像斯道非终穷
　　【曽大父枢宻越公嘉定辛未与先生同官奉常寳庆初同为侍从先生被黜先公亦以论邉事去国获拜遗像并识于后】
　　【王忠简公嘉定入朝曽大父越公获随班着暨端明公嘉熙间以西山先生门人敭歴麾节先公则已捐馆桷向游学婺女得拜端明公之次子令尹道家世遗事纚纚不絶口今复见其孙申伯于鄞乔木摧落桷深为此惧瞻仰西山先生遗像因叙事契并以自励亦以勉夫申伯】
　　陶道士心逺斋
　　少秉丘壑志养真事深宁清晨脱章甫习道诵丹经荧煌金碧居明霞敞殊庭逃形托荣观漠然守心扃矫首西南云飞盖垂流铃八表散清雨归林何亭亭缅怀靖节翁举觞日沉防之人静且修竒服养遐龄长松旧云植秀色日以青素心靡违只矢言寄山灵
　　寄题郭静州防斋
　　灵曜动橐籥万物俱光晶湛然斋居子韬精独沈防飞梭织翠雾层冰莹疎星制为蝉翼衣无华静仪刑憺兮神君来不笑亦不頩一以却氛垢一以永千龄我欲从之游车音振泠泠
　　清容居士集卷四
　　钦定四库全书
　　清容居士集卷五
　　元　袁桷　撰
　　古诗【五言】
　　为贑川连教授赋梅城
　　棱棱太古根萦带鐡不如飞尘望其藩却走奔无余中有冰玉人指挥万琼琚低昂受其职补理成扶胥天空斗摇寒令严察孤虚练袍立清夜鲜明在犀渠积雪谁为骄慷慨纷糢糊隂阳本一气开门使之俱险絶贵有道面壁非吾徒司农起视旦蝶梦方蘧蘧
　　泊贯州次韵仲章
　　沙尘暗河津游云荡无余忽忽万里念眇眇孤鸿俱风水淹行顿异县非故居鸡鸣逐前迈残星澹遗珠空林野气肃古树惨不舒饥禽何其悲惊飞挟鸣雏乃知俛啄意愧我将焉如道逺怯惊隘终忆山中庐誓言息机事解缨慎驰驱初夏郁新溽永日谁为娱因之写初志临风复踌躇
　　次韵吕学正古意二首
　　初筵秩嘉賔容气清且明至飨不在酒尊罍粲东荣伤哉崇饮徒偏宕四坐惊中有独醒士腼然愧非轻持觞惧濡口孤吹幽篁鸣永饥讵遗礼俎实期充庭
　　苦心嗜昌阳古简香莫识之人逺持赠借以五色石宻节怀黝章寒暑端莫易三咽回中肠起止良得力举世希妍英椒兰政纷职慎勿强嗜之泉澡其徳
　　次韵元复初春思三首
　　冻树回青阳羇禽竞新哢喧喧人语浮稍稍春事动澄心絶芳华小睡足幽梦梦觉天宇新朝光集飞栋游尘逐平臯秀色翳榛莽油云互东西郁抑不能雨昭苏在功竟夕复延伫何当抉其颠振翮穷委羽逺客芳草思湛湛天外舟坐令亲知疎低徊此淹留古树擢竒石清流滙芳洲素心谅有在胡不为兹游
　　雨后闻莺
　　众卉沐新雨幽光澹余情岸帻碧冷卷帘白云生起坐调素弦促轸流莺鸣佀言田家苦招我田中行昨宵隠其雷愿言兴满盈
　　送李徳隆经歴其父居澧阳因乞郡江陵以便省养
　　悠悠澧阳川飞鸿去无极白云眇何方抑郁万里色念之不得从肉臂谁为翼翩然领南郡解此终嵗忆楚宫昔壮丽冠佩立瑶席琼英辑佳思落笔洒金碧凄其千载下正气坚鐡石想此问俗余酹酒追寂歴平生功名意甘防惕朝夕怀章遂其初居夷亦云适艺兰袭孤芳种橘企嘉植永言区中尘过隙殊未息
　　节妇吟【为蒙氏作】
　　幽兰浄如洗晻霭桑麻墟天低泣清露因依护纷敷春风逺相负乃在万里余明月流素光愿鉴夫君裾荷戈力行役誓将保无渝难以一日欢永失千载娱
　　荡荡明河侧双星随斗移防合靡有覩恍惚生怪竒古意不复识今情益多疑契濶三十春百年以为期白首一邂逅孤芳秉华滋感此初意深临风托长辞
　　次韵范徳机海鹄篇
　　黄鹄海上来逍遥游帝所寥寥九万里五采纷异覩朝霏西山霞暮结平地土喧啾舞晴翠鹄首不复頫孤鸣者何禽振翮亦遐举憺兮邂逅之落月耿清侣芝粮产层颠兰佩在逺浦八表同其光欲言泪如雨临分致黄鹄出处各有许方壶渺麟洲轮囷为君伫
　　送任怀可
　　跕跕水上鸢游游釜中鱼鸢飞不得息鱼呴何时苏兴言夙行迈晴秋振脩途挈衣海上州出日摇珊瑚采琼以为粮拾羽以为裾妙言感芳蕤流光曜阳乌盛意勿复沮清氛静无余维南有英云矫首出门初团团御飞盖随君为踌躇勗哉植明徳含章俟昭图
　　同复初功逺饮仲章家观芍药分韵得一字
　　深沈碧云居错落紫琼色芳菲护余春清和表昭质髙丛吐骍刚新茁角茧栗倾心爱膏露正色浴初日含香紫宸朝奏舞彤庭佾骈头澹如无背面意愈密杯翻王母下斗碎壮士失霏霏玉生烟漾漾珠吐液絶容第无双薄醉饮真一嫣然属幽赏为尔写清逸
　　洛咏五首示洛人张孟功任大正
　　晴云起嵩岳变化如游龙感彼金谷人聚散同飞蓬萦纡古瀍涧百井争汲舂昔有陈思王作赋雕层空相望不得语遗情寄防鸿金隄手所植荒淫竟无踪
　　三川鼐沈沦洛水以土胜如何羣英聚千载兵甲竞僊人王子乔吹笙白云顶下视北邙冢今为狐兔穽防碑化灰刼来者日以盛箕山水泠泠侧聴发深省
　　森森古名园玩芳纳览澹然观物翁欣至情不减看花乌帽落秀色起晴脸一一卿相居举觞云气湛尸坐寒暑遗妙言天地范一去三百年寒松白云黯
　　昔有好竒士絶顶观海浪神泣肝胆翻兴逸天地放泥金与玉检纵笔纪其妄兹山久寂寞着屐事幽访太少何岧嶤两曜随下上彩鸾凌风翔疑有帝子降
　　经郛阐微言理窟洞化汲汲嵩山叟反复穷代谢白璧匪有瑕后贤极讥射麟经书薨卒外臣不以假如何莽大夫简牍得矜诧往圣既莫从掩袂效喑哑
　　赠汪生
　　投簪事却扫衡门无杂賔冲担鸟雀噪魁梧见斯人遗我以琲珠神光绚嶙峋风雅久不作雄辞逞龂龂爱君春云姿回旋转空轮飞英不受采积润凝青苹老我意苦短念此情弥亲畴昔侍金銮挽士志莫申荐祢固百一视君鲜俦伦先圣六籍功愿言善弥纶辱赠莫能报清风响苍筠
　　感兴
　　明月不受采澄波偶成文壌壤黄中至理孰能分南山有琪树防彼山上云层隂閟朱光积润养竒芬深林葆真素芳妍澹无闻昨来京国游缁尘日芸芸永念丘壑趣揽衣意如焚
　　题王眉叟溪月图
　　水清不受触月髙不受浴空景两相忘松风进虚谷之人阅真静引手还在目服之飞上天溪流浄如玉
　　书孝子卷
　　道旁拾枯松汲水作糜粥堂前九十母啜粥端胜肉人言五鼎养形渥乃有辱击鲜岂无具彼网不敢触乃翁三尺坟慈乌为之筑亭亭忘忧花甘露手可掬花开醉春风百嵗初转毂之士欢有余之人何不足
　　夜泊城北有怀孙秦二学士
　　英英二学士黼黻元祐初功名轧奸党翰墨尊寰区维昔淮南邦风流蔼清都至今旧文采老蚌遗神珠百年俎豆废荒城屹秋芜黒首总论武旧老时言儒白云去已久来往今何如苍苍灌木隂曽闻驻琼裾艰难视天运俛首犹唐虞稻米竭秋敛菱芡余嵗储白鸥眇天末芦苇寒萧疎怀贤愿有在伫立情踌躇
　　淮口阻雨二首
　　晓雨压风力我帆同欵段怗怗篷底眠昼日惨易短独行既无俦欲去不得返防蒙水云重寂歴榆栁防淮流既东驰我行安可缓萦迂泝三义始觉人语乱艰难意如斯寒鸦伫江岸
　　小雨不作潮余情在春树防鸿归兴深振翼美无度凄凉旧如此荏苒已増妩茫茫昔荆榛桑柘青几许淮水去不休嵗阅今与古风云合浩荡我辈劳步武人言上水地沙流半焦土行役傥自然春云起飞霔
　　咏史四首
　　青青虞美人欲舞不解前漫漫刘寄奴医国真茫然风回下相里寒沙起苍烟徘徊古彭城亦复多流泉二者骨已朽胡为事春妍人生要垂芳岂托小草传丈夫与女子籍籍同悲怜
　　寰宇设天险图书已周知鸿沟定疆理屈意陈卑辞永观沛公豪岂无怀土思羣雄亦乡党轻家乃相随时来各忍性不复儿女悲它年过沛宫父老垂涕洟井邑图新丰鸡犬犹前时论功食汤沐故里俱无遗成败论昔人兴怀重嗟咨
　　留侯晚辟谷端有避祸意逺招商山翁不复为汉计平生老锋镝帷幄乃真智南宫论非谀意冷终有忌雍容视国本孱子匪神器此坐端可惜欲言且深虑代王岂不佳语出祸立至羽翼从汝成矰缴幸我避百年愿已足投老空立异不见吹箫民功成终械系
　　人言汉淮隂晩嵗何卑陬英贤多混迹岂复论恩讐泊舟楚山川缅怀意悠悠责人斯无难此意犹前脩近世轻薄儿流落曽相投饥来或乞食寒至将索裘一朝青云上泯黙怀深羞髙视絶旧好削迹同避仇当年睚眦意谈笑能相酬韩生固琐琐终胜青云流斯人我非慕微言儆羣媮
　　次韵仲章初夏即事
　　吏隠习疏旷晨起遗世情积栁含緑润幽葵表朱明谁云地气髙炎暑从兹生新潦变歊溽飞尘増坟盈养疴寻丈内跬步不复行云浮晚色尽平湖起秋声炎凉在顷刻变化何纵横缮性合天和愧彼尘网婴有怀金石交飞盖何由倾
　　城南亭
　　平生泉石意胜处时相闗似闻城南亭层隂絶尘阛初夏结清防尊斚连佩环凉襟纳虚白妙顔尊渥丹髙歌互激越白日虚且闲志适不愿足后防期跻攀晴霞澹天末回首疑僊寰
　　读范徳机东坊槀
　　范子东坊居深巷蔽樛木架上一帙书墙东数丛菊明月照西山清夜勤盥沐学为孤凤吟非丝亦非竹隂阳合万籁逸飨振林谷水花不受唾天衣那有触玊署青裳枝三嗅羞独宿沧洲有真趣从此谢荣辱
　　武当张道士京师祷雨回山中
　　古有岩居子抱朴尸防被发空洞游苍莽穷帝青手持九九文蜿蜒合扬灵维斗司其纽习坎鞭流霆良畴已怀新燥露滋明星涤涤原野焰回风转尘腥无哗夜下令瞬息不得停兹人秘元化长跪耳黙聆昆仑挟潢汉紫雾嘘青萍鹤渰以凄百谷奔零零浮侈不足慕趣使归岩扃天地古槖籥錬一清且庭诡幻嵗已暮愿言养脩龄
　　观梅分韵得影字
　　月窟回初阳瑰室习真静深居碧云合澄观白日永南枝歴烟雾北雪辞峤岭蟠柯翠交加疎萼玉秀整三袭杂纎缯一漱芙蓉井浴鹄采其光寒蜂妬其影将养忧过分泯黙发深省天空流蝉堕露泠鹤警歌罢谁与言觞至不复逞
　　送陈仲刚归番昜
　　浩荡南客心峥嵘西山云忆昔登王畿缣缃集同文执简玉署侧藻思抽竒芬明世合儒彦讵有楚越分羣姝嫉蛾眉念至肝胆焚番江滙新田甘雨催初耘不念别者苦孤翮谁为羣重栁积翠雾酒尽不得醺扁舟鼓新棹晴川浄芸芸
　　送薛卿归吴予时有上京之行
　　飘飘江海游渺渺闗河役燕鸿有相避客子无定迹南山火云髙北山雪新白想此六月时相顾各动色堠傍青松树上有双鹄翼爱君慎舟楫戒我専寝食扰扰行路难风花乱如棘
　　有感
　　皎皎白面生长铗学短长箕坐激楚声大言响髙堂有客将止之反唇臂欲攘客退不敢言彼怒庸何伤盈盈百花露拟作终嵗粮露晞百花陨掩袂翻徬徨
　　董道士雷泉斋
　　渊渊养空洞摩荡升天行翻车震昆仑旋空紫金明下有五采云散丝陨珠英以彼一寸光八表须臾成逆顺有正性变合无流形火以明益枯水以坚始凝无为合冲澹神化凌上清
　　三月十二日自殿庐归舍梨花盛开薄暮与陈汝海花下小饮
　　两人一百嵗共饮三十杯双花夹苍桧夭桃倚晴台白团燕山雪红注天台醅振鹭拟髙下游蜂谢徘徊昂首冠接防捧心舞毰毸残日凝余霞回风起轻雷不念影寂寂但惜光皑皑珠衣防缀灭粟尺弥缝裁团圆妆奁巧宛转寒纹回香深妬紫檀色靓羞苍台幸兹艶阳盛不以尘土摧凡卉工后先孤根静栽培翫芳悟观象撷英审抡才輘轹青紫场躏借锦绣堆髙羞折腰栁逸亚横枝梅慇懃识花意浩荡为我开殿庐龙光动琐驹影催相迎复相恨欲去还相陪停云俨若思落月寒如灰当歌愿秉烛渇吻惊耻罍
　　送祝丹阳使武当山
　　夙昔山水郡浮身宅冰霜回首楚望深乗车升武当上有天一池夹日红荧煌云起丹甲羣螭恣腾骧攀崕灵夀杖坐日芙蓉牀琳琅彻廻鸾俨立承天香麻衣采芝叟百嵗须眉苍授子以易知永视元运长摩娑古金人轇轕日月光中台古崒天风振层冈挥手谢来者下土何遑遑
　　赠陈文翁求篆扁
　　往圣抉天巧虫鱼构瑰竒辛勤汗简功沦落谁传兹昂昂子陈子掇拾靡弃遗清斋浄无尘素壁悬秦碑佀欲卧其下画腹鬼神悲气酣落长牋屈曲生妍姿防嶂立冰箸回波卷莼丝百幻顷刻成长锋劲如锥解衣坐晴青眸光陆离客喧意自寂手敏心相违逺怜李氏子自谓一代师苍徨大夫门笔冷情依依得非金注昬竟堕豪侠欺我家竹石居瓮牖迎春曦烦君作佳扁朝夕舒顽疲夜月走魑魅晴云郁蛟螭髙张骇众客传观恐羣儿能事敢强迫妙处通天机防须风日清醉墨倾淋漓
　　送李平叔之信阳
　　维昔文昌公幽兰閟孤芳髙秋振余清百卉争敛藏飒爽眉髪古峩冠坐鄞庠歌诗阐温柔宫商起虚堂绚烂五色云缥缈鸣鸾凰至今老诸生犹能记铿锵乗风侍金华蹇谔怀刚肠谏疏纳帝榻百壬敛妖芒年运既莫从精爽回云乡空余子云宅涧水犹汤汤永思古遗直江湖渺相望朅来芙蓉峯乔木郁以苍凝然孙枝秀妙誉参珪璋投牒山水州清溪趁轻艎羣公列赠语握手挥离觞我生识面晚怀贤意何长慨兹衣冠胄蒹葭陨飞霜交衢泣零落寸心实徬徨斯文傥未坠龙虎回天章愿言绍正学青云纵翺翔
　　赠徐中丞二首
　　南海有鹤孤唳云棱层天池不肯下厌此鱼鼈腥露冷怀长饥惨澹舒寒翎空岩蔽乔松郁郁太古青乔松意何悄隂籁驱羣灵下有散发翁黙诵离骚经妙言粲琼芝孰视眸晶荧铿然拔长劒神光发新硎倐忽去已逺鹤空晼晚为言来何迟回峰起前巘
　　鳬氏裒吉金红鑪范黄钟钟成饰雕簴岌嶪蟠虬龙大鸣淳以希小鸣和且冲髙悬飨羣帝祥云布青红羣帝难强留一去三千秋张筵设尊斚庸锡南诸侯一击黄鹄来再击飞云收徬徨不敢听亟以还中州师旷世本有左髙怅谁谋终然侍帝所天地歌同流
　　拙讷斋
　　樗栎老薪槱雁以不鸣烹受形既非材卒莫全其生在昔有至人观化通百灵至言贯图象妙意窥玑衡乃为万物宗熙熙遂生成髧彼青牛君深根护灵扃永哂乡原子木偶欺聋盲设喻深止之跬步増慎兢世路日榛棘韬精事沈防沧江渺何许愿言濯吾缨
　　送鄯阳刘县令之官宣宁二首
　　嵬嵬马邑州火山蒸郁陶霜劲角弓直草净苍鹰绦平沙细成尘回风涌银涛想彼强盛时驰突声嗷嘈烽烟彻云表低昂望前旄楼烦古喉襟燕秦据其尻八月秋气肃千家酿蒲萄
　　帝京布文教列邑施官曹井屋鱼鳞齐禾黍黄云髙幡然土俗变怗首羞雄豪出宰试敏手良庖靡更刀善政旧谍传据案除民饕村村烟火通长涂罢建櫜鸡鸣流水逺雁过平陂翺余情乐觞咏临风谢喧嚣
　　题文与可风雨墨竹
　　妙笔抉天巧黒云参差髙偃疑受雨深俊欲凌风翺飒爽随舒卷清凉散尘嚣湛湛不受暑灵籁虚号缅怀文湖州玉雪人中豪想此磅礴时葆光解天弢老僧道机熟形影随目逃持以深赠之生意穷秋毫髙斋夜气寂定回起层涛
　　答李生裕【尚书大同公曽孙】
　　英英金华伯皓首人中龙横经古鄞水歌诗儆羣防【旧为乡里教授歌风雅以训诸生】正色侍迩英微言动宸聪一疏不合意孤身转秋鸿俯仰乾坤旋旧闻渺遗踪坐令诗书宅寒云翳孤桐维曽秉文度月印五采虹知我夙昔侣赠言啓舂容清朝集文儒直笔书清忠作史圣有训狐裘腼防茸挽士贵无方正色谁为宗虚舟万斛积遇顺凌刚风明时讵淹留勗徳防有逢
　　题巨然枫林雅集图
　　枫林集虚秋灏气转寥廓坡危草纤纤水路石凿凿四子何方来黄尘满芒屩据流濯其清班荆坐盘礴山童注新泉支鼎拾薪箨方囊济胜具一一随取索想彼笑谈时天弢脱尘缚上追巢许髙下陋山王薄凄凉金谷宴腥羶瓮鸡乐又疑东山游粉钿污花萼老僧习止观雅趣随笔落振衣从之游素壁俨酬酢
　　避尘轩
　　飘风卷飞蓬咫尺隔烟雾驰车与急骑憧憧走当路各云有所之瞬息不得语山阳荷蓧翁守舍视日暮酌彼涧下泉膏沐美无度寒光映玉颊浩论岩中趣永谢征涂人看云养真素
　　次韵伯生榆林中秋
　　榆林月中来今月向此出天低鸟翼灭野浄田事毕驿马西北鸣候吏语喧唧我行起视夜炯若积雪白昂头望宫耿耿驻营室坐令八方澄不使万景没徘徊清影孤踯躅怅后发
　　送郑景尹还里
　　蝉冕生诗书世胄乃鄙夷沈沈乔木宅风烟暗茅茨此理固莫诘或言有盛衰堂堂魏王勲谈笑帝者师风云缔嘉防青史传忠规诸孙静且秀振鹭游天池乡社三十年永谢纨绮姿兴至来上国窥探抉幽竒闻闻与见见栁下扬鞭辞前圣六籍功尊闻审羣疑江源发瓮口滥觞渺无涯愿持一寸胶黄流化清漪天风卷秋涛舟楫慎所持时至谅有得衡门讵栖迟
　　李野斋别墅图
　　别墅依平陂翳翳桑麻隂田翁理农具晴云起遥岑于时春事初佳树响鸣禽先生朝出游呼童佩瑶琴仲也行比肩叔也声相寻兴至或坐石临流散虚襟有客携酒壶劝我手自斟共言羲皇时古风蔼淳深巍巍居仁里盛徳世所钦三凤在髙冈参飞起清音恂恂化卑让嵗往犹传今披图俨见之慰我夙昔心
　　子昂人马图
　　飘腾天山雾荡摩玉京云耿耿万里姿矫首空其羣乃翁爱神骏泚笔五采分翁归侍帝所乗化观芸芸彼亦与之俱追风超九垠【时松雪翁已下世一年】
　　题墨兰图
　　秉芳空林中介石交不黩飞英散佩受露以膏沐羣妖春炫昼墨守益慎独岂不念嵗晏自献伤我足矫矫金石交挽之不盈掬疏清湛虚心振直耿絜腹昊天有正令俛仰万物肃临风独踌躇白驹俨空谷
　　次韵瑾子过梁山泺三十韵
　　大野猪东原狂澜陋左里交流千寻峯防合百谷水量深恣包藏神静莫比拟碧澜渺无津緑树失其涘扬帆鸟东西击楫鸥没起长桥篙师歌短渡贩客止天平云覆幕湾回路成砥鹰坊严聚屯渔舍映渚沚栁丝翠如织荇带组交薿出日浮钲金明霞纡绶紫一歃浇肠回三颒慰颡泚髙桅列鱼贯逺吹笙凤觜前奔何无休后进复不已绕如林乌旋疾若坂马驶飘飘愧陈人歴歴见遗趾流移散空洲崛强寻故垒波清鳬聚阵日落鱼防市土屋危可縁草广突如峙莲根涨新圩蒲芽护荒坻水花碧团团云叶白迤迤濬脩出飞泉阐辟搜故址缅思重华帝允属夏后氏彛伦着箕畴伟功传迁史目力渺无穷行迹端可纪前村捋柔桑沃壤接良耜余芳锦堆烂宿麦翠围侈乃知东鲁儒终作中朝士养源滙滉瀁包荒纳遐迩驱驰屡经过感叹复慰喜南还幸遂愿永雪洗耳耻
　　忆昔三首
　　忆昔白云阡有松如车轮初日炫五采湛湛珠露匀是时十四五恍不知其因有客笑指之慈防在汝身猛志亲六籍百川渺无津怀刺慎所从一一先朝臣文昌古遗直谈经郁纷纶授以漆简书经纬通天人碧波掣鲸鱼瑞锦翻麒麟昌歜世所鄙食之乃竒珍厠身金銮中黾俛二十春惧贻先师羞执笔常逡巡即今已六十誓墓庐松筠厚徳靡有报泪与寒泉沦
　　外家甘盘宅门闳诚炜煌髙悬金碧牓中有衮绣堂珠玑左右侍丝竹俨成行幼不识慈顔到彼心徬徨每嵗两过之严训具有方膏梁病居养久尔生惰荒七嵗诵诗书十龄学词章骎寻志学嵗折节师老苍纪事法班马防心契羲黄谬与时彦交宝书阅琳琅今兹乞南归往事増慨慷兴怀陶与苏秉笔追耿光凯风有遗思愿言继余芳
　　寥寥帝王州我翁佐其治有亭名朝阳青溪清且驶旁有筹邉阁羣公集裾翠翘翘万芰荷雨过争旖旎飞觞羽书来翕霍江上燧峩冠及游谈戎弁生纵恣予时侍其旁侧耳聴论议翁言不见取投劾乃谢事坐令百万家解甲竖降帜徘徊夕阳亭晋宋政相佀
　　重岩图【为刘明叟乃翁作】
　　夙昔慕清隠振衣蹑层峦飞鸟出天末白云生树端稍觉所歴险抚松独盘桓缅彼岩中人尘世靡有干饥食千嵗芝朱顔炯团团一日不见之披图俨清欢崩崖罥枯藤回流起危湍微茫暝色共凌乱生绡寒心期果防防愿言力加餐
　　王叔载以江梅有佳实托根桃李场为韵见贻因次其韵
　　百川既东流震泽成三江学海讵有穷泝源探敦厐缅彼学古人善问如钟撞箪瓢岂在乐抠衣愿为邦六籍防有厄祸繇汉晋开支离起田孟诬伪兴姚梅绵蕞匪正礼区区存曲台吟咏既莫分褒贬以为才峨峨神京秀辙迹贯九有奉璋弁如云执辔沃在手欲穷羲黄心编简灭科斗研摩讵无念急景谢衰朽风雨素期山鸡鸣喈喈岂不念夙昔爱此日夕佳平明视青天羲轮御中街荣悴防有时愿言壮其怀髙门深宁翁晚嵗悲絶笔爱彼朴樕才化为楩楠质春花五采妍秋至讵俱实遗文粹东楹贱子愿叙述昔闻中书垣上有紫微阁微言续九丘妙义追八索嵚岑大厦倾作记金銮托深悲在广招寥寥钧天乐少小不自持曲学尊芜繁举觞一釂之为言护深根先天有至理能使月窟温谈笑袭师训讵知雪齐门斥鷃不能飞欲作抢榆髙何如阿阁凤守真始风翺志士惜短日硕人养屯膏萧脂始荐鬯食黍乃雪桃昔年委闾巷初不愿禄仕防书探异门拟作前国史念至事益非委命以修已勿为众所讥不如道旁李君才如江梅不入桃李场徬徨念先猷贯鹄始挽彊后生捕形影争言早升堂唯余白发士耿耿无它肠
　　董生噩上人以叔载韵见贻再次韵
　　闗河一辙迹耿耿明天江五方各异俗中州诚骏厐吾欲上帝阍帝阍不敢撞终然返初服养佚归海邦逺宦三十年石田今始开观象慕易京登真想仙梅夙昔希石匠嵗晚成舆台志念讵不深朴慙非才弱冠慕静居掩息空万有老禅深爱之微笑示以手忍欲如忍事吸醯过三斗终然寒松劲不作朝菌朽鞾帽成戚施逆耳风其喈昂然望南山爱彼日夕佳朝来何所见万马盈天街所以巢居子终然养澄怀辛勤下帷生涌思不停笔范鑪镕吉金变化销其质湛深陋雕虫多闻覈萍实袖手毋自藏盛世富纪述噩师禅林秀宛在诸天阁当其调护时危石系朽索作赋极翦裁众物各有托氲氲荆山玊洋洋咸池乐圃有琪树不使枝叶繁譬彼积学人芟芜养天根嵗暮霜雪至铜柯生晏温一为梁栋材落落悬金门吾师深宁翁屹屹泰华髙佳哢时一游不使凡羽翺方壶贮神药变为五色膏服之生羽翰陋彼东方桃禀性非好游亦不愿禄仕感彼获麟翁歴聘删鲁史正绪愿有传固陋敢私已年衰絶闻见谢彼井上李少壮勿自摧振容上词场鹈膏淬寒锋谈笑摩坚彊借以杂纎罗贮以白玉堂辱赠莫知报因之结中肠
　　芳思亭
　　大父尚书公治圃南郊有堂亭凡十五方池脩廊屈折便宜雨甚亦无碍游事逮今荒废逾四十年故基陈迹不复可考近筑一亭杂植花木广不逾亩髣其万一名之曰芳思玩其英华将以防绎志兴翰墨有绍是则先公之志作诗示瓘瑾并求亲友同赋
　　侃侃尚书公投绂理泉石五堂适寒暑十亭送昕夕琼英圃秀美防嘉树碧脩廊不受雨来往随履舄红云涨方塘丹霞耀翠席嘉鱼黄金掌瞥见眇莫测辛勤三十年深逝晦朝迹遗训示子孙树艺比其徳浮云变须臾百幻倐消蚀空余郑公庄耕稼给衣食缅彼行乐时众植各有职以兹一亩园髣像见畴昔幽葩与羣卉生意日不息朝阳潄灵根三咽妙防绎旷怀事幽赏誓矣躬六籍
　　次韵袁季厚惠苦笋杨梅二首
　　食苦不愿余甘回乃称美空岩养滋味老叟清晨起斵之玉箸圆拾以付稚子骈头萃豪门咀吞讶金矢维时朱明中盛徳协清徴翛然在隂翳俨与松柏峙玉液生华池可废杜康祀含章守元吉黄中本通理絜腹表正性要以除秽滓初如橄榄食不作即且弃世方尚腥羶易牙正専味愧我清斋客足音跫然佀
　　空岩迸琼珠萧萧白云中恍疑羣仙立欲脱烟雾丛招提者谁主日出撞金钟笙簧激清浊旌盖摇青红遂令彼林谷徴索恨靡穷侍臣久归田不数蔗椀功顷筐逺相致齿颊生冰风昂昂长松盖下有万马容同源匪异本斯文永为宗







　　清容居士集卷五
　　钦定四库全书
　　清容居士集卷六
　　元　袁桷　撰
　　古诗【七言】
　　题髙彦敬桑落洲望庐山图【为秋泉作】
　　长江亭亭桑落洲一塔独傲苹花秋邉声已逐鼙鼓尽水气欲挟渔榔浮谪仙骑鲸五栁老真景变灭随沙鸥空余秦筝与羌管防续不洗琵琶愁玉堂小觧苍佩宴坐得意豪端收空青防云碧痕湿方诸取月寒光流匡庐老人在何许佀觉颔首相迟留佳峯棱棱鐡钩锁寸树防防铜浮沤要知翰墨洒清气俗子政尔劳雕锼秋泉山人息机事青眼不与王公酬髙张素壁凛太古拟跨独鹤还矶头人坐江湖在适意底用絶俗埋林丘拟图览古重叹息天际杳霭疑归舟
　　秋泉徳生仲章梅叔章周仪之皆次余韵题庐山图再次韵以谢
　　海郡列戍连沙洲榆栁插防摇清秋拟从京国洗氛瘴黄尘复作烟花浮西山紫翠不可望但讶积雪如明鸥爱君寒斋之画幅潇潇不写人间愁胷中丘壑我岂少奈此磊嵬难为收宣城诗法拟二妙炯若玉瓒盛黄流永兴天机爱神俊碧眼一顾羣无留千年周子古风月衮衮亦散空中沤乾坤无言混沌凿颇怪我辈劳镌搜沉防天台老僊伯清坐自与庐山酬天清无人月色古缥缈五老疑骈头功名营身旋蚁磨刍豢得意崇糟丘何当相从老其下酿酒一醉黄金舟
　　张彦清以复古砚赠友人因赋长句
　　髙皇南游倦锋镝宴坐清都賔出日胷中笔阵扫云时与端溪评甲乙平生紫玉无纎尘小寄傲茶瓯春马肝生寒出古色鹆眼献秀憎妖颦乌号已去宁复得茧纸昭陵空怅忆犹余旧赐落人间漆字糢糊记朱色集贤学士胷次髙爱此静阅濡霜毫乃知贪夫罪怀璧底用长物为神劳清斋持杯好顔色楚人之弓楚人得平生弟兄今始知一笑相看竟何惜萧斋老人笔如锥松花荡漾摇轻漪江南采菱曲已逺愿写紫府虚皇词
　　金华曹道士白云楼
　　苏仙念母母苦饥化作白鹤时来飞我闻紫虚亦官府朝夕往返劳天机何如金华有真隠筑室空翠摇烟霏松花麨蜜五鼎养丹砂汲井千年肥我生不识萱草欢孤身永日怀春晖白云在天讵可望迟子嵗晏山中归
　　赋黄帅平寇还
　　苍梧之山利如防五溪南行水如墨文身镂面号为人蹙口磨牙时剽贼将军手提丈二殳匹马直入深林居摩娑铜柱写殊绩南人自此长为奴防榔快嚼端御瘴薏苡不将真避谤绣袍初赐簇金雕聚米为图指豪壮万里功名非偶然轻身许国谁为怜莫嫌儒冠守青简能淬笔锋书定逺
　　谢王参议送练春红二枝
　　玉堂老仙玩幽独闭戸无人佀初溽倚防岸帻领孤芳蓛蓛轻红冠羣緑化工有意卑凡卉积李崇桃空目争先鬬巧等堪怜已向东风尽驱逐此花清妍浄如洗收拾余春傲荣辱何郎汤饼徒试妆太真温泉空赐浴天然生色铸真态亭午低头睡初足谁言花后最竒絶我怪酪奴能污触嫣然一笑奉清懽莫把金樽歌别鹄并刀妙翦骈头来珠露淋漓袖新蹙佀嫌凡子多京尘却恨髙人付流俗防风澹荡新雨生强拭愁容吐残馥拟将色笔写清意绮语非工那忍渎徘徊中庭月过半翠袖姢姢泣寒玉
　　题董简卿潇湘图
　　潇湘之水太古色烟树空蒙成寸碧奔腾日月转银丸喷薄峰峦凝鐡石楚棹相将客独闻楚歌欵乃人谁识望尽苍梧不见云千古灵均空怅忆
　　络马图
　　秋原苜蓿肥云屯帖帖此马和且驯属车效驾岂在力愧汗絶足追奔尘良哀不生造父往公子毫端意凄怆虞渊逐日终饮河出门加鞭奈尔何
　　康乐图【长安韩徳卿夜梦至一宫室扁曰康乐因名其堂以奉其母】
　　至人无梦梦乃真瞪目一视空中尘悲懽蚁旋水东注遗珠罔象迷其津持虀噉臼逞诙诡取禾坐极夸荣贵不如长安韩生道上眠念母还家枕中记紫霞之宫那俗书烟霏雾结开云图虚灵变化在顷刻齧指疾应维心符城上乌啼毕逋尾倚门独占干鹊喜万里辞亲真可怜书来端有平安字
　　赠杜秀才归省荆南
　　临江种橘橘易朽满籯积金金作奴何如遣儿束书帙婀娜初服游鸿都从师之乐端解语暂作庭前防衣舞防待明年春水生双桨如龙天上去
　　赠拙讷子
　　万言不啻一杯水刻楮徒费三年功何如宴坐寂真静木末时数南飞鸿长安之衢尘羃羃愿言饮垢如饮蜜鹦鹉作赋真有才至今江浪犹衔哀
　　寄南劒李士使君
　　水云离离千叠峰海日如镜行天红使君新沐坐清樾笔底丘壑生隂风玉兰之花不受触日给飞泉三百斛髙舂打衙人不来鹤立苍苔动新緑
　　送任道士归武夷
　　武夷之峰髙插旻浴日离海朝为賔石牀芙蓉迸膏露乳窦醽渌凝长春隂崖怪壁鸟迹絶葛藟当户苔鳞鳞神君枯鱼古笾豆曽孙毛竹今霜筠千年金骨幻凡目玉匣九鏁光如新想当精思握宇宙魄质已化能成身我闻帝居亦官府风马泱漭空中轮爱君钓鳌避东海笑踏北雪须眉银寥寥空山太古水清梦入髓时相亲谁言五色乱吾目得意忘象那非真归来鹤忽不见劝汝速浣征衣尘
　　送郭天锡还京口
　　朔风吹尘着駞裘蓛蓛凝絮霜浮城南泥深拥车辙矮屋夜卧乡心稠暮春雪消花始放积栁婀娜沙中洲布衣在手不易举目数过翼随云流人言担簦古竒遇邂逅一见能封侯纷纶寸舌有荣辱智士缩吻成身谋爱君亭亭日中鹄玉色已变扶桑游紫芝为粮露为醑北适瀚海观羣沤素书满嚢不干世磊落胸胆看吴钩新编翦云彩鸾舞妙笔入木寒藤抽气酣登台望陈迹慷慨直欲微言酬旧家鐡瓮古城下舂浪汹涌今悠悠但当清谈且饮酒往事寂歴遗矶头黄鹂空桑子规怨橡实已尽榆根留长河淊天怒蛟走底用华表归来愁江湖清欢眇去袂风雨疾意催行舟人生防合定有乐念此别意空绸缪
　　燕吴闲闲氷雪相看
　　豪门炙热热如暑下马还家汗流雨徒将嚬笑作清凉万事回头总尘土那知道人玩丘壑一榻髙寒闲栩栩碧云散作明尘妙墨还为小山雾平生冷语出胷臆颇怪梅花犹媚妩峥嵘嵗晏凛今夕商斯文共樽俎要知冰雪本竒絶正色森寒传太古我闻昆仑有至理隂火玉泉谁解煮防须鐡石起风雷手抉闗破凝沍人间寒暑潮去来物外隂阳月吞吐闭门客散真两忘竹影离离满前戸
　　防阳张节妇瓶中杏枝着花因赋
　　陶人妙合隂阳机冻壶顷刻回芳菲盈盈緑房缀冰蘂玉蝶婀娜穿帷飞佳人蓬鬓不下堂手绣孤凤横匡牀宝刀翦缯试春色翠袖惨澹顔无光乌头可白珠九曲造物深知怜不足故应试此一枝春防缀扶疎惊众目君不闻天上瓢髯龙平陆成波涛又不闻壁间壶两曜瞬息如跳珠齐谐茫昧不可诘炯目看朱动成碧张氏之壶如截肪真火炼质千年刚枯根借润表贞志慎勿语怪归荒唐
　　仲章与余连舟而行仲章指画皆不在人后夜泊甲马营余舟适先至仲章有诗因以奉寄
　　我船如缩鼈瘦仆凌兢空挽曳掩篷熟睡初不知晚向沙头踏新月君船如生驹追风破浪争驩呼青春櫂郎红蔽膝摇唇蹙口歌吴歈昨宵甲马营前宿大佀天公怜不足回帆望君君不譍出没髙桅转河曲人生作计那可既谁能尽已不尽智积薪居上东方愁相位还须跛男子忆昨都门经嵗除风吹干雪尘糢糊闭门拥被谢不出时人背笑何其疎只今船行一千里万事乗除总如此爱君玊雪云中英我歌作劳君且聴
　　蒲城孙世英编修父年九十四号嘉遯翁院长而次各赋诗
　　蒲城之下嘉遯翁银发髧耳双碧瞳少年流离老康乐布领踏醉歌春风春风畏人屡归去阿翁扶春春始住穿花入市争捧杯采药还家共携路诸孙青襦诵鲁论寒灯夜授邻壁闻泥深翻疑犊车险雪释自讶驼裘温忆昔种松如指长俯仰鐡干参云苍桑田变灭理固有底用化鹤来还乡只今翁年九十四万事如云日嬉戏回首尘中轻薄儿奔走流年竟何事
　　岳麓图
　　积石落落云中礮冠以苍松借瑶草天柱脩纎立晴昊绛霄云璈谁击考扬许之君顔色好冰绡为裳车羽葆永愍垢浊増札夭湘波层澜势灏溔跳珠浮玉簸洲岛一洸氛瘴苏众槁爰筑廜俾终老出门倚天心愺恅颖浮花落缣缟无迹空飞诧神媪肘后藏之五色缫念君别去尘浩浩归来归来守其宝
　　送何太虚归山中
　　飘飘两屐山中云青眼不受京尘昏意行扁舟本爱雪独立五栁犹当门人言江湖在迟暮立谈双璧非谬误相逢挽君君不回落日苍茫蹇驴去
　　同子唯赋水车
　　挈瓶之智诚有余抱瓮之劳亦良苦何人尝巧抉天机河伯逡巡鱼鼈舞昂昂长身卧塍岸卷地翻涛敌骄暑谁云龙骨化梅梁未信鱼身作桥柱萦纡香轮过流水突兀云梯卷清雨横陈歌板促纷纶倒流谷帘声龃龉东家榼妇顔色恶步步生莲空媚妩阳乌流烁汗成浆平陆须臾涌银乳推移燥湿意本同窃夺隂阳天所怒人言无踵能自至跬步周旋路脩阻不辞满眼看黄云嵗晚论功付梁梠君不见田舍翁年年辛苦与我同天寒破褐厌糠覈仰视屋壁知谁穷
　　次韵夏明道红梅
　　江南徐生图没骨笔底妖妍等尘物此花絶俗避春风东望扶桑入瑰室阆风羣仙笑清寂故遣琼英侍巾拂龙肝麟脯厌新臊以斗为杯饮真一嫣然乘醉下尘寰欲向晴空舞红雪崇桃积李行飞翻固此贞容莫旌别效颦不语空捧心美好何由在妆抹悬知正色众所忌况此纎秾逐时节忆昨嵗暮天号寒炯炯霓裳傲冰月谁言冻吻不敢吐妙思端须续神笔饥肠雷吼空九回劲气云摩难百折人间好语讵有尽三嗅清香应倒絶
　　雪汚斋【邢医取灵枢雪者污之之语为号】
　　有客饮垢如饮墨三尺之泥及马腹平明对镜鲜衣裳意气摩云飞食肉清气不来空慨慷愿君勿走治其狂明紫尘在吾鼎浄洗纷纷冰炭肠
　　次韵闲闲甲子雪
　　绛霄僊人云作席宴坐闗已知白万妃婀娜布青阳浄扫严凝驱伍陌飞霙散作平地舞翦防宁为旧时色西峰秀笔眇何许佀换当年铜緑格洛阳之人冻吻缩诗句那能随烛刻大钧有意回昭苏至宝无华匪脂泽乾坤伟观双眼明髙卧元龙须百尺
　　赠钱唐吴月湖【弃右班学黄冠】
　　君不见后湖僊一官掉首餐神丹月明江上杳然去唯见玉佩云珊珊又不见姚将军夜骑黒骡趍劒门饥来青城采芝食童顔逸足追奔云人生富贵那可必偷窃隂阳亦竒崛隂符自与素书通赤松来归乃真逸西湖明月不可钓呼吸湖光月随照要知心与月同明暂假孤光敌清皎忆昔黄雾冲八蛮髀肉消尽口吻干万里生还真幸尔十年老去犹凄然即今落魄随尘縁丹霞玊树壶中天何年轻举花飞鹤归视城郭同苍烟
　　送赵君佐茶使
　　淮南食茗如食粥清晓烹烟出茅屋生来不识太官羊翁媪相看夸不足连纲贡余知几春排樯接缆来仪真莫言此物常苦饥船中估客肉常肥
　　黄临汝以长句索笔次韵
　　寸锥饮墨工传书千载妙迹遗官奴宝跗緑沈不易致葫芦荆管那能无古来志士心独苦采荻夜画灰成图书嵗月要有限作计何必输人须中山夘君被羇束论功且复归韩卢栁家钩锁本新様内史笔势难为徒遂令陈生擅料事坐出妙语如擒俘迩来八法益疎漏鸡毛兔毳争庭除姓名仅记政自可文采日泯终何如湖隂丈人古仙伯旧嗜宝刻窥鸿都飘如晴云彩鸾舞劲若暖浪寒莼舒丹碑翠碣已冠世所恨咋舌怀嘉谟朅来掘笔防天巧下视罗赵真有余诗成醉墨作三絶寒室晃生琼琚
　　题翠山嗣禅师杂花世界
　　宝田琪柯天上种一一五采相纷披深根清宁出乐国幻境变灭卑仇池蘂珠骈头滴膏露萼緑拥翠攅新枝隂阳转旋发天秘霜雪饕虐培灵基紫泥分封庆云护缇室应律温风移初疑层台阆仙下佀笑移谷愚公痴侧金布地素习结翦防昼神光竒桂宫斫斧古莫徴桃源展画人犹疑髙禅息机月窟坐微笑弹指灵山来嵌空积鐡不受暑垂溜挂练能成漪巧翻新好喻空假妙合顷刻穷施为沟塍衍平碁局布岩谷巉削丹泉滋流莺弄晴逞缭绕幽鸟触影摇参差扶笻一观定已骇飞觥百罚知何辞眉毛犹存眼非意不落相宁无词
　　赠刘医【行禁架术】
　　君不见东汉赵生试竒术禁架相传人莫测桑皮为脯水为胶耿耿千年犹庙食【事见后汉赵炳传今台州土神是也】又不见葛稚川逺穷句漏思得仙辛勤纂书集竒怪金创一吷完如前古来长生气为宝踵息深深神不老肯将呼吸逐凡庸辛苦徒令顔色槁羡君妙契合二士万病相酬一杯水参苓逺弃药无功变幻须臾人共喜灵枯桑终殒生雁以不鸣曽见烹谁言静黙觧自致奔走岐路方喧争我生守口今已瘖气涌如山空苦心漫将寸颖写竒崛纷纷过眼谁知音崚层瘦骨非食肉空洞无尘那有俗金华玉沥端可餐要俟它年梨枣熟
　　次韵段惟徳右司
　　空斋病起槐幄深碧云道士遥相临问之不肯说姓字笑指庭鹤知余心昔年种松在山北咫尺十载脩篁侵公当青春立霄汉我竟日夕还山隂
　　子昂风林牧马图
　　驷马不受人间龁春入川原草如发老髯背面心已知眼底黄总凡骨相亲栁下那作疎泯黙此意今为图竹林之贤固竒士晚嵗絶交真可吁
　　张氏女【七嵗能大书】
　　皎皎娇女眉发鲜笔墨为耒书为田家贫画地当缣楮能使平陆生云烟老蛟翻波注甘澍渴骥齧枥追寒泉跃如斫阵势挥突快若舞劒光回旋青灯阿翁夜授诗诵声出屋清且圆天然异质世外宝寸颖入手直如椽流红题诗愧飘荡织锦作字空纒绵绕牀不忧翠袖薄玉雪晃耀辞花钿君不闻祝融之峰魏氏女空中落笔垂琼篇闭门养姑吴彩鸾一谪人世知何年道合变化难具言宿习妙解宁非仙
　　送仪上人归天台
　　三百六旬尘浩浩万八千丈云飘飘手提飞锡絶江去独饮古涧长生瓢乳彪呼风小儿语老鹤翫月仙人舞空林桂落招不来冰歇岩头防前路
　　题李廷弼归安去思碑
　　人言归安之水堪耘耔乂言归安之水宜茧丝移文夜下乡社集折竹作度鱼鳞推阿翁裹饭立田所大儿应官入城府篝灯夜算尖角赢百亩涂朱费千楮慈仁李长官眼明不识催租瘢沟塍如枰旧疆理故王之籍那可毁刮毛背羞作腴棹头据案难奉符圣朝阜民极天际山积川量一稊米挂冠徒步归即休虚籍夸浮非我计弁山何巑岏苕溪何潺湲山君水神各有职乐意禽鱼两相得君不闻古来吏羊烹刘晏死飞蛾赴膏无有已归安之碑立如玉父老摩娑路人读
　　题董髙闲道士春龙行雨图
　　清泠之渊玉为窦呼吸银丸起晴昼昂头跃空朝紫京海若苍黄河伯走积灵为气翻帝车坐令日观生糢糊黄云离离覆下地神迹仿象今为图
　　送钱唐万戸还镇
　　秋风八月钱唐潮三千组练平明骁吴王故宫草凝碧一塔突兀凌昂霄将军宣威立油幕手撚羽箭调青雕穿空盘旋彩云堕借草燔炙羞肝膋酒酣意气击玉斗垂手逞舞花容娇百年繁华等流水金谷翠树随尘消平湖堤栁千万缕时系落日传笙箫宴安侈习卒未尽痴儿騃女犹喧佻名王之孙古英武韬铃夜诵聴寒刁徒兵昼阅逐奔马舟师夜渡追轻舠坐令长城镇南服鳄鲵落胆夷奸妖煌煌舆图久櫜戢紫燕九陌嘶风骄胷中府库贵商略谈笑横槊真雄超丹书之功在金匮愿趾世媺辉皇朝
　　嗣天师墨竹
　　云空飞着无迹浓淡晴溪护寒碧碌碌玉石圆且竒古涧因依养顔色僊人紫宫朝未移平安日报春熙熙生绡陈情写初意为问白鹤来何迟
　　送赵簿正卿归养胙城
　　渊明投帻酒初熟景挂冠丹始成何如奉舆归故里夜聴慈竹平安声食莲分甘舍云泠得鱼入馔泉水清门前槐栁緑隂直防有双鹤飞来迎
　　送保宁万戸出镇【古阆州】
　　鹃树飘红蜀帝飞锦屏横空十二眉天狼夜沈北斗正笔花列阵书成围拾遗旧题山鬼啸文石纵横碧苔烧将军好文歌太平桂酒讙迎梓潼庙
　　子昂寒篠枯槎图
　　灵柯连蜷排石角海风吹秋折繁萼亭亭明玕左右从呼吸云起隂壑猛思誓欲归河源从者亦返清泠渊河源露重星嵳峩清泠之渊多蛟鼍上天下天意沈恻化作苍龙张素壁玉堂之仙墨成沼颖脱淋漓翻浩溔鐡干飞光明月流翠节参差飘窈窕昂身突兀太古春峥嵘赤立惊絶人支颐观象洞化芳朽成嵗非吾真
　　澧州通济桥
　　洞庭水发波汤汤老蛟挟舟恣低昂何人空中化楼阁断鼇为石虹为梁澧阳太守黙无语朱墨尘深失修举万里南来春未归离家想尔曽题柱
　　近有善书僧日温妙明温华亭人明眉山人也余尝识明于玉几山其年未四十温老矣余识于灵隠视其书之髙下亦类夫年也闰十月有僧携明书示余遂各为一章美之且记二子之出处焉
　　老温作书谁授诀少学潘郎绕城帖兴来握笔防春妍霭霭芳丛閙飞蝶平生大字顔鲁公晚复颠放少露锋论功古法虽未至潇洒要是僧中雄醉里蒲萄墨为骨秋叶东西云树勃裹缯急防数珠不识公卿是何物只今书画名已传华亭鹤唳悲流年西方金仙在何天寄声为了尘中縁
　　其二
　　蜀明貌癯肩耸山我与之语清且闲闻其作书诚险艰自制美笔出袖间流落金题入清笈鱼钥无声帐中阅暎水寒莼凝素波侧石枯藤挂斜月西风玉几云翩翩黄衣渡江聴清猿逢人醉写数十纸山僧示我相夸传欧阳父子病骨立诚悬继之天为泣楚优抵掌真偶然妙解无言君合识
　　善之携酒招游西湖值雷雨分韵得杯字
　　南山树影糊轻煤北山云花玉崔嵬絶怜我辈少姿媚幻此异景穷竒瑰湖光山色两愁絶更挟新雨除飞埃千年龙公睡忽醒顷刻驾浪鞭春雷我生倦游端有意陈迹黯淡漫苍苔拟将鐡笛写清怨复恐翠袖含余哀主人佀怪不解乐故结胜侣携樽罍翩翩六鹤舞晴翮华表清唳云光开絶怜山鸡强聨翼照水寒影空徘徊谢公屐齿殊济胜偪仄蓬宇徒低摧娟娟新青故堤栁片片轻白孤山梅春风佳游讵易得相与一笑同衔杯
　　赋金华方君双鱼砚
　　海上鳒鱼双鬛红振鬛直上嫦娥宫佀嫌嫦娥太孤絶耿耿冰雪难为容须臾梅枯不可下骈头跃入空岩罅翠藤交络石谼深太古风雷摧变化得意相忘睡酣熟开眼重光弄蛾緑跳银破练何足竒共饱云【阙】作寒玉良工感此同死生防搜巧琢存其形世人翕霍漫刎颈对此三挹顔为赪英闻孙古侠士脱粟论交倾意气朅来风两泊江千拂拭双鱼落清泪平生谢子金石交诗魂寂歴飘黄茆此中濡毫作新志免与俗子同讥嘲
　　寄张伯雨道士兼简邓庆长二首
　　寝扉晓入香炉云尸坐朝日双脸醺南山钟磬佀有约北山禽鸟如相闻杨枝低昂碧霞袖藕叶清浅青霓裙更欲深居入林壑筑坛夜礼三茅君
　　越罗作衫花纂纂今年身长觉衣短垂虹大堤迎棹船防袖翩跹酒巵暖还家闭门百不知桐叶题诗緑隂满邻坊为约张隠居细雨湖桥乗欵段










　　清容居士集卷六
　　钦定四库全书
　　清容居士集卷七
　　元　袁桷　撰
　　古诗【七言】
　　煮茶图【并序】
　　煮茶图一卷髣石史处州燕居故事所作也石窗讳文卿字景贤外髙祖忠定王曽孙仪观清朗超然绮纨之习聚四方竒石筑堂曰山泽居而自号曰石窗山樵此图左列图卷比束如玉笋锦绣间错旁有一童出囊琴拂尘以俟命右横重屏石窗手执乌丝揽书展翫疑有所构思屏后一几设茶器数十一童伛背运碾緑尘满巾一童篝火候汤蹙唇望鼎口若惧主人将索者如意麈尾巾壶砚纸皆纎悉整具羽衣乌巾玉色绚起望之真飞僊人予意永和诸贤放浪泉石当不过是而其泊然宦意翰墨清洒诚足以方驾而无愧甲午冬十月其孙公畴出以相示因记而赋之以发千古之逺想云
　　石窗山樵晋公子独鹤萧萧烟竹里月湖一顷碧琉璃髙筑虚堂水中沚堂深六月生凉秋万柄风摇红旖旎遵南更有山泽居四面晴峰插天倚忆昔玉门豪盛时甲族丁黄总朱紫晓趋黄阁袖香尘俯首脂韦希嶲美一官逺去长安门徳色欣欣对妻子岂如髙怀脱荣辱妙出清言洗纨绮郡符一试不挂意岸帻看云卧林墅平生嗜茗茗有癖古井汲泉和石髓风回翠碾落晴花汤响云铛衮珠蘂齿寒意冷复三咽万事无言归坎止何人丹青悟天巧落笔毫茫研妙理黄梁初炊梦未古旧事凄零谁复纪展图缥眇忆遗踪玊佩珊珊响秋水
　　赠张玊田【循王五世孙来鄞设卜肆】
　　将军金甲明如日勒马桥邉清警跸淮壖彻卫羽书沈置酒行宫功第一蝉冠熊轼填髙门英英玉照称闻孙【张镃号纳斋堂名玉照】百年文物意未尽玊田公子尤超羣紫箫吹残江水立野雉惊尘暗原隰夜攀雪栁踏河冰竟上燕台论得失丈夫未遇空逺游秋风淅沥销征裘翩然骑鹤归海上一笑相问夸绸缪两曜奔飞互朝夕璇府森芒蠡莫测要须画纸为君聴落笔雌黄期破的壶中白日常髙悬道逢落魄呼醉眠清歌停云意惨淡倚声更度飞龙篇
　　题子昂浴马图
　　苜蓿原空雪新积羣马饥鸣渡江食大梁公子心未平一匹宛驹万夫敌圉人初浴意气増跨辔已晚知无成云窗徘徊悄无语掩卷索索犹风生
　　送倪徳进归番昜
　　书眸的的垂珠辩口落落倾氷壶宝刀挂壁指阊阖扁舟挟浪辞东吴低昂黍禾故流道隠没桑枣遗宫墟仰看浮云勿复语俯视逝水谁为图天衢晴尘接冠盖石室古简搜盘盂大宜置身并班马小却论事追唐虞悬知担簦要有得永愧折简终难呼深春无人碧桃静落月在屋防鸿俱歌声清琅振金石笔意横逸摇璜琚苦心宁为爨下木怗首不作辕中驹牛毛取士固当走鱼目世徒争姝平原飞埃宿麦尽长河奔潦柔桑枯还家勿陈贾生策闭戸趣着神农书相思我亦返屠肆静念子岂淹田庐
　　送僧徳芬过松江
　　海门山人捐竹杖笑指飞涛挟双浆云间鹤唳耳不闻洞下龙归梦犹想我闻诸天亦官府一息尘寰总调御黄花满院人迹稀霜月离离在前戸
　　忆陈道士
　　空岩羽人气为祖玉立秋空振古酒酣髙啸裂行云直上钧天聴濩武白云一去谁遗情掉首不问人间名当时双瞳傲余子犹有翰墨传孤清紫纶交驰丹阙下人道山中多仆射黄金蜕骨碧藤深夜半寒光明月价飞鳬缥眇山鬼灵蕙殽一荐端贵诚欲从桂父乞僊露虚牝回激笙竽声
　　病马图
　　青丝屈曲长安道卓午归来廏中老侧身仰天思逺游口不能言顔色悄奚官却立深有疑佀言非病那能医愿乗长风迅絶足一息八极归瑶池
　　次韵张伯雨梅花岛
　　云屏油幕低覆垂晴日倒映黄琉璃孤根自有岩壑趣屈曲缇室情依依巍峩青女来蘂珠赤脚独立层冰渠燧人当阳朝宝鉴金胥簇漏催铜壶何人胷中藏九岛内火回环不知晓咄嗟已办天机深顷刻能成化工少隂阳在手司帝春坐窗更试明窗尘江湖逺渉汝良苦门外万窍笙竽吟
　　次韵渭川春玉图二首
　　至人虚心实其腹手种琅玕如种玉晴云散墨春思浮咫尺经营千亩足清标亭亭俨矜絜笑脱斑斓赐膏沐扬旌植纛神君游万籁无声江水渌此君之志那可量荣辱相忘在空谷大宜蓬莱之三山小宜武夷之九曲前如绮园歌紫芝后若夷齐侍孤竹隃麋之墨清且竒脱落黄乃真目幽斋尸居耿相对有客叩门深絶俗天空日沈碧云湛细酌寒泉芼秋菊梦回倚杖森在廷双瞳鬓深緑
　　瑶林羣仙歌捧腹觧带兰臯捐佩玉深知五采空花守墨空岩思濯足层冰急雪成九转重露轻烟方一沐湘君宝瑟调初絶唯见遥峰蘸寒渌长空旋宫起万籁翠袖无言守山谷纷纷落叶漫渭水耿耿残花守韦曲论功嵗晚端有意深愧羣英不如竹森然壁立聨堵墙变化淋漓倾众目髙人宴坐不出门一榻常悬谢嚣俗每令此君当上坐末席余清友松菊回首故园新雨晴无尽春风吹草緑
　　忍恕堂【大都袁氏】
　　汝南堂堂卧雪翁饮寒闭戸称髙风吴相亡何不知止二石醇醪能脱死吾宗髙标两都史余子纷纷那足比人生遇事何强嗔百年嵗月笼中身水清之鱼钩满饵白鹤出林红鹤忌君家兄弟如聨珠熟视不语疑糢糊连理之木多慈乌大儿拱立羣雏趋家僮大胜千木奴冬园芋粟夏芙渠壶有美酒架有书不识喜愠真何如门前驷马填华裾
　　飞鸿轩【新安胡则大】
　　防防天机冲紫霄炎州雪岭穷游遨鹪鹩一枝掩目避始信怀土非吾曹劳生贵贱各有适攘臂何人限南北三足之乌今不停寒暑周回短长刻
　　李士枯木风竹图【为玉隆陈乂新作】
　　狂蛟舞空苍髯拏双铁蒙顶云交加亭亭霜标不受侮惨澹天籁扶槎牙西山古渊人莫测一柱承天万牛力防须截玉化陂龙拂拭苔光遗劒迹
　　题茅山道士雪梅障
　　积金峰头云五彩天女行空散珠琲为怜絶壑一枝春墨敷调増蓓蕾因风飘零顔愈真竟日霾藏气逾倍油纛纷纷成素旄积铁离离増练铠防如侧杯頫承露乱若铦刀缤剪防双龙挟辀拟欲上万马飞尘卒难凂髙斋钟磬日未暾徙倚横斜银海忆昔西湖极游歴真与逋仙浇嵬磊后知色相端有空百念灰心付真宰峩峩茅君俨不死秦帝嘉平年首亥精思万林元炁存众卉羣芳羞皑皑闭门缇袭坐蒲团长恐夜深风雨改广信奚君静能家鹅湖以太府掾岀补南康簿予慕其仕止皆武夷先生讲道之地叙言其异同几于赘因成长句亦欲知夫先贤箴警非二途近世学者骎骎虚则知武夷晚年持守之论非矫可不慎诸
　　鹅湖尽日钟磬清不闻昔时弦诵声爱君卜居在其侧编简插架犹谈经当年羣公水苍佩粲粲寒芒徳星防投壶雅争非世情余子承风増毁背康庐招提无极篇希夷入道从兹传百年唇吻互嘲鄙经纬妙宻同先天两地斯文实元气宦游家居总竒事稽古纷纶三万言顔生屡空心晏然
　　次韵王道士【丘真人弟子其韵不雅驯姑答其意】
　　潭潭古僊浮玉顔悯世壮志金城坚丹霞紫壁接霄汉过客吊古犹思贤王君碧瞳水苍佩深恨望诸书絶燕丘公蝉蜕七真化青史谁能继二班
　　送马季权之官平江州【碧梧丞相兄子】
　　咸淳十载兵尘髙江汉之水才容舠眈眈太傅乱天縡櫂船两翼鸣春涛中书蛛丝守空印片纸除书鱼贯进相府门前青草深破席疎帘双白鬓扁舟疾走归番江百城破竹争迎降纷纷成败付野史玩芳挛卧唯轩牕往事凄迷逾四纪华屋空梁归逝水洞庭木叶三闾愁淮南桂丛八公死京城即今相邂逅倾盖忘年总论旧颍州推官家谱传岳阳楼头水浮天
　　宋诚甫押送交趾使之武昌
　　飘飘苍佩乗风来下视汉水如浮杯坡陁环堤旧亭障铁笛穿石声崔嵬武昌之鱼不可食昔人作歌何寂歴隔江小城大如斗枉使邉军暖锋镝古来相传用武地今作薇垣镇官吏腥血繁缨金齿来犀皮属甲雕题至碧瓦门深鼓角髙罗庭椎髻声嗷嘈银瓮蒲萄云叶重锦氊叱拨风花骄深知王臣有竒算蛮使低头输宻欵劝君莫登黄鹤楼劝君莫停鹦鹉洲黄鹤之人白云杳鹦鹉之客苍烟愁爱君手中青镂笔能写牙籖三万帙迄今旧史难整齐屡屈先皇诏频出玉堂日正槐影长汗青之简光荧煌请君直书亡国事还作观风寰宇记
　　送濮阳陈景臯之官忻州
　　陈侯直气摩青云天马脱驾羞驽羣毳袍昌言髙坐耸余子俛首卑尘氛探囊竒策得要领炙毂妙语通氤氲京城久居阅冠盖酒觞碁局忘昬昕平生植竹嗜好古膏沐服食童顔醺往年济隂试敏手桑柘戢戢春田耘政成乌府考上上击鲜骧秫归榆枌穷冬邂逅色肮脏近锡符竹州名忻自宜骨鲠任献纳或佐辇毂输忠勤羣公叹息各赋咏跋马操袂愁离分缅思河东旧雄镇甲骑出塞宵逾汾即今楼台歌响集枣下纂纂纷红裙爱君胷中人物论发硎破的无虚文盖公之堂本清浄解带卧治收竒勲此君相从匪朝夕昼帘煮茗看鑪熏
　　送汤道士降香武当山
　　紫衣山人眼如月朝捧天香辞凤阙栁丝轻拂桃花骢屈曲层峦过俊鹘涧中黄银如仆姑清浅闪烁随菖蒲水流东南天转北槖籥妙化谁为图沈沈帝道渊黙手握神机合无极宻调六气佐璇玑魑魅潜蔵百神职暮春之初传降灵阅世已久难稽评龙虎之章端莫测蛇之光杳无迹
　　过髙邮湖
　　七十二湖春浪浓风刀剪霰跳玲珑参差冻栁皂纛重伛首俟命朝珠宫淮南田父身龙钟灼沥酒占年丰旧秋积水挟丰隆长鱼扬鬐蒲荡中桑颠髙下栖防鸿黒禾生耳随飞蓬瓢囊扶擕出城东至治天子逹四聪诏书寛大蠲民农秀麦菶菶翠织茸赫日出海扶桑红嵗熟于酉年相逢击壤鼓腹歌时雍展牲美报湖神功
　　赵昌荷花
　　我家东湖三百顷瑞锦纵横緑云凝森森晓气天香飞星斗光沈水花净逺如婴儿脱文褓近若胎仙临玉镜琼杯欲侧雨丝垂金掌初调露珠定尽将机心付鸥鹭小雨轻烟穿短艇京尘乌帽二十年梦入沧洲寄清兴赵生画意不画格浅粉轻砂养真性韬精敛容羞自陈三沐无言月华靓迩来冯于号能事老嫩风晴毫髪证黄已辨神俊枯逐影之人道中病髙堂视此青琉璃香色俱忘保清静
　　京尹旌门
　　泰山之溜石可穿磨砖为镜不问年人生作事贵苦坚砥节厉行通苍天武清之祠世所传出门重趼神已怜五里一堠拜渐前宝鑪当胷起霏烟念我母疾医难痊帝叱二竪沈诸渊秀眉鹤髪人中仙伯仲叔季舞蹁蹮脩龄已尽衔苦寃乌伤栢惨罗墓田刘恺丁鸿孰为贤煌煌神州风化先槐栁表道绰楔悬搢绅交喜聨序篇太史属笔惭非椽
　　乗鸾吹箫图
　　缪公荒淫乱天纪累累宫中四十子怀嬴复作重耳妻匜盥相挥国深耻娉婷弄玉谁复看参差窈窕能合欢筑台虚声出天外诈言后夜同乗鸾人言神仙能不死槖泉之坟露遗址哀哀黄鸟飞复来良药刀圭竟谁致髙辛之女随槃瓠汉愁匈奴遣公主一身能解百城围鄙计咿嚘笑千古天台之事尤荒唐刘郎阮郎归洞房石桥云深樛木披图相看俨同传
　　云冈图【为王叔能作】
　　白云晃晃虚飘飘羣峰磊磈通危桥苍髯侧挂截地脉素练直下来山腰是中楼阁谁所居翠篁髙拂寒光遥凭虚望逺意莫尽振衣独立抟扶摇王侯出守山水郡逞怀盘礴穷清寥一日不见辄愦愦卧游想像归生绡信知俗子谢不去济胜有具难为招
　　赠吴江宋尉
　　太湖三万六千顷防防秋风政相并吴船跳掷如飞梭鳬雁参差白云影连年田舍无炊烟吴船出没平湖前县官打衙入湖去弓刀夹棹鱼升天元宪之孙为少府岸帻看山挥玉麈飞蝗避境虎渡河吴船虽多奈我何
　　与相士王月屋
　　世途纷纷黒如漆暗中摸索端有术何人窃药广寒宫碧眼琉璃论得失麞头之子蓝且丑牙筹夜深鬼神守麟台功次不论渠当道相逢须疾走
　　庐陵梁医济生堂
　　上池之水人莫识三揖东华借余沥瞳光透碧千里悬二竪苍黄离衽席南康昔有刘神医鹤骨变化芝术肥入门逆意望且走吾今见子同其机
　　次韵史允叟桧屏
　　苍云之根百嵗植巧匠屈曲空揉蟠浄如翡翠立亭下矫若么凤倚阑干峥嵘要使头角出鞭霆驾电超云端扶春万条岂不好猥琐篱落迎霜残君不见姚江参天两双桧至今风雨之夜犹清寒【越王尉余姚尝植双桧于尉治】
　　次韵蒋逺静【蒋氏祖五代末与僧为友僧落魄乞食市中六七儿常负囊从之一日与蒋浴江中视其背有目蒋惊异是日僧化去乃弥勒也留布囊与别且云蒋氏子孙当代有进士】
　　唾壶麈尾手所持白眼对客客不知出门俗子多败意三语之掾真吾师晓窗新沐緑隂浄碧云竒峰生九疑隔林书声入幽耳茶瓯散花酒浮蚁百年行乐在适意燕颔头颅空万里君不见燕山侠客多苦寒出门悲歌来日难
　　同龛弥勒谁总持沙上偶坐忘所知布嚢相传陋七叶宻记端是人天师爱君清言潄金石酒酣硬语轻丞疑亦知造物端戏耳一室尸居旋磨蚁东邻花发西邻歌咫尺相思隔千里陈郎之约不可寒我眠卿去人所难庐江羊孝子兵难时兄弟三人与其母被掠为奴后廿年复得完聚郡表其闾
　　君不见观津窦广国传舍沐头深记忆时来徒步入长安握手相看泪如滴又不见杜羔孝感为尚书兵前失母长欷歔一朝老妪忽邂逅郎君玉貌犹吾夫淮源铁骑排云来战骨积雪飞寒灰小儿累累系马尾鬼妾赤脚驱车回黄尘涨空日将暮母子弟兄不知处只今总是太平民那识当年乱离苦人言缺月定有圆马能生角石可穿亭亭髙门拱槐栁更洒鸿笔传青编
　　送潘元卿绩溪邑谕
　　君不闻黄山种松法累累如珠茁如发十年拱把百年梁华表相看化瑿魄又不闻婺源之山髙入云黄流夜作河汉奔酾渠漩涡济川具怗首万折归天门鲁中之壁神所惜龙马成图帝为锡韦编索隠年益耆此道谁言深黙得紫阳老人心胷髙皤髪执简穷秋毫即今羣经束髙阁上拟混沌中唐尧拱手臯比立环堵哆口纷纷角门户君看黄山之松源水师友根源政相似
　　次韵黄松瀑自广信见寄
　　开元天子书石经雉头焚却邉宇宁合宫宗祀广致敬底用物马登云亭林林碑台刻新出嘉禧殿前称第一小臣捧诏渡江南趸尾渠眉耀晴日装成分赐诸王宫余墨淋漓遍孤棘古文伪出今文讹防简谁能究占毕黄僊尽日铅椠忙语言冰雪容堂堂明时孝治迈千古愿将鸿笔歌陶唐【时奉防刻八分孝经】
　　题黄居寀苍鹰击雉图
　　陂陁肃秋尘四起逆风雉飞疾如矢苍鹰矫矫凌空来注目穿胷红披靡山雌藏头入荒篠回视其雄端一死云摩荡寒光浮侧身翻云转轮翅急如冠军赴猛敌缓若计士蔵深智蜀山巍髙翠周匝狭径交衢不容驷黄生养之爱神俊勇气纵横怒盈眦想当落笔望平坂回首当闗真剧戏君不闻箕裘可学端有传诸孙射生养残年【黄筌养鹰学画鹰诸孙皆成猎师】
　　送庐陵陈存道赴广州教授
　　君不见端平崔相国竹杖角巾老辞蜀清名髙节耀千古寒菊孤香出林谷又不见咸淳张状元落落大对三千言流离抱忠鱼腹要使名字传遗编即今声教震南朔此州文献端磊落荔枝一色红云蒸菖蒲九节清溪明当年中州人物论风度曲江之公唐帝顾吴侬伧父互讥评坐使官曹异铨注吾闻八桂山峰如玉簮衣冠之气连青云穹负碑百神拱色羊跨乗羣仙尊翩翩陈子天都客万舞充庭考金石笑观沧海陋浮沤鹏飞暂作天池息
　　送毛道士降香嵩衡淮海
　　我所思兮在嵩岳神清之洞何骇愕参差弄月秋气髙王子飘飘醉骑鹤少室山人蕙帐空君今骏马凌春风山中齐声呼万嵗我欲同君学蝉蜕
　　我所思兮在衡山重华玉佩声珊珊芙蓉石床秋水冷木叶飞灯光耿耿轩辕道士人不识涧底拾薪镕白石我欲与君上九疑万民乐康明圣时
　　我所思兮在桐柏寥寥帝乡今莫识潜流倒注平淮成天堑曽为万人敌金龙护简帝令森蜥蜴俛首穹沈我欲与君探其底五兵长櫜乐平世
　　我欲思兮在南海铁网珊瑚援手采沉沉云气方壶深绛节神君佀相待海中母方顽痴朱书短札能捕之此中竒观通扶摇吾欲与君观沃焦
　　赠番昜刘生振
　　我欲赠君珊瑚枝君言不如贻我杂组辞我欲赠君悬黎珠君言不如贻我盘盂书长衢飞尘日卓午触暑东游甬江浒目光陆离冲纸背径上河源穷织女龙图书杳无迹防丸防搜矢穿的空林看天无底青虚室生云十分白幽兰丛深不当户盘露凝膏敌琼醑泰山积溜石可消铁砚花散晴乳林林白袍校词艺鸊鹈淬锋俨初砺身同蝶化入寥天欲伴飞仙更斫桂彤庭防弁开祥云河目海口真天人昂昂胷中治安策慎勿谩与深弥纶万里之行生足下黄河层湍及奔马参差栁色暗皇州龙牓髙悬动朝野
　　句曲山迎真送真词二章【往嵅在翰苑尝草三茅君制书近张伯雨道士寄示陆鲁望句曲山朝真辞二章盖毎嵗大茅君十二月二日相传繇天台归茅山春三月十八日复归鲁望所制乃十二月而三月独缺予不揆用韵以补后章字书即繂字古率字作卛吕道士过三茅因画以寄且为异日朝真之资伯雨词气清简必以予言为陋也】
　　参差窕行云急翠旌飘飘露华湿神君夷犹疑未来矫首精思各山立瑶台章彻星斗冷碧扉丹透红流影春雷迸壑人不知独鹤眠松已先醒
　　右迎真
　　妙顔朝回宝衣解乗龙髙驼赋遄迈山中老人年送迎一酌寒泉过玉瀣翠气纷霏森孔盖挟以流铃光帝子髙歌归去来白月追云送飞佩
　　右送真
　　【蒙诗云九华磬答寒泉急十絶幡摇翠微湿司命旍旌未下来焚香抱简凝神立残星下照霓裳冷缺月才分鹤轮影空洞灵章发一声春来万壑烟花醒萦云鳯髻飘然觧玉钺竿俨光迈朝真弟子悄无言再拜碧杯添沆瀣火铃跳跃龙毛盖脑髪青青赮绰万象消沈一瞬间空余月外闻残佩】
　　赠吕与之
　　碧窗独对中秋月佀怪脑华雪霜白瘦笻直上大茅峰长吟防思啓籥緑萝丹腾红欲走我欲拾之难在手啬精超形朝紫宫下视尘寰等苍狗
　　送瞿伯器还吴
　　轻鸥不受机心缚良马端随敏手驰鄞江井邑十万灶簿领积几穷繙披瞿尹坐曹谈笑决长官惊夸里闾説岂惟煮茗挹清风复解停杯问明月澄江雪浪催归舟洞箫声咽行云留明时抡才在济用伫看公府交章酬
　　竹素园
　　缃帙不作飞白体漆简端徴杀青书哀哉瀛王兔园册自比稷卨今何如陈生歌声夜漫漫手织云锦餐琅玕丈夫书功夙有愿簜节束帛光丘樊
　　松声楼
　　层楼突兀观芸芸万籁泬寥天地分初如盘车出层巘宛若幽磬穿孤云上方禅寂念不起但见白鹤来缤纷金钟风篁俨相答有客掩耳元无闻
　　阮受益擕郭功父杏山诗来求题乃知为名门所作因次韵
　　葛翁迎防侍东皇笑指梅根之阳冈手挥桃李植文杏春至古涧流红香杏华飞时烂林谷锦绣为天漫翠木即今不识空陂龙犹指当年旧乗鹿纷纷机事危黄闻彼艾之植谁猗兰青松回风太古籁移居之老时回环两曜跳丸今几载阮氏隠居端俨在金章紫绶先谱承雁塔龙门耳孙待翩翩俊翮海门山我欲挟之周九寰精思羲皇粹六籍迄愿闭戸穷铅丹支辞滥説嫫母正色危坐当前顔神仙之説不可学月窟谨视环中环
　　送林以道归括苍
　　书生作官端作劳摭拾嵗月如聚毛行年六十甫墨绶又见纳禄还林臯磻溪之翁诚有道采芝妙顔夸不老明时贪贤在夀俊未信吾徒竟衰槁君家周官擅弥纶经纬表里通天人那能望尘拜太守振衣黒髪前旒陈松花霏霏散黄雾春尽还家美无度篝灯读书目光曙承明之庐我当伫
　　题明皇击梧图
　　胡儿手持玉环侍君侧睥睨阿环非一夕宫中秋叶奏清商笑击孙枝工按抑峄阳之材云门曲能使薰风生众緑如何促召羯鼓催閙紫妖红看不足马嵬陂下催进程琅珰檀板悲霖铃缅思康衢击壤叟带索行歌不知老








　　清容居士集卷七
　　钦定四库全书
　　清容居士集卷八
　　元　袁桷　撰
　　歌行
　　吴船行
　　吴船团团如缩龟终嵗浮家船不归茅檐旧业已漂没一去直北才无饥清晨煮茶茶味恶薄暮熬虀虀力薄不忧江南云气多止畏淮南风雨作去年水浅畱金沟今年水深上新州终朝但知行客苦尽嵗不识离家愁大儿跳踉新九嵗小儿学行蓬作地维舟未解矴舟牢尽日弯篙仰天视【吴人不解矴舟终日操篙】船头娶妇通姻谱知是淮南捕鱼户寄语乡侬莫怨尤它年水深为汝忧
　　淮船行
　　淮船船薄薄如纸客行船头怒如鬼布衫黒漆鹘双拳邂逅相争浑欲死船长不识丹雘巧却识江云佀飞礮风来急鼓响咚咚转艣争篙复喧閙淮东烧盐白如玉我船轻行一万斛淮阴米麦如京坻我船破浪帆如飞为语吴侬莫相胜昔日汝辈同婴儿蜿蜿淮山起晴翠船已辞乡不相对转篷它日望江南犹胜当年吹出塞
　　越船行
　　越船十丈青如螺小船一丈飞如梭平生不识飘泊苦旬日此地还经过三江潮来日初晚九堰雨悭河未满当时却解傍朱门醉眼看天话长短年来官府催发纲经月辛苦鬓已霜布裘漫作貂裘具入门意气犹猖狂自古鱼鲑厌明越明日今朝莫论说买鱼沽酒不计钱被髪江头傲明月劝君莫作越船妇一去家中有门户沙上摊钱输不归却向邻船荡双艣
　　清明行
　　东风吹桞鵞眼新家家清明忙杀人微云细雨作春色轻车急马团飞尘大坟崇台甃花石新桧珠幢当户植小坟累累俱土堆髙下尊卑人莫识豚肩韭饼杂珍味水饭飘零多古意把杯直欲酹重泉頫首填膺下真泪须臾无言各环坐折桞攀桃争噉炙新愁已向眼前寛旧事翻疑梦中过行客徘徊亦防劝薄暮前歌下村坂悲欢尽日总春风白髪年年不知换君不见江南卿相墓五凤飞楼锁烟雾诸郎钱痴恣歌舞不识当年出勤苦杨花飞尽犹不来空有啼乌满荒树
　　河桥行
　　黄河之船如切瓜黑金铺钉水爬沙髙桅不肯着船底四面绹索相交加轮囷薪槀浮山来淮船争避吴船开徃回南北任衣食不学荡子多嫌猜好风千帆乱流去我独抱辛走行路从来宴安多后虞一失天公不相顾觧凌已过桃花来【黄河正月为解凌水二三月为桃花水】泝流九曲扬飞埃不闻赤鲤上天上但见鱼鼈争喧豗船前飬驴豕同圈借力于驴共牵挽莫嫌我鞭太麤毒大胜江南人代畜
　　秋千词二首
　　秋千髙整垂杨树红緑周遭华表柱谁家女子惜余春东掷西抛不停住不停住日将暮莫送飞花上天去云间缓听玉参差为问乗鸾在何处
　　河外吹沙沙衮尘秋千架上望行人桃红栁緑今如许却背春风踏沙路踏沙路不归去流莺紫燕惊相语明日清明应未知回首江南夕阳暮
　　天禄砚滴歌【为瓠山防议作】
　　君不见南阳宗资墓傍地刻石棱棱絶相似荒榛暗草风雨顽墨本摩挲了无意又不见光和玉堂铜作模爬沙引水如渴乌清流我辈不堪用空与乳臭供欢娱那似南唐李中主玉轴牙籖日容与聚金为宝化黄银一写形模足纎钜口衔紫芝不敢茹防卷清波恣吞吐千年异质变真态昼日书窻起烟雾慵轩老人金銮僊笔底万斛酾清泉坐令口吻不敢燥俛首效用夸无前麒麟瑞世那可忌獬豸触邪谁顾怜要知此意政相类肯与石鼎同烹煎忆昔汉家刘生滞空阁青藜一星陨飞魄彼将辛苦了残年犹胜时人讥寂寞江南病子尘满骨万事无言成鹘突愿求一滴洗余昬却怪王公无长物
　　新安芍药歌【送胡伯恭之婺源】
　　洛阳花枝如美人防防不受尘土嗔轻朱深白铸顔色髙亚緑树争精神那如新安红芍药透日千层光闪烁碧云迸出紫琉璃风动霓裳凝绰约我闻种花如种玉尽日阴晴看不足防云澹荡增宠光细雨轻蒙赐汤沐何人看花不解理香雪纷纶手中毁酒酣跌宕空低昂得意须臾竟如此翩翩骕骦云中君爱花直欲畱青春青春如流欲归去明年看花君合住
　　天瓢歌
　　天瓢之液如黍珠缇以十袭拱万夫帝青寥寥谁可上回风扇坌扬焦枯何人夜坐守瑰室九闗清严集虚一河车厯録云回环帝鼓奔腾山鬼泣中有一老翁绛旂朱帻鞭飞龙手持赤字书直入宫取瓢上天去羲和侧驭追丰隆人言此瓢不易倒瞬息人间成浩溔聊将戏剧转清凉玉散珠跳为渠好积神为宝宝乃成语黙变诡通僊灵丹台紫府杳无迹丁公壬女徒多名张侯之妙不可诘见月入水月岂湿觧衣倚树寒满襟逺视银河暝如漆
　　晋宁丁节妇歌
　　明月何团团不照孤飞鸾妾心无亏盈畱作白头看堂前青桐树慈乌旋绕来无数朝引三两雏返哺日落声呜呜谁人挟弹窥我乌守树长泣眼为枯人生莫作陌上花东风飘荡随泥沙望夫之石何亭亭不如长衫立素屏流梭夜织灯青荧黄姑侧听中屏营天帝与植双桓楹木盘可鑚河可塞千年苦心谁复识
　　哀牢夷【送张子元佥事云南】
　　哀牢夷苍山叠翠云无梯洱河西倾去无底晴日倒射红琉璃相传沈木儿背坐曾遨嬉筑城蜿蜒似龙尾千古髯君乃其始缚绳驾长桥皮船中荡摇危颠石楼髙百尺子孙生长今渔樵空林明月手可拾仰饮飞流须发湿寒藤径侧足行饥猿儿啼防人立惨淡虚无间鸟道开人寰峨眉东望止一发参旗玉井闪闪上下随跻攀君不闻木皮冈前九折坂客行胡为车欲返又不闻青溪关上三碉城累累战骨耕未平轻家许国要有道矍铄是翁夸不老张公子当有行绣衣青春照琼英笑跨紫燕辞天京朝餐五粒之松子暮食侧生红入齿从来蛮客尊汉官但饮亡何端有理南飞雁足何憧憧不能与日随西东相思望君日西下去天一握疑有云气时相通
　　安南行【送李景山侍郎出使】
　　輶轩使者安南来紫泥封诏行风雷湿云翻空海波立铁网山裂狂蛟摧神京煌煌镇无极火鼠烛龙穷髪北弹丸之地何足论蚯蚓为城雾为域瘴江如墨黄茅昬羣蛮渡江江水浑千年白雪不到地十月青梅犹满村赤脚摇唇矜捷鬬竹箭藏蛇杂猿狖崛强曽夸井底蛙低徊自比泥中兽龙飞天子元年春万邦执璧修臣邻朱干玉戚广庭舞笑问铜柱今何人君不闻重译之人越裳氏有道周王输白雉又不闻防风之骨能专车神禹震怒行天诛李侯桓桓水苍佩舌本悬河四方对后车并载朝未央稽防九拜乞取金印归炎荒
　　次韵黄可玉古墨行
　　宝刀晓割千嵗松神膏摩荡长檠工明窻飞尘散粉匕剂直与黄金同澄心欠伸初睡起绮疏碧芽烹火龙金星濡毫试轻重雪迹防防畱羁鸿尝闻老奚对胶法经月下掷清池中蛰如寒蛟纒铁柱霹雳光红与神遇晴晖淡荡浮云阴咫尺钟山隔朝暮潘郎再拜口流涎手揣不敢污其氊睿思残珪宻封识举世那得窥完全絶怜江南文治极清赏沈着忘筹边玉清峩峩墨卿泣此宝脱幻今无传星湾寒泉白云宅中有旧物懐杯圈铜鱼飞符不易合金钗畱股那有縁撑肠拄腹贵善用知白始觧中暮年长物等嚼蜡借此寓意哦诗篇郑公诸孙保遗笏涤志黾勉穷韦编慎勿小智窥寥天呜呼李生之墨三百有几年不如陈郎墨守行千年
　　李宫人琵琶行
　　先皇金舆时驻跸李氏琵琶称第一素指推却春风深行云停空驻晴日居庸旧流水浩浩汤汤乱人耳龙冈古松声寂寂厯厯不足听天鹅夜度孤鴈响露鹤月唳哀猿惊鹍弦水晶丝龙柱瑚枝愿上千万夀复言长相思广寒殿冷芙蕖秋蔟金雕袍香不留望瀛风翻浪波急兴圣宫前敛容立花枝羞啼蝶旋舞别调分明如欲语忆昔从驾三十年宫壶法锦红茸毡驼峯马湩不知数前部声催擅板传长乐昼浓云五色侍宴那嫌头渐白禁栁慈乌飞复翾为言返哺明当还朝进霞觞辤辇道母子相对犹朱顔君不闻出塞明妃恨难赎请君换谱回乡曲
　　渝州老人歌【新城彭大雅筑】
　　渝州太守筑城瞰江坚且牢月挂斗柄山鬼号州民累累下江去蜀水入汉才容舠渝州何嗷嘈攀縁翠木防井髙不愁灔滪作人鲊但愿淅米云安去如马忆昔彭太守晚得一州大如斗征西将军华表柱白鹤不来猿狖守小儿舞槊红离离大儿挽车上栈迟渴饮古涧之层冰暮宿古松之危枝渝江之水人马瞬息渡排石列栅犹支持年年草青记新厯不识烽火平安是何夕赫日涌红轮金鸡飞报渝州民空梁燕回候归语小墙花发舒啼痕渝州老人面如漆家住金陵年七十含辛老入巴江路犹记坟前白杨树前冈瓮崩流后冈蚓成丘社翁相询传父祖里妇惊猜讶吴语浇酒酹坟封四尺程氏之坟从此识君不闻武担之山五丁土嵗嵗春风啼杜宇
　　大雨醉歌【寄王待制】
　　海风吹天黒嵯峨九衢积溜分江沱壊墙羣蚁上枯木方池游鲤跳鸣荷似闻南邻王学士闭门把卷工吟哦髙张障泥倦行水垂帘倚枕游槐柯北邻老生病无力玩易忘象穷羲娲垂杨诜诜翠旄舞幽葵湛湛朱顔酡忆昨祠宫醮雷所被发绕瓮挥且诃缚茭搏泥肖龙狗噀酒喷雾刑牲鹅寸云在手不受令挟以风伯飞尘劘虚皇神功絶声色髯羊怗首辞岩阿君不闻夸父逐日死饮河愚公避影迹愈多曹相画一日亡何草庐髙卧梁父歌板筑飞诏起云萝百年两曜如掷梭志士惜日鬓益皤会须深泥絶行道免使褦襶之士肩足相累摩
　　龙尾歌【送文子方著作调官云南】
　　朝辞龙尾道暮徃龙尾城七尺游龙当道鸣春雪未觧四蹄轻忆昔哀牢夷来汉宾兰仓夜渡歌苦辛皮船之浪墨云沈沈绳桥之雨青泥滛滛登山采桐皮侧见五粒松手攀欲入口疑是沈木背坐惨澹悲回风鸟飞不能住哀猿忽相逢旁有儋耳翁为言太古之遗踪诸葛丞相韦郡王村村列祠堂瓢笙铜鼓羣巫舞牛殽兰借羞琼浆六诏之王无厯纪唐帝倾师边将死建隆天子不用武玉斧手画大渡河两股蛮酋易马来黎雅恣言茶锦不当价神武皇帝开圣元薙狝窟穴张王官篚筐岁入长安道贾客辞家不知老文著作听我辞去天万里夷民疲织罽沥猩血煎金铸褭蹏夜行碉门夷疾追平明出闗面如泥却来京师望尘拜蔟金毳袍向市卖文著作今典云南之选部目光透牍提笔署翦彼荆棘薰兰当户西南之人手加额太史重修考功格
　　月海歌
　　水国红叶下万山白嵯峨扶胥无垠接天际望舒力挽沈金波人言老蟾那有光为借三足之乌起荧煌乌已入地蟾在天此说讵得然或言大块蓬蓬气为主浮空五色神后辅顾免在腹不得吐下入八瀛金碧聚贝宫楼台珠结户穹龟前驱老蛟舞千人之目皆在水各持一月得欢喜夜阑斗转银河倾变灭消沉去无趾
　　敬亭歌【送郑子寔游敬亭】
　　枣实纂纂罗衣单抱琴背日随鴈还今年六月居庸关马蹴石子流弹丸晓渡滦河水水浑不见底中有三尺鲤素书不成字似疑戒我慎出入五侯之鲭过客止羮覆手烂将奈何仰视流光去如矢行路大难归樵空山或言山有虎豹岭有榛菅归渔于河河有蛟鼍去将随波旧家汳渠沟已塞钱塘烟芜归不得敬亭白云何离离二僊霞衣坐翠微手持紫玉箫和以丹桂辞大言泠泠小言累累劝子勿为道途苦幽兰深谷不当户空青满岩玉流乳手绘朝元之图万神舞
　　秋江钓月图歌
　　南山舞空趋翔鸾北山人立如啼猿长流东来贯其腹谓是浙水屈曲万丈之上源大鱼奔腾鳍鬛焦小鱼委靡随江潮中有白玉蟾落落五采凝不消人言此蟾在天主阴魄沦没何为水中宅籊籊千尺纶蟾永不受吞广寒髙居凌紫清日逐乌御不得停爱此江水碧倒空浴影潜金精感君纒绵如有素瞬息还须上天去君不闻任公子东海投竿非小智又不闻严先生羊裘古瀬成髙名君家慈母占毕逋百尺楼观端可居黄金之钩不复理明月年年在秋水
　　二老歌【王景先省郎防孤祖母及其母鞠之今迎养京师】
　　乌啼风满窻机鸣月当房辛勤三十年护此玉雪郎大母呼孙牀下读阿防烹鸡炊黍熟黍熟不敢尝命儿奉姑旁姑言春在长安枝东风满林深折之一折不得语再折春膴膴白云何相随下马忽在户驱马还家上堂拜妇姑绣衫锦为带长安之花果如斗不辞看花饮春酒
　　三马歌【东坡三马赞本】
　　羌水浑蜂觧屯瑞至人率兽尊参以陈仰天门龙为鳞炳虎文髯悍狞效伏驯銮锵锵驰道遵帝乗虬相攀云逝无留返昆崘
　　庐陵刘老人百一歌
　　昔闻宁王嘉定时平淮如掌粮如坻襄阳髙屯十万卒武昌金埒饶军资西蜀环山堆锦绣滔滔南纪喉襟首峨眉积雪不动尘玉垒浮云古今守当年行都号全盛翠箔珠帘争鬬胜西湖不识烽台愁北闗已絶强邻聘宝庆天子来自外邸朝诸侯土疆日窄边庭忧大帅偃蹇藩镇侔小垒椎剥租瘢稠春城弦管暗烟雨四十一年变灭同浮沤咸淳太阿已倒持铜山之贼专宫帷楼危金谷山鬼泣舸走白浪江神悲老人年周一甲子至元大帝车书合文轨每话承平如梦中万事东风过马耳只今行嵗一百一坐阅天地同昨日秭归声苦红叶翻邯郸熟睡黄粱失门前手种青桐百尺长笑指截取谐宫商少君荒唐方朔诞不如老人亲见深谷为髙岸我孙之孙为孙翔鸾峙鹄髙下飞集骈清门凭公欲补先朝事濡毫更作长生记
　　月鉴歌
　　腾腾玉兎光爬沙人言受日为精华又言蟾蜍老不死侧身跃入广寒里信知七宝合无迹借取山河成戏剧众人望月见盈亏君今以月为准式我闻初生时累累亭亭三五超象纬云从于龙鱼有水君臣得志何慷慨千古消沉竟相似须臾寒光海中匿山鬼悲吟虎狼藉华亭听鹤流年空北海牧羊深雪积我观帝城之月如玉轮团团的的无纎尘中有隠黙士范月为鉴惊都人大言穿杨叶小言贯虮肝太虚氤氲眇穷髪引酒髙坐歌阑干
　　玉署鼇峰歌【答伯庸】
　　星烂不敢随亦如男子堕地在文緥独抱静性无邪欹女娲五色余刀圭化为蓬莱东海之虹霓神君方瞳怒凝睇不如百链积铁永从西方奎日有三足乌其光映顾海有三足鼇神山簸灵涛吐吞出没无定时一叱使之来玉墀大承虚皇小抉银汉黼黻帝裳追琢庙瓉森严赑屭镇帝署百鬼却走不敢侮其或敢侮怒絶其绪粲若珊瑚枝三秀姿文理宻察俨素朴孚尹旁达藏机我昔坐其侧耳冷心彷徨经旬卧向壁夜梦天孙手授云锦交龙章漆书诰盘传古昔中有宝珠杳无迹散之六合卷如席视之不见听以息元气氤氲龙马兴文兹石防首诏尔小臣庆非烟雾出如丝纶矢心濡笔靡有斁万古作式永无极
　　秋风歌【答子贞】
　　七月霜清鴈南起美人亭亭望秋水鼇峰石畔金莲雕襆被中庭候行止至治丞相歌尧民矢心前榻词如云平原黄低翠交舞宝穑肃肃方调辛巍峩虚皇传令速万姓乐康真景福使臣觇言黍未熟八十一车马停足
　　东门行
　　神皇挥戈度黒河四厢捧日肩相摩金袍珠萦帽七宝剖符带砺功难磨年年舞马鱼丽列宴罢玉帐经南坡严更传警夜气肃貔貅千列环象駞华盖西倾星散雪殿前兰膏犹未灭千金匕首肘腋生拉胁摧胷惨凝血平明羣凶坐周庐传防东西骑交迭弃马之邦身被絷执简以朝笔犹舌煌煌厚恩浃肌髓悲泪填胸痛天裂金缯盈车内府竭虎视眈眈终一咥
　　庐陵海月道人歌
　　飘飘白玉丸空明厯落行云端世人不信之谓是太古圆缺相循环吾欲与子穷端倪一苇巨浸无东西金精贯珠宫倒影流银泥饥蟾饮水不入吻五色吞吐成虹蜺廼知山岳积培塿巧遮世目如以手茫茫水空轮载地行无垠置身浩荡外光景常如新吴刚持斧不得休沃焦日夜无停流纷纷荣辱可奈何仰天一笑君当歌
　　聨句
　　东湖
　　旧学芜三史新居隘一防煎熬鱼煦辙奔窜鸟惊拟整登山屐【伯长】须乗破浪船出关尘已逺【徳平】过埭意争先归舶攒桅聚【伯长】浮梁断锁悬潮浑江葑没【徳平】塍破岸藤纒戍栅依樟宻【伯长】官堤砌石平机闲蚕唤织【徳平】砧响鴈传笺乍静喧烦耳【伯长】犹欣辗转眠鹘桥华屋废【徳平】鹅汇曲河连稛实闲浓具【伯长】鹾严絶灶烟急装红蔽膝【徳平】辫发黒垂肩估客编文贝【伯长】村家纬木棉生涯疲剥割【徳平】世路窘迍邅龛室休行客【伯长】邮亭叹逝川韝鹰围猎罢【徳平】聨骑纵游旋路转分支港【伯长】川明幻别天鄮城花已暗【徳平】甬水恨空传数堠搜唐刻【伯长】题诗纪宋编防堂夫子像【徳平】汲井隠居泉海眼藏龙窟【伯长】山心射鹿田水鸣知棹急【徳平】岸走讶途迁隠见冈峦近【伯长】低昂橘柚鲜青山犹五里【徳平】緑树已千年归犊如云拥【伯长】闲花似火然苎裳游女净【徳平】芦管野伶妍系缆披团氅【伯长】循溪舍竹箯径香幽菊傲【徳平】土薄假山偏灯火精庐古【伯长】衣冠故物全登门论子姓【徳平】对坐叙姻聨金魄筛窻影【伯长】丹砂养井渊萤飞光熠熠【徳平】鹤唳翼涓涓斗室横乌几【伯长】方牀借素毡魂清时入梦【徳平】意得竟防筌过墓成扃户【伯长】遵湖复叩舷沧洲迷秀麦【徳平】真隠拱朱椽碧洞诸天杳【伯长】苍珉帝画镌梯危频缩武【徳平】像寂且擎拳紫府商霖歇【伯长】丹书汉泽宣铜铺苔暗蚀【徳平】经庋燕新穿倦鸟辞枯栁【伯长】逰龟戴旱莲古奁开潋灔【徳平】斜縠绉漪涟淤塞茭排劒【伯长】洲干蓼糁钿官征都尉粟【徳平】渔纳水衡钱王絶山灵泣【伯长】祠荒野老怜纸旗邻社閙【徳平】草广曲河填此去真聊尔【伯长】斯行信偶然相幽藏魍魉【徳平】潭黒衮蜿蜒雅兴呦呦鹿【伯长】劳生跕跕鸢揽芳真啗蔗【徳平】写絶拟和铅辙迹芜菁翳【伯长】麻綦枲耳縁贞娥郁龙虎【徳平】胄相绍貂蝉宰木分神隧【伯长】思亭列石筵风霜翁仲老【徳平】香火释迦专楚些招归魄【伯长】王官慨昔贤拜峰谁控勒【徳平】篆水自书屈曲东西路【伯长】纵横南北阡繁华眸转电【徳平】得失口垂涎絮酒悲宗老【伯长】囊经想地僊房温连梵呗【徳平】市近接腥膻破露生衣湿【伯长】登坡弱足胼卧牛遗扁暗【徳平】眠鹿绘容防金刹从兹访【伯长】尘缨合少蠲伐山灵运躁【徳平】冲雪子猷颠桧暖蜂偷蜜【伯长】芦寒鸟啄绵蟹稀螯数百【徳平】樵伙斧论千淡日收人影【伯长】空岚涨土埏蒲葵遮望眼【徳平】茧纸论吟篇除道家僮懒【伯长】偷程地主儇蚁封徒曲折【徳平】驹隙漫拘挛碎石行行直【伯长】修篁个个圆深藂惊雉翠【徳平】夹径耸楠楩濯锦芙蓉艶【伯长】飘香桂子骈雕楹回复道【徳平】斜阁布陶砖刻画功难尽【伯长】翚飞势欲翩奉常陈劔履【徳平】尚服锡纮綖幰织鲛人网【伯长】帷凝罽国旃妖姝污粉颊【徳平】土偶耸髙颧袪石当时力【伯长】临渊昔日权只今留黒业【徳平】何处覔幽禅燕颔风云会【伯长】龟趺日月躔蛛窠縁衮服【徳平】鼠迹上朱笾累仆供朝沃【伯长】因僧进午佳城蹲五凤【徳平】素业废三鳣胜已穷兰若【伯长】名犹慕偓佺台空霞佩冷【徳平】殿寂羽幢蔫观主何年住【伯长】真官永世键画梁谁复葺【徳平】美荫久频朘木已非真李【伯长】僧宜贱夀籛悲来云羃羃【徳平】恨极水潺潺重岭藏椒屋【伯长】斜晖指蕙櫋暂归心未穏【徳平】欲去眼空忆昔穷诛辟【伯长】如今猛弃捐慈山名转赫【徳平】困墺耻谁湔积翠林霏悄【伯长】流波海月娟逺钟催宿鸟【徳平】横笛挂乌犍拄笏风骚敻【伯长】携壶主仆牵情懐同黍醴【徳平】臭味比香荃圆泽休论旧【伯长】华胥复记前乳彪号涧侧【徳平】哀狖啸云巅惇族盘飱盛【伯长】通家笑语阗防防归桨熟【徳平】舴艋逆风沿济胜应难促【伯长】临流且赋遄防夷歌逝矣【徳平】渔父卜终焉紫槿遮篱角【伯长】丹枫压庙堧链形金骨化【徳平】团础土沙坚破屋啼山鬼【伯长】荒碑立老鹯嵗时羞野赛【徳平】水旱祷灵篿西帝澄金宇【伯长】东湖铸玉璿凉飔舟泛泛【徳平】晴日草芉芉射鸭萦长弋【伯长】又鱼击短鋋酒庐横矮瓮【徳平】屠几斫肥牷衒市僧袍丽【伯长】招虚贩鼓鼘登临难婉恋【徳平】想像费平铨更欲南窥海【伯长】谁能北跨燕同心双茧绪【徳平】徇俗走珠蠙朗鉴词聨写【伯长】谈茗更煎翺翔诚放浪【徳平】匍匐类狂孱已乏凌云句【伯长】时思缩项鳊还家如梦寐【徳平】共防晓霞边【伯长】
　　【九月望日送姊归余氏先茔之庐登其髙祖少师墓相传谓外髙祖忠定王所相余氏之兴兆于此支垄为尚书公墓亦为佳兆十六日早发遵山行一二里拜外舅之考侍制公守墓僧畏祗迎闭闗叩之终无人声山势左行清兴未巳借余庵舟过东湖上外曽祖忠宣公沧洲堂故基凄惋久之舟上埭予与徳平行至月波忠定王所建寺后有洞像补陀示相舍舟登叶夫人八行太师墓又上五祖堂观招魂辞暮抵鹿野拜正肃公祠奠永州几筵行久殊为疲劳是夕徳平抱儿相示眉宇修广子许以永大十七日平明过种徳拜正献公墓读杨文元公碑庵僧洒然非郑氏庵比是日徳平擕壶同庵僧指领逰大慈七山有僧年七十余能道嘉定绍兴间事示忠宣公所制沧洲堂上梁文益重逺想拜忠献王墓归复宿鹿野严君命以十八日归归游鲍王祠日已昃余亲翁病疟复防宿诗成凡一百二十韵繁华感慨悉纪于诗词虽不工然二人缀缉之勤有不可不示于好游者用识于后云己丑十月某日桷书】
　　逺游
　　海鹏跨南云一去抉浩荡宛驹踏北雪絶足追罔象宵征车载脂【伯长】明发灯在幌行迈念悄悄离愁懐养养违吴始接淅【徳平】过越类指掌珠网结遐思羯鼔促新响觞至不复辞【伯长】驾逸谁能仿明堂企栋梁武库输篠簜气合芝兰芬【徳平】学媿蓬麻长大施朱清小荐金茎沆云间鹤孤唳【伯长】天外鸿横上晓舲劚层冰午店憇平壤追攀瞰烟涛【徳平】渉厯走尘鞅长淮桥防蝀薄雾裘骕骦风台牛一鸣日观鸡三唱团桑沃如盖【伯长】宿草乱若繦青帘客沽酒素鬛渔收网心欢沂泗流眼豁恒岱爽追程骑侵星劝耕农植杖俗厚喜丰登【徳平】气侠存慨慷伊河既东流维斗复北仰谁云风土殊始觉宇宙广骨耸终超腾神清何戃怳钧天梦非真【伯长】广寒歩空想铢衣入阊阖芥粒视圠坱千官紫府荣九奏彤庭昶摛文翦金炬【徳平】展采蔟天仗清都逾咫尺弱水漫方丈绛旗云雾开宝扇日月晃仁声被八表【伯长】徳意苏羣枉泥检极封崇芬苾严肸蠁瑞气蔼重重泰阶瞻两两駞峰出天防褭蹏锡中帑鸣珂接俊彦【徳平】正笏嫉偏党徳人笑采芝逋客弃拾橡茅抜要有方矢来本无向湘累但瑰词【伯长】越相仅金像遭谗气徒愤得计身何徃岂如及承平相与穷昭朗君行歩飘飖我滞心悒怏轻霜着衣帽微霰防草莽离歌起蒹葭【徳平】古制出盆盎先后匪十获后至激孤奬城南灯火深塞北音书东风渐披拂腊水初滉瀁诗成愈加险酒尽未为彊双眸秋水炯累语春波荡经行度﨑危【伯长】交友希倜傥羇游弃楚荒逺客怜齐伧光阴尺璧重事业千金赏【徳平】行还鴈塔题复覩鸿都榜时来戒窘歩事至勿技痒脂韦本凡近铁石乃忠谠词林纳疵美书田课荒穰列仙会儒癯羣仕趋吏驵陆生强咿嚘陶令终肮脏贞心百壬避正色上帝享徒为捧心施莫学画眉敞功名要无心造物端有相行行遂初志作事记畴曩【伯长】
　　望洞庭山
　　海岳雄前武乾坤入壮懐地临区泽左【徳平】洞接蜀山涯甲呈神禹【伯长】灵鼇琢女娲岫横青一发【徳平】水引玉三义鴈翅连云瞑【伯长】鸡声带雨喈轻烟滋土脉【徳平】澂雾润蔬荄橘熟金分颗【伯长】鲈肥玉馔鲑稻田碁布局【徳平】草舍篆书斋塔正狂澜转【伯长】圩増古岸差画船谁白傅【徳平】香径独吴娃伏翼疑银乳【伯长】逰鳬讶翠鞵苑存麋鹿过【徳平】石老鬼神霾野火分星位【伯长】刚风直帝街浪髙惊接汉【徳平】天阔欲吞淮钟逺舂声隔【伯长】歌长艣韵谐静依村社朴【徳平】闲厌市廛哇徃事沧浪古【伯长】轻装笠泽佳防夷竒防逺【徳平】季子宿情乖钿壁销朱户【伯长】杳风堕緑槐卧游包景象【徳平】目送乐形骸尚忆禾生虮【伯长】谁怜灶产鼃江湖终漫浪【徳平】嵗月敢安排语尽情如客【伯长】杯深醉近俳黒头宜紫闼【徳平】白眼笑青緺门掩云生室【伯长】庭虚叶响阶墨花浮雁字【徳平】灯粟缀虫钗急吹鸣笙籁【伯长】同云屑豆稭行行从此地【徳平】去去勉吾侪辔耸王良御【伯长】帆凌博望查会须攀絶境岸帻访丹崖【徳平】
　　秋雪【九月十四日伯长伯庸】
　　白帝欲返驭神已先驱南山黯遐睇西馆阻清歈刻云环佩杂翦水琼瑰敷金英受刚絜丹桂遭糢涂髙标变鬒髪爽气通微躯羣阴孤阳偾积素五采腴路修天鹅疑穴覆野兎呼蝉犹抱残槐鴈仍惊折芦滉瀁露茎溜空清冰柱酥或云势已尽又言理非殊先时明堂严薄刑蓐收诛浮华敌春凘敛实侔冬输惨立各动色沉思俨徐趋鸿钧转橐籥缇室潜葭莩观物昧休征永歌启贞符
　　又【九月十五日作徳平伯长继学】
　　金神缩兊泽水妃表英西郊散冰粟北戸垂珠栟三登发重瑞六茎凌孤清白藏缟衣舞颢气霓裳呈楚客迷望眼羌戎候军声桂粉灵杵飞谷精露囊盛降霜邹子愤停日阳侯争澄霄鹤失顶空江鹭摇晴菊贞返素朴木落超空明铿锵商籁谐大小蓝璞成荞花防垄亩梅蘂光檐楹初疑蚊蚋集渐觉鹅鹳迎汉盘结夜瀣韩堂灭宵檠阳和趣报社严凝俨书正掩袂青女避沾巾素灵惊击鹰莽苍树羽登峥嵘长杨散旃屋五纛增门闳絮团桞残叶盐里荷留茎铅飘孀娥匣旄落少昊旌井梧炫银牀庭樱转珠缨万入西帝游六变坤母寜初惊遽然至忽讶乃尔轻单衣亟捣素黄裳倐飘琼陶姬却帐暖唐皇咽箫横昊天有正命杀气何横行沈沈宸居肃两两台阶平朔吹偶先集泽雷久藏鸣硕果理固在飞葭澹无营
　　枪竿岭【伯生伯长】
　　有岭名枪竿其上若栈阁白云乱石齿青峯转帘脚积冰太古阴出矿无底壑马饮沆瀣泉鹰荡扶摇幕辙迹委垂绅人声发虚槖舄飞接鸟背羽没疑虎鞹雾松秋发长霜果春颊薄升樵不知疲独徃端有愕兢兢矛头淅扤扤井口索凝睇见日观引手探月廓南下眇尘海北广络沙漠金桥羣仙迎玉幢百神凿禽鸣蜀帝魂铁铸石郎错钩钤挂阑干欃枪敛锋锷属车建前旄驰道徇严柝载笔三人行弭节半途却
　　送曾编修【伯长】
　　竒鹤慕南云俊鹘欣北雪行藏龟左顾去住坂九折纂书墨兵从拟制铜史挈佩委松籁回冠峩星光彻塼花窥日轮井藻旋风铁归思红叶髙家忧紫荆裂晨装发五两夕祖谢驷驖沙明石痕瘦川逺桅影列吴歌导鸥舞楚制惨鹑结汀葭青女临岸橘黄人揭组练危瀑悬箫防古滩咽诗笺江神幻目送山君别炯炯鴈集洲挺挺鹳鸣垤贾颿鱼贯直僧屐鹭飞灭前坡指迎帽旧墓拜表碣明知绍世谱讵肯逐宦辙儿孤文襁昏女乳粉钿湼深思振鸰原后起鳯穴过都块非厯去鲁淅岂接歌骊念睽违瞻蟾数盈缺
　　李成古木
　　层阴舞蛟积溜落银茧迸空太古枝【伯长】侧石千嵗藓寒柯纽交樛霜枿释余【继学】俯怜岩壑幽仰瞩云霞浅雄姿虎当嵎铩翮鹤立巘长身屈回纹曲盖表缪篆矫矫却岱封昂昂陋桐翦初疑居移鄙渐觉坐阅鲜灵光鲁国岿屈轶虞廷彦蔽牛我当容化羊君莫辨山霾养洮沐窻雾勤澡鬋直非龙髯触势若鹿角偃萧骚閟驰飇戃怳集防霰黄马师遗丹青牺尊腼采苓乃夷犹卧雪何辗转









　　清容居士集卷八
　　钦定四库全书
　　清容居士集卷九
　　元　袁桷　撰
　　律诗【五言】
　　次韵善之杂兴七首
　　习隠渐成癖苔光緑映扉避名常好好絶俗任非非日落长镵柄天寒白苎衣南鹏五月息戢翼笑羣飞万事不满笑书林尽嵗娱未须夸得意底用哭穷途细雨看移竹秋风学脍鲈百年真急景醉入壁间壶昔日登临地狂歌只自求汉宫空有恨吴女不知愁云叶寒沙霁江花古岸秋何人持铁板敲彻旧边楼学道常无寐披衣听晓笳精勤慕栢大诡幻笑栾巴丹熟抽金汞窻明链玉沙微阳端有候一防应吹葭【善之近学参同契故戏及之】
　　卧游元不恶佳处絶荣枯云忆东西寺山看大小孤行年须白社失意付黄垆何事辽东鹤空悲景物殊邓子清如竹萧萧澹世情下帷怜草色倚杖爱松声嗜癖成书贾身穷付笔耕乗槎空有约何日海边城书声连古巷疑是白云庐吟苦眠料理尘深静破除词华轻大厯风雅近黄初顾我相知旧艰难愧不如
　　月黒
　　月黑斗杓转昬昬古栁壕干掫寒戍响窣堵乱乌号风定归潮急门深落叶髙向来江上意无语独萧骚
　　次韵题林隠
　　移家邻县去住久不知年花拥檐前树泉归涧下田丹霞承露浴石乳拾松煎拟欲题新竹才疎愧惠连
　　次韵上官伯圭夜坐观梅二首
　　爱酒嫌剧饮天寒但欲眠乌啼千树外鴈过一灯前霜角悲凉调风幡自在禅平生江海意袖手送残年江梅元楚楚冰雪总相宜肯佐金樽舞寕辞玉笛吹天心元自正地脉本无私不尽闗山意廵檐与赋诗
　　题柯自牧救荒记
　　曽闻于越地千里草青青比屋呼庚癸连年厄丙丁巳传青社记不用岘山铭近说天台宅新成太祝防
　　夀髙舜元父二首
　　喜见黄钟月重推绛县年雪窻温鼎火春瓮养壶天朝市成真隠阶庭拥夀仙时吟五字律独立晚风前玩易喜心清年髙见太平杖扶灵夀穏松削养和轻夜月前朝事春风九老盟初筵慙后至立雪捧深觥
　　打滩
　　老石太古色游鱼新水姿轻冰养流汞急瀑散飞碁角力谁为挽临流亦自移南来多此意北望莫相疑
　　春阴
　　寂寂春阴半南来未识花故乡忆寒食细雨摘新茶物色供诗句风沙入鬓华山林元未改客路独鸟纱
　　懐城南诸友二首
　　春至长为客愁多始忆君风程江北路水驿海东云杜宇深深怨酴醿淡淡醺行藏曽共数不是故离羣养性深辞酒全交浅作书宁知故人厚自愧后生疎春入黄河道云分碧鸟居江湖从浩荡不敢爱吾庐
　　舟中杂书五首
　　野色连云白春声引树清游鱼新浪急归鸟片帆轻晓梦三千里风餐第防程萍蓬元未穏徙倚问天明挂席踈星外停舟独栁边团团风始阵怗怗月初陇曲沙成雪吴歌水拍天行藏有如此把卷独悠然春睡元无着乡心比酒醲飞花空有意小雨不成容独树疑新堠羣鸦似乱峰艰难怜浩荡散髪遂初慵河落浑无底飘零总客尘春洲芦鴈少晓户柘蚕匀京洛饶丰稔江湖乐贱贫低徊吾不恨应有故山筠桑柘斜阳道天然锦绣机云容催溽暑花片忆春霏水落新鱼瘦风清宿麦肥归程时屈指重午试生衣
　　淮浦
　　淮水奔如箭舟维岸屡移防冈封马鬛落鴈阵鱼丽白苇前朝界青帘古戍基乱离今已矣风物渐熈熈立春日宿大清口舟中见新月二鼓雪作
　　春月如佳士翩翩欲上船相逄疑昨日一别又新年水镜心胷朗空轮体质全更深飞雪急直与鬬清妍
　　次韵陈刚中待制初秋二首
　　碧树晚云余秋声入客庐知公吟蟋蟀劝我忆鲈鱼宦味原无着乡心得未疎清尘满双鬓萧瑟不禁梳岸帻倚书楹寒砧彻四城马归人独语鴈过月初生寂寂候虫急凄凄落叶清客懐谁与共搔首见参横
　　送牟元通归泸州
　　西州人物论翁季擅清门已暗金牛路犹传铁骑孙巴江云不尽蜀岭雪空存邂逅衣冠聚艰难得共论
　　夜梦作诗觉因足后韵
　　薄酒薄于水浓山浓似春梁间双语燕天外独归人细栁千重绪飞花一寸尘碧窻初睡醒新月写清真
　　淮风大雨
　　极目虚无里飘飘万里驰飞蓬旋槖籥虚谷应埙篪春树原无着晴云复自持倚舟沙际穏归鴈莫相随
　　题温州太守徳政诗后
　　海郡炎歊重凉风起素秋飞蝗分界去鸣鹄下陂游白布官租减黄甘雅咏酬儿童多好语竹马拥君留
　　次韵马伯庸春思兼简继学二首
　　洛花千万朶一一为君开粟晕排金缕酥凝烂玉杯美人乗马至僊子抱琴来莫学飞红侣随风唤不回行窝春匝匝下榻望君来双玉矜娇思聨鏕骋逸才题诗红袖拥传诏锦袍回羞杀髙眠者杨花满緑苔
　　送秦岩卿从事出宰北平县
　　髙秋右北平出宰乐时清白水前朝界黄云旧塞城弹琴看鴈过束带候鸡明不尽平芜际题诗倚马成
　　黄河口【徐州城西北偶与黄楼相冲今从此南流】
　　河落流沙驶茫茫禹甸周昔闻传北载今已絶东流俊鹘辞髙下轻鸥擅去留百年文采尽日落认黄楼
　　徐中丞母八十
　　谢庭森玉树汉赐金花懿徳传家盛耆年举世夸晴萱当槛直冬笋隔篱斜拭目诸孙秀翩翩佩紫緺
　　送张荥泽
　　敛板荥阳县栽花接早春水新鱼子散雪释马蹄匀政可笺河伯何须咏洛神桑田今几许除籍补疲民
　　赠瑛上人住洞林
　　托鉢千岩里松花冻未开哀猿依讲席饥鸟下生台潭影留云定钟声送月回山中太古雪为寄一瓢来
　　送周南翁集贤南归省墓
　　摇曳十洲僊来寻楚尾船金花荣故里石笋表新阡江橘团霜重冰鱼鲙雪鲜堦前双玉好行赋鹿鸣篇潞公判永兴游嵩之诗见于翰墨然卒与右军之游汝大率相类名为造物所忌岂虚语哉今见其孙璋甫佐西省甘棠遗思至是殆将见之
　　渭水落叶尽徃来余碧鸥龙门七十里鴈塔一千秋吊古麒麟塜冲风骕骦裘寒芜明灭处遮马见君留
　　刘氏集庆堂
　　华构出层林春浮院宇深小桃分杂佩新燕掠鸣琴石乳千年润松花百尺阴紫皇方问道那许遂初心
　　送苏子宁和林郎中二首
　　貂帽防寒沙冰天阅嵗华防溪駞听水密雪犬行车云尽难寻鴈春深未识花昔人竒絶处八月觧乗槎徃嵗经游地寒芜碧燐深云开山后阵水咽陇头吟雪白氊房重天青羽檄沉重华新雨露悲喜候车音
　　苏子宁地行诗二首
　　出塞黄云尽经春白雪多楼髙闲鼓角絶域静干戈风急盘雕岭冰深饮马河征鞍迟明发挥手渭城歌去去居庸道闗山冬气深雪天孤帐宿寒月一笳吟石堞栖鸦穏沙场过鴈沉粉闱多暇日归骑有佳音
　　吴闲闲病起二首
　　好客频来徃闲云管送迎花香清病骨松籁答书声身世三生梦乾坤万古情故园多蕨笋归兴绕江城客散庭如水春深日似年闲心观宇宙浮世阅风烟诗句吟难穏蒲团坐欲穿一声松外鹤此意共悠然
　　题蔚州郭氏永宁亭
　　华亭絶市嚣山崦映岧嶤落叶燃茶鼎长松挂酒瓢天低云欲下春尽雪初消嵗晚无王事前村看射雕
　　次韵马伯庸题凌波僊图
　　玉衣朝岱日宝瑟写湘云宛转鸾归忆参差鴈过闻石痕生左角松影印回纹倚竹怜双泣摛兰悯自焚停骖沙碛近指防认昭君
　　伯庸以诗见属次韵二首
　　学古陈言少官清雅咏多珠玕明玉海宝鉴挹金波易赖韦编定书疑汗简讹斯文今有托为我补嘉禾听君人物论阅世似难多学礼师仓海传家继伏波看山穷北戒惜日爱南讹彩鳯非无食琼山自有禾
　　髙掾祖父八十
　　心迹混渔樵门深絶市嚣花前歌旧曲灯下话先朝白发书千卷朱顔酒一瓢有孙逰玉署从此乐逍遥
　　长春道士祷雨有应
　　清夜转昆崘天雷卓午闻平林千树响古涧百泉分门静堆黄叶山空耸白云神功满禾黍尸坐答鑪熏
　　次韵马御史题汉州喻氏多胜亭
　　花压金桥重春风第一州江宣朝灌口云拥防遨头鴈落沙中渚鹃啼竹外州使君灯火地为我倚髙楼【鹤山年少时守汉州元夕张灯金鴈桥防】
　　次韵伯庸过天宝宫
　　松暝碧云深鹤归人倦寻朝回香满室词罢月盈襟白鸟分山影黄鹂转树阴小溪流不歇咽咽似鸣琴
　　送白诚之赴台州别驾
　　岧嶤巾子峯市近海潮通桂树团云湿松花带露浓猿随僧屐雨鸥送贾帆风尽道无王事持杯百过空
　　赠瞽者
　　尸坐包象虚窻万籁沉聴泉知地脉候琯合天心风定马蹄急霜清叶落深弄丸端可学从此罢鸣琴
　　送成公履守光州
　　淮树连空碧淮山彻底清濯缨羞恋阙佩印乐専城晒网云催泊提壶雨劝耕地偏王事简数鴈写琴声
　　寄开元奎律师五首
　　开元古坛主尽日着袈裟社主勤供菜天神罢送花蒲团黄叶防香鼎白云遮终嵗无王事繙经到日斜开元古坛主老至律精严洗鉢鱼游水开门鹤入帘拾薪供茗具滴露写经籖已悟如来意看花不用拈开元古坛主身世两相忘客至常扃户僧来不下牀神光千里鹘辨九秋霜白业浑消尽莲池任意香开元古坛主瓦石化丹青似住元非住无营类有营念珠金的皪戒鉢铁晶荧我亦慙尘垢清斋养性灵开元古坛主防嵗已相闻我竟飘京国师方玩水云一官千日计万事五更分共约脩莲社空林洗垢坌髫龄侍诸父拜双峰祠堂未尝敢有题咏二十年来接武于玉堂瀛州霜露之思缺然有腼近闻平石长老兴废补仆光绍前闻遂述旧懐为六诗且申叹仰
　　沈沈大士阁千嶂万夫降近树青禽独前松白鹤双云霞生几席星斗列轩窻俛首京尘客生涯愧老厐惭愧双峰老光明两足尊【新妆释迦佛像】午窻钩竹影冻笔防梅魂斋近乌啼树禅回虎伏门春来有新鴈劝我趣归辕
　　经院辛勤日千金记始兴【创寺时以赐金千两经始今八十有四年】雨荒虫蚀栱壁壊鼠縁藤旧观丹青复诸天锦绣承短檐增突兀会见出卢能【书来修选僧堂旧有术士言太髙稗沙门咸其枉然青班亦不闻有显者故末及之】
　　阴阴虞监宅【虞永兴宅】郁郁越公祠掬水不入献布金犹受疑流年翁仲守徃事苾蒭知间水交流处曽传玉带垂寒彻清泉底山童上水华定金非在井【罗侯罗尊者语传昔有一女子坠钗其水遂定】煮米却成沙洗目能生电搜肠可当茶人持一月去此月落谁家
　　跏趺千树暝弹指百花春道以东岩的诗于北涧新归云呈住相行箨扫空尘灵鹫谁公论啼猿正恼人
　　次韵张希孟凝云石十咏
　　我爱凝云好神交万化前碧窻围蜃气黑浪衮蛟涎化石知何代出山今几年相从清思长寸颖起苍烟我爱凝云好飞尘万马驱雄深麾将士峭直傲公孤断足鼇分极摩牙虎负嵎何年化霖雨慎勿竟虚无我爱凝云好雍容諌诤姿虚中超混沌正色走穷竒润物非无意成功自有时栖迟元未晚清坐愧神痴我爱凝云好氤氲万象深镇浮廊庙体阅静雪霜心屈曲蜂房缀玲珑蚁穴淫玉京夸独秀此日汗腰金我爱凝云好朝昬境不同金芽养灵谷铁网起晴空月色古今正潮痕子午中防头那有异吾欲问生公我爱凝云好神清湛欲留岷峨千古雪泰华一天秋独鹤离羣皎层冰出涧幽无言有深抱山立正阳休我爱凝云好糢糊老墨仙痴蟇端食月渴骥欲奔泉守黑壶中日谈洞里天烟霞元自足尘世未为贤我爱凝云好翛然一榻栖支机何物诞醒酒此君低香逺能为雾泉深觧作溪未须邻绮角端可比夷齐我爱凝云好能归万古春遗簮三岛客椎髻八蛮臣相子添清供梅花写旧真天心元不动东海任扬尘我爱凝云好苍龙擘峡飞振缨悲浊垢整佩谒清微嵗月江翻浪冰霜玉韫晖黄尘今几许且勿展书闱
　　山水图
　　树重云光湿寒晓气清抱琴人欲徃门暗客相迎冻雨生寒溜深云倚怪藤蹇驴吟不得指防墨千层
　　淇緑堂
　　卜筑荆溪下碧阴生昼凉轩昂丈人行潇洒此君乡月候缑山鹤云催嶰谷凰卫风朝夕诵底用别词章
　　寄砥长老
　　双峰不受暑杰阁称幽禅蕉叶緑云扇藤花白雪氊见龙增涧水喜鴈防江天笑我开平客于今第几年
　　送李希白降香武当山
　　絶壁通灵籁天香蔟宝花重明应龙马习坎伏龟蛇度岭金盘日穿云玉佩霞道逢采苓叟应与论南华
　　送永新王东野还里
　　天际风花黑灯前鬓影苍方刋肘后秘金散槖中装某树童年种兹丘晚嵗藏已忘朝野事飞鹭起鸣榔
　　辋川图
　　诗中传画意画里见诗余山色无还有云光卷复舒前溪渔父宿旧宅梵王居千古风流在披图俨起予
　　赠雪窻上人
　　少日观沧海阴山恨未登饥餐太古雪渴饮万年冰栁色迷官道钟声动客灯闻闻与见见问我一枝藤
　　直沽口
　　二水赴沧海客行殊未休渔舟维病鹤归棹起轻鸥雨重云光湿天低树色浮京尘今已洗从此问菟裘
　　三月廿九日阻风冯家口
　　飘泊春风怒维舟古渡滨防堤堆马鬛蹙浪卷龙鳞撇掠吞吴阵纷披障庾尘栁阴亭午转人静白鸥驯
　　次韵刘明叟
　　欲知行路苦孤鴈促归期矮屋灯昬际空林叶落时沧浪谁欵乃褦襶笑詅痴防检韦囊里珠玑总属诗
　　夀阎承防三十韵
　　宝厯书尧甲苍杓指夏辰修龄天保鲁嘉瑞岳生申人物中州正陶钧淑气淳舒晴翘孔翠堕地擢麒麟藻思传髫绮蜚声起搢绅文铺昆玉镂赋约楚兰纫乐道车中聘谈经席上珍飞牋油幕佐执简栢台賔黼黻开丹地丝纶演紫宸庆云图逺牒甘泽洗荒尘评论空余子仪刑倚重臣昂昂霄汉表皎皎雪霜身沧海鸥忘虑长风骥絶伦名髙诸彦避徳盛后生亲朗鉴中秋月天和太古春精忠言欵欵奬引语谆谆书叶题文债诗筒破酒廵笔翻金井冻词吐露桃新格律常杨陋篇章鲍谢邻辛勤怜我辈铨赏属斯人南极呈黄道东皇挟绛轮霓旌纷旖旎香鼎秀氤氲果熟分金母丹成养谷神心澄眸转碧光莹颊浮银物色归青简年华阅大椿小车花外影驯鹤竹间真贺履聨行整传觞捧劝频踈闲看逺岫虚静傲苍筠徃事云舒卷流年肘屈伸长生端可学灵夀不须陈
　　次韵仲章过陈氏城南书隠十韵
　　矮屋参差倚平芜黯淡看梦回榆塞逺愁絶翠寒白髪防丝罣丹心古镜圆槐明金琐碎菊铸玉防岏忆月时看剑临风复整冠乡音怜过雁古调拂离鸾去矣歌招隠终焉乐考槃晚知交态薄老识宦途难口腹非真累毋烦馈一箪
　　入南城遇老医言山阳旧事因成十六韵
　　邂追山阳老相传事已讹奸雄归草莽天地入悲歌太守筹谋误将军礼数苛鞬櫜同下吏驺御失前珂淟涊顔如此凭陵事若何比肩身肯辱却立齿争摩水掩寒云甲风挥白日戈耳闻人作脍眼见血成河翕霍同么子仓皇类小皤官军奔及马妇女走乗骡自古儒冠忤难将杯酒和功成真草草【先公在宥府论山阳事去国后维扬论功咸谓偶幸】时至复峩峩漂母恩徒快中郎咏未磨【荀羡为中郎将有北征诗】遗屯迷鼈石【邓艾所筑】旧浴暗龙涡土沃村村麦湖深处处荷人生贵行乐何必问铜駞
　　夀致政王侍郎八十二韵
　　夀俊标周士仪型望鲁儒辋川饶咏赋璜水秘谋谟壮嵗丰神整明时膴仕殊东曹夸鹘击公府羡鳬趋审象三韩使含章四皓图长身昂野鹤正色叱妖狐誓墓文何早传家计岂迂乡称三老旧人说二难俱舍并分桃坞田开别芋区水边时避饮月下屡嗔扶眼碧看山媚须银映雪癯油车悬蹀躞野服缀襜褕社肉时相餽春醪不用沽防衣新稚子椎髻古奚奴鼓击深深舞茶烹缓缓呼花飞迷去路鸟下避行厨南极珠分瑞东泉斗借造朝看赐杖入里记垂弧翠栢根如石灵龟息自腴从今跻夀域底用诧康衢
　　夀牟献之大理卿七十三韵
　　气槩岷山秀风神阆苑僊西山余故老南国挺真贤瑞霭垂弧日人思衣绣年清门开耋庆緑籍纪龄延止息功参易虚心体合厐眉垂素手漆发换华颠【今嵗七十眉间忽生两毫髪重黒】鸠杖何期赐牛车不待悬三鳣传素绪一鹤记青毡枌社争为夀兰堦数击鲜风骖追广莫云佩忆钧天徃事清霜木希音太古弦五更尊礼絶六老旧堂専【所居正六老堂遗址】杞菊调饔鼎丹砂养井泉慵书乞米帖羞办买山钱醉剧簪花舞游疲枕石眠黄公终慕隠白傅且逃禅文物传青史耆英入绘编弁山寒戢戢苕水响娟娟望海倾朝夕瞻星候次躔登龙身未武执雉意空传偪仄徒多恨低徊只自纒穷乡真坐井陋室强懐铅夜月思延桂秋风学咏荃终然羞弱植复尔滞孤骞问字瓻空在传经席未前牛衣期振防马磨费评诠氷柱垂青嶂蠙珠湛碧渊至言机已息妙技目无全凡质丹须换精诚溜合穿遡风输善颂立雪兾敷宣
　　夀李承防四十韵
　　宝厯开三禩琼章集万神苍龙回揷子玉兎候交辰潞水丹腾渚壶闗气接旻道传莘野正学比傅岩醇帝运昌文统师臣秉国钧清宫髙赞画潜邸旧经纶意得超今古才雄异等伦春浮霞错落秋映玉嶙峋三执中书柄重开大国畇黄钟阳脉脉瑶圃雾氤氤僊鼎神膏秘宫壶掌露真恩醲锡麟脯味薄谢猩唇瞳碧光流漆顔红色耀银垂绅凝泰岳设席陋平津手挈重华古心追贞观新至人专上夀八表乐同仁非虎耆年并犹龙祖谱亲息深忘蝶化机静狎鸥驯荡荡心无竞肫肫俗易淳极知调鼎餗不惜污车茵竹帛千年事桑麻万里春管商谋可鄙房杜迹常遵斟酌扶元气弥缝防国珍倚风怜竹弱听雪喜松皴玉署亲裁诏青蒲独奉宸蜀江移戍罢浙土减租匀榻净惟乌几堂虚且角巾手挥廷下史目送幕中宾习隠时思许题诗尚忆秦黍田溪溜溜花坞涧粼粼问俗停车缓贪贤倒屣频药囊储赤箭水鉴彻青苹沧海收毫末空林絶隠沦籍功文馆定约法论堂询出处闗吾道安危佩一身政须陈蹇蹇直与纪麟麟续蓺慙班马抽才颂甫申占天徒有管望野眇无垠阅嵗桃成实知年海拂尘扶苏慙小草葱蒨托灵椿
　　送文子方著作受交趾使于武昌长律二十韵
　　万里蛮陬贡清秋督使驰乗车専述命受币聴陈辞紫舌音声狡雕题聚族滋玉门心愈逊铜柱约难移江汉尊南服星辰拱太仪趋庭输齿革授馆列膏脂私觌情钩隠公言理折疵弹丸空有险束矢定无疑柱蠧消烦溽蓍审事宜要荒工跌宕保障慎羁縻鹦鹉寒汀逺蒹葭晚岸欹壮游诗句豁古戍角声悲月矗珠帘正山低翠浪欺班超空耿耿陆贾政怡怡楚水愁肠结衡峯望眼眵过门王事急去鲁驿程迟缅想垂衣治深求补衮资大夫谋可利小客礼须持谕蜀徒烦檄平南漫拟碑伫看王防传端假史臣为
　　鲁子翚御史分按辽阳作长律五十韵爱其精密予今嵗亦扈跸开平因次其韵
　　象御天街正乌轮海观升省方秋戒慎扈跸嵗因仍石迸根骈拇山回势左肱尘深疑帽重雾宻觉衣蒸午顿炊难熟宵征酒易胜觧鞍心惘惘执辔念兢兢酪水分罂缶通薪筭斗升皮毛均制服脂膟或燃灯统幕迷髙下烽台阅废兴度闗泉水咽出口月华澄狼戾官刍峙鱼丽餫粟征千房云叠叠万灶墨层层列帐排衣甲行营防棘矜斾旋环似翼鼓发去如绳斗北瞻红栈云西指白登草肥青防防松耸翠崚嶒积雪疑忘象搏风讶徙鹏属车攒幄帐行殿俨茵凭白防时逢贾朱衣定指僧翠旄逼华葢金瓮耀觚棱观天经界仪台象纬凭佽飞拳似虎铁杖足如能竹帛司常焕丹青职贡增防朝珠帽簇锡宴宝巵凝陛立齐垂槖师行陋释掤广寒通月窟髙爽寄凉橧上圣英资异丁年武徳天戈中夜渡星檄百川承同轨严行夏明禋耻用鄫别州端首兾分器定先滕徳啓无疆服光传有道曾皇威宣絶漠阳泽散坚冰表正辰居所渐仁水集堋庭开下鸣凤苑废罢飞鹰举逸尊加璧抡才鄙贩缯邓林搜八柱瀛海取三凌曲学慙绳祖孤闻赖得朋沉思云外弋索泽中罾客议鸡同鹤人疑骥聚蝇濡毫终有思执简岂无惩谓可兼遐迩胡云立爱憎清芬兰佩结芳荐蕙殽蒸鸿笔吾诚忝輶轩子累乗共知心耿耿相对髪鬙鬙马磨谁怜许龙门共企膺枚生词过实扬子徳徒称盛化乾坤辟王纲日月恒麟符昭炳蔚豹雾骇超腾虚白难为绘空青不受矰欲追千古笔为付一枝藤
　　王赵公八十应制十韵
　　耆徳膺熈洽皇风协泰和公明旁作穆帝念叙惟歌枌社新封土蓬壶旧隠窝黄公资辅翼白传退婆娑望日灵息擎云古栢柯精神霞炯炯仪观玉峩峩设醴樽浮蚁兼珍釡锡駞拥牀争置笏立马防鸣珂服食丹藏井丝纶锦蔟窠永须依日月何必问烟萝
　　夀开府承防十韵
　　泰岳舒红日天门烂紫霞氤氲生宰辅磅礴賛亨嘉文武扬中外寛严接迩遐游嵩云拥驭度碛雪飞沙画防车流水青编笔有花精神春不老器宇海无涯玉殿弥纶重金銮密勿华传宣花似斗锡宴枣如瓜上夀三千嵗元勲第一家山河开赐履早晚听宣麻
　　刘邢公九十应制十二韵
　　赐履光华阀延龄冠帝畿氤氲秋霁岳菌蠢露凝芝六圣存遗老千官介夀祺传宣鸠饰杖锡宴蚁浮巵餐玉银镕颊簪花翠压眉灌阴机怗怗击壤乐熈熈坐石云生窟浇槐水溜池霜深风脱木冬暖雪消梨徃事先朝梦多情旧日词鲁公方拜后鬻子定为师用拙长年栎虚心太古蓍成功全靖退乐道过期頥
　　次韵伯庸画松十韵
　　妙思通灵素阴接帝青抗顔躬蹇蹇蒙顶髪星星讽爽龙羞豢萧疎鹤链形壁虚生地籁斗近界天经蝶梦春涛涌虫疑晓日冥云生停斚候风入倚窻听屈曲车连轸腾拏簴列庭恋乡思海岱封爵鄙云亭月落孙生啸天寒屈子醒雄姿轻虎豹浮迹陋鸥防
　　夀张希孟父郡侯八十二十韵
　　古渭垂纶老康衢击壤翁星辉胜处士天爵贲家公颢气西郊肃祥云北渚浓坐班鸠杖叟舞转柘枝童夀骨英先耸厐眉厚徳充九重恩诞锡三命伛弥匑麟绂开华旦龄拟少嵩簪花便广颡植菊莹方瞳鼎釡兼珍饫刀圭上药融传宣壶灿烂合宴佩青葱积庆先猷逺诒谋晚福丰灵椿培世范玉树挺家风正色通天阙髙懐纳楚宫倚风看鴈北就日见云东君父恩弥重交游论尽同竭诚心毣毣移孝思忡忡意壮追奔马机防数过鸿参扬子衍书比伏生工浩荡渐摩泽升平坱圠功定须超浑沌何必问崆峒
　　王叔能侍丞相入见王继学尚书序其事谨赋十二韵
　　行殿围毡邸銮舆拥翠帘重华方圣治上宰益劳谦台阁推公干蒿莱擢孝亷官仪精考核选格絶停淹议礼心如毂探贤手自籖都曹清望重琐闼雅才兼对榻褒嘉宠垂绅俯伏瞻传宣挏酒锡拜命袭衣沾令节熏风细皇恩湛露厌事殊灵夀杖赐比水晶盐际遇喧朝野矜夸彻里阎遗臣思载笔徃恨泣攀髯








　　清容居士集卷九
　　钦定四库全书
　　清容居士集卷十
　　元　袁桷　撰
　　律诗【七言】
　　亷右丞园号为京城第一名花防万本右丞有诗次韵
　　闭户春深诗侵卷帘新燕掠清阴亭亭梅月能消酒肃肃松风独和琴新笋未容穿石径落花时许补云林主人妙手随机转万本姚黄磨紫金
　　禊日与刚中待制至廉园闭门不纳驻马久之复次韵
　　云鏁亭台烟雾侵难将禊迹拟山阴花飞竹外疑红袖水度松间自玉琴驻马客回迷逺路倚阑人在隔清林谁言洞口无消息一见应须直万金
　　送孙道士归杭
　　送鴈南飞十五年朔风吹雪上华颠梨花的的疑蝴蝶燕子深深似杜鹃东野先生愁外句西湖处士梦中縁抱琴独去知无奈一棹春江水拍天
　　次韵王寅甫侍读莅醮长春宫
　　飘飘笙鹤雨丝轻听彻灵璈曲再成玉案香分花有影瑶堦松瞑露无声九枝灯里开真景三素云中贺太平莫怪锦袍衣袖冷还家从此羡长生
　　蜕骨棱棱似鹤轻觚坛危处玉为成天街正候三能色云所疑呼万嵗声气篆通灵归廓落心章祈嵗报清平金穰上瑞吾皇意不用神芝朶朶生
　　题张宗鲁编修诗集
　　鴈落峯寒昼饮氷碧云为构玉为棱已除白发三千丈疑上瑶台第几层松顶露凉旋整鹤原头火净撇游鹰何人妙解精新句剔尽风檐一寸灯
　　送李伯英秀才归庐陵
　　黒头徒歩谒神州防防飞尘鬓已秋日暮竞传鹦鹉赋天寒谁觧骕骦裘鴈声未歇砧声续灯影初销月影流可是亲知留不得故园清兴起沧洲
　　次韵答周秀才
　　湛湛云起研山桃花为色玉为顔溟鹏水击三千里天马风生十二闲芳草春醲堪试笔长空秋尽独凭阑松堦翠影流如滴迟子携书共徃还
　　次韵成季滦阳见寄
　　客思如痴日似年晚年投帻思悠然看山不逐马蹄去得句时从鴈足传红緑芰荷秋岸岸青黄蒲稗雨田田蒪鲈有兴愁无奈欲问浑河下水船
　　次韵陈又新
　　登台底用惜春霏平楚防茫落照时烧后防碑遗鸟迹耕余残璧隠蚕眉泉分去路萧萧玉山耸归云蔟蔟旗驻马应须更搔首逺烟回鴈不胜诗
　　西湖空蒙图
　　旧隠湖山笔底收相从京洛意中游昏昏车马飞花雨寂寂钟鱼落叶秋千古登临翻作梦百年歌舞漾清愁何当化鹤看沧海不用呼猿汲涧流
　　次韵张秋泉盆梅三首
　　万里南来带白云低徊犹作自由身孤根齧雪疑无伴冷蕊餐霞别有春颇忆西湖频入梦不烦东井与生神相看嵗晚真清絶疑是瑶台第一人
　　深明阁里江南树老鹤翘翎似病身纸屋藏云团白雪丹台朝日补青春苍苔有恨悲山鬼翠袖无言倚洛神回首空林归未得凄凉相对独闗人
　　华顶空余万叠云独将清影伴吟身虬枝欲抉窻前月驿信能通塞外春底用施铅邻越女从教翦水恣波神碧虚僊客清无奈留作新诗故恼人
　　次韵仲章游南城二首
　　瑶阁云深野马昏分明日月引天门峰回九琐疑无路水过三义别有村颇怪莺花春不负却嫌鸡黍约谁存山童闭户茶烟瞑客至从渠未许论
　　侧身千仭苦不早爱此春从天际浮北雪西山怜我瘦黄尘白日送君游翩翩目送云中鴈杳杳机忘海上鸥今古登临总陈迹倚阑何事起清愁
　　赠王君佐
　　精神映日碧芙蕖直节昂昂众不如十载长安心似水一官淮海食无鱼少年已拟治安策晚嵗肯为封禅书闻道功名须皓首铁冠簪发莫嫌疎
　　送萧立道归天台
　　华顶云寒人不到烦君为上最髙层天鸡正呌三更日海鹤曾餐六月氷客路微茫同脱木乡情依约近归僧还家莫作采芝叟背负青天傲大鹏
　　送李景山使交趾
　　万里云南把一麾日南重见使车驰思家不作玉门表得句拟题铜柱碑象译旧传周礼乐马人遗俗汉威仪桄榔溪驿疑飞雪树树梅花九月时
　　九日书懐
　　乌帽冲尘鬓渐皤黄花慵插独婆娑新霜去鴈天机少落日归云雨意多拄笏看山真我事持螯把酒为君歌登台欲尽乡闗望一径松阴长薜萝
　　慰曾道士
　　积构层巅耸玉台松花浮翠雪皑皑终然一笑骑鲸去可是长眠化蝶来身外乾坤怜纳芥壶中日月隘浮杯何人欲问先天事隠几苍髯唤不回
　　抵沧州先简善之应奉
　　黄金台上英贤满白玉堂中步武新愧我青尘暗顔色羡君碧眼暎精神春风未信看花少午夜应知视草频北望五云开晓霁相思那得胜相亲
　　送李彦谦赴西台御史
　　百二山河骢马游西风渭水思悠悠鹤翻古栢千年雪鹘击平芜九月秋拄笏汉陵防玉鴈解鞍蜀道问金牛官曹朱墨何时了一榻清吟是胜流
　　张虚靖圜庵扁曰归鹤次韵
　　招僊游馆构亭亭万叠松寒晴日青玉局谦残春换刼石台丹在草通灵红羊赤马悲沧海白虎苍龙俨大庭为爱子乔笙鹤美月凉时许夜深听
　　送华道士赴武当山
　　神君夀与玉皇同嵗嵗香传第一峰龙虎使来红日拥蛇灵在碧苔封万年松子天风奏九节蒲根涧底舂博士文工成故事石牀为采玉芙蓉
　　送虞伯生降香还蜀省墓
　　玉雪祠官貂帽低笑乗飞燕上天梯宝幡绣重团金粟钿合香严印紫泥官馔每供千嵗鹿驿程深听五更鸡流沙可是河源地摇首扬鞭更欲西
　　丞相坟前双阙摧泉声隠隠栢崔嵬金牛已向秦中去铜马空传渭上来丛竹雨留银烛泪落花风飏楮前灰百年华表尘千刼闻道曾孙始一回
　　再次韵
　　振衣千仭笑云低扪厯星辰复剑梯度坂政须三尺棰入闗应笑一丸泥神君祭重祠青马墨客才工颂碧鸡万里遨头端不负花开缓醉玉东西
　　阁道新平旧石摧望乡使客意嵬嵬犀牛坐见降王去杜宇声随望帝来三卯録成防有燐五丁神泣刼扬灰椎酾欲作乡邻防挥手先催弩矢回
　　三次韵
　　触石危藤压路低哀猿送客上丹梯一百八盘云亦雨二十四畨花似泥觧佩浮防怜野马振衣亭育听天鸡拾遗已去武侯逺空恋祠堂与瀼西
　　时平吊古莫心摧去驿斜阳指马嵬曲曲松阴随帽转层层山影入杯来草有意池留墨观象无心筯画灰为问丈人今在否金牛穿岭日千回
　　送王继学修撰马伯庸应奉分院上都二首
　　玉京髙处雪流脂连插鸡翘緑鬓垂蹀躞有泥歌独漉琵琶无梦说相思黒河旧乐催填谱白海名花拟进词羽猎上林俱罢赋卿云何以报明时
　　浅坡平叠碛漫漫拂岭青帘罨画看毡屋起营羊胛熟土房催顿马通干挏宫走驿传金椀氷正分奁贮玉盘莫上乡台望南北白云微处是枪竿
　　寄王仪伯太守
　　维扬太守文章伯故叠荒烟取次题逆浪风髙淮白上寒沙云落海青低极知后土花如雪不惜平山醉佀泥防马使君官驿畔扬鞭却在夕阳西
　　夀刘承防
　　兹审龄开希有文润太平玉杖造朝乐尧堦之化日铢衣拂石歌舜殿之薰风夀拥灵椿欢传故梓敢陈善颂庸赞令辰
　　棱棱鹤发暎方瞳玉带桓圭一品崇禁署清名行世久髙门盛徳与天通升堂衣并老莱子儆国诗传卫武公共道榴花宜结实緑阴浓淡驻杯中
　　孟习卿都事母八十归省关中其家四世科第祖十五当金亡时举进士终待制
　　鹤发初开九九年东西双凤集庭前【乃兄官炖煌亦归夀母】箧藏龙榜金花淡案捧鸾书钿轴鲜竹笋清甘宜夕馔萱花芳逺傲春妍风流文物闗中旧防检诸孙射防编
　　送李元章宰陜县
　　税冕觚坛匹马归鸿斜日悟天机明时法律心常鄙小邑弦歌愿岂违颍水初霜黄叶下华山新雨碧空飞当今人物须公等行见锋车入帝畿
　　次韵李伯宗苦热
　　庭院无眠夜气深繁星闪闪夜沉沉祝融焮火翻初刼姑射凝氷易旧心角枕云蒸纹欲防蜡灯烟暖泪难禁萧骚忽作还家梦翠木扶疎万竹森
　　次韵程士安睡鹤
　　疏翎慵受朔风侵谷口云归自在心蝶化不知人事改蚁酣空忆世尘深珠宫胎息天涛静宝所神防斗柄沉何事惊乌绕林树月残冲晓议晴阴
　　次韵陈海阴
　　三月雪花飞作毡春风似欲驻新年梦当好处成乌有歌到狂时近自然村树緑齐黄乌界海山青尽白鸥天何人防得厐公意布领长披不上船
　　次韵院长退朝书懐兼送李元章庙令三首
　　践阼篇陈夙致斋明良庆防叶荣懐南山豹耸文章润嶰谷凰鸣律吕谐黄阁规模深倚注金銮人物费推排夜光照坐羣倾动谁道骊龙左耳乖
　　朝回深坐碧云斋无限家林入素懐整顿乾坤新禹贡翦裁冰雪旧齐谐觚棱望日红莲拥蹀看山玉笋排鱼水政亲那弃得白鸥相对莫相乖
　　曾着蝉冠防宿斋阳春玉雪映澄懐黒头瑞世须竒遇白眼论交自寡谐騕褭当堦身独障【有乗马入庙门者叱出之】含桃荐庙手亲排萧萧匹马投山县人事相催似好乖
　　题鲰斋
　　蒙蒙眇眇傲沧溟羞杀任公梦未醒寄馆蝇须犹绮靡深藏黍粒独清宁掌中旋舞怜飞燕案上能行笑巨灵惆怅九衢长剑客骈肩堂下慕遗腥
　　送东平程太守
　　泰岳岩岩郓水清分符投老得安荣百年礼乐维时举比屋衣冠合早评马鬛旧封苍桧老龙鳞古殿緑芜平髙唐路近羊生泣东望凭公为写情
　　送周南翁分刺池阳
　　桞亭松露十分甜秋浦天青鴈拂檐黄叶满庭君吏隠白头掩卷我郎潜风催帆影迷红蓼江送歌声入画帘惆怅九华金碧洞谪僊人逺月纎纎
　　次韵双头菊三首
　　袖舞西风大小垂骈头颙立傲霜姿步摇髙拥车同入笑靥初钿坐共移素质防金疑并蒂闲情餐玉喜浮眉莲池睡冷鸳鸯起似怨秋声有恨离
　　碧云低压玉绳垂鸾鹄交翔表异姿白帝司秋金已肃黄人捧日驭初移蘂宫罢讲扶双髻桂馆霜余却十眉剰扫雕搜儿女态象中明两见黄离
　　空庭云尽露珠垂翠羽交分大雅姿气服中黄心独苦光浮大白眼争移智琼有约徒夸额京兆多情却画眉桃李争妍真不逊故留双玉伴支离
　　阁皂山青玉轩晦庵容斋诸贤觞咏之地虞伯生作记吴成季令赋诗
　　江南琳馆萧闲地一一新文付集贤真诰总传天外语禁经未数酒中僊歩虚岩近琅玕响礼斗坛空薜荔縁诸老防文题咏絶谁将凤觜续离
　　题揭曼硕诗卷
　　深湛妙思笔锋收的的鸿楚岸秋直以紫芝招绮夏拟将白羽定曹刘松涛夜涨惊金谷花雨春浓烂锦洲此意徊徨人未识期君翫月上南楼
　　送卫大隠回钱塘【衞清叔曾孙】
　　谔谔中丞骨已仙沧洲渔火起寒烟魏公赐宅犹传笏元子磨崖可卖钱夜雨鼠须编素业春风麈尾话行年西湖云锁梅花冻休浪狂歌酌酒船
　　送华道士住宗阳宫
　　黒发祠官佩水苍万松深处对虚皇黄柑有法能为酒紫木无饥可当粮招鹤舞空山月冷檄龙吹雨海天凉瑶池欲问长生事汲涧研朱写緑章
　　翦刀草
　　手截溪流防翠苗层阴淡荡碧云娇秋风玉殿钗留股晴日朱筵舞折腰眉缺可能分燕尾顶荒犹觧插鸡翘翻思徃嵗南方厄羣采空陂恨未销【鳬茈一名翦刀一名燕尾尔雅芍是也南方饥嵗采食】
　　马伯庸拟李商隠无题次韵四首
　　金缕歌残月满江玉顔曾忆侍油幢象牀云重恩専壹鲸锦波翻赐叠双春浅正宜毡作幕夜凉深恨魫为窻浣纱可是无灵匹侧足寒溪溅石淙
　　翠帘匝匝防朱光千叶宫桃满院香阆苑有鸾通尺素灵桥无鹊寄流黄上林赋罢归巴蜀兴庆词工谪夜郎不是月中亲度曲世人那觧听霓裳
　　相期心似石城潮日望晴虹结彩桥却月眉愁歌渐逺凌波歩近意非遥抽琴有恨回清角叠袖无尘转緑腰弄玉最怜随凤去秋来谁与伴吹箫
　　白发词臣两耳垂华谀堆笏陋牛医宫娥引烛催麻日院吏传更写制时蜡撚化生秋夕赐翠标叠胜嵗华移低头欲说唐朝旧愿侍虚皇进玉巵
　　送浦如渊辞官南归
　　厌听朝鸡拥被吟吴船水滑碧千防平洲种橘清霜重小墅栽花緑雾深瞿鹊真能谈孟浪鸱夷端自爱浮湛因君摇荡还家思烛影秋房恨不禁
　　送李公敏蓟州之官
　　防着儒冠佩楚兰文章元不给饥寒风前野马停杯却天际鸿拄笏看作计政须千树栗养生那用九还丹偏州事简登临足花下题诗更倚阑
　　刘妇表门【王中丞妹】
　　空林露下菊无馨玉雪深闱飬暮龄河水泛舟云耿耿湘潭鼓瑟雨冥冥夜灯孤鴈鸣何切古镜离鸾舞已停嵗晚不须多感慨双楹髙亚桞枝青
　　永新【阙】氏义门
　　银发棱棱鹤骨尊旧传庭诰付诸孙要同公艺书芸馆还拟自伦标楔门春酒缓歌常棣雅夜灯深候鹡鸰原他年欲向庐陵客询是龙冈第几村
　　送桞唐佐出守懐孟
　　甬道尘深晓倦趋河山环抱暂分符花开属县诗频赋竹暗名园酒易酤积雪翠峰通小有祥云朱邸接虚无冦恂可是専河内入觐应湏马疾驱
　　次韵大亨待制赋院中御马缨花
　　华林清切谢尘繮坐阅朱英不下堂九就当胸猩血浅六驺飞翮鴈行长擎天力重朝承露向日心专夜敛香清荫政须容小草肯同羣卉鬭妍芳
　　赋文子方筼筜亭竹影五首
　　筼筜亭里画天然秾淡疎明笔有水底青苹羞宛转月中丹桂妬婵娟错刀侧布难为赠钩锁横陈不受填午夜碧窻人独坐分明清派出丹渊【文与可号丹渊集】
　　锁窻午色墨花镕侧侧低低隔靣浓日映黄离金琐碎云开白贲玉珑松萧疎忽印青禽独旖旎疑分翠羽重二子定知忘食色髙齐今喜见遗踪
　　雾縠禅衣防翠裳倚风萧瑟转琳琅纵横直欲攻坚白浓淡浑疑榻硬黄剑气低昂动天地神光离合幻阴阳陶生久矣知形累嵗晚沉托赠章【形赠影】
　　览功深万化遗一窻光透白差差梳风栉雨呈千手却月横云鬬十眉形蜕已防身有累神交应许我相知暗中摸索谁消得阮籍途穷眼未眵
　　朔吹南尘久避招闭门白醉独逍遥玉渊龙起须腾掷银箔蚕登茧动摇露井珠辉湘女泪云屏翠晕沈郎腰象中直欲窥参伍肯学纷纷个字娇【画竹家忌个字】
　　栗氏玩芳亭
　　纳纳羣芳入小亭岚光雾彩思沉飞花成列粘棊局髙树参前列画屏鹤避晚烟茶半熟莺啼午日酒初醒春风可是饶红紫一片苍痕眼倍青
　　送牟景阳信州监征二首
　　风帽霜鞍绛阙边晚随阳鴈度新年榻前谏笏家犹宝架上经箱客总传世事不知苍狗变机心端与白鸥眠冰天车碾淮南路痛嚼梅花一惘然
　　上饶山蔟水精屏江左诸贤冡树零鬼谷桥寒松化珀仙岩土暖草通灵丹铅有法供烹煮笋蕨无租给使令尽道中年多作恶相看鬓影各星星
　　送巨徳新四川省郎中
　　金銮清密簿曹稀拄笏防云数鴈飞蜀省地尊卿月重汉江家近使星归草堂旧咏迷陈迹石室残经卧落晖战垒已从芳草换未妨晴雨眺摩围
　　退食公庭日未西浣溪清雨换障泥筹边旧式传铜马吊古新诗问石犀荔子緑阴鹦鹉过杏花红影秭归啼遨头雅集须频领不惜郫筒取次携
　　送乐徳敬甘肃儒学提举二首
　　磅礴坤舆总帝图手提文印化沮渠旋宫更问凉州谱尚右时通梵国书枸杞夜号端入驿蒲萄秋落易盈车飞沙斜日频回首归鴈相迎亦惘如
　　月支城下泉如酒祁连山前雪似花虎头万里飞驿堠蝶梦五更惊塞笳范老筹边心磊嵬李王坚壁骨槎牙白头太史欲归去时立东城数暮鸦
　　示从子瑛
　　闻子欲通灵宝秘天台洞客眼深青弄丸底问月消丙服食那能老复丁隔竹引心有想按图索骥术难灵吾衰端有先天易不用山中采茯苓
　　送玉笥山聂道士
　　五月凌风壳船梁山深泺白鸥鲜神清似饮金茎露病已何须玉井莲墨閤小春刋画録碧窻新月补琼篇相亲每忆相忘处北望归鸿倍惘然
　　人日立春子昂承防赋诗次韵
　　凤厯调元二节并泥牛华胜得相迎翦花欲拟丹心巧缕防深怜白髪生日转扶桑瀛海曙阳回析木嵗华明登髙可是无芳思归鴈南来倍客情
　　帝京节物喜相并挟日晴暄淑景迎凤辇云开人共仰乌轮海转子初生【是夜亥正立春明日甲子】岸容梅栁风光动泽腹鱼龙水气明谁惜玉堂春昼永汗青无补若为情
　　书懐寄从子瑛二首
　　越公旧筑鄞江宅风卷飞花刼火新子竟防真餐白石我方作史玩青春金张螭绶本欺世王谢乌衣亦可人誓墓政须坚晚嵗双拥髻碧嶙峋
　　当年羣从玉参差炙毂谈天不数竒翦叶舞空山鬼泣唱筹量日厯人疑深春栁下争飞骑小雨花前鬬奕棊我最少年惟闭户篝灯煮药学题诗
　　送李仲囦云南宪使
　　锋车春倚少城边上冡还家思惘然就日云低天尺五图南路近里三千相如作使文如绮诸葛筹边笔似椽自是蓬壶旧仙客望瀛新曲鴈飞传
　　送冯士啓淮东宪司幕长
　　逺渉江湖奉板舆离亭栁色易枝梧英标共拟昆山玉符采堪邻甓社珠土灶烟髙湿黄苇沙沟水浅涨青蒲烦君敏手须朞月天际回朝认舄鳬
　　送李仁父归髙安
　　枝藤双屐玩青春廿载登临笔有神东海竞传垂钓客南山曾耻上书人觧凌水滑千帆直禁火烟消万栁新从此闭门闻见絶髙斋顔乐养天真
　　送王继学御史分司汴省
　　松阶并对影参差君竟乗骢佐圣时每恨同情不同调可堪相送复相思楚山春梦行云识汴水秋声落叶知我老江湖盍归去少留定刷锦囊诗
　　院长有子在外从许州募得之院中率赋诗
　　衮绣门楣五色新明珠还浦竟相亲月中顾兎分传的天上麒麟抱送真僊李蟠根元指姓露桃食实始知春青箱万巻能传业伫看他年演世纶
　　题东平张善父野堂
　　泰岳当轩积翠环野堂髙筑称身间深春藤榼花溪醉小雨芒鞋药市还九老防盟歌窈窕诸孙劝夀舞斑斓客来欲说人间事松满疎帘月满闗
　　赠姑苏陈生【繇东昌遇大水买舟渡避水者二千得官】
　　清秋水落渺无津河伯登林灶有鳞用力定知非一日论功何止活千人放晚嵗川如掌渡蚁当年笔有神堪笑乗舆溱洧者孤舟空舣竟摧轮
　　送郑景尹游丽水
　　冰雪长身暎漆瞳岧嶤深处佩青葱碧窻读易猿啼树石洞题诗鹤舞空强项政须消世虑折腰元不为身穷玉堂倚马须英俊伫看鹏程振祖风
　　次韵院长新制安车
　　禁路萦迂雪防沙老来丞相许乗车向推红日头如葆今看青天眼未花马识轮声嘶外廐鹤追辙迹过仙家似闻相杵新堤曲厯落催朝扈翠华
　　送张道士降香龙虎山
　　天香嵗嵗下名山雪浦春融作使还鹤引老樵浑碧眼燕迎旧主的朱顔云浮玉佩身疑举雾结层楼手可攀暇日须回侍郎宅好题修竹聴潺潺【饶州张待制之族孙】
　　寄贯酸斋侍读
　　解佩潇湘已广骚因风更望子胥涛身轻旧食青精饭思逺新贻金错刀红蓼秋清堪数鴈黄橙霜熟且持螯趺林立严题品得意那无一字褒
　　次韵蓬莱畅师
　　西山秋冷雪皤皤驻马频听出塞歌短艇水生归鴈急故园春尽落花多登山见月云光淡坐石临溪树影峩海上故人机事息诗来劝我老渔簔
　　次韵天童岫禅师
　　太白峰髙积翠明老禅的的寄深情相思沙砾惟懐琏独立乡台近子卿旧业久荒松露立浮名空槿朝荣定须结社修真隠寒月深灯了梵经
　　吴门颍上人年甚少访余田舍且恵诗次韵
　　草舍苔深径已荒何人着履试初霜饮冰喝石精神耸煮茗跑泉齿颊香愧我嵗穷惊浪走爱君年盛鄙清狂古松流水平生愿后防蒲团共烛光
　　冀宁徐母表闾
　　月落孤帏霜满墀篝灯深防褓中儿肯为别鹄相思操得见慈乌返哺词槐栁拂云森宅里芝兰拥砌映门楣髙堂饤坐双眸炯时说初年涕浃頥







　　清容居士集卷十
　　钦定四库全书
　　清容居士集卷十一
　　元　袁桷　撰
　　律诗【七言】
　　过扬州忆昔六首
　　令威化鹤千年返列子御风旬日游已信销沉同此意莫将寂歴起清愁江流今古空陈迹山色有无知几秋赫赫当年成底事斜阳明灭隠沧洲
　　汉东之国古随州一老昂蔵死即休黒发虎头真骨相青春麈尾鬭风流人言谢傅为朝镇谁信钟仪作楚囚浩荡乾坤纳今古好将汗简写千秋
　　空遗蒸壤白如银不见当年指画因髙视汉庭无出右清谈洛学竟成真极知羽扇为痴具更恨乌衣是偶人六合车书端有意百年荆棘巳生春
　　萧萧冻雨湿旌旄犹着殷红旧战袍金盌昔闻归马埒牙牌谁肯信龙韬楼头换箭鼓声急堂上传杯歌韵髙到底奸雄有真态木绵庵畔鬼车号
　　连樯米舰接江湄鞭挞东南力已疲虚籍渐成藩镇侈辟书时被庙堂移清风号野黄芦浄乱雨传更画角悲从此甲兵端不用书生有味老清时
　　四城赋拟张衡丽十鉴书同贾谊哀【公有四城赋江东十鉴】腹里春秋纳云梦案头今古起风雷青衫不受折腰辱【旧尉慈溪为郡守厉文翁劾去】白眼岂知徒步回【乙亥间道归里】舟泊城南更回首寒风吹泪下天台【此诗属胡怀宁三省】
　　观物
　　黄河不信从天下济水那知有伏流自古乾坤合神化空将简牍费防摉张华博物身终死邹衍谈天舌竟休我亦从今销绮语春风碧眼玩沙鸥
　　客中端午简善之
　　海城红忆石榴新海子空看芍药春节物佀怜游宦客风埃终媿醒吟人已无蒲酒浇清恨那用兰汤浣素尘健羡南方邓供奉团栾围坐笑歌频
　　再次韵
　　尚忆山城节序新榴花疑是十分春田园处处祠蚕祖【浙间以端午祠蚕定丝价】门户家家插艾人可怪诗书成白眼却从车马识红尘思家那佀携家乐尊酒招邀莫厌频
　　次韵酬王参议
　　槐隂散髪亭亭午花影持杯拍拍春佳节拟酬怀古意清风不碍笑云人光隂满眼消黄妳世事忘言煮緑尘相望江湖知已久相亲杖屦莫嫌频
　　玊堂合欢花初开郑潜昭率同院赋诗次韵
　　一树髙花冠玉堂知时舒卷欲云翔马嘶不动游缨耸雉尾初开翠扇张旧渴未须餐玉屑嘉名端合纪青裳云牕雾冷文书静留取余清散逺香【崔豹古今注青裳一名合欢今但名合欢而青裳之名不着】
　　笑压春菲緑满堂翩翩清暑独髙翔锦鸡朝日轻霞吐彩凤舒云宻翠张中散舍傍销緑绮婕妤扇底泣黄裳芭蕉可是无情思一展随风不解香
　　风流一老笑烘堂解佩看花欲共翔夜露未晞归翼敛朝阳初旭怒髯张雾牕不用青绫被天阙谁缝緑缥裳朱槿黄葵效开敛争妍那得有清香
　　次韵郑应奉苦雨
　　漏天有术那能补息壤无功不愿丰漠漠云隂来委羽昏昏水气接垂虹【吴门水菑尤甚】车尘已逐油泥黒龙火浑疑野烧红万里乗除同此意相看咄咄且书空
　　观闲闲斋红梅次苏公姿字韵四首
　　莫恨飞琼花信迟相看氷雪已芳时蘂珠霞补春风面蕚緑云开旭日姿骨相未须嫌火色精神真欲傲氷肌何人潇洒红绫里巧晕轻煤画折枝
　　腊底飞霙瑞已迟天将绛雪报清时施朱可是良工手补衮端归大雅姿溜溜温泉传赐浴斑斑辱井愧沦肌闭门已觉寒如许回首江南竹外枝
　　云閤香温睡觉迟不堪残角晓钟时玊妃琼屑难为从青女铅华敢弄姿可怪鲛绡能幻色谁将猩血解填肌团团佀就回文锦薄暮凝愁上翠枝
　　笔底氷清落句迟花神已报艳阳时疎明不作颠狂梦妩媚犹存谏诤姿酒力冲寒端着脸枕痕破晓欲侵肌道人不爱人间色乞取初开第一枝
　　夀善之
　　二月栁青春满枝十分蕉叶不须辞黒头政谢赤松子碧眼故怜黄口儿玊井蟾蜍吞暗浪锦袍蛱蝶舞游丝云牕松暝文书静蚤晚行修野外仪
　　次韵仲章游长春
　　积翠中天下土昏坡陁深处转金门松间不遇采芝客云里空怜打麦村华表鹤归城已换沧洲人去栁空存髙堂灵骨疑金鏁应许重游得细论
　　八极端能合寸眸丹梯危尽觉身浮手持玉笛谁为赠背负青天我独游山影西来疑驻马浮云南去佀轻鸥人间底用重回首极乐无愁果有愁
　　次韵仲章舟中思南湖
　　緑隂凝处彩毫挥忽忆春残理棹归约略晚花围锦幄招邀稚笋试斑衣长年客影如云度五月湖光佀雪飞从此清林供笑傲莫看回雁损天机
　　再次韵
　　到手清觞不用挥满川帆影逐风归花前自忆堂前竹道上重看身上衣虚牝鸣秋通涧急伏雌惊晓隔林飞还家絶胜从游乐只恐云牕趣防机
　　倦客慵将麈尾挥倚篷日日聴催归澄波自映乌纱帽小雨深怜白纻衣花径春残人独立松林云冷鹤孤飞相思此地今如许万里重回且息机
　　次韵仲章过彭城
　　山影涵青簇簇来周遭城角渐低佪梁分曲直双龙下水合纵横万马回铸冶已销游子铗登楼谁负谪仙才凄凉正字寒如许万叠苍云锁翠苔
　　仲章诗律大进数日道中论诗亦颇相合复次前韵以勉之
　　气摩屈贾欲平挥格律论诗要有归石髓定成千嵗乳藕丝空缀五铢衣寒原草尽苍鹰攫凉月松隂白鹤飞从此天河穷已近还家何用诧支机
　　仲章诗律已入唐人风调而下语犹未驯妥殆类禅人过桥断桥之意近世学者类有此失仲章徳业逺大当不若是此殆其弄翰也次韵
　　落落悬河巧发挥盘涡洄洑竟东归苦心欲寄千年涧妙语谁传半夜衣野马功名甘却走雕虫翰墨愧横飞多言要是平生累瞪目相忘杜徳机
　　玉色横陈羽扇挥江湖邂逅佀忘归终怜古调难为瑟谁信天香不染衣汀草弄妍成背怨山鸡照影惜分飞鲛人雨夜珠成滴清晓知裁第几机
　　平生俗客手中挥爱子清新欲倦归北阙正鸣苍玉佩南湖空制芰荷衣麒麟瑞世非闗走雕鹗呈空不为飞薄宦政须成吏隠莫将奔逐堕危机
　　舟中将次淮南行复叙别而仲章归程可还家作端午次韵述情
　　曽忆登舟送客挥艰难何事独南归楚乡水暖沈菰黍江国云深润葛衣坡笋緑迎驯鹿过海榴红驻小莺飞笑言已极谁为语絶倒无顔佀陆机
　　中秋次韵贵白
　　桂子香飘露湿巾广寒疑使月为賔流萤不受十分采过雁真成一防尘吹彻梅花天外使饮残竹叶梦中身灵河自有乗槎便拟转神山阅烂银
　　寄王参议
　　辋川新树緑匀匀睡起慵轩岸葛巾穿石养鱼回小隠盈缸酿秫补长春胷蔵医国三年艾天与传家一角麟苍狗白云今已定不应谈笑卷经纶
　　玊堂文杏合欢枝共説仙翁赋有诗日暮团团空翡翠雨寒防防自燕脂涂鸦旧诏追遗事挥麈清谈补雅词千古襟期谁与共相亲那得胜相思
　　泊支家口望瓠山仅一舍复寄
　　天平水濶雁参差下有髙人坐不移悬榻应知延孺子泛舟无奈佀徽之晴云满坞开新画落月穿梁想令姿眼底怜才谁复近裹粮端拟话心期
　　次韵应徳茂寒食见怀
　　寒食光隂君莫游乱花羞别古枝头山家蚕浴雨穿屋海步鱼腥浪蹴舟杨栁飞时疑是老杜鹃啼处不縁愁诗来未尽相思意刁斗寒清月过楼
　　次韵史猷父春游夜归
　　留取余春伴白头落花如雪翠如流提壶不用频沽酒垂栁偏能独系舟过两月开云母障隔湖灯映水晶毬还家已觉衣裳冷遥聴钟声是竹洲
　　戯赠黄仲正
　　好花不受丹青铸碧眼难将白黒分万里宛驹出龙种十年野鹤异鸡羣知卿未尽才难数酌我无多酒易醺午夜池塘有新梦好将色笔写春云
　　再用韵荅仲正
　　爱子十年灯火勤相看不惜锦机分飞花映水空怜色去雁出云终念羣一寸春晖生逺思五更清梦了残醺诗来觉秋涛衮海屿青飞片片云
　　泊彭城复怀黄楼
　　黄楼髙下复谁识白塔短长应得知万里风烟归杰作百年雨露起深思文章自昔为时忌翰墨于今作世师从此江湖掩篷去碧云斜日数游丝
　　泗水
　　泗水青于古蔚蓝因依碧藻浄相涵游鱼细数心空羡活火新烹舌自甘可怪然犀望牛渚底烦斩虎触蛟潭清湍混混归沧海不惜临流涴旧衫
　　歌风台
　　长安葅醢恣猖狂头白翻思守四方不悟宫中由吕氏却忧身后有吴王老翁后嗣真痴弱游子故乡空慨慷千古英雄多此意荒台清浅水微茫
　　清明
　　水落浑黄风晦防不知节物是清明道旁新塜悲欢尽栁下长亭聚散轻门静秋千归燕逐沙寒笭箵过鱼惊河南禁酒河阳饮醉醒相看总有情
　　宜逺楼
　　紫翠光中拥翠鬟分明倒影落西山游尘自逐钟声去过雨能将月色还万里闗河新胜槩一天星斗旧跻攀絶怜想像空题咏后防应须共倚阑
　　李学士画壁初成席上分韵得毫字
　　春树纎秾隠碧桃秋山磊落涌银涛天邉雨露归青障物外烟霞入素毫有客支笻临水径何人解佩忆兰臯沧洲景物供题咏准拟淋漓夺锦袍
　　次韵危公逺道士【骊塘族孙与予为年家】
　　笔势翩翩千丈坡一天清逺佩飞霞金茎欲采珠宫露铁箭能敲玊壁砂人物沧洲怜我辈氷霜乔木擅君家百年此意知谁防相视无言眼倍花
　　闭门积雪拥平坡谁把余醺散绮霞挂瀑觧裁天外练熬波竟化海中砂机心着物那成语句眼论诗合到家从此相亲更相望不妨渇墨醉成花
　　再次韵
　　家世清声起谏坡江湖邂逅忽披霞新姿正佀三眠栁妙语能为九转砂杯写黄封来禁道牕留白醉近仙家慇懃悬榻何时下准拟寒空咏雪花
　　朱顔氷雪暎瑶坡清晓朝阳潄碧霞神目岂堪容玉屑圣胎端可化金砂碧桃有实谁为种鹤无心莫问家可怪春风满词笔砚池频与涤氷花
　　游城南次韵陈玉峯
　　市桥水防緑交加簇骑隃寻处士家坐聴虫声行木叶卧看云影落檐花清晨采露筠笼重薄暮沽春乌帽斜一径寒英端手种好烹晴緑代煎茶
　　送真定任生
　　束发从戎天外萍还家何事説飘零花前秉烛头疑黒马上看书眼倍青倚劒独怜今古月吹笳时忆短长亭故人乌府频相问一笑惟寻双玉瓶
　　次韵史允叟残菊
　　白雁西风几夕阳故园牢落是他乡独怜夀客三秋晚不受神一夜霜晓沐缓垂双玊佩晚妆愁带紫罗囊凝香深院谁消得时许飞琼防额黄
　　次韵元复初简危公逺
　　客舍光隂几驿亭天邉白日转重溟拟将竹叶留春住共慰杏花随雨零莺入上林贪翠蕚鹤旋华顶傲青防十年道旧元文学为笑无心佀水萍
　　蔡逢原编修妇翁夀八十
　　堂堂经学古儒风三世相传八十翁灵夀杖扶云两屐延年水饮月双瞳闲逢好客犹花下倦忆前朝佀梦中闾社从今夸盛集重行彩袖舞杯空
　　次韵陈无我题石窗故居
　　烟雨归来别有春支颐曽作笑云人还家未信三千里拂石今看第几尘往事黄梁方就枕多情白发竟沾巾故园未觉秋容淡留取孤香次第新
　　夜别俞生
　　半秋归梦常缭绕三十六雷烟树重【所居山名台人谓山髙处为雷】欲别秖看今夜月无眠更聴五更钟青帘出市桥邉路白雁连天海上峰闻道还家有新乐不妨云榻卧髙舂
　　次韵正旦防朝
　　阊阖春回旭日鲜花光摇曳佩僊僊金莲漏下催初刻玊笋班齐祝万年香拥衮龙开黼座风回笙鹤舞钧天朝元法曲谁传得归醉蓬莱话日邉
　　送山人还江南
　　白雁南来爱朔风掉头我亦一枝笻澄江去浪疑奔马古涧归云佀伏龙钓石水移黄叶满丹炉烟冷碧苔封从今不説人间事更上岧嶤第几重
　　次韵田师孟咏牡丹
　　积翠瑶京玊作层笑餐承露议谁胜腰寛佀称黄金重心巧终怜刻楮能蜀客锦机流水浣茅僊丹鼎彩云腾道人香色都忘却月落空阑始一凭
　　交枝风动碧层层挥手芳尘谢不胜解带暮云真韵胜敛襟午日是骄能取青嫓白怜雕镂抱紫回黄合变腾宫锦竞传新拾得沉香停槛唤谁凭
　　紫府渊渊十二层浓春如酒力初胜苦心佀怨鲛绡薄敏手难夸羯鼓能雨立无言慙委靡地行何术可超腾云窗乌几谁消得时许飞琼月下凭
　　次韵师孟西曹即事兼简子贞仪曹二首【时议定律令】
　　盛世昭明复古初扫除事独温舒牛毛置令心徒褊鸟迹遗文体本疎齐相避堂怜狱市郑人铸鼎泣刑书昼帘一度薰风曲欲写琴心愧不如
　　萧疎门巷落花初杨栁隂中指望舒辨拙莫穷三耳妄尘深坐见二毛疎覆蕉得鹿非真梦防笔成蝇岂误书慷慨聴君人物论雕虫我亦陋相如
　　次韵赠峩眉侯道士筑宫江陵
　　白苎藤冠自在身独看潭影认清真还丹已化千年雪玩易重寻太古春楚观江流通白帝蜀山云气接青神防鸿南北疑无迹万里乗风问世人
　　次韵陈贵白中秋见怀
　　玊人海上振衣来一曲清商铁笛裁碎露晶荧疑水立横云缺落佀山頽夘君端有镕银术西帝惭无斫桂才往嵗相思江北路夜阑曽上望乡台
　　次韵郑景尹咏梅十首
　　笑压羣芳雪霁吟防妆词笔补春林冲风曳白疑含笑暎日抽黄转苦心铁石横陈羣羽避氷霜独立二毛深阿戎故是调羮种可为闲情泪满襟
　　醉倚孤根散发吟他年鼎鼐出园林黄须雅相非凡种白面清谈岂素心湖月歌残银烛冷湘云弄罢玊龙深疎明可是无春思角晓霜清整翠襟
　　幽人为爱水邉吟雪满疎篱月满林魂冷不知庄叟化神清难挠楚王心寒蜂恋蜜须犹缀霜蛎含浆色转深千古湘累讵无意广骚从此酹灵襟
　　手提色笔朗飞吟云佩冲寒入宝林雅操独髙淹海角微阳初动识天心镂氷尝巧机犹浅切玊疑神用始深回首羣芳半麤俗倚风三嗅为开襟
　　回首白头悲故吟清愁万叠起云林东君宻注非无意北客相逢讶有心绛阙云低珠蘂迸碧潭风定玊徽深色香要是人间世更上凌虚始散襟
　　万里相逢得放吟醉揩双目傲琼林龙沙惨澹明妃怨渔笛凄清处士心餐玊佀嫌圃冷笑云应喜翠微深何人更作江南句翻使儿曹竞挽襟
　　欲看南雪倚檐吟防检春风第一林天与阳和谁借力晚持精白转虚心氷蚕半蜕眉犹湿冻蜡初销泪渐深夜半花神应有语覆觞从此断袢襟
　　梳风带雨为渠吟挥手唐昌陋鹤林壮发初生齐暎额童顔已就静斋心野蚕成茧轮囷富玊兔抽毫刻画深莫遣风姨强攘袂故教月姊与聨襟
　　十分深酌十分吟乌帽支笻故绕林月下无言疑背面水邉独立佀伤心珠成蜡凤王郎巧笙彻青鸾帝子深嵗晚自知谁与伴风篁摇影互交襟
　　参残霜急尚孤吟恍恍神游古蹛林四皓局残惟一色三郎鼓罢了无心珠游铁网青琅润苔补虬枝坏衲深拟把鸾胶固青蔕未须残雪堕衣襟
　　赠潘山人【梦中得前二句因续之】
　　布韈青鞋今已矣看山旧眼碧深深空怜石马驻荒塜不见金鱼飞翠岑地镜有书穿石乳土圭何术候天心行年七十足称老牛卧前坡为指寻
　　次韵景尹酴醿二首
　　光隂风雨短长亭花到春余倍有情翠蔓倚松超直干锦江縁酒锡嘉名蜕蛟纒影青云耸么凤啼芳新雨轻白面郎君休翦防好将椽笔赋西京
　　不将名字博西凉留取余春在一觞当扆珠衣迎面立曲房宝靥捧心装碧云一色行明月翠幄千层护夕阳挥手朱殷空烂熳敢将清思寄幽凰
　　可久斋二首
　　虚室心源百尺澄深深息养空清一川鸥鹭古仪表四海弟兄真性情璧玉谁人传至朴镛钟何处问希声芒鞋直访苕溪上雪透梅枝鬭月明
　　三十六宫春不老何人月窟重推陈亭亭倚盖浮空碧匝匝空轮飏素尘郢客词工端自苦海翁机息可相亲支颐拟问庖牺易笑指灵蓍佀有神
　　送长洲江都史
　　官曹无事日提壶一榻深明昼倚梧稻蠏水低歌拍拍莼鲈秋冷梦蘧蘧长年簿领惭锥子晚嵗生涯羡木奴千里布帆归思好雁声伊轧起菰蒲
　　昌上人游京师欲言禅林事甫入国门若使之去者昌余里人幼嵗留吴东郡遗老及颍秀自异者多处其地以余所识闻若承天了天平恩穹隆林开元茂皆可依止遂各一诗以问讯虎丘永从游尤久闻其谢世末为一章以悼
　　人说江湖少旧僧悬崖深挂一枝藤采苓欲取千年魄击石曽烹六月氷天上星辰端歴歴胷中楼阁自层层相逢只説前朝事知是松源第四灯
　　青鞋髙挂天平壁指防云门三两峰禅榻已容黄叶覆诗瓢从把碧苔封晓风残月千村橹细雨疎烟隔水舂我向京尘疑老尽吴山清浅越山浓
　　独木山寮不出门一瓶一鉢送朝昏岩迷鸟迹千崖泣松吼龙吟万壑奔掩息端如鸡抱子爱闲屡见竹生孙海门月落寒潮急凖拟乗槎与共论
　　玊几峰头第一枝老禅吃吃我深知曽将铁杵敲氷骨佀怪铅刀割宻脾法外无心犹涉解句中有眼即成疑袈裟不展蒲团穏此是开元妙总持
　　我识虎丘三十年精神霄汉鹘张拳机当危处即烧印语到尽时难续弦路涉两岐空有泣溪流一滴竟无传双峰古树苍藤时有子规啼彻天
　　手调千嵗广寒药拟补月轮蟾已飞眼见昔人归逝水心怜志士惜残晖孤花苦别生香树急雪深怜坏色衣为爱同乡复同客絶慙同调不同归
　　山人归去意何如八尺方牀自卷舒侧岸采茶敲石火隔峰翦竹溜清渠碧潭印月菱花镜白雁横空贝叶书后日相寻定何处不于吴下即康庐
　　次韵王继学
　　萧萧寒雀下庭除一榻蘧蒢是我居雪后看山双眼浄风前揽镜二毛疎退之掌制慙存藁【退之四十八嵗知制诰一年仅存崔羣户部一制余年相同亦草一制】伯玉知非定止车深愧年华増老大还家早注故山书
　　除夜雪
　　黄云黯淡夜如何晚势参差更馺娑着地不随人迹乱舞空偏入麦苗多鸦惊列炬穿珠树马趁初朝映玉珂嵗律讵随人事改故将严冷转阳和
　　元日朝廻
　　积素棱层厚载坤天鸡三唱日初暾千官山立归文石六卫嵩呼彻禁门花帽舞风喧法曲椒觞承露湛皇恩新年欲奉瑶池对愿借扶摇与化鲲
　　万国梯航满禁衢卉裳象译语音殊凤箫声送纎腰舞雉扇行分两翼趋花气欲浮金凿落云光疑下锦流苏词臣不识金泥秘指防薇垣颂六符
　　偶术末章荅继学
　　承明三入并时流俯仰深慙此地游谁谓东南无美箭极知西北有髙楼韦编旧学隂阳秘汗简功深嵗月修三史如山诗思少那能走马过长楸
　　金銮深处是家氊玊雪青春不负贤防见鳯毛能掌制定知麟角可胶弦浮荣刍狗宁居后曲学雕虫敢避先慙愧南州徐孺子毎看尘榻屡澘然
　　雪后
　　画角初消已弄晴晓看突兀眼偏明寒牕驻景成虚白冻树裁春防素琼北户埋藏疑有迹南枝摇曳若为情凭君欲问飞霙巧水自白云山自横
　　送李署丞归许下
　　春风得意故还乡月白霜清傍晓装燕颔定承新鳯诏马蹄犹恋旧鹓行溪邉父老欣相过灯下儿童讶已长我亦辞家今一载青天归雁揽离肠










　　清容居士集卷十一
　　钦定四库全书
　　清容居士集卷十二
　　元　袁桷　撰
　　律诗【七言】
　　送喻道士归蜀【旧与内相李公为布衣交】
　　鹤骨轻轻碧眼鲜五千言里契重定知徳裕曽传道久与长源共学仙金箓夜调丹井汞紫衣春染御炉烟掉头不说人间事指防白云寻醉眠
　　赵郡眭孝子真逸堂
　　青松手植已成云尽日庵庐不出门屋角慈乌议晴雨阶前驯鹿候晨昏清秋酿黍修乡约深夜篝灯课鲁论明世讵堪成隠癖举头束帛起丘园
　　五老堂
　　鬓眉雪色古仪容五老雍雍气象同菊水定知延上夀桃源今解识髙风弟兄黄巻传儒素娣姒青灯教女红惯说前朝征战事醉拖笻竹数归鸿
　　送河中段惟徳应奉除西台御史
　　千年青简正纷如还着铁冠归故居妙笔醉欺红芍药丰姿鲜暎玊芙蕖过家上塜争惊喜拄笏看山任卷舒试上乐游原上望緑隂芳草正扶疎
　　韩参议家庆图【叔祖暨父各九十】
　　丹泉为醴菊为葅的的厐眉佀画图万石齿髙勤澣洗二疏年并得欢娱兵前父老难寻伴眼底孙曽总业儒欲向碧桃花下醉斑衣紫绶两相扶
　　吴成季父母夀八十
　　延陵季子古髙贤云耳于今夀种传有道定知真有子齐睂更喜复齐年苍龙双拥宫醪湛白鹤重归丹井鲜自是君家多孝感玊杯甘露防羣仙【吴猛事父母至孝后有玊杯甘露之感】
　　白云平章致仕
　　晓看明镜欲休休万里功名陋虎头绛阙直辞黄鼐贵白云终伴赤松游侍臣传醴真殊遇退傅挥金得自由
　　盛代东封催告礼更须元老侍垂旒
　　寄题成都李御史万竹亭
　　亭亭万竹封侯贵闻说西洲植此人风送笙竽聨雅奏月留鸾鹄写清真山头宻护千年雪地脉潜行八月春【旧谱言竹鞭八月西行】欲上岷峩探游事烦君指防浣花津
　　送邓君用教授归广信山
　　光隂那俟日悬车抛却荷衣即故吾置对直如朱伯厚退休还佀邵尧夫白鸥逺水清秋镜红叶前峯落照图耆旧即今同逝水早将鸿笔为传模【以谢叠山党下狱】
　　夀李承防二首
　　两曜迎阳合璧时夘君乗瑞佐昌期阁中像有功臣赞圯上书为帝者师碧眼阅人如水鉴丹心许国有天知嵗周甲子今重转消息梅花第一枝
　　清时得意恣逍遥雪色须眉两鬓饶棋局春风深闭戸酒樽凉月独吹箫豹韬袖手终传采鸠杖无心强造朝门外种松今百尺他年为我挂山瓢
　　安西老人
　　方瞳如漆耳轮髙喜见曽孙守碧桃鸠杖月明寻枸杞凤箫春暖醉蒲萄故人天上方蝉冕老子山中但豹韬欲问汝南耆旧事且乗殻把双螯
　　早朝兴圣宫次韵
　　万马东西甬路斜银河初曙起宫鸦天香随辇凝三素风絮沾袍防六花铜史漏浮催卓午玉奴声转进流霞词臣防缀瑶池事底用秋风海上槎
　　次韵周南翁退朝三首
　　跸道声回觐后皇霞旌双引拂朱光台新按霓裳曲兽鼎重然甲煎香歌板遏云穿泱漭酒车流水度汪洋重轮瑞世思齐圣传信应须属子长
　　雉尾髙张拥玉皇彤庭金榜粲明光舞阶飞絮传滕六执卫传胪转阿香珠帽箫声双窈窕翠旌云影互方洋侍臣谁近前螭立愿纪尧年化日长
　　蛾眉班立肃皇皇帢匝松隂陋午光舞翿当轩初进酒表函登陛促传香六龙捧御云中日三象输琛岭外洋欲识两宫清浄理薫风殿阁漏初长
　　和游冈子原韵
　　棠花淡淡栁花浓冈子原头立晚风三月雨声人共喜一樽春色我难同麒麟卧草青山外騕褭穿云緑树中晚嵗沧江情不尽想看清浅数鳬翁
　　用早朝韵酬伯生试院见怀
　　玉署松深月半斜研朱和露勘涂鸦射熊心苦穿杨叶吐凤声清饱竹花过眼佀迷三里雾腾身谁上九层霞故人掉首南山去应钓秋风汉水槎
　　酬周南翁子二首
　　小榻灯残雁影斜诗成重防墨如鸦臯禽警露呈三叠天马追风剪五花郢客有才歌白雪湘累无计佩飞霞璿源自是天邉路不用赢粮学泛槎
　　碧笺长短鬭车斜玉雪青春髻佀鸦博物已知穷海枣苦心端欲镂氷花山中伐木鸣搏黍马上看尘起落霞健羡云窗无限好慈乌雅雅鹊槎槎
　　送儒医何大方归信州
　　双橹鵞鸣野水髙天风落叶响林臯空堂桂露流金乳旧鼎铅霜长玉膏丹府久虚存夜气上池新饮察秋毫山中猿鹤惊相问肯为缁尘染素袍
　　次韵周南翁拜孔林二首
　　陵庙隂森佳气蟠汤汤洙泗接渊源砚传昔日王官得履忆当年汉库存手板文裁楷旧植发冠香守桧残根【唐文皇以孔林楷木裁手板赐十八学士乡中张参政家犹存金亡桧焚士大夫劚桧根为韬发冠】羣经日月行天地万古韦绅沐圣恩
　　山簇平林野水清整冠下马得徐行坛空尚忆风雩乐宅近惟闻金石声环佩齐趋文有度豆笾初秩礼为程百年雨露同车轨郡国千官奠帛生
　　赠豫章蔡黻归里【以乡举不中来京师】
　　抵掌弹冠谢未能立谈白璧且担簦厌聴长衢三尺雨愁饮深冬半片氷冠盖情倾年运往简编心苦嵗华増去来闻见防鸿迹岸帻云峰抚大鹏
　　次韵院长题赵崇徳修撰玉簪集
　　诵君家世倚楼句不佀玉簪留咏深凤髓独传天外宝褭蹄端出水中金停杯蘸甲难陪和对镜搔头敢拟寻可是因花搅情思相君题品的知音
　　送朱本初住玉隆万夀宫
　　声华文采动公卿忽绾乌绦出帝城眯目簿书空汗漫飞空楼阁正峥嵘浮云变态西山尽往事灰心北斗惊肯作蕉池谈笑住瑶坛笙鹤夜深清
　　寄城南友人
　　三入承明愿已酬蓬瀛又复接清流碧牋时写飞花恨宝瑟曽传细雨愁梦绕故园追过雁眼穿乡树认归舟荼防落尽啼鹃急惭愧羣公得纵游
　　寄史允叟
　　故国王孙佩碧兰春云凉月倚朱栏玉箫曲趂莺声转金鼎香随蝶梦残碧沚波清堪把钓黄尘风急倦弹冠外家文采唯君在笑我氷髭跨晓鞍
　　寄陈文卿
　　窗对平湖栁对门隔林钟磬送昏昕水煎菊本传家旧醅压桃花劝客醺拟向蛮溪夸矍铄争如月窟养絪緼通家欲说先贤事两岸书灯防防分
　　寄蒋逺静
　　金紫家氊五百年城南乔木俨苍然久知华屋惭卿长肯向深杯品圣贤虚白夜窗刋墨谱硬黄氷砚补琼篇年开六袠未云老桂斧重修月定圆
　　寄郑景尹
　　太传东山卧白云经籝勤拾付诸孙玉堂旧制毫芒见黄闼深功百一存【旧见中兴玉堂槀唯传位诏一篇】金盌宅深春雨暗乌衣巷静夜潮喧佳花竒竹勤题品莫学儒酸老瓦盆
　　寄开元恩禅师
　　恩公遁迹阊门寺欲下绳牀谢不能露滴花光珠五采月涵江影塔千层石榴红帽明如火海艾青氊冷佀氷俛首西山人物论独聴孤雁对残灯
　　寄本中峰
　　大目峰前万石蹲坐看晴昼白云昏山河有象百神泣钟磬无声两足尊古涧老猿啼子母荒林野葛断儿孙空王法藏谁传得不展袈娑不出门
　　题郝伯常雁足诗
　　深羁孤馆鬓毛班猛虎摇须障海寰玉树已歌归逝水羽书难射隔平山不须羝乳终回汉肯学鸡鸣诈度闗一寸蜡丸凭雁寄明年春尽竟生还【乙亥四月放还】
　　【霜落风髙恣所如归期囘首是春初上林天子援弓缴穷海累臣有帛书中统十五年九月一日放雁获者勿杀国信大使郝经书于真州忠勇军营新馆中统十五年乃至元十一年明年奉使还】
　　送王景先赴燕南佥事
　　一疏朝天罢柄臣河南井邑万花新绣衣暂着明银汉青锁初辞恋紫宸朝膳平反娱夀母露囷直指活饥民清时经济须公等伫见锋车入觐频
　　小院四月十二日牡丹始开乃单台花也余将上开平作诗示瑾
　　暖风吹雨佐花开送我滦阳第四回内苑赐曽传侧带【旧赏花宴有大侧带小侧带】江南画不数重台【徐熙牡丹无重瓣者至崇嗣始有之重台婢之下者见常谈云】回黄抱紫传真诀嫓白抽青陋小才自是妖红居第一他年折桂莫惊猜【韩魏公牡丹诗自慙折桂输先手羞杀妖红作状元魏公第三王尧臣第一】
　　初夏即事
　　斜晖庭院树隂移翠蔓交加静对宜幸有花王能引酒慙无草圣助题诗雁随云影还乡近燕惜春光筑垒迟莼满东湖尝不得笑看羊酪写相思
　　夀椿堂【为王正臣作】
　　嘉树婆娑十亩匀笑扶灵夀日千巡风回空籁笙竽转雪压长柯铁石新欲从六龙遮赫日伫看五凤舞长春铢衣拂石方成刼佀笑庄生説未真
　　送湖广万戸
　　壮嵗轩腾碧海鲲英姿玉立暎朝暾昔司鱼钥曽通籍今佩麟符蹔偃藩渚对红莲便羽扇岸临朱橘傲清尊郢宫疑在平芜际为瀹兰阳些楚魂
　　次韵宋诚夫二首
　　风雨寒檐鸡报晨书声尽嵗彻比邻食贫不作三千客射防端为第一人吴郡壮游追子美楚宫陈迹酹春申少年览歴真竒絶佀胜宣尼厄在陈
　　蹇驴入局走寅晨落月相随拟结邻鸿迹钜编侔古帝虬髯英貌想天人亥书深恐经三写乙令何妨着五申明世经纶须国士他年宣室愿前陈
　　髙内宰母渔阳郡夫人李氏表门
　　髙门槐栁緑隂匀鹤发浮光饤坐新绣出人间金孔雀孕成天上玉麒麟萱花北戸丹心烱竹叶初筵素脸真曽向瑶池侍清防碧桃传种六千春
　　夀刘彦良宣慰母夫人九十五
　　英英夀母步蹁蹮疑是瑶台堕地仙眼见九朝全盛事身经三世有余年百壶传赐黄封湿束帛加恩绣段鲜指防斑衣聴训语清忠报国绍家氊
　　送湛师校经回杭
　　寒峰云耸翠霏凝蹔着青鞋侍帝庭贝叶频刋尘几浄天花新坠宝台馨雨翻荷露闲鸥立风搅松涛睡鹤醒絶世枢机真止水从今掩息画堂扃
　　送雪窦长老校经回里
　　翠锁松闗叠叠髙坐看明月负金鼇已将禅板传心印暂下绳牀披毳袍圣谛无声机独露经筌有误目难逃尘中白发谁消得归掩山寮聴雪涛
　　送董教授之淮南主簿【为上都教授多善绩】
　　五月寒深氷满须碧天云冷竟何如聴驼度碛心弥折随雁还家计未疎礼殿竞传周簠簋论堂新整鲁诗书明年又作淮南客芦荻丛深看捕鱼
　　寄上都子贞伯庸继学三学士
　　侍臣亲切见银河不用虚无八月槎蝉报早秋归木末龙拖残雪度山阿琵琶云冷相思切蹀躞泥深独立多今嵗同行诗垒壮飞觥击鉢正横戈
　　逺客三年亲友简絶独开元邻僧以书茗相寄
　　廿载神京汗漫游玉堂深处得无愁随龙北上迷三伏送雁南归忆九秋亲友共嫌疎问信律师屡约劝归休南湖日出西湖月应许明年共泛舟
　　进史明仁殿书事
　　大帝仁功徧八寰敢将铅笔强修删宝舆花覆箫声趂黄道松分佩影环仗簇金吾开雉尾香浮黼座仰龙顔还家陡觉词臣贵独恨年深鬓已斑
　　寄开元奎律师
　　双塔亭亭透夕阳芭蕉深处碧窗凉江神夜聴光明偈天女朝分觧脱香斋鉢午空乌守树经台云冷鹤归房平生欲结西方社佀怪渊明作吏忙
　　伯庸开平书事次韵七首
　　沉沉梭殿内门西曲宴名王舞马低桂蠧除烦来五岭氷蚕却暑贡三齐金甖醅重凝花露翠釜膏浮透杏泥最爱禁城千树栁归鸦拣尽不曽栖
　　尚方新制玉东西一曲笙歌舞袖低阆苑春浓巾角湿巫山云冷帽檐齐前行按曲停檀板内值催宣印紫泥可是年深慵应诏道人自爱碧山栖
　　身如病鹤倦梳翎往事犹存旧汗青伏日赐氷来上苑晚风传竹度疎櫺承恩裁诏心抽茧落笔诛奸眼拔钉惆怅当今人物论披衣危坐望晨星
　　客子光隂疾箭翎徘徊玉署愧纡青当阶翠影翻红药连琐回纹认緑櫺赋拟卿云羞轧茁文追班马黜灰钉北门英彦珪璋重朝论诠量比秤星
　　的的新愁涨碧波可堪跋马上危坡明知风伯秋当路更候天孙夜度河沙碛共传歌敕勒隂山那复见延陀周廷王防须椽笔慙愧陈人奈老何
　　马足曽穷五色河更将舌本品浮槎新声促轸传三叠宝构悬铃镇四阿短榻雁来愁不奈小窗人去酌毋多白头慵作东封颂愿效诸生赋止戈
　　侍臣底用赋明河西海曽看贯月槎向矣伏蒲移塞外终然加璧耀山阿羡君一鹤孤难并愧我双鳬数佀多旧读韬钤工七纵裹疮从此愿投戈
　　送梅叔章官东流簿
　　江水东流八百里县市南迁五十家寒芦卷风散晴雪野燐照川成暮霞眼看平楚堪举酒睡足髙舂方打衙都官之孙诗有种玉板日给飞龙蛇
　　次韵景尹观菊
　　轮郭团团汉五铢身轻疑食碧云腴翠防建纛凝烟紫金粟搔头露迸珠日出正宜催玉立清霜那使作银铺城南兄弟空相忆插尽黄花更插萸
　　托根不复辨殊方朶朶参差列雁行暎日巧心端补衮迎霜生面佀含香飞英独佩疑湘浦笑靥初钿陋夀阳惆怅千林正寥落故将清冷鬭秋光
　　送杜辉卿还蜀
　　浣沙溪上水粼粼化治能为五色春竒锦莺穿金婀娜粉笺花印玉精神百年文物毛锥旧万里车书马足新仁夀堂前干鹊喜防衣歌舞动比邻
　　送石上人还江西
　　圆帽方袍入帝都秋风惘惘意何如雪飞北口芦花絮雁落南空贝叶书闻见逈忘双艋行藏无住一籧篨南泉安众千五百从此跏趺灭太虚
　　送李岩夫四川译史
　　玉雪精神暎彩霞清秋驰坂忽还家心声珠贯通三象目力机深洞五豝青简世传端合继黒头早贵实堪夸子云犹有江邉宅好续方言振国华
　　纪生书经罢归还里
　　乌帽椶鞋四十程壮怀鹏翼决南溟定须金匮题银管不羡鸿都写石经落叶行阶疑急霰流萤穿树佀疎星白头病客思归切欲别无言酒易醒
　　示皇甫生
　　矻矻穷年皇甫生眼瞳如漆暎书明神清古鉴金茎露佩杂寒英玉井璜旸谷久知萤爝陋丹山深爱鳯雏清玉堂老叟端归去龙榜蜚声迟子成
　　再送纪生
　　荆国书台有纪生眼穿纸背倍分明声音杂比昭华琯跬步周旋夏后璜赋律意深惭篆刻词华情近忌轻清老来赠语多谬误嵗晚相期玉汝成
　　乡友南归客舍凄然再次韵
　　双桨回波没复生人随帆影去邉明愁云乱叠敷重席寒月初弦挂半璜渔泊汶桥烟树瞑贾团淮浦海潮清方牀独坐愁无着万籁笙竽奏九成
　　睡觉东西书灯犹明喜勉元达兼示瑾子
　　两家闻见参台阁诸老论思耸庙堂莫畏大名辞继绍愿超凡子脱轻扬文章正始师先汉格律黄初谢晚唐师友渊源端有绪老夫推枕起论量
　　省中议事回元达有诗次韵
　　乌帽黄尘久帝城紫薇深处得陪行拟将直笔酬延阁欲抱遗经进迩英老去病多传桂酒秋来情重忆莼羮萧萧易水声悲壮不尽襟期白髪生
　　马伯庸以诗餽兔次韵
　　闭门滕六散银星对坐罘罳白玉屏琴匣冷光栖緑绮壁腾寒焰起青萍冻云缥缈迷圆峤小酌无何入大庭知我年来双眼眊特分明视了残经
　　十一月十四日驾至京师杨仲礼有诗次韵
　　金舆清跸发龙城干雪坡陀甬道晴师起晋阳戈尽倒令传代邸辔徐行鸾皇合奏云光遏龙虎交章曙色明欲认鸡翘新法从驼车深处聴铃声
　　题马氏先茔记后【曹子贞求作自崇宁传至今】
　　衣冠异代刼灰平眼见佳城歴变更曲水护田成委佩纎峰当戸佀疑兵玉蚕零落威王塜石马纵横晁氏茔盛徳独传三百载好将遗事述新铭
　　甲子立春
　　泰定元年新甲子天门上圣啓瑶图日融冻树青烟簇土坼晴疏碧雪铺五凤彩楼催羯皷双龙綘阙勘鱼符侍臣廿载题春帖从此归休拾涧蒲
　　瑾次韵复成为隠居计
　　京尘二纪榻籧篨近喜家儿报宅图移石近堂云乱拥栽梅当径藓重铺留春定合笺花谱品水应须置竹符皛皛南山看积雪青青古涧玩新蒲
　　病中玩易复次韵
　　丙寅老人五十九犹是先天第二图桃竹杖轻藤杖换芦花絮冷栁花铺当阳山立随羲御后夜尸居夺晋符巳识羲皇真太极不须黄独与苍蒲
　　三次韵
　　济胜闲身倩给扶家林应许画为图空岩有象飞泉舞古径无踪落叶铺壮嵗思僊寻火记暮年制气习隂符松花一匕能消得犹忆南州笋及蒲
　　武氏母八十
　　发离离耸黒鵶桑田沧海事如麻鱼穿氷腹宜供馔泉跃江心可煮茶乌绕楔门争玉树鸾开锦诰印金花闲居欲效潘郎赋凖拟家园置小车
　　安山晓泊
　　两袖飞仙舞玉龙晓来朝岳日华东门当杨栁湾湾碧水贴芙蓉岸岸红隔艇茶香知楚客连罾鱼熟总吴侬白头已忘干戈事不用乗轩问土风
　　发御河
　　一棹黄流去复回飞沙积岸雪皑皑梨花乱逐沙鸥起燕子深随野马来晚嵗宦情初岸帻暮云乡思独停杯荼防满架留春住知我将归为缓开
　　次韵砥平石
　　金门吏隠愧相如嵗月逡巡翰墨疎挂笏有时看白雁濯缨无复恋金鱼倦游筑室成真隠作意还山了旧书更与老禅深结社平生黒业总消除
　　次韵谢定水
　　禅板蒲团振祖风故将妙语起衰翁青氊旧学慙多缺玉佩清朝愧罔功直以简编窥往圣敢将翰墨拟宗工壮年永感辞庭训晚嵗何由继五公
　　次韵昌国宗圣上人
　　海上秋潮候月生岛中瑶草不知名毎思大士超禅观独恨秦王苦望瀛龙吐戒珠残照影雁横梵字故乡情妙年碧眼才翻锦为念衰翁强入城
　　赠徐秀才还里
　　西风拥骑出前郊红叶玲珑透逺坳家近不须传雁帛县闲曽是用牛刀蜚声展防春眠栁文思裁珠夜泣鲛师友渊源吾岂敢防看翡翠耸林梢
　　送刘明叟治盐事还省
　　海上银沙百链成年年飞骑走纵横人传一马二童至春在十洲三岛生乌帽多情簪菊蘂瑶琴有意送潮声经纶满腹须时用早上嚢封致太平
　　次韵荅西山道士逢原
　　招提逺在岧嶤上曽有耆厐説法来防防玉泉澄戒鉢团团翠柏护经台平畴隔水横棋局逺嶂飞空掷酒杯闻道幽人经论罢支颐掩息独徘徊
　　送章仲和教授之官池阳
　　亭亭秋浦玉芙蓉无限楼台落照中定见挥毫题妙句更须拄笏继髙风当年故垒遗金镞此日清溪漾碧筩人世机心何日了持觞为酹九华公
　　梅隠斋
　　万蘂疎明铁石坚肯同余卉鬭芳妍青云覆幕氷承柱白玉为堂雪作氊橘叟不知身外事壶公唯识洞中天何人欲问调羮法一榻蒙头谢醉眠
　　次韵郑景尹重九四首
　　年年京国度重阳禁路风髙彻骨凉坐觉衣寛藏宿土行疑靴冷怯新霜紫萸曽忆童时佩黄菊须看嵗晚香惆怅东山在何许挑灯无寐坐方牀
　　无复金狨与覆鞯屡看秋月缺还圆风尘自觉真衰矣勲业深思盍舍旃乌帽尘荒怜逺客白衣酒熟慰癯仙深慙涉世脂韦久强项何能效董宣
　　还家两嵗见重阳过雁横空拂晓凉尚忆倾心朝午日欲将劲节拒朝霜禽鱼有乐随天性蜂蝶无知恋晚香从此林间端见一不妨枕易睡匡牀
　　久矣悬车撤坐鞯天机浑沌黜方圆披沙经窟知非矣秉烛书床尚勉旃愧我词华端近俗爱君诗律已通僊门前种菊髙如许亦欲纷披五采宣
　　斋前海棠秋日着数花瓘首赋诗次韵
　　四山红叶报秋残驻目家林认未端萤防流星惊乍晓凤衔初日怯轻寒鲜鲜敏手攒新锦烱烱芳心吐故丹西帝已能回藻景为言莫作杏花看
　　金只当御众芳残忽见竒葩表树端霞脸已千日醉绛唇自怯五更寒灯笼锦就霞衣帔箭镞砂成宝鼎丹致此凄清端慰藉停杯拟作百回看
　　次韵吴门声上人
　　翠樾经院多髙人【景徳寺有翠樾方丈】碧窗防翰五采新天机不受梁燕语逸兴直与江鸥亲羡君解衣浣流水愧我束带陪禁宸屈指当今人物论从此有约同垂纶
　　至人天隠乐有余良玉不愿为雕璵昂昂盘石大坐相杳杳归雁旁行书白莲解结碧云座緑蕉不羡青葱裾道人繙经悟空假始信尘世非真如
　　忆双溪
　　清溪明处水交流万井鳞鳞冠盖稠杯凝玉光明月入幕遮翠影落花留云生古洞千山雨风送层楼万壑秋丽泽祠前最佳絶藕花零乱胜沧洲
　　寄张希孟内翰
　　君方习隠食苍柏我亦采真歌白苹千嶂绕楼堪岸帻百泉当戸足垂纶莼鲈水濶沧洲晚稻蠏田肥泽国春日夕相思看过雁客来无惜寄书频


　　清容居士集卷十二
　　钦定四库全书
　　清容居士集卷十三
　　元　袁桷　撰
　　絶句【七言】
　　团扇图
　　玉树秋残翠影疎掩门何处望金舆朝阳殿里浑闲事最恨当年李婕妤
　　击梧图
　　万树梨园已失春秋声飒飒起胡尘君王独立梧桐下不见当年锁諌人
　　韩干五王出游图
　　花蕚楼髙怯翠衾平明聨骑走芳林让皇可是无忠益一曲凉州恨最深
　　夜读唐将遗事二首
　　合江雨暗裂珠旗鼙鼓咚咚怒促围不是帝羓车上去元戎那得衮衣归
　　雉尾云深汉殿开将军铁马响春雷太平未覩匆匆去空忆君王白玉杯
　　秋山图
　　簇簇麻姑十二阑倚空摇落总尘寰卧游京洛谁消得一榻松风响佩环
　　童时侍先人泊京口旅楼一月正对江山楼繁丽特甚江津流民散处不可悉数今皆不复有追忆旧事因成絶句十首
　　碧瓦参差第一楼风旗猎猎唤行舟兵厨有酒真堪饮不学弓刀也白头
　　红袖娟娟舞旋齐銮江一曲唱尤竒西湖院落曽翻得未识君王知不知
　　灯火阑珊月色低少年乗醉马东西楼头画角声悲壮又聴歌声促晓鸡
　　白苇萧疎野火焚流民草舍各星分沙田土瘦新耕得宁死江头不作军
　　朱门髙插相风旗千里船行总得知稻米流脂江上去健军何处是男儿
　　日日楼头酒钱峩冠太守号筹邉鸣驺传入丹阳馆为是行都过客船
　　淮马低如果下骝春风小队打红毬日斜台上人争看银盌分明第一筹
　　明月曽愁多景楼幅巾长袖是清流金焦山势元相望不揜诸公富贵羞【刘改之旧有山掩诸公富贵羞之句】
　　砚山园下将军宅脱却兠鍪强学儒闻説髙堂拥红粉醉翻笔阵墨糢糊
　　白云一去愁千叠此地重来百不如空忆当年觅梨枣小楼灯火了残书【先人课子最严时在旅楼不废讲诵】
　　雪中招虞伯生祝丹阳
　　空林一色十分春羞杀髙眠独笑人唤取东坊虞博士红炉同防夺胎银
　　金芽初熟白皑皑袖手炉邉未尽开为请招真老髙士且须骑马抱琴来
　　梁山泺
　　千顷芙蕖送我船碧香红影乱娟娟梁山风景能消得不到西湖却十年
　　支家口
　　荡底天鹅杂防声南乡今有几长亭钱湖未尽沧洲兴卧看荷花十二汀
　　黄河
　　乗槎使者问河源织女相逢事惘然从此竞传天上去不知沧海几桑田
　　耿山
　　一簇山腰总卖薪语音犹是旧吴人江湖水濶从今住更肯轻生学买臣
　　古黄河口
　　温温河水佀汤泉送我南归意万千入海定从天上去不知重防是何年
　　黄楼
　　诗到徐州不用题危涛千尺压金堤羣峰翠尽苏仙去万古黄流日又西
　　伏日度淮
　　伏日隂隂荡棹船诗肠氷雪碧淮鲜黄尘自是人间暑不识薫风在五弦
　　过髙邮
　　一片归云一片帆芰荷深处緑蒲湾防防可是无情思不及沙鸥自在闲
　　甓社湖
　　甓社湖中新水清风牵荇带引帆行云妃夜度霓裳冷轻折菱花翫月明
　　闻见
　　飞蝗眼见度淮乡又聴吴田水渺茫总怨春来雪五尺变风变两变年荒
　　渡杨子江
　　一舸中冷烟雨飘片帆闪闪浪招招倚阑僧在半空语南去北来今几潮
　　俞光逺治余别墅口占奉谢
　　种竹浇花俟我还花成云坞竹成山相逢且説相思恨更説何时得共闲
　　周子敬三年不寄一书口占奉寄
　　伏日松隂酒一壶抱琴身与鹤身癯故人天外慵传信唯忆楞伽是旧书
　　闻仲正新得掌珠道中奉寄
　　知君已厌添丁事与我同看纳甲书别后匡牀清梦少春来又获掌中珠
　　懐应得茂
　　瘦石支笻偪仄吟吴山云泠越云深江湖老尽谁知已独聴寒泉响玉琴
　　明皇醉归图
　　日暮毬场醉欲归停鞭更进紫霞杯老髯未省霖铃曲犹愿君王欵欵回
　　过故人墓
　　湖曲深深锁墓田种松成本起苍烟欲穷精爽周流处云在青山月在天
　　送昌上人
　　江南山水一枝藤更上云中第五层昨夜西风传雁信露华如雪月如氷
　　方袍圆帽眼如鹙问讯红衣不防头刚道西天同佛住箜篌琴瑟胜南州
　　题葛仙翁移居图
　　翁媪相携入翠微转头犹有可怜儿丹砂不是神僊药勾漏归来鬓已丝
　　黄松瀑索酒
　　残春聴雨元无着恰佀槽床浅滴声活水飞花谁驻得愿随小榼夜深倾
　　祝丹阳饮马图
　　天马从来不受尘水清深爱自由身髯奴未识相忘处手控青丝强屈伸
　　旧春花下与东嘉周子敬聨诗有人到中年始忆家之句余坐舟中五十日因忆此诗作俳谐体奉寄
　　平生爱诗复爱酒晚嵗畏名兼畏茶年过五十不归去底用中年始忆家
　　四明衣冠山水窟人道风流胜永嘉尔来愁絶各闭戸方信中年始忆家
　　我眠船中五十日饭有飞尘鬓有沙古言墨头须万里底用中年始忆家
　　春风一架烂金沙忆昨同醉遗乌纱山东禁酒不得饮方信中年始忆家
　　题郑潜昭玉堂藁
　　云汉天孙古锦机秋风槎上解相期回鸾舞凤曽翻得不用人间五防丝
　　春睡牵人渴思浓小窗谁赠宻云龙自怜舌本那知许急写缄题佀旧封
　　宫娥奕棋图
　　争先春色在眉端围坐佳人着意看可是相怜饶不得东风自怯五更寒
　　求酒
　　为爱云房酒盎清涓涓残溜滴春声夜来梅月十分白嗅尽梅花看月明
　　轻轻梅花春风面却佀道人微醉时只恐花飞失君意更酌叵罗歌小词
　　小词歌彻饮叵罗一寸清霏奈客何窗外马蹄犹不住谁道江南春水多
　　我家旧醸碧琉璃色压花枝朶朶低颇怪春深未归去花下杜鹃应乱啼
　　伯生约赋竹枝词因再用韵
　　君家竹叶江水清我家竹枝三峡声三峡水随江上去回首望乡终眼明
　　簇簇青帘荡子期飘飘红杏三月时青帘红杏总轻薄自展碧牋书我词
　　暮云纎纎如越罗劝子不去知子何桃花水深放船了却忆闗山尘土多
　　爱君酒滑滑如泥白眠义手头愈低南邻琵琶不堪聴自舞柘枝惊春啼
　　舟中得功逺琼花露戯成三絶
　　琼花瑞露十分清客里相看眼倍明自是江南春色好错教骑马到京城
　　平生嗜酒不殢饮最忆停杯微醉时花下盈盈佀相待莫教春倒最浓枝
　　繁观里花如雪留取清隂待我来应有真真花底坐生香一曲舞三台
　　梁山泺
　　梁山水泺八百里容得碧鸥千万羣愧我扁舟数归路晚风掠阵入苍云
　　嫩草丰茸间软浦一川晴緑映春芜平冈散牧分云锦簇簇斜阳是画图
　　大船晒网小船罾知是吴侬唤得譍共説五湖难住却朔风吹雨卷千塍
　　仲章以余赋琼花露因成阳台之句次韵
　　月下看花花气清羡君不饮更分明五云破晓回归马疑上天邉碧玉城
　　我爱琼花赋酒诗雪香憔悴可怜时平山芍药开如斗拟拣肥红作赠枝
　　相如肺渴非闗酒多病却回江上来可是春风消不得白头吟忆旧琴台
　　送危功逺
　　翩翩海燕近宫城的的天鹅度上京痴坐江南未归客夜聴春树滚潮声
　　居庸闗外雪糢糊簇骑分明是画图犹有深春后归雁见君曽宿洞庭湖
　　天柱峰前第一词风清月冷鹤先知京城可是无吟思眼看飞花下笔迟
　　送吴成季五絶
　　墙东杏树花千片片片随风到马头只恐花飞不解走度闗时节暮云羞
　　北雪初消未见山防铃声杂佩珊珊防家池馆春风好独看牡丹惟我闲
　　上京新酒玉津津薄醉深春恼杀人截取当年钓竿竹卷筒相寄不嫌频
　　诗瓢淅沥风前树雪在深村月在梅从此不须生感慨晚寒更上望乡台
　　鼇峰路与僊峰近取次诗筒日往来慙愧阿戎松下坐洞门深锁碧桃开
　　长沙邓医年七十余游京师二儿扶小车得酒即醉类有道者刘充之号曰夀轩且令赋诗
　　大儿椎髻小儿了拍手青天在小车刚道人间易荣辱醉归齐插碧桃花
　　南极星明湘水邉七还犹是小行年囊中紫粉谁传得酒尽君归我亦眠
　　醉面赪如紫玉盘天风吹上月团团拟翻新谱朝元引雪压梅花铁笛寒
　　平原贾氏戱防堂
　　鹤发棱棱水石村飞花蛱蝶舞儿孙人间朱紫争先取落日微茫政倚门
　　晚访仲章不遇
　　小院春浓落照闲碧篁相对乳禽还晚风阵歇游丝尽留得归云在屋山
　　梅溪图
　　玉人楚楚意逍遥隔水擕琴不受招回首芳林真妩媚春风歌馆聴吹箫
　　三迳图
　　绕舍山青流水新春风吹玉緑匀匀意行已复支笻去从此何须问主人
　　静芳亭
　　帘外羣山当画屏白云如水度中庭松花落迳无人扫失却莓苔一半青
　　贮香亭
　　长安何处认飞花片片相随十万家唯有碧桃天外种露华清浅玉交加
　　大年宿雁图
　　寒雁沙汀睡已成雁奴翘首独深惊朝陵闲说燕王事恨杀人间兄弟情
　　次韵马伯庸应奉絶句一十八首
　　都观里桃花句沉香亭前芍药词今年春风佀怜我明年春风更相思
　　肥红盈盈锦步障浅黄深深緑油幕絶怜旧嫁小娉婷一曲生香泪双落
　　垂髻双双白马郎看花不语愁昼长堂前有妇不肯守遍爱吴姬与赵娼
　　緑栁髙低千万树翠竹横斜三两家妾非江南荡子妇不许郎君乌帽斜
　　五台山前雪如席千古万古摇银光驱马莫饮涧邉水涧水能令马穿肠
　　小楼昨夜聴琵琶推手却手怨王家不辞逺嫁卢龙道可怜长城骨如沙
　　海南不愁珠翠少家家共笼秦吉了夜聴言了佀秦声贾客年年不知老
　　红衣夜唱娑罗树云是西天好儿孙吹螺日饮官法酒笑渠骑马傍人门
　　吴儿荡漾楚儿痴酒酣垂手索题诗桃叶不传渡江曲竹枝空歌三峡词
　　老鹤攀松舞月色哀猿坐树啼天光一喜一悲尽今古慷慨不如秦舞阳
　　谁家弄玉矜少年采莲艇子歌娟娟转首那知顔色老犹抹横云啼镜前
　　京华作客不知老灯花明灭摇寒房为问涉江下滟滪何如种竹满筼筜
　　金门羽客恣狡狯清晓文总不看朝骑白马穿阆苑夜乗白鹤下天坛
　　妾顔不比夭桃枝妾心不如倾日葵羞着主衣当筵舞蓬鬓荆却自宜
　　燕山芍药大如斗千朶万朶凝春烟健羡南京马供奉醉着宫袍不上船
　　向曽六月桓州住雪歇前岩散氷树王郎马郎太愁生两骑双双辞我去
　　呉门艇子淮南船我惯乗之眼欲穿老来爱酒不得饮归向桃源种秫田
　　乌靴窄窄称宫袍双鬓风翻见二毛闻道中山止十驿急须乗马酿松醪
　　还马伯庸文藁
　　乗槎深夜问支机天女流梭舞凤飞回首人间金粟尽剪灯愁制五铢衣
　　逸马图
　　瑶池宴罢周王耄牛首蛇身骋怪灵汉使近从西极返龙媒元是世间形
　　试马图
　　二骏翩翩势并驱转头槽枥总庸奴秋风万里云容与不用青丝强絷拘
　　散马图
　　秋尽川原草树空冷云呜咽佀呼风太平天子櫜弓矢留得闲身落照中
　　次韵继学伯庸上都见寄
　　隂隂椶殿水云苍鳷鹊风微夏日长浑佀醴泉宫畔境千官齐立从文皇
　　纱縠丹衣佩水苍碧牋裁诏茧丝长日斜双入通明殿云母屏前对玉皇
　　相思尽日鬓毛苍赤土尘深怨路长忽忆镜湖明月夜藕花清浅棹余皇
　　题危功逺山水
　　云作糢糊氷作棱玉峰深锁铁崚嶒欲问先天观前路钓叟卷蓬终不譍
　　孔节妇表门
　　鳯逐麒麟天上飞深钟凉月独鸣机春风犹是人间世华表亭亭护落晖
　　墨梅图
　　铁石氷霜百世身疎明瘦直一生真云借我凌寒便直上钧天试早春
　　雪茧轻蒙絶防尘小窗晴日得横陈梦回犹记溪桥路黯淡相看喜佀人
　　蜀女绣牛图
　　絶壁连云翠木稠五丁空作蜀王羞浣花女子闻鹃苦绣作春风万古愁
　　钱舜举折枝菊
　　醉别南山十五秋雁声深恨夕阳楼寒香佀写归来梦背立西风替蝶愁
　　子昂控马图
　　雪积流沙冰歇岩天池飞舞入殽函奚官可是相拘检笑领春风白玉衔
　　渡水罗汉图
　　洞口泉分岸渺茫意行的的水中央相看总絶神通想不用折芦归故乡
　　次韵继学天宝宫祷雨见怀
　　小着罗衫凉佀秋梨花寒重雪交流琼林宴罢传宣急不许祠官用虎头
　　的的云团白玉杯可堪羊角两骖开松花深处尘如雪知是龙归鹤未来
　　千林红紫鬭京城一朶姚黄露有声惆怅可人何处覔独行花下到天明
　　新雨悠扬人未归逺山凝碧缀云衣卷帘拟作庭前舞防防团沙栁絮飞
　　送屿上人
　　玉几前峰惨翠顔瘦藤桃雪渡三闗黄尘佀作松花落归雁南来我北还
　　东南萧寺梵王音禅榻蛛丝薜荔深我欲与君同面壁首双屣挂松林
　　东溪老子诗三畧的的英盘贮夜光拟把玉箫松顶坐穿云吹彻九天凉
　　月映寒灯雪映檐故乡梦断酒初忺因思旧宅梅霖后新竹齐抽碧玉尖
　　寄天童岫长老
　　太白山髙雪四围孤峰翠织五铢衣谁言老子寒无力独拥红炉更下帏
　　赠南岳道士欧阳君
　　丹鼎芙蓉生玉床紫泥封固结霜道人急归岩屋守不使月明腾夜光
　　崔白竹
　　昔年家住筼筜谷叶叶凌云对此同近日画师争敛手垂头疑在栁隂中
　　往嵗南归商隠长老逺恵佳句不获承贶次韵叙怀
　　席帽京尘廿载强风前数发白于霜芸编不检蛛丝幕班马専门万古香
　　桑干岭上是天心万树松花积翠深两度滦阳三伏节片云飞雪是晴隂
　　乌纱承笠霏霏土短袖持鞭窄窄风冬尽不知梅蘂白春来深愧杏花红
　　商隠长老以余归喜溢翰墨愧叹之余次韵以谢
　　少年学道恶加鞭掩息支颐絶语言玉几老禅曽对坐茶瓯如雪闭寮门
　　沉沉云顶絶天风不展袈裟万念同眼见永师传妙宻虎丘残塔夕阳中
　　龙归石落无消息碧眼长身振祖传江上白鸥元不碍潮回月出满楼前
　　春日奉防侍祠太乙朝罢观斋中红梅花
　　藏春坞里工夫宻一一羣英防绛唇共道紫皇分上瑞须知太乙露天真
　　斗柄分明指孟陬红炉横簇化工收先皇宝厯今重建应许南枝在上头
　　次韵砥平石
　　廿载氷霜兴已终复于马上送年穷双峰阁上凭栏立疑有子规啼晚风
　　燕山长驿四十五雪拥金台玉作层疑是黄虀消不得何年投老得依僧
　　我翁緑野旧精庐楼阁连云画不如赢得髙人欹枕卧胆瓶氷蘂乐冬余
　　恩师髙住湖邉寺清夏菱花阅锦波妙趣通邻粲可清言协律近隂何
　　砥师平地涌金僊不诧虚空不説禅怪我往来増白发云龙新碾汲清泉
　　省庵
　　三十六宫春寂寂月华如水碧云真空斋宴坐天心转知是羲皇太古人
　　姚子中左司墨竹
　　雪花摇曳被春欺的的琅玕侍玉墀千嵗霜谁拾得紫薇花畔写参差
　　斗岩
　　摇光游戱下尘寰曽被山僧驻不还从此夜深随鹤度玉衣清浅佩珊珊
　　归徳王琼母表闾
　　宝奁香琐绣罗衣不许春来蛱蝶飞得见慈乌好顔色门前槐栁引雏归
　　西宁李处士碑【元复初作】
　　堂堂吏部睢阳叙耿耿中郎有道碑防检清河金石録的于处士絶谀辞
　　博平王献妻徐氏表闾
　　无子无夫鬓影蓬两家王母事相同【王逢原妻宋史有传】临川妙笔传青史我辈空令两耳红
　　离宫图
　　龙首渠开王气埋浅沙残草认天街当年金屋寒鸦聚时有耕人拾宝
　　子昂逸马图
　　神骏飘飘得自闲天池飞跃下尘寰青丝络首谁收得留与春风十二闲
　　通叟状元以秘书满职言归泊然若无营者桷旧与殿庐详定得通叟卷气完以充议者争缄口今其南归以子昂画马求言怆然以别吾徒之责深缺然矣至治元年八月二十九日桷书
　　薛涛牋
　　蜀王宫树雪初消银管填青防防描可是春山留不住子防声断促归朝
　　十様蛮牋起薛涛黄筌禽鸟赵昌桃浣花旧事何人记万刼春风燐火髙
　　理皇题马麟野芳佳木图【上题丙午嵗】
　　重庆城头翠木围阳罗堡畔野花稀丗年竟换人间世弦管西湖认落晖【丙午至乙亥恰丗年】
　　题寒拾图
　　三人擕手共嘲吟古殿修廊自在寻石壁忽开灵怪絶可禁飞瀑海潮音
　　舒贵和以黄菊相赠赏挹逾六十日短句奉还深碧斋
　　九秋风度玉精神的的寒英不落尘还向清斋调火候明年散作万枝春
　　云峰图
　　融融泄泄互低昂絶顶琼冠白玉裳闻道溪南三尺雨道人推枕召髯羊
　　扬节妇传
　　鳯箫吹彻碧云天眼见孤凰泪欲穿回首春风三十载槐花如玉栁如绵
　　宫女赏花图
　　一架蔷薇锦帐稠满庭蜂蝶替人愁玉环已侍昭阳殿侧近传杯得自由
　　宫女度曲图
　　望瀛法曲紫霞觞更按伊州奉玉皇翠竹凉深宫院宻新声那得过宫墙
　　静中斋
　　玉宇寥寥星斗沉千林籁寂印天心羲皇犹是人间世嶰谷参差不用寻
　　张氏承祜堂
　　幼弄青梅共绕牀白头举按话尊嫜竹花已老桐花发雏凤参飞列画堂
　　题何尊师醉猫
　　纵横社穴恣穿窬抵掌摩须不奈渠赖有连钱能遣醉晚风残日卧庭除
　　题初平起羊图
　　旧跨髯羊入帝青天瓢如注散清泠明知制气归吾手好与松间护茯苓
　　题鲜于伯机拱北楼乐府
　　气涌如山压海潮髙楼明月更吹箫从兹径直虚皇笔春蚓秋蛇擅市朝
　　简马伯庸
　　象榻香浓翠幌春美人倦绣态横陈平明欲进朝天袜小立兰灯熨帖频
　　山水图
　　髙阁何人傲独醒苍松流水倍分明絶怜艇子摇山影犹与行人管送迎
　　书怀
　　二纪驱驰鬓已斑临风数雁悟知还山中旧种松千树从此归休手自芟
　　三月廿九日女孙生朝今七嵗久客京师未尝食其汤饼旧见林鬳斋为女孙作絶句事适相类瑾子云当次林韵且録林诗于后
　　福慧曽传两足尊愿将清贵属髙门大家女诫夫人笔付与袁家第一孙
　　【忆昨华光侍至尊袖香清晓候金门旧留书册今犹在时放渔竿教女孙】
　　隠居放言
　　怜子怜孙玉雪顔更怜诸壻守家山若教总使纡青紫老尽京师更不还
　　古道寥寥世不闻麦舟髙谊薄青云迩来忽作苞苴看买得南宫免校文
　　以琴弦寄永嘉周子敬
　　五色鸾胶世莫传春雷迸石响流泉永嘉七十四居士鹤来时就榻眠
　　尧民图【泰定甲子题】
　　衢尊深酌舞蹁蹮鼓腹行歌乐自然共道帝尧新绍运九州重见上元年
　　育王长老见惠茶次韵奉荅
　　玉几峰横宝塔前弥天消息是真传蒲团禅板都忘却佀笑当时手指天
　　迸石春芽宝所藏枯松手拾许深烹能令星斗珠玑绽要使江山锦绣张
　　道人种玉光干顷深陋长安亩一金只恐冰霜难下齿特将妙语助清音
　　蜀江图
　　三峡盘涡滟滪堆层峦百丈鼓声催从今尽向金牛路杜宇深啼唤不回
　　巢溪堂
　　风搅危巢树树秋更骑牛背濯清流举头总是人间世朝市山林且自由
　　余庆堂
　　闭门春熟酒醪香深夜书声度北堂不羡崔卢官谱好盛栽松竹俟成行
　　题李士墨竹
　　漫山桃李艳纷纷嵗晚相看有此君昨夜墨池新雨过淡烟轻扫一窗云
　　碧海无尘玉作壶琅玕清浅露流珠相思忽忆侯都史为尔疏封墨大夫
　　题管道士雷谷
　　古窦隂隂一线泉中有伏龙方昼眠何人握固坐其下霹雳送云催上天
　　卢沟符氏酒亭
　　茅屋疎烟报午鸡金沙清浅水亭低羲和劝汝一杯酒勿与行人东复西
　　牧羊图后有阎先生诗次韵感旧因成二首
　　婴儿御气草堤眠能使双羊合自然庄叟不知蝴蝶梦觉来重作养生篇
　　玉质堂堂地下眠云龙风虎各加鞭松隂静日趋庭客整佩兰臯驻集仙
　　李唐牛
　　防防原空蟋蟀吟秋来乞得自由身平芜又见粼粼緑复与田翁共苦辛
　　闵思齐调闽府
　　榕叶隂隂茘子丹碧岩深处潄潺湲秋声只在瑶琴上曽聴龙吟杳霭间
　　道山堂上文书静寺寺题诗满碧蕉昨夜海神随雨过緑牋为作小词招
　　水僊图
　　日暮佳人十二鬟临风解佩意闲间当年曽立通明殿笑押蛾眉第一班
　　百鹭图
　　紫宸深处立清班聴履雝雝得自闲归向江湖寻老伴展图犹在五云间
　　絶句【五言】
　　信州招真观二十八咏
　　小隠岩
　　山鬼小儿足木精游女神据防学真隠下视飞花尘
　　馨香岩
　　深睡失明珠猛走飞流涎松花巻轻雨滴滴百重泉
　　学堂岩
　　露盘下金薤云笈流珠缨泠泠寒岩下犹有婴儿声
　　鬼谷岩
　　纵横太古石短长千嵗藤感彼岩居子独饮古涧冰
　　升僊台
　　寥寥入太清金门缭紫垣或云有官府微诵五千言
　　钓台
　　垂纶落澄潭小鱼儵然来大鱼引之去钓石何崔嵬
　　一线天
　　兹山可容天举世皆笑之我不答此语鼓腹支其颐
　　五面石
　　分一只成五五石各有一谁能据其上面面不相失
　　寒月泉
　　晓汲寒泉清明月各在缶缶空不见月引水复在手
　　金沙岭
　　金沙虽为贵履之伤我足愧彼侧布人欲获无量福
　　长生池
　　饮水人已去山中多白头青苹空浅处时见玉蟾游
　　老人峯
　　髙帽侧整整秀岭深重重积此太古雪遂名老人峯
　　三山石
　　三山不可度絶壁峙书堂流水日浩浩太极弥茫茫
　　磴潭
　　沉沉无底谷央央太古云赤日焦下土老蛟眠不闻
　　玉帘泉
　　截玉作明帘不知帘外事应有碧眼僊隔帘见人至
　　石人峰
　　飡玉未得法变形成楚囚九转乞换骨三沐期防头
　　僊足岩
　　山深猿狖惊瞬息下神步空飞本无迹长啸上天去
　　月岩
　　顾兔乐嬉遨入地不得骋化为白玉泉彷徨返东井
　　雷公岩
　　神钧起空洞隂火生羽翰我耳若不闻白云在天冠
　　道人岩
　　道人本无姓对客那有言龙口迸石髓鸟迹开云根
　　丹井
　　金鼎閟寒泉真火弥不坏年深定飞腾子夜吐光怪
　　洗药池
　　灵根乗月吠肉芝生土肥濯以上源水千嵗永不饥
　　凤山
　　孤飞千仞冈两翼化为石年年春风时山花成五色
　　风洞
　　罡风转空轮浩刼不停息此为天地根视之杳无迹
　　逍遥岩
　　形留非自在何者为逍遥青松在谷口白云在山腰
　　长廊岩
　　飞吟起霞佩驭气蹑天梯碧云布参差纎脩与岩齐
　　龙口岩
　　弄月红玻璃匿云紫芙蓉近已厌狡狯纳息虚中
　　灵湫
　　灵道其前游鯈殿其后嵗久深自韬清夜岩下走朱窝杨栁青地近沧州余爱其名雅作古调五首
　　朱窝杨栁青明日是清明地下不识醉悲欢总人情朱窝杨栁青客亭尘漫漫为你多离别我生无由完朱窝杨栁青黄河泻如注还俟飞絮时相同入海去朱窝杨栁青自爱青青好亦如逺行客相逢不知老朱窝杨栁青桃杏鬭顔色顔色虽不同时节各自得
　　墨兰
　　飞琼散天葩因依空岩侧守黒聊自韬不与众草碧僊人紫玉枝化为水苍佩独立摇落中秋风得相贷
　　次韵宿清风轩【澥滴正觉寺】
　　天风净云衣海眼卷石髪醉起扑残灯独看端正月
　　石湫二水桥
　　宁为千丈清不作一尺浑古语有泾渭桥水何人分
　　虚一
　　欲问鸿荒事何如鳌极时三三与七七在首不须知
　　题应得茂游吴纪二絶
　　涧束冰泉咽松悬月露清何人防真趣细坐与君评聴鹤鸳湖晓呼猿鹫岭昏十年南北恨无语独销魂
　　云镜
　　团团白玉光直入寒奁底昭彻谁为容空飞本无趾
　　雾香
　　含章楚泽东晚思凄防防剖之久不食三嗅扬其灵
　　竹西
　　前导扶桑日广招阊阖风天心须正位不必问西东









　　清容居士集卷十三
　　钦定四库全书
　　清容居士集卷十四
　　元　袁桷　撰
　　絶句【五言　六言　挽诗杂诗附】
　　双雁图
　　秋风限南北何事往来频并宿寒芜际应怜自在身六月二十四日夜梦剡源师同游山寺主僧延入丈室出梅花画巻赋诗旁有胡用章先生坐主僧下时剡源对席仆居其次案上緑竹一枝青翠可爱剡源赋诗桷即援笔
　　一白不受采重今罢论前有緑竹密雪打黄昏
　　渔樵问答图
　　翠岭邀黄鸟苍波玩白鸥偶因平地坐始识世间愁
　　新安郡岭南十咏
　　清江钓月
　　神鱼窃金液为龙复为光平波无纎云有饵不肯尝
　　空谷耕云
　　斜侧龟背戏髙下鱼丽图阿童踵其后黄犊为前驱
　　苍峯卓笔
　　仰手判虚白昭囘烂星斗遂令山下泉复作之走
　　碧巘舒屏
　　古藤青步障曲曲静相宜春晚岩花发生绢印折枝
　　枫林巢鹤
　　絶顶秋声急盘旋作我家不须金掌露且服赤城霞
　　雪涧浮龟
　　飞湍齧雪根千载见五色中有九九文举世人不识
　　峻岭扶车
　　前行已可戒后行复何如懐哉王阳生静言表其闾
　　圆冈掲斗
　　晞髪步上帝空岩泣山妖厯厯化为石乔松导前杓
　　古寺垂虹
　　飞虹饮长涧垂首不能收僧从背上行水流桥不流
　　双溪合璧
　　鸣玉抱山根上有金蟾翁指挥鐡如意化为双白龙
　　子昂兰竹墨戏
　　霜落银茧飘飘湘江佩服媚疑防之碧静相对
　　二
　　迸地麟角精摩空凤毛耸寒散晴煤桃李争色动
　　题龙虎图
　　玉渊发灵籁摩荡超九天调铅静召之帖首在我前
　　二
　　寒松翳幽篁得意当路隅急以真一水坐令侍琼琚
　　墨竹四絶
　　謇謇凌云志霜余节更存春风宜管领生意属儿孙
　　右老
　　奋雷初出地承露已凌烟愿从朝元驾为旄拂九天
　　右嫩
　　直道犯无隐虚心明且清侧身思逺举岩壑养深情
　　右风
　　晓沐换新緑万采成空尘守黒心不缁同道弥真
　　右雨
　　墨兰蕙四絶
　　金明秋林清月白楚天碧美人眇愁予服媚永今夕
　　二
　　采芝不成仙食薇难疗饥结兹以为佩临风酹湘累
　　三
　　天香落银楮秋声入笔何如湘夫人促轸鼓灵瑟
　　四
　　组绶何承承琲珠复累累相视不以色纷披映帘帷
　　题悟律师语诗卷
　　万树丛云里千岩急雪时世尘俱不到端坐诵君诗
　　二
　　壊衲翻经帙匡牀防律科看山无限思一一付吟哦
　　子昂枯木竹石图
　　亭亭木上坐楚楚湘夫人因依太古石融液无边春
　　六言
　　厚斋先生以诗借玩辞次韵
　　项子沈防学古芸芸万变观爻闭閤清香宴坐斯人端可神交
　　二
　　已悟长年坎离更穷逆数先知补亡已满三箧问事谁携一瓻
　　题湖曲小景【穆陵御题诗句】
　　流水无言寂寂落花有意往事空余华屋倚阑愁絶江南
　　送邓师禹归龙虎山
　　小帽飞花一寸轻舟流水三分落日独归洞口隔溪短笛犹闻
　　獐猿图
　　细草丰茸古洞斜柯厯落寒云信道乾坤消息端须类聚同羣
　　孤云
　　在水同源一色出山万绪千条欲趁骖鸾整整更同笙鹤飘飘
　　二
　　规矩方圆在手轻清重浊随形宋子不须苦赋屈生为我扬灵
　　三
　　白雁似怜片影碧潭深映无心独上紫霄峯半参差吹彻飞吟
　　题陈文翁画扇
　　淡淡孤花欲笑娟娟双蝶疑愁无奈寒螀得意竟专落日啼秋
　　题美人图
　　西施
　　辞家已意存越入宫谁解图吴故苑秋风麋鹿扁舟夜月江湖
　　昭君
　　鬓影愁添塞雪花枝羞杀宫春谁道佳人倾国解从絶域和亲
　　冯妃
　　目送亭亭秋水腰回欵欵春风为问下车搏虎何如御坐当熊
　　班姬
　　望幸眸凝秋水倚愁眉簇春山已悟箧中纨扇须看镜里朱顔
　　洛妃
　　可怪梦中説梦底须愁里添愁落日春风王子多情不解绸缪
　　緑珠
　　金谷烟迷清晓玉箫声恰余寒可恨花钿委地当时莫倚危阑
　　夀阳
　　一片花飞宫里十分春满眉端底用流酥防缀更烦圆玉槎团
　　张丽华
　　结绮尘空楼暗景阳春防钟迟红叶无言在手同成井上胭脂
　　次韵潜昭焚香
　　意絶岂能生慧心清定解通神一穗黄云满几故将绮语撩人
　　二
　　甲煎烟消吐艶鹧斑汤暖凝脂道人机心已尽清坐唯餐两梨
　　三
　　纸帐温云如醉绮楼春梦成虚知见何须尽絶诗成要是禅余
　　四
　　宫様昔传心字罗纹指甲争工往事桃花流水黄尘蔓草寒风
　　潜昭九日赠龙团次韵
　　月转旧裁玉胯云炉温浴银芽九日殷勤相赠淡罗犹记金花
　　二
　　阅世已成清玩传观那识余甘寳箧政须千袭瓷瓯未许同参
　　题伯庸所藏子昂竹石
　　伯夷清宜典礼子路勇成冠军日落虎惊没羽潭幽龙走凌云
　　二
　　胸中丘壑玩世眼底烟云凛秋岸帻欲浇磊磈解衣深聼飕飗
　　墨竹
　　芦叶不禁秋色柳枝那解春声醉阅小横幅风囘雨转云清
　　子昂墨萱扇为湖南杨晋母作
　　墨蜨巧分钗股蝉髙缀冠梁莫厌南州炎溽为添北户清凉
　　雪谷晓行图
　　过翼凄凄岩谷旷懐纳纳乾坤我欲想思命驾入犹髙卧扄门
　　髙彦敬逺山木石图为纪梦符学士作
　　身比寒厓枯木心似浮云太虚落日前峯堪隐丹青渺愁予
　　复成
　　黄发苍顔并辔白云青山比肩谁道风流已矣只今图画依然
　　春云出岫
　　骀荡巫山态度悠扬洛浦精神春去似归闺里月出端疑水滨
　　谢氏梅坡
　　谢家雁行兄弟一枝偏出南州低昂肯受残雪潇洒犹堪盛秋
　　刘生还广信省亲就试
　　万马随云北上孤鸿趁暑南飞欲踏三山海浪愿随寸草春晖
　　頥斋
　　多言不直杯水异味能生五兵何以深深闭息丹台出日初清
　　礼闱倡酬【乙卯】
　　次韵礼部李公二首
　　明诏传岩谷相防入帝京心同蛛网织意拟鹄巢营选徳珪璋器抡材杞梓楹龙门能化鲤端不负平生
　　二
　　黼坐思文涣号行鹄袍林立萃天京钓丝已具六鼇手彩笔谁传五鳯名寳鉴悬空深照影神锋跃冶莫容情百年礼乐重开运此道何须问两生
　　次韵监试李仲囦御史四首
　　髙墉防脩庭列仗严棘闱昭代阐文治多士舒且迟谬言职缄縢昼日深下帷昂昂子大夫咫尺瞻天威愿罄悃欵忠少奉白玉墀直言谅无隐寜惧菲与萋
　　二
　　中朝尊夀俊入徴垂安车念彼岩谷生惠然命来趋鹏飞企天池凤息思髙梧煌煌六籍功不与稊稗俱明皇烛遐迩追琢璠与璵雅咏广棫朴仁风畅驺虞
　　三
　　髙堂集羣英摇佩苍玉寒朗鉴明月髙雅量沧海寛上承丹扆心举逸修废官繻童入关内芝叟辞商顔陋彼马上翁慨慷空溺冠
　　四
　　皎皎鹄抱子旅进翔广廷明时昭旷典如醉眸初醒稽古廼正学敢言但桓荣昌歜讵正味咸池在希声古云儒匪迂雍容佐文明余思续皇雅黼黻歌升平
　　次韵郭岩卿
　　清穆黼坐更化弦儒馆集议招列仙玉堂射防兴羣贤鹄袍贾勇思登先轮囷奏牍谁三千利若武库森矛鋋巍如绳直清庙堧常山之蛇首尾连胸臆结约言不愆峩峩相国水镜悬手捧诏墨金花鲜大为梁柱小杙椽令严虎士齐烽烟游丝日静风翼翾羣曹坐井难观天大钧槖籥品物甄代天有命司其权锱铢美丑精评诠方臯相马遗黄嫫母敢作千金妍工输守度成方圆万目一口非幸然斟酌损益牛无全庆云五色罘罳邉彤庭珠贯胪声聨明堂正席开几筵扶杖观化嗟华颠煌煌龙牓天门前金吾控骑青丝鞭夹道动色争骈肩诗书往昔成遗捐声教丕合今无偏瓦金之注同一诞慎勿逞説穷雕镌皇元文运齐天年
　　秋闱倡和【丁巳】
　　次韵席士文御史
　　至道白璧重小言浮云轻词场次后先理致贵坦明捧心匪正色偏师乃竒兵骈骈白袍子昂首争疾行味道絶妩媚清心养和平謇谔御史公惧我遭讥评当道谢驽骀朝阳歌凤鸣
　　次韵士文感兴
　　宣尼倦游躅防思立天纪洗心悟盈虚应物合参倚羣雄争霸盟骋意立私史崎岖东周君削弱絶统体约言正坠典执笔乃托始后王迭雄长正闰乱朱紫説吻江海深短长争四起太羮实铏鼎冕表朱里返真非无人未失理金璧腾虚空谓是可不死或言影响功骇愕压余子齐居玩芸芸作事首存悔洗心探羲爻变动寔由已神珠守深渊光怪孰可比矫矫林中鹤絜白不受耻纷纷堂下蚁聚羶亦无几流光企羲娥慎独守素履之人金石心年运任坎止中年勇闻道晚嵗复未已驱车望前川操毂敢濡轨
　　八月二十有二日范京尹同防秋闱天使传诏命温问试防贡士赐以法酒臣桷等望阙再拜以叙饮誊録官翰林应奉臣翼述其歌诗谨用次韵
　　五云阊閤祥鸾流紫皇御极图神洲巍煌京师首文化计吏四出岩阿求城南儒宫极萧爽古木落月凝清秋麻衣东西白鹄峙鸟帽髙下寒鸦稠朱顔广颡粲胄子佩服觿砺悬吴钩兵奇欲夺赵氏璧气盛直卧元龙楼范侯机深妙弹压鸡翘蚤嵗同宸旒传宣温训慎去取瓦釜勿以黄金酬宫壶午传瑞露重翠质缜栗缄封周微臣望拜感莫语愿上史馆书徽猷百年坠典起盛世庆云五色开公侯兴文云初道任重沧海浩难方舟眉山之苏讵常士过眼独赏须梅欧夜阑心掉不得语瑟缩冻吻歌丕休
　　次韵王正臣书史试院书事二首
　　贡士搜天巧经营缥间露虫吟啧啧雨叶战澘澘董贾传醇正扬刘陋险艰铨衡同水镜辱赠不知还
　　二
　　古殿苍云里踈星出树间案灯光闪闪檐溜滴澘澘便觉登瀛易谁言与选难白头心更苦沧海探珠还
　　次韵宋质夫应奉秋闱书事二首
　　广寒清彻桂花黄影落空庭夜露凉七札巧穿谁矢直大鼇连举我竿长神清难入胥华国赋古须看古战场一朶红云传堪露夜深齿颊凝天香
　　二
　　草庐星列借寒莎欲拟隆中事若何倚笔看天尘境絶衮辞翻海怒涛多特衡要使心常赤题牓谁言发尽皤盛世崇文徧寰宇遗贤寜肯老岩阿
　　次韵席士文御史六首
　　煌煌文运起賔兴朴学无知谢未能北斗夜横东壁正露檐危坐独凌兢
　　二
　　槐木森森云影开诸生曵履起轻埃明河可是人间物端用乘槎八月来
　　三
　　文锋鏖战白差差沉着无声午漏时掣海碧鲸翻古制翔云彩凤吐芳辞
　　四
　　倚笔看天思独难悬庭秦镜敢藏奸东方射防三千牍始信明时取士寛
　　五
　　多病支离百不堪挑灯眼罢清谈广寒果有娑罗树须踏天梯上蔚蓝
　　六
　　乌府先生玉屑清论文冲淡去浮轻要令我辈平如砥不使与言负圣明
　　秋闱倡和【丙寅江浙】
　　至治三年八月十五日乘驿骑抵榆林于时善之祭酒仲囦学士伯生伯庸二待制同在驿舍伤感増怅今忽同校文于江浙因述旧懐
　　万马穿尘入茫遗臣一日九廻肠碧云碎碎琉璃影白月离离菡蓞光雁足无书来海岛龙髯有恨达衡湘谁知此日同文馆把手无辞醉十觞
　　三十年前与倪仲深泛湖作中秋今幸同与校文中庭月色如昼短句叙旧
　　昔年同泛凌风舸白眼论交屈指难枫叶参差山影矗藕花凌乱水声干我方乌帽穿黄雾君正羊裘潄碧澜归隐始知人世换无端此地更凴阑
　　中秋束周仪之推官伯明都事兄
　　气与西山爽气髙酒酣灯冷各称豪不随北雪追燕骑径上南云踏海鼇桂醑的知侔沆瀣蔗浆端可献蒲萄衰年投绂慙真隐更为君王选俊髦
　　汪叔济推官郑复初判官周本道判官同校文江浙因思欧阳兖公王岐公事政相类不可无一言以成故事短章述懐
　　长冠黒发雁行齐谠对彤庭陋木鸡直以中声生玉琯更将五采借圭文章赡足期穿札经术精深鄙印泥我辈直须双目炯肯令余子诮昏迷
　　次韵假省掾
　　妙笔翻空厯杳茫更驰紫电骋沙场珠玑已缀三千牍斧藻能成十二章易水台髙招国俊广寒路近裛天香相君盛徳怜驽劣给烛分茶与激扬
　　再次韵
　　白头归隐髪荒荒那识当年古战场文雉朝阳金吐绶潜虬迸雾火为章才超董贾文如织语压渊云墨有香防见彤庭冠多士始知我辈陋宣扬
　　挽诗
　　谢尚书
　　学易书台地【资州有李鼎祚读书台榭公治易】词林起壮猷家空辞蜀道禄薄度南州【曽知封州复为广东仓曹】爱石云生坐看书月过楼凄凉甬水曲风竹自萧飕
　　二
　　晚嵗功名异蒲轮礼数温嘉谋传竹帛肥遯寄丘园散号南儒贵【自号为敕赐南儒】峩冠北客尊防防乘鹤去空想典型存
　　史观文
　　奕世调元贵南东第一家紫纶传密札緑髪拥髙牙往事霜前木余龄雾里花阳明真洞启跨鹤整飞霞
　　二
　　故国衣冠聚凋零独此贤劳生乐蝉蜕遗魄寄牛眠丹旐前官贵青箱旧物全哀荣今莫比笳鼓閙晴川
　　李宣慰【思衍】
　　宏才卓荦耸羣雌怅望心期晚嵗违江海夜长谈舌壮闗山春防客魂飞枇风给月文空在逐电追云事竟非神理绵绵那得尽冡头新栢翠成园
　　二
　　白首功名汗漫休一官铩翮玩清秋终怜苡薏难消瘴肯用蒲萄强博州万事浮云今已定百年公论与谁谋羊生未洒西门泪落日寒江水乱流
　　史猷文
　　少小昂昂意长冠脱绮襦交游金谷聚谈笑玉山扶旧雨三槐宅西风五柳湖空令后生辈弹铗陋为儒
　　二
　　妙语千年简英姿百世期忍闻淮水絶不见雍门悲往事云归壑空言水覆巵相从今已矣寒泪滴氷澌
　　王尚书
　　秋水双莲孕英英吐异分词章纳云梦礼乐订河汾丹诏三军泣清名四海闻西风倾落日乘鹤叩苍云
　　二
　　晚嵗艰难意衡门老病身蜀山迷望帝楚泽痛灵均皮弁终辞徴深衣晚任真盖棺今已定千载有遗民
　　三
　　燕説经生滥齐谐学究轻微言空有意独拍已无声墨泽鸡林贵青氊虎观荣新铭前进士幽抱付谁明
　　四
　　再世登龙旧渊源许管窥西山遗正绪东涧结防知腹笥名空在眉梨夀竟违重歌妾薄命寒泪滴尘瓻
　　杨夫人
　　丹桂香残紫菊蔫转头何自失芳年锦裙旧綉空为记玉轸新声已莫传散骑文成残月泪彩笺书罢白云仙人间总有相思恨不用松风激涧泉
　　潘少白
　　星厯张平子丹砂葛稚川书田终晚嵗酒国送长年世味云行水心期月印天诸郎闻竞爽苍碣定重镌
　　史湖州夫人
　　清白吴兴守棱棱老吏师风霜冢上木玉雪阃中仪种徳桑千本传家桂一枝春晖有余报遗范合苍碑
　　文集贤
　　家声垂宇宙更作列仙儒袁粲那无传嵇康已不孤金鸡官驿暝白鹭古洲芜不尽修文意端从地下图
　　其二
　　死者不可作家儿常自嫌奉舆蓟门角叱驭越山尖猿落三更泪霜飞六月炎人方爱嵇绍我亦愧陶潜
　　三
　　前朝三百载慷慨尽斯人天地有消息江湖多贱贫许人怜老母叱驭作忠臣邂逅成丘首猿啼似有神
　　黄夫人
　　锦堂鹤发玉棱层犹是承平旧典刑鸾诰日邉传御札狨鞍花外候仙軿室如明镜心如水庭有斑衣案有经回首人间真蜨梦涧松摇佩起泠泠
　　悼章斯逺
　　学道求仙二十年饮氷齧雪竟苍然锦机防幅朝元赐银烛残膏醮斗传役鬼有灵符絶笔爊金无术鼎飞铅昨宵同我堦前饮今日怜君地下眠
　　二
　　乌府先生声似钟希年罴梦喜溶溶拟看广领传青简谁信方瞳学赤松秋月白于银凿落夕阳红似锦芙蓉燕山甬水五千里从此空飞减去踪
　　悼张道士
　　海上神仙十二鬟思君疑在有无间桃花褪水青春急柳絮团风白日闲芸室灯昏萤闪闪药坛雨冷竹斑斑他生欲了重事烦乞神膏驻好顔
　　吴君载【金谿人】
　　妙年玉雪佩幽兰麈尾英贤接往还万里出门车折轴九天无路虎当闗青灯黄卷家仍在古木清溪福竟悭赖有韩公三世旧已将椽笔志瑶环
　　夏昭文
　　晚嵗心清眼界平看云没帻养修名徒怜化鹤悲沧海不见回鸾下玉京观物无心草满爱吟有句墨花轻苍山日落箫声急似有仙家白鹿迎
　　熊处士
　　三闾千古恨五柳一生贤石防栽花径泉分种秫田松髙青耿耿竹净緑娟娟欲识凄凉意埋名手自填
　　危功逺道士
　　红日翳黄埃骑鲸彻九垓诗瓢风厯厯丹鼎雪皑皑紫府调仙掌朱宫育圣胎相期千古意独立重徘徊
　　刘古昂教授
　　矫矫南鹏翼昂昂野鹤姿剪灯千古事弹铗半生诗棋罢黄粱熟歌残玉树萎溽云催雨急相送不胜悲
　　成都何徳三处士【蒲应奉其弟子也晚居兴元】
　　江汉清秋老岷峨故国身潜川珠玓瓅韫匮玉孚尹逸兴蝉离垢癯容鹤写神发硎经席正炙毂辩锋新素业诗千簏幽居黍一囷非辞鲁生激自乐管寜淳水近苹交佩岩低溜垫巾诗清母泣词整燕雏亲梦往蕉疑鹿书成笔感麟山观天外象梅阅静中春燐墨魂犹惨槐黄事可询极知情惘惘徒意走防防旧里传遗藁空堂象素真故人调鼎鼐弟子演丝纶靖节名堪重文中躅可循悠然端有意念此竟谁陈
　　吴饶公
　　种徳槐三树传清桂一枝晚年香欵欵天爵嵗熈熈大赉开茅社殊恩辨土宜执谦容受谷咏道乐沿沂玉带朝元服朱顔浴日姿菊泉便上夀橘井养清资引竹藤侵履看花柳拂巵跨鞍人共仰扶杖客争疑霜暖柑分酿年丰黍作糜黄封浮瑞露白醉拥晴曦京国输甘防乡闾表羽仪齐年堂上扁通徳里间楣可谓畴离祉胡然不憗遗乌伤情有感蝉蜕乐无涯孝养倾千古褒荣盛一时谁成太史传防俟侍臣碑
　　王秋山
　　翩翩玉雪养修名絶顶穿松午日青别墅忽回迎客犬空林犹隐读书萤苔荒琹荐春无迹风搅诗瓢树有灵万叠苍云埋玉去好将银管写沉防
　　庐陵李主簿
　　青山暗淡画图中雁塔尘深进士空可恨余勋收汗马极知往事费雕虫暮年荣辱非吾意此道升沉属至公松竹萧萧自今古清秋裁此托防鸿
　　赵令人【永阳郡王与防女】
　　灵汉云昏彩凤沉参差声絶露沾巾髙堂玉树竟芳殒寳箧金花空素陈鲛室不知珠滴泪仙坛曽见海扬尘百年精爽真防防一掬清溪是剑津
　　吴夫人【上饶徐觉民主簿母】
　　玉树雕残浩刼还棱棱鹤发独清全种桑不作十年计指廪能生万灶烟白璧养成圃失华堂歌罢板舆悬坡陂积翠松千本准拟飞云归墓田
　　黄如山
　　兵后还家意苦辛白云落落泪沾巾松花麫麦厨常净贝叶书经笔有神蜗角可怜蛮氏国鹃声犹记蜀王身白头编简成春梦的的余勋付后人
　　刘伯宣中丞死三十年延祐丁已嵗始得諡忠宪朝中各为挽诗
　　乌台云黯栢萧萧秋雨声悲廿四桥置狱可能生长倩入门端不祭臯陶墓前飞鸟传新象身后骑鲸下大招圣代昭明青史着愿将直笔纪奸妖
　　东平段衡率
　　壮嵗投鞭夜度江前茅亲授百城降后军长物惟书箧别墅闲情独酒缸燕忆香销尘满榻鹤惊琴冷月当传家旧有籝金谚手种堦前璧一双
　　何徳三处士
　　雪色须眉两脸春市中能作笑云人簪花欲舞鸟啼急放鹤初回蜨梦真茶灶烟收门掩昼诗瓢风动笔生尘婷婷小女思翁醉欲剪巾纱泪满唇【家卖乌纱染入得宜士夫咸取之】
　　播州宣抚杨资徳
　　掌武传无敌崇仪续上多精思书竹帛英誉盖山河絶北惊逺海投南镇太和袭封緺满箧锡诰锦成窠皎皎明玕树亭亭碧玉柯之无文緥认宫羽短襦哦魏帝奇何并唐家悦李过幼成端有种帝鍳的无颇玉帐龙韬秘青箱凤篆摩教民风偃草抚俗水旋涡斥境严铜柱征戎指锬戈雅游春结佩小队晓鸣珂士饱歌于蒍军懽釂叵罗追亡穷古涧济胜极幽萝寸地归王化羣蛮守治科细氊侔密纩善马敌名驼客有依刘憾人传嗣产歌气融汶岭雪量纳蜀江波葛相功犹在韦王事若何云仍贤莫比君长礼无苛闭户时披褐看山暂脱鞾填词莺啭切促轸雁声搓芝岭图空想桃源境类讹盛年真国器妙质竟山阿世徳蝉聨备家声骥子峩播川弥震耀岘石讵沉磨
　　真定史万户【髙阳之徒也至死忽题诗而逝】
　　一身蚕作茧两曜蚁旋磨投笔人境忘长啸泉下卧
　　二
　　月流白羽觞风送朱丝弦欲识无生乐熟睡三千年
　　三
　　玉雪阳春五十年诗成书罢佩翩跹拟将北斗为罂缶不向人间酌酒泉
　　临江熊君
　　浮湛原不碍清影透溪扉木落行云泣山空病鹤飞诗书谁素业江海独天机此意何人防哀笳惨暮晖
　　至治丞相挽诗次韵李仲囦学士
　　重开葆命上圣席萝图盛徳涵诸夏深仁浃八区降灵申作翰稽古禹陈谟初日行黄道羣星拱紫枢神羊庭辨直贪兽鼎垂模纁帛招贤俊钢金辟佞谀抚床论密勿借筋契都俞明月青铜镜中秋白玉壶律成悬象魏礼缺补鸿都士进三千牍奸诛十二衢弥缝前后正损益古今殊相业传乔梓英标瑞竹梧痴蟇元有兎猛虎果非防内坐占华盖中阶仰泰符令严颛白帝漏下候黄姑万骑云蔽羣狐黒夜呼衔枚凶有约解带仆云痛象燬端因齿龙眠竟失珠闻惊燧人氏事异夏区夫阘防交驰驿重弓竞接途杀青谁执简泣血漫成湖史记羮枭赐经簿齿马诛隂氛动天地遗痛感樵苏故垒烟攅棘荒原燐积芜邦刑穷剿絶阳泽起萎枯赵氏儿犹在山公女不孤勲名昭令甲精爽与天徒帝所随升降神仙辨有无
　　杂诗
　　破衣僧
　　橦花楮丝枲纂新乃成敝鐡裓及肉身刚柔亦摧毁真空扫真壊大愿开大智渇欲饮清泉饥欲思美味随彼所愿心以解嗔恼累王侯与长者粪土金玉贵何以慰彼思长夀则欢喜夀本同我衣仰箭势还坠坚忍莫精进设衣以自譬惧彼不信我投焰五采异老僧机已寂赞叹非本意意絶道始彰从此防三世
　　炽盛光佛偈
　　寳光生虗空旋如火车轮肉眼一见之欣怖难思议谓光由身生我身与汝同口眼鼻舌心光亦何曽出无生亦无灭是由定慧成众生受五浊七曜日鉴临四余在虚空摩荡不暂停列宿值四方好乐各有职或争彼贪嗔或増彼滛欲居处各侈靡恣饱穷膏脂天神与魔鬼行住隂伺察爰假躔次环俾女作疾忒佛言彼有罪须当尽懴悔若更攘割之安得名慈悲矧此缺陷世植果防有因罪既从是消福亦从是増般若无损益万念随积刼还彼清净根众生永安乐
　　緑隂堂山偈十首奉寄开元防江长老
　　緑隂堂前碧树齐千枝万枝云凄凄生灵不令鹧鸪舞襌板时许仓庚啼
　　二
　　緑隂堂前春笋生大着锦棚小织成老禅一一防头角要使参天来凤鸣
　　三
　　緑隂堂前初凉夏芭蕉为扇椒为浆日汲井华三百斛侧听渔父歌沧浪
　　四
　　緑隂堂前古佛身刼火不壊金色新笑杀丹霞防知见暖得病躯生障尘
　　五
　　緑隂堂前万境空掩息不语超鸿蒙有人立雪问大意山神泣走号寒松
　　六
　　緑隂堂前自在时不拈公案不题诗僧来住夏与竹杖客去逢春赠柳枝
　　七
　　緑隂堂前秋叶凋湖翻白浪鱼龙骄我有鐡鉢水一勺弹脂送尔归扶摇
　　八
　　緑隂堂前夏木清千红扫尽雪层层有僧忽问栢树子斫却栢枝僧始譍
　　九
　　緑隂堂前结小参以手直指车始南现前虚空付火梵过去功徳归瞿昙
　　十
　　緑隂堂前合自然不学吟诗不学襌应许清容老居士睡尽髙舂犹爱眠
　　还源庵
　　沃焦山下水归东端与银河一防通谁信道人能掩息手提浑沌掷虚空










　　清容居士集卷十四
　　钦定四库全书
　　清容居士集卷十五
　　元　袁桷　撰
　　开平第一集【甲寅】
　　延祐改元五月三日分院十五日始达开平得诗数篇録示儿曹
　　居庸闗
　　太行领羣山万马髙下拜平蛮转城隍隐隐南北界危坡互交牙寒溜写泙湃隂风虬涌巨石忽崩壊周遭青松根下有古木砦石皮散青铜云是旧战铠天险不足慿厯刦有成败驱车上林杪出日浴光怪肃肃空岩秋天风迅行迈
　　雨中度南口
　　山寒絶禽鸟独闻子规啼石壁飞雨骤众木摇凄凄瘦马蹴乱石髙下齧其蹄陟巘沮洳深渐觉所厯低暝色起亭午土屋流寒泥须臾过雷声倐忽生晴霓水清亦可渡戒仆逾前溪
　　重午日宿南口小店
　　寒雨鸣石峡萧萧五月秋道逢采药人不识葵与榴气清谐令节暑溽想南州凉飔木末来动色思重裘犹持一巵酒慰彼湘累愁
　　桑干岭
　　漠漠天都近天梯尔许长青帘矗山影乌防拂云光行客穿珠曲居人缀蜜房端穷万里目那识九廻肠
　　渡懐来沙岭
　　沙清圆石瘦千里闻风声驱此觳车索索莎鸡鸣逺山列翠席近坡环碧城髙下各有险辙迹那由平惊兎导我前厯碌为之惊天低云摇荡土广尘纵横谬膺翰墨选逺行有期程回头望南坂初月随风生
　　草地
　　带水残沙似暗潮平坡软草緑迢迢不须回首更南望下马同儿摘地椒
　　龙门
　　瀚海双龙鐡鳞甲卷壑拏云蹲冀阙千泉百道凑东南急雨翻空迸晴雪古言神禹功最多导山凿石疏九河幽都之地不复顾乃使双龙下地成盘涡隂风何飕飕磅礴太古秋崩岸落车礮怪木森戈矛碎沙晴日铺金麸云是昔日当闗挽劲之仆姑寒泉组练结九曲亭午赫日光糢糊车声何辚辚昨宵急水迷无津垂堂之言犹在耳游子商人行不已子规彻天呼我归翠华北幸那得辞龙门之石髙不磨泚笔书我龙门歌
　　弹琴峡【在居庸】
　　寒泉飞玉峡谁弹使成声下有战士骨呜咽水中鸣丝石本异调摩戞生亏成凿迹非神禹佳兵构秦嬴驻马为听之逝者何不平虚牝纳新雨急促浊复清重华初省方百神静相迎为作薰风散彼岩下情
　　云州
　　天濶云中郡刚风起泬寥氊房聨涧曲土屋覆山椒橦布朝朝市通薪户户烧遥看尘起处深羡霍嫖姚次韵虞伯生题祝丹阳道士摹九歌图
　　玉眸精伫朝玉皇五采万物迎初阳神君空洞光茫茫瑶席合奏乐未央沉几经纶白为章寸肤帝青下填阬朝挟朱鸟招八方旋轮风转荡金刚君山之峯隃可望玉女鼓瑟哀不伤世职籍元运昌灵夀给扶顔色苍赐龄金箧难度量仲氏之道谁为长深根抱一真有常下悯浊世生复亡浴精昧谷暾扶桑寥阳昭徳森九芒亘刦永寳天地光安流舒舒复汤汤俨思白璧谢汝将厯险有戒毋垂堂乘貍从豹何陆梁菰蒲粔籹弦管张积变不化游益荒屈子调苦心忠良歌罢云遏投灵湘箫巫鼓胥纷莫详严严祝史遗铅黄握管用九神归藏出入森卫视锦嚢
　　伏日书懐二首
　　伏日急雨来端坐披重裘中天异寒暑兹维帝王州碧草记初夏坚氷在余沟野旷无留禽积潦不复收飞云屡晴隂苍莽天宇秋营营壁间蝇就暖旬日谋防自成嵗髙下各有求怅彼南飞雁素心愧难酬
　　二
　　晨起万灶烟墨云何轮囷念昔种松者用志良苦辛寒沙草漫漫万骑来无津树之似云栅积雪迷秋春车大栋复楹小车槱与薪空余千嵗脂成此官路尘我衣素修洁暂污不敢嗔俛焉拾余煤作书记其因
　　题李士学士画明复斋风竹
　　虚声出素壁冷冷天地秋矧此三伏凉居然索重裘荡摩神光旋戞击元露浮浩荡白玉京顷刻潇湘洲昂昂贠峤仙笔底寒飕飕髙斋袭道气深根淡无求
　　慈云堂【周南翁祖母】
　　万竹凤冈下虚堂耸翠防隔林听返哺前岭望孤飞山立斑斓服牛眠锦绣围诸孙有遗范致乐报春晖【南翁近筑致乐堂奉母】
　　送濯伯玉之官云南
　　荡荡哀牢国耕桑换不毛官船乘驿稳铜鼓报衙髙事简归王化民淳汰吏曹端知清浄理山水纵游遨
　　次韵玉堂画壁
　　至人悟穷达敛迹寓垄畆良苗贵深扶撅土戒蒿莠霭霭新阳浮髙下接紫宙跨犊东南行问事一俯首新雨防沟塍交流媚川后辍耕非素心帝命资左右相彼前山云倐迷复还岫卷舒乐槃涧署壁写其旧清秋映空谷风雨百神守夙昔经济姿志不在杯酒要使风俗淳斯民乐仁夀【秋谷耕云】
　　明月入水底摩荡空江雪昻昻垂纶翁在雪不在月悟彼化理不寐坐明发我舟非无桨我车讵无軏迂儒守绳枢世胄贯华阀愿以千尺竿裁为济川笩【寒江钓雪】
　　再次韵
　　粤商有阿衡肥遁乐畎畆深耕力其勤嘉谷寜有莠时来起丘园勋业冠宇宙持此金石心黾勉佐元首维敬在一徳维训守先后髙风邈难追白云在前岫堂堂匡济功匪以夙昔旧譬彼执御人先道谨为右精忠百壬避正色九闗守我昔梦见之再拜酬巵酒容谷秋思深图之奉千夀
　　维昔师尚父垂老须眉雪突兀江海姿韬精忘嵗月坐石投其竿秘籥时一发载车与之归在徳不在軏念昔经济人事定始功阀寒江眇风涛乘桴可知筏
　　上都客舍王为作风竹
　　门巷泥深笑独清此君潇洒未忘情无端昨夜风花急却送秋声作雨声
　　金主画孟浩然骑驴图
　　生前明主已遭嗔身后君王为写真家国总縁诗句废灞陵犹胜蔡州尘
　　二
　　木叶山前雪似银软裘难作自由身想因嵗晚朝陵后故写骑驴处士真
　　三
　　北阙明言不上书蹇驴何自入西都闭元天子元无分留与他生作画图
　　李陵台
　　天尽弮空计未踈囊封朝奏似怜渠汉家天子春秋责从此降臣直笔书
　　二
　　云衮零沙风衮灰眼穿犹上望乡台陇西可是无回雁不寄平安一字来
　　上都杨节妇
　　吹彻玉参差孤鸾天外飞匣藏身后剑箧寳嫁时衣夀乐厐眉耸心清鹤骨肥诸郎新玉立孝谨报春晖
　　开平第二集
　　登候台
　　蜿蜒西龙冈緑草摇晴波旁有双玉井石角増嵳峩明良佐神运目力穷坡陀层垣睥睨雄寳构通羲娥昻昻鐡竿耸飞鸟光荡摩土屋粘蜜房文氊围锦窠缅思皇猷逺嘿止松林戈匪以清暑游跋履劳鸣珂隂森晚嵗晦寒沙聚羣驼悲笳月初上戴斗瞻天河
　　次韵伯宗同行至上都
　　游尘卷飞蓬积水翻惊波羣山拥双阙勇势凌岷峨借草各小憇侧身复登陀纎峰修眉耸伫立愁湘娥仰视北斗光疑肩摩田父指我言昔日搜雕窠吾皇罢毕弋射乂生投戈二客何舒迟直可鸣朝珂银罂传緑蚁翠釡登紫驼出处愧我异爱君笔悬河
　　再次韵答李彦方应举
　　良防难自陈嵗月流頺波念昔邂逅初黒发云冠峩羣公擅碑板雄文记头陀于时接英武奉身如素娥粲粲白玉署墨沼争渐摩所思笔成冢不计印积窠君时皎氷霜正色羞倒戈习隐吏金马吊古师铜驼瞬息已廿载愧彼桑干河
　　伯宗再次韵复叙旧
　　玉署日倒影绮水回波堂前双树琪暑清緑云峩君时坐其下凉漪起陀陀悲商激湘累急羽凌韩娥执简谅且直惜日勤编摩盛世昭休明卑枝鸟争窠掀髯纪其端刻佞侔铅戈占风騐灵乌聼水悲老驼俯仰各努力解佩投于河
　　伯宗游华严寺次韵二首
　　平芜寒碛际突兀梵宫尊白日开金地青莲拥绀园城低千障拥塔静一铃喧夙昔荘严果无言急掩轩
　　二
　　欲问生公法年深不上堂防云成密防深树当疎篁十地三乘要诸天百和香机我素解何日勘禅房
　　上京襍咏
　　云防中街日风开北户天千沟凝白雪万灶起青烟午溽曽持扇朝寒却衣绵松林空有界剪伐不知年
　　二
　　土屋层层緑沙坡簇簇黄马鸣知炮急雁过识天凉墨菊清秋色金莲细雨香内园通阆苑千树压羣芳
　　三
　　天阙虚无里城低纳逺山白榆迷雁塞青草补龙湾市簇家家近官清日日闲重游深问俗渐恨鬓毛斑
　　四
　　旧嵗寒冬恶霏霏土雨迷门荒悬马革草净絶牛蹄列帐烟光惨空营月色低县官捐粟帛嵗晚得扶携
　　五
　　上国饶为客天凉眼倍青白鱼沙际网黄鼠草间翎芍药围红斗麻姑缀玉钉渐知尘骨换振佩接青防
　　六
　　天锡清凉国晴霞绽雪峰月低疑堕兎云近得攀龙寳鉴颁氷撤筠笼赐果封白头貂帽客为我话深冬
　　七
　　驼鼓村村应传更趋进程草肥凉露白树薄晓风清帐殿横金屋氊房簇锦城属车流水度细防侍臣名
　　八
　　伏日琼林宴名王总内朝帽尖花压翠衣角锦团貂炙熟牛酥芼醅深马乳浇柘枝旋舞急宛转称纎腰
　　九
　　市狭难驰马尘深易没车冻蝇争日聚新燕掠风斜晚汲喧沙井晨炊防木槎闾阎通茗酪俗简未全奢
　　十
　　长夏崇真馆疎帘洒静便支頥推万古心息契重月窟如雪天瓢酒似泉主人怜老客下榻不曽悬
　　再次韵
　　帝京环陆海平野接氷天龙吐青林火狼沉紫塞烟风花秋黯淡云叶雨连绵昔日君臣意深符卜洛年
　　二
　　寳阁凌空涌金壶映日黄梵音通朔漠法曲广伊凉御榻惟经帙宫炉独篆香吾皇清净徳银管愿垂芳
　　三
　　髙下云中树踈明雪外山坡凹茅结屋岭转水回湾禁路分驰道沙场当内闲通明风露冷时许侍清班
　　四
　　晨起仪台立烟青望眼迷草低鹰侧目车逼马回蹄风劲弓弦直泥融柱础低蚊蝇深敛迹麈尾不须携
　　五
　　紫极中天正森森接帝青雁归传帛信雉落舞红翎寳所金千顷朱门带万钉瀛洲清浅处髙坐纳空防
　　六
　　昔年曽扈跸宿直对鼇峰锦掣兰苕翠波翻墨沼龙起居青简注除拜紫泥封共説先皇日千官总住冬
　　七
　　土驿髙低置苍茫七日程马通分熠燿牛酪注深清残云明珠阙繁星列火城前山黄白处草药不知名
　　八
　　千堞蜂腰凸羣山马首朝沙场调俊鹘草窟射丰貂閙舞花频簇狂歌酒恣浇今年春事减土舍雪齐腰
　　九
　　箭落惊游骑翎传督运车土风殊楚越驿道仿褒斜细雨三更枕清秋八月槎夜听繁管急渐习五陵奢
　　十
　　长斋孤馆静捧腹睡便便酒防眸凝碧尘深鬓返冻蜂粘暖草乳雁啄氷泉过翼时频数乡心日夜悬
　　李陵台次韵李彦方应奉
　　前坡耸頺基云是望乡台往事已厯厯乱石何嵬嵬想此二子别袂结不能开河梁白日速朔风衮沙堆汉法重失律轻生表奇才一跌不能返欷歔壮心摧形影胡越分骨肉参商乖万事已瓦解谁能写余哀昂昂司马生义色与壮懐子卿固伟节属国何低徊褒功实谫浅议刑良刻哉坐令卫律辈嵗望邉城来
　　次韵李齐卿呈闲闲嗣师
　　清都逼紫防瑶光流玉坛隂厓太古雪伏日生午寒澄懐集遐思黒发竹皮冠闗转轻雷银潢激层澜取彼白石词寄以朱丝弹一弹去日短再弹行路难两跃疾飞隼归云生树端逺游感夙昔努力慎风餐
　　西京李齐卿读所赠吴公诗爱之遂次其韵
　　温温紫玉姿扬休升觚坛维时夜气肃璇玑动芒寒辟公阅多士谓宜锡冠环水赴文海俾尔扬清澜东南有髙楼繁吹和急弹我独念子意希声世知难遗情寄寥廓防鹰云端去住靡所止精思勿忘餐
　　伏日
　　伏日隂隂九月天云边桂露十分鲜侍臣已入清凉境不到凌虚未是仙
　　二
　　偷桃曼倩语言尖伏日归来割肉亷那似蓬莱风露冷重裘端坐絶趋炎
　　松林行
　　隂隂松林八百里昔日传言为界址云卷甲天马来雪兎霜狐先委靡山前犬牙十六州石郎屈膝轻相投浅沙圆石古辙迹草青草枯无尽愁【阙】　拂天镇南北万井燃松烟似墨大车【阙】　龙角全小车轮囷束矛防松花落子芽复抽不如昔日当道稠采薪之人不辞【阙】出郭十里争相酬君不闻雪山之西铜柱南混同鸭緑成东渐金山橐駞争贡寳剪取平林作驰道
　　采摩姑
　　官山摩姑天下无迸石菌蠢攅寳珠阿香执御云中驱天瓢急注争葩荂玉京髙门散金铺剩欲防缀完无肤万钉寳带山泽癯圆如佛螺缀头颅累如秬黍连二稃羶根未许相糢糊泉石鼎鸣笙竽急投小烹养甘腴上池三咽生醍醐五芝髙着神农书吾欲比之议匪迂天花代北严贡输永言定论兄弟俱
　　尚尊赐张上卿薛卿赋诗次韵
　　眸鹤骨炼纯阳言合灵蓍行有常黼坐近曕尧日月属车逺度汉封疆英云玉佩开仙府湛露琼巵出尚方可怪相如多病渇愿分金掌接恩光
　　再次韵
　　居庸晓次日初阳肃肃龙旗出奉常兽殿频趋恩有秩鹊炉深祝夀无疆氷壶酒滑通真一云阁香清接上方静夜屡陪谈麈乐灯摇寒烬目摇光
　　复成二篇
　　羞逐羣芳度艶阳丰神景笔元常气雄转斾攻秦壁色正登坛复鲁疆易玩天皇游太古书看王防补殊方平生物论深泾渭寳鉴悬空背透光
　　二
　　孤凤清声出峄阳冲天采羽越寻常清心常侍真医国束发从师屡出疆明月乘鸾通碧落空江瘗鹤忆朱方诗囊取次倾珠琲一一清圆敌夜光
　　西京任庭瑞乐善斋
　　大钧妙无心变化各有职元阳执枢纽羣动遂生息达人洞显幽语黙絶窥测尸居碧晓观万养真寂春葩阳林秀众采纷薿薿上有黄鹂鸣下有游鹿迹嗒然遗世情至道在几席芝眉紫纶巾举酒起玉色桐孙防清风竹母引白石素心絶荣侈天爵夐有得敦厐古遗民过里车已式愿言表其闾庶以昭帝则
　　白云闲斋
　　武当灵峰通廓寥下有白云防山腰朝入寝扉结翠被暮宿丹井腾金瓢神君握机不盈寸顷刻倒影旌幢飘道人夙昔惯所见更上岧嶤抉斗杓
　　送金华王生
　　不到金华洞于今二纪余偶逢骑鹤客为覔牧羊书芸笈秋消蠧萱堂暮馔鱼江湖易衰感暂且问樵渔
　　建昌李生城南别墅
　　云树黒防茫依稀见竹房山空辽鹤化市近海鸥藏逸兴王官谷幽禅华子冈展图尘眼眯剩欲濯沧浪
　　开平第三集【辛酉】
　　至治元年二月庚戌至京城壬子入礼闱考进士三月甲戌朔入集贤院供职四月甲子扈跸开平与东平王継学待制陈景仁都事同行不任鞍马八日始达留开平一百有五日继学同邸八月甲寅还大都得诗凡六十二首道途良劳心思雕落姑録以记出处耳是嵗八月袁桷序
　　次韵继学途中竹枝词
　　居庸夹山僧屋多凿石化作金弥陀但有行车度流水不见举拂谈悬河
　　二
　　红袍旋风漾金泥车前把酒长跪齐忽聼琶琶相思曲迎郎北来背面啼
　　三
　　氊房锦幄花簇匀酥凝叠饼生玉尘晚传宫壶檀板急酒转一巡先吐茵
　　四
　　土屋苫草成廜防前床翁媪后小姑我郎南来得小妇芦笛声声吹鹧鸪
　　五
　　云州山如五朶云老松积鐡霾青春遂令古雪不肯化万杵千炉煎贡银
　　六
　　山后天寒不识花家家髙晒芍药芽南客初来未谙俗下马入门犹索茶
　　七
　　寒风卷蓬沙转黄驻马问路路转长红衣簇簇入新市指防垆头称上方
　　八
　　朔云荡荡愁烛龙土房拥被睡髙舂披衣上马过前驿清霜急雪时相逢
　　九
　　瀛洲往嵗侍宸居一度还家一度踈近行闭平十二驿眼望南雁传乡书
　　十
　　阊阖云低接紫宫水精凉殿起薰风侍臣一曲无懐操能使八方歌防同
　　四月二十六日晓霜
　　逺坡残月露零零晓压椒花玉作屏他年若问南州説疑是邹生逞怪灵
　　戯题桦皮
　　褐裳新脱玉层层红叶朱蕉谢不能儗制小冠韬短发意行云水一枝藤
　　望云州
　　望云州里松花白金阁山前木叶丹驻马摇鞭游不到还家写作画图看
　　次韵薛卿南还题驿二首
　　思君叶落见参旗碧眼防醺倍陆离比上开平复南去却如返棹剡溪时
　　二
　　碧云冷思凄凄晓搨黄庭眼未迷宜向山隂道中住聼风听雨聼猿啼
　　次韵答陈明复
　　汉殿髙悬五丈旗羽人朝奏佩江离緑章已彻蒲团坐正是金门月上时
　　二
　　碧云深处草凄凄谁道桃源路已迷昨夜紫霄峰顶坐天鸡子夜鸟先啼
　　再次韵
　　行殿风髙十二旗碧云深处紫流离相如献赋谁能继有客瀛洲独立时
　　二
　　烟笼沙碛冻云凄锦簇椒花五色迷不是朝天骑马倦寒鸡自怯晓钟啼
　　次韵李伯宗学士途中述懐
　　山巍碛瘦马逶迟尽日云隂变四时晓渡桑干雪新作倚松参坐鬬题诗
　　二
　　李陵台下日迟迟惆怅河梁执别时汉武不知歌四牡千年竞作五言诗
　　三
　　萦纡驰道属车迟白发防臣际盛时侍猎能追上林赋登台愿继栢梁诗
　　四
　　紫禁天低夏日迟深红芍药胜春时共仰云孙李学士乐府新填更进诗
　　五
　　内宴初筵舞尉迟榴花未吐艾花时宫词乆矣无王建把笔争传应制诗
　　六
　　鼇峰土冷菊花迟滴滴金明八月时留取东平老学士烹羊分韵酒催诗
　　端午谢吴闲闲惠酒
　　客里端阳景物殊待晨分酿出偏壶松间尚积千年雪涧底难寻九节蒲霏玉论陈医国艾研硃手写辟兵符侍臣陡觉蓬莱近簇簇宫花徧蕋珠
　　榆林
　　白榆天上生北塞传真种汉皇究边略盛秋此为重神武开帝京赤县官曹拥井邑生聚繁折防出耕垄考昔所种榆禾黍日菶菶繁弦杂伎部一一承天宠盛衰谅有时前山碧云涌
　　龙虎台
　　羣山朝宸居层台纳灵秀百泉暗东西千嶂明左右【沙碛水多伏流】先皇雄畧深省方嵗巡狩翠华悬中天问俗首耕耨沉沉貔貅垒濯濯鹰犬薮前行节驼鼓执御各在手侍臣仰天威长跪四方奏往闻父老言罗拜上万夀山桃与黍酒启齿时一嗅乘云去无踪过者必稽首登坡望储胥紫气彻牛斗
　　居庸闗
　　扈跸朝上京严装戒修途首夏天宇肃寒云惨不舒足弱跨鞍窘喋喋询前途萦纡入南口松籁吹笙竽在昔恃险隘当闗守千夫一朝天马来岩崿成康衢大统叶天运神武开皇谟信矣经启功聿超神禹图
　　桑干岭
　　兹山西北来旋转十二雷昔人望乡处生别何崔嵬我来坐絶顶云汉森昭回出日腾金钲积露流银台长空不受暑雪花散皑皑氊车引绳过屈曲肠九回防踪愧三至南望心低徊长风马耳迅何当赋归来
　　李老岩
　　层峦积明秀深崦罘罳围千松受新雨一一流珠玑少憇倚絶厓清湍激林霏睡醒日亭午隔溪啼秭归昔有山水癖黾勉登王畿欣此涧谷幽亭亭白云飞素怀倘自喻出处谅无违
　　龙门
　　苍厓出双阙羣山頫首尊隂风起晴雷摩荡昼日昏銕峡拥偪仄百川为之奔疑下有龙湫逞怪蹲天门渰兮出肤寸顷刻黄流浑侧径出石壁巨浸存遗痕缅昔设天险事乆难穷论征衣袭轻雨神君俨云根
　　独石
　　乱石各参布兹山以独称磅礴太素初星陨遗其形磊落絶众附昂昂耿晶荧此土积隂沍草木无光精疑有华表人宴坐陈废兴前车何绳绳去马何腾腾问之了不应油然白云兴
　　晚发
　　蓐食慎王事晓星当前户跨马官道行细草泣寒露乱石鸣琮琤啼鸟守荒树行行未十里问堠坐当路年衰胫力拘望逺弥窘步天风卷飞蓬白日互吞吐深知非世才归耕誓先墓
　　合门岭
　　寒沙髙冈聚积溜开土门地媪神功奇兹焉奉帝尊先皇嵗巡幸属车烂华轩令严植前茅髙下相攀援鱼贯别后殿蚁行定前屯飞九落千尺瞥裂惊危辕履险深自持人情戒居安寒云蔽出日去去逾前村
　　赤城
　　兹山浴晓日墙壁流丹砂昔闻天台峰云受珠宫霞地气有南北变化无殊差埴坟登禹书頳壤劳民嗟感彼山上松黒鐡留槎牙形色有正性染入徒増夸至今温泉下金鼎烹灵芽
　　滦河
　　近山马昂逺山凤腾羽百谷奔乱流屈曲长虵赴维时雨新过急溜槽床注居人汇为井千屦集沙步寒光澄玉膏甘冽过牛乳兹泉成白沟巨浸合沮洳莲芡充糇粮鱼虾足租赋塞翁话畴昔陋彼成险固往事不复论沄沄日东去
　　次韵虞伯生墨竹画壁
　　墨云参差平地涌碧淅沥寒风生截为崆峒白玉管蛰龙夜啸幽凤鸣六月雪花飘上京峥嵘直与星斗平出门忽作江海兴推枕先闻金石声
　　杨花曲
　　上都杨柳瘦且坚叶叶不展圆如钱年年飞花作端午逺客乍见心茫然上都飘雪不知数此花与雪相旋舞黄鹂声絶孤雁鸣万骑千车互来去手攀短条心欲絶宛转成毬恨初结寒风飞蓬卷车轮防防相亚随明灭南邻荡子衣夜单晓望出日如黄绵辛勤掇拾不敢弃愿刮毛同作氊
　　伯宗学士悉知鄙作唐律叙谢
　　峩冠疎发老词臣笔底花飞防防春千里闗山劳梦寐百年泉石换精神芜城赋罢生新恨防府诗成叹絶尘更有御园红芍药生香一曲柘枝新
　　四月廿一日与继学同出健徳门而伯庸以是日入都城作诗寄之
　　二子出北门一客南门来燕鸿两相避矫首气崔嵬客有百和香我有蒲萄杯把杯客不见我心为之灰愿留百和香以待二子回
　　乞酒潘景梁学士
　　长夏萧斋学昼眠鼇峰深处酒如泉山瓢从此通来往准拟宫袍不上船
　　次韵继学
　　急雹散晴雪仲夏天气清闭户北坐稍稍新月生客至设棋局言忘遗世情尽日无王事自云与檐平
　　重午聨句
　　夏峰表奇雪天京候端阳寒袭宫罗轻瑞登水镜光乌轮丽北陆龙舟竞南湘蝇虎逞王国蜥蜴严帝房事讹汚习陋风烈垆壤刚拥貂繋防丝飞鞭赌琼浆带重公莫舞簪飘艾如张雁分列瑶席鱼贯登紫廊白乳谢角黍青蒲截鵞肪重离天门正习坎地轴方灵符莹丹砂羽箭穿白杨恋阙葵日倾懐家麦秋凉羮鸮传大官悬虎步天罡鵙噤百壬敛螽动九子昌嶻嶭翠屏偃浩溔白海长扇藏婕妤泣标耸飞亷忙红苞当阶药碧缕雕盘香宫花金抺额廐仗玉镂钖铃催寳贴进拍奏霓裳扬举鼎凝脂膏载车寔餦餭蒲萄防滟泻琵琶宛转伤蟾蜍【阙】未乖骕骦裘难藏伏日奁果贡薰风鉴氷洋瀛洲畏独往玉署思同翔
　　装马曲
　　防丝络头百寳装猩血入缨火齐光钖铃交驱八风转东西夹翼双龙冈伏日翠裘不知重珠帽齐肩颤金凤绛阙葱茏旭日初逐电回光颷斗动寳刀羽箭鸣玲珑雁趐却立朝重瞳沉沉椶殿云五色法曲初奏歌薰风酮官庭前列千斛万瓮蒲萄凝紫玉驼峰熊掌翠釜珍碧实氷盘行陆续须臾玉巵黄帕覆寳训传宣争頫首黒河夜渡辛苦多画防雕闳总勋旧龙媒嘶风日将暮宛转琵琶前起舞鸣鞭静跸宫门闭长跪齐声呼万嵗
　　嘉禾图
　　土膏渗阳春连连垂黄云仁声九垓被地瑞昭人文穰穰大同郡嘉穗表奇芬擢茎秀双岐骈首誓不分稃聨珠琲光苞簇防绶纹老农善视之神化非耕耘维皇调玉烛嵗功合氤氲帝力畆深击壤歌放勋图成上金匮寳轴森香芸侍臣丹笔工秉心述前闻愿旅天子命补亡追典坟
　　苏武牧羊抱雏图
　　寒氊齧尽节旄稀野旷风低短草肥忽见婵娟新月上却疑身似梦中归
　　李仲宾墨竹图
　　笔底云氷雪姿云洲玉佩映参差如何昔日阎中令晚嵗羞称老画师
　　开元恩长老以诗送北禅讲师游上京末章及见余子滦阳次韵
　　乘槎亲见玉绳流底用蒲萄与海榴紫塞接天星戴斗白云垂地水浮沤蝇头可但穷三载麈尾悬知又九州问讯开元老禅伯诗瓢今向太湖浮
　　王淡游墨竹
　　隂隂密叶鐡钩鎻淡淡踈柯水玉簪客向流离浑老尽临风题笔望江南
　　次韵继学竹枝宛转词
　　长年乆客学吴侬应对嫦娥认妾容闻道秋来三十日雪花飘处似深冬
　　二
　　闻郎腰瘦寄当归望尽天边破镜飞昨夜灯花圆似粟倚门不肯送郎衣
　　三
　　宫罗叠雪撚金龙即去香奁手自封还家貂裘绵百结教妾今年两度缝
　　四
　　年年河鼓度天津郎在滦阳见得真今夕定知郎到日桂花浮魄满香轮【约八月十五日抵京】
　　陈景仁都事以诗惠酒次韵
　　闭门拥雪絶知闻壊壁行蜗古篆文谁遣白衣传剥啄新诗如雪酒如云
　　二
　　短发藤冠似晋贤瀛洲独坐酒如泉明知白眼轻余子客至题诗似屋椽
　　题赠翰林何生
　　残月踈星送晓钟伊吾声彻炯双瞳盛年事业须黄卷尽日交游谢碧筩案上蟾蜍承夜露门前叱拨立秋风君家居士多隂徳伫看鸡翘列殿中
　　嗣天师墨戏四絶
　　横塘野色深耸身对秋水守独非自夸感彼蜻蛉子
　　右枯莲孤鸳
　　守雌气之母见一道之宗配合贵有得丹光结芙蓉
　　右枯莲鸳鸯
　　二禽讵无知秋声起天外芦枝为我旌莲叶为我盖
　　右芦荷水禽
　　髙籁日恻恻水花淡无踪孤鸿招不来泛泛以自容
　　右芦荷孤鳬
　　果老图
　　御气如婴儿变化能成形再过赵州桥灭迹絶怪灵












　　清容居士集卷十五
　　钦定四库全书
　　清容居士集卷十六
　　元　袁桷　撰
　　开平第四集【壬戌】
　　至治二年三月甲戌改除翰林直学士四月乙丑出健徳门买小车卧行八日至开平舍于崇真宫有旨道士免扈从宫中阒无人声车驾五月中旬始至书诏简絶仅为祝文十三道【已入内制】悲愉感发一寓扵诗而同院亦寡倡和率意为题得一百篇闰五月上幸五台山以实録未毕趣史院官属咸还京是月丁巳发癸亥还寓舍五月滦阳大寒闰月道中大暑观是诗者亦足知夫驰驱之为劳隠逸之为可慕也六月丁夘桷叙
　　端午日繇车中抵开平客中三度端阳怆然有怀
　　居庸昔日逢端午子规声声劝归去旧嵗滦阳万夀宫九节菖蒲泛琼醑今年车中饱掀簸盲风北来雨如注沙坡马鬛髙下迎土屋鱼鳞先后附旧家松篁百防碧檐卜花前石榴树停车俛首不得语邻墙箫声杂驼皷劳生得意同蜗牛旧厯却行等蝇虎
　　崇真宫阒无一人经宗师丹房惟蒲苗杨栁感旧有作
　　双斛青蒲苗中庭緑杨枝门锁碧窓寂徘徊心不怡辛勤四十载逢辰搆崇基寒日淡无华风助之悲想此鸾鹤侣长啸悟成徃昔玉局翁言罢白云随怀贤感夙昔悼念成涕洟夜梦忽邂逅掀髯歌紫芝
　　闲闲真人未至
　　崇真观里独徘徊门锁蛛丝燕子猜度来迟愁欲絶为凭白鹤寄书催
　　旧嵗端阳与王吏部同客滦阳因成七言奉寄
　　旧年同饮端阳酒击鉢聨诗日未斜我戴夫须重出塞君飘蹀躞独留家雪花带雨催前马草色连空趂后车万里功名头竟白张骞何事苦乗槎
　　寓舍卿旧住今归龙虎山书壁言怀
　　明玕出海见竒姿价压连城贾客知徃嵗曽为大鹏赋今秋且作小山词黒头好景传杯乐白眼长年按劒疑君去我来同此榻鴈回何防写相思
　　五月八日雨霰
　　黒云转飞盖晴空落珠丸急响递踈宻跳踉杳无端仰视乌轮光粲粲不可干隂晴界南北咫尺分寒暄鲛人有暗泪乗阳涌冰澜又疑天女下百琲随轻纨采之不满把瞬息何弥澷东墙古杨枝含思碧云寒留取宛转花伏日为君看
　　开平昔贤有诗片云三尺雪一日四时天曲尽其景遂用其语为十诗
　　茫茫广莫区屈曲层城建昔云水云陂伐木严筑揵寒沙杂软草其下有冰片双龙赴魏阙云气时隠见巍峩中天居百里见行殿
　　唐皇极睿筭忧边罢从军种松八百里擘画疆理分立象有定数后王防竒勲千车昂头来万灶生墨云天险尚莫恃人谋安足云
　　晓日出东门寒光静相涵黒云何方来玉妃为之骖顷刻变昏昼隂晴常日三宸居逼象纬荧煌斗司南世儒窘六合邹子成虚谈
　　羲和当中街重裘惨顔色询彼住冬人封户雪逾尺松烟暗踈箔罗坐围丈席南邻时相通北门恍未识冰天与火井受地各有职
　　近山如雕鞍逺山如削铁防防落黄流呜咽恨未雪坡陀下前坂飒爽万境灭马嘶不肯行沙寒草如茁毡庐峙前冈一一望初月
　　鴐鵞帖云飞下惧鹰眼疾空墟无鸦栖坏穴见防出杨枝尚敛色吐絮朝伏日羌巴杂蛮防异服状非一风土谅不同删述在史笔
　　煌煌千贾区竒货耀出日方言互欺诋粉泽变初质开张通茗酪谈笑合胶漆忆昔闗市寛崇墉积如铚梯航际穷发均输乃踈术
　　城南水沮洳饮之不盈匕逺汲沙水甘客云汝纵恣客竟遭河鱼投以百金剂箪瓢乃真空饰情果为累狙公解朝暮不复计三四
　　亭亭芍药枝朱明胜春时金莲与墨菊兄弟相等推阳艶深摧藏后秀真竒姿盛时匪自弃顾与松栢期有客同尔心临风结长思
　　焰焰三伏日沈沈九秋天雷鸣过牀下月出在树巅手持五采笔直侍虚皇前大以书图小以传瑶编纶言广圣泽载歌千万年
　　南望
　　急霰轻雷五月邉觥船手把趣装绵燕山南望十三驿红杏枝头别有天
　　天鵞曲
　　天鵞颈瘦身重肥夜宿官荡羣成围芦根啑啑水蒲滑翅足蹩曳难轻飞参差旋地数百尺宛转培风借双翮翻身入云髙帖天下陋蓬蒿去无迹五坊手擎海东青侧眼光透瑶台层解绦脱帽穷碧落以掌疾掴东西倾离披交旋百防衮苍鹰助击随势逺初如风轮舞长竿末若银毬下平坂蓬头喘息来献官天顔一笑催传餐不如家鸡栅中生死守免使羽林春秋水边走
　　李老峪山水深类先公墓田左右悠然白云之思
　　积翠发层峦恍然家山图隂窦水屈曲古树云扶踈是时月新出归鴈飞踌躇疑我久离乡问我今何如云昔所种松灵籁吹笙竽总角守庭训六籍师鸿儒幸以铅椠勤三入承明庐风景果有佀举目谅不殊信美非我土誓言敢终渝
　　偶成
　　午雷婴儿声晚月大士面顷刻备四时隂晴足千变空斋袭重裘尘壁委团扇昔为居养移今愧筋骸倦
　　鼇峯石
　　刼风吹沫孕玲珑度海鞭霆驾六龙声合八音惊俗耳重均九鼎动天容空庭露冷珠玑绽阿阁云开锦绣封匝匝金莲随地拥佀催夜直佩瑽瑢【石下皆金莲花】
　　子防词三首
　　不如归去君家南山松万树我欲送君归怜汝嵗上滦阳路
　　去不如归江南春深笋蕨肥笋蕨肥子苦饥见子手持一片冰下马坐看白云飞
　　归去不如我是蜀王魄化声呱呱君不归请看钱塘雪浪千尺帆踏歌起舞去复还
　　卢彦威与余同为待制下世已八年覩行院题名旧迹感怆写情
　　长髯黒髪佩鸣珂嗜饮常持金叵罗诗艶欲追长吉制词新深爱小蛮歌鳯池聨辔情偏重鸾镜重妆病已魔【彦威再醮一日即病以终】题壁凄悲二妙元公近亦山阿元复初学士旧嵗同官集贤防于上都改除翰林学士见其饮酒数十觥倍常时今年以疾卒不起覩行院题壁为四韵以挽
　　慷慨论交二十年深慙经术荷推先趺林立毛锥秃麟笔星垂汗简传直以旷怀招侧目肯扵凡品说齐肩旧闻苏李曽生别行院重来倍然
　　潘景梁学士同在集贤朝夕与余论宏词源委后俱罢去新政肇更皆得复入旧嵗同防上都景梁还都不一月下世仆忝入翰林过视草堂有感
　　銮坡清切平生志粉省乌台谢不能【尝除尚书行台侍御皆不乐意在承旨】夜剔兰灯书叶乱冻呵铁砚墨花凝蚁穿九曲谁传授蜩化枯枝果变腾欲说机吾岂敢碧天云黯唤难应
　　客舍书事八首
　　客景真愁絶凄凉倍旧年草穿沙觜缩云住屋头偏灶冷厨烟湿窓低檐霤悬畏寒难出户尽日得髙眠日永空庭浄清斋罢煮茶无羊谁阅市有客共思家巷近逢归马门闲数过车衰年行六十那得老风沙愁极吟肩耸尘深望眼迷屋随冰上下山趂雪髙低干酪瓶争挈生盐斗可提日斜看不足蹋舞共扶携蟾影穿窓矗龙光拂席流凄清三伏暑淅沥九天秋水恶停泥井冰坚宿瓦沟年年游上国那识望乡愁问俗过闾里凄凉说住冬冻瓶粘在手暖扇防当胷雪急籧篨响风髙榾柮松寒更传警夜飞骑急憧憧
　　禁堞防危石官衢漾浅沙犬能搜兔窟马解避駞车童剪青蔬甲僧分墨菊芽飘零堪慰藉小雨垫乌纱宿雾成踈雨寒蓬卷细尘云飞疑到地草长不知春香几蜂喧宻寒房燕语真白头闗塞外犹作未归人灯影微微焰钟声隠隠清归鸿天际度去骑月边行久客心无着微醺梦易成揽衣中夜起北斗正南横
　　视草堂四咏
　　视草堂前月凄清十倍秋银河斜处响玉斧暗中修隠约娑罗见微茫顾兔流霓裳端可补顾入广寒防视草堂前雪飞花具四时老疑潘鬓重舞觉沈腰羸妙合丝纶巧功调鼎鼐竒虚皇瞻咫尺顾赋玉京诗视草堂前雨飞空万象新随龙下膏泽涤颖布阳春霡霂能生物霑濡不受尘巫山空有赋难作楚王臣视草堂前日传宣趣制词藁裁初刻上朝罢八砖移乌御行黄道龙光映玉墀薰风生殿阁小立独多时
　　华严寺
　　宝构荧煌接帝青行营列峙火晶荧运斤巧闘攒千柱相杵歌长筑万钉【殿基水泉涌沸以木钉万枚筑之其费钜万】云拥殿心团宝盖风翻檐角响金铃隃知帝力超前古侧布端能动地灵
　　赠华严长老二首
　　四年上国扈金舆燕处髙斋得起予箧宝寸珠光不老炉存片雪色相如抱琴有意传流水击拂无言指太虚二十里松亲见得塔中古佛白毫舒【华严洞下宗常防四明太白礼宏智塔宏智相传古佛再世】
　　丈室萧萧昼掩扉蒲团不下得忘机堦前菊本先春种门外杨花伏日飞句落珠玑禅客诵象严金碧梵王威知余犹是青山伴话尽斜阳指翠微
　　书邢遵道二父家传
　　蜚声秀采动时贤书帙如山酒佀泉已恨人间双璧化共夸身后一防传药嚢有底隂功满诗卷相辉盛事全防见门楣成晚秀瀛洲委佩接羣僊
　　赠写真佟生
　　丹青妍丑世间形碧眼看天画未成梦觉已传商相似神闲能写赵郎情沙塲燕颔愁中乐客舍鸢肩暗里惊彩笔阅人头渐白长因眸子识公卿
　　赠李道士
　　髙安李道士货药绕滦城竹杖常随手茶瓯与解醒住冬饶活计聴雨话平生欲说前朝事年深记不成
　　行路难五首
　　桑干岭上十八盘赫日东出红团团回头平田树如髪北去沙石何弥澷青帘髙低知客倦劝汝一杯下前坂马蹄防铁声琮琤帖石朱栏列危栈度岭林昬泊官驿冰涌虚泥逾五尺马行犹知泥浅深重车没踝路莫防松林巨木官采搜千斧斫根膏液流翠旄离披仆巨壑百谷震动狐狼愁大车以载牛马喘歴堑凌深不能挽车头挂帋齐声呼一步一移日将晚经春逾夏来京都雕梁绣柱天人居锦茵花砖浅深防嵗久不知行路苦昔闻万回僧空中转足如飞鹰又闻麦八百侧径回旋去无迹牙牌校尉夸快行急装一日来京城人言胫中有肉燕籋云蹑电那能名古云行路难今作等闲看君不见明王坐朝疲心思日行天下人不知
　　金谷园头土如酥琼花琪树凝流苏文鸯甃砖藻影动飞凤团础云光腴紫丝步障三十里百和生香交旖旎美人罗韈不动尘匝匝金莲随步起须臾急骑围四隅瞬息突兀生寒芜緑珠危楼百尺坠行路之难却成易敝裘蒙茸苏季子两足重趼行不已一朝佩印何累累列鼎北邦夸国士班生逺出玉门关被甲夜度随黄间飞沙击面燕颔失晚望落日思生还书生守株灯火勤终嵗不通南北邻一朝安车入关内老不能言愿求退
　　卖薪行
　　老兵防薪穿市卖双手如布衣壊低头望日南阶行背负槎牙北风杀大车轮囷小车聚我薪不如一抔土黄公垆前烟雾髙挥手相讥不相顾暮归置薪眠土屋望月清歌声防续丈夫穷达防有时买臣怀章人始竒
　　视草堂嵗久倾圯述怀二首
　　视草堂前草木青微臣三入鬓星星坏墙雨透蜗生角旧灶泥深菌露钉深恐雨钟催晓箭独聴寒殿响风铃堂堂诸老冰澌尽病叟应归种茯苓
　　昔时夀俊佩蹁跹人物扵今佀眇然倚马谁怜才独步屠龙端信技无全颁冰伏日金奁重赐果薰风绮席鲜可是虚皇防顾问玉堂旧事少人传
　　翰林故事莫盛扵唐宋聊述旧闻拟宫词十首
　　禁钟初动趣传宣衣袖薰香到御前渐近宫门扶下马内官分引导金莲
　　御笔圆封草相麻龙牋香透拥金花仪鸾勅设庭前候赐酒方终更赐茶
　　制草涂鸦未敢删内珰宣引侍龙顔已分笔格金蟾滴更赐端溪紫砚山
　　春帖分裁閤分多宫娥争餽缬绡罗青丝菜并银盘送幡胜新题墨旋磨
　　文思如泉涌墨林屏风院吏不须防旧时内相诸孙在犹有当年扫閤金
　　入院聴宣席未温赐金已向案头存【故事入院传旨毕赐叶金十两始草制】清晨上马还家去内出黄麻付閤门
　　清馥香温酒玉巵祝文已撰报都知夜来奉防传丞相五朶云浓押省咨
　　天孙夜度玉潢清内托银盘涌化生秋思未多团扇在拟题宫怨月分明
　　盘雕晕锦是冬衣鸽炭初生酒力微闻道边臣风雪苦口宣臈药布皇威
　　赞书誊副节楼前筐篚盈庭邸吏传深恨葫芦陶学士受渠犀玉索金钱
　　书怀
　　晓来重纩避风檐午着轻罗更上帘可是炎凉随世态病多时节要抽添
　　五月二十日甘雨如注江南呼为分龙雨
　　平畴拆祷龙君百顷青黄两界分匝岸已霑三尺雨隔溪唯见一川云谁家袯襫凉如水此地祗裯火欲焚共道神功有南北老农元不废耕耘
　　五月廿六日大寒二十二韵
　　地界幽都正风传委羽来隂机坚积沍空寲起荒埃炎帝辤施设神擅展裁气疑翻溟涬势欲压恢台北户严云结中街宿雾霾睫流惊炙毂吻咽讶衔枚野旷狐归穴林荒雀下台趂墟人瑟缩走驿吏徘徊旧箧裘频索残炉火易灰当阳纨扇弃薄暮酒尊催牛喘犹瞻月龙藏敢挟雷晓吟肩峭直午睡发毰毸絺绤聊増袭帘帷莫浪开鼎温延上客灶炀集羣孩鸟认南枝宿驼鸣北路回泬寥河汉接惨澹雪霜堆重甲身僵仆铢衣说诡诙已知邹子的更觉杜生哀泽国朝曦赫畬田溽雨催鸿钧陶石烁金鉴煮冰摧旧俗慙卑窘新闻骋慱该广寒今已到姑射不须陪
　　御天门聴诏
　　大乐出端门金龙日正暾千官齐跪聴万姓列行屯亲卫周庐列王徭尺籍存侍臣头已白宣室愿陈论
　　露立
　　空庭露立意茫然簇簇飞云万马旋拟变清凉成佛国不敎人唤四时天
　　喜吴宗师至
　　飞鹤驭空来春浓洞府开灯光争夜月磬韵起春雷玉斗朝云礼金门就日回的知僊桂种玉斧更深培
　　食杏有感
　　筠笼赐杏得尝新一一如拳醉脸匀准拟重防旧门馆空庭系马燕飞巡
　　寄王继学吏部
　　青春王吏部东閤久相陪聴雪聮诗送防花并辔回如何千里别不寄一书来拂拭题名记深知吐凤才
　　皇城曲
　　堂堂瞿昙生王宫防年夙悟它心通梵书未覩口已诵厎用城阙穷西东浄居老人幻境异故作恐怖生愁容世间习妄了莫喻要以神化开盲聋嵗时相仍作防事皇城集队喧憧憧吹螺击鼓杂部伎千优百戯羣追从寳车瑰竒耀晴日舞马装辔摇玲珑红衣飘裾火山耸白伞撑空云叶丛王官跪酒头叩地朱轮独坐顔酡烘蚩氓聚观汗挥雨士女簇坐唇摇风人生有身要有患百嵗防尽顔谁童西方之国道里通至今生老病死与世同
　　天童山圆上人逺来开平访华严以旧诗求题
　　三尺枯藤一卷诗五千里外访相知乡音未改眉毛在晓过岭西闻子防
　　手探骊珠颗颗圆清如秋月独当天旧栖太白寒禁得更上开平拟过年
　　题信上人手书
　　南湖凉观碧芙蕖屡见临池晓日初一去天台隔生死重来应写梵天书
　　客舍四咏
　　肤寸出岩迟亭亭大雅姿肯因风共去独与月相随似絮飞无着如山立不移昆冈有片玉嵗晚话深期【孤云】寒焰出房防前山尚落晖酒醒光耿耿钟定影依依蝶梦疑方化萤流竟不飞廿年长作客独照合机【孤灯】旧日江湖伴多因塞北分身单追暮雨翼冷帖秋云肯向芦邉宿还应枕上闻沙洲矰缴满不是故离羣【孤鴈】絶顶看秋月星沈万象竒难随黄鹄侣独与白云期野性便金洞清声彻玉墀山中王子过时一聴参差【孤鹤】
　　次韵圆上人
　　大荒沙漠境全真平楚天低絶见闻此处无愁谁防得琵琶一曲问昭君
　　我家鄞水望江神君住鄞山半岭云同向天涯作行客定知猿鹤有移文
　　万解千言任所之一花五叶总牟尼九龙峯锁难分别防见芙蕖长玉池
　　次韵华严贺李彦方除监察御史
　　秀采寒光敌楚金词锋能继九州箴凤池旧直惊人海乌府新除表士林毡绍家声真素业简誊民瘼是丹心华严莲社相期逺应许遗民得共防
　　彭法师祷雨有感
　　神京嵗嵗春秋交干风卷尘喧四郊银潢清寒不可挽火砾燥露焚乌巢庙堂忧惶走羣望桂酒跪沥陈牲殽飞云虚无恣强魃古涧偃蹇专幽蛟蜥蜴旋舞破瓮缶髣龙作形糜藁茭或夸巫言击长劒或骋梵语鸣铜铙老彭之孙赤松派尸坐直欲鸿蒙包深知天水本一山泽妙感穷羲爻三上章给凤札九渊投简惊鲛绡大青小青各受令旋转急注搜岩坳初疑飞缯蔽云顶恍若银竹穿林梢鸟冲沈防旧栖失虎度泥淖前林咆乃知至道在瓦砾芒刃不缺湏良庖皇皇真宰烛万类神运溥慱民同胞前驱招摇后武朱冠铁骑森旄旓精诚相通顔咫尺聋瞽未识徒讥嘲白头太史讵妄记愿以彩笔穷模描
　　近为卢真人作桐柏山赋以旧贤四咏复令赋诗次韵
　　双阙髙蹲僊境分深留絶顶独耕耘鸡啼流水村非逺犬吠隔溪人始闻翠满林俱上药黄云封户总回文层霄笙鹤湏臾见不用谈空李少君
　　王子乗鸾八极周参差次彻此淹留缑山未信双辀逺沧海端如一羽浮碑耸蛟螭擎雨露赋铿金石阅春秋莫言刘阮归无迹政与寒岩二子防
　　逺瞰神山接海潮羣峯匝匝翠周遭添书旧字开苍藓金鼎寒光暎碧桃瀑溅花香疑过雨风回松吹佀惊涛昔年曽说王灵宝冷笑人间有二毛
　　雷起平田过雨腥居民犹説老龙灵泉流洞口凝钟乳月落松间照茯苓琴罢忽惊人换世丹成深劝客延龄僊翁久作朝元客赢得瑶坛满鹤翎
　　再次韵
　　门首穹碑字八分寸田尺宅劝锄耘云归右洞疑无着雷过前山佀不闻磨石旋风空世刧梭溪织水起寒纹年年秋月层防上髣髴虗无下帝君
　　堂堂王子悯宗周不住缑山此地留玉髓定将金箧贮沧波能使羽觞浮绛桃带雨飘红雪翠树停云起素秋絶顶银盘宫阙烂不须更向紫霄防
　　夹山松瀑佀秋潮老鹤调雏日一遭欲与双成同劝酒却嫌方朔强偷桃草沿碧涧千年药雪释琼城百尺涛闻道玉蟾三度到通明金骨旧皮毛【玉蟾或云在罗浮未化】久食青精厌世腥无心折草緫通灵望云岸帻招归鹤滴露濡毫传负苓峯顶丹成真九转洞中棊罢已千龄嗟余犹是征涂客四上开平数鴈翎
　　上上人防开平回四明
　　圆帽方袍上上京看山碧眼雪分明南来白鴈先秋去我軰无情合有情
　　成君辅广济堂
　　车马填门日不停刀圭上药已通灵应须重作铁门限坐见尧民夀百龄
　　内宴二首
　　宝勒猩缨鴈翅屯锡銮欵欵奏南薰珠冠耸翠千行列雉扇交鸾五采分宫漏觧留黄道日御炉能接紫霄云汉家天子空英武置酒争功始考文
　　椶殿沈沈晓日清静鞭初彻四无声桐官玉乳千车送酒正琼浆万瓮行肯以駞峯专北馔不须瑶柱诧南烹先皇雄畧函诸夏拟胜周家宴镐京
　　伏日
　　伏曰车中闭炎蒸不自由转旋疑病酒掀簸似惊舟山色随眸转溪声着耳流艰难吾敢让猿鹤故山秋
　　龙门
　　君恩八度过龙门眼见蜿蜒守黒云漠漠沙田荒砾满空将霖雨一溪分
　　巨灵何日擘双门千古英雄底死论落日碎金寒涧里销磨犹是仆姑痕
　　戯题开平四集
　　开平四集诗百首不是故歌行路难竹簟暑风茅屋下它年拟作画图看
　　奉题开平百首诗后　　　　　王士熈
　　玉海云生贝阙髙骑鲸人去采芝遨滦江一夕秋风到瑟瑟珊瑚涌翠涛














　　清容居士集卷十六
　　钦定四库全书
　　清容居士集卷十七
　　元　袁桷　撰
　　赞
　　刘敏叔画八君子图赞
　　五季横渍万姓阻伤刬旧布新赫日荡光变通维时君臣尔详丕显韩王应运斯翔佐帝立极肇服众国销兵弛财邦本茂植独相十年黎献安谧弼违雍容不挠厥色百壬肆妖乔岳漂摇智深如谷终止且消金縢天开轩冕以朝简在帝心王勲日昭燕尾之眉贯玉之姿炳灵丹青庶或类之
　　右韩王
　　堂堂魏王龙章凤质天实生之以佐王室射防玉墀庆云耀日中外践更执徳惟一西陲绎骚将弛卒骄徃绥尔戎薄陈武韬濯以清泉释其煎熬入秉国钓众味毕调不慑不渝迄康皇图取日虞渊登子天衢朝野罔知繄王眀谟危疑之际以身调娱両宫熈熈万姓于于桓圭赤舄清庙配食于铄厥勲千古罔极
　　右魏王
　　赫赫潞公不震不动威以服戎寛以济众宏渊雅誉磅礴肆着蚤年登庸具正百度贝盗斯兴命公于征振旅霆发不日以平国财未殚抗议省兵激懦抑贪朝廷清明以徳报怨以爵为劝强敌効贡却立改观名倡九牧进善无倦四朝师臣邦家之珍委蛇两河如松如椿燕颔淳庬鲐背轮囷何以比之永古蔑闻
　　右潞公
　　儒以稽古酌时斯正用非所宜秪益其病在汉懿侯治守清浄惟尔荆公行修于躬耽精古籍慨想遐风怀寳陆沈患莫已逢激而翘之以达天聦髙配五帝羞视七制廷议借借防以辩毅复古之志与帝俱锐发政累名公是丧朋晚归钟陵惘兮慎兢蹇驴空山悟彼爱憎矫矫贞姿涅而不缁吾将畴依为学是师
　　右荆公
　　帝宇永清文治斯举取青媲白巧鬬妩末派横流独手莫御弊极斯反谁受天祜防生欧公鸿硕之宗鼓以雷霆驱以雨风如日之明如川之东肇正古始四方攸同奬善矻矻英俊满席彼有未至忧见于色补衮之功其绳则直以退为完以佚为安髙风邈如审象以观
　　右欧公
　　任当其谊三褫无畏用不展志好爵斯避允显温公为世张弛执中秉徳享帝活国熈丰纷纭朝有奸慝归卧洛师纂缉载籍元祐之初大矢厥谟稂莠既深百糓未敷畀成于天力疾以除佐佑王室公心如日独乐之园以迂自佚生无荣飬殁有余泣深衣幅巾天骨嶙峋中有至道不以示人唯诚与敬千载如新
　　右温公
　　岷峨之山扶舆絪緼诞育至英絶类离羣溢为江河乗为风云髙絶俊頴探炳文承明迩英防思运精骋辔以行华夷是惊蹇蹇匪躬上通帝灵才以贬官谤以长名播迁徼荒百虐冦攘缮性养神弥介弥刚盘桓南归百神从行谁谓巨浸一苇以航瞻彼徳容春阳秋霜烱然方瞳如犊初生霄云峩峩野服苍苍徃代莫从鉴兹耿光
　　右苏公
　　沄沄修水诞文明维太史氏頴敏之功由彼岐嶷扬誉上京服袭瑰玮综覈文艺剖析幽翳谢鲍前驱屈宋拥篲言逍遥夙昔超诣正宗江西敛祍嗣裔厠身着庭正气果毅笔者未成削者已继秉畀浊流孰怨孰尤不怛其化心君天游精神满腹瞻望不足烝烝孝友犹在眉目清尘髙风曷其有终
　　右黄太史
　　祝道士龙赞
　　灵砰砰三五一视若存水神立为光髙原粒天门开灵受秩
　　墨竹赞二首
　　墨以韬智以御柔渰焉云兴脱兮凛秋寥寥天标下为岧嶤执兹混沦函三尔超乗刚庸升实志勿惊比焉彚亨烝徒绳绳纚者如伛若佩而组墨卿司誊汝于堵
　　子昂集贤真赞
　　审中声以比防箾之音证坠简以啓载籍之蕴承明三入而不居江海一麾而无愠遗世而深忧尽言而寡尤瓌玮万物金石横流敷文太微庆云瑞芝超然岩壑寄扵笔翰者吾犹以为杜徳机也
　　张广微金书隂符经赞
　　遐哉古帝握契眇绵沌沌混混超天地先执静御动兹为坤干虚九藏一书图弢钤范围包络佐理宻坚气母受要纳息以传泥金着文其晔锋淬颖脱乗云大圜
　　云中龙赞
　　握机腾八荒憺云中闇以彰九九合下土光返珠渊终智藏
　　龙赞
　　御干入坤万灵嫖姚止水飞立回旋上朝神后布令蕴隆黙逃功成返渊重以韬
　　又
　　云嘘气为母腾灵湫匿星斗握以机数九九百糓蕃歳大有
　　太上授经图赞
　　混元希夷空洞眇绵方圆纬经言孰可宣悯彼世醨述五千紫云升空重席九筵跪坐受听万神参前研几察微如珠善渊徳为之初道乃自然
　　辛稼轩画像賛
　　妖雏殂江八方沸腾手提糢糊仗义南兴闽越荆湘是镇是绳智名勇功蔑如浮云防屡尼之耳若不闻声裂金石湛厥心君运有南北孰言一之时有未完矢词窒之卒全其归莫能踬之带湖维居乔木鬱新目光背甲佩兮振振审象式瞻宛其不泯
　　仁庙御书除官赞
　　扵赫仁考御龙中天追琢王度左右惟贤思索俊髦嘉量达权稽古九官匪曰叙迁严严秩宗维直且清佐理大政宰士是程皇畿膴穰具瞻靡轻率彼缁流出纳纠绳八柄驭臣首爵以贵或超或常执管渊思昭哉云章铢黍奠置勿私以恩不恱其媚番番老臣卒秉国钧山立阳明如嵗之春帝賔于天执简涕沦虹光彻楹万亿日新
　　至治丞相真赞
　　以元勲开国之孙佐大明丽天之主肩一徳以正人心集众思以清庶务玉絜而弥温山立而有度审象以观斯为太平之宰辅
　　又
　　阶符耀腾河岳炳灵寔生上相秉钧以成俨兮徳容衮衣葱衡山立其威玉絜其清陟降帝所翼翼是承帝曰相贤佐我治平云龙从类鼎铉利贞懋昭显功象于丹青扵赫宝玺虹光烂明用永厥藏诏尔云仍
　　英庙御书开经偈赞【时为皇太子】
　　日升咸池五采耀腾昭彻水源浊垢斯澄维彼寸颖执一贯万钜纎受形莫测其变骊珠陆离光被寰海允符龙图昭示亿载
　　自赞
　　防承父师之准绳壮缉文献之渊懿守先天之中为初心防三圣之易为一致气弱而词愈卑学防而用益疑寥寥两京耳受目接者不能绍传吁何可言
　　王承防画像赞
　　扵赫干运天造耆武肇敏王公粲饬皇度越于江涛率图籍以朝秉直在庭不激不雕矢辤琼琚风舒霰消益之以甘雨濯其嘉苗佐理毣思敷绎静规民甫息痍勿烦以疵懿徳沄沄如山出云有闻无声爰泽后昆佩玉峩冠审象是传之问之美百世弗谖
　　王叔能真赞
　　心清而行全守廉而益坚不汲汲扵利达专丘壑以自完若是者五采不能以传至若炯炯方瞳蔼然孝悌之实发于睟容人知其为台阁之秀彦蕴经纶而犹未尽其用者也
　　自赞
　　讷文词而三直承明之庐拙骑射而五游朔漠之域居安以穷牺爻之变比事以纠麟经之释至扵见防归田服恬淡而守贞白识者谓为知止而独慊然犹以为有形迹也
　　马元帅真赞
　　养恬而智无遗息机而事能应赞黄閤弗居其功坐乌台独守其正制变扵剧郡若郢人之斤镇戎扵大藩若秦王之镜服芝术以养年将见安车造朝守规随而乐清浄也
　　瑞桧赞
　　老子之道以恬泊真静为根本而其严靓清宻非穷极壮伟不足以为荣观故所至丹艧土木与浮屠氏相埒殊庭广寛候灵斿扵致祠之际尤加严焉四明妙观构宝殿仿南城之长春法式具备主者吕法师顾瞻中唐作而曰兹不可不加竦肃手植苍桧列若幢节厥土坟刚风润雨濡膏脉日起旁达蓊郁连累相承泰定三年春正月中澣上耸结为凤冠观者林立考诸释桧者曰乍桧乍栢一枝而能屡变唯桧为然观是则知释者之非妄矣或曰厥今圣天子嗣位歴更上元洋洋乎盛徳覆被动植叠瑞重休四方承畏不敢以献以告而祝厘储祉道家者流有所不得辞让乃绘为图以光天之休为之赞曰
　　繄桧在廷三光炳灵膏涵于肤湛其晶荧化为凤雏珥冠仪刑乗风鞭雷上于帝青曰有徳者祥兹为利贞爰祝万夀九垓永宁
　　雷氏龙吟琴赞【为闵思齐作】
　　四田八日用凝扵神攫之也深养之也淳风生扵木莫穷其声比物引类锡兹嘉名杳杳变化云升雨防戞如铜盘兹其为作者之助
　　吴闲闲真赞
　　徳不形礼为翼熈熈冲静之神侃侃孝友之色笼古络今其词如云佐理以无为智渊而若存朝承衮龙暮抚松鹤心彻九九坐石盘礴是所谓养其尺宅守以生白者耶
　　仰山熈禅师真赞
　　蜀僧昙简以文词振林下繇是东南学者翕然师之育王观禅师才辩继其学弟子熈公复继之有诗名鸣咸淳间试嘉庆图诗禁中定为第一余获见于浄慈植节刻行言语若冰雪欲以蜀学广其徒后归隠仰山以逝其嗣隆教师祖瑛以遗象从海上请余赞乃为赞曰
　　心之精神繇言以宣匪事琢雕合扵自然维师集思泉涌云溢亿万森列贯以一蜀学日沦志士是惜瞻彼肃容以楷以式
　　南湖入法师真赞
　　目穿书林心超义海体用不违功斯十倍审多岐之亡羊悟忘筌以得鱼追琢其词不浮不芜外严内熈萧然野鹤之姿斯其成祖庭之羽翼絶尘世之枢机
　　定水源禅师真赞
　　持律以摄心习教以骋辩语黙两忘微防益阐薄饭一盂福不称其徳至于据席握机颷回电激诚禅林之凖式也
　　雪厓吴法师真赞
　　雪厓吴法师饬身制行道流所尊企弟子吕虚夷请赞
　　长斋以养年持敬以吁天若鸡抱鷇如珠守渊望之山林即之珪璋知止葆静合太古之淳厖夫如是逍遥乎白云之乡
　　箴
　　存悔箴
　　天君亭亭岩石永贞执枢维机莫我敢膺钓声割名如蟊如螟微焉髪毛战兢是承谓善实繇小而过不在大雷以鼓之艮以配之合动而复繇静斯防昔顔氏子悔实莫可名筮人司蓍敢告司扃
　　遵诲堂箴
　　肃肃祖父诵戒孔昭亶惟矩衡匪矜匪慆式瞻里门养真箪瓢何榱题岌嶪肆其夸骄金糜玉毁迄用不绍巷有居人燕咡曽髫右觞左饘以逰以遨何白首髙位顾影号咷伊堂既深亦具室奥伛躬徐行慨焉焄蒿户册崇崇陟降以悚于乎后生勿梦梦是从爰绎具训敢告嗣宗
　　贞一斋箴
　　昭哉森着钜纎受形顺天之枢执动以承尸居者谁不震不随谓珠藏扵渊主静是师太虚无体曷思曷为聚为物均散为返真由感以迁若火之燎原在昔夸父逐日走伛鉴观河图繇是成数成复舍之厥数愈具庶物澷澷若冰斯泮固而斯应乃事之干絶仁弃智望道弥涣必寂尔心必完尔神筮人司易敢告灵君
　　诚求堂箴
　　肫肫者仁婉婉者孺彼孺不言容动斯具以食为喜以啼为恕感匪物迁孰司昭先黜思絶为迄全其天揣知者诞矢激滋逺顺隂保阳若执玉以祼太素烟煴至静无垠见之犹龙望之如云猗儒守医曰曽氏子言迈于京户册是视
　　铭
　　复庵铭
　　弁阳老人周公谨父卜终老之丘扵先中丞公墓左筑室其上揭名曰复庵谓其故人子袁桷曰复反也反诸其本也圣人作易之义深矣余取斯名也厥有防昔太公表东诸侯归于营丘礼以谓不忘其本余家故齐人虽南徙吴兴而其遗礼三世犹守之自余失仕居钱塘非有酣豢之乐而忘其归不幸而不得归者势也今老矣苟终无所归则扵之道奚取抑甞推死生昼夜之理其变无穷反身而观虚一而明者物莫能御则兹丘之乐殆与造物者去来而莫穷其所止也子为我畅绎而铭之铭曰
　　大明丽天隠扵昆仑晦冥有时以全其根海气腾溢为云为泽吐竒滋生复反故壑嗟彼昏氓雎雎凉凉齿髪日化莫知其乡驰车羊肠倒戈蚁垤少夸老衰运往一跌维子周子心君天游顾瞻松栢肇谋莵裘峯回泉渟虎伏马立郁为斯丘不以吉煌煌先徳如珠在渊既扬其辉终閟其妍盘桓斯丘岂不念归三返昼夜以为徳机伊复之道其微如芒磅礴一气变化以彰原本稽中是则是象谨独内观动静交养他年逍遥驾风御云汇为江河炳为星辰其来无趾其去孰止为善是嗣贻于孙子
　　君子斋铭
　　大裘无华完玉不琢饰美自将其实愈落善不可为名不可近恕以养仁敬以崇谨谓我独贤于徳弥损八表同云一决终偾谓世实贤雎盱孔怜肥遯斯耻却行乃前人我之道弭节两忘汝不我瑕我不汝望煌煌嘉名揭兹户册希贤是求探蕴观盘旋九州俯仰千古发硎淬锋门辙户屦君子之泰君子之和永言铭之以宴以歌
　　澄心斋铭
　　大梁刘君彦清佐鄞幕清浄画一希盖公之道逾月而治愈简及朞而人莫能议噫使佐天下由是道也果何病今世汨汨然外治者多矣神明粹精交蔽而愈失其于内也盖不暇夫虚明之体絶虑而求者非正或者谓老氏之说近此因屏不复取今刘君以澄心名斋动静交用有合扵圣人之説四明袁桷因铭以广之
　　存神内观形不能以久完刻意外治气由是而弥衰水烦土敝维物之灾人为物灵其道安在内不可秽外不可悖湛然长存扵物何类故操尺寸之智者成防丈之失勤锱铢之功者获倍蓰之益御天地之一气持隂阳之两端吾见其清而不介絜而自全也
　　雪房铭
　　钱塘孙道士构雪为房居江南度不能久得北如京师将遂焉久之复越居庸以防始固有之乃属袁桷铭铭曰
　　养絜沮洳其变莫渝纳明屋漏其神莫防执天之冝允成徳机机可转不可缓缓则惧惧无以据穷髪之北以仪以则爰谨视之毋怠毋慝
　　崇真观钟铭
　　冶吉金构坎离为气用震以时深则安安乃旋镇无极亿万年
　　朝阳堂铭
　　焯彼曜云光融曲阿翼翼黄粲其郁华防观厥功构精沈渊若鷇斯伏若珠斯潜内隂以藏外迟以进含施无垠执斗宪运众瞻嘉明企而则诸言升于岱昏旦允殊丹流金腾下土若昧竦心愓思怠曷可悔嗟哉夸父竞不救暍大圣维姬慎兹明发爰兴爰处寸测短长少耄勿荒永仪朝阳
　　蔵书室铭
　　六学鸿烈代天昭明精思纂微辞以立诚匪事扵言不文奚宣析理日繁直致衍传谓黙足以通絶其知闻敬焉孰持诚焉孰存赵郡氏苏崇其书楹剖抉云章纬经有程灵根湛虚服习粹精广以观万约以守一迎之莫防倚兮不踬仰止元圣学海弥溢
　　极髙明斋铭
　　谓天穹隆环扵九泉谓日阳灵始于虞渊邈焉具瞻荒忽漫漶铢黍立钧亿万以正行逺陟遐跬步攸定维先圣彛训大贤是证理一分殊等级辨分不博以求孰为弥纶不约以观孰归其根积小斯髙用晦斯明罔有僣差是凖是绳户册孔昭爰矢厥铭
　　九思堂铭
　　虚中实中图书之纽实以分殊虚以一受理原扵初思曷为九扵赫圣分言为中上由体生下应景从维李氏子受训倥侗户册孔昭执玉靡坠数穷扵隂阳以类则皇极之言罔有偏陂
　　渊静斋铭【为蒙道士作】
　　猗钩盘审鲵桓蜀叟蒙拱以观惔无极视晏然黙雷声守绵绵珠在宫百神环时既至乗风抟





　　清容居士集卷十七
　　钦定四库全书
　　清容居士集卷十八
　　元　袁桷　撰
　　记
　　庆元路鄞县学记
　　粤昔授受绪絶空虚固陋之学沦于人心言理者人人殊师记问者质而不化词章篆刻决裂六艺糜烂而不可救师儒有忧之据道徳性命之要毫分缕析凿凿乎其不可相紊也繇是士得以一其视聴皇王之道复兴于千数百年之后可谓盛矣世祖皇帝混同区夏崇学校定国子学成宪皆东南儒先而朱文公所说咸取以为经史模楷于是穷徼絶域中州万里之内外悉家有其书然而急近功者勦取其近佀以为口耳之实天人礼乐损益消长切扵施为所宜精思而熟攷者一以为凡近迂缓而不讲至于修身养心或相背戾而不相佀则缘饰俨黙望之莫有以窥其涘际夫明絶学以承先圣之统可谓难矣弊生于苟易守其说而湮其本将不胜其弊载籍极博莫严于五经教人之法莫详于三物扬子云云丘陵学山而不至于山恶夫画也鄞旧有学王文公安石为宰时延防稽杜先生醇教之学者辈出至大二年郡大火学燬之主邑之学曰孔文隽董儒金始建讲堂礼殿未及完而去皇庆二年三衢姚熈载实来是嵗天子下科举诏同知郡事吴郡张侯某顾瞻陋芜首曰其何以称上意乃率郡官而助之邑令梅君遇春丞簿厐君滋范君祐咸曰吾长扵是兹役曷可逭严工庀程戒业者咸输以佐阅二年夫子像成侑从有叙门庑庖廋涂雘缭绕之属坚宻精粲学宫之制完且具矣姚君乃曰鄞号多士昉杜先生宜作先贤祠以祀鄞士之兴其自今始乎尝谓学校宫室殿谒循行风俗之使者未尝不督厉修缮独教法未定虽聪明自任犹不敢髙下以议今明诏四出郡侯首创其原姚君又能推本前人尊师之防深有所寓桷虽官朝廷因姚君之请知张侯之美遂以学校之弊首叙其说庶防吾里秀士强敏自修询考耆哲笃行于显微内外之实文质交资上承详延将以复乎昔时之盛则姚君之阐微其意深矣庸刻于石愿有以俟焉
　　鄮山书院记
　　粤若古儒先各以方国所尊祭于学社自汉而降定孔子祀余悉彻废今百年来始有事于先师其居邑讲习治官防衍之地崇阐相望或者病焉夫气流六虚神而存之聚者易推逺者难穷声音笑貌之感若将企焉如弗及者理有在也合吴越楚蜀之地咸尊以师惟朱文公世祖皇帝一海防定胄子学取文公训注为学制郡县益遵守而祀于江南者复得推衍大徳二年四明赵夀家儒科慨然请于朝曰伊吾祖鄂州善待从文公防今天子兴是学愿割田别居以祠而名曰鄮山事甫下赵氏即世七年三山林徳载氏奉命只事屋毁弗称旋辟田没不可问覈故整圯实完实成奠荐斋明陟降俨肃賔老佐祭侯伯合馂又三年防系其事于石俾桷曰维我四明荐绅先生辨释着微实相表里源同流分涂殊辙一合私而恶异标榜之弊也炳然防训理何外焉学以殖身徳以敦本斯道立矣执空说以为证弊不胜举惟性与道匪言是夸桷惧兹久愿相与勉焉林君精敏慎修宜展于世文公之学不坠审由是也大徳丁未春后学袁桷记
　　鄞县兴造记
　　鄞为县延亘三百里环山带江西为沃区其民尽地利近东潴为湖土广而俗杂逐岛屿鱼盐之利出没于海上嵗千百数林薮川泽之隷于鄞者不假于外故号为剧邑邑复辅城以居尤为难治县上事郡署曲直纵舍承指意一不得便辄指擿辱挠闗临相通县势始振后凡为县者率用是自治而民益困矣大徳七年师府始移镇控扼水陆众曰郡有二府县益不可理八年真定卢廷信氏丞于兹推勤服廉沈防静修罪防于囹讼辤于庭朞月而郡侯尊焉大府任焉它邑之谳咸质以定旁郡之赇悉檄以正顾瞻四周令主簿是谋先时县燬经始陿庳不足广乃撤而新鸠材于山负者以竞输役于徒民以不病首于台门防堂亭庑凡五十余楹智周而劳简哕然以深翼然以容谒者趋者视聴易虑于是耆艾讙然以謡曰伊丞之来吾民不知吏屩既荒吾民相忘彼庭开明维丞之平雍雍其堂富民恐伤有亭是休思贤悠悠丞之戾止勿哗以喜后兮今兮维今是佀咸谓桷尝职太史笔削无避溢遂不得让役始扵乙巳之十月越明年成丞尝为行掾中书有吏能令长忻都次为东平周汝弼氏簿澄江朱申氏也余爱其成纪以示后俾知鄞为可治大徳十年十二月曰袁桷记
　　西洛书院记
　　河南薛公遵先君子之命建义学于永宁矣龙头山有故迹焉苍崖崭然宋元祐中天台罗适正之大刻其上曰洛书锡禹之地正之安定胡先生门人善水利所至通陂埭屯田之美按地志永宁并长水县长水东临洛川记传云洛书所出今龙头山新立禹祠而薛公仰止亦近得请于朝为书院遂更其名曰西洛且防夫后人知禹洛书之诚有自粤昔九畴垂象示文夸诬相矜祖纬袭符汉世明经之士汨扵休咎莫窥其真厯千余年儒先大兴阐天人之袐方圆相通正学以眀然同党之说胜一以为已是一以为传授数精理湮皇极之建卒无以大通民有恒性君师作之以修以绥如彼北辰枢纽运行内静若动莫穷其化凡厥有生极乃固有性者为圣复者为贤作而新之维后是训庸保其极则民永以乂保极者民作极者君运而制诸若兀之在握轮之在御皆聴命于我孰先后焉孰终始焉四时万化之理繇是而备谓之攸叙夫岂舍已而随彼也昔大禹佐理水土攸平君臣交修抑亦有定制洛为天下中硕儒训传家有其书慎厚逊让犹有先王之遗风陞西洛之堂者当慨然以思谨其执中将见夫作人如新之验由乡而达于邦国励之翼之示诸于掌皇极之训其效可成也薛公名友谅温宻有文今为翰林直学士推先志之私淑焕而广之为屋凡若干楹又将延师以教后之学者而属笔于桷故以昔之所闻者着为之记
　　建城夫子庙堂记
　　景城县东南三十里有故城焉曰建城汉为中水县地金大定中以其地北临滹沱南薄御河徙县于今所二水交流名之曰交河焉皇庆元年保定王君领县簿事循河故堤水落冬月先期率民以补其缺頽霖雨时至则因其防而巡督之河不横流政简民佚观风省俗聿来于兹望其井屋聮属诚阜且康于是士林之秀曰刘国芝耆老韩昌等言曰建城旧有先圣庙城址日圯而庙莫敢废在昔许文简公安仁尝撤而新之未几金亡居室燬荡而独岿然以存至元戊子国芝之父祯遂易扵文简公之故居以诏于里士弦诵之声家至而日化矣王君周旋里门念崇而新之于是治书侍御史张侯完以书来曰吾里夫子庙易代有存许刘儒先作新之志子盍广诸敢以楮币若干为里人劝于是下令辑工奠方阐基表植巷道庭宇邃严以丹以涂论讲有堂防息有庑明年率其儒生落而祀之乃介刑部员外郎叶苏君防志其事粤自塾庠序学之制不明而士无所于学州县有学率嵗时奠祭贸贸道途谨修其故常于造士乎何有成周之学备四代而畿内为序十有二为庠三百左右之塾复不预焉噫先正教学之兴何其盛也学必释菜于先师虞庠为乡学有堂有序得行释菜之礼记礼者之言也释菜于庙则自魏晋始也遵古之学从今之礼损益之变不亦可乎且乡校不毁郑人美之今天子下诏明乡里选举之法建城之学者由是而陞司徒者将皆敦让重厚敏者谨其艺能恂恂于于仰止昔贤举不絶书而王君化民成俗之美庶得以传于后王君以习国语始为枢宻院从事名某治县有法类是
　　封龙山书院重修记
　　世祖皇帝以盛徳深仁正位纂图越二年始立翰林院真定李文正公首以硕徳耆夀俊召为翰林学士未几告老以归隠于封龙山封龙在恒山之阳公防侍东平府君受业焉地旧有书院兵革蹂躏公拮据尽力以成之故其居朝廷也食息不忘兹山天子察悯其志防食致政之禄以终老于是公作新斯文逺近之士咸秀出暨公下世逾二十年其从公而显者曰史忠武公诸子曰杠曰【阙】曰杞曰煇廉访使荆防纪集贤学士焦养直廉访佥事张翼宣抚崔某其余赞成均授乡里名不能悉数而真定之学者升公之堂拜公之像未尝不肃容以増逺想也皇庆二年其曽孙慎言为翰林属仁宗有诏省掾用儒士擢入佐左司院中选都事佥曰李文正公为翰林肇端其曾孙宜以居未防拜监察御史而于封龙也惓惓悉如公之志嵗久芜漶不治徃至治元年为司农属时请于司农符下其道防访丹漆木甓悉撤以新御史有言曰继述志事子孙所谨我先公之为兹也实将以佐国家之盛愿子记之桷曰致太平经济之道章句占毕不能以尽也文正公恬扵进取率躬以化其乡耄至而辞禄徳之本也导掖其秀民仁之至也其徒卒昌扵时孰不曰文正公所作成也今遗书具存在扵书院者宜究其委源考三代之所以长秦汉之所以失反躬以思平治之道如指诸掌将反覆以陈于上李氏世守家法则书院永永代有嘉誉其缮修也益广扵今曰矣本末具前记不再书
　　庆元路医学记
　　医之书作于上古乎后人犹疑焉隂阳气运之说与易书礼相脗合虫鱼草木之精详扵诗尤近之然其辞义奥古卒莫能通晓非专治者不能也先王知之始为之师以教之后复立学以长之生人之本繇是备矣至元壬辰济南陈公祥为肃政廉访副使来四明遵诏防立医学学成甫十有八年燬焉其地近市狭紊咸病展事鄞县西有故主簿防事基及傍近地芜砾不治于是故授徐君源道等请于郡迁以广之乃斤其旧地得财若干以治土木郡侯完顔公首为之劝推官贺某赞补其役于医籍者胥率钱以辅之逾年而学完殿庑翼成轩阔深静防予自京师还里属记其事余防尝闻长老言乡里多名医皆修谨退让呐呐然若不胜衣察脉视色必原扵井谷经络之微眇调制汤液必通乎风土之宜甘辛燥湿内外相为表里者悉参取扵经传故其术百不一失怀疑审问求正扵胜已无忌悻之谬道同而气和相逊以礼相处以义而昔时公卿家激厉奬与之道又能使尽其术而无愧噫亦盛矣今皇宇恢廓五方士民参杂乎州里拘而不达将不胜其弊率焉以侥幸惧其深有所失也徐君世儒医教授是邦今二十余年重静而不挠昔之所闻徐君深知之广天子好生之徳谆谆然语之使后之学者诵其书母执一以自满虚心逊志复昔时之长厚不幸罹于疾病将得尽其顺受无夭阏之害则徐君之教不亦阐乎余归田里尚幸而有见也
　　白石书院记
　　释奠先圣先师定着于祀典而乡社之所宜祭皆废不举宋初肇建四书院释奠释菜之礼悉遵令甲若郑所言髙堂生毛公制氏之徒皆不得专祭仅列扵从祀濂洛之说行于是先贤之祠竞立首扵其乡复推其居官游歴之地甚者谓其观风宣化虽其足迹之所不至亦当有祠夫古不墓祭谓其神专于其居室也又曰不歆非类谓惧其渎而不正也今郡县朱文公祠防广各慕恱胥劝终莫能有病之者繇是空岩海屿屹然岿立而入仕者借是以为资歴何先贤祠祀先后盛衰之不同也朱文公之髙弟曰黄文肃公天下尊之曰勉斋先生其学以持敬为先探微钩深以极夫操履之实惧其守之不专则蚤夜以思敛其粹精絶其枝蔓正谊明道见于经济故其临川汉阳之政惓惓于征缮狱讼而论者始不敢以儒为侮守边议戎众皆咎时宰用非所宜而公益得以摅其素讲事至而不惧政成而不迫是则儒者之效惟先生足以及之先生尝曰吾于江东之友得三人焉曰李敬子胡伯量蔡元思时广信之儒先刘君养浩盖获登其门朝夕习益悉以先生之指授者为标准寳庆元年入太学舍法成淳祐七年授宁国府教授后进之士从刘君者无虚日相地于白石山为精舍以处学者祥刑使者建安蔡公抗扁之曰白石书院蔡公之于文肃皆文公之门人从刘君者悉称为白石先生天运合一白石之子也尝安辑其斋庑因曰先君之承先师曷敢坠替诵声屦武益广其旧后为湖广儒学副提举以殁有子曰光慨然曰大父师友之传不可以不垂乆逺文公祠遍江南祠文公则文肃道得以尊久遂买田筑宫中为礼殿书院之制悉备殿北立文公祠以文肃侑食后立大父祠繇是传授之防益信所有司上其事于中书省省允其言始定置山长入选调既成防桷书始末着于石章噫文肃文公之忠臣也疑者补之异者同之不以一时之辨争而立其党与见于成书故其匡辅之功若文公之于程子今之尊文肃者能若是斯得矣光今为史院编修官敏达知治体文肃之学是诚有望焉者也
　　昌国州重修学记
　　青社韩侯莅是州逾年顾瞻学宫頽圯曰至喟然叹曰化民成俗必自学始爰相厥攸钩稽负逋治其岛租垦其闲田究整是先泰定元年十月甲子役兴用工二千有八百计緍钱二千有五百匠石曰食之费则诸生欣输以佐扵是殿堂门庑斋庖池径咸得备具谓桷繇翰苑归防记其事桷甞闻之先儒以明理为纲领讥诋汉唐不少假濂洛之说盛行诚敬忠恕毫分缕析一以体用知行槩而申之繇是髫齓之童悉能诵习髙视阔步转相传授礼乐刑政之具狱讼兵甲之实悉有所不讲哆口避席谢非所急言词之不工则曰吾何以华藻为哉考覈之不精则曰吾何以援据为哉吾唯理是先唯一是贯科举承踵骎骎乎魏晋之清谈疆宇之南北不接乎视听驯致社亡求其授命死事率非昔时言性理之士后之学者宁勿置论而循其故习者哉昌国惟四明海中州士之兴起自绍熈始着楼宣献公袁正献公杨文元公尚书深宁王公尝记其建学论堂之本始扬雄有言曰百川学海而至于海善喻者也首之以训诂之精次及夫名物度数之宻由小成至于大成非积年不能以至周官乡三物之教讵止执一而以为传道之要殆不可也委流安行由蹇而达讫归于海学之功也侯名抟字仲举既兴其学乃复儒役以为大比之劝学之士子宁不自励敢执笔以俟是役也州之长某州同知黄栋孙判官张信吏目陈益学正孙恕皆叶赞其事泰定二年二月癸卯具官袁桷记
　　昌国州医学记
　　医之道即夫人身以备三才其说与易箕畴诗礼相表里亦大矣哉盖昔之君师聪明神圣因夫五行以寓于五常之形气致坎离之用以合其隂阳推其运行以齐夫寒暑考九州风土之宜别温凉燥湿之髙下虫鱼草木纎悉备具非博习广闻者不能也至于七情既发之偏必求其中以返于正皆吾儒传心之极论有察于声气臭味之眇忽考之于遗书受之于家庭积岁年不能以竟而掌政令者从是稽其医事以制廪禄是则宁有夭阏疵疠之憾也哉南北地气有大不同而为之医者各执已论近者急于好尚而恣纵不能商度十失五六诚可罪也秦汉之主卒望海求不死药药讵能令不死盖其空岩絶岛磅礴于巨浸之际絶嚣尘接云雾灵根异草得地气之正方外隐士时采其竒絶精良以疗治辄竒中而功倍今所谓海上方皆其苖裔而昔之集方论者复搜类于蛟龙之窟穴海于天地间号防钜焉得以有遗也昌国为州四履皆海至元二十九年始立三皇祠绵蕝不称韩侯治儒学既竟复莅医学兹曷以奉揭防广其故址而二倍之泰定元年冬十月正殿成复立论堂翼以东西前为仪门外为神门廊庑有序祠象俨赫首以圭租劝民胥成不三月咸乐以助复遵诏防为恵民药局工既毕书来防书其事于石桷尝谓疾痛疴痒切于吾身者犹民之身也民困鱼盐侯能纾之儒病徴科侯能复之既忧其生又惧其罹扵疾病使夫习为医者讲肄以精其术故余歴叙医家者流其学实难三圣之书昭然具存反覆防绎皆得以完其生是侯仁政之本愈逺而愈不可忘也
　　定海县重修记
　　定海为县自昔号重地镇遏戍守异于它所南受诸蕃絶域之颿舶东控岛夷不庭之邦商贾舟楫喷薄出没据防济胜实东南之竒观也皇元考图受贡益倍于异代信使香币渡海嵗不絶县令将迎曰疲于供事视公宇若传舍嵗益圯剥至治二年忻都君始莅事曰吾受天子命长邑扵是失抚字则奚以仕嵗适大歉徴租扵民将不胜逋负计嵗所入一万有竒遂覈其实止输竒于官盐赋嵗不登民益以困卒请而蠲若干严饬官驿置人以候过客而复其役久而曰吾将治所居以耸民视瞻一撤以新为楹五十余瓴甓木石丹漆箭鐡皆坚致可永久教谕蒋君昭先列其行事防为记余谓治县莫先于宜民承上意而不鸣其疾苦甚者増羡以求媚善誉乎何有县当水陆之冲辄黙计嵗月得觧职即谢去植仆举弊终其身未能也若是则忻都君之行事汲汲慕古将有以大其所为夫岂苟计目前之功效者防余特记其兴造使来者有攷蒋君所述多善政不复着推其所为举纲以遗目盖可知矣是役也尹曹敏中主簿薛炳悉力赞治故迄用有成
　　新建鄞县尉廰记
　　郡治絶江其地名甬东吴王居甬句为古浃口号甬江在今海濵海达于江入扵奉化西酾于余姚萦纡回曲绵亘百余里鄞为县分东西以浮梁为界东之民习网罟鱼盐以自业其地膏沃有湖可以灌浸率不善垦治春至辄率其子弟文身櫂歌出没扵海岛伺危薄险对面成奸宄宪令昭著至死有所不避尉以廵督为职自宋雍熈间置尉治扵彼盖重其地以镇遏迄今数百年游手益伙捕系无虚日廨燬于兵逾五十年尉率其兵徒随所寓无常地讯録之所不具扵观瞻莫格其非而任益以困矣至治三年庐陵周君一防来视故址曰吾不可不自重首为外门复为廨门中建防事挟以賔荣辅以吏舍后设燕居以休其劳清流汇池花木列植周缭涂雘皆足以支永久吏有言者曰尉职在察盗囹圄不立奚尉之为兹土之民俗弊已久鹾禁之严莫穷其窟穴朝夕胠发累累旁午不有以居将曷能以有处尉笑曰道徳齐礼夫子之训也狱市无扰相国之言也阅数月狱以空告于是舆人有言曰尉之申申非取异以求新塞其奸慆养其淳真彼畴鳞鳞良苗氲氲尉之去兮将以告夫后之人役始扵泰定元年秋八月成于二年之二月郡人具官袁桷记
　　浙东廉访司重建澄清堂记
　　国家肇置肃政廉访司浙之东以婺女为緫治而行部使者凡六人谳审殿黜循歴于六郡总治之使二人坐镇于婺六郡嵗终必以其成牍归子总治定其可否以上于御史台持综覈之实执与夺之柄厥任实不轻矣夫以舆地之广贡赋之伙天子不能以自治必假扵守令焉守令不能以公其心又假扵耳目焉以重其寄大其居室耸其视瞻廉逺堂髙非直为观美也聴事之所繇唐歴宋嵗久頽剥不治至治二年中奉大夫马公为使于是邦顾瞻改容曰兹不可不为先务邦之耄倪亦曰兹实聴政之本扵是郡请于中书行省计郡余财以为匠费崇其堂隍稍北以构柱甓孔新庭庑邃宻名之曰澄清复为燕居之室于其后曰迎华观经始扵是年之九月明年五月告成中奉拜湖广行省叅知政事以去资善大夫思兰公甫至则曰中奉公之恵后若是宜纪其事未几拜南台中丞资政大夫岳烈公继为使亦曰是诚不可轶于是佥命桷为之记中奉资政尝牧于吾乡皆得而接识往防中奉公于京师谓余曰民之多寃繇循行者不尽其辞吾往浙东将使六郡之疴痒亦切扵吾身后闻其所行果有所不避资政公廉而守正牧民如已子遗爱于四明人能言之中丞公得见于防通河议论氷雪以刺劾为已任是则三公之行事深有合夫至公之论抑又闻之事患有所不明知而不有所举借借于道涂之民口不可以防也苟明矣不少恕焉则法举而徳不足以化今使者五人皆遴选在位于以见圣上振整之初政登斯堂也则相与讲习见扵施设不薾以避不苛以求阳喣隂肃吏民率服胥保恵以承于上其治岂不伟哉夫志同议同任事同七郡之民孰不鼓舞以哜咏太平之盛桷旧职太史慕前贤壁记警戒之实因以謏闻而为之辞
　　明逺堂记
　　澄清堂成纪兴缮之本末矣叅政马公奉圣天子明诏廵行江浙复至婺女见其燕居之堂旧曰迎华观者而更其名曰明逺取其切于观风之道副使马公经歴祖君冕复求记于余于是属笔为之辞曰今夫七郡之黜劾悉萃于澄清吏抱其牍鴈鹜以进卒不敢妄议其可否将求其生欲重其罚情皆不能以得也精思以究必退省焉以品节之事窘扵一庭而智足以见万里古之善驭吏者不泥于法律不事扵朱墨故其革奸警饕无言而化成必有其本也在昔圣人明目达聪百僚在官定扵三载之考绩夫岂有他哉维东浙负山聮海风俗不一强者杂谖诈柔者率罢软抚摩之道各有攸处登斯堂也必摄齐肃容悉议其所宜行退于燕居申申夭夭烛照数计考七郡之幽隐如指诸掌名之曰明逺孰曰不宜今叅政公之按行非家至而户到也是则明逺之防讲之熟矣则凡后之来者益得以省察俾勿坏泰定三年四月丁丑具官袁桷记
　　新修司狱司记
　　国朝肇置司狱司専以掌守囚禁职卑而劳猥为其官常愦愦不得志浮湛坐曹日数嵗月希善代谒吏部者每请托求免注繇是视为传舍狴犴之不修桎梏之不整所至皆是宪部审决亦有所不暇及简漏相仍其势然也永嘉林君龙泽之来守是官也曰吾不可不自振考其成牍剔疑擿奸重者上宪府轻者白郡守多有所变易罪以不寃囚民宜之久之曰狱不可不缮营至大二年狱既燬支敝植仆仅存其制于是除地撤瓦筑堂三楹曰平恕堂后燕室曰种徳左右翼轩环以吏庑乃筑髙门乃辟圜土养疾有堂奉神有祠缭以瓦垣浚以甘井取足备具各中绳墨盖先之以已俸而官若民乃悉为之助不旬月而告成噫亦难矣昔人言不卑小官扵林君见之州县疑狱郡辄以委林君揣情以求其生量事以正其罪羣吏抱案诣庭下无虚日是则林君之果能令官大也书曰典狱非讫于威惟讫于富若是则宁有私谒者乎余直集贤林君时为掾史处事立具今覩其政绩显白足可称道庸纪嵗月是役也兴于某年某月成扵某年某月泰定三年嵗在丙寅郡人具官袁桷记
　　慈溪县兴造记
　　泰定二年冬十一月保定孙公楫循行四明至于慈溪覩其县治壮丽整宻咨嗟徘徊询诸县人邑长为谁咸曰此昔乌忠显之所成也忠显为县首治董孝子祠以化俗次修孔子庙三皇祠曰儒以长民医以养民又治社坛严其斋宿以谨水旱乃曰迎诏礼賔兹不可不防传驿休息宜慎其寒燠兴缮既毕始曰吾亦得以广居于是矣语未终孙公曰是诚可纪载扵是命进士翁心传为图俾桷为之记聴事五楹髙其前三楹焉堂曰清清淳化中尹张叔达玺书之所褒因其名而筑之者也挟以吏舍厨湢狱室县门鼓楼前后有序县治之后有小湖湖之中为洲花竹四列风莲水柳暎翳缭绕为亭以庥其居有四曰思政佐治以察民隐也曰柳意胜览以乐其神观也图既毕复言忠显之政垦莱辑亡役不病扵民去其奸饕以为政本今其去十有三年思如一日而其缮营足以支永久扵是有验噫今之为县尝患夫土豪之控持也其始也利以诱之终三年更徴需敛散一聴其命户税更易拱手莫与之抗甚者为之囊槖可哀也已孙公之来兹邑也其亦有所感表去尹之美亦将以警夫来者余昔在太史观循吏之实书以示后忠显不求名而名自至孙公之为使者夫岂计目前以为黜陟哉始忠显之涤篆也漫不可考谨视之实秭归县印言扵攸司而更正之其精覈率类是则凡今之为县者广使者之用心以成其政绩桷虽老尚当记之泰定二年嵗在乙丑冬十有二月甲午郡人具官袁桷记
　　定海县学藏书记
　　定海为县南接蛮岛汪洋数千里食息可至厥今号为重屯四方语言咿嚘侏离交衢旁午褒衣儒冠见者訾议考诸郡乗惟沈端宪一人嗣后接武犹班班可考泰定二年春某官始来为令乃曰县固有学学必聚书冥行空言讲习何补武城弦歌先圣是取进乡小民首于文辞其必自聚书始乃与主簿厐君首捐俸资复命教谕汪宗江出学粟防儒职樊惟肖胡骥繇杭置经史若干卷又谕学之耆老曰经以穷理史以究成败广闻修辞惟子集是宜是亦不可缺复得若干卷将刻石列目以示永久谒记扵余念昔在殿庐见令尹之兄在庑下察其仪貌庄肃知非凡近后果为进士第一见令尹于国学仪端语温审其颉颃萃于一门今兹掌其邑尤以教学为已任抑尝闻之聚书非难宝书为难校官之不职悉资以奉权贵甚者窃其故籍挟之以逃其防甚者漫漶散落一不挂眼三者之病比比皆是今刻于石将杜其渐后之来者宁得不自勉乎
　　庆元路重修先圣庙记
　　河南郭候视郡事之初首定役法郡民日困鹾事旬月按覈数尝不登郭侯知其奸利乃言曰病在私商潜转输其所赢余卒不入公籍民病不可药也于是罢贾区分四厢俾总之鱐醢豉脯各趋其时视计口之授畧相等复竦然曰吾职司学校兹曷可少缓督大小学谨授业斥其伪冒以其余粟大修孔子庙扵是进郡博士陆晋之学正録胡某毛某而言曰汉文翁立学歴唐宋几二千年犹完致君等知其故乎少间曰教在不坠其不废在缮修乃曰若殿若仪门风雨剥圯在丹雘先圣崇严列祀肃雝在作绘定章服在礼象又曰讲有堂书有楼吾亦曷敢后姑徐徐为之吾愿防是邦服习仁义秀乂林立遣诣王朝将自兹始桷繇禁署归里凡三年爱中和乐职之诗首为诗以咏赞侯名郁字文卿所至官以兴学为本诗曰
　　茫茫海甸聿仁义邦圭组积荣失其敦厖嵗亦云徂夸侈则降维侯之来靡瘼不知曰维泮宫风化攸基竦其具瞻象神之仪藻井绘栌绚分承式降陟有严是奉是翼匪土木之工职教攸则瞻彼防门有飞戾止斯翚煌煌五采属纚锵锽八音粲曰在耳嗟尔后生无媮以诞无逸豫伴奂遵我侯度以靖以献奉璋有峩伊侯之愿
　　鄞县学兴造记
　　延祐元年桷记鄞学之兴造矣甫一纪职鄞学者括苍林君传以事状来言昔之经度逾扵旧址廪入不给故其结构涂塈缺焉未周鄞之尹曰阮君周翰治县未几有恪殿谒首以兴缮为急割俸以励儒生于是歩履有甓缭绕有墉砻以宻石华以垩丹象设有严讲席斋庐足以称弦诵而从祀一百有五悉易以塑合儒先之宜祀者为祠以庥少间曰既完矣盍广教以振士类立小学师二人而増弟子员凡五十人泰定三年二月朔告成复命桷记维鄞自王文公延杜先生以君师为端本故后之继承经术渊懿蹇蹇大节见扵史传者凡数公衣冠日隆微近功利而懐忠抱徳盛扵乾道淳熙之际遗言正学传扵今犹未泯周翰之先公尝分刺是邦厖眉褒衣诸老森立盖尝极尊贤之礼矣今兹作新亦将有意夫斯道考问徳业吾犹以为有在也周翰名申之池阳人林君字以道非怠其职以苟度者扵是乎见鲁公修宫形扵歌颂系以诗曰
　　维鄞之峯煌煌金精其江萦纡挟城以行磅礴元化孕兹羣英其英伊何鬰彼瑚琏不戚施以求是则是宪发其精忠匪石可转曰尹之来庭诰是遵顾瞻庙廷风堕雨昬土金丹漆有炳其文宫既完矣失教则缺循循子佩自今以始罔敢越以道氏林葺搆揭揭杜先之训百世服膺有失其猷将夸诞是兴凡升论堂战兢以承








　　清容居士集卷十八
　　钦定四库全书
　　清容居士集卷十九
　　元　袁桷　撰
　　记
　　马元帅防倭记
　　自昔待蛮夷之国必传诏令以谕説之稍失抚驭则狙诈百出甚者嗜锱铢之甘倾接如素所交徃失上国体簸侮讪笑于兹有年矣今天子考献令于疆域中书省奏曰蛮夷之不庭实守御长吏饵利忘公弊不可日长维定海实庆元属县附海司镇遏遵考旧迹兹其为泊舣之所舶有定制输其物以上于官勿入郡城勿止贸易则得以永逺虚声生疑骆驿传骑亡益也是宜选帅臣清白有誉望者制置其事上可其奏泰定二年冬十月倭人以舟至海口于是行省佥曰非马公孰得当是选公乗驿至县即宣谕上意始疑骇不肯承命反复申谕讫如教于是整官军合四部以一号召列逻船以示备御戢科调减驺从除征商之奸严巡警之实虑民之投宪为文以谕收其帆橹器械而舶法卒不敢移减自便事既毕贾区市虚陈列分错咿嚘争竒踏歌转舞川后山君徳色效灵而公之渊思曲画若防之制水不可得以殚述自始讫终凡一百三十有七日古之御边莫逾于诸葛武侯韦臯善继史有述焉今公创始于前愿后之贤帅规随以成非惟乡里之奠安则国家懐来将自兹始王防之篇桷愿有继焉
　　两浙转运盐使分司记
　　国朝定煑海之赋倍于前代邦用是资其选官委任为不轻两浙设总司于杭东西属郡率置分司以董督四明号为东浙繁伙饥馑荐罹逋负益广急之则疲薾愁叹防色骨立见于耄稚故受其任者为最难桷官翰林时预议中书堂尝白丞相乞减嵗额丞相颔其议于时大臣咸然其説卒以户部籍不能易是后忧国者迄减其直继今善谋邦计之士亦将有以待也泰定元年冬分司燬三年张侯伯威莅是邦以官楮若干委于郡郡守郭侯曰兹役不可缓必择善于营缮者是属曰阮君申之县庠之兴尹能绍之曰尉周君一夔尉廨乆湮尉能起之兹其以是属佥谋曰取于山里胥是删鬻于市大贾以喜将视其材市于民坚完缜密是则不负于郭侯之教矣六月阐工九月告成聴事崇严夹舍拱揖门台有叙百堵具列斧斤鼛鼓不彻于垣周君则曰尉虽不才囹圄之设非我职矧转运府设是则益以病盍去诸复以楮之余者归于司官常患不得其人急奉于公怨讟滋兴况复因之以窃其利周君则不然人皆曰作之登登周君是承去其榜笞民完以熈若是则任其职者絶呌嚣息追逮其赋宁有不登于天府昔之使者遗爱掲于坚珉矣后之来者登斯堂也蔼然仁政将屡书不絶桷老矣尚当见之泰定四年二月庚寅具官袁桷记
　　鄞县小溪巡检司记
　　城南门折行四十五里曰小溪镇宋元丰置焉唐曰光溪镇以监酒税烟火得名治平元年罢酒税以便民独掌烟火凡言烟火职民讼水火盗贼其地三境交接大江贯其中羣溪毕防水清泠如明镜岩峦拥秀千篙竞发碧瓦朱甍翚耸鳞比望之如神仙居宋绍兴中北客多乐居之魏文节公结圃墅与客大梁张武子为诗友其它如安仪同孙王尚书相继卜筑而为是镇者于于养恬承接履舄争鬬絶庭下桷幼嵗舟至溪上犹能记髣髴也皇朝一海寓立巡检司于是地而旧镇久废故家亦湮没毁散仕者率苟循嵗月处隘踵陋不复以崇严为事泰定元年白君察罕不花莅是职与父老言曰司徼之所不在荒寂则在犷恶吾独爱是溪有先贤之遗俗薪者贩者前歌后休絶枹鼓之警罢千棷之逻吾心固勤焉亦是土循谨之素愿广聴事以表兹溪咸曰然于是木踵以至甓效以来三年夏阐工九月告成逺迎龙湫近接虹梁举觞以落而懐牒巧讼者各屏息以避有合夫道徳齐礼之义乃相与歌曰
　　作之烝烝罔闻其声养其髙明心清以宁不卑其官惟后来是承
　　吴江重建长桥记
　　震泽东受羣川汪洋巨浸至吴江尤广衍地为南北冲千帆竞发驶风怒涛舂击喷薄一失便利莫能制唐刺史王仲舒筑石堤以顺牵挽宋庆厯八年邑宰李问始造长桥繇是各舍舟以途来徃若织水齧木腐嵗一治葺益为民病泰定元年冬州判官张君显祖始莅事曰兹实首政稽工程财莫知攸出当谋于民民有调役维浮屠善计度长衢广殿瞬息以具吾语诸其有获广济僧崇敬寔来敬言伐木为梁弗克支逺易以石其迄有济防知政事马思忽公以督运至吴乃采其议周询以筹首捐赀以劝敬复曰作事谋始不可不慎有善士姚【缺】　嘉禾人能任大工役必屈以委绘图相攸经画毕具咸服姚议于是防政诿郡守郭侯鹏翼役未兴丞相荅剌罕公朝京师回道繇吴江郡白桥议丞相曰吾必首倡即捐万緍而府县士民相胥以劝平章髙公贯公繇湖广江西来自江浙力嘱张君俾终是工杜侯贞来守是土亦曰张之言然闰正月建桥明年二月桥成长一千三百尺有竒揵以巨石下逹层渊积石既髙环若半月为梁六十有一酾其剽悍广中三梁为丈三百以通巨舟层栏狻猊危柱赑屭甃以文甓过者如席旧有亭名垂虹周遭嵳峩因名以増荣观焉是役也敬师鸠徒输财实三之二赢财十万复以为寳带桥助姚摠其纲张君首议出于仁政事有脗合而是州兴役见知于丞相诚出大幸厥今运舟相聨驿使旁午咸曰丞相谋国经逺张君美绩繇是得书将永逺无极系之以诗曰茫茫禹甸昔邻于鱼维四载功兹为具区有失其防羣嗸喁喁曰维李侯构兹虹梁经始孔艰任负扬扬嵗老水泐临履若惊张君莅官饬我初政曰兹桥匪修涉者益病召彼耆老货布莫竞相国之来六辔徐徐询事审宜以究以图割其緍钱俾民乐输桥既成矣虹飞于江千柱承宇羣流回矼俨兮层城烂其轩张君筹思相国成之彼清浄士式克承之千嵗永赖我庸以铭之
　　陆氏舍田记
　　吴越旧俗敬事鬼神后千余年争崇尚浮屠老子学栋甍徧郡县宋帝南渡公卿大臣多出两浙而制令入政府得建宫院崇祖祢驱石辇木空岩閴寂之地髙下晃曜财日益耗而弊莫可救矣故稍自给足者亦承风效施跬步瞬目日不胜其繁吁可禁哉宋社亡故家日降辱过昔所崇建挥手若不相识甚者翦夷其墓田豚蹄之祭不通于焄蒿而卒未有能惩戒夫厉阶于初其习闻者不变故虽善説巧譬终莫能以改也夫锡山陆元俊以其母夫人杨氏舍田之状且告曰陆故吴望族大父凯恬静絶企骛观老子书若有得所与交多闻人是生先府君愈孝谨自治读司马公书不释手人劝之仕则曰吾承事于家者未至安能弊内以益外哉未几大父母相继卒吾府君拮据治窀穸不幸以毁卒又不幸弟铁孙卒于是吾母曰为物为变魂之屈而不能伸者也气化则魂升求于家祭记礼者尽之矣求于窈防则莫若清浄焉是依汝父若弟其往也无悔而吾惓惓者情有尽而哀终身不可以有尽也今将割田若干归于城北之洞虚观以广其时思吾知守礼者矜其情而曲许之焉事不永久则吾之志堕当求能文词者为之传其文传田不复可易矣田不可易则汝父弟与吾志俱不朽矣其田若是俾余信其言者吾友阳谷李君希哲也希哲于陆母为姻聨善属文逊于予者求征以示公也儆其子孙而余前言惓惓复将以儆夫观中之徒知以舆言为可畏也袁桷记
　　野月观记
　　养生説有二焉北祖全真其学首以耐劳苦力耕作故凡居处服食非其所自为不敢享蓬垢疏粝絶忧患慕羡人所不堪者能安之调伏摄持将以复其性死生夀夭泊然无系念骎骎乎竺干氏之学矣东南师魏伯阳其传以不死为宗本于黄帝韬精链形御六气以游夫万物之表其夀命益长者谓之仙而所传确有系先儒深有取焉夫人之所受为命其夭阏戕贼必不能尽其年过于厚者非自裕也尽性知天践形以全其正斯二者俱得之矣天台多羽人居遗迹胜所相望不絶宋世有大梁赵公宗卿某佐县黄岩乐而家焉逾二百年子孙益繁衍诗书孝友簪笏不絶于家乗四世孙与庆虚中父遯世乐道从北方之学者而慕之志彊气坚胁不至席今逾十年矣遂筑室委羽山之西北八牖四房两翼三楹靓深以明于以坐忘不知寒暑之代谢顺其天年以入于自然者也而名之曰野月焉月犹身也则而象之者得无佀乎吾按其图东西仙源南企大有北顾商丘诚仙人栖息之所境清则神湛尝闻张平叔产是州王子晋居桐栢山二人皆以不死传信尽性可以至命虚中得至静之説愿取平叔书读之将见王子而肃之矣道无异同不偏于一者则尽善桷也行南归愿踵门请其説尚当赋之至治元年九月四明袁桷记
　　冲庵记
　　御史台都事开封贾君华甫以冲名其居谓袁桷曰为我敷绎而记之余于易先后天之説精思以求而尝得其説焉冲漠无迹易之初也二仪定位其气果有分哉是气也隂阳得之则为日月星辰为河汉为山岳凝而瑞于世为甘露为庆云形而在下四灵连理之应系焉其于人也受中以生则与天地之未判同也曰生矣气亦果有分哉曰寂然者初之未始离者也感以应不动乎内者也心君清宁行乎六气而不沴处乎寒暑而无背则中和者内外之枢纽也昔之圣人言夫上者为道下者为器变通事业允属夫人若是则全其大和以养吾生休休焉复奚逊焉存诚本干持敬法坤圣人惓惓致辞焉隂阳之用备矣气生于无形成于有形聚散反复昼夜不置朂哉勉夫将不能以病矣华甫官京师逾二十年践歴清剧其于事物也充然若迎刃与人交谦以善防臧否之色絶顔面而损益髙下各有攸当是其养之有素外不能动者矣其名曰冲不几佀夫华甫竦然曰唯遂为之记
　　顺堂记
　　大徳八年余与天台陈君刚中为翰林属刚中素简旷不耐酬接独其族子万里禆益俛仰客至能使尽欢礼洽而气和真翩翩良子弟也家居于台之三台山之下凡十有一世宋世第科目声黉序代有其人焉古之言令族必曰荀陈曰王谢非贵华腴也薫徳以为善积小以为髙絶于声音笑貌笃躬以行者斯近矣万里三游京师未尝不与之言齐家修身察其所养益充厚调官以归谓余曰遴筑堂以奉吾母兄弟三人而仲弟居于外今将挽之以归抑反身而思之我不能和恊以至于是邪则又曰遴其母以妻孥之私若是邪昔之歌常棣之诗情义之曲尽焉者也而夫子蔽之曰顺愿则顺焉其殆庶几矣桷曰天地以顺动不顺为逆焉孛于辰为震为孽春秋纪之顺天地之经义者孝之本矣陈仲子喻于槁壤世人行事不若仲子则升斯堂油然以兴不逺而复何忧焉化由身始盖何病焉为之歌曰
　　彼山防岏孰啓源兮世十有一嗣宗蕃兮木之诜诜本可分兮谓本可分兮枝曷以存季也孔艰忧心薫兮伯也郁陶求于原兮归来归来兮我母永欢兮
　　积庆堂记
　　徃嵗朝廷广锡类之泽于中外繇是执政大臣得追荣其三世今集贤大学士平章大慈公时为翰林承防捧制书告于厥曽暨祖考惕然以思曰嗣子守先绪敬笃弗敢替陟降帝廷嘉惠日接靡有间兹惟前人宠绥功我康懿公潜光葆真植徳在拱把至安惠公封树益防美隂磅礴蓄久而未振逮先考文敏公则亦旁达秀发闻誉光灼矣然禄弗称其报今膺是穹显居室完好弗先烈是思曷称永久遂扁其堂曰积庆有取于坤之文言如临如存知所以近天子之光者实有攸自桷也获殿次集贤得升公之堂而俾有言焉古之能孝者食息跬步不忘其本而诗人之推原则亦曰孝孙有庆是皆其先祖之徂赉夫源深则流长恃而不浚将壅焉以竭譬之善贾货殖之积所从来久矣因其饶而日取之用殆有尽今平章公朝夕承顾问委心微言触类以感悟广文以通导善经达权以天下休戚为已任所陈于上者外虽不能知覩命名之意若堂焉以构播焉以获实崇乃先公之徳以垂裕于万子孙毋怠则凡登斯堂者亦将仿以尊祖河润九里夫岂徒言乎哉
　　乐全斋记
　　真定李君允希微甫故儒家幼慕冲旷阅其游记曰登恒山聆天鸡观出日焉遵太行上王屋山嵩华少室视昔时好竒之士遗迹镵刻悲愉怪愕歴歴在目而徼福颂语何侈愚也南逾江淮地险不足恃矣震泽禹功能知尊之钱塘故王都嚣溽靡习未有改遂窥禹穴望蓬莱乆之歴天台赤城知孙兴公司马承祯肥遯益有防武夷九曲其仙者诚然与道统之传有自矣过九江审潴汇之本匡山之截乎长江者非偶然也衡山为南岳灊山望祭抑深疑之气舒而神完则曰吾于钟山其止乎遂日广松竹桃杏鼎壶几砚之属于以娱其客且益以自佚钟山故衣冠之侨寓也繇晋以南名士居焉今将居是丘以乐之为何如益展其地曰山房堂曰静修斋曰乐全轩曰松风而命其乐全者俾余记余尝悲好游之士名足以成矣文足以传矣而不能全其身葢其沉恣豢养恃才以肆危机骇浪蹈之而莫知遇事兀解其悔恨悼惜若无所容其生非若夫子之宋之陈之卫之不遇盖徳以辅名道以喻志舍是则非以自豫也希微生盛明之世居于中州以仕焉若水达于川孰能御遏今而曰卜居于南土岂托而逃者与余居京师见持政柄者皆善思索位置遇大利害輙执咎不能解而南士以疏逺得免希微之居南夫岂遂其静退与抑亦耳目之所接有感而然与遂为之辞曰
　　颙颙钟山霸基承兮英光荡摩隐徳贞兮泉纚纚兮玉铃松摇摇兮翠旌维絜士之定居兮山神憺兮以受令合正命兮万化成神无方兮养千龄
　　竹凤石屏记
　　繇开平西南行七百里稍折西北其地有泉如悬帘五色贯射在昔世祖皇帝名之曰三不刺以其国语志之也地旷衍均成沙居民鲜少地所宜惟悉发南戍卒垦树之絶甘美按炖煌多种沙土疏利根蔓善达分水无沮洳昔常以江汉人广其田号防稽其事政相佀至治元年今天子巡北边望祭陵寝昭文馆学士史公以属车从旄旂交章鼓柝传警顿次之暇则訽其遗俗千里一色林光野烧絶不接目睫怪石犬牙层献迭见遂得一屏若水玉澄澈云根屹成岩崿雕镂其上有丛竹森列旁出一木绿叶宻成前隐采凤回咮导前以飞五采纷敷不假于琢削而生意屈曲造物有以畀之者因名之曰竹梧来鳯为图以纪之余尝闻地之宜于五谷者男女必繁伙充斥尽力以食其土若夫絶漠广域其寳玉光怪不可名状而其人类寡鲜得非天地之气其凝结者为星辰为河岳其圣其贤者为君师以长牧之至于不能以自见者则萃其精明刚絜之质以伏于荒野一得所遭而其缇袭缫荐又甚于他好岂不幸哉方今天子寳贤饬躬以孚佑于下民兹石之瑞和气之感与抑亦开太平之应以告成于天与史公徃在至元间从大帝出征尝得二石中空如埙出虚成奏其一具北斗形余尝闻史公好养生説玉石吾寳视于内者何如也至治三年三月袁桷记
　　曰生堂记
　　天台道士项君子虚通岐黄书其治病不择富贫輙肯徒步以往处药候脉有源委盖所居乡有老医能理伤寒受其説伤寒首经络未有不通是而能为医者治所居室名之以曰生且求记于余噫今之医未尝不以生为心也技薄而学浅贸贸然以游人之门恣意剖决遂使夫人之夀夭不得以尽其正命十盖有五六者焉薄人之危刚燥防补重其疾以利厚资则凡所谓生者不存于其心矣天地之于品物寒暑代谢日用而不能以知为之君师以正其纲常为之医以疗其疾病是医之道其賛化育者厥功茂着仁为人心操存动止于医殆得其全矣余尝闻道家者言陶景増本草飞走虫鱼类例有杀生心此盖诱俗鄙俚之论牺牲养人千万世不能以易艺不如古人挟一囊以自行巢氏之説毕具于所挟矫诬滋甚矧有若予前所言者其为医之祸最速矣子虚气正而色刚立志不苟视财帛如粪土耐习劳苦师全真之説养心若保赤子其未通者必有以日广活人愈多仰俯不怍斯其为徳也大矣庸俟以纪至治三年九月袁桷记
　　信州贵溪县杨林桥记
　　贵溪环山为县大溪贯其中支流为杨林秋夏水至奔溃莫能御嵗病渉焉当淳熙年有僧允懐任其事懐陆出也象山文安公勉之曰徒杠舆梁观政之本是则昔时盛平转输供调之劳守令有所不暇及矣考于成周除成梁道于先王之财贿不用役民之法其无乃因其隙而用之故不烦于官者良有以也二千年来着律令者长吏率遵守文具饰传舍除驿道为急使者所弗至不复计省民所必趋而颛受其害于是乎有倡义者焉惧其啬于财也则复有利益之説焉噫民之所利上所当兴顾其力有不能事与势实有违者夫岂惟今也哉龙虎山为老子祖宫其民食其业以游于襄陜广蜀嵗几万人而江淮复不与道繇杨林咸惴惴焉求于上则有未及谋于私则曰亦盍思以为永久于是山之道士曰傅某章某首出资以倡之至兹山者董某曰事宜是乡之耆老某亦曰吾等讵坐视遂伐木聚石耸为飞梁危湍驶流帖俯于履辙之下讫成于至治元年十有一月明年董君袭常来京师命余以记余读老子之书曰修之乡徳乃长又曰俭故能广刻志缮行则其自贬损者夫岂厚生以自养民困于徭役牧之者不能以告于上因令所着而强之将转散而他往清浄之学不有卫翊其何以为教三君子之志深且逺永诏后之来杨林之桥其何有废焉
　　小领水亭记
　　薛君卿自京师归上清二年矣习静修德日治其文词刋落雕饰以求进于道暇日游小领领分为两侧足以上过者岌嶪然龙虎山为治所其教行南北故凡驿骑之旁午商贾之辐辏皆本于龙虎而道必繇于小领卿坐其旁见行者之至是皆假以憇息良悯其劳贵贱固一等也遂筑馆于领之西曰崇贤作亭于领之东曰振衣命道人日具茗水承接以休其心昔之善喻者曰夸父逐日而不返今世汲汲然道途者皆夸父也故其扪歴河汉而不慴困阨峦瘴而不惧方其去乡里辞妻子漠然无惘惘之色其羇穷逆旅饘粥药饵之不给而犹曰我有命焉奚以忧至于久劳而思逸若登兹领然者未尝不心一而念同当是时使幡然有得吾知其絶迹于是途必矣卿曰领之东古象山陆文安公讲道之地其西为台山突兀秀峙南为云林尘湖圣井琵琶诸峯歴歴可数北则潜山之井邑稠宻髙下鸡犬桑柘望之如神仙居吾知夫仕焉而已登兹领也必曰吾不复为人间事矣其善蓄而给足者则曰吾行其少息矣王公贵臣捧香而来于山亦知老子不辱莫先于善退徃来鲜少将见夫青牛白鹿之士倚古松而聴流水登斯亭也愿为之执鞭以俟焉斯可矣遂掇其语而为之文泰定元年正月壬寅清容居士袁桷记
　　友恭堂记
　　余幼居乡合郡里巷考门闳之髙者十居其六七焉先公抚余首而言曰自圭组之日盛而兄弟之亏有不可胜言者今可称道惟史忠献王与汝曽外祖忠宣公白首若一次则曰余忠恵其季尚书贫无副衣出入互易贵且死也约同葬尚书之子寺丞不替是道以京秩让其弟所后子二百年来登显仕无虑数十姓中外宦簿俱徧歴独号能尽兄弟道为难葢其贵盛之极势轧于相等稍避嫌以退则若无所容其身以为吾才不能以见用者兄弟使然也不再传而其祖父之所蓄栋积稛聚各私利其美好党署賔客强凌很胜嵗时叙昭穆占对简略觞豆不设强成礼即退言至是良可哀也又曰吾之事賔州分虽嫡长让其爵于兄子凡世所慕好吾一不以问怡色拱立若幼子弟积诚以感遂悔焉而益以亲汝以孤子承吾宗何忧焉若有子孙众多能率我以行则知吾门殆未父也受其言于今四十年余官集贤日近医药命次子瑾来侍久之复还翰林屡谒告以请不得命长子瓘撤旧室之蠧腐搆新堂以俟归书屡至将以尽侍养之道余曰父子异宫兄弟同处古之制也幸有尚书公之堂在可以逸老则斯堂若兄弟居之诚宜遂名曰友恭实取夫先公之遗训焉夫为公侯之后得为幸矣恣其私心以泯夫天伦氓之所不忍因诗书而成衣冠不幸不胜衣冠而卒泯其诗书则昔之髙门今不能一二者其病首在是越公之书在山中而余再世之积实倍焉二子能读而守之又将见吾诸孙之有成而翁授首之泰定元年月日清容居士记
　　种徳堂记
　　蔡侯茂先以其先郡侯之状求铭摭其行事古君子也少间谒余为种徳堂记其名实侯崇祖之本意昭掲于户册者集贤大学士郭公安道所篆而歌咏其事以光显悉余同院之故人也若是则余何敢辞郡侯之树徳葢不止于鋕铭之所纪而因事以咏则宜有取于行实昔人有言隂徳犹耳鸣想其平居笃厚广施于乡恻然以求其急难御于家也敏其力者贳之不足者周之惧饬躬之未能蚤夜以思则曰所求合乎古未能也蕲正乎有道之士则曰吾所为能尽善邪烛计利害得无慊邪施于族者洽于肌髓与训于家者蹈履足以日化与朝培而夕修望嵗焉不求报丰养之以年祝之于子期之于孙磅礴浸渍斯其为种徳之本防也茂先今为良二千石其季为太守鸾翥鹄峙羽仪清朝尽忠补过以先其祖父吾知其曽云少者谨于里门长者服于王庭恂恂孝慎日补其未备考其兴隆与徳良未艾也书曰率乃祖考之攸行又曰汝克昭乃显祖愿相与勉桷也亦从是得以有益焉泰定元年冬十月甲子四明袁桷记
　　春晖堂记
　　翰林院都事韩君友谦居京师有年矣徃嵗筑堂以奉其母夫人未几下世今复名其堂曰春晖示不忘初也命余记其事焉孟子生于战国距舜之时几二千余嵗矣而其言终身之慕者则必曰惟舜一人焉耳矣昔日之圣人惧其不能皆然也为之令以教之为之表以劝之而作史者复取其卓异者以彰明之教益详而行益微吁可叹也矣孝根于心人之所同繇古而论宜不若是薄然而缺焉所从来久立其名者良有以也杯圈手泽存而不察非孝之实吾知夫韩君之升斯堂也鸡鸣则思其进盥之仪馈食以列则思其嗜好之若初将惕然而奉之日入而息陈其枕簟闇乎其有闻也故其居于家也望之而在前思之而若着其处于乡也身无亏焉言无择焉乡之老者曰韩氏之泽有在矣其先人之教未忘也立于班朝无有父母兢兢若临于其侧而人始曰若是者其殆几于永慕矣吾闻友谦佐治大尹执礼自持不为苛刻矫亢人安其业而化俗敦教饥渇之于饮食义方之训有自来矣昔孟氏之子于其羇愁困穷之际始矢于言情之感也友谦仕不离乡遭世隆平卒取其言感之正也桷也官于朝七稔矣升春晖之堂得无愧乎
　　贺兰堂记
　　灵武李公居钱塘三十年筑其第之堂而名曰贺兰志不忘本也防桷自京师还乃命志之桷尝防书于太史按贺兰山在灵武保静县西草木青白望之如驳马然者土音语驳为贺兰而昔之居是山者复因以为姓在唐天寳时灵武号要冲后卒能以一旅之众兴复旧业至李王有其地天下易代凡九姓独灵武以十余州相传者一百余年其民沉鸷尚勇土壤沃旷毡酪驼马给足无凶歉国狭而虑密各以金革相保卫患难垂乏絶不少变精急専一迄能奉其君长葢传愈久则俗愈定太祖皇帝经略西土为武功首灵夏旧地始臣服委质然犹强节好义防殊勲受上赏者史不絶书李公之仕于江南也常兢兢然恵绥不忍侮其鳏寡而其于浙东也事若有素今所领七郡四为其守矣风俗媺恶皆示诸掌而惓惓思于贺兰者亦将有以振夫萎薾之习使吴越之土如吾贺兰者斯可矣古者氏族之别必锡于其土虽逺处他邑其不紊殽者因是以有考贺兰之山承平日滋昔时之草木意其丰茸嘉美当盛于公去乡里之日而斯堂之封植五采交错宻然成文者心犹以为贺兰也食必祭先耕则祭啬斯湏不敢遗其初种德崇报有开必先以侣以续殆将见之公其以余言为徴也
　　沉香石记
　　唐虞之时曷有玩其耳目哉余读贡书至青州则有怪石者焉今文登诸岛洲往往掇拾珍怪置几席间物易得而可喜则虽圣人是诚有所不废矣浙东括苍山松化为石其文理真如松或曰逾千年乃尔人为至灵其化之不可测也为圣焉为神焉受成而不变者木与石至积之嵗月则贯射于日星磅礴于霜露光怪骇愕充然黝然为珀为玉有不可悉名者矣嘉谷为莠穑夫忧之鹰之为鸠橘之为枳其迁之若是则亦美恶在于其中焉京城田舜举为大医院属治其燕居明絜靓幽得一石望之如水沉樛结宛转岩崿刻削荐以文石过者咸以为海南土产也佀是而非其为怪石也奚以疑故变至于道君子之所勉子盍慎诸
　　乐善堂记
　　云间繇魏晋以降多文人磅礴秀絜故其言辞幽丽瑰雅喻物形状无留遁常惊动海宇是其人诚精于言者也或曰其地介海挟江波涛鱼龙善喷薄变化人居其中者咸佀之宋世文儒益光显冠带相望数十年来习始变舟楫极蛮岛竒货善物徃徃充上国力事生产广田侈居拟于王侯而仕者亦争愿食于其土夫事久则变变则迭为乗除因其见闻上之人宁有不遏其萌芽定其准式者与惟乌溪赵质夫之居于乡也悃愊以无营恂恂里闾足不践公府汰其侈华曰安于平素其乡人之不善者避之尝曰积豪以希富富不能永也积书以教子吾其尽心焉劝之仕不能动苟利于人者诚求之泉石以为腴徳充以完嗒然忘世其乐道肥遯焉者欤未几其子庭芝登进士第人始言曰是殆将复其初矣昔故多文物不幸为大家以财雄是其地气厚积之使然也赵君不屑意焉于是以儒名抑进之则必以文显文与行相须以成余尝上庭芝之文于殿廷繇是以求之探源泝流苟不止则其学益粹声闻之逺无疑矣庭芝诣门曰严君以乐善名堂愿有记退而询诸其徃来遂以行事为之记质夫名宗文大父以积善闻于乡乐善之义祖是
　　亦乐斋记
　　永嘉陈子敬客京师居城南东隅车轮马蹄之声奔激若雷雹大雨泥淖入数尺贾区豕圈防错啾唧土俗杂南北不可辨入子敬门槐隂植幢葢寒苔斑菊侧布踈密清泉满洗白云在户坐者不欲去去者复再至君苍髯抵掌一榻为席顾余而言曰此亦乐斋也髙王父宣抚公受荐史太师太师若髙外大父旧家遗徳泯然罹变更漆园吏之意为我终始而言之夸者以愧感者以喟不几于道乎桷幼闻长老言君里宅雄甲胜据重楼疏轩旁薄倒景飞鸟怖而海云伏也君方少年挟防以自劬漠然其中若不能一朝处稍壮入太学喜名而益竒防葭芙蕖之萧爽招提廜防之空絶境寂意冷疾笔落纸自得于杳霭千顷之外望者知非绮纨世子弟而视窭人子复不相佀何其盛也今一废不得复废复坐刻画居京师十年无知已力慷慨引助视重垢积戾顽然持牒争洗濯不三宿告去君意气当复摧抑阘茸而怡然以理胜岂荣观之防托焉以自逃者与屡空晏如荣辱不足以累豆羮见色情于内也使向时沉溺自恣卒遇不遂意冝朝夕弗给又安得为十年计天乎其成之者至矣噫使果止是耶则亦无以自乐夫强之而不复必巽徳以处太夫人春秋髙不能自明宁勿归也少贬以求乐于是乎有在陈子勉乎哉慎交而寡言正车于涂其终能有以直矣



　　清容居士集卷十九
　　钦定四库全书
　　清容居士集卷二十
　　元　袁桷　撰
　　记
　　邵庵记
　　雍虞伯生界其居之偏为庵庐焉温凊之隟则怡怡然饱食以歌宴休于中其庐温密檏质具粹且深中而虚之若璧而环若鉴而明枢圜而扉方阖辟以动止其温燥也禓以舒其清焉其凄厉也隩以休其和焉左顾右瞩神止气寂昼握其动夜根其静不丐饰于外据万物之防将以极其荣观者焉庐不广寻丈旁设易图图除其卦五十有六瞪而视之首击而尾应迎而存之风至而水涌审声遗形益原其情忽然控浮防以上征则抟制控伏囿于其内而不能以自恣或曰非轻世逺举者不得以専是伯生曰维昔邵先遭时明康玩芳以嬉不激不随顺其隆污儒者之准也吾将尊其庐曰邵庵何如桷曰可乎哉言无邮乎夫敦厚而灵明者君之先也峻简而絜精者君之光也自君之出名日以张莫穷其乡黾黾然声音笑貌之学讵昔之志也勉之哉兹庐之制易而不卑简而不倚其取诸物非铄我者也由质以成礼无逾矣乃觞以祝之介其休明曰烟烟煴煴维道之门悃悃欵欵维徳之本美哉庐乎足以为永居乎袁桷记
　　古劒记
　　吴成季得劒一于故吴之区穷首以度合周尺二十有一寸下缩而圆人尽其握彘倍于腊东西半焉镡长五寸有竒口悬三空古饰以琫具者金气消竭玉质湛湛然望其锋肃而不刿黝乎以温如鉴之示明揣其章若氷之在防养其寒光泊焉不知所凝日出而观则陆离以陈为丹为碧起灭于肤理风雨以休之隐隐歴歴欲泄而强抑客曰此何祥也成李曰粤古至人絶世遁逃有不得已则托劒以象五金之精窃隂据阳繇神以成非劒之能也维吾道祖以劒印授受为汉世遗物传信可根据劒归宣和今得于吴吴为故都庸讵知非昔之所寳且夫化而沉于渊物之灵也返之于山物之完也或曰以神不以形又曰以徳不以物形与物其果有变乎袁桷记
　　昭真山水记
　　广信昭真山晋王仙居山祖闽武夷宗为天冠岩翼行数十里左右扈挟悉至观乃伏北俯贵溪又正北当县居中汇泉曰寒月泉与药池丹井通遵井南鳞瓦削列成庑有泉悬溜庑下拾级以升曰金沙益南至于升仙台台石天设空明无依传言王仙化是又南石室坐可二十席下视屋邑蚁发旋缕凡登是山者不尽适不返故冠以逍遥焉上巘为灵湫逍遥西多故贤居三山品列徐绍宗隐益下北麓陆文安公书堂奠焉循西有吴缅石潜谷岩小隐岩皆以处士着吴缅石形成五岳复曰五面迤东为峰二曰老人石人东屈而下得名六学堂以虚名仙足月岩以形名鬼谷以真隐名鬼谷东石壁中穴环好风出涌泉曰风洞辅东益髙有石箕瓢器物成琢潭深不测以磜潭名又东极下水钩盘岩壁削立旌阳许令刺蛟于是唐名曰馨香观道士祝丹阳绘图俾志且言其山清刻深古多异石名木嵗不识伏日泉品与惠山同自唐李商隐刘大用王荆公毛泽民而下着咏可传信夫山南为阳主阳賔隂钟其所极郁之而不化可慕可愕不一以足然神独啬之使冲漠者専其静居絜絜然好游之士少纾其耳目而卒不畀何也世言名山多方外居益以昭真为信丙午二月袁桷记
　　东山精舍记
　　自民迫于生而儒日益病清宗华门沦圮乗接閴然絶环佩声东装韝衣方伛伏却立而甚者贸贸途路间益困苦不复振或以谓升降迭运之理使然耳噫首是説者其未知所飬与予客京师豫章周仪之之甥冷有泰后先辱共游问其年则宜若与昔不相接近而甚颂其文子始异之仪之曰不然冷为分宁故族官簿相接所居曰东山山横重屏方列若刻其尊正叔治屋一区负山为居治堂翼然防沼萦然幽林絜石竒梧秀竹之森爽以缭以属前拱而导则黄龙幕阜蜿蜒效焉平臯沃畛鳞集备焉朝光夕霏户牖进而几席纳也正叔闭门几三十年服居士衣设丈席讲论终日危坐清思无纤芥糠粃时为诗词凌厉顿伏索索裂金石举觞雅歌耋稚以叙酬酢揖让犹昔时衣冠家气度而卒相邂防恍然知为非人间世也尝闻正举童子时意功业可拾取今乃摧落刋实益自敛避彬彬文质久而盖弥章焉夫不急于外者宜有裕于后大江以西士风炳如于是乎则故予首书其慨然者以厉吾党知正叔为可征四明袁桷记
　　采芝亭记
　　太行首于三危伏于河折北而尊为恒山支峦复冈毕赴于燕秩秩然复纚属以东数十百里入于海上土人以其西来号曰西山或曰骏极于是山急而坚凝地多空寒不可以兆域又曰是为都城之冲自北而南太和薫然舍是奚所适于是工部尚书郝公景文惕然维思实震且阴乃相其大茔先君子之藏祔陿而善崩始迁而谋焉大徳甲辰得卜于某山卜者曰是山之形翼容而咮鸣日中而升戴坎以宁以华以承及既塟明年守冡以芝告公弗信展于墓下登坡而望则敷者荑者然于山效献以万归以示其客袁桷噫是果为芝邪今举世之言瑞者必首于芝芝不常有于世故穷夸阐珍得一二焉辄指以自瑞使诚瑞邪寸畛尺垄其融液变化不若是之固而甚者竭四海之类夫芝者聚焉以观不亦陋乎夫土和则芝生始公之心惧亲之不宁故择其温密以永其幽菌蠢而擢灵土之和也盈数为万非昔之固也不侈以求异徳之质也维山之阳弥巩弥刚子孙之祥也孝感而文着于瑞乎何有
　　梅亭记
　　广信据江浙闽越之冲万山交牙四顾罗劒防其气蜿蜒磅礴为丹碧玉石长溪贯其中凝膏溢蓝愈积愈完山水之秀甲诸郡故其俗多刻厉自奋矜谨节义言文学道徳者为儒宗治政事者为吏师建炎初中原缙绅家多居是州其旧闻遗语尊守传信歴歴可数皆数百年文献源委非如野人窭子掇拾目近为利禄地方是时人物之胜足以甲山水而浮屠老氏之迹实不与焉弋阳为县山益深水益清车轮马足之声不入于其境寒泉苍岩百里一色山之阳有陈隐君居焉隐君守儒以自信闭门授书朝夕盥馈合其孙曾嫔妇男女将百人年九十四以终有子曰徳父教授带湖十年法当得致仕官以乡博士归于家乃筑室旁近之华山为云居云居之西为梅亭曰香月于是其子敏学志仲官京师俾予记之且言曰自吾大父恂恂之于是居也诗书以持稼穑以时门无忿色而少长以叙吾不知其化之及于里也自吾父观之今七十余矣诵声满户而樽斚在牖气完而色康其行舒舒其语徐徐视吾祖之孙曽亦相迩也噫荣何以过是袁桷曰天地之理啬者丰之始周流于六虚其暗也实明其辟也实阖昔之澹然而无营者徳之基也养之于其身而施之于其后充以引之吾知其孝谨于家者日益广爵禄于朝者日益侈视斯亭之手植丰融婆娑连理而并实隂阳之生物其不出于是明矣诗曰髙山仰止景行行止亦因以勉夫志仲焉
　　西泉记
　　髙君舜臣通敏才智之士也治其斋心之居表其顔曰西泉为予言曰太行之山合于恒山隐伏聨亘北东以入于海肃慎朝鲜屹然表于其地者皆支络也泉生于西归于东隂阳之常性也周人有言曰肃慎燕亳吾北土也昔之疆理吾于是乎考则凡北纪之山水繇西徂东所繇来审矣为我记之舜臣于金为大姓官簿歴歴可纪居京师数世遡其泉源知其昼夜之不止必达于其里礼不忘其本其髙君之谓与予官京师逾十余年望所谓西山者苍防翠峭实大行之苗裔水流无穷演迤洋溢导之为漕渠止之为陂塘资国用以为民食者泉之利也其次达官贵人因之以丘垄濬其冽清挹其回环防借蕃庑将利其子孙以求全乎兹山之下不知其几至于淡泊空旷之士则又抉寻幽深渟膏汇甘使夫絶尘税驾者止焉以嗟啜焉以留无有穷已噫西泉之效诚博矣哉在易之象曰山下出泉蒙其险释矣谨其所之君子之用也髙君致用以推本厥防明矣究反复之道益验于身将见某百折而不挠独行而不惧非兹泉也与念其祖徳繄命名之意与其兄尧臣闭门穷经沉思笃行予得与之交将并游夫西山感夫昔之废兴不在于险则泉之东其宁有已邪
　　戅庵记
　　慈溪黄彦实少喜豪士澷游故都见世所称知名人率脂韦自保秘惋恨无可与语酒酣气雄谓海防方宴安休明宜取天下事置念虑以入计画否则搜抉险幽浩然为万里游遇不遇命也未几泝采石上汉江西游荆襄歴观用武关要荒榛废垒犹有能言昔时得失益慷慨自振而所见公卿大夫与夫布衣之士则皆与昔交游者无大异于是治其居曰戅庵以自儆求记于予亟请焉昔之养生者志专而若愚遗世絶俗惧其名之至也介然以逃泊然以遨圣人忧之虑其器之不不足以任斯道也然举世之士乐同而恶异曲者常安直者易危则宁直焉者斯近矣彦实智通于事物行几于古人视今世之戅者吾能言之草野游京师决臆裂眦不顾生死诣庙堂求竒中书未出袖而利禄萌于中非戅也乡里称任侠大言断是否隂持短长以利己非戅也佯不絜清诋骂排触而私有揣摩问之而若朴即之而弥污若是者又其佀而靡者也彦实先大夫文节先生为史馆官咸淳上殿论浮屠不宜入禁掖度宗大怒手诏出国门未几贰守桐江与宰相兄子争事卒易他郡戅无以易此矣古之君子事至而名随人弃我取自谦之道也闻彦实居山中闭门读书益不妄交求古圣贤摧折困踣之本发而不可犯者养之至也予归里聆其言斯知之矣延祐五年夏四月越袁桷记
　　桂山堂记
　　江南地宜桂故凡广居室者必植之以为美观焉释木者曰桂白华丛生冬夏常青人取以自近良有以也地记言八公从淮南王后入山为仙作丛桂词与汉史所记异予独爱其简絜幽古为文章宗师申言攀援非自息于林莽者读其辞可悲也矣上饶周君【缺】　居龙虎山因其地之隆植桂于上筑堂面之而名曰桂山征记于予予曰今龙虎山为道家统宗金碧晃曜出于县官搜竒抉幽异夫昔时之荒烟古木轸相结而袂相接也周君主画诺以极其荣观则今之所命名者若不相似何也然予尝闻之至人其貌恂恂其言谆谆执中以权损益其未备黜纷华以从事于寂寞者非有所激也周君知周于身谦抑自持思夫山林之静养其冲泊先事以自警古之所谓备豫而能立者近之矣周氏之先得道于希夷陈先生当熈宁时犹亡恙见其曽离世乐善树徳之训有自来矣且夫托物以喻志诗人之心也仰观于山徐视吾手植者风雨氷雪贯四时而不改拟诸形容得无似之乎异日将游山中咏八公之辞反招写心仆援笔未敢以老为辞也
　　张尚书救荒后记
　　儒学提举天台柯谦自牧为序一通言今工部尚书张公之佐江浙也活饥民禠贪帅为去思帅能歌诗者追美之是可谓无负张公矣往嵗桷以翰苑属归里里人言元帅府始治婺女有摠戎官镇庆元言庆元聨蛮国入海最近稍失控御兵衅不可测乗驿入都白利害时太传丞相坐省中盛言摠戎非兼元帅不足以重镇太傅察其言有私便后虽移镇而卒用常调官如旧制焉大徳十一年嵗大饥浙东副帅【缺】　命属吏疾传诣行省告变曰庆元接海口仅数十里羣盗据岛屿出没将入城剽刼愿速分行省军往翦其窟穴缓则不可治行省大惊将如议张公时为郎中丞相谓公曰计安出公以调兵非所预丞相固问则曰果有变帅府当印署白省副帅独遣非完议也召属吏问变奚自府有镇守官今上变为何地属吏頫首不能对遂移檄问盗今安在帅府得檄大惊咸言无是事繇是卒不发兵而庆元迄无它噫方副帅造谋时当饥祲穷困之急稍加以兵山海逋窜宁能敛手以快锋镝一有抗拒诬以叛逆则凡故家大姓蔓延于囹圄之下将不可胜计人能知救荒之为美绩而不知吾里之人微张公之言有不待赈恤而皆置死地矣敢书以补郡乗俾知夫立帅府本末葢如是张公名【缺】字士瞻卫郡人处事明逺知大体若是事宁勿为记其可乎
　　晚香堂记
　　延陵吴成季父奉万年之祝于崇真大徳甲辰二月承诏为祠官于衡山复命归祠其受道之山曰龙虎龙虎于番为接壤番于成季为乡井于是其严君偕七十矣乃避馆屏驺却入里闾举觞再拜以祝以夀宗党姻友旁列叙坐劝酬以礼进退维度聚而言曰嘻其盛哉成季曰不然繄昔逺祖挈国以让晚交兵间既夀且康至于番君坠绪防兴维用之啬报必以厚自吾少时闻为是州一不承意则交喙争诮而吾父子吟咏占毕呐呐谦让不能出诸口至论成败衰盛尝掩卷三叹以自警厉而今也二老人康强起居佐理内外冠带童丱咸立左右其迨乎逺祖之意愿筑堂以奉而名曰晚香其何如众曰唯唯未几来京师屡属予以记予以谓大夫士之养莫侈于羊犬豕而世之希年逺引者至以金石草木为可久菊水之夀效极于胡广昔之议广犹若粪土则名与年较不相并今成季荣于其身显于其亲惓惓然企本支之盛吾见吴氏子孙孝谨逊于里门秀敏有列于朝而耆耋老人方游遨嬉戱击鲜养醲若古之所谓偕老而终隠者其不在兹也传记言王公大人晚嵗托言神仙多以逺祸成季游乎方外之畛忧世嫉邪尝不自置异时承渥流问则司马子微之对殆犹糠粃而名以晚香者非独为吴氏美是特有待于成季也四明袁桷记
　　玉冠记
　　大徳乙巳嵗二月甲申皇帝受厘于玉徳乃命尚服出玉冠以赐教真人张公其制为山形空其梁述温栗精润隆杀悉等莫有究攸始袁桷见之曰此绍兴宴居所服韬髪冠也旧闻长老言思陵为清暑楼聚金石竒刻飞湍清樾森郁萧爽伏日退朝衣白縠羽衣冠小玉冠阅定书迹其殆是与维古弁冕杂饰以玉至晋宋间君臣上下崇习理清逸修简始为玉冠今世所传元帝像及晋贤图轴与此无毫髪异则绍兴所冠犹古帝王遗物按道家书言神君始建飞天玉冠其制与逺游爵弁微近疑有差等含秉阳舒精吐光繄冠维则钦承是天宠进道之笃其不在兹乎夫玉者阳中之隂也首者体形之上神精明之主也阳非隂不能以成合而凝之出入于斯易之门也方今张公以清浄理赞益熈洽缜密而不露孚尹而不泄逺而望之诚理胜矣庸述其始以示于后袁桷谨记
　　孝思亭记
　　三山吴明之筑亭于阳冈大父之墓侧名之曰孝思按昔之言礼者则曰魂归于所居将致其一焉墓有祭有亭为非古矣善乎延陵季子之言曰魂气无不之也夫専于祠宇不意若是拘也物精神着其气发扬者出于丘垄是则必首于墓将奚以疑古之圣人惧其渎且数也严为之防速贫速朽夫岂非夫子之语祭墓为尸是墓有祭矣祭而不屋失祭之礼矣繇宋宰辅侈其墓田不复拘甲令层楼巍阁空青金碧岿然于坡陁之阜过者必式其防遏森翊诚以为千百年无虑也乾坤合运頽垣废址上牛羊而履荆棘欲求子孙不可得而明之方慎其缭围搆亭以绥其体魄是则过于盛者必有衰吴君之志追逺以求防微意深郁勃之兴将自兹始大舜五十而慕昔以为难能也遡而推之探其微防亦难能也礼抱孙不抱子祔于王父幽明之通了然而莫遗明之审之而克行之桷也故国之公孙其思于祖父也罔敢替因绎其防为之记
　　福源精舍记
　　建炎初秉义李君以勇略捍卫乡社倜傥急义植徳流衍诸孙以诗学接武科目恂恂退让望知为秉义家子弟衣冠浸微独溧水府君之子登仕君寄隠防市厐眉幅巾治生产益有理年逾七十乃卒予请告归里其子印传以事状踵门求记其精舍俾永逺嘉熈间溧水君卒于县治登仕甫八嵗祖母朱氏奉其防以归将葬于上元之祖茔朱母然曰孤儿奚依少不利必隳其先祀相于慈溪东岭杨奥之山卜告以吉结为四茔昭穆以叙而以其殇女祔于旁近登仕长有室曰茹氏朱母即世既茹氏曰吾姑以橐中装成是山夫君获有成立新妇不淑绍先继志弗展扩则奚以缉前人光亦斥奁资广山垄建祠屋精舍以奉其舅姑茹氏没于至元之十九年登仕君没于至大之四年大徳六年印传与其妻胡氏同入山拜墓顾瞻周迥芜圮日广胡氏曰再世尊章有成妾独不能少效万一闻佛氏有大报恩而用其法名为福源精舍命僧以居遂一以浮屠所需者咸备具复买田若干命僧某首主俾其弟子相次以继其所度僧非李氏不得入予愕而言曰吾里卿相什百各以功徳院为请有以其田园与子孙共分析求利益穹楼矗塔坡阜松柏蔽翳绵数十里时运更易各降在皂孤童负囊伥伥不能以入每恨其祖父作是为无益也予尝过其祠宇薪草杂糅破凝炉煤而主兹所者僴然有曰彼昔承宠恩故幸若是其子孙何能预至于士夫之家庵庐相接幸其不为有司之所羣聚毁撒甚者发其丘垄噫可胜道哉予谓三孝妇之志人莫能并心纯而孝专发于自然非过信以溺于异端思其创始思其悠久是则秉义之泽良未艾也为浮屠者闻予之説宁不有泚其颡印传复为穴三一以葬生母张氏其二则夫妇因以预备云
　　治平寺记
　　治平寺主者以建寺本末谒予为记其状曰寺在城南门外渡江曰铜湓浦乡曰鄞塘平畴郁密松竹环植望之竦然其间者即治平也寺建于后唐清防僧曰道隆以法华劝民习诵持善果剏是地三十畞有竒始居之复得别业为畞六十其初曰东李浦院钱忠懿王俶给符牒俾永逺又改为保丰院宋英宗更元治平祀明堂始易今名法智大师以教乗阐东南习学皆其徒故号为天台宗元丰间有性法师讲法华别立机要从者云集而田租渐广居民染防下疾师咒水饮之饮者日益众师咒于池悉愈寺旧有东西池今咒水池犹甘冽可鉴师号山堂卒葬于是寺嘉熈三年寺燬于时上师实主是寺遂新三门法堂廊庑等若干乃谢去淳祐六年尧师始成殿宇居室所宜有者悉备咸淳八年子直良法师至曰吾不可不私淑后学户屦日接简约畅隠法华之説大备而治平名益着率由是陞于南湖者凡数人南湖四明之祖庭也后曰一荪守是山今十有五年繄前修是承昔之营构皆腐折倾漏不可支今幸完复粗备惟创建昔人轶靡有纪愿登其事于石桷以为今之为牧守者茍度嵗月堤防津梁田野之不治尚何能望究其本始为世胄者日隳其先祖父名讳近在数十年问有不能答未有如浮图氏泝源推根若是之详者道散于九流百家各自奋植吾儒之教末俗以空言为髙卒不能胜甚者去其旧籍郡县养士之田皆漫漶不可考如荪师所为宁不有愧庸因其状以纪亦以励吾徒之为师长者云
　　海防庵记
　　出城西门皆良田白水髙下緑树鸡犬相闻蓊然农家善于业者也予繇京师回舣舟驿亭望之则朱甍碧瓦杰然为人天居佛之道以枯槁坚忍为能事卉衣粝食树下塜间不求其丰足故从者乐然如归二千余年为之説者以荘严为善果愚者益信狂者益怖而梵宫寳刹合郡县山水之胜悉为所据日増月益有不可胜言者四明海之东絶处为补陁岩大士显焉鄮之东为育王山释迦舍利塔焉遵南为岳林为天台皆游歴之所而补陁育王自天子至于王公百司乗驿奉香币不絶于道四方之民终嵗膜拜至于西门始求其渡海之路然而触风涛烟雾率莫悉处所又舟人伺其危殆时有不利目接其事而来者益不止岂非其教足以倾动而为善者有以复其良心也有僧曰妙夀以其建庵之始末告曰兹庵之剏专以奉补陀育王岳林天台之游者也初卜地于城西郡民任氏首不过地千歩屋三楹有同志僧妙然日习宗尚善劝募倾舍骈集又有僧元安清持以行业振励信者俱至善士翁父坚翼辅之首建佛宫且割田以济未几宣慰杨侯梓益买田以赞相由是拓地为畞十五屋百楹殿堂门庑迎賔习静各有其地泛海有舟放生有池独不设方丈惧后人之佚乐以自恣也不请寺额曰海防庵惧其夺攘以为兹所之凌替也其状若是愿请记以求永久予曰博施济众昔之圣人犹以为慊浮屠氏日丐假于外而皆足以慰其志意葢其説汪洋浩博防之以报应而为恶者惧吾儒之説百姓日用而不知卒之以道政齐刑者不得已之具逃空虚絶人事释氏本防而其生产作业皆取于吾教若今有司兴缮则民不胜怨咨海防之成相胥以劝何其易也妙夀深湛善思事为之防曲为之制其惓惓于后者厥虑若是虽欲勿永久其得勿永久乎
　　重建延福院记
　　予繇集贤还里居有僧永华蹑屩重趼逾数千里南康来介天平恩太师求记延福院兴造者其状曰院在南康建昌州西山曰龙城唐马大师尝憩寂焉殿有记宋雍熙间广陵沙门处暹所撰嵗久芜圮宋末郡始署开阳院僧绍志主之垦殖磨刮集材庀工钟阁斋室凡僧之所居处者咸屹然以成至大徳庚子主兹山三十余年矣命其徒曰吾宜藏密以兴造事付汝等咸顿首曰曷敢不承继曰继福乃袭院事首建三门及外门曰继祖继夀永翌广賔至之所视昔居处之宜益廓且完继祐乃曰吾新殿视瞻广博谓色身小大拟于形容良非吾道然徧满充塞当有是事揆诸空幻则非实相宜改而正诸遂易旧象得舍利五色于佛胷背间宋咸平僧道志所建或曰是若有脗合然者欤于是梵防赞颂而若子若孙皆勇猛赴事谒于事佛之徒増饰金绀象设尊重瓶鉢精絜烜然如人天居复増其田若干绍志终于大徳七年夀七十五寺东之阳今守其遗言祖子孙相继如初孙七人曰永岫永岦永岓永华宗松宗槐宗权读状毕乃问华曰志师能植立若是宜有本始华拱手曰昔圆悟大师得法弟子曰真牧大师贤贤度其徒几千人志其派绪也予尝闻释氏服勤壊形实本持摄至于广居荣观将以慴伏庸騃除其侈心非专以是为能事生而不居死而不余故其道益固传有言曰又何加焉曰教之能仁之教书遍中国为禅学者不立文字而其徒复守师説文字益繁今而曰教之于二者将焉取乎哉他年曳杖游匡庐西游龙城问聪明道理其必有以告我则予之记兴建亦得以永久也
　　资教寺修三门记
　　吾里法智大师以至行约言阐扬天台大行于浙东西谓城南延庆为祖庭故四明旁邑近郊虽丈室寻地多博辩秀出之徒过于他郡西山资教其一也西山在郡西四十里周显徳元年号广徳院宋治平改曰资教负山面湖有菱荷鳬鸥舟楫亭桥之胜凡郡人之游于湖者必至是寺湖湮为田游者不复至而寺渐頽圮绍定中月公首授徒是山后谢事上竺愿复领之世言上竺第一院西山号最卑繇月公再居而寺益重故讲説者争趍之延祐【缺】年道师逢原以郡选主之其徒亦曰彼学専静选不可易也予舟过先墓必望所谓资教者焉空岩倾欹树木翦落将不堪其居比还里则昔之頽然以兴重檐翚飞表表出林杪道师曰吾首新三门余以次缮治不田以食废其教将有愧集徒讲肄则庶几希前人光三门纪修愿以嘱焉考诸礼经制有五门雉门居中故曰三门秦汉损益不遵于周连门为三唯王宫得用官署降杀非雉门之制久矣释老宫室拟于乗舆虽仪制有令不得禁天台以明静为宗衣恶食脱氛垢厌荣观汲汲以土木为急崇信兴敬将于是乎取夫像设之教首于西方其能倾动祸福必召募焉以集事师谢不肯寺久废得人焉以兴则吾徒之为校官者窃食自嬉宁得无愧焉
　　吉祥寺重建记
　　主吉祥寺崇柏师以其兴造本末为状一通俾予为记其状曰初寺在翁洲南香柏岩唐有僧慧超相攸筑居峻絜厉行居民倾信寺遂以成汉干祐中赐额曰崇福至宋咸平有真大师善持咒能愈闾巷疾病号真大悲崇奉益广邑中尉曰丁渐以柏岩峻絶困登陟易于广平环以九峰缭以清溪审势辨方各当其职宋治平始赐今额曰吉祥绍兴中给事中黄年以谠论忤时宰避祸絶人事侨居絶岛独与方外交每至寺中时有宏智觉禅师主天童宣密抉妙师表藂林其大弟子辉主是山倾动岛屿黄公敬之施所藏辟支佛牙为阁以庋而寺益増重遂为海上寺居甲乙人称之为小天童繇辉师始也皇庆二年火一师始作法堂防迁它所不果终至是柏居之首建大殿三门次以藏室僧堂凡僧居之所宜营缮者毕具奉定三年告成俗姓虞氏其父酉发尝为海运官有兄曰庭桂曰庭芝慨然曰吾不可不相吾弟三世佛像吾与弟共成之今夫浮屠氏宫室率为祸福説以诱民阴夺其财民日以耗有国者忧之若师所就不丐假于外竭其赢余以复旧观怡愉相资将瘁躬以究筑凌隂广腴田以为后人补缉费志专念逺是果能兴其教者也余志释氏建置每有感于学校若是则又重有所感也师居浄慈嗣法于慧禅师屏外持摄慧之学益有光矣勉之哉
　　妙果寺记
　　庐山东林寺以逺法师为祖庭其教行乎海防阅年滋多厖幻杂糅壊宫夷址将絶其遗教寺僧普度慨然兴复率弟子十人芒屦草服诣京上书演为万言又集歴代经社縁起作莲宗寳鉴十卷仁宗在东宫阅其书尽初帙问曰得无欲布施乎合指谢不敢又问曰得无欲补僧职乎复谢无是想惟莲教坠絶愿殿下振复时武宗皇帝在御近臣以其事奏即以诏防慰抚如律令至大十四年始播告中外而度俾职其教为优昙王师丹阳人在县为竹林山妙果寺率徒喻俗将大广其居以称圣天子崇重之意予尝谓象无形仪域无逺迩逺公之言曰思专想寂三昧之本彼所谓邦国之殊异相好之庄严葢将絶其邪惑一淡泊而无所逢大雄氏设喻警蒙摄持示境境由心发境防返真清浄安乐包括宇宙是知道者又安有四履之分别哉度师博习教乗示于众者頫焉以导其师日禅师久居东林后主天童尝率善士修逺公法来于江西者踵不絶度师兴其教是果能有传也记寺兴造摭其纲要以明初志云
　　石夫人庙记
　　州东北隅有山昂然以尊秀特瑰异望之若贞女独立凛乎莫能犯水旱祈祭辄应土人因其形佀而名之曰夫人山唐咸通八年主簿李成矩记其庙贞固之封见于祠部嘉定十七年加昭徳顺应咸淳六年加福祐皇元合一郡县大修祀典兹山必预焉泰定三年州判官张思讷奉命致祭肃瞻庙庭栋压瓴圮心骇目瞪折旋防思喟然有言其何以称上命遂谋于州尹曰苏君【缺】同知焦君鼐州判官塔海复语其僚俎毅许禋割资以佐工役而凡于祠下者胥劝相事是嵗庙成乞记于桷原夫宓妃静波神女行云此骚人墨客之寄兴也二孤望夫至今游览者羞言之若夫天姥云母穹窿磊落淫言鄙语不能以入是则兹山之灵功在水旱余奚以议传曰山泽通气记礼者曰地秉隂窍于山川炳灵赫奕民社是依崧髙之诗实有考焉遂作迎享送神词词曰
　　磅礴兮上征渰兮积兮缟缯樛木矗兮翠旌恍绥顾兮扬灵抱贞固兮合窈防竒功教兮集镂塍嶞兮棱棱骏兮烝烝帝祀兮永承【其一】　来兮弗趾去兮莫视有穰兮亿秭祓不祥兮荡疠宻石兮牲系俛精思兮帝制百神拥兮森卫苾芬歆兮嵗嵗【其二】
　　信州自鸣山加封记
　　至元十四年教大宗师张留孙扈从世祖皇帝于两京言信州自鸣山神有灵状敢诣阙下敕礼官崇显之是嵗皇帝命侍臣李众刘子中降香实银奁旂以金锦显其神三十一年成宗皇帝有诏遣使致祭岳渎在昔登载者如式崇奉大徳三年三十八代天师张【缺】　平钱塘潮言神以云雨昭著自鸣山事见郡乗宋元符始有庙号繇宣和迄咸淳制书凡十五下乞如今皇帝诏令于是符于州考证无异辞至大三年教嗣师崇文道真人吴全节乃言曰吾徒食兹山有年矣阖辟摩荡繄隂阳是资变以行神神繇以兴今天子禋奉祠祭吾教益昌自鸣于龙虎封畛相入舍是其何言遂复请于封为明仁广孝翊化真君桷待罪翰林十有五年矣嗣师曰龙虎纪述吾不以累子兹山肹蠁绍定之际先正肃公尝纪之矣子诚不得辞尝闻之地秉隂山川窍焉通而后能鸣石之征也声生于空因山以着昧其初而以为神者其诸异乎石之鸣也风霆流形神始出焉神非妄也兹道之妙老氏深知之矣予何敢语延祐三年四月防稽袁桷记
　　隐仙记
　　宋开庆初伯父賔州我先考郡公将除夫大父尚书公丧相与议曰崇亲报本唯躬行是先焄蒿凄怆郁然而莫能见者将导达之则屈伸之义足以考闻诸老氏有黄箓斋善摄度彼果能济则吾父将超然于物表非崇泥以求福也斋既成以尚书公所遗祠部牒度道士三人王君徳华在是选二人皆亡化不复纪独王君服道士服几七十年徃来袁氏门且五世贵焰侈盛尝亲见之至枮泊頽薾则过门风雨不少阻且曰吾宁负袁门哉其于宜所学者曰章奏符箓雨旸疾疫亲究而逺扣方外士来质衣以请百诳不倦以其勤且无悔故有所成就今年八十有八而请者益勤乃语予曰今卜藏于城西隅名之曰隠仙仙也者返真之义也魂升魄归死生之大义也而释仙者谓为不死古果有是若吾徒者宁能企是哉桷今年六十有一矣考其入道先于吾生死者若蜉蝣生者若稊稗推一门之盛衰足以验一郡之兴废而桷也以谫薄之技获官清朝今仕焉而止愿与王君考游歴之旧指其归藏则曰委顺观化宁有怛于心惧后人不能以绍志俾预书平昔之出处且以励于后今主焚修于妙聪明不衰夀益未艾家世定海县自号曰蓬山志不忘初也泰定三年四月甲午见一居士袁桷记
　　通观贾道士记
　　通观道士贾志福年八十三化于其居有徒曰王道深者言曰吾师以不言为宗其学澄寂寡约不为翕翕诡幻楮衣草履寒暑自得有问其道者不以对机藏蘥啓指喻微密若口授而耳属也始为汝南民弱冠得法于栖云王真人王曰知者不言子游四方能果不言以自全乎后游南阳遇军帅胁以语不对复辱以棰榎师正色画地作无语二字军帅竦愧谢以白金将筑室奉之防得闲走京兆复遇其师曰汝志已完忍辱易忍宠难其居京师以观子之有成于是迄归于京师防有数荐于先朝者复即遁去然居通而号清静散人实洞明祁公之所强也又曰师少时尝得竒疾梦一老人授以七桃食之寤而愈其徴家为道士者凡七人有弟曰徳常亦守其学今居大名之岳祠韬静完絜与吾师无异愿有述以广其道乃为之词曰
　　繄摩兠鞬厥机孔艰维柱下学知者不言纳息于踵养神于渊匪曰不言其道已完道岂文传文实累智虗辞借浮一跌千里窃隂据阳诡立名字夸者逐魂固者死技睠此嗒然奥密是造不懈其躬不丧其寳心焉死灰头若蓬葆藏明委顺是曰至道翩翩二难孰去孰存厥徒允从匪私其温恍焉松声彼聴莫闻励尔后人永矢勿谖







　　清容居士集卷二十
　　钦定四库全书
　　清容居士集卷二十一
　　元　袁桷　撰
　　序
　　易三图序
　　上饶谢先生遯于建安番昜吴生蟾往受易焉后出其图曰建安之学为彭翁彭翁之传为武夷君而莫知所授或曰托以隠秘故谓之武夷君焉复曰吾易神也易何为而神也神者易之始也易不可以强名也不名则亡易愿叙其防袁桷曰夫亡易者非圣人之本防也神以易圣人之易得矣然则曷为神无端而莫可见也惟无端焉故无体焉存而明之而数以生焉数生矣而始有变变立矣而防以理理者其一也理不能以尽易因数以立者理也用变以逆者非理也故曰阴阳不测之谓神始晁以道纪传易统绪截立疆理防后无以伪至荆州袁溉道絜始受于薛翁而易复传袁廼以授永嘉薛季宣士龙始薛授袁时尝言洛遗学多在蜀汉间故士大夫闻是説者争阴购之后有二张曰行成精象数曰縯通于防后朱文公属其友蔡季通如荆州复入峡始得其三图焉或言洛书之传文公不得而见今蔡氏所传书讫不着图蔵其孙抗秘不复出临卭魏了翁氏尝疑之欲经纬而卒不可得季通家武夷今彭翁所图疑出蔡氏惜彭不具本始谢先生名字今不着其终也世能道之
　　易集传序
　　观象画卦庖牺之本防也因言意而广象焉三圣人之本防也王弼后出附小象以言理儒先莫能病若系辞传説卦等篇弼莫能措辞审是则弼几一偏矣十翼之作有彖焉有象焉専于理而作彖象传焉者夫子之志也然则文王周公之彖象其悉皆理与曰非也卦本于象八卦首之定名以为象则井鼎小过是也言意以为象伏羲言而人不能知之文王周公始申言之文王之言见于彖周公之言见于爻是则不俟予言也易有圣人之道四彖象传果唯言意焉则变占乎何取曰有变焉有占焉伏羲画不变于九六则变见之占则文王于彖附言之象未始分文王始离之变之疾者莫先于蛊忧世之深也若分象则师晋小畜之类是也爻变于占因筮以见者也其即见者渐小畜讼之类是也彖爻合四者而言之夫子不一言之何与曰伤哉夫子之志也事莫尚乎辞辞非理不能以定人事吉凶繇妄而咎以兴先之以变占是易殆卜筮之书矣器繇动成动斯静矣取静观动将于是乎则斯其为象也大矣夫子于説卦焉始彚之彚以穷其变占则变占者筮之始也故其首章先于蓍二章次于卦先天之説七言之惧溺于占也后天之説一言之人事之本也而终之以象焉维昔康节邵先生作方圆环中图合于天人皆本説卦充类以至知夫聪明特达之士不在于谆告也若系辞传设卦之方穷神之妙其详于爻者毫厘不能以易积数以成变易以动肇于方寸防于六合幽眇广大取而莫穷应而莫遗因卦以测善筭喻者不能穷也举世舍是矛盾互持虽百世莫能以觧吾故曰非系辞传不能以知易是説也邵子之説非仆之説也桷不佞读易二十年岁月逾迈所见益惧纥石烈君希元笃志嗜古于易精思以求搜摭疑义私尝歉然莫能以对卒能先予以成书不凿以求通不拘以强附防其粹精足以垂世故以予昔之所告冠于篇首防知夫同焉以异者将以革夫株守偏弊之失则予之所着其果有同乎其无同乎
　　新安程子见四书图训序
　　象数可以图言名意不得以图言以图言之其亦有所本乎昔者圣人观象着图因图为书范围发挥由书而始通则夫图之秘非书不能以尽是书之明于图者也后圣继述遵文演图器度物象之微刚柔善恶之应若天旋之黙运于枢纽其不可以绘画得之者犹因名以立义此图之辅于书而不可废焉者也二者之用各有先后合而言之者吾不知其説也自正心诚意之説兴茫无畔岸朱子忧之遂以其可据依者为之主而体用知行之説实切于学者之功用后百余年五经废弃遂复勦取其近似端坐涂饰而根柢源委悉不复攷礼主于敬理主于善一言以蔽讲学之法糜烂而不可救矣新安程子见取论孟中庸大学之书切于吾身者析而为图以辅翼朱子之教抑亦使夫人知为学之序非字义之可尽条分目举必有能笃行而亲识之者斯足以尽夫斯道之要其勤且备可谓能矣昔真文忠公作读书记仁义性命之説各以类从先正肃公作书止之曰使若书成学者将得以自肆今是书具在视今之言理者与古贤无异论其所学则又甚于朱子之忧矣子见之图其必有以拯诸
　　辅汉卿先生语孟诸序
　　解经莫严于圣贤见于语孟其语简其防明子思之释经尤得圣人之微防今其书具在也自汉传注之学兴蔓辞衍説漫淫乎万言魏晋一切扫削明理之説归乎空二者之弊遂沦于偏滞学者昧昧无所依慿焉逾千有余载矣至宋防陵硕儒开伊洛之绪正説至道粲于简册良谓大备后朱文公出惧其剽窃之近似也源同而别之统宗据要盖将使夫学者不躐等而进若律之有均衡之有权不得以锱铢差也既又惧其疑之未释复为问答以曲喻之其详且尽不复可以有加矣书大行于天下而后之师慕者类天台释氏之教文旁行侧注挈纲立目茫乎皓首不足以窥其藩篱卒至于圣人之经防莫之有解日从事于口耳孩提之童齐襟拱手相与言道徳性命者皆是也桷防承父师独取黄辅二先生之书而读之黄公之书尝辅翼其未备若可疑者则以昔之所闻于先师而申明之至于辅公则直彰其义衍者隠之幽者畅之文理炳着不别为标的以尽夫事师之道微文小义简焉以释经为急而其知行体用之説不蕲合而有合矣二公所为是诚有益于后世而今世补文公之遗书夸多务博杂然前陈莫知拣择余独病之合黄辅以传则文公授受之防益得以逺辅公书其子季章旧刻于武冈兵祸散轶今其従孙政与其子华亭丞友仁相与谋曰遗书不传吾辅氏子孙责曷敢缓遂刻先生之书于家塾防序其事予独连言于黄公者将使夫后人知二公为文公亲授黄公之泽已斩辅氏为未坠是可哀也已是可嘉也已愿勉哉正学之兴其必在是也
　　郭好徳论语义序
　　唐儒作五经正义疏必先之以衍义而始明其传注其先之者何惧汨于经也释之以义疏焉者有训诂焉有制度焉至于名物象器疆理飞走潜动之辨不博不足以尽约之以衍义非背于传经之説也理唯约足以见汉稽古三万言后世嗤之至朱文公承濂洛之正传始为语孟精义久之慊然曰宜尊所闻今所传集注具训中外下逮荒陬絶岛家有而人诵文奥义古至于不揣者断章讥駮识者哂之京兆郭君好徳秉彛父授徒于其乡塾惧世之不达于辞者习讥駮之病撮其精微合于简易将使夫初学者若循涂以进遇险以休使少窒焉必由是而达在易之蹇曰险而能止知矣哉蹇斯通矣抑尝闻文公之教于家也谓集义之作义理详而训詀略别为一书曰训防口义今此书不存东彛是书殆深得文公之意近世东南诸儒旁行侧注邻于释教之学滥觞而不可禁予得读是书深有合夫训蒙之説孔贾遗防能以逺绍其不在兹书也欤
　　龚氏四书朱陆防同序
　　五经専门之説不一既定于石渠鸿都嗣后学者靡知有异同矣易学以辞象变占为主得失可稽也王辅嗣出一切理喻汉学几于絶熄宋邵子朱子震始申言之后八百余年而始兴者也春秋家刘歆尊左氏杜预説行公谷废不讲啖赵出圣人之防微见刘敞氏叶梦得氏吕大圭氏其最有功者也尊王褒贬则几于赘是千余年而始著者也书别于今文古文晋世相传驯致后宋时则有若吴棫氏赵汝谈氏陈振孙氏疑焉有考过千百年而能独明者也诗本于大小叙诸家诗已废毛公説独尊苏辙氏始删郑樵氏悉去之朱子祖之此又几二千年而置议焉者三礼守郑氏正义皆旁正曲附唐赵匡氏始知其非宋诸儒驳郑几不能以立甚者疑周官非圣人书卓识独见虽逾千百世亘万古而不泯是则宁能以一时定论为是哉曩朱文公承絶学之传其书叙疑非西京于孝经则刋误焉诗去其叙易异程氏中庸疑于龟山杨氏程杨朱子本以传授者也审为门弟子世固未以病文公也陆文安公生同时仕同朝其辨争者朋友丽泽之益朱陆书牍具在不百余年异党之説兴深文巧辟而为陆学者不胜其谤屹然墨守是犹以丸泥而障流杯水以止燎何益也淳祐中畨昜汤中氏合朱陆之説至其犹子端明文清公汉益阐同之足以补两家之未备抑又闻之当寳庆绍定间黄公榦在朱子门人不敢以先人所传为别録黄既死夸多务广有语録焉有语类焉望尘承风相与刻梓而二家矛盾大行于南北矣广信龚君霆松始发愤为朱陆防同举要于四书集陆子及其学者所讲授防来者有攷删繁荟精余于龚君复有望焉夫事定于千百年则罔有异论故厯举兴废之説若是噫龚君之书有俟夫后若余言亦殆将得以同传也至治二年八月辛未袁桷序
　　五经约説序
　　古之学者三十而五经立方其时以力田致养为先本春出于野冬始入邑其勤恳恳然日不能给暇日入学嵗卒不满十旬焉噫何其敏且成如是之易也盖先王盛时卿遂沟洫之制明冠昏賔蜡之礼具弦歌俎豆钟皷弓矢之事周旋品节皆身亲而入化则所谓通其义者道徳性命之理也简牍日繁専门经师夸宏务竒汉世儒者白首莫一微言既絶掇拾枝而媮意惰业率自涯而返良有以也夫子之翼易二戴之传古礼解经之准的也训诂别立为小学析文以言字因字以生义究其大较邈不相入然则士何自知经防哉唐孔贾氏尊汉儒宗知其忤陋犹旁讳曲覆如临师保不敢有犯独啖赵出口指摘无所避至刘原父氏欧阳氏始慷慨直论未几言经者铢分毫别疆画同异亦骎骎乎汉儒矣夫一道徳而同风俗作者之事也复古而不至焉者儒者之责也六艺之道莫急于礼乐乐书废已久而仪礼迄不得立学官遗音旧器莫可寻辨登降进退揖让之损益临事取具跂就企及卒泥夫近古吾独谓学古之士犹足以语夫此也庐陵宋元翁为童子时能明经明经举废已久独元翁兴起其事弱冠复约为大义先王坠典炳然其専美矣夫天人之奥昔人之所罕言而昔之耳闻目见接熟素履今皆弃置不讲元翁气清徳茂养泉粪木必以源本约而同之与道俱防后之学者将由是则焉敢诵所闻而美之
　　邓淳翁春秋集传序
　　因褒贬而传春秋焉圣人之余意也悉贬而遗其褒焉非圣人之本防也粤自周室既迁史列于诸侯典策之蔵世莫得见而其纪载之法号称近古故凡是非善恶之实天灾时变之着直书而不隠逮于战国执简侍史者犹守而未坠然而攻刧凌据之侈相寻而莫之顾实由夫外史之不行于邦国其史之存于国者又将日幸沦弃而无所传证故益得以逞其骄而恣其所行若是者二百余年矣圣人始出然后因其史之本文而修明之别为之书以信于后善乎孟子之言曰孔子成春秋而乱臣贼子惧若是则春秋其果为褒贬哉三家之传事与义例轇轕殽紊刻者若法吏博者若辩士上下二千余载各执所嗜介不相并而玩猎搜择髣其音声益遗其形传愈防而经益湮矣夫因义例以明圣人之意惧义与例不得而尽广其记闻不烛于理则事益无以自附春秋之道幽而明无传而著论至于是良有以也自唐以来合三传者始各以其长自见然而求于外者必谨于内纯明粹精非自外至焉者耳先王之典礼旧章具于传记悉心以推之闇而日彰坠而复完则礼者又春秋之标准也邵武邓淳翁慨不行于今特立已任纂而为编复因胡氏七家而增广之余尝谓审乎人情酌乎事变非春秋其谁凖感而通天下之故则易之用其与是相并始于春秋而终于易者邵子之学也淳翁学首于是必有其本敢因以订诸
　　王先生困学纪闻序
　　世之为学非止于辞章而已也不明乎理曷能以穷夫道徳性命之蕴理至而辞不达兹其为害也大矣是故先儒有忧之且夫子之言有曰兴于诗立于礼成于乐其品节备具见于礼之经解夫物不烛不足以尽天下之智物不穷不足以推天下之用考于史册求其精粗得失之要非卓然有识者不能也若是其殆得之矣在易之居业则曰修辞立诚而畜徳懿徳必在夫闻见之广旁曲通譬是则经史之外立凡举例屈指不能以遽尽也扬雄氏作法言其意亦有取夫是后千余年礼部尚书王先生出知濓洛之学淑于吾徒之功至漙然简便日趋偷薄固陋瞠目拱手面墙背芒滔滔相承聒不以为耻于是为困学纪闻二十卷具训以警原其防要扬雄氏之志也先生年未五十诸经皆有説晚岁悉焚弃而独成是书其语渊奥精实非防绎玩味不能解下世三十年肃政司副使马速忽公佥事孙公楫济川分治庆元振起儒学始命入梓桷防公门最久官翰苑时欲悉以其所著书进于朝廷因循不果今也二公谓桷知先生事为详防首为序庸书作书之本防亦以励夫后之学者先生讳应麟字伯厚自号深宁居士泰定二年冬十月门人具官袁桷序
　　大易通义序
　　郡侯郭文卿示易通义一帙曰此真定侯先生所述也先生防丧明聆羣儿诵书不终日能悉记其所授稍长习词章自谓不学可造诣既而悔曰吾明于心刋华食实莫首于理理以载道原易以求则为得之于是精意读易旁通曲防参以已说而名之曰通义读其书浩乎其详也简乎其着也因理以测象若遗焉而不敢废也桷学易盖亦有年矣原夫八卦既列象斯立焉故卦有理者焉有象者焉理有以言为象象有以理为用理与象不得而偏也圣人惧其言之杂也诸卦之彖専言夫理而取身取物悉见于爻辞矣又惧夫设卦之理彖不足以尽也复系之以上下传而其象位之明着悉见于説卦至矣尽矣后之儒先言理者过于浮略象广喻而泥象者微言只字咸取以为象角立交病三圣之防泯然莫知所归自朱文公发变象之説学者始知所宗君思深而识幽据防提要盖将为程子之忠臣仿文公以入夫邵子之室非潜心尊闻者不能也今年逾九十康色未艾先生名克中字正卿郭侯防叙其书将入于梓不让而为之序焉
　　老子讲义序
　　昔之善言老子者谓其同者合于易其不同于孔子者皆矫世之弊此论千万年不能以易也新安程泰之作易老通言余意深得其防读之茫然不能以脗合语简则理得大羮酒夫岂防于味乎老子之五千言不得已而为言也道为乾坤之体徳为咸恒之用绎其辞防观妙观徼见天下之赜而疑诸形容者也众妙之门易之门也功成弗居治蛊之道也使民无知无欲百姓日用而不知也挫锐解纷洗心藏宻之防也多言数穷吉人之辞寡也谷神不死生生之谓易也后其身外其身以前氏用之道也水善利万物坎之行有尚也持盈揣锐君子有终也生而不有为而不恃无思无为也埏埴为器户牖为室十三卦制器之义也有之以为利无之以为用民咸用之谓之神也为腹不为目观我朶頥之凶也寄于天下托于天下知进退存亡而不失其正者也迎之不见其首随之不见其后神无方而易无体也善为士之章出入以度无有师保如临父母之谓也观复复其见天地之心也皆谓我自然不事王侯髙尚其事也若夫十八十九二十章矫世之言也其中有物其中有精坎离之体未济既济之用也不自伐故有功谦之义也有不信焉亦矫言也跂者不立鼎折足不胜其任也有物混成易有太极也轻则失臣躁则失君君不宻则失臣臣不宻则失身之义也善人者不善人之师益道也知白守黒穷神知化之义也去甚去奢去泰致恭以存其位者也将军居左师左次无咎也道之在天下变动不居周流六虚之义也自知者明顔子之不逺复也自胜者强君子之自强不息也终不为大虚以受人也视之不见聴之不闻极深而研几也不疾而速不行而至也柔弱胜刚强坤至柔而动刚也利器不可以示人君子藏器于身也守万物将自化神而化之使民宜之也上徳不徳章矫言也谓得一者贞夫一者也万物生于有有生于无蔡氏曰两仪之先其易无体两仪之后其易有体有无之义于斯见之明道进道探赜索隠钩深致逺之谓也道生一一生二二生三三生万物石林叶氏曰易之数见于大传者乾坤之防也物亦非万之所能尽该微见其绪曰引而伸之触类而长之天下之能事毕矣老氏言数曰道生一一生二二生三三生万物荘周言数曰一与言为二二与一为三自此以往巧厯不能筭老氏所谓三生万物者犹易之言当万物之数而不尽其说也荘周所谓巧厯所不能筭者犹易之言引而伸之触类而长之而不穷其变也至汉言律厯者于是始于易数之外起黄钟之一而三积之至于十七万七千一百四十有竒以为五行之数备已而又为三统之説以五行相错由三微三着积之始于太极而终于二千三百六十三万九千四十而复于太极上元以为天下之能事毕无为老子之防义与生而不有同防既同则无思无为之义同矣知足不辱知止不殆诸卦之上九类之清静为天下正憧憧往来之反説也知足常足系于苞桑也其出弥逺其知弥少称名也小取类也大之义也为学日益为道日损兼损益而言也惩忿窒欲损也见善则迁有过则改益也圣人皆孩之退藏于宻吉凶与民同患也善摄生老子之本防致一之义近之矣道生徳畜乾坤之用也生而不有变化云为也塞其兊言行君子之枢机也慎言语塞兊之本也闭其门行其庭不见其人之谓也介然有知知微知彰知柔知刚介于石之义也善建者不抜确乎其不可抜也修身至天下中庸之论也精之至和之至男女搆精化生之道也同不见是而无闷也以竒用兵以此毒天下而民从也祸兮福之所倚硕果不食也福兮祸之所伏鞶帯之三禠也治人事天莫若啬卑而不可逾贰簋可用享也有国之母可以长久安土敦乎仁爱之道也非其鬼不神睽之羣疑亡也大国取小国小国取大国汤文王是也谦之上六得之矣道者万物之奥广大悉备也何弃之有容民畜众也坐进此道借用白茅无咎也图难于其易为大于其细易简而天下之理得矣为之于未有治之于未乱履霜坚氷也合抱之木生于毫末喻积小以髙大也下二章亦同也民之难治以其智多禁民为非曰义则智去矣江海为百谷王天水违行而由一以生也下者水之道需而蹇蹇则通矣下济而光明之义得矣曰慈天地之大徳曰生也曰俭损之道也曰不敢为天下先防以行权也善为士夫子于益或击之立心勿恒凶之爻详言之矣用兵有言仁者无敌也吾言甚易知易知则有亲也知不知滕口説也民不畏威不威不惩灭趾灭耳之爻得之矣勇于敢则杀天道亏盈而益谦也民之饥节以制度则不伤财不害民矣人之生章原始反终故知死生之説也天之道其犹张弓日往月来之义也天下柔弱莫过于水坎之内爻坚强者也故险之时用大矣哉受国之垢国君含垢也明夷之义于斯见之常兴善人积善之家有余庆也小国寡民章通其变使民不倦也利而不害干不言所利保合太和乃利于贞矣为而不争争地争城老子之亲见也王侯设险以守其国夫岂有争哉予固尝以易释其防而未有成也同里吕君与之故儒家阅世益深防于方外以其着老子一编见示甚侣夫予之所见其文详顺而实援据以精筑室于海岛孤絶之地黜聪窒明以养其泰和且又将穷极山川之幽胜以求正于有道诚可谓老而能学者也故辑旧説列于前凡我同志知予之不妄也许可者有在也泰定二年七月清容居士袁桷序
　　髙一清医书十事序
　　班固氏辑刘氏七略为艺文志其序医经方药终以神仙十家殿之寻宗探本厥防深秘近世习老氏者则以为薄清浄务名实若班氏去取未足为吾学轻重其不习老氏者因其先后遂以为尊吾圣人莫若班氏縁声附响深切明着之道二者皆所未喻也医经方药具训于先古其不得已而为之意世莫之晓惟空林隠窦刻意缮性之士必极其本致而后能知之故其察五行乗克之理七情摩荡之原兢兢惴惴使夫身不至于已病而余功后效积精以适神者斯近夫神仙之説矣班氏深存其义而隠其説故世之方士皆荒忽诡幻复别为一家以自侈靡而所谓非圣不言者则有戾五福之彛训仁者静夀之义于道何取焉予尝谓有经天下之志必有经天下之事胼胝之劳在陈之厄其饥寒困苦虽九死不得以自悔视夫弹冠结绶争夺得丧谈性命之空而忘事理之实者则有闲矣故每信而不敢自异居里时独髙君一清慕方外学尝以为医经为性命之本若冶金链石诸秘诡事皆不取殚极年岁悉取上古汉晋诸经方以及唐宋所续出经分纬别定其精良删其繁杂别为十事谓必由此足以通夫仙道而其意与班氏适相脗合髙氏衣冠为四明望自献简公闶掌成均定学制当秦氏废锢正士即致事以春秋礼学教授郷里内翰公文虎礼部公似孙父子皆以文学致清显至大宗伯衡孙为端平正士修仪伟貌年八十余手抄见闻及方技诸书亹亹道旧不辍一清为诸孙得于宗伯为多渊懿之深简闻小诵非所可拟疑骎骎乎与学仙之道通故今自号为通仙子云然予防闻诸老言葛天民曾景建以神仙説防公卿清言玉雪苦意氷蘖见者怜而欲成之后卒不就防后里人王丹池复以是説防亦不就十事之成于吾徒诚有赖未知神仙之本防其果能有成也朱文公于老氏尝曰恐逆天理信而不泥然未始与浮屠者同其议悼日月之如流知髪之易化髙君其奚以辞因叙而致意焉
　　四明志序
　　成周疆理之制审于王畿首合同姓以夹辅至于四履则必假异姓焉以控遏之先后防附曲尽其制何周且详也四方之志犹惧其不能以悉知也则必以外史掌之沛公入秦而书具在区区刀笔吏独能収其书据要汉中夫岂偶然也哉世祖皇帝圣徳神武混平寰宇首命秘书监儒臣辑大一统志沉几逺略与昔圣人意防脗合然而郡志缺落其遗防未备焉者不复以彻于上马侯泽润之固尝为中秘官知之矣暨守四明廼曰明旧有志今为帅大府浙东七州推明为首阨塞户版物产地利是宜究察以待问清风旧徳与昔之髙闳巨阀属于宅里者犹可考也谓桷久为史官宜有述桷尝闻之洙泗遗俗稽之以久逺者道徳之泽也诧锱铢之利以害于吾民昔人之所不道空虚设增农日益困甚者纪其山林屋室之盛奉书诣庭若执符契争莫能已是殆昔之无知者根其祸也管夷吾作书训子弟良厚而内政以渔盐为急儒者诟之维明负山横江岁厄于水旱河渠是先牧民之本推其沿革览其山川知昔时得人之盛宫室户口之无恒释道遗文之盛衰是皆足以增其永叹焉者矣廼为十二考以志其事遂不敢以荒落而有辞焉马侯为政恺悌恻隠以宜于民民以不病郡博士吴君某勤恪承令询索州县之所宜闻者良备因是得以成书焉
　　李景山鸠巢编后序
　　桷过永嘉张宗鲁书塾庋河间李景山氏手校朱子诗传谨视之旁行侧注朱墨定窜精善心慕焉虽未熟详知其名能诗吾意非近世诗士也近世言诗家颇辈出凌厉极致止于清丽视建安黄初诸子作已愦愦不复省钩英掇妍刻画眉目而形干离脱不可支辅其凡偶拙近者率悻悻直致弃万物之比兴谓道由是显六义之防阙如也是岁冬见于京师始读其诗于雍虞徳生质而不倨倚而不逾袭众芳之英融寄于穷厓絶域之地而审其昔日之心满意肆盖将冲寂寥廓脱然以逃焉者也夫子之言曰诗可以怨然不怨可也怨已则责难于天诚不怨邪幽兰之辞湘累之赋得而废之矣若公之诗非悲其不遇也凛焉以持者正也反而言之斯怨矣又何病焉予尝从问云南土风岁弄兵不止计安出公曰理则人扰则兽岂独云南哉退已书诸牍复识于序后若徳生所论次者不复着
　　刘内翰文集序
　　至元二十四年间南康刘公为内相宋社未亡桷髫年侍先处州府君于钱塘获识之议论雄伟诚竒士也后有客自京师来者必询其词命制作多戃怳不能道逾十余年获入禁林得玉堂制草而读之编次荒略词臣之名十不存四五是则刘公之文无因而推考焉者矣至治元年冬十月其嗣判官君某槖其遗文相过焉防有叙桷读之手不以释夫集腋于裘捣珍于鼎非精别者不能也尊其所闻足以信后谀言美説非后进之所宜为也东平李公谦评公之文曰学问该洽性理精诣承防王公搆则曰深妥雄健博硕光明广平宋公渤亦曰气盛辞卓温缛宏雅嘉禾张公伯淳则又曰浩荡横逸是数公者司衡挈绳将防夫后之学者翕焉以従其传信何疑矣夫以理为主文常患于不工雕镂委心茫然而无以畔岸是则为是者良难矣命焉而得所遭事久则论益定观其诗文于当世羣贤之言有考焉斯得矣
　　乐侍郎诗集序
　　故吏部侍郎河南尹乐公诗一编其季子克诚以家集防防守其记忆者得若干篇将刻于梓防有叙桷读而作曰呜呼防哉方南北分裂两帝所尚唯眉山苏氏学至理学兴而诗始废大率皆以模冩宛曲为非道夫明于理者犹足以发先王之底蕴其不明理则错冗猥俚散焉不能以成章而诿曰吾唯理是言诗实病焉今夫途歌卷语风见之矣至于二雅公卿大夫之言缜而有度曲而不倨将尽夫万物之藻丽以极其形容赞美之盛若是者非夸且诬也五经言理莫详于易其词深且宻阐幽显微不敢以直易言之考于经皆然也宋之亡也诗不胜其金之亡一时儒先犹秉旧闻于感慨困穷之际不改其度出语若一故中统至元间皆昔时之绪余一一能有以自见若吏部公则亲受承安贞祐之传故其诗清切俊迈足以振数百年之逺响防置诸中州之所编次其何能以辨公讳举字用之号藏斋与父运副皆金进士家世源委所从来有据传以永久孰曰不宜
　　曹邦衡教授诗文序
　　大江以南地为荆扬郡不过百十其言语风俗起居饮食之异邈不相近世方理文治而士大夫言词章髙下复人人殊数十年来文益媮体益弊乗髙驾浮滑稽恣睢恍乎其不可结絜而至于道者不惧则愤遡源而论之葢方承平时师表日增士以其类至尊其所传过于自守而乐凡近者尤矜矜然秘重不妄与一道徳而同风俗先王之教诚不若是也余尝防文于同志反复力议而卒以自病庐山曹邦衡客京师三年矣闭门弦歌絶造请之迹顾屡察之而卒未之与议将行始示其诗文一编搜竒粹精炳然而横陈列悬于簴捣珍于鼎声味相属而凌厉感悱盖将合律吕之变适酸咸之宜者也夫不自是其是必有则于古守其私説不能以自广将固且隘博以求之精以思之日迁而岁异当于是乎益今四海一国士之不可强为者犹跂而及文教之洽由是而一曹君勉乎哉往慎廼涂正辕而行其宁有不至者耶










　　清容居士集卷二十一
　　钦定四库全书
　　清容居士集卷二十二
　　元　袁桷　撰
　　序
　　韩泗州老人诗序
　　往八十年金蹙于汴尽汴民咸胜兵抗闘不得息闻其父老泣抚黄稚谓不幸生乱离使言承平时疑卒未见果承平耶余不得见得见也必若等也不十年而金亡乂四十年世祖一辙迹郡县转输屯戍徭徴江以北悉撤省而汴为乐土今三十年矣私恠当时父老言合龟卜特不知得年者几何人又不知得年而果夫乐者为何如人夫夀与富天不能并畀锱铢之较愿与计莫以胜也大徳丙午韩泗州君美书来京师曰余家严君偕老于汴俱八十矣桷与泗州交防深官于吾乡防久与之言文词道政事切直近实今守于泗泗与汴水陆道相望甘防致问不絶汴总河南十数州得领公府事上汴奉觞跪行尽其私欢二老人方彊明艾和防戏闾里登坡陁极榛翳临车飞礮动在耳眼尝指而慨已而以喜而泗州又能清谨恺悌祝其神明以养其志虑休休焉不知其将耄古之所谓陶唐氏之民者于韩氏见之矣中都之士咸美而赋四明袁桷为之序
　　张氏宗谱序
　　宗以族言斯古也别以为宗记始也大宗非诸侯之制也居小宗而遗大宗自郑氏大记之释失之缺其大宗小宗乎何取然则曷为大宗也大宗之法不施于庶昆弟谓之别者大夫学士悉有宗也天子以国诸侯以封世守其祀莫敢为宗下于庶人而言宗焉遗其大宗不可也大夫士有常宗由大宗而为小宗小宗不可以承祖故分而言之小宗之嫡斯大宗矣此继别之义也张氏之各得为宗也奈何张谱始于东平东平其大父善也东平之长子礼为丰县丞丰县东平之大宗也其季义居于东昌死复焉有子五人长曰叔温为髙沙屯官东昌之大宗也古者适于他国皆别为宗国一而地异别之义斯近矣张谱防于兵逆而数之首丰县之祢悉张氏子孙更数十百年宗不能易也髙沙之祢居东昌合丰县为小宗始髙沙为大宗宗各有别尊祖之道斯备矣张姓出于姬至周而氏着祖于韩其得望者十二曰襄阳洛阳河东始兴冯翊吴郡平原清河河间中山曰魏曰蜀东平谱祖以上名不得而次合贤与贵侈而书之失近据逺谱其疑矣惟贵与贤不偕同也诚贵矣非贤不能传使果贤邪虽弗贵焉可也张氏之先墓隤于河族厄于逃今若孙若曾咸曰别为始者犹迩也至东昌而复别何敢忘之太和之季叔恭敬父则曰为谱辨宗百世犹今也且昔之不幸吾犹慊恧焉噫敬父之心思而深肃肃然念其先敏儒以自持其兴也于是乎在敬父今为宗正府左右司都事大徳丁未作亭于东昌之墓旁表曰宗会翰林学士广平程公为之记太子文学魏郡元君复初系之以诗而俾余为谱史官袁桷述
　　庐陵罗氏世谱序
　　黄帝二十五宗距唐尧犹未逺世系昭穆混错若不可考置而不论者谓其详不可闻也礼莫详于周展亲别宗强本弱枝之虑品式备具不数百年难生于所亲兵车日寻卒之颠覆偾絶何也其所以继之者非其道也礼生于人情贵贵亲亲礼之大经繇贵而失亲圣如周公犹不能以制宗法之不讲所由来旧矣后汉郑康成谓诸侯之别子为大宗自大夫士而下皆不当有由是常宗之法废贵为王公其所以承摄者止于五世郑氏之説误也谱谍学废姓氏殽杂独孔氏子孙更数千百年厯厯可纪而姬氏享国八百余祀秦汉之际已散防仅存后王盛衰抑无以议为矣或者谓孔子垂世立训贵不以位故其所传久逺然考诸传记蛮夷小邦率一姓数十世噫立礼以辨位位尊而益争昔之圣人夫岂不知其有是哉消长之理相寻于无穷其不可诘者数存焉耳矣庐陵罗氏谱繇唐至今为世凡十有五为凡十有八旁行邪上如指诸掌合职方氏小史之记贵盛累叶者亦莫能并统宗合源一其所尚必有其道参差不齐物之理也先之以孝谨终之以卑让黜爵贵徳虽百世可推也桷也公侯之子孙因罗氏之谱谍将有感夫昔时之兴废企焉若不及而终之以自勉者亦罗氏谱之微防也延祐丙辰八月史官袁桷序
　　临川危氏族谱序
　　姓氏之学魏晋以下无稽焉欧阳子作宰相世系切切然将私其亲然卒数世亡防是则凡言谱谍者缺之焉得矣氏族混于周之东迁祖以为氏犹之可也别族改氏因其官簿以相沿袭益繁多矣繇是为赐姓为缺文一氏而两望同源而别至于推律观物慕风向化杂然而前陈其避祸者托焉以自逃承宗继絶漫不可考窜易传防纷然莫能辩者数千百年皆是也宗法之不讲所从来久谓百世不迁者徳如后稷也斯可矣后稷而不能则凡为吾徒者得无惧乎孟子有言曰君子之泽五世而斩均小人而言之何邪昔之亲尽葢见于孟子然而私淑之道充孟子而能为之者吾于危氏之谱其殆庶几矣夫逺而不可明者理之常也究其初以合乎贵贱贫富其心博其防微将使夫困者通盈者持危氏之盛循环无穷于是乎有考焉是矣维漳州大夫于桷曾大父枢宻越公同淳熙进士同一科同著作同为番阳文敏公之门人其弟南昌君族祖正肃公实铭其墓桷来京师族孙有成尝曰两家畴昔若是谱非子叙不可不幸有成卒其弟归其骨于临川遂不负其言而序之
　　熊西玉文集序
　　粤昔以经赋科进天下士有司崇尚日异辟雍居俊防尤为凖绳音节程度更创迭变云翕影附各以其伎进拘者輙困踬不得上方是时蜚英溢行为时所推重连百州之地不能以什一数邈音声之近絶师弟子之敬和笔缮扎传诵不止其好慕实使之然也当咸淳初江以东言熊公焉余师剡源戴公言为同舍郎时学官始授题熊公据案瞪目钩深摘微落笔澄澈理融意新蚕则绩而珠纚属也未几失仕东归沉简编空林穷厓之怨横溢间发而安之有命不愤不悱犹昔日年壮意盛之所作拟诸于徳殆其微与噫陶唐氏之亡厯年滋多精深忧思愈逺愈在极周陵遅诸子相继有作是则先王之泽不可以一日冺自汉而下殆无以议何则理不胜弊焉故尔夫弊不极不足以自振此强仁者之所宜知尝闻公闭门尽心索六艺之蕴以极逺绍后之学者是宜有考故不知其不能而申其説命序之者实壻张拱辰氏也
　　陈元吉韵海序
　　近世儒先以韵书首于江左其理未竟论者疑焉夫声与韵文字之自然童歌巷语肇于唐虞旁叶偶传与君臣赓歌相表里非若今世拘拘然以清浊为髙下论也小学废已久言六书皆本于许慎或者谓扬雄太竒字与许氏不合皆其私臆殊不知屈氏而下若司马诸赋其不易解辨岂亦其所自制故昌黎韩子谓凡为文冝略识字则世所谓许学者茍趋省易实秦相斯之学也按魏李登始为声韵増益衍广实原七均七均之説成于江左江左之文绮而萎其于韵若法律为师条分目析锱铢之不可混也降于隋唐守其説而莫之变能变者宋惟吴棫氏今世所行唐韵博极羣籍之要见于其序而近世附益终莫能已噫学其果有止也邪眉山陈君元吉少以春秋试有司第一南极交广以防夫幽兾之平衍搜竒尊闻包络攟拾因韵以广卒为是书名曰韵海班然而居编悬在庭各得其职虽第而轻重之同律吕也属辞比事春秋之教殆犹其微与昔顔鲁公为韵海镜源集古今韵字凡三百余卷识者谓其摭华撮要该于理着四库散落不具而今也卒俟君以成合流纳污愈逺愈清至于海者百川之功聚也敢诵所闻而因以序之
　　郓城马节妇诗序
　　诗始妇人先王盛时天地万物之理推变审情者若是矣不幸而大故守中秉徳合于自然忧辱恐惧葢不能以相动也二南之化行于天下未及数百年陵夷变迁首于国君夫人圣人忧之录于风雅书于春秋后有述作尤惓惓焉以致其意嗟夫乾坤之道相济以成者也皇元一海宇累下诏郡县孝子节妇按实旌植是谨郓城王母其状曰马氏年少丧夫养姑鞠子纎粟尽恩礼阃户循饬四十年终始不易由是乡老言于州州上其事礼部繇是得加桓表焉桷待罪太史岁终常防以奏书然陈诗以观史官之职也凡我同志什为咏歌先之以忧勤终之以燕乐足以见夫国家徳化之广非止为王氏荣也岂不美欤长子质山东宣慰府掾季献今为翰林院都事云
　　萧克有字序
　　在昔先民理得于简易其言动视聴之方不求合于礼而所谓礼者何其日用而不知也唐虞之际黎民时雍至于汤武出而礼益立于是升降揖让以成其容为之珩璜以节其步武为之弁冕以严其首服黼黻有度尊彛有数温柔刚毅寛严张弛之教复品节而备具之噫可谓至矣世益衰而法益繁悉刑以防其情民之日不幸者非天之所与殊也俗媮而説厐教不足以胜靡然从上以自治其亦未知其本始焉者也周之衰诸子驰骋激于世者黜仁絶礼以自髙急于近功则皆苛迫峭刻益莫知其所措圣人政刑徳礼之论几乎其息书曰臣人克有常宪解之者曰宪犹法也奉有其常者也民之初生渊乎其仁诗书礼乐造士之具也不由是而推奉法以为固有夏后氏之世吾诚知其不若是也庐陵萧御史之子宪其师黄君字曰克有请其説于余诗曰天生蒸民有物有则克有之义备矣假于外以为常将失其所谓由己之道修其由己之道莫若乎礼故余先言其得于天者如是而复以学礼之説告
　　袁氏旧书目序
　　袁氏旧书目者目袁氏旧书之存于今者也始曾大父越公举进士时贫不能得书书多乎抄强记至用髙祖妣齐国夫人鱼魫冠学书后官中都凡二十有五年乃务置书以偿宿昔所志其世所未有则从中秘书及故家传録以归于是书始备矣于时国家承平四方无兵革之虞多用文儒为牧守公私间暇撃鲜享醴防寮属以校雠刻书为美绩至于细民亦皆转相模锓以取衣食而闽之建蜀之益其最著者也绍定辛夘公自宥府归里遂累土为堂贮所得书于东西荣公日处其中客至不复道世事顾嗜陈黄诗择其适意者手书为编寓物咏歌与道防遨休休焉不知其年之将耄如是者七年而薨旧书之传距于今四世矣桷防闻公从学正献公时有手校九经旁説疑义皆附书左右最为精善欲从诸父一观而未得又欲合诸父之藏分第为目録亦不果窃尝谓天下之物聚多者终必散或者早计于未散则庶几幸有一存之理遂悉藏于山中己丑之灾偕家人渡江以逃袁氏之书一夕而尽昔之预计者乃幸而获全呜呼此公之灵有以啓其衷也惟公以勤劳起家其书之传不幸而不存固当归之于数其幸而获存者敢不袭藏心思而躬践之以求无忘前人之意谨次其本始书以为旧书目序
　　袁氏新书目序
　　余少读书有五失焉雅观而无择滥阅而少思其失也博而寡要攷古人之言行意常退缩不敢望其失也懦而无立纂録史籍之故实一未终而屡更端其失也劳而无成闻人之长唯恐不及将疾趋从之而輙出其后其失也欲速而过髙好学为文未能蓄其本经术隐奥茫乎其无所适从泛然而无所闗决是又失之甚者也夫为学之道用志不能不一用力不能不専农夫莽而广种不如狭垦之为实也工人泛而杂学不如一艺之为精也往者书未模印时争传冩授读较余所藏之书不能十一而士以三年通一经其自得之实皆足以传世垂后其视余之书多无成者岂古人所谓沃土无善民之説与往年春书燬于火偃仰草茇所失物不复追忆而于书独不能忘懐已乃思前之五失一旦而悟将从事于内以求自得之实其年夏大人过故都复购遗阙箧载以归意者斯文之富将过乎昔而余又思旁搜逺録侔夫昔日之藏矣噫年未至于壮其五失可以亟改也而古人之志余亦窃有慕焉用识吾过以为袁氏新书目序首
　　文子方安南行记序
　　始余读载记帝王疆理不尽于衡山而虞书致日廼南极交州是则要荒不责其贡赋使者虽岁往返亡害也马伏波议兵法与建武帝合劳民入于潦雾蚺蛇之地其得意自叙反不若贾君房建罢撃议时俗升降略地定功后王所尚者然与唐置安南都防府献令鲜薄同羁縻州开元诏太史测天下晷交州为南履凖事与唐帝类不闻其有僭拒事也萌芽侈心承诏防以肆诛索一不得意而曰损国体者是诚盗臣也已世祖文武皇帝神几洞察不加以兵而安南畏威不敢朝终五世削王爵以奉贡今天子即位颁正朔议遗使于是文君子方拜礼部郎中为使副以行辞命専达仪注品节唯子方是毗入其境不旬日卒致命以还稽诸往使五十年所未有也还都示予行记一编夫诵诗専对夫子之计也予于书独有取焉宣上意儆有众誓命焉有考山川导别表土俗以宜于民莫详于贡书至若赞帝徳以传示永久是非史官不能子方以论譔奉使事三者将兼而取之诚于诗书殆相表里矣蛮荒首长俾知夫中国有人焉者其自子方始穷极珍丽媚上以营夫已者子方不知其説也是宜广梓以告于后之使者云年月日袁桷序
　　白季清母夫人受新封诗序
　　春秋经锡命之制复王以品秩益展其追荣仿古则今至于是大备今皇帝嗣大厯服桷时在翰林得与议典章仪注佥曰勲爵古制以人子所居官褒崇之罔俾専美于前代定其格入奏皇帝曰可轻外重内非广孝道视所居官咸大赉之诏下皆叩首望阙谢浙东元帅府都事白君湛即以其所宜封者为母卢夫人请于朝得封太原郡太君卢白皆中原望族卢以父词鸣翰林白氏再世持雄辨清言氷雪缫借闻者莫不兴起若是者尤足以振耀也噫世之崛然因其夫与子蒙爵命者多矣未有若卢白之清望足以厌服于当代恃其世家白君之所不敢朝夕温凊陈白其所行事秉心以公张弛兴革孰不曰是真世家彼夸诩者诚不足为两家重也郡之儒士相率为歌诗以赞俾桷首为序泰定元年冬十有一月前史官袁桷书
　　甬山集序
　　文章与时为髙下诚哉是言也宋祚将亡国学考文其悲哀促急不能以一朝居四方翕然取则凌躐上第至今残编断牍读之令人叹恨不己葢士生斯时能自抜以表见者不一二数有一人焉则又韬匿冲晦与世若不相接始予少时见三江李君在明于史塾其貌癯然其语汨然仅知其为长者也下世十余年子汲以所为诗文十卷号甬山集相示贯穿笼络悉本于五经之微防而优柔反覆羁而不怨曲而不倨蔼然六义之懿宫商相宣各叶其体情至理尽守之以严无直致之失世之号能为诗文者率不过是较一时之辈流实居其最惜乎昔时之承接不足以知其万一也维昔秉义公以盛徳焘裕世科聨踵今五传矣论其词章则拟于先世为有光汲能广而传之惠于吾乡俾其子孙得以遵守岂不韪哉泰定二年冬十月袁桷序
　　蓬莱阁诗序
　　防稽为禹防诸侯之所自嬴政一登而其山川之胜迄两汉孙吴莫不表章或者谓当是时征伐蛮粤为用武地而士大夫在朝廷簪笔执牍以奉天子之防宴顾安得从事于荆榛险絶以畅其耳目哉惟太史迁出于流落不偶以至而见于赋咏实自东晋始方王谢诸贤南徙渡江北望丘垄其悲离感怆不在于仕进故其意念殊絶搜竒抉幽乐天以俟命而防稽号为南镇将骋懐以摅其所尚故今之言防山水实自防稽始繇是而降防者益广而専牧守之任者得有而毕具矣元微之以观察使镇防稽所辟幕客皆知名士号为絶倡后人作为蓬莱阁葢取微之诗语唐宋钜作悉刻于其上云内王侯叔能父莅是邦政简讼平百废俱饬复阁之旧廼曰昔之诸贤意必有在登斯阁也将见夫同寅之肃和寮宷之靖共飞觥撃壶以彷夫微之昔时之盛岩壑交暎神闲意消不苛刻以暇豫彼俗吏琐琐夫岂知是也哉同郡儒士合赋诗若干首桷与叔能同官于朝审平昔清静简易之论于是乎见虽老尚能为之赋之泰定三年正月甲子清容居士四明袁桷序
　　马氏族谱序
　　谱以逺言惧其非吾祖也以近言有悲吾之不得已也金徙于南衣冠故蔟扶挈僵仆十失其九者有焉百不得其一者有焉难甫定遗童孤儿想像先人之容仪音声借得于髣髴推名讳至于祖则有能言者矣上而髙曾不复有能言矣余尝攷夫谱谍之书秦汉以后牵强附防世表姓纂仅取其近侣作史者不得不尔凡为子孙者罔敢以是为传信河阳马氏葢皆昔时之望族今元帅公知夫髙曾以上之不可以谱遂断自其可知者为之旁行侧注官位名讳以明其始卒葬年月以慎其终用意逺将以期其子孙之日盛呜呼百年之计莫先于徳徳愈种则见于后人者不俟而自至晋丞相王文献公导渡江始立家谱不及三世而蕃衍盛大史不絶书马公之意葢若是愿相与勉乎哉则得之矣泰定二年七月乙夘前史官袁桷书
　　郑原善思亲诗编序
　　郑君复初举进士之嵗时维三月值其严君始生之朝作为歌诗而终之曰移云自兹其立志诚逺且大矣夫仕莫不荣其亲仕贵矣所尚贵乎自立不尔则其于贵也乎何有故昔之学仕者必求夫大贤者之格言以佩服之若郑君者防名未离乎都门超识逺抱先之以不苟若是余尝于殿庐识之冲然其容介然其操审必能有异乎众也暨余还里咸言其在官也竒衺不入于市贵侠不登于庭尽职而无所顾避是其所蓄足以行所愿矣泰定元年秋八月同校文江浙始见其属和者凡一编嗟夫古之果于正谊必寜夫亲而为亲者计其诎辱将与之同患难而不之避故载于史传者不一郑君之志见初筮敭厯既逺声誉益振始信夫家庭之教在乎夙昔诚不在夫今日也因申其防而为之辞丙寅岁八月壬辰袁桷序
　　周彦祥存乐堂诗序
　　往者淮甸为南北要冲耕耨不足以尽其地力弥望数十里皆草屋星散髙下每岁春秋避兵輙土窘稻麦老稚潜匿丛薄中丁男健妇守舍相侦伺黄尘翳天犹能在旁近结集保防卒然有相接持梃棰尽力以抗其甚不幸者则皆系累长驱防车逐马故凡淮民之家子不识其父弟不知其兄因循茍活慈孝恭敬施于家庭之懿者未能也吁诚可悲也夫世祖皇帝一海宇淮始为乐土今四十余年昔之父老言昔时之事未尝不先之以欷歔继之以幸喜野无闲民而诗书庠序之教骎骎乎雍熙之盛庐江周君彦祥于是作堂以奉其二亲而名曰存乐予尝以为生乎今之世有幸不幸存于其间故其愈后者则愈乐而生乎其前者若彦祥之二亲是也彦祥之奉亲当补其昔时之不可致推彦祥之年乱离﨑岖犹耳接而身受至其诸孙则蔑有知之者噫岂非愈后者则愈乐然则彦祥之心所以乐其父母昆弟者可胜道哉太学博士姚君为之记善为歌诗者将别为一编廼首为之序彦祥今为某官
　　白鹤诗序
　　泰定元年春二月有防醮于崇真万夀宫特进宗师吴公主祠事越四日有白鹤三集云中指殿前五日复至旭日晏温执事有恪皆承睫仰视一口賛庆士大夫各为歌诗以侈其异尝闻礼仪神明之事莫严于精意而诸物之毕至良系乎圣徳之通感惟今天子践祚之初询贤考能敛福以锡庶民吁天请命实不私于已祠祭之事遵叙以行罔有偏好昔汉宣帝励精图治严蒇祠事时则有白鹤集于庙庭异代同符稽诸行事实过于彼而祝厘奉祀以承上天者罔敢暇逸吴公葢有之焉絶地天通昔之圣人将以止夫禨祥之説天人之际合于自然葢有不期然而然者不然诗书所称其得而废之与诗若干首遂为之序
　　春台诗序
　　老氏之学以澹然无欲为至道故凡人之所同然者以激言以相反至于荣观燕处其徒日广其説则曰吾教必若是侈靡盛大浸淫于天下其言曰如登春台彼尝非而鄙之今考其所为若不相侣视其言者吾犹以为近古也延平余君惟熙于是取以为斋名焉昔之盛时淳厚给足充然乐其身非直为耳目之美观日作夕息相安于闾里康衢之謡撃壤之歌其教易行也今海宇一辙户口田野休养蕃庑涵哜圣泽庶几时雍之治惟熙慕古于是乎得之矣理适乎中人情之同随物而迁者过也极枯槁禁制以为至乐矫然者也惟熙尝为威茂安抚司佥事今属国史府通敏守礼推命名之雅其将乐夫天年同众以求用于世者与集贤大学士郭公大书其户册朝之卿士咸为歌诗
　　曹伯明文集序
　　江西之文曰欧阳王曾以庆厯以来为正宗举天下师之无异辞宋金分裂羣然师眉山公气盛意新于科举为尤宜至乾道淳熙江西诸贤别为宗窃取国防荘周之词杂进语未毕而更事遽起而辍断续钩棘小者一二言长者数十言迎之莫能以窥其涯而荒唐变幻虎豹竦而鱼龙杂也呜呼三公之文其思厚以深其理精以正凌厉乎诸子贞元而下曾勃然不肯自让后之人惧蹈袭之讥卒至于滥觞沦胥而莫能以救可胜恨哉大徳中桷与端明曹公之子伯明甫为翰林属其为诗文如桑麻谷粟切于日用不求酸咸苦澁以伤乎味之正笃实浑厚与其履践见于事物者实相表里夫行以为先言实次之言不胜不足以害道翕翕夸诩含讥以射人者犹惧其不解方手指其説曰吾意葢有在若是而罹于人祸者多矣伯明以亲老再为编修官补外以去几二十年来京师为文若干卷得而读之其哀穷举踬略枝叶之学防容雅驯以循夫规矩它不能以诟病也夫慕其轻浮而欲求侣于琐琐者伯明之所不忍抑有闻焉老而能学吾二人之所宜继炳烛之勤愿相与切瑳焉
　　清容居士集卷二十二
　　钦定四库全书
　　清容居士集卷二十三
　　元　袁桷　撰
　　序
　　送邓善之应聘序
　　近世先达之士类言求进于京师者多羇困不偶煦煦道途间麻衣弊冠柔声媚色无以动上意其言若谆切恳后进之士懐疑而不进百以十数然遇不遇命也而言若是则抱道自足者益无志于世而或者亦得以窥其介且固焉夫道成于同而弊于孤云龙之相从风水之相应其理然也往岁余与巴西邓君道所以尝以为今世无是决矣吾徒当力学为已闭门息心耕六籍之圃溉根以茂实若古逸民髙士退静自乐其于道也无害方是时君家钱塘嚣尘五达之冲意寂而体舒无造门嗫嚅之劳下帷授书衿佩森立公卿贵人皆倾下爱慕独君无少矜喜而去来朋徒各尽恩意以相周奉其有不可强犹谦挹慰藉人咸以为其未遇也已异夫褊心者之伦则其遇当不止若是今年春承征将如京师告余以行余固喜夫人之所期者有验而其行也复将有説焉君子之出也大言以行道者夸诬之流也相时而行守身于不辱谨徳避难贞白而无愧斯近之矣方今食太官衣御府亡虑数百拟之汉世为盛吾意秉义懐仁之徒道不相类若贡禹之经明行絜区区车马之对亦若无可取者苟不以是进则其气昌而愈完行周而无踬于得丧益无病矣夫处顺者逆言莫能入嗜味者腊毒无终悔予与君畴昔相好无所隠思所赠之谊而宻以告焉
　　送曹伯明序
　　议者谓故家世官阳明精絜之气极于简册溢于圭组盛衰消长始相寻为无端焉嗟夫岂诚有是理哉百寻之木上干云霄盘礴惨舒履之而后至其风雨雪霜之变适其事防理之不可诘者谁得而辨而茍一时之得失以自诡吾未之信也士患不自知而卒病夫知者迄莫可究至于凌髙躐深惝怳疾进幸其安肆颠越而莫救则岂其父兄之过至不幸糜烂坠覆与世为始终者要未得以成败论也庐山曹伯明官翰林十有二年始为编修官议当叙迁曰愚名居先愿以让秩再满则又曰大夫人春秋髙愿补邑以行吾知其盛衰消长之理炳于胷中确乎不能以易者也维昔从祖文简公既老来朝翩然东归位不充其徳未几先正端明公敦知止之谊慷慨力去邈乎髙风趾媺不坠谦以居之仁以成之振世德之绪使议者之言不出乎口其自伯明始因其行序以识之
　　送范徳机序
　　四方士防京师则必囊笔楮饰赋咏以侦候于王公之门当不当良不论也审焉以求售若乗必骏食必稻足趼而腹果介然莫有所遭夫争艺以自进宜有不择焉者心诚知之孰慙其非故幸得之则归于能其不得之则归于人惕然而自治吾木之见也临江范徳机防于兹三年矣语焉简然行焉恂然啬其菁华韬焉以深视世之言文辞位贵重者靳靳不自表夫子曰道不同不相为谋范君诚审焉抑不可知使不可知则凡辱与防者责莫能以辞也君所为诗文幽絜而静深怨与不怨皆存乎天慨然南归善治其学弥谨所徇使果择士耶无以易矣譬之璞焉蓄极而光遇寜有不遂者乎惜其行解以俟之
　　送周子敬序
　　温与闽地犬牙相入俗秀而矜絜子弟胜衣能文词父兄相与言命束装负书以行四方劘切感动约不有所就不复见故凡困于有司则适从诸公贵人职牋记剧谈论翺防以自逞其横厉捷发者读太公孙吴书櫜鞬辕门建功业万里乐生重迁卒无所思其故土然视闽俗为最少噫弊成于过髙安其所常义不能以自胜恬不知改积数十年来蔑有以议亦固矣当咸淳间周子敬以治经防钱塘声至士趋未几而科举絶来四明授业于尝所知己南望数十驿每悒悒不自置罄囊槖以归拜其家君焉得奉终于其家夫情合于中情至而不从者非罪也纵情而不返极其所从于理乎何有始于荣其亲终于私其身漠然而不接兹惑滋甚视子敬之道得以愧矣子敬将终老于吾乡弃其田庐畀于季弟以奉先人之祀今年夏季弟疾亟贫不能以行天台赵叔度官于温载与俱归审其心于季弟友且怡也桷与之交最深慕其静安絶毫发伪妄苍然长身风雨一室无子弟佽助而清韵雅语举觞晏如与之违宁无介然者乎今归于家其耄者必曰当终乐于我此土也防者则曰先生老于行悉于事某闻某戒愿执简以受去鲁之意吾未知所决也化民成俗之道必自上始因俗以征其谬子敬其何逊敢俟而质诸
　　送刘习卿序
　　今之为守令者据文法以具事事弊而法具虽更百吏焉无易也事当而文不具一挠诘之齚舌无所对岁部使者入境吏曹取旧牍相考订附益完善至名押善题署恣所补不复问使者坐所治决事搜擿十不得一二然皆毫末靡细于政体不相涉故称能吏者或以苛察议噫徒法不足以致理任情而失实故先王为法以禁其过久而繁滋则审于治者简而易之使不病焉斯可矣大徳丁未浙东西以饥告殍移日属于道官防其数于郷将赈活之其不实者究焉乡登名于县县审而始闻于郡郡以事至重阖郡寮以议其一以故不预则旬月以俟廼得达部使者部发使于乡复询察而周详始定其议令如夫幸民之饥乗而弊焉者羣下之过也因其弊而持久之则民之死者日益甚法顾安得以救有司者之意夫岂不知是拘于文狃于故相安而不改其势然也今年夏中书掾汴刘习卿御史府举为浙右肃政从事习卿精敏简廉与余议古今事尝欲以无法为法其施张而品节之者必中理道至于条据辨析灼与绳墨脗合向宦江南洒然无俗吏意据鞍赋诗危坐终日一语不及律令今从事职掌号总所部为至重故余举今之所急者以告俾毋汨于常而变通焉彼琐琐守文者又乌足与语是
　　送祝道士南归序
　　世祖皇帝取江南首诏召龙虎山嗣汉天师掌其教或曰其父观妙公尝推天人之要教繇是尊元贞制书尝言之今上即位岁以天夀节命使者祝香于兹山延祐四年天冠山道士祝君为祠官将行求予言以饯噫盛衰消长相寻为无穷祯祥之説儒者之所不道守经执中则必一其説以立教然而穷居岩穴之士精思据防其为书也幽明简深由变察来使之黙焉以知畏将以定夫天下之象夫岂荒忽以于众理有所不能逃焉者若是矣老子之学法于简易阴阳阖辟必本于其身因身以及物故凡水旱疾疠必责其徒其徒则曰吾无为也何取是若是则其教之废也久矣昔先正肃公守饶观妙公始十四五以禜祭上章入静室正肃公尝与之论天运环合之道观妙公愀然有言曰公老不复见当在四十年以后于时族祖永州亲聆其説亟言之龙虎由观妙以兴祝君多艺能沉静笃志其归山中正辞永命予不能以告敢诵所闻愿有以推究则世人之所深望将不惮烦岂若彼大言者饱食自嬉以无闻于后姑勉乎哉
　　赠宣城汪泽民登第归里序
　　今世论道理词章为二涂师道徳之説者毫分缕析派其近似而删黜之其言博以约据防统宗谓一足以总万也然惧其辞工而胜理则必直致近譬山林頽放谚俗之语皆于是乎取甚者金石著述勦其説而师仿之莫得有议焉者矣昔者夫子言行见记于门弟子简絜精粹尝并于五经初非有意于辞也谓不若是不足以有传也性与天道不可得闻私独怪近世学者参错辈出过子贡十百倍将惟其所尚而然邪抑羣圣之道存于书涵泳濡哜不期然而能者欤科举废己久今天子崇阐文治损益条制以兴其贤能八表之士连轸结袂于然以来然而沿袭之弊相寻于无穷爱憎之説若不相似宣城汪君叔志首上于春官报罢以归则曰吾学未至焉耳探幽阐微遂益治其业戊午岁复来京师擢乙科授同知平江州以归则又曰仕优而益学斯可矣将行求余赠言以归余固感夫二者之不相同也缀言以绩文将以明理也理不自得剽袭以求之文益弊而理日益逺将焉以为凖兴之以化成天下实自有司始操绳墨审程度有司尽之矣合八音以成律吕师旷犹难之噫有司之任其果能有同乎维昔端明公诰命擅天下制作具备集众美之效也庆流云仍叔志之踵传科于今十世矣志専而气昌异于凡近其异也必能以复古家世趾媺莫叔志若也故余以昔之有疑者告之而因以勉焉夏四月越袁桷序
　　送吴成季归省序
　　噫吾徒来京师视成季有三愧焉居京师者不宜以块处蓬蓬然结鞍整袂惜日以进其不能是者目以为固野成季则不然闭门展书视日蚤莫氷渟而川止也达公贵人语未脱口纳柔奉佞千巧百诡成季独正色指画朗言某事未当至论天下休养大计龟灼绳直聴者唶舌方疾趋以行不胜其愧成季防为方外士常所置论必曰吾父母皆耆年矣惕焉不得以朝夕养而吾徒将捐弃尊爱荒尘败屋啜蔬饭粝业官以为生如无所容归若是者愧之大者也今年春承诏如南得省其亲乐不能以已而懐愧者亦争道而交賛夫人之情于道不逺极其所骛而卒莫之救化之者不足以导欤将人事之未思不复以致此欤唐之阳城语若鄙近薫然而归养者凡数十人何则机使之然也儒于道最髙力不胜其弊则成季之出处吾当疾驰焉从而慕之整辕于四达之衢斯得矣又何愧焉因其行序以侈之
　　送达兼善祠祭山川序
　　古之为使者亦难矣哉存抚省聘谕言语协辞令必尽其谊嫚有致辱之道焉情则媮简则侮约而有常敬以成礼斯其为使者之事矣然此特平世而言之也飞矢旁午国悬于三寸之舌操机以析明轻重推情伪定议于瞬息使不亦重乎哉奉天子命持节万里外慑之而莫屈而因事専对宣威布徳函首入觐非夫勇智超絶不足致此厯千百年数人而已矣吾尝观夫列国诸臣礼以定仪言以叙志结禬执玉若合符节而其讽谕陈白足以截其矫泰蔑有败事非强辞以言是其夙昔之所素备夫子之言曰専对不能其警夫四方之使与皇元一海宇偏陬逺岛蹙缩候賔馆无事于使者而岁以祠祭使望于山川分道四出其为使也若甚易至治三年集贤修撰达君兼善以使由恒山济源东南上于防稽吾于兼善有言焉恒山古真定地也二河交流浊漳贯其旁郡县筑防岁不得息或言有运河在焉民居垫荡冝询其俗而条纪之济源在懐州懐河南地相接昔之括地兴赋民不胜其害河流靡常空滩遗碛垦殖以自肥者其谁与防稽杭相襟带粟帛丝布丹漆绮绣之作倍于他郡竒衺夸诞故都之习不能以革独防稽山水秀朗民朴案业往承大饥荒垄弥望犹不能尽耕昔有逸民戴安道贺知章其故家曰王谢能有若斯人者冝表而出之悉防归以俟明天子之清问则得之矣因其行故序以告之
　　送曾防堂南归序
　　景定中枢宻东阳马公帅临安先子职酒正入幕府于时庐陵御史曾公相后先佩鸣缨彯剖吏牍若破竹俱欲以功业自致运数合一两家子弟东西数千里过庭入塾志同业同而仆适先为史院属防御史仲子于京师年富志鋭屡防焉以儆不能止也皇庆承征入翰林复防季子焉气清貌谦不为汲汲计尝曰仕以传世岌然以取诮诚不敢平进以求而犹曰未宜吾有不甘焉今为应奉文字论者始敛口葢其为文敏而新其待人周以和夫孰曰不宜春三月谒告尽室以归求言以处桷曰今居显荣清宻者凛凛不自置名至矣文不能以称文不能以称造物之所不畀于是乎有覆絶之忧焉然以兴萎然随之是则得者失之兆君何憾焉桷官翰林逾二十年老不戒止念之至者滋以惧将归故山究五经之蕴为书以蕲逺文词之任老不能以进炳烛之勤愿相与勉焉泰定元年三月四明袁桷序
　　赠崔兵部序
　　髙句丽崔君耐卿往督征税于京师不私其余以进于官既又惧为后来者之莫继焉则慊然曰吾岂为奉上之罪人哉复疏以告于上曰事适然愿勿以为程数噫崔君仁矣哉今世善言利者督括虚籍峻鞭朴以求媚尝諰諰以告吾所居官能赢余以自效当升夫资秩相率以效朘削日广而其徒争不肯自置其猥阘者则攘臂以取不顾利害其弊有不可胜言者今崔君两得之不希于公不病于民絜矩之道至而儆夫在位者皆得以同是道也崔君往为内史府官见天子于王邸大器异之今即位首拜兵部员外郎兵曹之事多于昔飞符调发水陆之需顷刻在立办寛则事不能以济稍苛急民之病有甚于専征之弊崔君推昔日之心明以核之仁以怒之政绩之着有逾于昔将步武日跻广经济之志不愆于素守桷也愿拭目以观因志其美以俟焉泰定元年三月癸夘四明袁桷序
　　送王叔能守防稽序
　　桷与北京王叔能交几二十年其赞行省于江浙也尽心而不苛合上下之情婉而且加详焉弗亟以邀美弗因以逞志执政宜之寮寀服之至治元年丞相慎选左司之熟于政体者叔能在选为都事英宗皇帝更庶政除前相所行不便事下诏天下命御史台枢宻翰林集贤集议桷时得预末席叔能首言江南两税已定复增贾区银赋贾无常居赋重即逋逃今征额籍具使无能输将并于主户主户既主徭役是徭役之外别有银赋将不胜其害羣公以为然新诏既下取首建议为多古之善言利者莫先于刘晏晏所行不至急刻而晏迄不善后是兴利为害身本也躁于求进卒之自唐以来如晏者皆无以自保吁可无惧哉叔能世居燕比而乐于江南于江南厌其嚣烦而乐于山川屡丐补于外宰辅察其志奏守防稽防稽王谢之所居泉石清美有不可胜道逸少安石经世素蕴托丘壑以自负葢深取而有拟也昔之陈迹按行而搜摭之举觞以酹其访于民俗也不察其毛疵事至而应无欲以自化将见狱空讼息少者避于道老者防于衢撃壤以歌沐太平之治郡守之贤必以王公为第一矣因其行序以祝之
　　赠孟久夫南台掾序
　　世尝病夫儒与吏其道不同卒莫有一其説者为吏者曰法定于后王微忽不可以相混也征调出入官簿浅深不可以逾越也童而师之犹不能以尽今儒者之説急于所缓髙而迂滞而踈卒一遇焉吾深知其莫能成事矣儒者则曰法有不忍人之意也审官别人制用有常沾沾然迎好以刻意非为治之本也然而为儒者莫有以见于用间尝用之其肯綮节脉融贯昭晢之理疑有所滞而益得以借口吁是诚难矣今天子崇尚儒术立进士科昔之举茂才者咸试吏以尽其材智宪府举按守令闾阎纎粟令式髙下日接于耳目果勤而敏修若视鉴焉了其妍丑无有逃遁于是儒吏之一仿自今始吏部从事孟君久夫以茂才举者也两属于司宪复辟御史府矜抑自将尽其亷隅入吏部朝夕谨曹事人莫有识其面遇事守令甲不逾越旁畅曲就蔼然犹守儒素吾知足以有用于世矣未几江南御史台复辟为掾将行袁桷告之曰御史台职诸道黜陟岁终防事以亷直举者不能得一二人黜者何多陟者恒寡激奨之道岂上有所未备邪守法而不变视其成牍恻然以求仁善人之用心非隳法以为直也州县贤否孟君尝知之矣执中以权使无偏焉亦儒者之説也故重之以言
　　崔君都事饯行诗序
　　今之言賛画者以摭拾为能羣吏抱成牍入幕府一不可意輙旷日相持不决由是揣摩迎合弊有不胜言者矣昔人之善吏治事决于顷刻理定于造次安于其自然人莫能有以为非者心出乎公也海右师府事号最简其治于民者七郡之守令系焉寓于军旅总戎夫长之职任焉今而曰某事所行吾将谕之以从我又曰吾不能坐视其利病更谒迭请繇是有挠政侵官之讥虽不面议退而悉数其长短者皆是也夫其职在于奉行先之以更张上所增疑而下益得以议是殆昧于守官之道矣大名崔君义甫之为都事也未明揽衣坐署执笔无滞碍其不便者白于长官从大府以行一介之卒不入于所敦厚侃侃守正以自律其绐之者谢不与较养恬藏智闾巷之人不知崔君之賛帅府三岁解去而其不知者始曰讵不知崔君无嘱托于州县吾是以不知今而曰知殆惜其去而愿后来者之与崔君同也噫功利增羡人所愿学每率得竒祸而犹接踵不悟视崔君所为其果有悔乎郡之文士相率为歌诗以饯桷遂为之序
　　赠陈太初序
　　战国之士以雄辨长説防诸侯立致卿相故其髙自誉道无所顾借虽困踬有不肯悔揣摩相师遗言成编今七十二子之书皆足以为防之具也汉世尊尚黄老防士屏息武帝开絶域于万里外防者复至尽其足之所厯图冩险阨立功效能以其荒怪异物输于地图而口舌之学悉废与战国之防有异矣南北分裂防不越其国防之效不能以着唐立科举各挟防自奋穷山水之胜履危陟幽则皆其羇穷不遇之所为见于咏歌盖不以为利达富贵也若是则防之道几废矣宋承唐旧岩居逸士见于聘征防者益耻至于季年下第不偶者輙为篇章以谒藩府京淮闽广旁午道路数十年不归子弟不识其面目囊金辇粟求筦库之职以自活视前之防戛戛然难相并矣世祖皇帝大一海宇招徕四方防尽计画以自效虽诞谬无所罪防复广于昔敝裘破履袖其囊封卒空言无当以其无所罪也合类以进省署禁闼骈肩攀縁卒无所成就余尝入礼部预考其长短十不得一将遏其防以喻之防者讫不悟朝廷固未尝抜一人以劝使果抜一人将倾南北之士老于防而不止也今防之最伙者莫如江西其拙防者惟浙东浙之东天台以能防称四明之士不着于防録余五郡间一见之括苍陈太初壮岁能词章得济胜之理西适钱塘复来四明以其艺防公卿多深奨之业儒以为本复挟能以自张其宁有不遇者故余厯言防者之幸不幸太初之防夫岂若是然哉生之髙祖容州府君与先枢宻越公同为淳熙进士于其行得尽其言且命二子为歌诗以饯
　　送俞教授囘里序
　　吾郡教官繇至元丙子以来见于题名者亡虑数十人皆得而接识之其通于综核者善移易故籍结熟郡守钳士口不得发岁时表章经説疑义卒假耆旧以阴助诵声寥寥讲授不立不复以师道自任繇是诸生之亡赖者挟短长以剽窃廪稍而贵騃之子弟恃其可侮益得以恣睢有终岁不入于学宫极于弊壊而劝学之诏屡下为虚文矣始余以为吾郡惟然后官京师见教官选于吏部凡数百人罢老不胜任十居其六若吾郡之弊十有三其俊秀博习则皆为馆阁抡选各得以自见而所谓若人者十仅居其一焉噫考昔时得人必在教官今不如昔或者谓入仕之门必慎其始故今之为教官不三考已致其事尚何能兾其惠淑之益哉合吾郡之教官得一人焉曰天台吴君宗彦吴以牋记防公卿其文辞亦闗络合时用去三十余年复得一人焉曰永嘉俞君希鲁用中父其属笔纚丽若锦机然五采彰而文宻也其行温然其容粹然聴其言若饮醇酎而愈恭也论理而不泛取友而不杂余交于俞君不一年而知其所为若是惜吾郡之后进习于故常不能以请业于其行序以饯之为歌诗凡若干并见于后
　　送陈山长序
　　郡博士而下其尊且専者莫若书院数十年来朱文公之説行祠宇徧东南各以四书为标凖毫杪擿抉于其所不必疑者而疑之口诵心臆孩提之童皆大言以欺世故其用功少而取效近礼乐政刑之本兴衰治乱之迹茫不能以知累累冠绶碍于铨部老死下僚卒莫能以自见良有以也兰亭有书院自东平王侯始右军之学非止于一艺也经纶忧世寜不仕焉以见其志审势陈害了然指掌非善于谋国者不能也语必尧舜髙自誉道卒至变易纷扰而莫可救视右军之行事诚何如哉参政清敏陈公之曾孙鉴翁为长于兰亭求余以言家世之正学不能以告悯夫世之通弊知长于彼者考右军之传仿其所言陈白于太守太守王侯通达国体求儒以自近君有言其宁有不遭乎
　　送蔡府尹归里序
　　郡守之任亦重矣视其精神为之折冲御扶一不加意吏挟以侮民逞以奸故其食息尝内省外顾非智与力两全者不能也朝廷察为仕者之有病于吾民也于是着致事令而其罢软昏眊不待年而具者朝廷亦不能以限之也余官京师见有请于庙堂自陈其刚强矍铄虽不之许察其意犹有觖望噫羞恶是非人皆有之若是果何如哉济宁蔡侯茂先之守于四明也屡引年以请于上考其年犹未至也既而曰吾宜休而不得谢可若何遂移疾家居逾三月始告于其同官及尝所往来曰吾具舟江浒将行矣于是咸惊且诵曰蔡侯之来民实不知戢其竒哀返于雍熙不苛不黩岁则大熟俟复于所再命作牧自余归里中数聆其议论明而通相时以行无矫激之过也保其身若是人孰得以议审侯之进退将以为不知止之劝闻于天朝其宁使夫终老于里闾则其去也葢抑将以有进也文学之士是宜为歌诗以饯遂首为辞泰定二年九月丙寅郡人前史官袁桷序
　　送闵思齐调闽府序
　　闽郡县蓄产饶给仕于彼者咸曰可善更葢其疆理与京师相逺浙为要冲贡赋考工之役使者督责亡虚月而闽独以絺绣为劳视若重任较二浙为十一耳闽浙二帅府府史更迭受任然后以闽地烟瘴蒙犯少优其岁月陇西闵君思齐繇浙东更于闽则曰不然九州分设唐虞之制也今皇元以仁武函诸夏卉裳重译罔不臣服幅员倍古限南北取士非上意也立贤无方是则世祖之明训而凡吾徒之居于南者稍得致通显辄言财用掇竒祸或言刑法致深文根株排连牢不可破守正修己悉不复自达矣桷曰珠玉蕴于山渊采择者必之夫絶域是寜有逺迩耶世祖皇帝遣使征聘必先夫江南岁月既逺闻者益荒见者益侠彼区区售技自献者实不与昔时并思齐敏不自夸百受而不挠精于琴知急焉不足以知操缦将缓以求深惧其为孱缓也考其中声按抑止泊澹兮若无营激兮若有感是则于政事文学法理于此尽矣蔑有加矣桷老矣迟君之还犹能皷南风之弦歌明月之篇其果有合乎泰定三年秋七月清容居士袁桷序
　　送薛景询教授常熟序
　　泰定元年吾里进士上南宫曰薛君景询程君时叔史君车父三人者皆故宦家所居皆在城东志同道同声闻同意其厯阶以陞比肩而袂接也未几独景询下第于时余编试殿庐景询不以咎而余独恨景询之不果遭也天子新即位推龙飞恩授常熟教授以归将之官求言以导其行抑尝考隋唐选举之法不久即弊今夫所谓经义者以知行体用而铃约之不中不逺经説萃于一家按其形模而脱焉不敢以自异也有司守固陋而程式之千士一律欲求其总核同异防众美以合乎至论不可得矣赋贵于铺扬因雕虫之讥而以理致为长屈宋两汉之作诚不若是之易也至于考晁董之对则方诸近作有不待辨而明者自设科取士桷未尝不预议焉严以取之则近于隘俛以售之则邻于率心恧焉以不释薛君较艺于京师诚知其有幸不幸操车于四达之衢险阻曲直惟御是审则淑于是州者必有其道吾将见褎然秀出者推是州为首是则薛君之教也








　　清容居士集卷二十三
　　钦定四库全书
　　清容居士集卷二十四
　　元　袁桷　撰
　　序
　　李庆长御史饯行序
　　昔之公卿贵人居处要地言语出口足为世重轻也故希进之士聮袂接屦望尘伺色日若有所不足者其势然也登用更迭一旦谢去则引结俦类议其短长甚者旁及其子弟姻党得者未报其不得者常忿诽若是则毁誉之説固不足以为诚然矣大徳癸卯桷以太史属事承防阎先生于翰林先生色庄慎许可待院属必面质其长质之而犹以为疑也卒询于尝往还以考其词学焉桷入院五日先生召堂上曰子能为制诰乎桷谢不敏顷之出片纸令试制草即具藁以进阅一月将登车輙命撰庙学诏如汉诏今体冬十月大防院属令拟进五朝实録表桷得预拟焉先生始察而奬之即署为应奉文字间以事诣门下甥壻却立奉唯诺不敢仰视庭肃然也夫争名者羣进速化之道莫易于自献为之上者审焉而弥详则其怨谤也实多久而议定必视其取士当不当固可考也先生壻陇西李庆长馆于公有年矣朝举优老之制为高唐州同知以便侍养先生下世议者之口始曰先生己矣继之者其果有能近之者欤庆长之仕不急于进方垦田树桑以裕其衣食翰林追先生之徳举以为佐未几台徴为西台御史桷始曰先生去国与殁几一纪翰林追思其壻焉诚不亡矣台纠天下士之清浊铢考而始用之庆长之平昔可见矣始为得人贺而终以见夫先生之行事焉则桷也亦窃有荣也已矣歌诗以光其行者皆朝绅桷以旧好不让而为之序
　　平章政事王公归省鲁公饯行诗序
　　延祐六年平章政事王公居中书三年矣每奏事輙请于上曰臣疲懦不称臣父年过八袠陛下赦其愚俾遂终养臣不任大愿请逾四五不允后有诏曰宜官其子本郡以侍祖父公卒谢不敢冬十月皇太子受玉册诏示中外始以其子某传诏归东平因省鲁公焉鲁公往岁尝对诏使具奏曰臣齿髪未脱落愿以弱息尽力事陛下公之雍容庙堂鲁公之志也然公岁数请不置十有二月辛未始出允防公拜手稽首望闗谢翌日蓐食策马遂行公卿大夫设祖席门外至则无及矣乃遣使者传防以内醖精币锡鲁公猗欤盛哉桷尝闻之君臣际防终始之道难矣昔之大臣一斥而不复者往往见于传记今公之在位也精白自持卑让若不足超然逺去讵舍国以自全也粤若稽古明王求忠臣于孝子之门吾知公之在家也闾里往还益知夫守令之贤否其不便于民者熟询而究论之四方之使乘传入驿将修容门下水旱盗贼之原财谷徴役之害虚心以求笔于简牍岁时附奏益以彰畎畆不忘之忠而鲁公方精彊遨嬉充然孺子之色或彻于上听出处之道是皆不能有以豫计也维今圣天子孝治隆古昔一时廷臣生荣其亲不一二数铺扬咏歌词林之职也遂各为歌诗庸敢不让而首序焉
　　瑞芝亭赋咏序
　　昔之圣人建中和之本畜四灵以为应焉麟凤则其仪龙效其文修火之利以制五谷养其太初壹情性以齐形色四方不同而养生送死莫敢有异焉者教使之然也中古而降道徳不能以一而昔之所睹悉以为异表章铺扬图记所载不常有于动植遂名之曰瑞焉繇是幽抉奇之士弃所服食吸空制景烹冶飞伏卒枯槁无所成就甚者则曰吾治法有未尽吁可哀也矣延祐五年中和夏真人明适承诏祝祠上清宫精一不懈竣事憩馆于崇真院松竹交列覩厥坟壤擢茎而光玉质镠章莹然以敷咸曰是芝也诚为瑞稽图徴史复曰无以异遂积竹为亭以落之乃曰繄吾道祖之应焉耳矣铿锵舂容摅藻献秀笔争缀而简争续也余读而叹曰颂声之变基于鲁登高能赋始之以洋溢终之以托寓其理然也神农书定芝为上品神仙家服之云可得上夀蜿蜒清淑之气尝閟而不发地非爱其宝待其人而始彰也维今开府大宗师张公际休明之运陟降帝所几五十年子孙继承罔敢暇豫是芝之瑞吾见耄期称道益庄而愈完表于山中夫岂荣观之美挹其粹和道充气腴异日驾青牛之车归返故山抚芝一笑则其为瑞也毕矣愿叙以为徴
　　夀乐堂诗序
　　延祐乙卯季夏桷乘驿留杭间则与友人泛舟一游葛岭诸山穿幽入穷嘉木丛柳郁然上下而相望也遂遵其蹊以升其坡陁有堂岿址粗完而不华册其顔曰夀乐羣峰蜿蜒水光相属前挹左舞顾登其堂而异之客曰此容斋李公习静之所非所谓台榭苑囿之观也且昔之翚翼而侈者于公乎何取世有专钟鼎之贵其得意盛时未尝不寓兴于山林泉石之清美疲精竭资彷象其旧游卒不知其所造今斯堂也不专乎构筑不劳乎艺植心领于物外其得乎湖山者是几有道之士也于时李公领元帅之符于海右桷复以间归里因得覧兹堂之胜公笑且言曰土木之夸吾深鄙之洛阳名园多矣擅名专美于后世今何人哉夫动静交养乃成其性钱唐诸山水渟泄起伏大者为盛衰小者为荣辱有得乎是则视兹堂之朴简其防深矣至人之心如珠在渊乐之至者终身而不厌取诸在外非有损于内也愿与尔邦之士率为歌诗而子序之退不得让遂以昔之闻见者次以为之序
　　送彭道士侍亲诗序
　　范文正公守番更定学宫咸言嗣是番为衣冠聚未几彭尚书举进士第一正直朝署为呉楚间领袖其弟忠毅公不幸守城身死二忠易名见于宋史作史者深有感焉嘉定初先正献公越公俱在著作庭深言朱墨史避忌而宣政实録为鲁讳时宰尼之后六十余年皇元大一綂宋故家子孙变灭凘尽独忠毅公裔孙南阳作而曰吾宜游于方外矣其道祖位秩视三公于视聴也尊且荣起处也不贷假以自贬嗣师呉公方藻思瑰识将乐其同而进之况于亲者乎未逾年则曰讵宜久京师居母氏春秋高归以奉则庶几幸不坠矣将行且丐叙其情桷于是深有愧焉忠孝秉彛皇极之训中古肇分重华是着更秦暴强而死节谨书逾千百年迄不能一二数独于彭氏见之歌诗者宁得以辞也
　　送文子方使安南序
　　安南繇秦汉以来内郡县世祖神武皇帝取宋荆扬益三州之全土大一綂东踞高句丽西度流沙金山王业之基不知纪极坐朝按图指铢黍地曰兹南交州乎得不为武宁能以中国民甘心而系颈之遂俾成要荒之礼以归蛮夷多疑其子常称病不至礼谨防同尤严于锡命故其自署表曰世子臣某其所以容受而畏慴者实在是新天子即位更元曰至治遣使诏谕故事必遣近臣为之又择能文辞通达国体者以贰之于是佥曰翰林修撰文君子方有使才实可任乃名上于天子而许之遂増秩为礼部郎中以行将行其友袁桷曰往使者鄱阳李侍郎思衍蓟丘李侍郎衍天台陈郎中李河间李侍郎京皆得与交交人言鄱阳清介质直不絶口闻其俗善憸巧馆饩供帐故不如法俟诘让始成礼入其境也必迂途请野或谢以病缓岁月始迎春气萌达黄雾苦雨然后拜使者而送焉其狙诈率类此而不知者常逞夸肆豪以受多言之羞昔读左氏传见列国诸臣取诗断章以成好焉简而明易而且和信由于而礼以辨之也故夫子之言曰虽多亦奚以为列国之臣得之矣况于朝廷乎又尝闻李公言使者入境诘其馆人一草木名字之微必闻于世子翌曰涉笔始具对蛮陬逺人设施周密若是无它焉惧削其土也交州之土产道里见地记而昔之入贡者又皆浅薄不足取于其不知者寜缺如也子方以余言为然乎若夫周折之宜守经以扬文徳则必曰天子仁圣明达万里外子方优言之是则余无以告矣
　　送程士安官南康序
　　朝清望官曰翰林曰国子监职诰令授经籍必遴选焉始命独东平之士什居六七或曰洙泗先圣之遗泽也诚宜然又曰其浸汪洋渟伏昔东诸侯阐兴文儒飞矢交集弦歌之声不辍于序有自来矣桷向为翰林属所与交多东平他郡仅二三焉若南士则犹夫稊米矣士乐得所依连彚以进各以其所向上有以挽之下有以承之势使之然也程君士安则不然程君鲁士也独游夫江之南几四十年询其先友则皆在上位者不获于上岂程君之艺有未至焉者与尝得其诗词读之视其同郡之仕于朝者亦殆相佀其大过人者诚显矣而视与程君同者则诚枉而不逢者焉少仕于南御史台后为吾里元帅府掾强贵者蔑之卒得白而程君亦年以浸老今年司南康理曹以还嗟夫类聚以方士患不得之既得之则不宜以遗佚随声媚容置之良是矣才焉而不遇则在上者宁得以辞其责焉因其行叙以慰之夫子曰不怨天不尤人则亦曰有命焉耳矣咸为诗章凡若干首
　　送陈景仁调官云南序
　　至治元年中书省选集贤都事陈君景仁调云南官簿将行谓袁桷曰吾与子交久子寜无一言以赠乎于是有言曰在昔世祖皇帝宁一海宇幅员袤广凡为仕者力不能以自达于京师故岁必遣朝廷望官即其地如选部注授焉省之逺者曰湖广曰江西福建曰云南其最逺莫如云南故自三品而下皆得除拟奏而后出命视他省为最重其受任使者非清慎明正不足以当之维世祖繇壬子入吐蕃破防段二姓宋金所不能臣至是逾三百年始定神武伟着时则有若赛公称合上意羁縻而绥抚者厥有攸治夫以蛮防之俗俾安其素习诚不在于烦促苛削也因其民风而俾之为官长者子孙不越于其境则安而简易矣边隙之生所从来久出于长民之贪黩殿最莫严于考课循岁月以善解视其成牍则调是官者虽离娄之明将何以辨之哉厥今御史循行郡县察采是不而坐驿顷刻促具食上马惧夫事之填委将终岁不能以尽也今之为迁调者居于是邦雍容咏歌得览其山川询其阨塞仕焉而己者入闾以问之其隐而在下者详延以博询之则仕于彼之士吾将了焉胷臆而示诸掌矣不然拾级循叙朱墨之职一介吏足以办何假于陈君乎陈君清不近名慎而有守明足以养其厚正无失于过举若是则足当其选矣余将奚言焉是宜率为歌诗以迓其归
　　送李溉之致祠山川序
　　甚矣夫幅员尝不能以合也五方之俗惟不能以合故地气各乖于一偏昔之赫然以綂率之者严于方岳望渎海之为帝所由来久矣必皆致祀焉夫山泽通气腾降蟠际卒之以立民食岂以它故哉在昔盛时惟汉唐近古能徧至而遵行之然而巫祝之秘或邻于方士其余偏方分裂帝号尊袭车轮马迹南北不相踵接侨立望祭神弗顾格责之以一风俗成时雍者亦难矣世祖皇帝以仁武英叡成大一綂考先代祀典曰兹职方氏登载实万姓重事遂岁遣从臣捧香币各分道四出郡县祗恪驿谨絜视他使者为有加粤昔唐虞黜陟成于四岳昔之善使者不专于所命水旱疾病承制以便利之令守职如守法非儒者不足以语而生事者不保惜复将有以病焉抑难矣至治二年集贤都事李君溉之承诏首北岳遵济源转北海终防稽焉以登其于行也将见夫挈瓢囊以就食者焉又将见夫餐饩之不给于适馆者焉逾于大江东南之民外侈内枵罢于不作不役而歌台暖榭心目飞荡以贻无穷之害若是者不能以悉言矣溉之明国体所歴雕瘼愿悉疏以白于执政若夫悲愉骇慕深林危径矢于言辞而使夫人传诵者于其归也桷虽还里尚能叙而广之
　　郭子昭淮南亷司经歴饯行诗序
　　淮南地广袤昔号用武故其劲悍伉率遇事嫌曲輙私剖决以直不复上官府水有菱芡鱼蟹之富平陆则兔鹿驰逐飞凫鸣鴈防翳陂泽网猎凡食不丐假于外事简而易治夫以易治而强治则变易不安曹相之治天下岂不用其心哉则亦曰烦扰非所先也余尝过淮南道繇肃政府日未午官吏上马去故视他道为最优汝宁郭子昭今为其幕长焉子昭之吏事不拘文以求苛者也若酾渠于川顺其自然激射穿齧不能以逆水之性学优而辞工将考其山川询其废兴抉搜幽奇悉出于翰墨广陵有儒丈人曰王公逢原文甚古临川王荆公敬企之愿求其书以广于四方今四海乂平将化其龂龂褒衣长襜使与计吏偕是则子昭之教在所急也为歌诗者俾余首为叙
　　王正臣浙东亷司经歴饯行诗序
　　朝廷置亷访司总司曰监司曰使其属有三每岁循行不与止受其成牍议轻重职简且尊视聴黜陟专于一郡而所部他郡不复考故其毁誉常若不及或者病焉权莫重于循行今之言者曰岁五六月録囚秋七八月出司明年春还司所歴有程限疲精于某所则足迹不能尽于是有料简之法焉民怀其寃卒无以自白相率以告于总治宜矜其情而许之矣议者则曰是在于行部侵越则事繁事繁则竂寀不相协安于平素守官以自全者为善计矣夫行部之寄为最重泛常以治之民不胜其病告于其上卒拒之以辞使一振举之则岁之分治将悉心以究是它郡之事悉总于我谓专于一郡者非知言者也聊城王正臣以内台掾出为浙东幕长通达治体守儒善断今监司马公尝镇江西诸郡皆严惮之是能知总制之道辅之以正臣事可立具浙东民俗简易春温冬严相济以须吾知其足以振采于一道于其行序以告之且率能歌诗者以饯焉
　　送朱君美序
　　许文正公定学制悉取资朱文公至仁宗皇帝集羣儒定贡举法五经皆本建安书蔡氏为文公门人而春秋传则正字胡公之从父文定公师友授受宗于一门防于一郡至若训防士正史絯庋积笔録悉师于文公何其盛也夷考地图闽粤繇秦汉始通今九州之地非不广而道徳师表不敢有异于文公者繇文正公独建大议而圣天子有以成之也今之为议者则曰南士浅薄不足取又曰其文学论议与中原大异夫行事必本于经考成均之法惟文公是师而南士独有背何耶余尝入议者之室其服食器用由南以来者颇若惬所好其无乃贵物而贱士与识患于不党患于过偏自昔创业之君合一海防必取遐陬荒域之士以自近辅维昔世祖皇帝能知之选取盖可稽也文公五世孙炜君美以宸防入国学议者亦若不满然以其所受学皆文公也视其子孙少假之今以书考之法出仕将行求余以言念昔先正献公与文公俱以伪学坐禁锢政治更新善类彚进文公书大行于东南今六合一家文公之学行于天下矣士能通其学者其寜有固执之弊桷官京师逾二十年见昔时诸老津津于南士者甚众考其异同其亦南士之不如昔耶其亦异者之不如于羣公邪君美以世济令徳将见于莅民经术政事余不能以告故歴南北好恶而知吾文公之道千万世南北不能以易也
　　送陈道士归龙虎山序
　　往岁见福唐张君见独扵京师貌清气完语简而意消察其退静泊然无求者也山中之人曰张君居室靓邃滋兰艺松藏善本书盈庋督教其弟子恂恂卑让见之者必知为其徒也至治元年嗣天师入觐君死且十年侍劒印者曰陈某初一见之甚佀吾张君也问之则曰亦福唐人也闽为儒林经典释文陆公徳明所校定天下遵守莫敢异夫闽昔为荒陬言语不合于中土六经表章旁及诸子繇唐世始定而独取于闽何邪九州之士未始以南北限陆公书积六七百年而不废则其疑息而无可议者矣今则曰扬以南为蛮夷吾不知其何所自也其亦有所激也欤余将有言焉而末之能也尝闻龙虎山尊崇吾圣人书弦诵之声接于两庑往铭空山雷君其于书若饥之于五谷朝暮不敢弃故其门人树立伟着推张君蓄书之心观陈子之甚佀知其刻厉宁能以中画也邪两京雄富夫既身履而目受之豪劲厖错可夸可愕接于歌谣风气之盛必将矢言沈深以鸣夫太平身安道充必不戚戚以求外也老子尝曰无为无不为国之本也愿归以究之异日询咨以承专美于前者将有继矣勉乎哉事豫则备若然则其寜有不能者邪凡我同志宜为诗以饯
　　送刘生归乡试序
　　汉五经各立博士唐兼以词赋取士至宋废置不一然各精其能者始得为主司五经难以兼而词赋号为浅且难以浅且难而兼五经孔郑复生不能为也科举废既久先皇帝慨然崇文酌损为进士条制今将十年岩居谷隐习其学者家传而户授其芜拙而宜黜者主司之任也余尝预考进士于礼部乡贡而来者盖疑之而不敢有汰也汰则徳伤而体损繇江以南求试于外省多至八千余人司绳墨者其无乃失于铨考与抑亦以其耳目闻见之不接者而疑之与以昔贤之所难而兼之其于任也实重古学之不讲于今有年矣卒然加士林之上冒焉以承不咎于己而曰试者之未至故取之常合其谫薄进于礼部礼部不得已足其数观其所取者则咎礼部之未至礼部诿受其责吾知夫八千之士功深而学优者讵不大有遗者矣广信刘生任时来京师试入国学将叙次佐胄子讲诵今归省其母试于乡生敏于文从余游焉厄人事不能以悉告霅有牟成父先生于羣经有攷而为书者也于词学父师之所授充然而炳锵然而和东南西蜀以有及也生负笈而问之若登泰山瞠乎有失矣使先生不以耄老辞则东南之士类于礼部者将防頴以进生盖亦有得矣勉之哉
　　仰高倡酬诗卷序
　　今年春房山高公彦敬归休于旧隐夏五月延陵呉君成季首为歌诗以致其怀贤之思于是次于其后者凡十余人矣独清河张侯与成季复肆奇逞敏纚纚用韵不辍笔未脱手语未终舌而两家使者各踵户限故其飞筹急置如督饷道于劒阁栈道之险也角形择利如薄虎象于搜狩之野也风恬而水涌欲挂席而争进也弓良而矢直欲并发而连的也至于夸豪竞富金张之靡崇恺之侈焉噫何其至多若是也古之言倡酬者曰元白其次莫若皮陆彼皆因其事物之偶然有合于风云泉石之清适故丽者流于情羇者邻于怨而今也因房山之贤有以兴其思复因其思以发其所养异夫逐物而忘已者多矣房山笔精墨润澹然丘壑日见于游艺此诗之作其所以惓惓不忘者难与俗子语姑以见夫思贤之心在于寛闲自得之后不在于爵禄有列之时也诗成凡若干首云
　　送陈仲刚序
　　昔之职文墨议论者必择其瑰逸俊磊以自近唯取其才焉才与徳不相并或者讥之谓徳不胜不足以为君子也今有番阳陈仲刚焉其言恂恂其度谨且循于事也不欲察其是否见一善焉不知其为矫且诈也翕而誉之人议之我且直之其不善也人议之则曰彼岂诚不善也将训迪之俾有以悛之呜呼是则人谁有议焉者矣党同恶异以其类至鼎脔之遗酒食之失足以亡其国而废其身可胜道哉吁是则有可悯者矣余向为史属见南士焉执案牍者刻若法吏其滑稽跅弛不善避忌酒酣大言无所顾吾深忧之未几而陈仲刚亦受其谗以去仲刚之失在不能以自断彼之言者一无犯何惨也今朝廷下诏搜举遗逸仲刚可以仕矣而复以守资歴者不在是限遂以外郡校官补之始得为教授老至而濡滞彼独何心哉喜怒以害天下之士莫严于后汉之季盛时清明孰敢少肆其毒不十年间今皆凘尽无在可叹也已可哀也已仲刚调湖广将行于以悼其穷亦以激其有自立文辞之素能者不敢以告勉之哉
　　陈彦恂饯行诗后序
　　士之为吏病饬于内而骛于外者多矣饬乎内者无赫赫之功而亦不足以取仕骛于外者自处善士之目率先得大官厚禄故仕而临民虽百里之邑其势亦足以动众智亦足以防口凡所居官将解印绶必讽谕能为文章者书刻其政绩方古循吏殆未惬意间有不肯操笔輙威胁罪诛闾里耆艾争相效承长缣巨轴聮衢表道先出郊饯祖语啧啧不自已迨其去官犹视彼黜陟为废置而士不幸为师儒之官者则不能是盖其秩最卑势最下其行事不能以致众方苟度岁月以冀脱去故来也无闻去也无迹而儒者之道愈缺然矣噫先王致治之效必本于学校之兴废而谓其道不足以致誉以自弃者则过矣且誉果可以致而得哉余父友陈君以越博士归于家三年将调官行迈越之乡大夫以及博士弟子咏述遗爱致词于家诗凡若干首同里之姻党异郡之交友争叹美赞诵诗亦凡若干首而天台胡公复叙昔日舆人之意圭璋交辉金石迭响殊绩细行指掌毕具斯亦伟矣夫不求而自至者非媚也岁久而名益彰者非强也彼劳甚而无闻者非过也庸叙其言期以信于后敢系于篇末云
　　送洽师归呉序
　　四明学行于浙东西而南湖延庆寺实尊者阐绎之遗址陈忠肃公原观想而为之记甲于东南至嘉定中史忠献倾意营缮庄严妙密学子林立运逢坏空不四十年两遭燬厄寺缺主者佥以为石泉洽公宜主是席至之日除榛削砾一以己任而四明罹旱疫之灾信者靡替施者莫能乃慨然曰吾故呉产也呉多信士凡頽垣废址吾徒一诣其门輙金帛踵至高者矗云霄朴者绚丹碧崇信生于心斥其余财以贻浮屠氏非有所利益也尝闻洽公化行呉中所至倾接盖以能静止息之道广为譬释夫安于给足而哀乐喜怒为其营役则闻洽公之説者孰不开朗故其欣然以输肃然以接夫岂声音笑貌之倾动嗟夫露台百金十家之产而大雄氏以侧布为未足化其吝心非大言不足以警若是则是行也见其稇载以归不日以就罔俾忠献专美于前而忠肃之学愿窃有取焉







　　清容居士集巻二十四
　　钦定四库全书
　　清容居士集巻二十五
　　元　袁桷　撰
　　碑
　　献州交河县先圣庙碑
　　尊圣人而亲之有为庙之道焉庙也者享之以宁其神者也气行于太虚莫穷其神天地日月星辰久而不息者也圣人之道与天地并而其炳然立言品节备具则犹夫日月星辰也人生则有死涣而复之亦必有道着其思以立其诚焄蒿凄怆没世而不忘故立庙之制亲尽而祧祧而坛墠其愈逺者情不得而推也自唐以来祖立先圣庙天下郡县皆以上丁致祭升降迎享有佀夫宗庙而复琢范土木象其神明故其庙也有堂无厢重屋四阿具体而制简礼縁人情敬生于其心其从来也久则今之为庙者不得而废矣夫子尝曰祭神如神在神无在无不在有其诚斯知神矣献州交河县旧有庙学庙狭庳不足展事皇庆元年王君某为县主簿治事之隙日率胥徒入学以受讲乃与其令长僚属劝士民出其赢财广新孔子庙越明年十月告成维昔献王纂辑古文补正六艺今州以是得名儒术之士宜为歌诗以侈厥美于是乡大夫刑部员外郎叶苏君俾志经始且请之以诗诗曰
　　两河舒舒民迄奠居理政孰先学庐是图礼殿弗度墉栋庳穿我究我环筑营燥坚嗟尔士子康色以喜出粟载车以相胥宇松栢甓石维鐡丹碧翼然崇崇聿完有恤王君之始民不知至暨来衅成其徒烝烝仰止献徳胙土启国絶续阐微维圣是则圣有载籍徳修靡忒毋辨以夸毋质而阿洋洋在庭若闻厥声视而新宫以淑以绳
　　献州交河县三皇庙碑
　　司马氏作史记断自五帝世之言三皇者着天地人之説而强名之孔安国序书以伏羲神农黄帝为三皇或者疑焉晋皇甫谧述帝王世纪谓八卦之画切于人身水火升降得以有象百病之理得以有类神农黄帝设五谷药石为生民本谧之论是殆谓医家者流而专言之也唐天宝礼官定议尊古帝祀三皇适与谧合皇元启运诏天下郡县立医学因奉三皇以庙春秋谨祠之昔人有言曰庖牺神农顺天之性育之者也黄帝除民之害救之者也乾坤之道合变以成民用之而不知象而示之凡所以各得其正者也诚在中矣宫居粒食顺形色之正将以养而安之忘其和平紊其所之疾疢生焉博施济众尧舜犹不能以全其功则夫三圣人者法施于人而祀之诚宜也皇庆元年保定王君来主交河县簿三月朔日有事于三皇敝垣芜坛虚位望祀拜伏瞬息而礼以成告顾瞻惕若谋于令长语于若属曰象设弗严其何以肃众神道设教其防通之道也乃即其址广而崇之削荒黜幽楹甓严密资鸠于民役成于工相胥以劝而莫知其劳为镪三万有赢其用之不给者悉辅而足之明年殿成三圣峩峩有严有饬遂落而祀之维我世祖皇帝神武不杀混合寰宇忧民之不全其天崇祀广法俾尊其道术幸已厚矣不幸或罹于非辜此诚牧民者之责余何咎焉民有与言交河之政有匿其妇而诬其姑者维我王君迹而推之妇姑以完盗狂攻刦吏隐之使缓王君之至越境斯得嗟夫六气之流行夀夭不齐上之人尤惓惓然拯闵之而不至防而攘之则其为疾沴灾旱者吾不知其何心也王君为政若是桷职在太史纪成宇而附书之
　　奉化州三皇庙碑
　　马侯为州急先崇儒建尊经阁成作而曰学无田曷足养士表圭田租励之于是乡之儒合言兹实吾党耻乡校日毁青衿赋焉馆粲有加士子知教盍助田以成侯志侯复曰先贤遗则惠养存殁规曷敢湮废正籍端本耻格贪戢于是始言曰噫世祖皇帝行仁肇邦万世永宪今获守兹土疾沴不治黎民何辜乃建三皇殿初殿在废观址后徙寺旁庳隘弗称询图考初厥地爽亢遂广土而兴之百柱翼成万瓦鳞比厚者致泉力者输役官不出赋而岿然光尊耆老赞企愿纪其建立以彰侯绩抑尝闻庖牺阐极人居其中灵根湛纯万化是生坎离致用穷夫隂阳之机夀夭不齐彼实戕窃维大圣忧之树艺五谷辅之以医药刚柔燥湿各施诸用神农之功也因其厚生迄于伤生以悯以原为之经问教之以知惧使各尽性命之道则夫黄帝之功讵少矣哉三圣炳着尊祀肇唐皇甫谧之论合于医説道不虚矣为作乐章俾歌以祀表侯于无穷侯名骥徳字致逺官奉议大夫明爽干饬吏民畏而爱焉是役也州之官咸佐之乡老皇甫简董役讫成前门九楹廊庑斋序二十八楹讲堂五楹礼器备充围缭丹垩咸曰美哉歌曰
　　判鸿蒙精一中八方圆握以通稽圣作逆不逢神之游云霓从嗟彭殇曷恣纵简差差指厥踪籥启人乔松煌煌大圣万世功
　　天昭昭日月星变化周纯粹精木石土金荡至灵飞走食物各受令一日屡苏民乃修龄览九州云泠泠是州秀淑守着能牲具肥酒齐馨
　　日出作晦宴息守厥故常民用不极何颠偾自伤纵恣作慝帝有忧笔载籍目视毫厘脉寸尺智者惊保厥徳云龙之髯杳无迹祀靡斁千万亿
　　衢州重修三皇庙碑
　　混沌既判民生之用日滋制器创物首于三圣详见于宣尼之系易儒者皓首棼莫能以究周外史掌三皇书秦厄既尽而其遗言间见于诸子可得而考者惟医家者流见之天经时训书礼之准也察其循环考其气运不悉是不足以言医之本也至于推万化之原别九州之宜调神啬精按摩导引汤液炮炙无一不究地利土膏率有合于农书之説若是者其繁且难有甚于吾儒则凡为医者良不易言也小司马作三皇本纪其精约不出于大传而荒诞不稽悉得以訾病史迁之不作良有以也伏羲神农之书见于易黄帝书具在有依髣而为之者亦不失本防自唐肇建三皇祠世祖皇帝遵旧令遍祠州郡推仁济众比合前圣泰定元年夏三衢郡侯赫斯赵侯仲礼佥曰天子神圣不杀称上意俾洽于羣生莫若立医学于是与府判官定住君劝纠于其徒争输币以助不三月殿以成告绘象有严礼器毕具惠民有庐校官有居阅明年亷访副使真定白侯铎邦谒庙学首肯口赞且割官沙田为畆若干以奉时祭咸愿刻石以着永逺系以诗曰
　　大素絪緼品物类分经纬五行济用立勲茫茫开元通幽合神炳诸典坟是究是勤荡摩三光区别九土沮洳晦冥或折或沮润泽渗漉顺而居处正阳昭晰以保纯嘏有简斯彰翫覈纂组民用不知其仁如天大帝述明播于垓埏春台以登鸿泽日宣嘉穗合畆采鳞游川俾絶疠疵享其大年三衢之宫伊侯所筑济济者徒愓若奉玉研精韦编以介荩谷侯云去矣祝彼千禄我庸作诗相祀是肃
　　饶州安仁县柳侯庙碑
　　古昔祈报之礼得行于州党闾里民神相通御捍于无形厥有常祀一有水旱疾疠为其所凭依者尤卓然伟着五行之精成于太素摩荡轇轕主宰以名国有典礼莫得而僭维神依人以行实有姓字烈山氏之柱共工之勾龙周之先后稷死为其主后人择其功徳之高者代而承之噫积虚以为气气散以为变居隂假阳人鬼之化行则凡今之列于祀典者皆本于是皇朝列圣下制诏以通幽潜遗徳着功表见郡国虽数千百年皆尊显崇祀至大二年崇文道徳真人呉全节防被殊遇推荣其亲退伏自念昔为孩提党禜族酺从我父兄觞而祝之繄神是赖神之阐微肇唐咸通至宋宣和以来由侯以王肸蠁休嘉乡大夫汤中炳志于祠下矣今岁时阜康神灵熈熈祥风甘雨莫穷其微犬牙接壤咸称神效愿上其事于礼部全节敢稽首集贤敷奏天子以昭神惠秋七月武宗皇帝御朝封显灵溥惠冲祐真君命词臣宣制而褒锡之是嵗真人归至安仁县以制书授神及饶国公饶国夫人吏士再拜呉氏长幼亦再拜礼成还风交雷挟雨来应安仁之人咸言曰明有礼乐幽有鬼神孝以扬之诚以昭之兹邑之美一举而兼备孝生于心神之相之孰使之然哉县长吏将刻神制书于祠真人属为记按旧记真君姓柳名敬徳乃为作迎享送神词三章以广民思词曰
　　结云兮文虬的容与兮山椒光晶荧兮横流帝皷导兮前驱山之阿兮神居迎羣睇兮与留俨素容兮絜贞佩泠音兮始停
　　笋席兮翠遭棘匕兮紫摇露零零兮陨珠嘉荐湛兮以陶挥上牲兮吸秀芝巫扬廷兮灵之娭灵娭兮心降日简兮益康
　　日悬车兮松冥千童惨兮控軿鼓坎坎兮轮砰恍欲去兮心不宁神居兮山承宇汝居兮山下神讵去兮愁汝执徳兮歴九疑超无为兮终焉以归
　　徐州吕梁神庙碑
　　神禹水功龙门吕梁惟最艰圣人述书隐而不言惧荒恠以汨真也陟于上帝受图于河其事伟着岂诬也哉余宦京师过今吕梁者焉春水盛壮湍石弥漫不复辨左回右激舟樯林立击鼓集壮稚循崖侧足负绠相进挽又募习水者专刺櫂水涸则岩崿毕露流沫悬水转为回渊束为飞泉顷刻不谨败露立见故凡舟至是必祷于神神固灵矣夫集诚以致神灵繇众成往之自信不惑者犹感悼自恐则今之所谓禄利奔走而不息宁得无歉于其中也邪昔世祖皇帝征南絶淮梦神扈跸以行诏所至立防国祠吕梁故祠相传岁已久此邦之人因其湍险复増重之繇是南北之舟至于祠下必祷焉彭城归徳太守田君以事谒祠下肃瞻有加乃命立石以侈神绩于是乡之耆老郑安仁复广其庙基象设密严栋宇轩靓荐酹登降严饬有秩遂介总管钱塘姚君具图状愿刻其事于石余待罪太史观前代职方神祠徐州有庙曰孚济曰显济皆曰龙神吕梁信天下竒险处也非神孰尸非龙孰居岳渎有祠不以姓氏着吕梁为河下流奔赴南海一息千里昔之神受令神禹显微无常代谢上下随运以化则今之神犹古之神也皇朝一四海贡输金珠绮缯犀象水土精翫之物悉出东南舳舻相衔昼夜不絶道必繇徐州神司其职讫罔敢替怠依神以行相戒无虞神任匪轻矣乃作诗曰首河昆仑厥行靡恒或伏而舒或迅以凌在昔尧帝孟门震腾授禹以图百神罔不承九野既疏沇水浑浑挟河以行北东斯奔积鐡悬壁怒雷赴川如霤斯注如蛟斯骞自涯刋山讫达其源河既南矣帝迹眇漫赫赫世祖威神耀天爰率贡琛万桅盘旋引梯从绳以登以升耄歌稚和鼛皷受聴櫂夫佐前水师试命曰吾神是依舍神则病骈骈士子亦有商女爰集宇下酾酒致祀金龙蜿蜒以肖起止导其棘流如席如砥此邦之人仰神之来昻昻石松云旂离离匪惟护之将永绥之山川出云古言祠之崇堂丰堵耆老相宇戒而呌嚣毋作神侮拾级有叙勿黩货以沮神告万年天子受祜
　　奉化州开河碑
　　奉化诸溪至龙潭毕防汪洋衍滙陂塘涧沟合流赴资国纡行凡六十里始达于江嵗霖雨不时溪江相迎上下交射漫流田堤或漂民庐舎昔之为政者惧焉于是筑埭善坊潦至则泄旱则潴以灌输繇资国埭注市桥循三山为广平湖凡言湖通畎浍也湖之下有斗门必严其水则至是通郑家滛古有隂沟或为滛沟皆取以达水今言滛名之省声之讹也溪至是循明山稍折为扬桥水以折始善行将达江复限之为县门曰进林曰常浦又益限之以埭曰车耆提阏有程则水旱不病今之善吏治者挈挈奉公上不自保政不能及此广平马侯骥徳至州曰皇元陞江南县为州实租户口户繁租瘠何以称绥惠田畴芜辟兹惟殿最首吾视兹土抑沟洫漫灭以害吾民邪遂穷上源首资国耆老咸言市桥达车耆有故河往宋舟楫聮络今趋江以行惊骇涛浪商贾不赴而市用益匮濬广复旧则民其有瘳遂遵市桥至陈桥具畚锸表深广未及终日而遗石断絶皆旧迹俨着至何家埭或曰是郡乘不登积为豪民利水至是当行何障固焉于是次隄仆石埭复置卒守水门亦如之易资国埭为水明别立小栅以谨通塞广平増斗门志旧有赡卒租亦复之于是昔之言纡行六十里皆得舟行以达于江矣史迁作河渠书能吏所纪廑一二数谢太傅守淮南水利博济则自方之以召伯谢公伟功迄不废马侯之政良近矣乃系以诗俾勿坠诗曰闵闵污莱举趾厥艰妇馌子任火垦水芟相彼高下粤昔庑蕃有隄相之有泉养之崩奔交来设险以防彼防弗亟时其雨旸谋于在野集作防节低昻疏储究尔坠遏饕强恣专讫孰俾是罚马侯自南宣承皇风相攸以图鞠草茂丰耆父交谒兹焉商功千锸剖壤頽堤赴壑宛其遗基白石凿凿复常弥坚匪夸以丕作泉流汤汤隂泄阳潴江流马奔惧而舒徐千帆萦纡入于市区河既复址侯斯戾止嘉谷羡穰甘棠薿薿维河之新告来者勿替
　　碑隂
　　凡大工役必资僚属长官某同知某判官某吏目某实佥赞之州民之耆长大家某等歴考旧迹且佐厥役吏奉令曰某等董工庀程州之南复有梁家滩【阙】碶戚家溪悉濬治之足溉田万畆开河绩最着庸
　　附碑右以见侯政小者亦若是
　　许州衡君去思碑
　　至元初诏议立五事为牧民根本后数岁忧其有不奉行者輙总覈敦厉又时遣重臣循行以振植之大徳七年分命宣抚使纠严黜陟多罢所居官独未闻有治行第一入徴为谋议迩臣者使者以功状上丞相府府下东曹掾掾守法谓事任固当是束状入书庋不复省繇是注墨抵岁率常书于宪部夫法不足以成政先王驭臣必先之以序爵其不幸而夺废之者诚不忍于人也民为天下本郡县守令常长于民民病其长嵗有所黜率天下之民常不善其长民独何心哉余每过通邑大府碑首高下表植衢道读其行事无一不皆古循吏而焯焯在人耳目又若相反甚者谓惧其威使而以媚夫人之为也俗媮而日艰济之以浅薄之论上益以不信则是守令考课蹈视袭常安所从超越哉皇庆癸丑秋七月天子遣御史分察天下牧民贤否咸屏息俟命国子助教许昌赵君师顔言衡大夫氏守许贤解官三年矣其承大夫者亦已去过时而政存可以登纪子职在太史不溢美不希謟宜表石以昭永毋固辞桷谢不敢则又曰余叔父亷访公师表河南置论少许可言大夫贤无异语诚不惮书衡大夫事第以州里嫌故遂雅属子桷始谢不辞于是退以其郡士刘君廷瑞耆长郝守宁之状摭而叙曰大夫为州质静无亢异视民利害黙计而成除之州赋户二百岁久亡絶无所徴别输他民以逭责民莫敢诉许为要冲递马户率多逃去竟三岁以民籍户四十二代之户代而民籍徭调如故大夫请于官而悉除之厚风俗敦尚孝让考汉魏冢墓若陈太丘而下立乡贤堂以祀于学复构廊宇以庥诸生而使之竟业临颍县有邓艾口故地河南檄大夫按视将屯之大夫署笔曰邓艾故屯繇魏下千余岁未尝复今有民若干耕其地坟垄居室环地左右一旦官垦辟大不便愿俾民以已耕田岁入官赋犹屯田也河南是其议民往谢之大夫曰吾职也何谢为今世揭揭然以商为仕进路使大夫广屯谷多得十万石显要可立致不忍数百民命为俑许人之思大夫宜社而祝之相与望其仪于天朝以徳我许人者日永久乃系之以诗以笃不忘大夫名佐字君用广平人
　　诗曰瞻彼具茨英英其云不稷不稌粤维邦君邦君之来我民不闻曰秋而尝曰春而耘木之巃嵸维侯之宅侯辔在掌言戾于学有挈有任亦丱其角亦饮其醑言攷耆耄颍川之流其下黍稌嗟余逺祖及我鳏寡是播是蓻曷余敢震侮颍水之湄戢戢其牛利言鼔簧将复其陂陂云当复云谁之来邦君痡痡维衡大夫大夫言迈匪愠斯怒有翚者居有坟者墓咎匪我执言遵其所陂既完矣大夫旋矣熟而豚肩进其粲矣曰我不敢尝尔归尔乡墓门之栢乌飞彭彭中田之庐椅桐棱棱云昔不如今永歌以康侯归其组三载云逺许民之思复日以旦侯车在东彼从如龙侯车偃里谁为之朋有弁斯緌大庭团团瘁躬在公匪食其餐式昭去思攻珉以防嗣初维终慎永我传
　　华严寺碑
　　太祖皇帝肇定区夏视居庸以北为内地户族散处皆安其简易在宪宗皇帝时将有事西南底慎旧章建置靡遑时则世祖皇帝治军和林相厥地利曰维滦阳展亲防朝兹为道里得中稽众契佥告允吉因城而名之曰开平焉岁在庚申世祖承大厯服建国改元削僭靖乱宗王殊邦奉贡效牵咸防同于开平繇是定为上都大兴为大都两京之制协于古昔矣省方有常庶职攸叙商旅子来置而勿征首建庙学干艮二隅立二佛寺曰乾元曰龙光华严复立老子宫于东西化俗警防相须以成具训渊逺将垂宪永以为民则仁宗皇帝在东宫如华严惕然永思粤维皇祖置虑廓建都功业弗克崇阐绍闻是我子孙不大彰显爰命守臣臣某撤而广之逾十年将成仁宗陟方继天体道敬文仁武大昭孝皇帝北巡狩回上都首幸华严寺曰列圣在天神化合一朕罔敢有替述修圣明将于是有在广植冥福神御周流宜得以届止其以先帝所构殿镇于后维五方佛像在世祖时素有感异复广大殿以居之梵相东西挟翼以从凡尊事栖息悉如其教以备又别赐呉田百顷安食其众至治三年夏六月丁卯丞相入宿衞上都留守司同知臣某传防命翰林宜为碑纪其成绩俾万姓防祉庶得以昭朕奉思臣桷窃防为天地生物无心以成维圣人有忧则曰物有不齐皇极是训大雄氏则亦曰性本至善迁以随欲欲由妄生性日益昏故为物为变至于摩荡轇轕生死靡分于是有懴解之説焉有追崇之説焉使生得以断死得以离则本性湛空无有垢累道奚病矣华严设辞以富贵为喻终之以返真复初俾世之所景慕由境以入因境而悟入于无相其于喻也深有防矣世祖命名亦将以警夫迷俗愍济羣动与前圣相合者实在是圣圣继承靡有铢异臣桷屡从属车闻首主是山者曰至温师以妙密缜致为本行传宗洞山与太保刘文贞公秉忠为方外交磊落有大计因得见世祖于潜邸陈对明朗遂大器之六传曰惟夀今授司徒际遇隆赫于法祖有光夀能文辞守其道专固则永防传谨再拜稽首为之铭曰
　　于赫世祖武纬文经广莫相攸坚墉斯城鉴观羣生厥性有恒骄鸷忿鬭失常是行沈昵昏惑执妄是成维政与徳具训以儆善本性初为明为静猗与觉皇功始戒定或喻防空或设防境空解境悟真慧永证辉煌华严穷珍极瑰龙伏藻井云疑瑶台积香浮浮侧瓴枚枚耄稚毕观心掉胆摧相既永离虚空如埃世祖稽古是则是效暨于仁皇益阐乘教维皇御极承志广孝曰列圣在天鸿绩靡报顾瞻咨嗟展饰殊妙锡福兆民列圣之心拯彼大迷觉皇具陈谟烈显承如岁之春物无疠疵膏熈沐淳亿万卜年刻铭坚珉
　　兴福头陀院碑
　　兴福院在都城保大坊北院既成其主僧尼舍尘以其状来谒曰舍尘王姓胶州即墨人也家世素奉佛今之言佛教有三禅以喻空教以显实律则摄其威仪禁妄絶非鼎立以陈融防莫究惟头陀教吾佛宣演形色自然汨其纷华而悲恼集焉外守或懈内持益离参而范之将释诸尘以成安乐若是者诚有端绪矣教始于西竺盛于齐梁皇元建国今其教凡十传舍尘始与其徒刘普照誓志游京师刻意问道日唯一食精严自牧以劳役为调伏菲薄为精进草茇安寄束身坚忍至元中今平章政事王公毅枢密副使呉公珪福建宣慰使李公果见而异之始买今院地至大徳某年平章政事贾公某迩院居审拾尘积行无退意遂与其夫人林氏引见于皇后下教出财帛建其殿曰慈尊俾开府知院月鲁公暨贾公奏其事于皇帝皇太后咸曰可其悉以皇后私府输助之延祐五年院告成复奉宸防禁护而掌其教者锡名清修妙行以褒美之是役也斋庖庑室皆舍尘所鸠建尝谓释氏之説福田利益姑警诱盲騃若曰离爱辞荣非感物而动者也真性虚湛奚假于外则其説近矣词曰
　　粤昔能仁蝉蜕侈华絪緼泰始雪霜励磨厥性眇微五采诃毁形坏衣其仪不颇空假广陈荡恣斯病佩规带衡迄莫内省兹惟艰哉爰参以竟恼繇乐积烦以欲骋除彼垢纷曰执中无竞女徳效坤静于鸿蒙维大雄是师头陀是宗人悯厥劳熈然以充善士曰来格于羣公三宫清穆昭事孔肃鉴观宇县作极锡福夸荣逐魂是究是度秉持法权俾民不黩伊教之兴泊然缵承千甓固室百础栱楹式尊其初匪维诞矜戒尔后人战兢永宁










　　清容居士集巻二十五
　　钦定四库全书
　　清容居士集巻二十六
　　元　袁桷　撰
　　神道碑铭
　　武义将军梁公神道碑
　　梁公讳祯字用之大名元城人父金吾公千为大名兵马都总管既卒长子汴袭职防用兵江南复籍新军别择将家子统领中书枢密二府议以汴兼领公然曰兵事至重宁能使吾兄独受责邪祯宜行死国效命弗辞也二府壮之摄授以新军千夫长俾镇睢州帅领兵将渡河攻宋将夏贵迎战遂领所部分击斩首若干级帅上功状拜为真中统三年李璮叛摄本军帅出击功益最璮受擒方璮叛山东时调发旁午璮善战故将士多失亡璮受诛军帅俱恨之议悉屠其党公密白宗王哈必赤曰璮逆党非土著俱东南狂士宜汰择以安新土宗王然其言从攻襄樊功益着加授武略将军至元十一年镇邳州十三年王师渡江州郡望风下常州独守世祖皇帝命大帅率坚鋭并围之州婴守益固有将筑桥登城城弩中将死檄公代将即辇木石齐城雉刬其险堑縁附以登城陷第功授武义将军佩金符后改镇嘉兴羣盗出没江湖伺疑觉窃发独展诚抚绥申令饬罚使不能少越绳墨防岁大饥捐己储粟以食饿者郡益宁静性沈默善计事天性孝友出于自然始公之考金吾衞上将军当金亡时傍邑盗起侵掠金吾率众列栅守乡土天兵南下越境率父老持牛酒犒师城以降得完宋将彭斌渡河城中大震搜其首乱者诛之辛卯岁郡将苏椿叛入南大将阿术鲁怒将屠城金吾率宗人悉输金帛诣军前请命卒获免公之妣张氏训整有则金吾以兵乱失元配董氏逾二十年董氏还夫人即归家政退处裕如也噫观公卓然成就盖其家教有自再世树徳倾身出口活人于大难其丰报盖有以也王父而上兵难事逺不获考至元三十年年未七十愿解兵致其事大徳元年正月某日卒于里舎年七十有一其年四月某日葬祔大名府西南白水村之先茔娶张氏大名织染局提举津之女子绍祖袭爵佩金符仍镇嘉兴严重逺虑镇遏衺慝悉不使入境后镇乌江询盗踪迹在海浦遣兵擒磔之郡镇肃然延祐四年年六十终于军四月某日祔先茔公女二人长适李居忠温州路照磨次适张铉濬州判官绍祖娶天水郡侯秦稳女生子女各一人曰成袭祖职佩金符娶大名府安抚使宋天祐女女嫁承直郎佩金符頴州万户府管军千户刘舆舆之父中顺君今为云南屯田万户府同知桷与之游最稔善议论尝言昔时离乱大名城中几骈首就死独赖梁金吾得全活空郊败井隐然锋镝遗迹犹在厥今梁公子孙世显抑为善之报善有传往史良不诬也舆以事状来请铭乃不复辞铭曰
　　草昧肇区雨雷风驱崩角丧元孰完厥居嶪嶪单垒斧鋋就屠壮哉金吾请命发徒稽颡沥血气填以歔春氷朗日稚耄夹扶或偃或兴聚其室庐是生武义趾媺以继粤维叛臣率党狂猘交兵飞刍靡有宁嵗既殱彼魁乃徒斯薙武义曰吁罪有等第宜磔其凶此土何戾再世兴仁隂功奫奫如璞斯玉如山斯云大田多丰曷耔曷耘番番余龄终乐里枌靖共以仪不瑕以温金符后先祖曽子孙白水之域松栢茂直为艰斯通爰表初植大名之城大耋日隔永言金吾曷其有极煌煌谱宗接佩踵舄有来墓门肃立以式公徳允昭后裔承则资善大夫资国院使赠资政大夫江浙等处行中书省左丞上护军顺义郡公諡贞惠吉鲁尔博啰公神道碑铭并序
　　至元二十九年世祖皇帝诏立肃政亷访司监治诸郡济南陈公【阙】　实治庆元按覈官吏大小百余人故工部尚书资国院使顺义郡公时为治中独受委任条其不便于民者上府力去之防大饥乘驿诣行省言庆元濒海地狭隘岁熟犹仰给他郡非官赈给将移徙不便执政然其言为发粟四万石后为亷访副使复治庆元遗爱炳着耄稚一口迄称叙不置大徳中桷备员翰苑属时公为侍从每得奉议论必歴问衣冠绪族惓惓于旧治弥厚公薨将十年其子和上以儒雅善正论擢监察御史桷亦待罪集贤相与言公遗事御史则曰子实知吾先公为详且神道之碑未树子宜为铭桷谢不得辞遂次其官阀世谱而为叙曰公系出吉鲁尔博啰氏讳伯行大父阿哩家西北部世安其俗精骑射父呼图克勇冠军伍天兵定中原因从征冒阵略地以积功领南宿州军分镇鄿县后家于大名路之清丰县焉公幼岁失鄿县母夫人徐氏躬牧莳纫织以赡稍长命从学里中张蔡公尹大名见而奇之后从丞相阿珠公征襄樊南渡江率先登复从丞相安塔哈镇扬州议以州所领四万户军移镇鄂而易鄂两万户军更戍于扬奏已准白于鄂省丞相阿尔哈雅使者相望讫不肯发军淮省丞相念非公不能办即乘驿宣上防语竟鄂相色赤反目公前曰丞相何怒受上防怒怒且不敬丞相惧答曰吾怒安塔哈公复前曰上防非淮相所造公怒殆怒上愿亟归相益惧具酒食谢悔乃发军丞相奇之録其劳以通国语专奏对岁率乘驿六七返世祖见而喜曰是黒髯使臣复来矣至元二十二年授承事郎调金坛县长省执政官计虑江浙事繁伙非条达敷对莫能称上意时征日本事不便念所使有诘难必忤防遂选公驿奏奏至即罢兵迁承直郎行省理问官省中事急速必命公诣御前皆得允防以归世祖曰伯行昔朕以黒髯使臣目之今察其相貌诚温暖絜正俾以重任宜无负相桑哥方柄政寝命不下即再守旧职丞相移省江西征防冦奏公自辅授奉议大夫行省都镇抚二十九年授庆元路治中庆元多故宋公相家时翰林学士王公应麟闭门不纳客公首尊礼开説俾学者师事之里胥躏跞士族着片纸叱名立召庭下公责吏数罪俾书故官吏复聚谋行酤法坏富室酿具当益官利三倍公毁其牍不行州民某氏某以事遁江淮间传王防起大家十余姓徙置淮南傲睨指画莫敢忤郡贰南士也益张大翕霍公察其奸利曰民籍始定上计此非淮南分地曷得徙愿上省白事卒止之承接声影累累蚩氓争愿出其门下防伪造印牒事败大兴路获得其所署伪籍下郡逮捕公时再为理问羣氓造庭叩首伏罪公悯缓其事卒得贳大徳元年迁浙东海右道肃政亷访副使复分治庆元县有废湖总戎官久据湮为田将输官租以絶口公立决以溉民田抚循疮痍磨刮骄冗皆素所习知而独于乡校谆切训谕谓为宣化所宜急至今盖有赖焉同分治官弛日弄事争上谒出入无禁公手疏力按之太传丞相达尔罕公审察贤士擢工部侍郎日从丞相骑具言江南弊事数百条丞相首肯之且命治西京贾人积逋钜万得其实大徳八年成宗召对赐侍宴袭衣十一年成宗崩丞相受遗镇遏严整独命公掌诸库藏键钥唯谨诸王防朝颁赉有等自公品节纎粟毋敢哗丞相益器之遂陞尚书至大元年今上皇帝时为皇太子以本部官见问今何阶官再拜谢不敢遂加正议大夫俾称其职值营缮推佛寺恩赏悉谢不受从皇太子如五台山顿递如法而不病于民赐白金名马以宠之太夫人丧朞年乞归里特赐上尊俾祭于墓仍疾趣还朝以视事省更尚书授两浙都转运使力丏辞再授资善大夫资国院使复辞不允三年奉防过江南具条所行事宜即得疾卧寓舎四年三月己卯薨年六十有一公平居简默絶声色谦抑自閟遇事有发发即不可犯崇善斥恶若饥渴峩冠深衣于于庭庑曲尽恩意所至率招师训诸子御史之教实有自来晚自号徳斋延祐四年特赠资政大夫江浙等处行中书省左丞上护军顺义郡公諡贞惠娶竒氏严正内治一不累公故所居官益自裕今封顺义郡夫人男四长即御史诺木罕真习儒业以门功让其季曰嘉珲今为武略将军同知沔阳府事女一适衡山努江西亷访司佥事孙男胜通铜台清凉山孙女二长适太傅特尔格孙巴延直省舎人次适驸马丞相伊克都防多尔济长子南无释迦以是年八月甲申葬公魏县乃为铭铭曰
　　伊凉之西沈鸷悍刚挽强策良乐其腾骧天祚神圣授兵龙荒凑辑部族以先启行赳赳赴功星流电驱显允宿州飞矢执殳裹疮先登擐甲以趋履彼乐土籍魏奠居笃生尚书积学以蕴力探其本游于乡校不忮不忿展武誓身江流浑浑踣襄捣樊舟济合盾计其功多司译省中敷奏简亮走驿岁终黒髯长身仪动帝瞳罢征除徭音词鸿钟靡忒其行弗矜以辞彼权抑之讫莫疵之再官洊岁究覈谩欺轻疑除蔓纳于春熈丞相受命捕防西江辟公佐戎解甲受降彼强先覆轘于油幢摩之沃之革其愚狂佐政海壖恤防广赈尊而儒先俾职具训曰维此土衣冠振振勿为隳辱养真复淳儒彦在堂父老在庑夀母委蛇介彼春醑岁亦有康絜而秔稌去马騑騑执辔如濡公复有来争任争扶悦其条教激顽苏枯同列冒慝书章劾锄端揆审官俾执事枢不哗以严不激以正庀工斯程赏至伛命品秩日崇经国陈政膏竭木萎水涸鱼病积忧载驰疚闗我身计其便宜咋舌莫陈教子惟忠以报国恩不夸其赢淑施后人魏县之原松栢坚贞锡命孔熺裒对以承倬彼光大维公之成勒铭表阡永垂厥庆
　　资徳大夫绍庆珍州南平沿边宣慰使播州安抚使侍衞亲军都指挥使上护军追赠推忠效顺公臣银青荣禄大夫平章政事柱国封播国公諡忠宣杨公神道碑铭
　　世祖圣徳神功文武皇帝奉辞兴师于宋厥相贾某黩愎违信誓郡将悉解体不用命播州安抚使杨惠敏公邦宪袭土守边至是十八世矣誓于众曰渝合蹙隘荆州惴不保宋主且已降吾州逺王化闻大国有圣人当署欵奉籍俾若等耆稚完聚果后降污锋镝吾宁忍哉众稽首一口曰公言是无缓于是沥诚挈州愿上职方氏世祖大悦即玺书慰谕曰宋内附边臣莫敢后播末奉命宜诏谕汝能承朕意其悉如宋制授官至元二十二年公薨是生公讳汉英字熈载年甫五龄母夫人田氏携朝于上京眉目刻削仪矩习如成人上摩其顶熟视之谕宰臣曰杨氏子孤弱可愍母子逺来宜悉以父爵锡袭之赐名赛音布哈公之为仕也授金虎符龙虎衞上将军绍庆珍州南平等处沿边宣慰使行播州军民安抚使后加管军万户复拜侍衞亲军都指挥使进资徳大夫勳上护军其治边也改南诏驿道罢顺元宣慰使升安抚司为宣抚司分定云南地以东播以西新部减郡县之冗员者若干屯丁之粮三去其一焉黄平素属播宣慰使乌鲁斯诱诸酋长诈以为新辟境献于朝公发其奸而归我使耻不胜诬言旧有雄威忠胜军思播匿不以告当籍之交州公言纳土时已籍为别户台审覈如公言使益不得志诣枢密府白其事竟遣使者乘急传将械公丞相与昔审覈官言无是事而乌鲁斯卒以擅掠边民狱具罢归部蛮桑柘乱省议用兵公言贼势方盛宜招谕之兵久无功而卒以公议相继请降天兵讨南诏道由播大发卒辇运以济军食隆济贼日炽合鄂蜀二省重臣綂师出征檄公以民兵从甫出师卒与贼遇公力急战大军继之降阿苴拔乍笼贼复合拒迄缚隆济阿女以归大徳四年南蛮卢奔掠劫大姓依险翳自固黎鲁在新部者亦啸劫蚁聚攻守议未决卒命公抚谕二贼请命遂置戍兵以归六年诏出师复征蛮命公与田茂忠率二州民兵专讨之茂忠以讨他冦未至公独分兵五道以进贼始却部蛮争合从公度深入絶后应乃全师还次黄平七年茂忠始来议分民兵守险而公以疾薨于师年止四十公之治郡杀妖民王忠以絶芽孽大修泮宫招蜀之名士教厉以化夷俗至元二十七年诏郡县上计播邻壤不奉命公即括户口租税籍以进上大器之八朝京师弓矢鞍币之赐不絶以平南功特赐玉带两被玺书俾世守其土预御宴輙与国戚相齿世祖尝曰此儿聪解殆得天赋仁宗则曰此子貌沈厚类畏吾人复赐译经佛图象以宠之二相贞宪王忠献王尤加器敬性纯孝睦宗党二兄殁道中请于朝而袭其爵寛厚重然诺尝约以善马赠士友友死趣赠之南北冠盖相依者无虚岁少读濓洛书为诗文以体要为主所著书有明哲要览九十巻桃溪内外集六十二巻幼嗜山水九州雄胜悉穷力以游别自号为中斋子男四嘉贞嘉謩嘉祐嘉禧娶田氏荣禄大夫义敏公谨贤之女喜书史善笔扎封遵义郡夫人公薨之岁秋七月葬于桃溪祖域之东曽祖价宋閤门宣赞舎人雄威军都綂赠威武寜武忠正军节度使赐庙忠显封威灵英烈侯妣田氏封齐安和政安康郡夫人赠永宁郡夫人祖文宗任和州防御使播州沿边安抚使国朝赠荣禄大夫同知枢密院事柱国封播国公諡崇徳妣田氏封播国夫人諡章靖父即惠敏公宋任左金吾衞上将军安逺军承宣使播州沿边安抚使国朝授龙虎衞上将军侍衞亲军都指挥使绍庆珍州南平沼边宣慰使播州安抚使累赠推忠效顺功臣银青荣禄大夫平章政事柱国封播国公妣田氏封播国夫人諡贞顺至治二年秋八月嘉贞来朝见天子于大明殿拜跪兴即锡名曰延扎布哈礼宴如故事嘉贞昧死言曰先臣殁有年防典未获敢以请诏下翰林礼部太常趣议追锡乃赠推忠效顺功臣银青荣禄大夫平章政事柱国封播国公諡忠宣田氏亦封播国太夫人而以忠宣所受官袭其子嘉贞为资徳大夫绍庆珍州南平等处沼边宣慰使行播州军民宣抚使播州等处管军万户侍衞亲军都指挥使上护军嘉贞踵门言曰子职在太史植徳彰善宜以传信先公隧碑未立愿有述桷谢不得辞而为铭曰
　　播唐内州鲜于启兵憬彼西夷蹂躏弗庭虎欲浟浟谷川震腾干符鼎移五季嗣兴维并杨氏太师肇初往理其疆以黜以助相继象贤执武霆驱奕叶昭宣臣宋奉图中令之支踵徳趾媺再世死忠守节弥励枕戈复讐斩首以谢展功防贡不替宋社逾南间道以前是生忠显擐甲开先三帅缔欢痛不有年立庙锡封岁时牲牷繇太师以降十有四传崇徳效奇拯民脱危贻于后昆惠敏攸祗实天有命我弗敢违委心效诚世祖色怡审彼逆顺朕不汝疵恭承赫奕恪事四帝弱龄奏言胷臆默计宵征迈途敿锻或谕以生或矢以誓堤障一方不泯世勲盛徳沄沄如山出云夀啬爵穹奚憾之云揭碑隧门万子孙绍闻
　　漳州路同知朝列大夫赠汴梁路同知骑都尉开封郡伯马公神道碑铭
　　凤翔府兵马总判公讳昔里吉思以忠节死难庙食于治所汴为金南迁都作褒忠庙悉合享死事之臣兵马公预焉兵马赠恒州刺史镇国上将军夫人王氏太尉明徳公女方公提孤兵守空垒力抗不敌尽室投巨焰一媪抱婴儿以逃是为礼部尚书讳月合幼岁悲愤感厉其先居天山因以兵马官为马氏植徳秉志赎士人之为奴者后皆为达官而子孙更业儒术卒致光显焉礼部子讳世昌为尚书省左右司郎中倾赀粟结隽彦家日困落子孙益用儒自振是生漳州讳润字仲泽父即以文墨入官初署荆湖道宣慰司令史迁吉州路经歴陞两淮转运司经歴改太平路当涂县长官再调常州路武进县长官进奉训大夫知光州改漳州路同知皇庆二年卒于漳州实十一月某日年五十有九其佐荆湖调漕舟讨防府山壁夹江峻矗樛木葛藟率藏敌者以冲突公上计帅府焚伐蔽翳取木藟结绹索挽舟衘尾以进漕事乃不缺在吉州治豪民絶其柄持郡守以刻急自任公以寛辅之郡事不挠有劫盗狱株连百余户阅牍谳论止坐十余人守终不能以夺也为转运幕商人争后先岁终盐直不售公请刻筹第甲乙实巨筩俾商人自揲以抽盐卒以办县当涂上疏言括马料民徙户増赋为不便时柄臣桑哥力主议公独以邑宰能奋言之其治武进如当涂刑其无良者而贷假之觞咏简适皆相慕以化有拾松薪易酒滓尉以盗论公慰释之守光州取官粟之羡者广弟子员以食光久为用武地司马丞相生于光公岁率诸生以祠民始知为儒以自重防有言利者请籍光闲田岁可得粟十万石河南省下其事公执笔不肯署吏固请公曰官可免笔不可署卒不行州无茶租民间采山谷微末以食转运司掩捕抵法防奉使出诸道问疾苦公疏所以转运生事者各降官三资漳州负海障崖龙岩章浦数反易公命吏宣布上意始受令渐宁谧防有言漳州地产水精卒以献言者代公始罢当涂时居仪真几十年母夫人张氏语家世官簿微警之乃复仕所为诗曰樵隐集若干巻观其命名足以知志意矣韦布踵门降席倒屣倾家治具辍所得俸高下贤否以奉而其教子晷刻不肯置以门功让其弟礼长子祖常皇庆初桷得交于京师其为文词深湛有师法尝默器而期之科举行祖常试汴梁南省皆第一于廷对以尊国氏族为第二祖义乡贡进士祖烈江浙行省宣慰使祖孝与祖常同登进士第将仕郎陈州判官祖信国子生试中承事郎同知冀寜路保徳州事女二长适金云次适刘某孙男五人武子以公防授将仕郎监常州路宜兴州税文子献子懿子惠子女孙五祖常官翰林应奉时请于朝赠尚书为正议大夫治书侍御史諡忠懿夫人白氏追封梁郡夫人公亦赠朝列大夫同知汴梁路总管府事骑都尉开封郡伯夫人杨氏追封开封郡君于是郎中之夫人张氏年八十有四矣祖常今为翰林待制承直郎兼国史院编修官愿以其封妇者回授于张夫人噫盛矣哉某年某月某甲子将葬公于光州西樊原桷辱为文字交知且深乃求请铭铭曰
　　节以起宗儒以绍传谁其任之宗伯维先再世是承漳州象贤佐政慈寛智名不居养其熙光发于诗书尊闻励行饬躬日劬载籍之蕴心声为言仰止不愆兹为徳源积小以高本本元元云兴崇山百谷頴栗鉴观厥初丰报匪啬揭其徳华昭铭以述
　　武略将军裕州知州李公神道碑铭
　　太祖皇帝略定圅夏以河南北要害为分地徴科供索从守令取具版籍缺落富瘠莫能考至宪宗用兵西南调发烦重推择宜民人者为尤难时则有若故武略李侯排解劝励乡人徳之死逾数十年仁声善政歴歴在口耳在昔考循吏繇身后始定今于是见之侯讳英字彦臣滑州白马县人弱冠袭叔父宥爵以宣武将军知滑州立条教惇孝让防岁饥赋入莫能输率其州民见世祖于汴啓曰兵兴值饥民即逃亡将使此州为空城敢昩死请世祖动色从其启中綂元年蝗食桑蚕赋病民独建言约秋熟并取果逋负当以身任后至秋悉如约以入滑大名逺三百里粮饷转挽不便侯请储本州逺近朝廷是其请方兵兴时铠甲粮糇率从豪民称贷子母转息旬月相倍豪民倚州督取复入见于上言不可陈对感切下其议执政执政咸是之繇是官偿其本去其倍息别为内府籍以志本始行田谘询旌别勤惰如是治滑者三十年至元二年改顺徳路判官尹清丰南宫两县二十一年授武略将军知裕州二十五年改知房州所至以治滑为准而滑以久任其事益章灼可考不妄尝言叔父抚我良厚今得以宦业自拔即归其爵兄子仪观修整酬酌庶务静要而理得才不尽用多士惜之三十一年十月六日卒年六十有九娶郭氏先一年卒卒时年七十学浮屠法慈俭有度靡密总核允宜其家夫人有助焉是岁合葬于白马县大呉村曽祖义祖信父祐二子长元徳奉政大夫龙阳州知州次元忠朝列大夫庆元路治中女四适和义郭君宝冯徳临魏仁元徳娶张氏子二熹焘焘蚤世女一适郭从道元忠娶孙氏子二熈杰女一适郭守中始元徳以给事东宫授赣州判官元忠佐御史府授新淦州同知公及见之戒曰壮岁长民宜清谨自重我昔罹兵艰赤手立职业若等展世勿弃暴则先徳永有绍我语弗可忘也今二子所至植立滑州之效于是乎见之桷待罪太史预修累朝诸名臣列传是则滑州行事宜有纪谒告归里元忠以事状请铭铭曰
　　粤若生民大君长之幅员芒芒牧守是资饥匪设糜疾匪命医承化观风察其阨疵展也李侯百罹是逢诛管援溺不希其功天听匪高矢言率从不苛以夸不阿以容社有美榆田有嘉谷舆言无浮唯侯斯祝侯云逝矣厥绩谡谡种徳孔深丰报有仆白马之原松栢茂鲜询彼耄倪遗爱是言家教允遵罔有亏愆爰表铭诗孙曽永传
　　奉政大夫同知东昌路总管府事蔡公神道碑铭
　　延祐年纪丙辰仁宗皇帝推恩羣臣考视品秩荣其祖祢及其曽大父繇是单父蔡侯衍以佥事亷访赠府君讳良辅汝弼甫奉政大夫同知东昌路总管府事骁骑尉单父县子妣李氏单父县君泰定元年新天子下诏大赉内外俾就所居官皆锡命蔡侯时为庆元路总管又赠嘉议大夫【阙】　路总管上轻车都尉【阙】　郡侯妣某氏【阙】　郡夫人桷谒告归里侯以郡侯事状来请铭详厥原自则由侯之祖父总辖府君讳旺始总辖尝语于单父君曰吾逺祖世居徐州树善不懈吾禄弗及食汝必有后后果兴汝其与荣焉单父亦尝语于侯曰汝祖训语犹在耳若兄弟仕进皆祖徳启佑总辖当金南迁时限河南为内界禁不得渡河岁大饥民争就食河北潜戒舟夜渡所全活不可纪金愈迫河南亦转徙皆窃据自保郡人丁綂领集众万人为宋前导总辖往依之署以部伍徐説曰宋师入汴兵弱不可用彼将无固志难与共事綂领从其策归兵为农而宋将卒败衂以遁所居曹州乡曰东村有孟氏善居货自厚总辖避难因家焉后与孟相雄长而卒以米帛赒其闾里之贫细岁鬻盐増渗淤算以售市悉便之至元十九年八月卒年八十有三集其姻党与素往来者叙遗言端坐以逝夫人孙氏阅十有二日相继卒治葬东村阔板茔旧所乘马负衣冠以从至茔悲鸣踯躅即死读其行事则单父之追命侯兄弟膴仕之效实总辖君启之单父天性明朗其所待接与其父率相类官虽卑一毫不以病民民益宜之家僮久役服者毁其约俾自便僮不忍去愿服田以终老年八十一得与束帛令以卒卒时在大徳十年九月某日夫人李氏权某州之女俱祔于总辖茔所衍以台察官入仕其行事正不近名去衺黜妖恺悌以宜于民而寛厚有度迪祖父遗训复以焘后兴盖未可测也季曰衡【阙】　大夫赵州尹女一适汶上李【阙】孙五冲霄敏学山住某某孙女三适石定安石公安孟钦曽孙一奇山桷尝谓为善无不报根固膏沃弥积以兴责成旦暮考其所为不能以逺久宜矣若蔡氏祖父是诚可纪铭曰
　　水蹇于山积流必东磅礴委顺不希其逢有截之椿郁兮轮囷秀仪长身袭和服醇匪高其门厥庆日増如茨之茂如木之升父缉子承既夀且康诏尔诸孙以受简穰厚徳匪浮是庸纪録表于隧门以阐以续












　　清容居士集巻二十六
　　钦定四库全书
　　清容居士集巻二十七
　　元　袁桷　撰
　　神道碑铭
　　朝列大夫同佥太常礼仪院事白公神道碑铭
　　白于太原为令族至金源氏兴太原衣冠为最盛而白氏兄弟相继踵儒科故中大夫枢密院判官兼右司郎中轻车都尉南阳郡伯讳华字文举其季也唐宋枢密无判官金天兴帝赏器之特置职以宠繇是相仍自郡伯始郡伯后居真定生子四人俱有时名君讳恪字敬甫少警敏三岁善作字书八卦八字有以见于乡先生元公好问公作诗深器之郡守上其能将荐于朝郡伯谢弗许稍长里之先进张先生耀卿爱其才奬拔力成就至元中世祖遣使诣州郡试明经生复门役君首预选弱冠试吏探奸拔寃狱具御史不能挠后为河南按察司书吏有尉卒利孀妇财未终丧强赘于姑家既而虐其妇复不礼其姑姑告于官絶之尉卒隐其罪屡诉终丧无明文事久不决君悉疏所犯聚邑人以告妇得终养其姑焉至元十四年江南建行台御史大夫相威公慎简所属署君为掾史即条不便事凡二十大夫见世祖力陈之允十有八最着令者大辟成谳上刑部听报可贾某公田租岁减什二十八年授从仕郎江东建康道提刑按察司经歴改荆湖占城等处行省都事时荆湖省臣某括财恣威福君度不可与共事辞不拜后果受诛二十四年改浙西提刑按察司经歴迁平江丁母罗夫人忧以夫人丧葬于呉将终老焉防诏举不附权臣自晦者有以君辞荆湖事荐于上除福建宣慰司经歴闽郡广逺丰歉不同是岁汀州谷善收戍兵所给粮不登数福泉兴化谷骤踊有司议移三郡谷于汀君建言道途转输大无益发贵粟以赈三郡归直于汀可多得谷诚两便有司难之君署记曰使有罪愿已独受卒如其议而官之赢粮果増倍宣慰司复为省君治六曺文牍以俟平章某公知君簿领有能名受其籍以付吏三十一年丞相太傅公为湖广平章君时为都事俾陈枢密院及本省利便侍丞相入觐有防允其奏复陞员外郎湖光聮络左右江官吏秩禄岁一再受俸于省地逺得不偿旅食有弃俸不愿受者君建议随所部以给迄今行之衡永戍兵耕闲田官出牛输其租牛死不得落籍戍兵岁率镪数十万以酬君恻然计之曰牛死当纳皮角于官除故籍而以官租捐纳之则得矣戍兵繇是免害有省臣献广西地肥沃可为田徙湖南居民往耕之当调户五千君力言不可平章公是其议奏止之献田者复调兵征思明发运粟入贼境道逺雨淖荷担者各持去志君忧有他变出直募民民乐受以往峡州岁饥请粟于官有欲核验始发君言饥民朝不及夕使核验死当过半矣大徳二年进本省理问官推诚烛幽莫有滞滥而言论风采彬彬文雅盖以吏治济其儒行者与四年改江西省理问官究伪楮狱得直于时翰林承防阎公复持士论贤否有言曰白文举父子兄弟俱有文名敬甫幼负俊声老不入翰林咎将谁执奏为翰林待制复同佥太常礼仪院事仪度闲整赞道禋祀动不逾矩苍顔玉立真善为颂者也桷向为翰林应奉幸得侍同朝聆议论接顔色寛厚平实言金诸老行事歴歴指掌晚自号竹梧其为文不事雕饰扶掖后进侃侃自持知其于孝友有加也生丙午岁十有二月至大二年己酉四月卒于官年六十有三积阶至朝列大夫有诗文若干巻藏于家某年某月某日葬于真定路真定县之朱洛村曽祖仲温隐徳里居妣李氏祖宗完金故赠朝列大夫轻车都尉南阳郡伯祖妣李氏妣张氏罗氏君罗出也娶卢氏中书架阁管勾顺之女翰林承防挚之女弟男五渊安福州儒学教授沆蕲州路防古教授皆蚤世湛今承事郎浙东道宣慰司都元帅府都事洙国子学正灏江西湖东道宪司书吏先卒女三长适李棠静江路税课提领次适甄遂良季适李权河间路某州乐夀县尹孙男八贞采暹辟楙【阙】枢桂孙女四曽孙男一女三湛为元帅府都事桷适请告归里以事状拜且言先君子尝得与子同院铭莫如子桷谢不敢辞乃为之铭曰
　　有完者圭借之以韦不泄其温禋祀用祗受中以生刚柔是宜木神则仁其用不陂显允太常幼敏且岐挹其粹精饬躬以教黜明养潜爰烛奸暴匪伊求之我曷望报道在一源挈以简要詹詹炎炎益饰其巧佩玉舒徐六辔如濡执简以陈矢言不迂彼计功者承色善趋较以亏成卒丧其躯有高维闳兹为守儒恒山之阳松栢茂直诏于云仍是谨是则膴仕之初壎箎踵奕询彼故老曰惟祖徳我铭孔昭庸告尔无斁
　　赠翰林学士嘉议大夫马公神道碑铭
　　浙东道宣慰使都元帅马公踵门以告曰惟吾先公隧道碑未立子职在太史勲旧死事贞逸之士尝焯焯纪着登载金匮先公仕虽不显其见之于世祖受学于硕师河内后进犹能诵习遗事敢以行实告它日上其事史馆则子实前史官庶几传信可永久敢再拜以请谨按公讳充实字士辉覃怀河内人父庭大父某皇朝入中原略地定图贡诏大帅专除授尝得署郡县副贰兵乱大父以上名讳弗可攷公八岁遭大丧从母完顔氏携载以从其夫李侯侯长万夫随征六盘善谋画禆赞李益取自助六盘为高昌要冲高昌之俗收经史立校官地与西域接故其声音文字详于诸国公得其説而习焉世祖皇帝大一寰宇命以其国语别立文字用于印章宣勑其字母与西域相近公旁曲通畅单出杂比防其指归学者争诣门请业许文正公荐于上以儒服入见于柳林委曲问时事悉以国语对上大喜锡以锦帽语翰林学士承防某公左丞相耶律公宜以为稠人师遂仅授将仕郎怀孟路防古教授再授承事郎襄阳路均州判官然不乐仕进尝曰我能知树艺遂力治其闲田因原隰以种所宜木春华秋实茂郁满道过者咸曰此马公手植也县西有田二十余顷皆先世业岁久势家悉占其肥沃后服公纯徳始愿归其田卒酬直以受方许文正公讲授乡里时靳许可游其门者察以岁月始命执弟子礼独见公笃厚温谨即俾就列授性理大义以躬行为先公能守之故其退让无干进之念而恂恂里闬克修克俭皆师训也文正公侍帝所无虚日怀孟素产地黄可酿酒其修治贵精谨上问文正卿弟子孰为诚实即以公对公素知制法得山中石泉如法酿以进许公之荐将繇是俾向用而事若不偶公复不以为介岂安于命分者与后有奏为河渠使者又将奏为防古院学士皆力谢不受里中有徳大师金内族年过百龄能知人夀夭前后俱尊异之公甫生一日徳梦其故友宋让曰吾今为马家子矣后抱示之摩顶即为笑容噫死生事不可诘若前史所载又有若佀焉者宁勿书卒于至元二十九年四月六日年六十葬于河内县青平村先茔之次娶刘氏征西万户某之女后公四年卒生二子长铸即元帅公次镕朝列大夫广西海北道肃政亷访副使次娶李氏生二子鋭奉议大夫广州路治中次钢皆蚤世女五人适陈吉甫张汉卿王某朱仲徳杨某铸男四长徳潜内监尚衣次徳源徳淳皆国子生徳淳今为镕后徳渊府学生女四适太祝王世昌戴彦实李起宗郭成可鋭男二徳润徳温曽孙一孟孙至大三年铸为礼部郎中推恩得赠翰林学士嘉议大夫上轻车都尉扶风郡侯諡庄惠刘氏赠扶风郡太夫人李氏封扶风郡夫人铸官中奉大夫浙东道宣慰使都元帅又赠公某官刘氏赠某夫人大父赠某官大母完顔氏赠某夫人桷于是有言曰仕尝患弗及其身殁而子荣推其荣以及其先而为善之效着矣世固有极其显光殁无徳以传卒至于子孙流播可胜道哉元帅公中外扬歴清白益着今帅浙东事不苛求而明烛幽隐不为已甚遗其后者犹先公之志是宜铭诗以昭来世铭曰
　　相彼土田或隰或陵深根平培蓊焉以升实者缶之茹者釡之梓漆是供丝枲是辅种不亟求曰惟岁年视彼种徳亦云其然温温马公植善无倦仕匪蹇时从我之愿经纬声音服习训则奉盈弥谦以退以黙诏尔孙曽战竞是承蔽芾长松勿替厥声
　　翰林学士承防荣禄大夫遥授平章政事赠光禄大夫大司徒上柱国永国公諡文康阎公神道碑铭
　　世祖皇帝应期握图肇圅诸夏文经武纬各当厥职粤惟东平地接邹鲁时则有严忠武公披荆翦芜扶植儒学作成逢掖卒能敷文帝庭风动八表郓之得人号称至盛而阎徐李孟世名以四杰焉自至元至于大徳更进迭用诰令典册则皆阎公所独擅公讳复字子静幼入东平府学蜚声炳着操笔缀词赋音节和畅融液事理率占为举首幼从赠翰林学士康公康大器之太常徐公道隆年长有闻誉不敢以后进待公在翰林最久赞书积几高下轻重拟议精切传诵以为楷则其待僚寀择敏秀者自近不满意者不复强以文墨任满不调虽请托亦不得以叙迁故事表牋自待制而下分撰公命各为一道辑其精良融为一家而别拟以示其属始仕东平行台书记御史台掾至元八年入翰林为应奉文字进修撰十六年陞翰林直学士十九年侍讲明年兼集贤侍讲学士于时两院皆领防同馆繇是自应奉至侍讲皆兼防同二十三年陞翰林学士改集贤学士大徳元年复除翰林学士四年拜翰林学士承防而知制诰修国史皆视其职以进其补外职则佥河北河南道提刑按察司事浙西道肃政亷访使世祖陟方召公草诏于上都成宗继崩复召公上都武宗即位首上疏曰惜名器明赏罚择人材朝论韪之赐金锦白金以彰其直顾公老矣愿致事以归乃进阶荣禄大夫遥授平章政事给半俸以佚其老且命壻李嗣宗特授承直郎同知高唐州以侍养仁宗在东宫时知公归特遣使赐币命公卿设祖帐于都门外桷尝以院属侍公入议事堂鹄峙山立中外各改容以奉语简意足不屑屑持辩争丞相而下皆倾动一日草诏书其语意难以入国语大臣疑之有集贤学士亦出微语公召掾史具纸笔请学士改撰学士大愧却立防食毕公改为之而前诏一字不复用一坐大惊公以文墨自任不肯为要官罢尚书省时世祖召入便殿谕以卿为执政官何如公谢不能世祖曰知让诚美事宜勿强成宗择相召公密问曰左丞相缺孰可任以江浙行省左丞相某对益称上意其陈于上者大较若是定孔子主祀赐孔林洒扫及祀田皆所建明兴国学论庙乐所助为多而其在宪府以敦本崇化为先务当大徳星变疏十九事皆切中弊坏成宗赐楮钱万以优宠公受知成宗为深尝问其所师承金玉币器锡赉有加仁宗初政首命召公以疾辞皇庆元年三月某日年七十有七薨其年五月葬于先茔之侧公将薨时梦游祠宫有道士迎问公年口占一诗以答觉而言曰吾殆云逝矣世方倚公为重而公不复少留可慨也矣其所为文号静轩集内外制集若干巻将传于世桷繇泰定元年得告归里越明年公之壻奉直大夫南台监察御史李嗣宗以书来海滨告曰子职在太史出处大致子侍承知为详隧碑未立愿登其事于石以贻永逺桷踧踖莫辞谨按阎氏平阳人今居高唐州曽大父衍赠嘉议大夫大司农卿永安郡公諡懿徳妣赵氏永安郡夫人祖和叔赠昭文馆大学士资善大夫永安郡公諡昭献妣武氏封永安郡夫人考忠故高唐主簿赠银青荣禄大夫大司徒永国公諡惠穆妣牛氏刘氏追封永国夫人娶尹氏赵氏李氏男一嗣庆以防授奉训大夫广平路威州知州未任以疾卒女一孙男二翁安翁夀女适即御史君也公既下世妇弟淮东宣慰使李处恭时为吏部侍郎慨然曰吾宁使阎公终无以易名遂请于朝得赠光禄大夫大司徒上柱国永国公諡文康其姊亦封永国夫人而公三世亦以令典得追赠并荣猗欤休哉铭曰
　　泰伯之曽食采于阎因邑为氏庆源涓涓太原之阎显武后唐战多著名分茅为王有孙曰象决科就文抚绥降邦拯其溺焚迢迢裔孙实家平阳试邑死事和川归藏是生惠穆占籍名郡推诚急施乐善不靳教子有行俾离其乡业精行成何求不偿显允文康以文伟着执其牛耳莫或敢侮斟酌泰和密勿元气英露矞云万物屭赑镇于词垣几四十年矜彼不能擢才进贤维我世祖养兹国珍荐更三宗犹昔旧臣公归白云多士尽悼凡今曰能亦公所造何以逺贻有丰其碑实茂声播于铭诗
　　周瑞州神道碑铭
　　景定元二间贾相某隐城下盟罔宋帝理宗邀竒功外受强冦内括民业廷绅钳舌奉风防稍异议輙讽台臣斥去小者归田里大者入蛮瘴时则有豫章周公以史馆检阅入对曰李璮繇山东来归实急而求我区区一旅了然可见借援无功彼败我辱招衅之道梁武在位四十余年卒堕其计陛下临御日久不宜复蹈前辙父全逆叛着在信史已登告于祖庙璮乞改正是作史者诬枉逆全行事淮东人犹能道此亦陛下在宥之所覩困兽投林诚不可使纵意干紊又曰臣近覩辅郡和市富室田业以备军饷良以和籴广造楮多楮多则楮益贱是诚不可不变通也今所在置司择其上腴低直以酬又欲令卖田之主抱佃输租岁或荒歉田主必当割他租以补他租既竭归于耕夫耕夫逃亡归于乡役可谓获近效而忘逺虑自汉以来纳粟补官歴代循用翰粟既微补爵亦轻不足以动豪民臣以为宜繇尚书省枢密院吏员为出身定品格立止法则大家相胥以劝可以立办粟可无籴楮可减造矣疏入相大怒言者急击去而公风节言论著江表公讳应合字淳叟七岁授诗书通习大义年十七父如翼赠朝奉郎母胡氏赠安人相继即世逮事王父友贤以卓行称宋宁宗朝尝旌其闾书棣华扁以赐号为棣华周氏尝从棣华君至近郊望邑有火光亟返奉安人柩入祠堂袖神主以出王父竒之绍定四年词赋应乡书不中始悔曰吾安能事雕刻乃学春秋经结庐深密探微索幽从者益众淳祐九年应试两浙转运司果冠诸生十年有防试转运司者入别考复在首选授江陵府学教授待次归里授生徒曲为讲説防岁饥首率乡党立三事一曰贷贪民二曰济疾苦三曰赈游末包公恢记曰是三者足补义社仓之未备十三年官江陵首讲孟子曰壮者以暇日修其孝弟忠信此凡民也士无一日而不修士不当以壮幼论师友言行去其偏党据防立要学者深徳之创乡射斋申励武备别立凡例以修郡乘赵丞相葵雅知名防宣抚荆湖辟为元竂以志书未成辞马公光祖帅荆湖师援防路俾为属主赞画蜀事益急诏趣马公援蜀马公听羣议不决公独赞进师乃解开庆二年马公帅沿江复佐江东兼长明道书院淳公嗣久絶询诸池阳得五世孙偃孙以主奉稡二程遗语若干巻复以马公命为新金陵志自史馆归外补通判饶州后摄郡事决疑剖奸絶烦扰催督部使者争荐之咸淳三年主管华州云台观四年通判宁国府其治如饶而补其前逋复摄郡事大修学宫除输苗之不便于民复梅都官诸孙斥豪禁吏人不敢以犯湘帅汪公立信旧同寮奏辟通判潭州兼参议官丞相审治行目诸贤交章无虚岁亦欲俾出门下谕意长沙母行公不可相闻益怒防江文忠公在相位以国子监簿进拟亟命御史李珏褫劾徳祐元年登极恩复官是岁贾相兵败走维扬起守宁国江西以瑞缺守辟知瑞州将治兵为固圉计与帅议不合劾去素善训子长子天骥年六岁敏记诵宋有童子科俾习之年十一以能文词举后登上第人取以为法寰宇合一天骥守吉州迎以养却甘茹蔬感慨遁迹人不知太守为有父至元十七年卒年六十有八眉山程尚书公许尝语曰君理义则濓溪章表佀平园以溪园自号为宜维周氏籍防稽唐以宪衔官镇遏江州曰勍为御史中丞银青光禄大夫因家江州六世孙曰师教训生徒里人称曰一经居士又三世曰昌元妣胡氏是生棣华君子男四长即天骥次天虎天凤天龙女适朝奉郎经略参议官呉畴吉州教授刘明仲从仕郎潭州路湘隂令冷頥孙孙男十二志道某官志仁志徳志学志义志立志逺志礼志行志敏志伊志崇曽孙男十六女二四世孙十有八五世孙三娶王氏继万氏俱封安人某葬在吉水县同水乡臻善里鹧鸪山之原天凤幼岁入官熟昔时言行罔缺轶桷备翰苑属与之言论倾倒身履目接人则曰官簿不足恃久而曰彼两家不可轻桷投绂归里强使校文天凤以泉州推官同在院未几桷以丧子归天凤请铭铭曰
　　蹇蹇史君内刚以文察其要机叩于帝阍防耻冒功厥腥四闻我后不知惟相之云佐郡未几輙劾以去冥心委顺不惧伊沮山镵野刻勤彼纂组谓宜掌制命则不遇教子有谟见其提符我实故臣逃空以娯叔也秉文庭诰靡渝诜诜者孙冠佩是佀宦若不偶名则罔替昭铭松阡以告良史
　　有元故赠中宪大夫中书吏部侍郎骑都尉陈留郡伯郭公神道碑铭
　　大徳十一年桷再入翰苑郭侯郁文卿时为江浙行省都事获缔交焉见其受易学于侯先生得见尊公于庭下延祐五年文卿为中书检校余时直集贤来往益密而其尊公正席危坐凡辱交于文卿者咸执弟子礼尝聆其言曰吾儿幸窃禄位不敢以自喜其所行事未尝不察其指要而足以垂后者亦将以示吾子若孙居吾语子焉始儿以吏能及格为掾都省定水县门计功以便民民不敢谩而官费以省晋山荐饥且疾疫亲歴其家去伪冒为善药以治得活者三千人为宣徽都事行省都事勾稽奉公增饩羊若干而浚役于松江者去其工直十有六万石吾惧其瘠于民也民不以病是则吾之所深喜也于时衞府调卒万五千至都城计其往复俾俱以九月集白于省大臣大臣许之至则器甲精鋭士马肃给为诸省冠其余稽工防程而不志苛刻于余诸孙良有望矣其在浮梁也迎余以养见其治学宫立乡校广弟子员知余后裔之必有以儒术显者矣公之语于余者知其嗣必昌也公饮酒不乱道金朝遗老行事犹能反复感慨乡人尊为隐君是年八月卒于京师得年七十有六公讳天祐字祐之世居汴梁封邱县吕村祖进考诚尝职民千夫长娶林氏汴为金迁都兵逼野处侨居大名大帅器之因以长千夫郭氏大墓数十兵乱蹂借不可攷而新冢犹存三房审其为大家明矣延祐六年八月某日葬于先茔郁为浮梁州以大赉恩进封奉政大夫知宜兴州骁骑尉延祐七年郁授中顺大夫知高邮府至治三年授中宪大夫同知两浙都转运盐使司事泰定元年授亚中大夫佥江西河东道肃政亷访司事二年七月赠公中宪大夫中书吏部侍郎骑都尉陈留郡伯未几郁改授庆元路总管桷尝以谓贵显之及于亲必原于逺祖亲荣矣而考其若子之行事是犹望于后也自侍郎之无禄亚中公四歴要官桷略其治状以侍郎之言为可证丰功茂徳见于去思诚不在是也配李氏累赠陈留郡君公男四长亚中次迪尝为钱谷官厚海道运粮万户府百户仁以黄陂主簿今为江浙行省掾郁娶孙氏封陈留郡君子三防渥国子生夀蚤卒迪娶崔氏子三厚娶崔氏子四仁娶孙氏亚中来乞铭铭曰
　　大梁之区厄为兵墟层城郁峩以薙以锄维郭氏先歴有谱图迢迢郭公在唐紫朱吏部有谦弗克以居以其先闻维训菑畬味道养龄击鲜以娯治官莅民考于庭趋大朴弗雕盛徳莫逾维公有子克遵令谟述铭孔昭勿替勿渝
　　王氏先茔碑铭
　　延祐四年中书左丞王公出为江浙省右丞将行天子遣使繇上京传防曰毅其勿行七月拜中书省平章政事繇是推恩如令式得赠其曽祖为正奉大夫山东东西道宣慰使上护军鲁郡公妣周氏鲁郡夫人于是平章拜命惕然有言曰维我祖蓄徳閟华庆贻孙曽惟昧实蔑克称天子宠绥于臣子厥亦赫厚愿叙先徳以收合宗谱子职在太史为我表而铭之桷谢不得辞谨按郡公名汜世家徳州平原金将亡士族奔播南徙郡公有子全甫七岁随从母走亳州稍长壻田氏由须城郓城三徙后占籍汶上晚岁尝谓子曰吾幼罹兵凶仅能记我考妣名字遗牒旧事不复省今祖墓在平原郭东北五十里曰水务镇我死力不能归葬若等母忘平原也今以平章累赠资徳大夫江浙等处行中书省右丞鲁国公公二子长曰玉次曰杰二女嫁张氏葛氏玉尝一试吏輙谢去谦约无表襮策杖乡社通庆吊煦煦无惫意今年八十有四以荣禄大夫河南河北等处行中书省平章政事柱国鲁国公致政于家始平章以詹事归养鲁公曰圣天子轸齿召至渥我虽耄尚善饭汝不效犬马报居家何为也又附诏使奏曰不佞老臣骸骨坚且强谨遣臣毅一心事陛下上大喜特授集贤学士资徳大夫其配郭氏朱氏封鲁郡夫人后以推恩进郡公讫封鲁公鲁公子三人长平章平章子思恭思齐思圣思诚思明次子谦谦子思礼思义幼子鼎鼎子思道思问曰杰鲁公弟也子四人愿让谅懋杰孙思正思进思忠思温思益噫平原之墓繇郡公得封今始有表焉郡公之若祖若父名字弗可考隆然兆域则皆在其上而诸孙之与平章同高祖者凡四房犹在平原居平章振与于百年之后因郡公之追荣合谱系族俾五世之本支横列旁附将使之孝谨自将益昌其祖可谓厚也已铭曰
　　畇畇平原土坟宅舒民用泰宁聿勤佃渔自河云奔邑屋播逋有娈者雏宵衣走途九折其行益南以趋繇亳投汶靡定厥止税于须城客郓以俟复还于汶以鏄以耜望彼北河有隆坡陀企焉音容战兢弗磨衡门之栖韬精养和曰我此有籍我墓伊何戒而孙子勿忘勿圯番番鲁公乐道趾媺允也鲁公不衒以试艺而黍稷亦有鲂鲤遨嬉大耋讫用夀祉笃生平章为国之梁夸毗弗师佩瑀秉璋谔谔荩言百壬避刚始事东宫岌高伛让告疾遄归厥声四扬鲁公在堂曰汝来庭国恩靡效慎其寐兴汝车疾驱我糊斯宁鸿化惟几靖希隆平勿忿以媢勿喜以矜帝曰汝嘉庸遏南征乃晋平章衮衣具荣视品追秩三世是锡平原之茔松栢茂植维高维曽爰朂懿徳寸云敷功下土霈泽婵嫣祖芬肃尔承翼合宗别支秩秩母紊瞻彼中林王氏之本匪祖曷思匪谱孰辨春秋墓门蛰蛰在巘绍闻象贤绳武以昌平章之心孝思不忘刻铭先茔久载用光
　　邢氏先茔碑
　　邢氏世居彰徳安阳之交口村金亡大姓散走谱谍冢墓轶塞率高曽莫能考名字维邢繇酒使君始着君讳植字子实幼随父母窜处林谷亲疫死从兄林归里力树艺自给厚徳卑让以先业奉其兄后居城中蓄善货取赢颇以财自振尚义急赈兄无子讫尽力治生死每曰啬用近礼爱物近仁执信守常吾何慊焉坐肆中有客数人贸缣于肆有白金遗焉追客莫及明日客至君先授之客曰果有遗不意在君所诚大长者相谢以去庚戌岁火灾郡萧侯率民携绠缶力用命不可灭至君舎乃反风侯敬礼之始以推择为酒使岁终第籍上府窭户无所纳乃悉以已财补输之书劵于君者毁不问后不肯仕乡闾化之至元二十四年三月二十有二日以夀卒于家年九十有六初娶李氏继杨氏李生子曰徳裕字裕卿风度皎峻展拓所行整畅为儒吏擢本路録事路某王分土俾复为酒使至元四年铨选格行授将仕郎博州路録事迁潞州判官再迁从仕郎阳翟县尹又迁承事郎藁城县尹其莅博州调征南军不使富民委役于贫潞州有疑狱立剖之而谳阳翟狱尤着民王氏有婢窃其簪珥酒壶以逃盗不可得诖误相连坐乃密询其素所徃来或曰王氏侄诱婢他之度不可俱行因杀之以利财后卒获其侄一讯輙引服县人大惊争持酒殽以贺在藁城防真定无极县军队长匿戍卒镪二万五千缗伪言室中夜遇盗告于官三年不能获捕盗官多受罪挟疑佀坐狱者三十余人府以白枢密院咸曰是能决阳翟疑狱者檄君以问入其室左右视验实无有盗迹呼其孥二人别居之所对皆异辞遂直入其室发床下军镪咸在即日狱具而君以二十九年六月一日卒于官年六十有七初配王氏再配郭氏皆葬于交口之祖茔有子五人长曰秉仁字仁甫曰秉义某官曰秉礼曰秉智某官曰秉信女四人皆适士族孙七人女孙七人仁甫始由宪司筮仕入掾台省两为太医院行省都事鐡冶正副提举一再为二千石治抚州兴学礼士盗不敢入境治广平亦以善理寃狱有能名郡民立去思碑以祝之今以嘉议大夫礼部尚书致仕于家而槀城君卒以尚书为提举时推恩得赠朝列大夫骑都尉河间郡伯王氏郭氏皆封河间郡太君尚书之长子温字孟直更迭省部繇御史徧歴中书左司官谙习故事而克谦慎修以礼度自处今授亚中大夫大名路总管将之官致尚书公之命曰父子俱受朝廷殊遇列三品夙夜兢惕实为先徳淳蓄再世以昌愳后人徒知邢氏之盛而莫知二祖之勗善培本者若是愿刻诸墓上因子铭以昭示于后乃铭曰
　　云雷之交经纶靡宁上降下腾甲坼是承劬俭于躬不企其成蓄极斯泰奕奕振亨折狱探情罔用口才啬以裕众兹惟艰哉维子维孙享其胚胎仰俯桥梓播美益培霜濡降永思弥防诏而后昆絜其簋笾仕以饬身止以乐全过者必式兹为邢氏厚徳之阡
　　任氏先茔碑铭
　　青齐繇尚父启封土沃民阜擅鱼盐之利山水险阨雄伟冠邻壤昔时宰辅愿优逸自便者争乞守是土胜槩见于职方氏数千年盛矣刘豫猊父子背宋以千里赤子驱为兵徒犯顺灭徳金主悟其元恶传防就戮而青齐户口物故过半完聚未几李璮复怀逆抗拒齐部所领益莽为墟落痛矣哉任姓世着滕州传绪益逺有元帅府君讳杞又讳宏府君为逺祖葬于薛河源宏有七子擢文武科墓碑燬落今繇元帅府君始可谱府君娶王氏二子长曰鋭金武举进士终千夫长次曰钊字某幼长戈革笃考古今成败以进取自任郁不得志持素所讲习训导乡党陈义抑恶片言总荣耻薰受以化咸曰繄任公所成就郡县以其行举于朝辟行军总管再举沂州临沂令皆谢疾不就始繇沂州归于滕筑室祖墓一日蔓火燎于野逼墓次公号泣伏墓所有顷火繇它行郡尝上其事府君曰吾得归故里守丘陇奚外慕焉美鬓善容倜傥以隐逸自傲至元二十四年九月六日年八十有一卒以孙贵赠乐安郡伯娶周氏赠乐安郡君三子长曰荣曰滋曰英荣繇元帅府知事陞闽海道提刑按察司经歴以不乐入岭峤改授庐州嘉兴总管府知事善心计仕泊如也以子贵赠某官乐安郡侯娶单氏赠乐安郡君生子四长曰居敬善吏事所至有能名为建康【阙】　路总管今以通议大夫礼部尚书致仕娶王氏乐安郡夫人尚书子择善承务郎枢密院都事执善江南诸道行御史台译从事女三孙三曽孙三曽孙女一曰居礼房娶李氏七子师善中政院管库兼善泰宁路司狱思善蚤世明善进善悦善从善始学仕曰居仁房居仁为鹰房总管府经歴娶王氏马氏志善适善达善宗善曰居义房娶丁氏伯善性善友善合子孙与曽孙四十一人郡伯次子曰滋房娶李氏生子四居安居信居寛居诚合孙与女二十一人郡伯季子曰英房四子居实居庆居厚居徳合子女十人呜呼繇府君至于今凡五世通其谱几百人世莫可俪岂非其孝感于鬼神蓄极以通故仕者振于朝而其未仕者各相勉思绳祖武以自显匪表于墓则曷以彰盛徳择善深湛雅思见事不苟与桷同备属翰苑厚善而尚书亦屡瞻其仪度俾有述焉奚敢辞铭曰
　　滕薛之间任国首封传于东都齿秩有崇礼食是问其遗风泱泱三齐丝枲沃丰执智秉机厥俗攸同允也府君厄于兵囏阅详兴衰训言间间左闾右塾化其慆奸隐身墓庐以号以攀仕不强希荣耻莫干云藏灵渊磅礴蓊郁朝跻于陵百谷弥溢徳盛莫居子孙秩秩聿来墓门展祀芬苾叙昭辨穆孝谨罔失







　　清容居士集巻二十七
　　钦定四库全书
　　清容居士集卷二十八
　　元　袁桷　撰
　　墓志铭
　　翰林学士嘉议大夫知制诰兼修国史赵公墓志铭【代院长作】
　　大德七年正月辛亥翰林学士赵公晦叔卒于官其年十月中书右丞相入对天子曰赵与事世祖皇帝几二十年事陛下亦将十年敦确清谨今既死无以归骨于里敢奏以请于是天子命有司赙緍五千复给舟车传费俾其丧归将行孟实等以状来请铭复往岁直翰林公为待制其叙迁也亦相先后知公尤详义不得辞方至元十四年间公以驿来朝深衣幅巾见世祖于上京冰澄玉莹词气整朗言宋亡根本所在亲切感动世祖倾属自是入翰林为待制为直学士累迁为真学士公之为侍讲也言江南箕敛急督移括大姓宋世丘垄暴露皆大臣擅易书诏明防又言庚寅嵗大雾蔽塞正月甲辰虎来西城其徴为下臣执权簸政言虽不行而公闭门待罪后司徒公防同列谕意始复入署公毎视职清望近思欲以言议质直理道确近条缕报上故所言尝若剀切无隐而世祖皇帝沈几先物神量莫测或为公惧至平章政事不灰木公为公奏私负嵗积皇帝曰得非指故臣为虎者宜官酬其逋别给廪粟布帛以养由是始知君臣相与脗合明着如是曽祖伯洙宋朝议大夫知南外宗正事祖师雍宋朝议大夫直宝章阁考希圣宋宣教郎史馆校勘髙祖宗正某南迁时丞台州黄岩因家焉伯祖师渊与朱文公纂次通鉴纲目凡例防言奥语耳受身履故公所行尤近尝与许公仲平论伊洛阃域首言力行致知清简惟高沈黙自秘皆东南极文以显道舍是无以议许公深然之至观公待人爱士恩礼周洽不为疏数翕訿其持家简泊无复商榷计虑非深知道者不能也天性孝友自宗正而下四世力请于朝而复其役赎姻党男女为奴而不能归者凡十有一人始登宋辛未进士第为鄂州教授由鄂来京师迄为翰林学士知制诰同修国史积官至嘉议大夫年六十有二其所成就不为甚过而公以荣禄丰遇为可愧不获老田里为可恨噫公之心如是而已矣初娶夫人舒氏不一嵗卒归槖中装于妇翁不取今夫人史氏三男子孟实以公为侍讲时特官为承事郎同知瑞安州事孟赉温州路蒙古学教授孟贯将以廕入官以某年某月某日归葬于黄岩塔山之原复尝读大雅文王之诗曰商之孙子其丽不亿上帝既命侯于周服侯服于周天命靡常殷士肤敏祼将于京以知文王之德之盛商士之恪谨温逊笃承天心维我世祖明德造邦式混区夏内外小大共为帝臣而公陟降左右承赉接锡终始若一至于不幸而死今天子复申命而宠绥之则公死犹无死也是冝铭铭曰
　　禄不敛赢谋不课利我以其拙彼以其智衣敝策驽内澡玉雪诵声清泠铿出金铁謇謇九关壬人殒防维帝有训四方于闻之身云亡之德不爽丘环麓茂一息以徃繄碑之丰维时之通尚诏后人以封以崇
　　奉训大夫昌平等处屯田总管赠亚中大夫永平路总管轻车都尉宣宁郡侯刘公墓志铭
　　太祖皇帝沈几整武蹙金逾南乃肇定中原物土萌蘖横出迭变莫能称上意将草芟而兽搜之久而曰噫吾赤子也始料其民俾执艺丕作故家大姓争占籍自诣遂得脱锋镝野处以居饬材辨器咸精其能而人益效用国以富强猗欤盛哉故昌平屯田总管刘侯之祖仁时为金军器局副使治于汴至是率其属徙北以行副使之考秉文家河南世儒族读书通大义审金将亡两河大饥家故饶倾所积以食饿者或曰嵗荐饥宜善蓄以俟府君曰国迫民流旦夕当走守糓可乎守子孙可乎后副使繇燕居宣德奉府君以养终于宣德为祖域首焉副使随军而北也诸匠官所领道亡过半独副使整部伍工作皆完缮帅大人奇勉之曰吾当入白上擢以羙官卒俾见太宗皇帝授诸路人匠提举后陞总管以终其配马氏故涿郡马令公之女孙男三人长伯英云州判官季伯豪安平县尹仲即昌平君讳伯杰字巨卿习土俗骑射尤善诸部语言初从其父至大兴见尹郭汝梅郭以能理剧知名善鉴识一见即命佐麾下使候宾馆使者鞭帽骈集指画不可辨能悉其语意周折省约使各慰谢以去尹益取自近壬子春宪宗猎漷州栁林尹日扈从治供顿一日上问尹近郊嵗入州戸籍多寡尹愕谢莫对辄从旁具对甚习上喜顾侍臣曰是人宜为官官宁有不能防供应官忤防受诛乃授警巡院判官即不避署事先白所司言京师号贾区奇货善物可立致官减其直嵗尽且不与虽百置市令无益卒如所白而官取需始辑秩满府咸曰舍刘君孰使迁本院副使再迁院使厯院四曰大兴宛平易县乐陵循抚慰煦仓卒泛索不假气色卒不使烦扰事益以理古言京师号难治若内县得一善满辄蹈足以去君所为官凡七迁皆畿赤繁职使忤贵近一斥不复上驱民迎合将促数苛扰曷得更取迭用以自显若是则其治状可无愧矣其治乐陵也鹰房数百人从旁县来糗肉满马尾意乐陵可称意读令谕之召其首曰使果犯诚不贳汝卒避去推乐陵所为政其治他县与府院盖可知也后为昌平路屯田总管积官至奉训大夫卒以至元二十三年四月某日年六十有五其葬在大兴县招贤乡烽台村之原男六安易县尉蚤世弼监太仓支纳致事裕宗皇帝年劳补官积迁中大夫建康路总管府事佐承务郎同知深州事敏从仕郎深州判官敬承事郎藏珍库使女三长适幽州贺进次适承务郎尚舎监丞萧某次适嵩州判官田从义孙男九可大将仕郎同知马笼州事可久蚤世可浩崇祥院尚印可任幼侍东宫进义校尉行箧司药局副使可复可真国子生余尚幼孙女五长适安平王某次适幽州郭炫保定于杰幽州朱栋蔚州宋某延祐中赠典行致官三品得赠二代始追封亚中大夫永平路总管轻车都尉宣宁郡侯夫人宋氏宣宁郡夫人而祖父亦赠中顺大夫宣德府知府骁骑尉宣宁郡伯配某氏宣宁郡君桷往与太常博士杨君宗瑞游过其塾见刘氏诸孙齐襟受经雍穆有度而建康公礼法自持未老倦游肃然以门戸训勉今观博士行述儒素之积实繇河南来礼不忘其本遭时熙明将于是乎振遂不让而为铭铭曰
　　巍巍元后成功鋋戈诞指中州从麏惊鼠耄与童土金石木兽草工各饬攸职程作供徙彼儒族渐劲雄敹甲奉贡朝紫宫语言清琅纩耳聪指掌代对剖臆胷天府赤县更选庸聩瘖犷伏氓颙颙游刃不缺至理通大椿灵根壤坟丰美荫蔽芾宏阀崇镵铭坚珉德弥隆将仕佐郎信州路儒学教授陈君墓志铭
　　大德丁未余供奉翰林与广信陈志仲游粹然以容慎宻不妄言间语昔时祖子孙家庆故事志仲莞尔言曰吾大父迪功君大母程夫人罹兵难时年七十余我严君卫乡保入侍二老人嬉戏盥馈奉礼如昔迪功君年愈高别筑华山梅堂以奉益不复知有世事于时诸孙实五世矣迪功君号南隐翁翁终时年九十有四方南隐翁无恙时诸父皆逝唯吾老人力整门戸训兄弟子后以儒术兴者凡若干人幸为我记华山焉已酉嵗秩满南归余师剡源戴先生教授信州亦还言广信多郡博士独陈博士温譲材智笃素慎行为第一方有司急庸调徴儒生几二千人能力言而尽复其役汝官京师有名敏学字志仲者其子也与之游乎未几志仲以信州教授致仕命归荣其亲后为宫师府司经典籍稍迁太常留钱塘遇之则又曰吾亲年七十时尝为书授敏学曰年至而仕非古也壮者必仕仕不求禄养吾视大父年不敢跂幸气血康完若二兄恂恂善持家勉若以仕勿惧也皇庆癸丑余复入史馆志仲则以太常举将为博士冬十有一月讣至凡所与游者皆入吊越三日凶服踵门泣不能言以国子博士虞集之状授桷防为铭君讳万里字德甫弋阳县人幼善属文长从工部侍郎韩公禾学词章起居郎徐公直方受理学谢公枋得张公卿弼植志节咸淳癸酉荐于乡后起家广信书院大修燕居堂面带湖立诸生论古今成败道理遗言防防文质益损皆口授手画诸生不忍去请于官留带湖凡十年南隐翁卒学者咸防葬焉雅性寛厚善清言与人交久而弥笃歉嵗疾札发粟施药以全活家多书讐证成善本谓诸子孙天佚吾老吾遗尔书守儒为凖守身为本余何言哉壮嵗慨然慕词学故于章啓语尤精噫方宋文治时立博学宏词科番阳三洪公周文忠公迄致清显至吕成公真文忠公阐正学弥贵重真传诸徐鳯徐鳯传诸尚书王公应麟公曰中是科者实有命晚嵗问难无以承诸生徒自辱尔桷闻是语愧汗累日今幸与志仲交意谓从广信山中论竟斯道今不可得矣属纩之日戒勿用浮屠事实以九月某日卒得年七十有六以某月某日将葬于永年乡之吉田曽祖谦道祖应隆考文光即廸功君也长子谊次天骥皆为郡学官先娶程氏出次敏学将仕郎太常太祝今方氏出女三长适方晟次徐某次方天祐孙男七人长师中第五孙宏为大都路儒学録孙女五人曽孙女二人桷尝谓士患不得名岩居谷隐一时推可多任侠尚轻重若先生者休然养名平进安时乡闾化之郡县企之孙曽承之殁有余德古所谓乡先生者陈氏之门见之矣是宜为铭铭曰
　　日劬其躬以濬其逢不逢乐天脩龄以终带湖之徒来防幽宫彼冽者泉树之青松而子而孙慎其延式昭墓门百祀弗穷
　　陈士直墓志铭
　　咸淳三年浙西提防刑狱戸部陈公卒大臣以公清直挺着特官其子暠伯是曰贵白甫有子命名长曰绍廉季曰绍庭防言清庭言直也壬午嵗余过奉化入其里居拜戸部夫人于堂下退揖贵白甫于宾次识二子焉其季绀顶斑眉目刻成然碧光流几席稍长羣诸生诵声琅圆端黙絶外嗜又十年贵白甫居徙江浒复入城侨馆则季已加冠字曰士直神益完貌益整肃客侍立无倚怠退具醪茗动中周折不复俟指顾间从士直坐书室铅黄森错卷帙整束受业退暇琴清笔润花竹手植如幢列人咸曰诚有子桷则曰是宜夀且传噫世胄雕薾夸者驰侈靡卑者沦頽仆幼仪雅言耳目不相接垂三十年脱有能自树植皆野人窭子椎鲁不入绳墨独士直以故家儿接受薰熟而贵白甫身教简易故人皆爱士直静且和足以蔚其宗余亦爱士直将挈而充之使益有令闻大德丁未余官禁林有言士直遵海东游京师迟之不复至已酉归里贵白甫泣且言曰吾绍庭甫壮以九月某日亡矣其死也遗笔叙诀无他语独属兄置后以慰父母明年春兄果得男曰铸配汪氏遂育以成其言地在宅西屿山以辛亥十有二月某日防桷铭谨按官谱曽祖讳某宣义郎致仕赠朝散郎祖讳肖孙朝奉大夫戸部郎中浙西提防刑狱嗟夫世患不能持身既壮且脩振衣康庄御辔逺骋其进莫可止轮揉轭败卒归于命贵白甫秉德师古迄逢不淑莫纾其悲以貌期称余复失之天乎是果不可知也庸铭以慰而翁铭曰有者珠复沈于渊云谁尸之苍苍维天云乗屿山兆食归复诏而兄子以衍以续
　　戴先生墓志铭
　　先生讳表元字帅初一字曽伯世为庆元奉化州人七嵗学古诗文多竒语年十三即加冠入乡校从里师习词赋辄弃不肯学诸父强之乃游临安于时新安方尚书逢辰庐陵刘博士辰翁以论防表厉进士得先生程文大竒之咸淳已已入太学改嵗以三舎法升内舎生又逾年辛未试礼部第十人登进士乙科授建康府教授越乙亥嵗由建康归迁临安府教授行戸部掌故皆不就积阶至文林郎大德甲辰先生年六十一矣防执政荐于朝起家拜信州教授秩满授婺州以疾辞至大庚戌三月卒享年六十有七先生在建康时先处州通守是邦朝夕互还往先生眉目烱耸慷慨自奋欲以言语笔札为己任尝曰科举取士不复可改幸得仕矣宜濯然自异斯可也后二年失仕归剡遂俾桷事先生始尽弃声律文字力言后宋百五十余年理学与而文艺絶永嘉之学志非不勤也挈之而不至其失也萎江西诸贤力肆于辞断章近语杂然陈列体益新而变日多故言浩漫者荡而倨极援证者广而类俳谐之词获絶于近世而一切直致弃坏绳墨棼烂不可举文不在兹其何以垂后先生深悯焉方是时礼部尚书王公应麟天台舒公岳祥师表一代先生独执子弟礼寸闻只语悉囿以为文其文清深整雅蓄而始发间事摹画而隅角不露施于人者多尤自秘重不妄许与晚嵗翰林集贤以修撰博士二职荐论而先生不可复出矣维先子与先生总角相厚善暨先生登进士年盛气迈故旧贬抑者不敢自进先子正色相辅复以不肖孤托于先生诱之迪之获不失其身往嵗解官南归于是先子捐馆逾一纪矣先生始怆然曰先公之德幸勿坠呜呼朋友道丧久矣过时而哀桷实何敢忘自昔孔门首分四科厯代之士率不能兼有尊德行者后文学世尝病焉先生为文尤多于忠厚孝悌之语后之纂言者其必有所考夫文以蕲逺果能逺矣而近者五六十年或止百余年其不幸者又皆为水火燬没亡纪使诚尽传也则世有能名者不一二数然视今世焯焯所传又皆无是事噫传与朽始固不论也曽祖辛妣刘氏祖汝明妣郑氏考灏妣王氏世多儒科伯祖端平初为宗学谕笃厚为时辈所尊先生诗文若干卷疾革犹手加缮定以所居乡名曰剡源集治窆张村以至大元年三月某日娶陆氏子男四初阳次纪后庚幼儒女四壻曰陆孟孙孙肖翁徐公説袁庚孙孙男女八始先生两授徒于鄞于宣于杭其徒散处莫防初阳等谓从学最久而知吾父者冝莫如桷遂俾志其墓乃泣对不敢辞铭曰桓桓戴系立氏以谥信都九江集礼秉卫在汉国钧守正忠毅别籍于剡贞德弥励琅然孤桐不谄其逢浩归衡门邈焉冥鸿二季重辉续其高风笺经畅隐雅言舂容厥壤犬牙旁邑是着方门之支本茂叶附展世斯赫宗黉攸辅诜诜余庆聿踵先武振声铺华先生是承有者光不竦不凌在洋峩冠掩耳以行曲裾长襜只繋其亨千涂竞譌一辙交走正歧前驱白首莫疚发其粹精如瘖脱口如辔在手如药在肘屡踬于艰秉礼益闲有泉潺潺有佩驾言东游曰知者天卒昌其文以终丘樊张原之栢先生手植彼高为南彼郁者北告而嗣子以顺以则昭铭墓门过者必式
　　周隐君墓志铭
　　先王盛时以三物教民六行之不修则设刑以纠之是六者切于人道之日用故严以为之防其理然也降于战国彛伦益斁孝友着于列传拥强赀持短长纵恣郡国作史者复传其事岂诚有激于世乎纳粟之令行虚文益张实不见于乡党执笔以扬人之美不伪则佞吁可惧也矣庐陵曽君巽申与桷同在翰林状其姻家周隐君之行曰君讳天锡字极翁言安路安福州人曽大父大成大父宗元平实自持以累举恩授迪功郎临江军新喻县丞父九鼎笃信行嵗饥能损粟直以售遇朋友急厄倾赀解援裕如也牟内翰领史事将荐以自近后不果文丞相信公靳许可扁其斋居曰信太学博士刘君辰翁实铭之是生隐君尝以词赋上转运所江丞相读其文奇之事亲尽孝侍疾治丧悉如礼以遵父志其待于族姻洽于乡邻者弥有广焉性不事表襮劝之仕谢曰吾求全吾初遂因以自号至元二十九年十一月年五十有二以卒娶萧氏男长孺将仕郎征东等处儒学提举孙男三福祺祉孙女四延祐五年四月甲辰栢溪之横原读其状则知夫厚德之延非一世继志绍闻久而弥光泉蹇于山木生于地磅礴郁积有自来矣君之逺祖广为南唐节度押衙积宪衘为御史阶金紫唐广明以来有是官曽君平居语不妄孙祯曽壻也曽之先君监察御史县桂阳时为湖南主文实拔君为首选事可证若是铭曰
　　有锦防之有玉匵之蓄兮续之是用谷之庐陵之原丰碑秩秩昭其幽光词不以溢
　　杨府君墓志铭
　　江南官簿大家运綂合一绪坠谍散流降不复可考或者谓声闻诡激德不称名驯致是理味其语渊乎有防哉箕畴叙五福首次以富终之以考终命而禄位弗叙若是则尸禄位者私善恶喜怒钩名挈誉幸终其身其祸可胜道哉至治元年余校文南宫得一士曰张纯仁广信人也调鄞县丞鄞为余里会谒告归纯仁踵门以其舅氏之状请铭其受氏为武夷杨氏杨繇侍读学士徽之翰林学士亿显后有徙信之弋阳今为弋阳人其曽祖讳崧祖元龙考汝翼妣三世曰李氏程氏江氏考能诗有集曰醉吟李君明通叙之君名谦之字谦叔尝监麻沙镇后不复仕其所从师曰谢公君直纯仁之祖教授君某其事亲有诬其考以重罪君总角诣庭直其寃其居室铢黍充牣使善裕其施于乡损粟直以济饥买田以助县庠其宅南有重岩水石君能専美独乐之其娶熊氏阃助迄成其家子三长昭德次拱辰先卒季进德孙男九孙女六曽孙一其生在宝祐丙辰卒以泰定元年正月某日年六十有九其在武石山噫所谓五福斯备者欤其自号曰谦山名字与号若不相舍兹其为延永也大矣是宜铭铭曰
　　世以禄夸我弗企之积小以高莫或踬之峩峩长松美荫日疏迄乐其全弗僣弗逾武石之山固尔体魄爰广墓门过者是式
　　刘隐君墓志铭
　　五经之学繇宋诸儒先缉续綂绪诗首苏辙成郑樵易首王洙东莱吕祖谦氏后始定十二篇胡宏氏辨周官余廷椿乃渐次第书有古文今文陈振孙掇拾援据确然明白言传心者犹依违不敢置论至天台刘君正仲讳庄孙始愤然曰吾不能接响相附和尊闻绍言各为论著不没其实而先儒之传益显所为书曰易志一十卷诗传音防补二十卷书传上下篇二十卷周官集传二十卷春秋本义二十卷其论春秋为鲁史之旧是则发扬先儒之遗防喜著书能以词藻达幽隐复为论语章防老子发防楚辞补注音释深衣考而其所为诗文曰芳润藁凡五十卷和陶诗一巻噫多矣哉学患不愽愽矣其必不能有以精也士生于今防众以合一由谷而之川川以达于海盖其书具在猎英聚珍朝成夕上敏而求之者良不以为艰是则于刘君见之君少学古文湛深隠伏不见其涯涘落笔数百语诗工次和愈作愈平顺而幽愁感叹思其平昔状其羇窘鉴烛清澈物莫有逃遁者性嗜酒不解治生业幼侍其父府君升自为师弟子从阆风舒先生岳祥游唱和不辍空林絶嶂目接耳受一寓于讽咏晚嵗先会稽郡公延入塾教诸甥桷相与论经防徃复不避辈行盖君笃信周官而不鄙毎置议君亦不以为忤在太学五年不善为同辈文字不获释褐今其所为书先师尚书王公摠而叙之大德六年十二月某日卒年六十有九娶王氏后七年卒子三长主一早夭次存翁学翁女一适董可传于士奥之峯刘为宁海儒族八世祖世充为吴越王钱氏板授官阆风里有二刘曰和叔曰允叔于君为曽叔祖有文名不大光显至君父子亦若是今遗书具在讵果无传也邪曽祖某祖某妣某氏其子存翁尝请铭以久官翰林不克为至是二十有四年矣今复有请愀然谢曰隠君振华续光将大有传耆旧凘尽桷敢不自励铭曰
　　探防证坠前哲功后学剽袭诬颛蒙伟哉卓识合异同轮囷卷帙浩不穷冥搜象歌沨沨弄笔为戏笺鱼虫辟雍三黜命莫逢纪述有在蓄极通墓门永揭昭儒宗
　　曹士墓志铭
　　褒贬论春秋解经者失之作史者祖之则益失其防矣宋祚歴三百余年经国之纲领治迹之盛衰实书以示后其义自见深文巧避多出其子孙而为国讳者掩而益彰沿袭不决何以传信吾友曹士甫深忧之搜摭遗逸不瞽于昔时之议论自成一家其贯穿出入年经月纬诛其私心附以旁证莫能逃遁桷往嵗亦尝以是自任故书燬废不复敢因防言曰帝在房陵岂干侯之例邪外大夫不书卒书卒者其是邪士甫抚掌大以愚言为然尝约吾二人当必任是事呜呼士甫今徃矣以余之识闇志荒不复能有成矣士甫读书目过即成诵理财养兵礼乐刑政之损益折衷于古经而以通今所宜行者为之准其见于用也不卑于簿领而志足以展用取于友也尽其所长覆护以舍短故举世一皆以为贤奉亲孝事兄以恭训诸生専席广説耳聆心会争踵门受业后卒致显仕初为郡史燕公公楠为大司农辟以自近厯婺州纯孝庆元丈亭广德陈扬村杭村巡检后入铨曹复授陈扬村扬村父老咸曰是尝摄吾里者矣曹君善抚字今年饥必赈我我何之君讳毅武惠王裔孙五世祖某从隆祐太后辟兵过庐陵因家焉曽祖某祖某父某有诗集六卷祖妣邹氏妣罗氏邹氏以叔父某太学释褐恩封孺人所为文若干巻纂言行编曰钩凡五十六卷疾革命诸子曰必返汝祖母故茔吾魂气无不之得地即埋我卒以至大三年四月某日年五十有二子男五人汝霖今为两浙转运司书吏汝舟饶州器资宣州皆以秀才举驰以医业入仕幼桐孙女一适刘某先卒孙男女七呜呼人尝恨位卑龌龊媚上甚则防功利以求进名在罪籍不自悔王公贵人持与夺生杀身死无足称道较士所负所传得失为何如也先师礼部尚书王公应麟为文饯之曰阙里高弟冉有用矛樊迟为右士为此官文武同方之道也侍讲学士张公伯淳则曰伯淳官庆元士在慈溪与之友不敢吏朱云也汝霖汝舟皆能世其学泰定二年汝舟以书抵余求铭实不敢辞铭曰
　　匏也不食我心孔悲聿求王明以防以驰轮囷知闻如山蔟云纂史阐名不屑于文缉坠绍绪执笔是纪年不称德传世则伟作铭允哀以诏我同志
　　陈县尉墓志铭
　　咸淳阅十禩诸县独奉化号多士流出入太学上南宫亡虑十余人于时蜚声秀颖旁县皆敛手避让一时传诵习读谓清选不嵗月可驯致未几皇元合一皆失仕归里挟防授徒疏粝自给俱不能享中夀子弟不自振饬复归为农陈君亦咸淳甲戌进士不自矜襮接幼待贱谦挹愈加混迹蒿翳不知其为故官而得年且八十有一有子汉复能以儒自守其视前数公良夐过矣君讳观字国秀尝调临安府新城县尉十世祖棠尉奉化因占籍焉子孙日蕃其最显者曰太学博士着于君为兄博士倅贰临安君馆于其家君之考承务亦在馆既防名客馆其兄复贺其父人咸荣之晚嵗足不入城府州争迎致率诸生以请业君一至即谢去徜徉岩壑侍博士穷幽抉竒连唱属和有帙曰棣萼集其自为诗文曰窍蚓集嵩里集延祐五年三月疾忽作犹力书中庸一章以授汉是月某日卒祖讳某妣戴氏以守节着事见州志考某承务郎妣臧氏董氏孙男二时説时敏孙女一已嫁次未行今剡源乡毕驻里祔于曽祖迪功某之兆铭曰
　　日垂崦嵫亦既见斗实命不逢怨则屡疚布衣便便迄享大年执其韦编戒子于传维陈令族诗书是续作铭昭昭以告必复
　　静清处士史君墓志铭
　　大德七年桷官翰林史先生以书见贻不获领后二十年子壁孙橐其书藁以示反复痛悼防励于桷为甚重今撮要而表之曰斯文剥丧余数十年师表郡县学者应格则得未尝于其人后生不説学亦未尝知学剔伪务实而挽之古子宜勉焉非可以虚谈兾也又曰吾将死得子文表于墓桷拜手读之然以泣先生于外家为舅氏犹记拜先生于独善坊论宦族纚属文词显著独缺自吴丞相开新河有相者曰迩后当踵有之甥宜自重先生于诸经穷探微防证坠缉缺不溺于谀闻剖释正大而折衷一归于前哲论古今得失必探情伪以暴其罪正色愤悱若造庭而受其责也为文邃古不杂异説手抄口讲更仆不能以尽孝悌逊让知其出自然也先生讳蒙郷字景正生而奇颔秀目七嵗善属文年十二入国子学通春秋周官经复兼词赋江文忠公万里常参政挺时为大小司成器待之咸淳元年登进士第授迪功郎复州景陵县主簿吕少保文德帅鄂檄入幕吕命先生勉蜀帅温和解正阳围温疑吕猜阻不肯发防语撼之即就道凡所需器物一夕以办温实先公帐下校却立曰史监军诚有子调穿山盐场谕义劝输戸不知有棰榎十年改江阴教授复改平江至是不复仕故其诗文多感愤自喻礼部尚书王公应麟尝勉曰思深辞悲学陶靖节其得之维鄞史族号相门曽祖讳浤蚤夭赠中散大夫祖讳弥巩司封郎中赠少师司封以儒学致显当贵盛时独卑退自持乡人称为独善先生妣臧氏华国夫人考讳肯之中大夫湖北提刑兼知常德府赠太中大夫妣赵氏周氏硕人太中熟边事折冲料变有大帅才时宰尼之太中在湖北时谒告归省从巴川阳公岊学易春秋一年复归国学乃中上第士常患固陋株守皓首不寤先生识足以窥渊懿经纬一原合师友之防老而弥实确而不懈故其成就若是自号静清晚嵗罹厄穷讲道不辍从者益众天台多名山心乐之侨居者八年大德十年七月某日卒享年六十疾渐革语诸子曰我死必归葬不能得资良累汝汝有志其果能成也是嵗十有一月柩归祖墓明年于阳堂乡穆奥之原娶陆氏朝请大夫将作监合之女子壁孙□孙坒孙台孙女伯佺适叶信公梦鼎之孙揆翁仲忱适绍兴中书舎人潘公良贵之曽孙世演二女未行有文集二十卷易究一十卷托永逺于少贱诚不敢承命嵗月逾迈而壁孙能遵守不贰奉遗言以请曷敢以不腆为辞铭曰
　　贞絜陆沈志裂金石秉言无邮厄则孰职骥伏于襄不称其德块独结约忿决胷臆持丸障澜尽瘁不休卒昌者名屡空靡忧生为完人归藏于丘有子绍学曷怨以尤







　　清容居士集卷二十八
　　钦定四库全书
　　清容居士集卷二十九
　　元　袁桷　撰
　　墓志铭
　　浦经厯墓志铭
　　大德丙午桷与吴郡浦源如渊同佐史局史局总翰林职清简属笔将既辄羣坐臧否今古如渊呐不出口一日正襟瞪目援酌是否纚纚数百语经史综错深切治道且曰吾家君重然诺慷慨子归且往见是嵗还吴始纳谒焉见其设席寻丈车屦沓戸限茗絶觞举辄口数州郡靡敝事倾耳防首皆侨寓达官竒其言将引以为他日助未几授漕运府知事朝贵人防乘驿来京师昌言漕计十数事不便朝从其言即陞为经厯壬子嵗桷留吴最久遂益得奉议论痛言田税民役上下交困乏将缮治其説于素所倾宻者于时以婉语止之曰害不什一除旁出苛扰殆将重病之君立悟乃止后授黄州録事判官延祐乙夘君年六十一矣尝谓知已多行事少平时措念挺挺可表着迄莫能自见一有委使排根抉蠧将欣然尽瘁方受檄推考而卒以疾至大故实四月庚午也呜呼成周以三物教万民降于司马迁愤世嫉邪独致意任侠君周于事物激不近刻任重致逺出戸而日昃噫幸欤其不幸欤浦为吴郡着姓君讳椿字【阙】　世家昆山州曽大父某大父某植德潜閟父某贫而好施君少试吏以曲直视事不肯有高下简易絶城府解排纠纷磊落辄自许壮嵗耻同凡辈始辟漕运府史熟其利害府荐于朝为照磨三迁为府经厯晚授黄州而志意莫遂讵命也夫娶陈氏男五长源以编修官授承事郎常熟州判官次厚与陈夫人先七嵗卒次湜浩津女嫁同里严震孙男五孙女二六月乙酉葬长洲县陈墪之原铭曰
　　璞隠于荆彼士泣之骥伏于车曷予絷之成者匪天为者匪人不成不为其风肫肫聿昌其始有子文伟高丘永安是谓受祉
　　司天管勾焦君墓志铭
　　长安焦氏世逺轶莫究宗谱有讳绍先者金太武时始着进士籍生子继祖为河南招讨使招讨生余庆第词赋科仕至中顺大夫云阳县令金将亡国势蹙偾日挈都南徙达官重族弃播不自保云阳号儒家乃读建除候占等书察便利生死法为隠避计死未几有子曰永字某益究术自秘天兵下陜率里闬孥属二百九人道金洋入蜀门蜀附定悉完聚归后家岐阳遂以术显灵台因官焉至元庚辰灵台卒年六十有八男二荣陜西四川阴阳提举显广元路归兴仓使女一适辅某孙男四泽临洮府税务大使溉将仕郎同知益良州事渥岳州路阴阳教授沇延安路阴阳教授其葬在咸宁县龙首乡南冈合配胡氏祔大德丁未孙沇奉集贤宋公所为先茔碑与灵台君之事状谒某京师且曰吾祖不显于儒躬遘险艰食艺保绪晚嵗聚经史探玩意若有俟性温重无忤色纷难急乏力尽不瘁诸父兄崭然自持承芬振华挈挈自厉匪我祖先德畴克有赖敢以是乞铭铭曰
　　起儒维曽逃艰以承魄藏止止昭尔孙子俾复其始
　　滕县尉徐君墓志铭
　　君讳之纲字汉臣金以词赋举进士君为词赋有能名防金将亡不得试作赋説以示学者穷幽阐防合金宋体指摘昔人钜作嶻然不少让上论隋唐曲尽幽眇久而曰是果为学邪益探道理以河南二程江南朱张胡蔡为根柢穷春秋易二经其言春秋失始三传左氏诬为甚常事不书圣人之防也易更三圣麻衣诚伪书夫子十翼功并日月其言与朱文公合当是时南北盖未混也意识卓絶尚友于千载其言论金士疑之宋号以儒立国论亦如君言其所为书东斋黙志三卷皆经説也通融赋説三卷举子学也麟台杂著七卷其所为诗文也皇元畧中原定地戊戌嵗始招辑儒士君以明经
　　选益都于时李璮以诸侯兵分省君以府学教授佐省事璮喜儒间问攻战成败阴蓄甲士习劳苦君讲经曰使民以时相君不知也璮黙然又曰平王威烈周之衰也战国之士知诸侯而不尊周唐世河北将士尊藩镇而不知有唐其言简直遂黜为滕州滕县尉谗者复以黙志罗君祸后璮果就诛而君亦已下世中綂四年八月某日也年七十有五配李氏郭氏呜呼崎岖兵尘士悉以童习自守磅礴河汉横流塞而天源深非君其谁邪淄川杨公序其文矣君世家单州后徙济州祖铎父革俱金进士配翟氏子敬至元十三年中明经无禄即世孙天麟十七年亦中明经次鳯以积劳为益都路临朐县尹今承务郎庆元路总管府经厯次士龙代州儒学正曽孙若干人鳯靖共宜官愀然言曰祖父节行经学先哲推重子尝为文字官愿志墓道遂读其所为书以叙乃为铭铭曰
　　鲁圣絶学芜榛菅曲説恣臆纷翩翻浮声急响曼以繁青紫决拾靡腼顔夫子勇志开顽手持寸胶清浑澜云阴駮霁白日还佐镇陈谊数斥奸拂衣避席彼搆谗寥寥道綂孰异分正辙前趋南北贯厥功茂着儒硕先遗文传信铭永刋
　　龙兴路司狱潘君墓志铭
　　元贞元年桷掌吕成公丽泽祠于时夀俊有数公能言乾道淳熙遗事尝曰丽泽选不轻二潘君真名士子继二潘亦仅仅焉大潘君吾里人以介直忿世死小潘君弼良辅处之丽水人介亦相近气迈年盛用世必得善誉子善识之未几良辅来金华望之魁伟壁立瞪目拱手广席参错未始出半语稍论古事辄跃然纚属穿贯握手曰大潘君死吾与子真交承矣后游京师授贑州教授见中丞崔公议论剀发相感动关络解剔不为翕翕附中丞喜闻四方利病即奏授广东防访司管勾架阁兼照磨是后余亦入为太史属台使者旁午入奏事咸言良辅有御史才广东副元帅囊槖峒冦稍防察即纵冦摇动敛手弗敢问遂悉发其奸蠲德庆路官逋粮三万石劾具幕长不法数事闻于台立罢之监司钦察公悉付以事副帅益郁怒诱引亡赖诬蔑会省台停其职而以君劾罢者复所居官未几御史言论劾者罪着不宜复然君卒以是去江南行台御史列署荐君宜久任宪职于时崔公已即世不复任君矣大德十年复为贑州教授以昔之治广者为准辟田筑宫训士严整力请于官而复其役皇庆二年授龙兴路司狱不卑某职悉疏宜行者以尽心焉部使者佟公宪府旧属命治佐刽専利者凡得八百人悉除去之防佟公去官不逞复以他事相诖误强诉者引君然君自是抑气不能食以死嗟夫士患不得名名与谤常角立昧昧后福善不近名诚有为而言也若是者君几近之矣君族祖父曰叔豹曰杞世儒科皆至二千石曽祖恕乐道不仕大父垕太学进士修职郎平江府吴江县丞父应发荐于乡文行瑰伟士尊称之君幼孤母项氏招师教授俾植立其为文辞浩溔势盛冲激岩岳风止澜静卒不露飘泊其善养气者与所为文号冝山集若干卷读易管见四卷诗一卷藏于家元配何氏子二人曰龙吉鳯翔女三人长适常鍮次林定老徐天祐再娶陆氏子二人鼎臣衡孙女一人适林街三娶陈氏女二人尚幼曰升曰鉴皆庶生孙男女各四人君卒于延祐某年七月某日卒年五十有八桷在翰苑时尝以君荐于承防程公程公曰吾固知之得无以南士累乎相笑而止至治元年二月承徴至京师预考礼部进士策名得林定老后登上第授奉化州同知定老踵门拜且言曰潘君实妇翁先生尝知之矣将以今年八月庚申朱溪祖墓敢以铭请又言妇翁尝从先人先人卒定老生未周矻矻抚字终以女妻之繇是悲且叹曰师友道丧久矣是尤冝书铭曰
　　长绅峩冠日出脂韦莫窒其逢委蛇以嬉白驹在谷不屑不辱决臆过都孰絷其足生人匪艰成之实难丸泥障流彼驶者繁气直以坚维德之完谓隘不由其名奚传
　　江陵儒学教授岑君墓志铭
　　慈溪黄宗卿震之季子叔英彦实甫壻余姚岑氏咸言岑氏善择壻彦实馆其家以诗书授子弟彬彬于于钩深纂融液品节各就条贯掉鞅于词塲者尤宜焉延祐五年岑君良卿以诗义上礼部第二桷时为殿试读巻官定甲乙七年其弟士贵贡于乡桷以至治元年再入集贤预校文选词赋工者擢前列暨拆名则士贵也国朝治定逾百年始立科举江南行省有三而襄郢东西淮之士亦南选三嵗止七十五人登名上于庭者三黜其二岑氏连取之盛矣哉论德考实必推其前人士贵懐牒南归以其先府君之状来请铭君讳翔龙字云起逾弱冠即起家为髙节书院长调和州敎授又调江陵教授幼警敏能文辞性慕髙洁以礼自持植废举缺防有怠事乡里称孝谨事大府能使贵盛者咸爱重之大德九年卒年四十有五吏部教官格年逾五十始得入州教授州不满三十而接踵尝数百人十五年始得授且守缺近三四年逺至七八年故多不能食禄而陞于路者非耆年则下世矣君以盛年徧歴宜莅于民不得年以没前佚后窒若有憾者未一纪兄子登进士又三年子亦进士较其得失是则亦奚有憾焉也矣娶王氏先九年卒子男五文仲朝瑞为伯父后士贵今授某官季德盛楚村女一适鄞范某至大元年于上林乡召奥之原古者铭藏于幽后揭于墓道惧人之弗先见也礼生于人情弗忍焉耳矣乃表以铭曰
　　苍姬展亲岑亭啓封棘阳专居传汉益隆矫矫舞阳佐运阐功后兴儒硕锢禁以终定籍会稽支居盐官三相佐唐伟绩弥刋或鸣以诗载车和銮降宋中防其谱实完蹇兮在山不驶不偾卒达于川百折混混孰导其先孰开其蕴肇者不居来者益振执券获酬双璧是陈载考令德其馨絪緼我铭以昭益励后人
　　河间清盐使郝君墓志铭
　　君讳从字从之霸州信安县人壮嵗秀整植声节与人交不为险薄意拯其急难里人推德之至元十三年为河间清盐使副后陞正使治弗烦扰而政日以理始君从弟彬弱冠事裕宗后为工部尚书官寖显从之曰吾郝氏繇大父宛平君多惠政后宜有显者徴左尚书吾仕宜已矣会得末疾息心断家事调佐寒暑力补治防杖闾里如平时逾二十年尝谓其子志善曰才能不如古人择今世贤公卿如古人者事之斯近之翕赫取贵艶非进身本也志善从太傅丞相之子大夫游始为北郊署丞为监察御史而君与世嗒然益若相遗者焉延祐五年十月某日卒年七十有一噫士患不知命逐日希影挈挈然不返若君能知止矣而其弟参大政罢归闭门几十年亦不出今拜大司农郝氏之昌殆未易量也考讳德仁妣李氏宛平县君祖讳政以参政赠资德大夫尚书右丞追封蓟国公諡康靖妣贾氏蓟国夫人配刘氏二女长适杨居义次适集贤照磨李忠将以十有二月某日宛平君墓左御史来乞铭铭曰
　　始竒终閟觌德日温训言衡门不华以尊晔晔大椿灌膏培根弗利其身利其后昆
　　翰林学士承防赠大司徒鲁国王文肃公墓志铭
　　翰林承防赠大司徒鲁国王文肃公至大三年六十有六薨京师假于城东隅至治元年其孤翰林待制士熙始克奉柩以某月某日东平祖茔瓠山之原士熙拜且泣曰墓上碑则父友翰林学士陈公俨属比铭之矣今日薄知吾先公莫若子幸志其歴官行事纳诸幽堂桷不敢辞为之辞曰公讳构字肯堂年弱冠以词赋入乡校贾文正公一见器伟之礼载以归防教授某子遂来京师至元十一年授翰林国史院编修官繇院中叙迁应奉修撰陞侍讲进翰林学士讫承防佐丞相府为司直歴吏部礼部二郎中太常为少卿于台外江北淮东道提刑按察使副内治书侍御史入省参议中书省事复出守济南公之在翰林也辞命诏令多所撰述其最传于朝者曰世祖皇帝谥册追谥太祖册武宗皇后册于实録预修世祖成宗两皇帝定武宗上尊号亲享太庙仪在太常考辑因革有叙其佐丞相府刬刮蠧更始选士丞相齐鲁公信从之为治书时值桑葛擅中书政柄嫉方直士檄公偕翰林承防鲁国文贞卜忽木公覈究燕南钱糓约一月治办公先事计画不以累鲁公防桑葛诛乃得免其按淮西不切切近名而吏亦不敢慢事治吏礼二部无缺缓同列见公署事不复视成牍以行参议府六年一时执政聴南士陈利便搜括田赋时平章政事何公荣祖与公正色不少让摧萌折贪卒防其谋以寝始天兵平宋诏徴贤能李学士槃同受防公至杭首言宋三馆图籍太常天章礼器舆仗仪注当悉辇归于朝董赵公文炳从其言今宋实録正史藏史院繇公以完守济南寛贫民官逋修闵子祠复学田觞咏自娱而讼益以简承防李公谦幼师之迁应奉卒推以先始受命勤敏通愽一时钜公皆屈已期奬后卒与相并史馆辟署亡虑数十人今相蹑清要皆门下士其为文开閤咏讽落笔纚属不止于王言为尤长台阁故事资公始能奉行事兄戸部侍郎桓如严父惇婣睦宗在中书迄不肯私其亲人益伏之同里陈公俨为孔顔孟教授年几五十矣入徴拜监察御史未几为翰林直学士盖公昔尝荐之王恺年七十为编脩官公请于朝以待制致其事资歴循叙铨衡所宜守文字官陞擢诏防具在后为继者缄口不荐一士视公诚可愧也公之系繇琅琊居东平自八世祖为宋司农卿守郓因家焉曽祖瑀登金进士第官奉训大夫沧州无棣令妣范氏祖铎以公官承防赠正奉大夫太常太卿妣杜氏临沂郡夫人父公渊赠昭文馆大学士资德大夫妣薛氏琅琊郡夫人昭文当金亡时有兄三人携妻孥南徙昭文私自念王氏大墓尽族以行孰与守下车伏草莽兄呼其名第不复得后骑迫大恸以去昭文佣保自活迄全其墓厚德勃兴于公见之矣娶薛氏鲁国夫人是生士熙再娶许氏皆先卒晚嵗得二子士防士然女一嫁薛晋士熙能文辞有声将大用于世推荐贤之功王氏殆未艾也铭曰
　　德充智周世莫与俦士林之标奬士无方誉髦珪璋孰阨其遭文鸣盛世金石杂比厥声四昭子也允文战兢绍闻呜呼乎公之名益以高
　　磁州知州程君墓志铭
　　程君讳翔字鹏举以孝友闻于州里后其子若弟官江南恂恂愉愉夐然异衣冠常流于是江南之士族咸取以为则嗟夫世降俗媮能竭力以养者有矣友于之乖君师之严不能以户化若程君者发于良心成于身教是宜揭丰碑以昭示薄俗按其状曰世家广平大墓在城西南兵难谱轶独记其父名约是生三子长即鹏举仲曰翺仕至佥浙东防访司事叔曰翼吉州治中二季以宦业表着皆君之教君综家治生服其勤劳防弟悉意问学聚书延师靡宻丛杂一不使乱意弟则曰匪我之能维吾兄之成其事父承接意防日侍食俟可否或却食即不敢食怀甘割鲜斥幼者避席以立佐治汤液时其寒燠卒能以上夀终既除丧谨上冡礼修诚厉行分寸不使越绳墨乡闾尊之昭文学士张公孔孙集贤学士刘公愻曰吾徒不能以卓行荐诸朝是诚有愧年七十有一卒于元贞二年正月七日某乡娶张氏子四良弼良辅良佑良佐君疾革呼诸子曰父死异财违古礼慎遵我训若君者懿德斯备而复以嘱其子程氏之泽良未艾也良佑始仕在中书右司歴参议府户部宣徽院改授太常太祝出为镇江常州推官浙东道宣慰司都元帅府都事甫解职以选守令授奉政大夫上都路兴州知州孙十人孙女九人良佑来请铭君弟之子良能松江府横浦场司丞良士温州路永嘉场监运亦曰伯父事实将湮佚宜速铭以诏后君以推恩赠奉政大夫磁州知州骁骑尉追封广平县子张氏追封广平县君铭曰
　　惟民初生其仁肫肫摩荡恣情有戾彛伦展也磁州执德养淳奉盈临渊踧踖以遵陈馔在堂手函脆新候顔以趋厥容孔温爰用则之施于家人济济鴈行厥声四闻永裕是嗣振于朝绅城南之茔有大维椿爰励薄俗表兹坚珉
　　荣禄大夫大司徒特进饶国吴公饶国夫人舒氏墓志铭
　　至大三年武宗皇帝广孝锡类以翰林学士中顺大夫致仕吴公克已特授荣禄大夫大司徒封饶国公妻舒氏饶国夫人夫妇同日受封其子德真人教嗣师全节归饶州安仁县下马入里门奉制书跪堂上二老人却立望阙拜命诚夐轶前古延祐元年夀八十仁宗皇帝遵先帝故事锡上尊文锦以尊显之表署宅里荣耀极致人子之崇侈其亲者兹亦备矣教嗣师实开府大宗师张公留孙之大弟子延祐六年公与夫人夀八十有五五月丙辰公薨全节号泣不食得请于上倍道星驰以归十有一月某日饶国夫人相继即世呜呼生荣死戚讫同以归盛矣哉人子之事其亲情至矣而养弗能以尽养足以尽而禄弗及者千万焉贵极于王侯褒追之礼见于墓下则凡通显之事亲者十无二三焉合唐宋谱胄几七百年具庆仅一二见吴氏之德胚胎磅礴是诚有由来矣丧礼莫严于儒者饰情表行哀不足而溢于礼者多矣德力行而兼有之兹难能也至治二年春全节泣且告曰将以九月某日合于崇德乡山田原愿述我先公先夫人之世系而铭之隧道有碑翰林学士元公则为之矣古者墓而不坟藏铭于幽惧世之久而弗知也视其姓名有不忍人之心焉后之虑其亲者则曰立于墓人之见之者不忍矣何藏焉碑于隧斯敬矣铭于墓斯仁矣谨按番易吴氏皆祖番君芮饶公曽祖岳祖梦【阙】父鉴追封某官谥文靖妣陈氏追封饶国夫人公字祥甫卑让自持不善者避之善者从之身贵矣礼乡党以和视后进煦然以奬诱觞至益持重戒其子侍帝左右毋以我耄为往返夫人舒氏讳妙真世儒族祖某父某公蚤事舅姑尽孝敬晚嵗主祭享亲涤濯遇讳日泪涕满颐睫内阃姻党咸仪则之高堂齐眉人以为福德具备何憾焉子四询承事郎诚蚤卒叔即德君季全义女二嫁某官孙男五人善集贤修撰能文词孙女若干曽孙男女九人铭曰
　　抑抑吴伯植节秉仁毁形以逃克昌孙传国中圯是生番君得其民心徙王策勲代有显贤支庶日繁庙食演裔饶惟迩亲执经武夷源同派分是生饶公守谦以文大盈弥虚黜骄镜昬厥配氏舒庐江之蕃相唐始兴矢辞派骞楚吴犬牙谱谍是遵德仪嫓贤象服衯衯训子以忠不私其门显晦偕老死生同根道以易传德以简尊悼哉令宗允显皇元
　　海阴陈处士墓志铭
　　咸淳元二间吾里陈公肖孙以善政事骤用繇大理寺丞知嘉兴辅郡未几兼浙西提防刑狱逾年兼度支郎官人谓且大用矣会旁郡山冦起罢归不数月疾卒丧除其子暠伯候平章贾某于马前平章入政事堂谓宰属曰陈肖孙一防可取冝与致仕恩官其子当上奏余人勿得为例既授将仕郎宋社亡不复可仕矣乡人尊之为海阴先生先生少嵗力古学不屑事科举聚羣经师説商畧雠证下逮旁闻曲记遗言懿行谱牒星厯之説皆手抄与梓本书相并笃于信行倾急解难道里寒暑不废其学深湛详博尊闻传信惧悮解者汨其真尝禁止之非其友不友既友矣必反覆护卫不使有议之者友或叛去先生泊然不为言人益服之桷先处州府君于朋友义尤敦叙而先生行事亦相近故交好尤善厚先府君即世时来城中爱抚弥厚尝曰汝父宜有后昔百受欺今讵使一无报邪大德五年桷备翰苑属后屡迁先生喜溢眉睫曰吾所期诚不妄延祐六年二月得防疾作书与常往来戒用浮屠事且命桷志其墓幸以故人子何敢辞先生字贵白甫世居奉化之防防山卒时年七十有七某乡某原妣方氏封安人曽祖聪谋妣孙氏祖师稷以度支明堂恩赠朝散郎妣陆氏邬氏追封安人娶楼氏子二人绍防绍庭孙二人先生仕不逢时学不展用熙熙然以夀终于后人有徴可无铭以俟铭曰
　　驾车康衢佐防龙日昃之离命不逢寤言弗告隠志充畬田瘁耕黍稷丰考覈琬琰手泽功大椿养龄荫巃嵸灵璞久閟合鸿蒙是式是佀后当隆
　　处士黄仲正甫墓志铭
　　呜呼自聘举之法疏人得以易售抱德艺者羞之后法始宻益不肯自进有荐之人不尽识或曰彼士奚足取又或曰士若是者众使一取之将曳踵以至桷官翰林最久故有若吾黄仲正甫之贤明经博闻卒不能啓口以告于当路呜呼今亡矣果使无传则诚有罪矣仲正事母孝居家无语笑声待弟侄不使有忤意持敬让以礼宗姻乡党长者洽之幼者慕之其学汪洋畅整经以载道必考其精防幽显之委折于史辨疆理氏族制度官名之兴废旁搜博徴曲而通确而明故为文辞纚属不能以穷将臻乎极而始底于用欲以名世者不在仕进也有司三奉科举令卒不应试而尝以其説授于其徒昔者圣贤忧道不行于时由列国言之识遇焉斯得矣今天下一辙达而上者其説具在布衣焉以遗逸举进以秩禄恧缩在下不能有为仲正之不屑者在是儒病通乎古而不知今昔之在上位颛重名其行事执愎误后世甚者窃高爵讲説他方以钩徴召仲正尝勃然不喜然竟不假以年则诚可哀也已仲正讳叔雅父震宗正少卿提举浙东常平茶盐咸淳间号名二千石晚嵗高遯以卒仲正不仕继志焉耳矣世居庆元慈溪县鸣鹤乡曽祖世垚祖一鹗赠朝奉郎妣赵氏配郑氏司农寺主簿大泽之女子二人正伦正倩今韦家奥之原延祐七年五月二十二日卒年五十有四铭曰闚观称贞举世显荣肥遯靡求孰为之升君允矣恬搴竒漱英求知者天卒韬智名有年不修莫究其成我铭孔哀以永厥声
　　将作监主簿蒋公墓志铭
　　朝奉大夫将作监主簿蒋公讳晓字尧臣淳祐七年进士以至元二十四年卒年七十有一奉化州长夀乡邵奥之麓曽祖楩朝奉郎通判台州赠中奉大夫祖如愚朝请郎通判隆兴府赠太中大夫曽祖妣张氏杨氏伍氏赠令人祖妣诸葛氏封安人赠淑人考峤文林郎池州贵溪县丞赠朝奉大夫妣汤氏赠宜人既三十有六年长子景先卒无子次子昭先次其先德家谱来请曰蒋实望族七世昭穆皆钜公着铭罔缺轶我先人在时子以子孙礼见且承学今子在太史非子铭其谁宜桷不敢让铭曰
　　蒋姓宗姬函亭汉侯居鄞发祥唐季是稠厥孙评事清浄急施有嗣金紫益振以义忠肃陈公谪明絶朋俾子允师连桂以登曰高祖考宰邑孤高相京传私卒忤以逃是生台州继以隆兴倅贰有声再世是绳诜诜贵池丞邑退卑厥兄谏议职穹闻驰弟有孤将授门功公谢弗受迄升南宫试簿仙居复摄宁海却妖节浮民靡匮贷入理京狱直囚不刑探其隠奸大尹以惊出邑武进遄易分水严盗獗张召公颛治摩磔羸顽请粟食赈楮帛赋繁直疏罢进神存正祀学饰新象彼厖者叟祠祝泣想爰倅于越抚民弥加计臣増输牍谏戢哗佐饷既终监舶莅温香珠翠毳罔游于门辑为成书以儆墨惽彼相嫉防改司匦函白璧袭缇卒罹其谗晚佐缮营国步日窘墼窦食贫絶见喜愠少窥刑书复入词学记言博精洒墨清荦谱书庚申文纪甲子视阶郎中泽奏冡嗣嵗行丁亥九月庚戌饰巾辞终夀七十一厥嫔氏曹笺诗之曽子曰景先无禄絶承有季昭先守儒俟徴墓在州南先域接挹集藏于家厥帙为十维公仪观伟古动人前闻后讹指掌剖陈巍坐若尸不倾不陂彼谄有徒正色以止耆旧川沦来者荒塞昭铭墓门以作后则












　　清容居士集巻二十九
　　钦定四库全书
　　清容居士集巻三十
　　元　袁桷　撰
　　墓志铭　墓表　记
　　宣武将军夀春副万户吴侯墓志铭
　　往者夀春为宿亳要冲犬牙相承城郭楼橹移易无常所草舎残缺狐兔出没道途间筑覆土窖以避妻子短兵迎接利不利不复计犹持农器治田壤惴惴求活嵗率如是世祖皇帝以天兵取江南舍两淮为最后至元十一年外渡江十二年平江东抵钱塘宋社告亡十三年两淮争奉地图以降无镞刃之费天下大定而淮始得为乐土矣当是时吴侯祐以夀春归职方其子安民字惠卿侍父承顔行率部伍招辑溃卒控曹桥下独松渡越江畧定防稽台温三城南逾闽岭拔莆田擒将李雄生俘其守臣而以功归其父二大帅曰呉氏子宜第其战多别有以赏励乃署千夫长十四年父卒始袭爵佩金符为管军总管镇扬州十八年大治兵伐日本拜疏请行授宣武将军征东副万戸领淮东西兵以先舟师抵其国八月风大作器械军士沈溺物故袽破舟乱流以经海岛高丽日本二国常不相能遇高丽逻人问所以载与还而先帝亦厌兵罢征矣二十年建黄华反奉命往讨之至政和县获贼将度九峰岭接战益急得其伪署图籍虏骁将以归十有二月昧爽进军平溪华尽死力拒砦赤岩山尽俘其器甲族属黄华始平回镇扬州二十一年省治杭州从与俱其年镇湖州路南浔明年调嘉兴路海盐未几复还南浔又还镇夀春二十四年诏领军讨交趾至黄州罢兵二十六年钟世明叛江西呉太仲叛兴国县搏竒蹂虚率以底宁上功司勲辄卑退不欲言三十年移镇和州大德四年七月某日即世年五十有七娶杨氏先卒子男若干人长继武袭其爵于宣武侯之墓左曽祖某祖某妣某氏予尝闻古名将垂老呐呐若不能言秘画勇畧壮嵗所施无留蕴阅成败得失已尽醇酒钟皷夫岂托焉以自完者与乌江马君某言吴侯知儒书后悟浮屠氏禅学充然若有得其女弟亦能为禅人偈语是皆世所鲜有者铭曰
　　维昔淮甸劲雄莫侔一夫当百鋋戈怒投裹彼干糇聿严盛秋养安怀慆苞桑靡谋天锡大帝神武兴邦舍其喉襟投鞭浮江俘驽擒骁百城舂撞视彼弹丸后夫卒降桓桓吴侯效命奉职以其素能昭代著绩褰裳先登飚掠电激或乗其或蹑其迹瞻彼霍山云流无踪昔困于兵今黍芃芃繄帝之功维民之逢侯之幽宫松栢茂直告而孙子靡懈靡法其退谦恬静以黙我思于淮作铭示刻
　　同知乐平州事许世茂墓志铭
　　端平三年蜀破衣冠大姓顺流下东南至江陵十不存一二皆舟触岩崿瞬息以死淳祐三年蜀益蹙避兵来南其物故与端平无异宋主悯其流离悉擢列在位大者辅政机备献纳外为阃臣郡将经术史学四方取以为宗则宋既亡故国世臣益困辱不自振沦胥泥涂非独蜀士然也大德七年桷备史属选与虞忠肃公孙集交许君松以湖广掾上计京师询其官簿则显谟阁学士给事中少保讳奕之曽孙中奉大夫知绍熙府谥介节讳彪祖之孙奉议郎通判涪州讳长源之子君字世茂懿范世则珠贯而栉比语西蜀事厯厯在指掌清言雅仪笔札擅简古卑让耻与后进较酒至醉愈恭不复作世俗语遂缔与之交至大元年授潭州榷茶副使再见之貌益温论事尽绳墨智圆气完欲以政理自表见故其为茶官也不务苛刻而课有赢羡仁宗皇帝立科举以君考乡试自喜曰吾尝贡于乡黜浮培实宜以称明诏是嵗君所贡士入南省号为得人延祐五年授徽州路婺源州判官复与语辄愀然曰吾家繇开庆初辞简池寓南康坟墓井邑生别逾五十年贫不能忘禄龌龊州县弗得以文墨显吾何为哉其治婺源益自振剔絶蔓探疑明以近民而盗迹不敢入境至治二年见其神益清貌益癯举酒屡酌却隽永犹喜议当世事桷与翰林直学士曹君元用子贞共署荐为湖广提举儒学思以佚其老集贤直学士邓君文原善之亦曰是举诚不忝吾为江东分部使者尝举其政事文学矣十一月授承直郎饶州路同知乐平州事嵗终得上气疾正月甲午终于邸舎年七十有二曽祖妣某氏祖妣某氏妣某氏娶赵氏再娶陈氏子男若干人女若干人孙男若干人始君居南康闭门授徒以奉母右丞燕公公楠开营田司知其贤取以为佐后迁行大司农益任之掾湖广省六七年能以儒术辅法令事明理融无底滞固陋一时吏师尊礼之君始生逾百日昼夜啼不止有僧祝其顶曰汝为许氏子啼何为耶啼乃止未几涪州下世年八嵗随舅氏茶马赵君寓江陵里有灾能取涪州神主奉以逃稍长益自奋励诸老咸器伟故晚嵗宦业虽不大显而行事有足称者其丧归以某月某日葬于某原子踵门以广信刘君光事状泣曰愿请铭桷泣相向不复辞嘉定更元韩侂胄诛解伪学禁先少师正献公曽大父枢宻越公相继入著作庭给事中少保许公巍科首班着善类肃穆天下倾动未几少保论外戚不合去今几百二十年阅昔时题名求其嗣续率皆澌尽销铄而桷与世茂俱为曽孙相顾自保灰编坠简证世德之旧于世茂实有望今死矣虽欲勿哀其可乎铭曰蜀繇秦开千载底宁英光蜚声山川耀灵汉魏啓伐不假以兵唐宋踵规开门昼迎锦楹绣墙夸浮日矜帝鉴地图百神震惊毡车轰轰金戈晶荧自西徂东舳舻贯绳或沈于渊或疫以乗蹇蹇许公疑丞弗登是生介节婴彼孤城恂恂涪州弱息慎承流离拮据守其书籯儒以饬身政以裕名匪急于禄抗宗希成凡我士族栾范是惩东南之区凛其春冰我思许君是用述铭
　　任隠君墓志铭
　　鄞甬东横溪多郡宗故家桷之七世祖祥符丞而下娶妇皆杨氏少保夫人曰申国太保曰越国鲁国太师曰齐国几三百年矣杨袁为中外表嵗时往还无虚日而甬东任氏与杨姻娅亦十余传一日任氏子元善介予表兄杨仁之以其先君子之状求铭复録其十九世祖唐建州司马逺之记以示其记曰建州生佶检校尚书工部贠外郎兼侍御史是生崇试循州司马循州生贞干元和十三年补集贤殿供奉承防后为越州都督府功曹叅军以终集贤生行规大中时以明经荐于乡举上第为苏州司兵叅军吾里士族莫先于楼袁杨蒋作郡志者于任有缺仕莫荣于集贤承防承防布衣为者也职撰述校理在元和时任不轻畀司兵以明经登唐上第尤伟着志亦不纪考孙吴有任光任奕皆鄮句章人今其地为鄞县则建州盖二贤之裔而先贤皆遗轶比予补郡乗亦缺然有愧矣尝考大中以后鄞数为盗侵掠城燬荡迁徙钱氏以宗亲専节镇租税刮剥民不堪奉昔时故族躏借销铄于任氏槩可见至宋受版图兴文儒鄞士在汴始盛渡江以南云滃川涌几二百年而不幸数十年诗书废坠望尘执欲为任氏十九世之传不可得噫可胜叹哉可胜道哉任君名天祺字君瑞曽祖汝谅祖用康父逢龙其居乡善保卫徴调数起先事以备县胥不能高下友其弟天麟弟病酒死曰吾不可使弟无后殡其丧俟我死必俱也大德七年六月某日卒年五十有八未几妇顾氏亦卒以其遗言大德十一年十二月丁酉奉柩与弟及妇俱于吴公山之祖茔妻屠氏四子元善可善承弟后达善兼善孙男四立道道鸣道原道孙女三立道杨氏壻也铭曰世胄日颠任谱完堂堂文艺志録传昔通今晦理则然乡井急谊手可捐金峩东耸下泉蹇极遇顺盈百川我铭考官以昭先歴十九世绪益延焯哉任恤德靡愆率而云仍亘千年
　　史景贤墓志铭
　　君讳韦卿字景贤鄞史氏故国世臣太师承相保宁军节度使越忠定王讳浩为曽祖妣贝氏魏越国夫人太师中书令保宁昭信军节度使卫忠献王讳弥逺为祖妣潘氏齐鲁国夫人观文殿学士正奉大夫奉化郡公讳宇之为考妣赵氏高平郡主君幼成合矩度进退持奉侍立占对识者知真王孙笔墨书史楚楚自将皆有法郡公目送深念之稍长铅采自陶冩苍松防崖昂然有遗世意宫商敷宣防鸾咏而鳯幽鸣也退静韬匿会于千载之上察其念良是矣郡公职二品君当以京官入仕生晚禄弗及至治三年秋八月得上气疾却药赋诗出别于宗亲桷时官京师呼桷子瓘立牀下曰为吾语而翁求铭以昭吾志焉越翌日辛酉果卒呜呼年甫四十有八章绶积袭隠显有定数至于年亦不得永是可哀也已维忠定王桷外高祖幼习外家献文世德相业焯在宋史不敢论独叙三世夀考以増君之悲维忠定以三公居东湖三十年陪祠庆夀秀骨山立多士秉笏交语曰史太师真夀相年八十有九即世忠献独相二宗二十有七年总核庶政烛照薮纳罔有缺年七十以终郡公恂退若癯儒厐眉素毫冰玉照焜乡党年七十有九乃终夀种彰灼若是君才不得一见施设年又不能以绍传是大可哀也已子一性孙女二将以某年某月鄞县阳堂乡金岙之原铭曰
　　寥寥东陵瓜圆熟沈里闾企高躅达人知命化不恧手持参差入云谷周公鲁公俨初服奉蓍以占剥斯复学诗习礼在嗣续我铭孔悲辞匪渎佳城鬰苍觇宰木
　　袁州知事孔君墓志铭
　　大德初元孔君昭孙明逺甫为庆元儒学正于时礼部尚书王先生应麟师表后进门无杂宾明逺以通家子执疑证讹桷每连席请益时则有教授某恣睢自负语侵先生乃愤然曰吾不能与之共处疏其谬诞十数事鸣宪府人益奇其抗直有先中丞遗风是后为蕲阳教授蕲阳旧为边障地君能化其俗使稍就学久之丕变为儒士皇庆元年授慈溪县主簿郡人咸曰是斥故教授者饬躬以廉民莫敢病未几江浙省取为掾会岁歉计富人籍田出粟以赈吏不能舞文粟悉入市其直輙减宰辅竒之延祐某年授从仕郎东州知事秩满泰定元年以疾卒时年六十有二君实孔子五十二世孙中丞为大宗传四十有七世中奉公传与其从子玠南徙三衢赐庙谱谍章灼而君之考讳某咸淳间为名太守后佥书枢宻院事职进资政殿大学士而大父某亦赠太子少师谥文介曽大父讳某赠某官妣某氏某氏某氏俱赠郡夫人噫士常患为世家绍宗趾媺惧难以继仕显矣德不称无取也言足以斥奸发扬刚毅是则于孔君见之仕虽不大振于孔君何憾焉予尝与君繇义乌同邸宿至婺学旬日危坐论古今各欲以名节相勉而怀竒抱介予辄让不敢今归老田里期为全人思一见明逺不可得至是淇来请铭安得勿哭也已娶王氏前进士集之女男六淇淮继兄后海蚤世防继弟后建德儒学正瀛庆元昌国州儒学正浒早夭女二【阙】　阴王墉富春张顺可某年某月叶水浮河原铭曰
　　金刚而冰清行之成也白兮不缁德之贞也愤世嫉阿全粹精也谢彼戚施实蜻蛉也铭以揭之归藏永宁也
　　佥事范君墓志铭
　　大德六年范君子诚为平江路经歴于时桷将之京师道吴其郡大夫疑忌事多不决范君抱牍堂上定可否大夫颔颔不复有异议人皆曰是真賛画才嗣后为掾中书仁宗皇帝在东宫兴崇礼文广庙祭凡视执政者率増赞书桷时日具纸墨君排剔研讨使各中绳式莫有訾议嗣尔厌繁剧告外补湖州推官又为黄岩州州与鄞相犬牙治迹贤否尝耳接巷议州民来鄞必曰吾州黄氏子号豪民范侯能挫抑之帖首受罪后予直集贤黄岩之儒生暨商于城坰者咸告曰黄生易黄冠诉范侯以不直遂议于大学士郭公讫不受其説精神笼络贯穿于儒术法律将大展其用而其子景文踵门泣以告曰先君之不禄在泰定二年闰月某日得年七十道逺不克归以是嵗二月某日与大父奉议君俱于平江路长洲县武丘乡白莲桥之址原知先君莫如子敢以铭请谨按君讳忠其先京兆蓝田人后籍真定今三世矣其为仕首受史丞相之孙耀辟为浙东宣尉府掾改受兰溪主簿再辟江浙行省掾乃授平江路经厯又授扬州路经厯不赴改辟都省掾授湖州路推官以选能为海道府千户分治四明知台州黄岩州英宗皇帝诏风宪举守令再知徽州婺源改同知福建转运盐司事泰定元年擢佥江南浙西道肃政防访司事其簿兰溪尝摄尉事捕造伪楮当受赏君谢不取在湖州有讼弟死非命且疑弟妇受赂焚其尸君録囚考弟实以鬬死妇始得脱湖多淫祠毁三百六十以治官舎分漕四明首拓廰事严竦治具新天妃宫以肃祠使其治黄岩黄氏事最着正彛伦絶攘夺尸祝口诵宣着于郡乗婺源俗尚竞渡易其舟为浮梁民不病涉在闽中盐足于民而私贸者悉絶考其所居官兴建锄击为已任絶功利守名实为君素志迄不展大用夀与禄不失其愿亦可无憾矣尝注礼殿祭器书二十巻归于乡学集贤王公仲常为文以美笃于慈孝防宗録孤故赠礼部郎中白公某壮嵗深奇之妻以女君感知已凡所为乐府梓刻以传曽祖昻霄金大安元年进士官正议大夫同知静难军节度使兼邠州观察使祖元泰元授从仕郎同知解州事父天祐汀州路经厯赠奉议大夫真定路赵州知州骁骑尉元氏县子景文由临安主簿辟江浙行省掾敏修善吏事其进将未艾孙二公琇公琰孙女五乃为铭曰
　　吏诟于儒以儒为拘儒以病吏其刻莫渝据会綂宗孰承其传温温范侯趾媺绍先化其奇觚不急以干削豪翦强欲援以手谓不大逢亦既禄夀世方尚名我独掎之彼喜以功缩武避之武丘之原松栢峙植魂无不之子孙承式
　　郑照磨墓志铭
　　郑威敏公骧以靖康虏难死同州绍兴録孤褒忠赐庙愍节至于其孙建德登进士第延赏守祠世嗣不絶五世孙讳元贞实奉祠事生孙曰端是生汝贤为江西安抚司准遣生桧为都酒库官君之父也君讳文瑞字子祥生而骨相殊特府君深竒之稍长从乡先生课程文有能声科举既废居里闾以孝谨称至元间下令举儒吏实预首选试郡功曹移典玉山郡侯复取自近省授监平江路仓转海道万户案牍官再为海盐州案牍转行省钞库副使平江庾氏嵗入浩伙不得脱君独以治辨称海盐多豪民杀人率遣奴偿死君能直之行省积楮三年不毁君上言申其数而嵗除之后取以为法泰定元年勅授将仕郎浙东道宣慰司照磨兼承发架阁予见君于京师言议缜宻剸割苛冗中綮节暨官帅司下帷沈思吏迹不入戸勾稽研覈充然益有余地古之善居官者必自持家始自衣冠丘墟不复给足荷戈负耒何可胜道念昔信实要冲君独善理其身掇拾化治任能竭力相其天时权其赢竒卒昌于官以发其素蕴是殆于君见之抑又闻之流光演休首于死节宋社云亡忠义之録一二仅见则威敏之泽虽十世未艾君续其承猗与盛哉其卒在泰定三年九月某日年六十有三某月某日某县某乡子男四谦亨复亨鼎亨泰亨女三嫁黄中正孙良玘叶原道皆仕族孙男七孙女七娶姚氏曽祖妣蘧氏祖妣刘氏妣谢氏谦亨奉柩将归里踵门泣以告曰先生故大门知官谱唯详而吾里获铭者数家矧先子世系若是敢以请铭曰
　　志专丰崇足昌其躬家传于忠蹇事于公羙玉袭之良马絷之不泄不辱以绍以续作之怦怦承之竞竞而子而孙视我斯铭
　　文清薛处士墓志铭
　　孔子叙逸民谓其求志达道超然于尘垢之外心若槁木形若蝉蜕动莫有迹行莫可名其混世也物莫与俱神内观返真潜虚若是者其近之矣故昔之善晦匿者草衣非食不导引以夀养其天年恣纵泉石厯探逺挹兴至而若遗择幽絜以养其雅操求于世吾不得而见之矣今得一人焉曰处士薛君勉薛君信州贵溪故儒家自其曽大父子彻以儒科县南丹大父琢父士亨继业进士君益以儒自励居乡党教授名不蕲彰冲然有容守约自裕游湖湘极交广返筑室于宜阳纳幽据胜为堂曰宝善以示子孙泰定三年四月某日卒年六十有八族党姻戚咸会哭曰先生儒以绍传兹其为文也宜矣固穷而无求贻书以遗后其得不谓之清乎遂私谥之曰文清子二羲仪羲与余为方外交在崇真宫数评议吾徒所当为事词章清峭翰墨简絜每视之尝以为不可及君既死求铭于余实不敢辞在易蛊之上九不事王侯高尚其志而初爻则曰有子考无咎嗟夫离世絶俗念不存于家非子承意曷克臻济是肥遯者犹相须以成也妣王氏配孔氏孙男二女一以某月某日葬铭曰
　　防飞维鸿莫穷去还飘摇长裾游于海寰沈匿不羁谢彼世艰贞简峻清玉雪者顔支离佀困爰养其遯先贤高风承耳接论葆真藏名永裕嘉问振振有子益昌者名三光荡摩服其粹精有大之松清风泠泠非培曷成非继孰承
　　海盐州儒学教授袁府君墓表
　　维袁氏四明大族繇处州太守讳毂试开封府第一登嘉祐四年进士第佐苏文忠守杭文忠为同年生后赠光禄大夫生仓部郎中讳灼得罪政和以归生赠朝奉讳埛朝奉生通议大夫讳文通议生龙图阁学士赠少师讳燮尝以礼部侍郎専史事谥正献天下称为絜斋先生桷七世祖讳防试开封以中书守当官迁祥符县丞生曽孙为少传同知枢宻院事讳韶赠太师越国公受学正献公于宗谱为族子相踵登淳熙进士第同入秘书省为史官先后为侍从搢绅荣之正献生子四人俱至名卿尚书东宫官而第三子最清显嘉定七年进士第一再任国子祭酒仕至兵部尚书给事中实録史院修撰讳甫赠少傅谥正肃天下称为蒙斋先生正肃次子讳徯通判潭州是生君讳裒字德平以安定长授海盐州儒学教授未拜延祐七年六月二十日卒年六十有一呜呼甲族鼎贵莫盛吾里甍栋接耀郡守丞监官议婚对未肯齿拟华腴争高姿庾悦泽可爱念遇大变故困辱不自完业无依归贸贸以死者多矣方至元十五六年间故家犹亡恙海盐时年二十桷年十四五移相议曰宦族久当圮宜蕲为传逺计未几正献宅火留城南遂各尽昼夜濬源钩思探索幽隠以黜陈辞为已任考闽蜀东浙永嘉湖南江西之儒先合其异同不在于贵耳杂书袭讹辑言行者尊之吾与子所当辨更二十年各宦游四方君以忧窘困踬酒酣语豪卒不少贬折诗笔益温雅简絜察其学犹以昔所言自任桷繇集贤罢归徃拜焉病且瘠不能起忽手书曰夜梦游南岳署已判官遂释之曰南正火也火为离为文明宜司以瑞太平今天子兴文禄弗及其在乎子孙未旬日下世夫子作春秋讥世卿史非世官不能两家子孙凡五为史官独君不及用诚可憾曽祖妣边氏秦国夫人祖妣赵氏卫国夫人妣赵氏封孺人子四曰霆曰杲曰锐曰奫孙一人有文集若千卷在正肃茔十步适乃表于墓曰桷备史属号最久见秉笔者罔再传独东平王公其子文且贤纂修有能名呜呼吾宗免矣夫君不得预为可吁厥子若孙永绍图至治二年嵗次壬戌族侄具官桷表
　　真定安敬仲墓表
　　呜呼金蹂宋逾南两帝并立废道德性命之说以辩愽长雄为词章发扬称述率皆诞漫丛杂理偏而气豪南北崇尚几何所分别当是时伊洛之学传南劒至乾道淳熙士知尊其说阐明之朱文公统宗据会纎钜毕备正学始崇又未几伪学造谤咸讳其説以售仕于时金将亡各流离自保乌覩所谓经说哉有明其説者独江汉赵氏私相笔録尊闻传信稍自异流俗皇元平江南其书捆载以来保定刘先生因笃志独行取文公书防稡而甄别之其文精而深其识専以正盖隆平之兴使夫道德同而风俗一承熄续絶不在于目接耳受而有嗣也刘既死得其传者曰安君焉君讳熙字敬仲其学汪洋静邃谓文以载道辞不胜不足以言理故其言脩以立于诗章幽而不伤慕贞絜之实将以自任其道者也道散于异端九流证拾于坠简传者益逺而书幸具在不知而作者则索于句读之末防意防絶踵谬而莫悟君设对问以辨后作者悔而焚其书左氏浮诞不合经者悉去之续皇极经世书繇元丰至至大三年考家礼为祠堂以奉四世邑人化之教人也持敬为本解经必毫缕以析果知之必騐其所行弟子相从者常百余人出入闾巷佩矩带规知其为君之弟子其于刘先生也未尝一见之盖笃信其书黙求以通焉者也刘亦知君足以传道卒不得见焉君深悲之而于学有佀君无憾矣君之先太原离石人五世祖玠仕于金曽祖升不仕祖滔以经童登第金将亡徙真定因居焉戊戌嵗词赋入等占儒籍考松江东宣慰司照磨妣刘氏君少敏悟诸父咸器之素多疾尝避隠封龙山然卒不得年至大四年五月某日卒年四十有二娶张氏焦氏子二塈垣女一嫁保定等路鹰坊总管王冲是嵗藁城县安仁乡先茔之侧其卒也翰林学士王公思防以书唁其父曰自敬仲死讵安氏不幸士林不幸矣有遗文若干卷既之十三年门人苏天爵述其事状踵门曰黙斋先生天爵从学实有年先生之德之行愿表于墓原使有考桷作而言曰真文忠公德秀与朱文公同里生不及事焉文公之学真实绍之侑食于庙于祠无异辞集贤刘公生愈后阐扬合一刘公功与真公并安君不得见刘公而道实有传盛矣哉舂陵之学四方为有准矣某年某月某日具官袁桷表
　　史猷父葬记【代其子作】
　　大德丙午九月朔我先君子夀春推官卒于寝年七十有三越十月丙午葬其地迩高祖越忠定王墓次百步许先夫人郭氏卒十五年乃合窆焉呜呼先君子讳徽孙字猷父少孤祖母严氏躬教督具讽先训感悟于时史氏极贵盛夀春癯然整修奋弃子弟玩习搜绍渊懿族祖文靖公见之曰儿当以文名吾门稍长试吏为诸暨主簿从政精覈邑长缺使者防治几一嵗入辟淮东治田事调扬州司理叅军帅大器重悉以事付甫授夀春帅益取自佐循承直郎而先君子不复仕三十有三年矣有诗文若干卷晚读陶靖节诗语近意逺视世德脗合深自慕儗平居无愠忤色笔墨清艺觞至辄就仿邵子观物为诗数十篇久更困约益以理自得清日危坐道旧事缓语不絶口乡党赖焉呜呼公旦等五男子为从伯父从叔父后者曰公玉公謩次公昼公旦女三已嫁仕族浙西提防刑狱赠少师讳弥正为曽祖绍兴监酒赠朝奉大夫讳实之为祖朝请大夫通判处州讳显卿为父将谨书纳诸圹
　　张府君墓田记
　　平章留守亚安公介其掾韩叔亨致命于袁桷曰吾外大父张府君世燕大姓贞祐来兵革相寻独府君逃难脱死每言避兵本末辄吁叹涕泗且曰吾谱谍亡缺使果得仕吾安能为祖父荣显耶繇是益治生自裕强之仕弗愿也至元十五年三月某日卒年六十有七外大母刘氏次黄氏俱无子一女刘出也嫁我先公中奉大夫湖南宣慰使后以防典赠金紫光禄大夫大司徒梁国公而吾母亦得封为梁国太夫人府君之茔在大兴路大兴县宜泉里嵗时率外孙奠荐于茔下封植崇谨顾瞻咨嗟推其所自出其接于见闻者诚莫有怠也更数十年则曰礼有隆杀焉推服尽之义至于异姓则必曰先王制礼不可过也夫礼繇情生使张氏有后焉诚不敢越吾惧其茔域之芜没诏于曽将有以谨诸为我记之桷闻诸春秋防盟称辞甥舅之国虽数十世犹徼福于先君敦叙之义盖可考也掩骼埋胔先王之令典留守公之用心合于礼者之为也凯风寒泉蔼然见于凄怆情之至也然则凡为子孙者宁不守其家训也哉府君讳祥字瑞之壻梁公讳某外孙长即荣禄大夫平章政事大都留守领少府监行工部事佩金虎符武卫亲军都指挥使兼大都屯田事次某承务郎太府监左藏库使次某奉议大夫太仆寺丞外曽孙凡若干人延祐四年九月某日具官桷记
　　田氏先茔志
　　太仆田茂实君秀与桷交京师相好也大德乙已三月某日其先君子讳某年六十有五卒于河南君秀墨色蓬首哀不絶道兼昼夜行归治其丧将窆于大茔卜以不吉告越二年始得吉于邙山之白李庄乃徙武畧君与夫人齐氏合以讳某君祔至大戊申君秀奉家谱言曰呜呼先君子德丰而养薄孤之罪也田氏世居丰州有试金武举科为环州司候者讳青金徙汴拜武略将军总戎千夫屯邓州邓归有元改为襄樊屯田官丰州墓夷徙始占籍于洛阳武畧吾大父也先君子尝言金将亡城郭蚁溃四出马尘南驱躏借争死枯骼野燐千里一色丰州为路冲荒墟败砾白日无人行声自吾少年闻祖父言每震掉不自已今汝生盛明时重和累休振缨清朝吾老于斯上艺于田渔于河涵煦濡哜食安閟华没齿诚乐也仕何慕焉茂实泣受其言而书之敢以为邙山之茔志请桷曰噫夫邙山古之幽宅也穹隆袤广可以数度自秦汉而降锢其封崇极于夸贵侠侈之士不知其几后今变更高者为云烟下者为水泉而慎终送死日相寻于此山愈完而愈新者何也夫贵以日计德以世计德足而贵不至者命也恃贵而忘德贵将耻之今君秀官于朝将贵矣念先君子之言警其宴安弥以自励吾知田氏之墓滃然而丰茸必戒必护衍其子孙益守孝谨虽千百年无变而始田氏之谱者由武畧愈逺而愈可考者由太仆其尚勉之哉母夫人高氏慈俭有家则君秀今为奉直大夫太仆院判弟二德畯世英以某月某日袁桷志
　　高夫人葬记【代作】
　　呜呼我先考至元甲申嵗七月十有三日不禄昉时年二十有一平居尝言吾宗世居辽阳始祖当金时以征辽功封太师有子十人皆拜节度使金亡太师子悉散轶独曾祖岢岚州节度绍其宗是生大父讳植为洛州防御使妣大氏夫人洛州生近侍局副使讳世荣副使卒吾时年八嵗妣王氏夫人寓殡于陜因家焉夫人鞠抚之迄见其成人初娶郭氏前元帅左监军巨济之女后来大名经厯高用之无子察吾气宇非凡近遂以汝母归于我因定居大名而自洛州而下藁殡于陜者皆于元城县之令公乡焉先考讳昂字冲霄繇转运幕职拜朝城武陟县尉能以慈惠抚其民盗不敢犯后谢病退居树德自秘重享年五十有九以终昉初掾集贤由院上中书自中书累迁为左司郎中出为潭州路总管太夫人视聴明彻总覈靡宻昉尽服王事一不使乱其志意未几入为中政院同知拜中书省参知政事尚书省立后除江浙省参知政事至大四年诏官二品得赠二代繇是副使得追赠嘉议大夫大名路总管兼府尹上轻车都尉王夫人追封渤海郡夫人先考赠中奉大夫参知政事护军渤海郡公夫人封渤海郡太夫人皇庆癸丑昉陞资善大夫为江浙行中书省左丞太夫人年益高屡疏终养延祐元年春复召为中书省参知政事奉夫人将北归使者屡趣就道又未几改拜集贤学士商议中书省事乃不敢辞遂侍夫人来京师是嵗十月十日以疾终于正寝享年七十有九呜呼昉不孝先公亡恙时不能以禄为一日之养幸得奉先夫人以自慰垂三十年不自殒灭祸罹慈亲攀号诉慕实无所容罪将以是年十有一月某日于先茔日薄未得谒铭于当代谨志其梗槩纳诸圹男一昉女五人长适梁从晦大名等处管民提举次适李允中万盈屯丞二人蚤卒次适李好义承务郎齐河县尹孙男三人筠孙夀孙和尚孙女一人孤子昉泣血谨志
　　赵令人记【代作】
　　呜呼宰孙大父为郎时先子乐清尹始试吏部静秀専恪鄞史氏号相家刑部再世国子生执礼秉度不以官簿矜许先夫人系永阳王族属崇近莫敢议昏对永阳尊刑部爱乐清遂以归乃受封令人而始嫔焉夫人姓赵氏讳孟柔曽祖师意追爵于吴谥宣献祖希逦掌宗正食于防稽夫人冲黙谨视聴仪范不出屏閤相先子以和抚子若女无二意距先子始一纪夫人以殁殁时年五十有四呜呼养不能尽哀未知称乃大德丙午合封于乐清之兆而先夫人之亡适终丧矣痛彻于天彚事徴德将不懈有俟永阳讳与防夫人为长女刑部讳能之夫人为冢妇先子讳普卿宰孙为孤子女一嫁赵孟贯是嵗十月甲辰谨濡血为之记
　　清容居士集卷三十
　　钦定四库全书
　　清容居士集卷三十一
　　元　袁桷　撰
　　墓志铭【防铭附】
　　周夫人墓志铭
　　夫人讳天福朝议大夫知瑞州周公讳应合之女朝议大夫直寳章阁广东经畧安抚知广州冷公讳应澂之妇今湘阴尹名颐孙之配世为龙兴武宁人瑞州以学行表后进论议惜许可湘阴拔童子科整敏善自晦亟爱重之故俾夫人以归两家为儒宗妇壻各得所择众咸曰在是夫人幼静慧受女史工正书二弟始就学日讽诵感发相励事尊顺谨媲徳俪义能使外有不知絜豆笾洽昭穆靡宻斟度恩意各尽夫宗宜焉二子曰有泰有益保抱具训輙置笔札毋诳戏稍长约绳墨躬诘难尝言吾诱弟以婉督汝以严皆一辙也善宜亟称过不可得闻书种寜有断乎年四十有九以卒是嵗大徳癸卯葬仁义乡下畬里女六长许嫁周志行孙男三女二仲弟分宜丞天凤来京师桷与之防议门户兴植妇道允頼数称夫人之贤过时而弥哀扵是有泰实来致湘阴之命铭曰
　　有崇羲闾维周之敷展世秉文耳受口濡执彼阃仪来彛来祗宗承其和家安其慈诵声在户嘉醑在庑叶于夫君婉徳以辅双桐高冈附蕚煌煌擢荣舒英谷旦用光冽彼寒泉聿环墓田昭铭新宫实曼厥延
　　方夫人墓志铭
　　湖广儒学副提举上饶刘君安徳恭甫之夫人方氏大徳庚子五月己未卒卜祔先墓不吉廼假于舎东越八年相中堂山兆以吉告于是其子光以事状来京师谒陈郡袁桷铭夫人世居饶之徳兴幼特静好其父隠君常抱膝上祝曰吾家世儒林当为汝慎择婚对方是时上饶刘君某以太学名辈待次宁国教授归授徒山中饶信地接武习进士业者率相戒师刘君始出乡隠君慨曰舍刘氏子奚适即徳恭甫也未几宁国死徳恭甫刻意振擢不以贫窭自慊隠君念夫人悯徳恭不自置察夫人意色无吝悕卒俾以归徳恭甫壮嵗力问学预计偕生理靡密一不问夫人铢黍化治手劘而身理之者寒暑曲备方丙子兵变时徳恭甫倾家赀以完防为急夫人力赞之事定勉夫以仕且言曰盍亦少慰吾父意始伯姊嫁同里蔡氏蔡姊家侈盛脱簪琲以服亟摇手弗受自是终老无异饰生男子曰升老幼卒徳恭甫晚得光时夫人躬训育抱咡慈严酌宜迄见光克绍其父业焉始光防京师与余交相久话言母仪悲不已余特以为母子至情不足异夫贤其媲子孝其母闾里知事者率能是及观夫人之行与光终身之哀见焉若将弗及则帷閤衽席色笑敦厚制事以理夫岂勉而然哉噫是宜铭夫人讳柔则曽祖玮祖应奎隠君讳逢吉卒时年六十有三子光琼州教授今为中书属从事孙男二至大二年将治葬徳恭甫亦即世扵是以某月某日祔铭曰
　　诗始房中维教之基芣苢薄言和平以孳考视刘媛温恭具仪膏沐以韬丝枲是师外防内完拮据孔艰孩无矫慈诸御间间匪异其诚由衷允安兴言遗思载汍载澜女史日微徳音莫跂瞻彼墓田有颡斯泚松冈丰融不震不圮广扬嘉芬式裕尔嗣
　　卢母王夫人墓志铭
　　卢氏河北望族有讳仙者家深州武强县金将亡武强为秦赵要冲嵗蹂兵不息由是徙家睢州兵浸南家益荡析有子曰全掠为奴于时全生子曰荣甫十嵗审其父北行断发仰誓呼曰儿不获见父宁即死行泣道中呼其父姓名道繇真定日号诉宛转事益着里人悯之问所掠主无异辞卒义以归父子复居武强稍长学书筭入乡校试吏为县从事时録事王君崇摄武强审卢氏子孝感且吏防廼曰吾女舎卢氏易取配遂以归生子四曰文曰仁叔曰廷信季曰徳廷信生始三年不幸卢君卒夫人抚其四子力治桑枲甘苦淡垣屋庳狭内外整截有限程督训过者无敢哗事其舅姑以夀终至元十三年诏考郡县孝节扵是河北道提刑按察司审卢妇事不诬州达于礼部复除其家而廷信始仕江南调泉州晋江尉辟福建行省掾又掾江西叙迁为鄞县丞复掾江浙未几以才佐海道漕府陈不便事就领金符为温台千户嵗运粟视往嵗数三倍而夫人皆见之廷信为鄞丞余时里居见其处事精覈剔植蠧利官长不能出私语上府陈白伉直无隠尝曰吾卢氏世为吏刻峭文致非以起宗吾父有孝行迄不得上夀稍自饬励繄吾母之训戒子孙为儒兾吾母慰意焉至大二年夫人卒年八十有六祔于先茔延祐二年天子孝治天下推赉存殁而廷信秩五品得赠其考奉议大夫真定路赵州知州骁骑卫尉栢乡县子夫人亦追封栢乡县君四年遣其子某来京师请铭桷待罪史馆若卢氏事诚宜书今志也无溢辞系以铭曰
　　林林生民男室女家礼失俗沦企而禄奢维贞丈人尚古不遐卓彼孝童木升斯华承筐来嫔絶其荣夸四雏在户蓬首苦心瓮牖屹城过者肃襟宅里表植栁槐森森頍弁奋扬滑甘具新大耋莫嗟淑徳岑嵚戒而孙子服儒以嗣教经展世厥武踵起有隆墓田大赉告祉式时芬苾永保千祀
　　侯母王夫人墓志铭
　　世祖皇帝以仁立国敦节申义丕变醇厚至元八年时则有若太保刘文贞公议事省中増益令式繇是郡县旌表绰楔槐柳光于往史猗欤休哉桷繇集贤归里居録事判官侯玉踵门来言曰闻子尝执笔太史节妇孝子嵗终必登于史籍玉也敢有言玉故居濮州邮城县其先女真人曽祖敬尝为金殿前将军祖林金人匠总管父珪仕皇元为濮州儒学教授濮州不幸年四十有一以卒母王氏生子女六人惸然未胜丧吾母之教四子也皆身训之其鞠二女也必教以纂组化治嫁娶耕稼能谨之以时家贫无生产而充然若有余者繄吾母之力也玉兄弟既长而吾母益能综核靡宻不知有缺怠故仕者得尽心于官政而不仕者孝谨称里闾玉之为婺州永康县巡检时至大三年也母年七十有七以卒至是嫠居凡四十有余年矣后复为婺之平凖库副使婺之人知吾母行若是县儒士具实言扵县县下于乡加察考焉繇是以达于郡郡复移扵所居州州明扵礼部然后悉如诏旨旌于其乡敢以是有请传永逺呜呼刘向作列女传当熙明之时则肃雍平和蔼然有闗雎士女之行至于末季则不幸不得全其生读其书未尝不兴叹也孝慈耕桑帝尧表闾夫人生承平贫能以礼防少老一节实圣天子休养生息渐仁秉徳有自来矣盛矣哉能勿书乎夫人名妙善父某妣某氏长子伯岩勑授定海慈溪两县船官次某不仕幼即玉也女嫁某氏铭曰
　　励其躬讫于逢慈俭勤夀考终表华楹帝尧功过者式报媺丰
　　刘夫人墓志铭
　　妇人之事舅姑有从其令者矣若近矣莫知其心焉有屈体承色先事以备逆志以求其得谓之孝与或曰是知及之考其中有疑焉今之为舅姑严重则生畏畏不能以洽玩弛则生怠怠近于凟闺门之训厉以失之而容忍者于教乎何有在易之象曰家人嗃嗃妇子嘻嘻吾扵郝君盐使从之之夫人有取焉夫人姓刘氏河间人父讳鼎母牛氏夫人之姑李尝祝香以告曰愿吾子孙生悉如刘妇噫此非出扵令与知也孝根于心怨咎莫知旻天中野且悲且惧若妇人贞静其诚慤显著一语以尽兹其为孝也大矣夫人事夫之寡叔母夫之孤侄有恩爱盐使病末疾嵗久不愈斥竭簮珥佐医药教子志善能植立两见为监察御史至治二年某月某日卒年七十有二明年二月某日祔葬于西山之祖墓桷往铭盐使君矣今御史复请铭夫人谀溢辞事史官所大戒妇人事不出阃户以孝养为饬躬本考其姑嫜之言是宜书铭曰
　　有言闲闲有仪视其温寒靡觌愠顔从姑宅弗愧以怿繄尔后人以永作则
　　韩夫人墓志铭
　　中原韩有二族居防稽者为安阳居广信者为颍川龙圗阁学士无咎公师表一世其子仲正克绍家学搢绅号二韩父子而广信别出一族曰侍郎公祥字履善常卿公补字复善嘉熙中士类称为二韩兄弟桷族祖正肃公持节江东辟入幕府在后省复荐为国子官人皆曰正肃善选士二韩公闻望骎骎与颍川相并盛矣哉天运合一衣冠家澌灭几尽江浙闽蜀大略相近余归老里闾有儒生踵门而告曰容徐氏子祖母韩夫人无为大夫讳禋之女大夫二韩公之亲弟也自夫人归徐门克持其家事姑以孝着待夫之弟妹助装以有室家其相夫也郤金以成美夫官建寜僚属有不孝其母者夫人引喻广譬能使其妻讫事姑以礼训子举前史言行时刻画故事人物以佐警戒故其子孙俱能守家教容又言曰徐故广信大家刑部侍郎讳元杰实容从曽祖桷闻侍郎公侍讲筵于时史丞相图起复百僚皆进疏理宗犹豫不决侍郎独微言曰边事渐寜从戎以墨缞失国体丞相诚经济老其才以用未晚也丞相闻是语怃然曰嵩之不得起复矣夫人之舅讳卿子朝奉郎权知嘉兴府事其夫讳忠甫终广徳建平尉夫人之曽祖大寜奉议郎知徽州婺源县妣诸葛氏赠宜人祖贵玉赠朝请大夫妣端明汪公逵之孙女男一拱辰将仕郎信州路永丰县主簿先八年卒女一顺正适祝士贵孙男五宜容宅安窦孙女四卒以至治二年享年八十以泰定二年某月某日葬于某山容不逺千里来谒铭秀整足以兴植使世家皆若是其曷有忧廼为铭曰亭亭两家允为旧门服习懿徳克绍厥闻幼工女史粲其纂纫亦防扵艺靡不究勤母目既盲防膜还明来嫔于徐事姑益精奉脆择甘顺其性情不侈其长不夸其盈训子督孙雅言谆谆厐眉秀姿俨兮淳真宦族日圮内教莫陈吁嗟夫人表兹坚珉
　　定水源禅师塔铭
　　大雄氏以已説剖三宗禅学汪洋广博言意承接絶去文字稍契入輙证为知道小智大黠相煽以自髙律教废弃食不知耕居不知工恣情于无畔岸而道益以昧唯妙源师独忧之自嘉定十七年受具戒即防方明本心久而曰不耐尘劳心曷以制愿习贱事以调御寓本州天寜寺嵗大饥赤足踵门以化后始歴清职曰吾得无媿名教矣其师愚公持正议不肯下宰相吴潜潜怒系狱辱之退居精舎独侍侧辨难卒有疑义愚公启机以示曰汝今太平矣愚公住径山即俾首率僧众愚已老学子林立寮下析微统宗愚喜力赞之主平江荐严内外事不一废举鼓山国清辞不就主泉州水陆院治若荐严而俗士益信慕愀然曰吾寜久是携锡以归桷先曽大父太师枢宻越公功徳院曰定水伯父賔州先府君处州议曰寺缺主者善趋谒迎奉吾兄弟不受能以寂照解脱为义则庶几防福源公行坚望高使力请必不让以素所往来者通意廼欣然以来桷时年十三或问曰吾儒性善与佛所言同否曰同感物而动汉儒失之由是有不同焉后廼曰儒释二教分别有异在治人治心治人在五常治心在四大修五常治人之本修四大乱心之本道微世衰诚得一人焉不可得涕泪交下谓桷曰禄损则福益盍慎诸布衣鐡裓终日尸坐语彻机迅奔电絶壑不可制伏稍敛戢则瞬息在几席禅人仰之四方士尤宗之精于诗故宋名士喜之然不肯表襮旧筑居扵越之云顶将终愿解定水以归且命无建塔无火化以任其壊其徒不忍卒埋是山以至元十八年卒夀七十有五俗居象山县姓陈氏为僧五十有九年铭曰
　　道弊扵文巵言以宣繇简逺超悟者曰繁空浮变腾若火燎天服竒食珍谓合自然师实已忧荣戚靡覩或逃于谷或伏于莽唯大雄是遵唯古徳是祖机以峻传言以戒辅通黜兴废道曷敢替幽扃潜珍户屦属系彼昧其承卒黯以逝昭铭授徒勿圮勿翳
　　延庆入法师塔铭
　　四明法智大师以天台教旨经纬导达学者谓为中兴南湖寳讲贯旧址踵主其席稍不厌众议訾病交集歴代承接皆有足称道至师居南湖千口无异辞师名善入傅姓世居定海大蓬因法师见异之淳祐十一年与半山彬师俾受具戒防诸方辨解究诣客东掖山着教家四书据防执约不以文字溺泥指画勤恳从者乐其易简初佛光法师居上竺提其徒悉使出门下于时有善良师与师相讲习各植立不肯和附师与良议曰吾师大蓬兄能嗣之愿再拜以嗣良后嗣圎觉顽空师而师卒能昌大蓬始典谒南湖后首教坐主赭山东臯世宗其説以角立为大病支离为末流泛不溢词约不厓絶禅人士子咸倾仰之兴仆复侵安众靡懈泉南僧素宗禅学慕师徳重趼以请法智之学行扵东南六十余州至是入海峤人益竒之至大年中诏宣政行院慎采选勿阿意贪幸集议者曰南湖缺席舍师孰能遂以昔日所传授者深省宻启空假破建一性明静而互议交毁讫忘于言大蓬果有闻扵世崇本誓志师扵是有成焉其凡见扵修植施于人事今不复着锡号惠观教法师而自号曰秋虚延祐【阙】年五月二十有六日示寂为僧六十三朞年七十有八化于城南顶骨得舎利法智祖廷而以爪发归东臯冡间之精舎至元间桷纳交于东臯呐若不能言聆其坐讲则汪洋罔诘秉行洁清癯容俨修粹然古徳有足兴起弟子大伦正道等来乞铭廼为之铭曰
　　四明之兴匪事扵言橐籥万殊贯于心源如水必东如矢必鹄末世滥觞语益以渎占毕究铺千绪亿条炎炎詹詹泛焉以寥师慨有忧约陈其辞探微发机防归一岐承宗绍传不希其逢谢彼翕訿矢心图终后归南湖振揭初説曰吾师有传兹道不灭弗蔓其根弗瑕其璞癯然萧闲廓以恬泊世教日沦蹑云徂高着尔懿徳我铭用昭
　　天童日禅师塔铭
　　绍定辛卯蜀破士大夫蔽江东下成都大慈寺主华严教僧之秀朗率弃旧业以教外传防东南若痴絶冲无凖范导达后进表表名世者皆其门人而范之成就益众天童师其一也师讳浄日号东岩俗居南康之都昌姓廖氏幼嵗喜诵佛书解大义常食蔬果以自持年十五告父母愿为浮屠氏明年祝髪于庐山香林访道仰山石霜遂入浙见冲师扵灵隠越二夏不契乃登径山见无凖师范大许之语在传道録后见西岩惠于天童恵无凖师大弟子其提示与无凖无异危机敏锋迎拒莫覩风止水息涣然帖顺遂宻契其旨卒服从之俾守蔵室后开先无文璨屈为第一璨亦僧之俊杰繇是誉闻益彰宋景定某年江东帅汪公立信慎许可推以主圆通咸淳某年江东漕使钱真孙俾兼领东林至元壬辰主育王三年归隠雪窦大徳四年集公议主天童师之行峻絜以完语温气和众益得以亲纳其徒俾明彻复性不侈于言解其蔓惑处于世若无所施为遐迩向慕杰阁铜象无踵以至而于天童功最着久居东林化俗警众民争绘以祝故其兴天童庐山之民奉赀以助尤伙生宋嘉定十四年辛巳终至大元年戊申年八十有八僧腊七十有一将示寂戒其徒书韵语以示曰天为盖兮地为函吾奚为乎塔与庵灰吾骨兮山阿言已矢兮勿镵越二日沐浴端坐而逝其徒奉遗言以化齿根不壊遂敛藏于西岩之清风坞噫耆旧日沦争憝恣荡甚扵世人理不胜欲靡然頺澜莫有障窒观师景行实泚其颡今弟子在浙东西江东西若干人蛮溪岭峤承师之教亦不可胜纪如砥等来请铭铭曰
　　七情荡摩约性返源喻以摄持匪夸浮繁末俗滥觞竞立险艰昡一骇百莫执其凡性本湛虗分别则二不以解通不以思拟寂非有存感乃随义达摩之功空其所空奚后人骋驰庸失宗空不假为兹惟用中蜀学简易师承其风开盲振瘖发机以示云彼摩尼非浄非秽往安自然是谓止止鲐背长身从者如水丹霞嵌空匪耀凡目曰兹山之頽否极斯复敬者效输罔不率服山君来朝云酾雾矗幻身既空勿锸勿甓一气孔周穷彼变易清风之坞石列五色恍焉如存嗣者是式
　　广恩仁法师塔铭
　　师名可仁贯天台县宁海姓胡氏号木庵防嵗防四明山居资福寺习天台钞疏于时我曽大父枢宻越公治齐国杨夫人丧见师秀整俨恪俾以从服阕吾必以汝祝发资杨夫人福越公以右司郎中归召为军器少监尹临安枢宻之夫人周国陈氏曰师宜祝髪矣嘉定十三年设斋上竺乃得度于时月大师以讲论训诸徒愿侍席侧大师与越公厚善谓师曰今僧徒聪敏林立稍使一人预人间事得无害统体乎繇是在郡治间归胡岙展治林嶂一以任师在馆中防政应公防犹未仕深器之曰使师不为僧其问学当与士子并中书舎人陈公耆卿时为临安教授与师同里亦曰应公言然越公入政府例得经院乃相攸紫岩绳约四履峻危有阶引泉有梯淬醯除险帖石助髙审面曲直周折献秀绍定肇工淳祐告成屈以主席锡名曰广恩崇福伯祖吉州大父尚书咸诿以事罔有弛缺往侍诸父时见师承接曲尽而恃气凌铄者不敢出慢语至扵桷四世矣噫逮今五传有不善扶植者矣而师亦四传守规蹈矩仅一二数两家相视岌乎可惧桷繇翰苑归登塔亭谓塔主子镇曰往事将湮没师之行业不可不纪其徒曰是在太史师以至元十七年某月某日入寂僧腊六十一度弟子二十有【阙】人有诗集若干卷大泽大雅相继主是寺凡四十年规约散弛今有子堂子镒子镇子金子真犹能知师遗事下是不复解其寜有不哀也夫铭曰维大雄氏内寂外修不偏一能用彰以周在师敏通卒异其俦峩峩新宫百础承宇以其弥缝莫或敢侮智周行圎耆年以辅成之匪艰承之孔难大训厥徒黜慆砭顽昭铭以儆勿逾其闲
　　延庆良法师塔铭
　　天台之学其説汪洋浩博旁训广诂多至万言学者读其书前迷后遗究厥本旨更席不防以终良法师始疑之谓繇律以入则心以慑持繇禅以入则心以解脱文妙旨约以据要事理昭晰如瘖获吐如盲获覩其为书曰十门要约説三卷要余论一卷教观宏立门分户列贯穿出入莫穷其涂师以诸部证其义例条焉不紊示焉掌其为书曰教观撮要四卷三千别説则其师觉法师之言具在举世尚同因省立异良非苟扵言也师名善良字子直号月溪族姓朱氏定海县人始祝发浄居习律湖心防杭之大雄师顽空觉大师空问不二门所属三谛三千其旨意与空合觉大师言辩简峻师入其室尝俾守讲席后防浄慈访礼禅师以古徳语叩辩禅语瞬息晃意师泥名相为可惑师徐曰三观之旨不外乎是礼谢曰其归振汝宗集庆寺成朝命选主席班从者亦皆精良晦法师主上竺任可否师预是选讲大涅槃经听者云集师悬辩提机整畅理得然卒师顽空上竺不防强也主禅恵择阳报国药师治平户屦日接别为堂以处篝灯星列咸曰是宜继四明矣嵗既久卒以舆论主延庆至元二十六年寺延燬茇舎草缉讲论弥不辍大徳元年九月某日入寂僧腊六十年七十有九奉遗骨归于祖闗桷居迩南湖幼嵗防起信堂羣僧诵声接几席取其书读之茫不能解泰防曺先生説曰取子直约説读之斯解矣后来南湖覩其容和以庄其説坦以明始悟曰先生语不虚矣殁三十有一年弟子允恭来请曰公深知吾师吾教有行业碑敢以请乃不得辞铭曰
　　天台之宗明性合理铢缕其别弊极口耳以言显道言曷有止若舟在川茫不有涘若蓬系风去莫以趾支离演文积沓缣楮迷途具茨珠探浊水至简以求允究厥旨聚不满握迩纳步跬解其桎梏一贯真南湖之庭屦履纚纚振麈一言闻者竦起遗书具存毋敢訾毁昭哉是铭千祀勿圮
　　空山雷道士墓志铭
　　孔子白文胜质则史班固亦曰道家者流出扵史官岂其然乎老子为周蔵室史酌古今治乱成五千言致用以凖易较其治良不诬也噫为老氏者其知此与河圗洛书圣人则之易书诚经纬也微言既湮传注门户各立自胜易与书迄不能并士方龂龂然不可参错进老子之説焉得力而胜诸士患无恒心遇不遇命耳旷百世而相感者吾得一人焉曰雷齐贤始予读其书益知其所以言病乎世莫知其涯也齐贤所为书援据切至感厉旧发不蹈世俗绳墨合神以穷变尽变以翼道申言广其扵力诚至矣今知齐贤者不若是则齐贤之意将终无以自表齐贤扵书无所不读悉资以为是书者其道然也道散于九流百家同归而殊涂唯老子最近然则易老诚相表里耶呜呼齐贤之志予深知之矣齐贤著书曰易圗筮通变义老子本义庄子旨义所为诗文二十卷和陶诗三卷齐贤名思齐家世临川人幼弃家居乌石观晚讲授广信山中暨终也复归乌石治其窆而先表焉表曰空山雷道士之墓卒时年七十有二番阳吴成季广信弟子也尝曰空山先生承絶学扵荡裂缮刻志意却甘茹苦光景变幻皆隠匿不道飞伏控握愈昡愈逺道无有矣今遗书具在匪吾徒私彰确者如是则行若艺犹其粗也陈郡袁桷以是铭铭曰入而不出神不可以物通而不寒用不能以怵膏轴御轮其行弥踆无适不宜曷问其津生以道为枢死以天为徒有隆空山泉流舒舒矫尔后人抑华食实弗缋弗雕我铭是质
　　戴道士墓志铭
　　予读桃源记私窃以为慕肥遯有遗扵世者之説云耳后读地志则沅南地今号为桃源者不与王化迩安食水土无君臣守令之程节扵徴需乎何有嗣后地益辟桃源遂为壮县溪峒増为十州今乌防辨桃源也哉或曰州有桃源宫累圣蠲复山水清湛其人惇厚直且信使防居之宁非桃源乎戴君道安和甫其人欤和甫成童辞家为道士性疏旷无畦町其师王君文卿器之俾逺防见开府大宗师于崇真宫随其委令风雪承给不少替请扵人也事弗就弗止而人不以烦避之处扵众也率退以自持众先矣而君亦跋焉以及之故亦受制为龙瑞宫提防奉香于武当桃源性不喜臧否遇酒嗒然以忘然不复失事故职教者弥任器世人以记短长逐日影为防事君不防且鄙耻较其得失是真无懐尊卢之民矣岂唯桃源民哉往归其宫携酒邀父老防白马洞天泂近长碛山酒酣援笔述韵语曰吾死必藏是延祐七年还京师明年改元至治正月某日微疾以逝年若干斥其囊资不防以敛遗言以弟子李礼谦领宫事和甫在崇真度弟子天台徐信初厚礼翰林待制虞君伯生俾教之伯生与予皆故家见后进傲诞不复与语独信初给事无惰闻论文献道徳尝惕悚不自置信初果防为请铭君斯无憾矣某月某日是山铭曰弃方刓觚防盱以趋何诞之日多朴莫能扶瞻彼沅溪中季载圗其徳弗雕其人允符持觞养和奚憾之祛命也不尤卒为天徒
　　通真观徐君墓志铭
　　开府教大宗师张公留孙以道赞理陟降帝庭逾四十年其承次授受同流一源罔有支别故其弟子相传多至六七十人以文辞议论达国体者为之嗣教其余彬彬行防清整英发林立辈出或激昻自修则俾之挈纲振维往来京师山林间重其名教若是者寜不备矣夫开府弟子之最长者曰徐君余官翰林十有六年未始识之延祐四年开府年七十始来上夀闭户不复出户限邂逅于庭中若相避然者集贤大学士李公某传诏醮崇真宫益避迹隠奥中集贤语开府曰闻高弟在是愿接顔色可乎强之见揖以退复辞其师曰弟子归山中不来矣愿师自重至治元年専价走京师作诀别语众咸疑焉未几讣至滦阳以夏五月癸巳化于仙源宫得年八十有二扵是嗣师真人吴全节率其弟子为位以哭皆不胜其哀且以状求余铭维徐故士族祖某父某君名懋昭字徳明饶余干州人饶为衣冠望郡宋端明汤文清公丞相江文忠公善衡鉴幼获接识之繇是弃仕谱为老氏学以其道防江淮间于时烽燧连警百里土舎不相接独涧饮草茹以善劝励俾崇信其法后皆化之开府公入皇朝随侍二嵗即归且誓曰释老以募众集施为防事叩门嚅嗫抑献笑且取诮吾不能若是当益贬损焉积数十年作仙源观久之复作神翁观佳木竒卉编缉垦治山林垅畆陂塘之利益充然衍裕卒防遂其初言嵗饥以余食饿者不足则损直以售葛衣布帱十数年始一易见者服之老氏之学力本自治退足无欲其言黯以彰不知者以虚无释之邈不相涉矣夫不丐扵外则必慎扵内宫室蔬谷丝麻丹漆之物燕兴俯仰之节酬酢进退之仪人之生不防以缺也今而曰吾无求焉将何以取具世以役鬼神窃服食为道吾不防知之不惑扵众则害扵民者寡考其自治则扵吾道合清浄富强昔之时君尝师之则凡刻缮者诚得矣夫何疑焉余尝侍开府公言语絶臧否耆而谦黙而简退与嗣师防弥纶损益将以行其道是非家庭之教绩业纂素能若是乎盛矣哉大徳六年制授主常州路通真观皇庆元年制加保和通妙崇正真人二观亦以玺书尉镇焉以是年某月日某山开府再传曰李立本陈义高义高明朗通豁器行瓌特赠粹文冲正明教真人皆蚤世今以次传者曰余以诚何思荣吴全节孙益谦李奕芳毛頴达夏文泳薛廷凤陈日新余若干人将开府恻然曰吾弟子蚤从吾防其亡也不宜以薄乃命奕芳归莅铭曰
　　林林生民厥初一原帝覇肇分兵刑日严维元君治道不繁节约寡求罔有僭贪荣观超居迎泰和絶色屏味日用不颇后侈怪竒风挥电诃造舟搆台百灵迄讹赫赫大帝尊企清浄风恬寂守贞自正温温开府不夸不佞于帝左右渊黙无竞在师承之俭以绳之泯泯自营卒克兴之道合古初讫莫我病铭昭真宅是式是证
　　陆道士墓志铭
　　道家者流以清静无名为本时王以其宜扵治国靡然宗之传世益薄长生之説侈卒茫昧不复讲今世所传惟法药与术药术又鄙弃不用而法仅传谓其宜扵水旱疾病通得而用之也余行天下与方外士防率不得一二盖其传受讹缺浮靡恣荡摄思握神罔不知所以而其祛役禁制按图以求叱咤瞬息欲通灵扵蠁不可得也噫其教若是而为其学者又皆不自植立可哀也矣余居近东岳行祠有陆氏者掌其祠有年矣其四世孙曰颐真防嵗识之仪观秀整渊乎抱道之器与之语慎重不伐悒悒然欲求其师未防也日尊所闻抄缀盈箧楼楚公诸孙坦好黄老能以防考损益编简往受其説遂为弟子后闻天台桐栢山有灵寳法福圣观道士曺君为正传往师之又闻维扬潘师得白真人上章法逺逰以受然不自表襮处羣众益简嘿丹经筮书星厯孤虚之术悉究旨要晚得末疾疾渐革呼其弟子陆宗张蒙生语授受本末且曰我死必得袁内翰志文以信后是死为不朽当我扵先母之墓侧墓在翔凤乡白石紫虚观右紫虚楼君所建实继其事曽大父轼大父景文考斗瑞生宋开庆元年殁时年六十有七实泰定二年七月某日也以某月某日其弟贵和实来请铭哀其志嘉其勤而卒不逢非命也与铭曰握竒制气超鸿蒙约束万神驱霆风物无疵疠感功秘圗灵籥昭羣蒙后生弃暴甘盲聋嗟哉紫虚忧忡忡逾江越岭兾一逢死生昼夜在反终不怛其化轮旋空恍兮步虚出云中有缟之鹤来城东













　　清容居士集卷三十一
　　钦定四库全书
　　清容居士集卷三十二
　　元　袁桷　撰
　　行状
　　翰林学士嘉议大夫知制诰同修国史赵公行状
　　曽祖伯洙宋朝请大夫知南外宗正事赠金紫光禄大夫
　　祖师雍宋朝议大夫直寳章阁考希圣宋宣教郎史馆校勘
　　公讳与字晦叔宋燕懿王徳昭九世孙髙祖子英宗正少卿避地南徙绍兴间为台州黄岩丞家于县之西桥至其子孙遗育蕃衍故今号西桥赵氏宗正有孙师渊字几道官至太常丞为朱文公髙弟文公述通鉴纲目条分例举整齐芟夺迄于成书皆太常所定其言理学蕴奥心受耳属精析该非若语録所传剽臆谬妄东南后进咸尊太常与黄榦氏并扵公为伯祖公少美仪观音吐清彻读经史大义必本家训弱冠以易入宗学登咸淳辛未进士第用积舍法教授鄂州鄂为楚上流嵗备武不懈公视边将翫弛而咸淳士大夫率耻言边事乃防诸生而问曰文武之用不可偏废韩范二公不以言武而失文曺彬狄青不以清谈而丧武文事武备豫然后立时未几王师絶江守以城献公自念为宋国族鄂先内附兵势若破竹不可支而归道已断絶不得返遂上书丞相伯顔公言宋权臣贾某柄国十有五年胁威罔主弃背信好事一至尔今得兾如藩臣嵗奉贡币愿缓师以行成焉书未报而钱塘已下实至元十三年也公知南北已混复上书丐返田里防大臣有竒公状貌告于世祖皇帝十四年遣使上驿来京师幅巾深衣见扵上京天子清问温渥首询其老防及江上事首尾其对复如上书所言特命给廪饩以俟用明年奏言江南郡县户口繁黟当以简易治近嵗有司急切兴利殊失安辑新定之意臣生长江南悉习利害因条类为十六事以进大较以择守令释征敛厚风俗为急而末复以存活赵宗为请十六年入翰林为待制陞直学士复兼集贤又三年迁侍讲学士预纂实録加太中大夫扵是侍讲十四年矣累疏乞致事归里虽未得旨而不入翰林者几二年久之拜翰林学士自鄂之来京师凡二十有七载由里居而之鄂也适三十年每恨乖隔愈久兾一得请以终老丘垅常忽忽不乐秋风倚楹懐悲故乡拥衾障袂声出金石非复以宦达为可恋惜而志迄不遂抱疾朞嵗以卒大徳七年正月二十有二日也年六十有二积官至嘉议大夫公之为侍讲也言江以南括责营聚皆大臣与其党类私植货累钜万愿寛今年田租以缓赤子宋世陵寝毁掘及移徙故宗室大姓皆非初诏本旨乞正其私擅之罪天子以为然又言乃者庚寅嵗大雾四起越翼日癸巳夜地震地为臣道臣强则震至正月甲辰西城老虎就擒虎扵象为兊为金其着尤异咎在奸臣簸权令已执咎而宸断未果愿蚤正天诛以应变异上意若微忤而终不以罪由是居家待罪阅三月大司徒公自上京俾燕只干学士谕以复职后平章政事不灰木复为公奏逋负嵗积不防自养工曰得非桑哥为虎者宜令有司计逋以偿嵗别给帛粟余勿为例人益知世祖皇帝神武沉断非真忤公公天性踈达与人交缓急髙下尽力倾引弗避不为刻峭自髙亦不复计得失成就故始争趋慕而间輙掉去讫无毫髪恨意倾觞煮茗费尽即止危坐清论一不以靡宻缺乏废其雅道嵗时奠荐虽甚匮啬犹丰絜尽力如旧礼自宗正四世而下皆请于朝而复其役族属男女以及乡里之俘虏而北来者悉赎以归凡十一人有张生货药西闗一日过之张死已数月矣亟归视药劵尽酬所负其家人不知也遂具以告而归之一士人伺公锡赐时谩言当买田亳宿间计资与之嵗久不至后亦不问其受欺类如此同列有侮公为方拙暨死之日朝野咸曰善士已矣各赙奠哭吊终其敛事而同列亦悔昔日所侮为可愧往右丞许公仲平笃意道徳性命之学奋自饬厉以文公四书为标凖达官髙胄皆俛首承训不敢怠公时至京师首言力行致知近世率清旷自髙言行若枘凿不相入非先儒本旨许公深然之至观其平居处身待人抑华养实许公虽死而昔时门人亲闻其言者皆以为伊洛源委惟赵公为真佀益以知太常之学为可信至公为有传矣有诗文若干卷类聚藏于家初娶舒氏御史中丞亶之五世孙未逾年而卒敛箧中装归其妇翁不取今夫人史氏奉直大夫知连州一之之女生三男子长孟实以公居朝廷久特官为承事郎同知瑞安州事孟赉温州蒙古学教授孟贤以廕入官孟实等欲求铭当世有道以信于后俾桷有述谨具厯官行事如右谨状大徳七年七月日从表侄具官袁桷状
　　推诚保徳功臣开府仪同三司太傅上柱国追封蓟国公諡忠哲梁公行状
　　公讳徳珪字伯温姓梁氏大兴路良乡人八世祖徳成辽末以勇力善赀雄乡里生子吉不仕吉子伯緼金皇统进士官通议大夫同知河南府事遂赠吉安定郡伯郡伯孙牧牧子陟明昌进士官中奉大夫同知南京路都转运司事亦赠其父安定郡侯郡侯有别墅金世诸名士日觞咏从之防中奉髫年能以词章相周旋咸器伟之晚嵗直节善政深自植立值金亡终老扵里生衎为金承奉班祗候祗候生守信终隆兴都转运盐使转运生国祯终内藏库提防是生公后以公为左丞时朝廷特号中奉曰通宪先生转运赠荣禄大夫定国公諡忠毅提防赠荣禄大夫安定郡公諡僖敏公幼嵗给事昭睿顺圣皇后宫中竒其器骨俾熟国语通奏对年十一太府长官爱之帅其弟徳瓒同见世祖命相者阅二儿相者曰后当贵帝颔之遂使从东平忠献王安童习宪令仪注年十四即袭父职至元十六年升中书左司员外郎二十三年迁右司郎中逾年复左司二十六年进太中大夫总管大都等路打捕府仍领左司是嵗复右司二十八年防议尚书省事复迁中书二十九年世祖特旨拜防知政事成宗即位陞中书左丞大徳二年拜平章政事公未弱冠即官宫省逾三十年钱谷出入高下若指诸掌四方奏请率面授中书掾言某事当如律某当如先帝某年所行极边宗王急驿调发卒无所从具同列拱手不能语公徐言军用有故实泛索非故事不可行执笔量剂退考故籍无少讹误戊子嵗地震北京世祖问今嵗刑部所报囚徒何烦多公对曰囚非犯刑罪特以徴索罗织无所从纳故悉为囚在狱中上大感悟乃悉赦天下逋负京师供给繁伙屡奏蠲复之漕运根本江南浚治诸湖堤不宜使富民侵塞以杀水势议自公始选部资厯吏不敢后先一时以事功自期者公亦与一二执政议超常格俾自効力大徳初元成宗恭俭守成一绳祖武公亦以朝政自任年谷丰熟四境寜谧庙堂大臣相戒以清浄为治凡上书言利害敛口不敢发自是希进者皆避匿后议相持既深朋聚比进乗事间发浸淫扵疑似之际防上不豫遂出公湖广安置逾年上疾稍瘳罪一二幸臣急召公还都遂乗驿朝于上京上问卿从何来公环视呜咽不敢对上赐酒馔命归省其母谕以将再用至九月诏复入中书时公已得上气疾与家人言向尝逺谪今得再觐上明白母子相完聚即死且不恨何敢复有希进意遂却药危坐谢事某日星殒西南有光流室中是夕薨年四十有六于宛平之樊村妻安氏今封蓟国夫人柔静防家子一人某女三长适纳速剌佥事次适伯达某路都提举幼适某同知宣徽院今上改元诏録勲旧赠公推诚保徳功臣开府仪同三司太傅上柱国追封蓟国公諡忠哲而公祖父亦复追命为国公母夫人完顔氏公能承侍尽道待二弟曲致恩意对賔客谦不失礼自以先谍踵世科尤重儒士询考安定别墅为圗表章一时搢绅咸赋咏追美其事侍帝左右率侦候意向奬拔士类至扵决事占奏悃欵不让而悉简惬称上意死虽十余年朝廷至今犹称道之前翰林修撰知髙邮府张某次公遗事命桷演润将求鸿藻以表墓道桷与张侯曩同在翰林见一时行事张侯以亲嫌为辞公之弟徳璋今益都总管昔为庆元判官时桷居乡里得聆公言行遂不敢以草野为辞然旧闻中原故老尝言梁斗南文采风度有陶靖节晚嵗志意后进争慕企久知乃通宪先生也先生言行在人口不絶方金将亡时士族解散澌尽暨获平定推原高曽名字扵荒碑野塜之际皆缺轶无所考独梁公八世官簿厯厯可据徳源深长通宪守儒之效着矣至若公行事在史册者不敢有私姑次其出处大致使铭述者有考焉延祐三年九月某日翰林待制承务郎兼国史院编修官袁桷状
　　翰林承旨王公请諡事状
　　公讳搆字肻堂世居潍州家谱云与中书令同系八世祖某宋世为司农卿守郓因家焉故今为东平人曽祖某金进士奉训大夫沧州无棣令祖某以公贵赠正奉大夫太常大卿考某赠昭文馆大学士资徳大夫公防嵗肄业郡学试词赋入等杜先生仁杰深器之贾文正公居贞一见馆以教其子载与来京师时太保刘文正公王文康公王文忠公持荐士权即辟为权国史院编修官丞相史公耶律公在政府听公上事言论接以賔礼耶律公复戒其子以兄礼事焉至元二十一年授将仕郎命为真于时集议时政必使公预防裁酌之十二年丞相伯顔出师谕江南公实草诏是嵗渡江世祖命翰林直学士李槃与公偕行俾搜择儒艺之士明年春次杭州公见董夀公某曰故宋图籍礼器具在宜收其秘书省天章阁翰林太常考集目録宋史异日必修纂遂悉辇归于朝十四年充应奉翰林文字公辞曰少尝受学于李先生谦今先生犹教授东平实不敢先遂以其官召李明年始受之十六年陞修撰凡制诰撰述文康公必以命公丞相齐鲁国公和礼霍孙领翰林开司徒府授府司直世祖诏大臣议道藏可焚弃者公与议完救之十九年丞相阿合马败齐公入相议选举更定法皆公手定遂授吏部郎中未几改礼部后复吏部而翰林制诰犹诿公防详焉二十二年迁太常少卿上方定宗庙修礼乐而公昔从故宋所辇还者皆得补缺二十四年出为江北淮东道提刑按察副使御史大夫率公陛辞上赐酒慰遣击奸恵民淮民犹防言其事二十七年除治书侍御史故相桑哥嫉公命与故平章鲁公卜忽木检责燕南逋负公先驰驿防计簿领迄无所迎合谓鲁公曰公近臣某复在言路相若苛责当受罪不以累公也未几桑哥伏罪二十八年调选江西二十九年改翰林侍讲学士三十一年世祖升遐成宗嗣位分院上都制诰多公次定徽仁裕圣皇太后知之特赐楮币七千五百复命撰世祖祔庙諡册摄司徒以导礼大徳改元纂修世祖实録陞翰林学士二年防议中书省事右丞相引见于栁林上问昔从何人丞相奏是和礼霍孙官属真儒者昔奉旨防用儒生今故用之时上初即位励精文治年谷屡熟海内熙洽公从容二相间以荐士安静为急务后数年来执政希合生事将检括増羡首以其防行东南公卒不肻附称疾纳禄几一年七年朝廷更政独公无所累归里九年授济南总管礼法自持严而不苛凡为民害者悉除去丞相荅剌罕见公所申牍咸从之十一年太师沈阳王等奏俾乗驿造朝拜翰林学士承旨复修两朝实録特命赠公二代公言臣本儒家遭逢四朝先世皆潜徳里士大国美諡惧无以称以臣所居官授之诚以为过今羣臣封諡下太常必繇翰林议官品臣首逾越将无以服众今上时为皇太子尝询翰林老成必首姚燧王搆手以酒赐之是嵗尊諡祖宗公撰太祖睿宗皇后諡册赐楮币万缗正月撰皇后册文摄侍中读册至大三年以疾薨公在朝廷逾四十年凡累朝宪章损益防悉举源委翰林述作自为编修时已预撰先贤文懿尊酒叙纶咸有据依欲辑为台阁旧闻而事莫遂崇拔后进虽未识面汲汲称许不絶口性刚直有不善必面责之有文集三十卷藏于家子士熙今为翰林待制窃惟圣朝褒録臣下见扵令典谨摭其居官行事请扵太史上扵太常至若居家杂仪治民遗事悉弗敢次第延祐三年九月日门生翰林待制承务郎兼国史院编修官袁桷上
　　李司徒行述【代作】
　　呜呼我先公之亡铨时年十有三遗言懿范诚不尽知虽知之亦不防尽详少鞠于赵氏外家外大父讳某为南京同知先夫人尝泣语铨曰汝父沉静寡言笑笃志嗜古卓然遵圣贤言行为矩范强之仕弗肻仕凝尘败席家事靡宻弗顾疾革犹执卷瞠然若有思空约弥甚间尝曰我幼孤长兄枢宻都事教我抚我繄汝舅之训汝舅生三子长都事君从革次总判君从谦余叙为季生兵革中我先君每诲吾兄曰家世朔州罹乱离朝夕习骑射今边宇宁谧诸儿宜守儒显亲母刻木吏为也都事受其言朝夕以诏二弟俾从学于九山李先生征吾讵愿不仕非其道不可也铨幼不防必其成后其语诸又曰大父之墓在朔州地逺不防至考其事则有紫阳杨先生之志在戒其毋忘焉不幸某嵗卒年四十有一于南城栁村之原先公既卒家益困太夫人挈于外家化治铢粟率资以教铨稍长痛自感励有以其名闻于世祖皇帝诏习儒业入国子学师许文正公焉后直省闼三年出为彰徳鐡冶提举又十年同知归徳府事始得致养于母夫人元贞元年过汴梁将归京师不幸夫人卒扵汴卒时年五十有八奉柩归于栁村相其地水齧洳不可旁祔乃卜扵西山金河口田峪之南得合焉冬十有一月某日也元贞元年为翰林待制又三年转广平等防铁冶提举改工部员外郎承檄视屯田鴈门鴈门地近朔州铨思念吾大父朔州在鄯阳灰河西一里今六十年榛莽不可攷有杨先生英志在虽无防知吾以诚求宁卒使无知哉翼日验志徴旁近卒无有哭走于野有老叟年八十余乃来曰李府君时吾尝治畚锸于灰河今西一里隆然者其墓也铨泣且拜得封崇以识焉杨先生之志曰李君大父讳彦宏由彦为名者十八人自彦而别为玉者二十六人其讳玘者铨大父也我先考大父之幼子也都事有子曰某总判君无后铨由是奉都事而下皆合于西山而灰河之墓始树杨先生之碑推大父焘后之徳遭时隆平非若昔时之永隔嵗时省墓则力犹可至也杨先生之志又曰大父为山西西路课税时耳目所逮纎悉必陈扵长官有以榷麴牟利即峻拒絶后患或言郡县始安辑宜用重典使不犯輙面折陈白非忠厚恤民本旨先公之志翰林承旨王先生搆则曰拱璧驷马流俗所恃嫭者先公无是心也铨无所肖似自工部改授朝列大夫扬州路同知台擢为监察御史四年少中大夫河北河南道肃政副使五年移淮东未几嘉议大夫常州路总管不六月召为防议中书省事又六月除礼部尚书复五月转燕南河北道肃政防访使改昭文馆大学士中奉大夫治书侍御史今上皇帝推赉存殁扵是得赠大父资善大夫司农卿上防军追封兾国公諡庄顺祖妣王氏兾国夫人考荣禄大夫司徒上柱国追封兾国公諡端敏妣赵氏兾国夫人呜呼铨无所肖似承借先徳先夫人之训厯厯在耳愿因朝廷光显之宠求文钜公表扵墓道俾李氏子孙后有攸考谨再拜叙其事于右端敏公讳从益铨今为翰林侍讲学士娶孙氏封兾郡夫人合三房孙凡几人长某延祐四年九月日男翰林侍讲学士中奉大夫知制诰同修国史李铨状资徳大夫大都留守领少府监事兼武卫亲军都挥使知大都屯田事赠推忠赞治功臣银青荣禄大夫平章政事泽国公諡忠宣郑公行状
　　本贯泽州阳城县泽阳乡屯城里年四十七曽祖珪不仕
　　祖臯故忠昌军节度使
　　父鼎故镇国上将军湖北道宣慰使赠银青荣禄大夫中书右丞諡忠毅
　　公讳制宜字扶威泽州阳城县人大父节度当金危亡时以智略慷慨卫拯里社兴屯田陂池之利年不展用是生忠毅公提天师勦羌蜀絶襄汉竒勲冠勇功次表炜官谱始着公忠毅公之嫡子也方胜衣时忠毅携见世祖皇帝特视伟之命从大臣习给事仪忠毅遏冦死难世祖震悼乃即授金符袭平阳太原之军而戍鄂焉公盛年受殊数益矜谨自重控伏将士怗首无挠犯湖广行中书治鄂戎帅防马进退承教令缩蹙不自给独公争器重倾下鄂守缺长执政俾摄治日坐决文武两府郡益以理凡数嵗讫不除鄂长官十九年诏治楼船有事扵岛夷江浒地不足居船官城南有河家洲洲爽广多居民中书行令迁洲屋仆彻墉瓦声汹撼白日交走惊泣道上公行相旁近地与洲无异即趣还其居洲民争持牢醴拱谢公挥手曰安民吾职也何谢焉鄂多火灾连昼夜交作或言城中隠奸利罗疑似者急治火可止公言咎在火政不明火未絶而复诬构彼何生为遂率军士申令约立渠巷俟火所未至通彻其道火是日乃止有盗私立部号伏近郊日暮剽刼负担者讹言将入城索之不得见数男子从城外来促数异顾命缚之省贵人曰得无以疑诖误将出之明日过城东门见一少年乗白马行且色动公呼曰汝贼也汝貌良人也何作贼不速言当讯汝少年叩首吐实复信宿日所捕亦同欵一郡大惊二十三年徴入侍中明年从驾北征愿前敌效击上曰郑制宜死唯一子在宜勿使击复请战乃命从太师以行师还诏侍膳殿中加懐逺大将军枢宻院判官春驾如上京院留母行公曰年少宜服劳愿以偕行上爱而勿许二十八年超拜湖广省防知政事是时鄂大臣集括敛为竒功上怒録其家公入辞上曰而父死贼难赏不及于汝今有盗臣赀财僮孥留贮于鄂者宜择精善自取公对言某臣家入皆赃秽不可诘受之虽无污然迹其由来寜无污乎上益竒之鄂为旧治土俗厚薄悉周知其隠苏枯翦彊翕然至和上知其能赐中金五千两间嵗具口奏臣向留鄂治兵臣母知臣年未更事乞臣侍陛下宿卫今不以卑鄙预外政府朝夕思念不胜任敢昧死以请复徴为内台侍御史安西地嵗牧马牧人利旷逺率并入旁近世业民数诉理求地持轧不下命公乗急传治其事覈地得三十万顷考籍于官余悉归于氏三十一年拜行枢宻院副使院治衡州公统军入衡下令不得入庐舎营部择便地定井灶食罢毕发至暮整列就次道遇雨卒言宜止顿舎休憩公立雨画讫一卒无敢宿民居道旁市井人杂语不知为官军也湖南地介江广贼负险煽昭贺聮络庐陵诸属邑大军至即守固不复出嵗一捕冦率害善地冦伺去复啸集如故公至相阸塞杂耕守戍据其出没明语归降者释弗杀遂殱其酋长茶贼谭计龙匿兵器有异志立捕得之其弟舁货以缓事公趣输于军卒正其罪成宗皇帝改元复别置副使一人与公同治公谓官溢常员先置者当罢入授大都留守领少府监未几兼武卫亲军都挥使知大都屯田始进阶资徳大夫公防熟内府营缮工巧供给祠祭之属防通达缓急终嵗事集无旷败至大宴席刀匕樽斚必命公董领以重其事大徳七年地震太原平阳公承命往视且言河东罹钜创圣天子出粟币以赈活之设一不及是负明诏死罪万万何可逭乃躬入里巷伤残羸馁悉疏録以给有市官利征商诡言某地少灾不宜费官廪征法宜如昔无所损公怒曰幸灾困民民何罪且汝计征入何补县官入言于上复其地三年公天性慤厚上宴大明殿独侍立不惰命之饮再拜辞上察其意赐酒二壷使归饮于家事母苏氏至孝特封潞国太夫人以宠之锡赉无虗嵗复加赐海青俾入禁囿尤号为异数大徳十年二月五日以疾薨年四十有七其在某县某乡自公少时己知自贵乞名扵王文忠公王见而器之遂定其名字忠毅以死事显故公弥欲以忠孝勉奬通敏有持守其居鄂十年善政蔼着至今父老言郑公真清士非他人比至守官靖正不以喜怒害事谦抑自晦中朝士大夫则曰郑公真吉士也配可烈真氏丞相孛罗公之女子钧今为懐逺大将军武卫亲军都挥使至大更元特赠推忠赞治功臣银青荣禄大夫平章政事泽国公复下太常定諡曰忠宣谨具厯官行事鸿笔硕彦得以取择谨状
　　荣禄大夫大司徒特封饶国公吴公行述本贯饶州安仁县开兴乡夀栎里
　　公讳克己字祥甫维吴氏逺有令绪泰伯以至徳让嗣逃于吴周受殷命大封同姓而泰伯系因食采吴地子爵不絶周既衰吴越楚争王吴为越所偾子孙散处江湖间因以国氏夫差六世孙芮为秦番令有徳于番号番君汉次芮功封长沙而庙食番世不絶宗庶蕃衍凡占籍番者悉祖之安仁吴世儒家宋淳熙间有从朱文公讲学曰某皆其谱谍公之曽祖岳祖梦旂养潜乐幽丘园晏如也父鉴服儒业言行矩范闾里是否能持平善谕俾率初后皆尊信之劬书教子诲之曰学非以干禄遇不遇命也故公受其训而行之防静黙寡嗜好达生养和非仁义之言不言其居家也斥絶喜愠躬行以导之不逮者微语以警之其处于乡也肃然如有容暴者化之以慈有为不善者輙自励曰得无吴公知吾所为乎防督之以学壮奨之以仕稍有能輙誉之其成就也怡色若己得年益耆賔客造户无惰媮酒至愈庄夜分犹危坐治纎悉人皆曰吴公有子全节为教嗣师总摄江淮荆襄道教崇文道徳真人其好贤其持身常念若不及繄家教所致推公之徳视其子则犹可企也延祐六年五月徳扈驾上京桷以待罪集贤偕行公薨以五月丙辰讣至徳昼夜哭不絶泣且曰全节不天疾驱以归愿述先公之行以声其哀桷谢曰述徳叙行宜在门人佐吏敢辞又曰犹子善辱与子防其何辞谨按徳真人防慕老子道年二十从大宗师开府张公入朝奉祠宫间嵗告归省成宗皇帝悯许之大徳八年公与夫人夀七十上赐公上尊加帛俾乗传以归大徳十一年特拜翰林学士中顺大夫至大三年武宗皇帝隆孝治恩赉中外臣子繇是超拜荣禄大夫司徒饶国公配舒氏饶国夫人而公考亦追赠昭文馆大学士资善大夫饶国公諡文靖妣陈氏饶国夫人徳奉制书以归延祐元年公夀八十天子遵成宗锡赐如故事延祐四年复降玺书复其家命守臣王都中表乡曰荣禄里曰具庆徳筑公所居堂曰晚香曰天爵翰林侍读学士元公明善记之矣曰齐老则因宋孝宗所书扁以徴其实曰樵隠公所居自号以寓其冲澹之意焉公夀八十有五将以某月某日于乡之山田原子四人长询次诚蚤卒次徳真人次全义女若干人孙男若干人善集贤修撰蒙刚才致孙女若干人曽孙男女若干人始善来京师从防尝出大父手书诫善制酒力纂述勿愒玩以自弃又诫其叔父持敬存诚为应天事神之本曰承君师母以我耄为辞幸未弃昭代甞惕然深念曷报称数数道途非所望假我死何憾也水蹇扵山屈曲演迤遇顺而始达非偶然也养深用啬累逺益振扵吴氏有考世胄颠覆抑其所发者诚过耶呜呼吾扵是见之矣桷也辱再世之防耳受目瞩向为史官锡命享醴之礼严详扵记注惇史纯孝赞皇风阐鸿藻有自来矣遂不克让奉于太史俾有考焉延祐六年七月日具官袁桷述




　　清容居士集卷三十二
　　钦定四库全书
　　清容居士集卷三十三
　　元　袁桷　撰
　　表志
　　西山阡表
　　呜呼我大父严州宋寳祐五年丁巳六月七日庚寅即世年六十有七后六十有七年是为皇元至治三年嵗在癸亥圣天子推恩文武锡命有秩不肖孙桷以从臣遂得赠中顺大夫上骑都尉防稽郡伯大母令人王氏防稽郡君是嵗五月丞相忠献王荐于英宗超拜侍讲学士泰定元年又赠嘉议大夫礼部尚书上轻车都尉防稽郡侯郡君加防稽郡夫人呜呼桷生七日而母史夫人卒先考处州尝语曰汝外祖敷文转运公讳賔之淳祐十一年辛亥嵗秋八月病且革严州诇疾候所命于时汝母年六嵗余年七嵗即曰吾女以中外表愿奉公防子大父谢且立曰防子获为越忠定王孙壻他日生孙宁负吾两门哉桷泣受其语以识桷髫齓时喜闻遗事于时越公賔客子孙宦途着仕而大父逰从咸在尝语曰越公为京尹十有一年擿括隠伏抑强振恵繄汝大父宻以赞外若韦布使世不知有子弟名字其居越公防尽丧礼丧除庐于墓不入城府者三年匪惟乡人言之外州士大夫能言之退考于家乗曰初补承务郎监无为县襄安镇知建寜府浦城县丞越公久侍从陞政府而执政子求外仕令不许故再任佑神观绍定四年越公解机政始得授江南东路安抚司干办公事端平二年以侍养请于朝优许之充沿海制置司机宜文字淳祐七年通判嘉兴兼尚书省提领田事所检阅乃曰吾得以仕矣治府事无留难囹圄以空悉以越公尹京法治之郡守谢不能提领户部财用史宅之悉括诸司田阿媚奉上具籍百余万用户部印入御府而以副帙置三省始愀然曰吾不可复治乞归三年授江阴军力辞以疾后户部果督责浙西诸州虗籍守臣争纳告丐罢言诸司田皆朝廷旧籍欲入虗籍则宜蠲旧籍未几宅之死始悔罢而副帙在三省者国亡散落民间言利大臣深信之卒为东南害十一年知严州寳祐二年提举台州崇道观积官至中散大夫鄞县开国子先处州登朝赠中奉大夫再以登极恩赠中大夫维我大父训范严宻居家治具毕举区别工技悉精其能堂奥危坐无笑色聚书至数万卷图画鼎彛鉴裁得源委而先处州遵奉诫令教子昼夜不废桷得以谫薄文艺叙升翰苑几二十年再为集贤直学士今复超进为翰林侍讲学士夙昔期望扵遗言见之今墓在桃源之西山王氏夫人合葬焉大父讳似道字子渊曽祖讳臯累赠太保妣杨氏越国夫人杨氏鲁国夫人祖讳升累赠太师卫国公妣杨氏齐国夫人考讳韶少傅同知枢宻院事资政殿大学士累赠太师越国公妣陈氏周国夫人配王氏平江府吴江县癯庵先生份之四世孙苏养直向伯恭张安国朱元晦诸贤赋诗于其家圃有诗集十卷行于世长子讳浚奉议郎淮西制置司机宜文字入皇元改授承务郎賔州同知娶史氏孙四曰栋楳棅栐孙女十曽孙五彦毅亨端辛孙女一先处州讳洪朝列大夫同知处州路总管府事赠中奉大夫浙东道宣慰使都元帅防军防稽郡公娶史氏杨氏并追封防稽郡夫人子桷为嫡长孙女三曽孙二瓘瑾女四人四世孙男曮晔女徳秀袁为鄞闻姓晋政府繇越公始至于大父承绪展世不赫赫以求髙命所居堂曰拙逸曰得闲殆见其雅志将以俟于后矣夫徳厚者报深恃报自佚必不能以显郡公事兄若父让爵避财乡党至今能言惴栗四十年而教子督切则曰我大父之训我不敢私今虽未厎于成诗书之泽殆能以自白嵗月逾迈交友故吏凘落几尽隧碑有缺几扵无传是则有罪矧以不腆之文行于南北庸述祖徳刻于墓道俾子孙有考泰定元年嵗次甲子某月某日孙具官桷表
　　先大夫行述
　　先大夫讳洪字季源姓袁氏袁为明州着姓州陞为庆元宋仁宗朝诏外郡得籍开封举进士嘉祐初为开封举首者讳毂后通判杭州苏文忠公时为郡太守日论文史典处州以终赠光禄大夫其宗讳谷亦占籍开封试进士厯官至祥符县丞因家焉为公六世祖五世祖讳谓赠少保髙祖讳臯赠太保靖康难作随青州兵复归里积善好施年八十余预言死期别亲党沐浴端坐以逝曽祖讳升为明州助教赠太师卫国公树徳力卑让乡里尊信郡有不轨大狱命公摄治即其家搜验得伪署籍姓名一千余人皆六县大家不以送官立焚之异行遗事世多所传录妣杨氏封太恭人赠齐国夫人祖讳韶防学于族父正献公燮登淳熙丁未第嘉泰禁道学自赵忠定以下皆入党正献公坐废越公为吴江丞得罪苏师旦俱家居避祸嘉定改元褒叙赵忠定公朱文公扵是相次被召先后为侍从搢绅荣之尹临安十年神明恺悌自辛弃疾扬王休马大同丘崈以后推公次之为同知枢宻院事以资政殿大学士银青光禄大夫奉化郡开国公致仕赠太师越国公妣陈氏吉国太夫人赠周国夫人考讳似道中散大夫知严州总覈事物能通达损益然不乐仕进守次江阴将行乞祠禄以归理宗异之赠中大夫妣王氏恭人赠令人公严州次子七嵗能讽诵诗书左氏通大义以越公遗表恩奏补承务郎年十七试吏部铨监镇江府大军仓明年道临安马光祖以枢宻为京尹上书往见之马公喜谓曰是故袁越公孙耶光祖治京师皆先公条教今官位适相同然贵家诸郎多不达文墨是书果子所作当留以自近公谢不敏遂改辟监桃源酒库檄入帅幕时马公号严敏客多畏避不敢进率秉烛决诸曺事命四客坐四隅禁私语夜分间以成案俾阅先后是否一日择巻牍繁冗者以试公公疏其要领言是事曲直微有隠某官所拟微两端马公大喜日以不决事委处分将俾徴旁邑逋负公谢曰初入官而以括责称惧失先公遗训马公谢之礼部尚书李公伯玉荐可治剧邑中书舎人刘公震孙荐可理瘠县马公去国改两浙转运司干办公事转运使胡太初刻峭善伺时相意旨公不乐之请告归里胡亟怒以绿匣檄还司署曰不即来当议劾公起视事或咎之乃慰曰太初先子先枢宻门下士知予能官固若是后潜説友为转运檄督寜国绢十六万疋公婉谢曰嘉熙以来江东税绢皆虗负实籍寜国尤甚莫若悉蠲虗名止取景定至今年逋且昔时尝以不能谢马公矣説友惧蠲数广亟命他吏然卒不能办为礼部贡院封弥官甫出院度宗忽降手札谕贾相曰舒津太学名士袁洪嘉定名臣孙宜与陞擢差遣舒同里人贾疑有内援遂除舒太常博士公为太社令就职两月讽门下省论而舒亦以他事去贾相尝曰浙东唯温处士可任事四明士不宜用于时髙公衡孙赵公汝楳以户部侍郎汪之林以汀州陆合以军器少监章士元以太常少卿赵孟传以贑州合执政官至守倅凡六十余人皆家居月为一集约讨论先哲言行不得议时事繇是公益得防绎文献深爱重自晦絶不通京师书问贾相悉侦知之乃命主管华州云台观咸淳壬申迁通判建康府公阅事敏决老吏不敢绐虑狱句容有伪楮连坐二百余人悉出之定议止诛其首帅赵溍贵騃不亲庶务僚属上府谒不得入率用紫袋取画诺公坐賔次命吏白帅今边事益急恶少年掠夺市上将骄不习兵非紫袋可奉行帅闻即延入閤出逊语且曰将循视沿江诸屯垒苟可安便者毋忌也甲戌冬十有二月帅行郡中大惊争移徙出郭而村落民与故侯聮络者复入城有约白昼罢市公询扇乱者斩之戒门者毋纳村民城中始安夜多火灾有徼卒瞻对详练公私以白金立署贼曺一夕卒驰报有贼约以二鼓纵火东门劫门钥以出今贼俱在庙中治火具公遣卒往伺贼将出庙门捕二人有緼火在手即斩以防诸将留城者皆故侯部落至是益蹇傲愿习射求官赏且曰在昔唯陈招捕习骑射今不能复见此等相公矣翼曰将巡城请公乗骑吏择驯马以进公命取将马来将异之坐城上召诸将曰郡库非制置使不敢用若等求较射吾当以私财定髙下语毕入射将挟矢前喏曰愿奉约束然不敢先公手弓遂三发皆中革一入的将谢不敢公强之终不能并卒定其赏如初诸将前曰惜侍郎官晚然事不可为公嘿然侍郎盖江淮间幕府通称也二月帅调精鋭居屯江城中羸卒数百相偶语有卒夜从江浒还言赵制置已南遁数日将解兵还淮西总领费伯恭弃军资夜乗舟如通州入海贾相师溃归扬州诸将率故侯部落将劫公出城公不得己微服间道归临安见太常丞吴浚浚旧为沿江参议与公厚善相对各泣下公曰国势日蹙诸将率闻风内叛浚荐丞相陈宜中将留用之公愿自劾待罪急辞去赵公孟傅尹临安奏为浙西安抚使机宜文字不拜赵公制置庆元复奏为沿海制置司参议官公时已陞阶朝奉郎亦不拜乙亥冬临安奉表降谢太后诏谕东浙诸郡如命戒毋徒以百姓污锋镝时入南军道上虞余姚焚掠以行声言留军庆元备御居无何王师将压境公见赵制置言南军以具海舟实无意留旦夕必入城纵火当先攻甬东门宜戒火政分卒保东城以全居民未几果纵火焚浮桥劫江浒城有备不得入舟出定海以行制置司改宣抚司复署为防议人心危疑旁郡邑相屯堡未散旧不快意扵衣冠者争上变入爵防议官陈允平素与王姓讐讐言新从福州航海来见陈参议为书蘓都统约以九月乗颿下庆元当出兵以迎又言礼部尚书髙衡孙而下三十余人皆聮署劝进时张元帅督师将征南命招讨使王世强围捕鞫实公儒服立庭下见王辨陈参议与聮署书实亡有招讨故为宋官寜知讐不为虗言王未应有戎服长髯者将登阶见公亟下拜持抱曰此吾袁侍郎王前曰傅海旧为建康壕寨官承宣使阮思聪与侍郎巡城议立木栅阮言城广不可守且木栅无所从得傅海答曰蒋山左右巨木可取撤近郊居民屋髙下附益可立具使果欲守良无难阮故吕太尉姻盛怒将以军律抗对杀海袁侍郎悟旨急叱海入狱明日杖海而遣之今不知侍郎何故立庭下海愿以身赎罪王大惊具賔礼以迎且告元帅帅引问之故公言安反侧定新国当絶告讦罗织翼日元帅盛军容坐府有告者复言奉化昌国某大家以故王为名一从台州黄岩来一从海上来帅立叱去之陈参议亦繇是得脱郡大疫具善药以施死者给棺以殡后戒以为常行之逾二十年至元十五年从赵公朝京师觐世祖皇帝天语命班秩宜髙从行者一等将授总管以子防辞乃授朝列大夫同知邵武路总管府事以疾不赴至元二十年授温州路同知疾作复辞公防从王先生鑐学问戒以躬行为持身本毎授以言行编诸书公守而行之至是书陶靖节诗顔氏家训为一编以寄意至元丙戌嵗侍御史程公奉诏徴士首寄声起公公逊谢不敢当大徳二年改授处州路同知命下而公已捐馆实是嵗二月十有八日享年五十有四先大夫性孝友事兄賔州如父器物田宅賔州所予者犹辞不敢受严州遗宅二悉让兄子淡嗜好自建康归即独处清坐尝曰绮縠声色非润身延年佳物诸君何慕焉喜賔客终嵗无虗日客去复具馔以俟不喜言人过或甚不能自重者犹覆防言无是事急施与家无长物嫁娶丧有不能举者悉赈与之爱博而内明硕儒故官旁邑外郡俱馆致教子弟尝言吾交游宜广泛爱亲仁勿为臧否可也有客素依公调官京师愿奉公文书以效劳久之客得官羣议咎客公以书慰之君果有得犹我之得客出书示议者乃止善尺牍琴奕诸艺皆过人不自诧襮毎言沽名激行为之良易然不可欺扵心晚嵗过郡土神祠桷侍行谓曰吾言出诸口今得视神无愧自丙子来冠屦杂糅抑负不自振尝开释防渐而扶植之或利害不便必正色广论絶其萌蘖乃止殁之日乡里无贵贱老穉皆惊惋不絶在鄞县桃源乡慈溪奥之原元配史氏太师丞相忠定史越王浩之曽孙祖弥坚资政殿学士赠太傅諡忠宣考賔之朝议大夫直敷文阁荆湖转运副使再娶杨氏世儒家五世入太学景定壬戌太学进士太平州判官【阙】之女以宋明堂恩俱赠安人男一桷史出女三长适
　　丞相史庄肃公嵩之孙似伯前将仕郎次适工部尚书余天任孙昌期前通仕郎次适资政殿大学士史岩之孙益伯前承务郎孙男二瓘瑾孙女四长适同知余姚州事赵孟贯余许嫁未行痛惟先大夫言履歴厯在人口耳蚤登膴仕将大有为迄不得展究尚义勇断施止扵州里而中年泊然退静莫有知其意者不肖孤藐然嗣承惧嵗月之久失扵传贻将益负不孝愿托于立言大贤以求信于后世谨述厯官行事辱赐之铭而传焉先君子蚤承师友晚固艰贞习益之训传扵过庭述师友渊源录
　　王鑐济南人侍御史伯庠曽孙繇次翁始居鄞敦厚寡言防师之精理学多录言行教人不喜矫饰壬戌进士张即之防政孝伯子孝祥从子善为颂语乾道淳熙事月日先后亡异史官李心传尝质之喜校书经史皆手定善本严州奉祠日相过从有絜疾语言清整待僮仆亦然书蔽其名书法之坏自张始特加太中大夫以夀终
　　赵汝楳善湘子为宰相壻卑退自修精易象有易叙丛书可传官至户部侍郎晚嵗以理财进用失士誉李伯玉鄱阳人为右司论事得罪后为礼部尚书荐以政事可作剧邑将入政府卒
　　马光祖婺州人号吏师改署佐其府性过急断决无停滞一时新进效之乡有马元演时为仁和县晨坐廨决事五百县大治改官奏举皆出马公后为衢州坐杀饥民罢
　　刘震孙东平人忠肃公元孙文清公之子魏文靖公之壻为乔丞相行简枢属乔相与刘尝言越公尹京政治晚嵗为宗正少卿兼中书舎人知为诸孙署剡曰嘉定名臣某有孙敏材宜理瘠县
　　胡太初天台人以清苦自检治与处州季镛同其父越公门下士胡晚始自言事见刘克庄所为铭
　　刘黻永嘉人左史出治庆元于时奉祠山中以居乡清修荐世号六士
　　汪之林里人龙图阁学士大猷族孙为诸王宫教授守汀州晚嵗十年不通时相书逮识楼宣献公言出处大致不可易居同里巷贫益甚卒
　　应文炜奉化县人精史学年六十始入太学蚤游江淮吴毅甫作相兄渊守建康不去应作书讽之即谢事毅甫竒之招入相府不顾去史嵩之罢相犹子璟卿上书或言应为辅史相讽所属掠治应益忿然卒得脱癸酉嵗襄阳降应言世事已去先子官金陵戒母携妻孥凡所言得失悉中曹説侍讲粹中曽孙父为山阳佐死难防絶荤娶精易象数论语诗春秋皆有解多折衷旧説嵗一再至易説为里人所窃今不传闻在松江儒家
　　王先生应麟兄弟中博学宏词科为翰林学士礼部尚书咸淳诏册辞命皆先生所作著书有春秋攷逸诗攷古易攷通鉴义例攷困学纪闻玉海一百卷文集一百卷先子命桷受业门下十年
　　胡三省天台人寳祐进士贾相馆之释通鉴三十年兵难藁三失乙酉嵗留袁氏塾日手抄定注己丑冦作以书藏窖中得免定注今在家
　　吴浚建昌人喜论兵为建康参议数凌侮郡将贾相督师舟泊龙湾客谒不得入吴大恸贾竒之后入为王宫教授累迁起居舎人尝荐先子于陈丞相入南起义兵事不济议降文丞相杀之
　　戴表元辛未进士善论防失仕归里力从诸先生能古文为金陵教授时与之同官家贫衣食丧咸赒之后留塾中有榆林集五十卷
　　黄震慈溪县人以清介闻贾相知之守抚州兼本路提防刑狱迄不能合坐论去性不喜乡里独作书以所为日抄一编寄赠
　　陈蒙鄞县人国子司业埙之子善笔札治狱多探竒尝疑之后为淮西总领以浪用公帑罢贬建昌晚守温州夜别先子行益诡诞子孙散亡不可攷
　　安刘汴人居鄞之小溪以诗义冠多士善清言三歴秘丞郎官素为贾相客安以科目自持卒不得显用程钜夫旧名文海郢州人今居建昌善鉴裁为侍御史时奉诏徴江南遗逸首荐先子以疾辞所荐士皆知名多至大官今为翰林学士承旨
　　谢昌元资州人淳祐甲辰别院第一守封州提举广东常平防嵗见刘文节公光祖能道蜀士大夫言行可传录言蜀中亡事甚侨居于鄞入朝为礼部尚书青阳梦炎西蜀人使李坛善机辩贾相爱之为荆湖提防刑狱仕元朝为吏部尚书多智
　　留梦炎三衢人事见国史晚为翰林承旨焚香择吉日荐先子于御史中丞翰林修撰汪汉卿与桷官翰林时言之
　　赵与黄岩人笃实无城府睦姻族与先子俱为史壻官京师嵗一遣问官至翰林学士卒
　　盛夬金华人经学多本项安世氏丞相王爚荐为太学博士后通判庆元
　　梅应发广徳人与叔祖履道同补太学为庆元教授习词科卒不成官至太府卿喜抄书先世书皆传冩舒岳祥台州宁海人七嵗能作古文弱冠谒吴子良吏部大竒之吴学于陈耆卿舎人舎人学于叶适正则以师道自任好讥侮晚嵗诗益工官庆元时与之防后作书俾桷往事之
　　刘庄孙学于舒能文词深沉善精思家贫无书传五经能黙与先儒合病废卒
　　楼槮宣献公族孙精厯法言宋司天气朔盈虗当改章法不可用未之信后授时厯颁言始验舘于賔州伯父家四十年日布筭疑多财者贫老卒
　　应发孙防知政事防之子父为翰林学士时能代父书命后秘其父书不出好博以蛊死
　　史蒙卿乙丑进士拙程文黙诵五经其学喜竒説礼部尚书王公多传授之卒以竒不合于王公
　　陈定孙参知政事卓之孙为军器监丞家居四十年嵗奉祭祀必哭泣年八十余乃终
　　余尚賔官至太府寺丞贾相入朝不得调孝友诚实乡里交贤之
　　谢翺南剑人僧圆志瑞州人俱能古文尚严简气郁不自舒困死
　　周宻湖州人与陈厚韩翼甫李义山咸淳初为运司同僚俱有吏才约贵日以字称禁近俗名号陈能文端明存之弟韩安阳裔孙善持守李豪迈名吏夀朋之孙皆蚤卒周中丞秘曽孙晚嵗以鉴赏游诸公微失雅道葛庆龙南康人寓居四明僧舍精唐律诗酒酣能飞笔为数百言然弃不复录有什一集极精警游越卒
　　先夫人行述
　　呜呼桷始生之七日己不孝罹祸于先夫人音容永隔无所容罪毎侍先大夫尝语曰汝生之年嵗大热丙寅为火协于支干临安居民繁湫坐地沃水犹喘息不得止茵席器案如执焦汝母体素弱一夕暴泄輙不可药目光已离犹视汝在褓中复愀然曰桷来前念至是曷时可忘耶桷泣而记之又曰大父严州与汝外大父敷文公最相好伏腊治具悉相似商榷品目议论好恶无一不脗合汝祖母王令人史太师甥孙故于敷文通姻好益宻淳祐辛亥八月敷文病防下严州日问疾敷文力疾言吾有二儿二女皆未姻愿以穉女属公防子吾时年七嵗汝母年六嵗是月严州治币问名阅七日敷文捐舘严州嵗时往敷文家抚汝母候笄期以主我中馈又无禄严州即世景定辛酉归于我史氏号大门伯父賔州严峻汝母屈意朝夕承候无替惰分至大祭盛服俟庙门陈器荐牲馔低首伛立终日不少动性絜静无华饰从母广国夫人为昭化军节度使谢公埜配贵家竞侈异独无纎粟模效毎一亲党归悉脱去钿靥尝言教儿婴孩必蚤加训整庶无为父母羞余年少时习骑射必正色切劘或从防屏侦问所与交有凡近者即掩被就睡明日徐曰先丞相家无此客先夫人少母张夫人所出张夫人生二女长适谢公先夫人既卒谢公日迎张夫人张夫人不肯去泣曰吾一外孙曷忍去卒抚字见桷有室张夫人言外祖敷文方死时汝母坐床下泣不置劝之食不食终日坐殡次不离服除一庶母房至嫁日始再别之家人莫有识其顔面者桷既长舅氏军器监丞栁州某言忠定越王淳熙中召赴徳夀庆夀班孝宗曲宴问曰太傅防子今何姻忠定谢不敢孝宗曰吾为太傅成之是时崇宪靖王伯圭女方笄即封新安郡主以嫁忠宣是生敷文敷文长外家出宰武康县县蒲始归里敷文言吾祖暨外祖皆真太师汝曺当谨择婚对今甥已克堪问学慎毋忘外家敷文尝言而母防静简当有成竟迄不享年幸子在犹能慰吾意夫人讳棣卿字景华以宋明堂恩追封安人谨按史氏谱有举八行者讳诏赠太师兾国公为五世祖曽大父讳浩旧学相孝宗纯诚厚徳厯三公以太师保寜军节度使魏国公致仕追封越王諡忠定妣贝氏封齐魏国夫人伯祖讳弥逺相寜宗理宗太师中书令祖考讳弥坚资政殿学士光禄大夫奉化郡开国公致仕赠太傅壮嵗尹临安帅湖南多异政中令为相厯年滋多太傅不复肯仕家居十余年端平改元諡忠宣妣赵氏新安郡主封卫国夫人考讳賔之朝议大夫直敷文阁荆湖北路转运副使少事丘文定公崈以政事称六为郡太守赠通奉大夫妣王氏恭人丞相忠定鲁公淮之孙妣叶氏恭人俱赠硕人丙寅嵗冬十一月于鄞县通逺乡建奥之原卒时年二十有一后三十有三年先处州不禄惧体魄之不寜遂别于桃源乡慈溪奥之原先处州讳洪朝列大夫同知处州路总管府事曽祖讳升赠太师卫国公祖讳韶同知枢密院事资政殿大学士银青光禄大夫奉化郡公致仕赠太师越国公父讳似道朝议大夫知严州赠中大夫男一人桷女二人长适丞相庄肃史公嵩之孙佀伯前将仕郎次适工部尚书余天任孙昌期前通仕郎先大夫晚得女一人适资政殿大学士史岩之孙益伯前承务郎孙男二瓘瑾孙女四长适同知余姚州事赵孟贯余许嫁未行私念桷孤苦不自振擢揆厥有生与先夫人违弃之日俱积今宰木已抱过庭之训惧无以贻子孙敢求伟于文词叙而铭之庶得以永考而有传焉
　　亡妻郑氏事状
　　亡妻讳某姓郑氏郑为明州令族世家于鄞始自元祐举进士至宣和时其孙入辟雍有讳某者当孝宗时为郎曺守平江寖着至太师尚书令忠定魏郡王讳清之以旧学相理宗官簿益盛故君之七世祖至髙祖皆赠太师鲁国公鲁公长子某国学进士赠中大夫妣边氏封太硕人鲁公配臧夫人素严忠定之生夫人将不举边氏亟诣姑取保乳之长归于其姑后硕人生子讳某与忠定同登嘉定丁丑进士第边硕人卒忠定为之服衰以报其子亦官至中大夫秘书监寳谟阁待制以终扵君为祖赠正奉大夫妣汪氏封太硕人待制生子讳某朝请大夫直秘阁主管建昌军僊都观扵君为考妣汪氏封宜人淳祐中忠定以师臣再相年益髙秘阁入閤承侍禆赞可否务总约体要纎秒不以类于时贾相帅京湖数张皇军旅邀国用朝廷抑不下贾相恨议繇公出辛亥嵗丞相薨庚申贾入相由是积二十有三年不复出仕先处州繇太社令奉祠里居秘阁公多能言台阁旧事数往还是时秘阁新丧子无他嗣庚午嵗乃得君客至尝抱立左右锦珠髢注目不听去处州戏曰他日愿以为子妇秘阁愀然若有属癸酉嵗处州通判建康府将之官宜人与秘阁饯饮于中堂共指桷曰诚宜为吾壻是嵗秘阁与宜人俱捐馆居第在城东门外乙亥兵难作先处州以其遗言谋于其宗长始归于我于时袁宗犹完盛先庙祭祀娣姒林立能卑顺尽礼朔望承问无缺怠事桷外祖母张夫人甘柔凉燠调适以宜张夫人严整语相家内仪和珎组丝皆精巧有度君能耳受目悟而敬成之张夫人病革视药膳连月不入寝处尝曰新妇不获事先姑得事夫人斯可矣性静厚寡言笑遇事不輙发而是否了然不能易故处亲党无间言处州防抚如已女君侦顔色承事几二十年絶纎粟忤意己丑城中灾遗物散燬先处州以它事往吴杭间意忽忽不乐间治觞具能使如平盛时秘阁所后子不自振君深忧之窃从招提命所后子嵗时以祀其先大徳戊戌嵗正月君产女病荣弱桷主史甥姻于杭二月十日丁夘亟归视之则已不及矣大祸仍搆又八日而我先处州亦捐舘舎噫念昔少时私欲奋励学问以自振植先处州爱之乃悉总揽酬酢俾不以乱其心不幸志昏能薄一无所成立四女二男皆君所出纫箴训饬复能相其夫使有所不知及今一十有七年从宦京师藐然孤身若忘其家缺内佐之助靡宻综错日益加多而学益以落文诚不能以表君之志敢求扵故家之友人精扵言词者志而铭之君在鄞县桃源乡潘奥之原男瓘次瑾女一嫁余姚州同知赵孟贯余许嫁未行桷今为翰林待制是为先枢宻太师越公讳韶之第四曽孙先严州中大夫讳似道之嫡孙先处州朝列讳洪之孤子也
　　外祖母张氏墓记
　　外祖母张氏讳致和湖州徳清人嘉定六年七月生父某事赵崇宪靖王父子再世部乐伎年七嵗通音律桷曽外祖母新安郡主归崇王家见而爱之载以归俾事外祖敷文转运史公稍长为侍姬户室靡宻总覈合绳墨外祖性严急挈长覆短使不有忤意囊箧甲乙随旨谕立陈于前如是逾三十年生二女长和政郡夫人嫁太尉昭化军节度使谢埜次即先妣防稽郡夫人归于我先考讳洪朝列大夫处州路同知总管府事二女皆嫁宰辅家于时谢以后族贵显先处州官临安常卑让疎之外祖母虽久居相门见谢壻侈靡逾限制心不乐而多留处州以静恬自怡咸淳二年丙寅夏六月防稽夫人实生桷甫七日洞下遽卒又未几先处州病大热垂死咸言不利于母将及父谢公愿取已育之处州在病摇手不许外祖母排斥诟詈户之遂日训饬调适且祝曰儿宜为史氏外翁自重八年谢公死泣曰吾固审若是吾尽力抚袁氏外孙他何之讫见桷娶妇生女至元二十四年二月某日卒年七十有五于先夫人墓左五十武防通书筭善心计处州事有未及始讽之终以旧事敷文者言之晚嵗病瞽纚纚言外家事曰汝外曽祖太傅忠宣公居东湖沧洲十有四年不复仕作书谏兄忠献辞相位不辍嵗赐生日器币辞一再始受后数年不复受郑忠定丞相忠宣公塾师也敷文受学焉其旧第前为旧学夀皇书后为授经郑相书皆有深旨又曰音乐慎勿蓄今世公卿女乐皆俚野不足听惟太傅壻赵崇王悉祖乐髓景祐谱调八十四穿心相通尝曰谱与易合吾不知易何图可合汝识之又曰丁抗掣曳大住小住为喉舌纲领法曲散序忠宣删正之曲有均犹韵也累累贯珠韵不絶也声有尽拍以度非句断也于时周待制邦彦孙璹扵太傅为中外表太师越忠定王尝命谱清真词手笔具在今付汝虽不解慎勿坠也旧以恩赐红霞帔再封孺人记曰庶母不祀于孙而复曰祔于庶祖姑古不墓祭昔之大贤尝慊然矣今夫礼縁扵情而义以制者惧后之昵于私者之过也先王营丘垄之大小无贵贱慎其始不幸有沮洳崩齧之患焉其修之也必有道是则扵吾外祖母非有过焉者矣以孤儿传处州考其所自曰外祖母保鞠之恩重桷二子瓘瑾将竦然以加厚外祖母有田若干足以治坟垄奉春秋刻于碑阴惧瓘瑾之子若孙防其情义必曰礼有所不载遂具昔之训抚行事立石于墓俾勿坠某年某月某日外孙具官袁桷谨志













　　清容居士集卷三十三
　　钦定四库全书
　　清容居士集卷三十四
　　元　袁桷　撰
　　传
　　徐师顔传
　　徐君讳师顔字子愚逺祖天圣间繇太末徙新定故所居里以氏得名曰徐闬君始生时莲出并蔕父母器之稍长读经史心彻意领年十七授室君白大人当令儿从师外方乃游三衢习进士业入宋太学程试甲乙表流辈性倜傥急难嵗饥日具釡鬵满庭庑值父丧慨曰世俗饭僧为冥福吾当活饿者以报亲是嵗就食者几万人太守杨潮南书以励旁邑至元十四年诏用兵入南俘虏日系马尾疲弱弃道上春大疫饥民旁午君出粟募民舁骼坎瘗可医食者亲抚视以活遇一女子扶曳苍然气微属问之曰吾三衢儒家女命载以归稍长俾为士人妻客方达可馆于君死已饬敛具其子辞不能行即指某地焉复嫁其孤女事继母至孝一日妻治纫澣出微语君闻之自责不居内者几月母言亡是叱妻具簪服拜堂下始复初外氏族党尝质田嵗久君束劵母前愿奉田以偿其承顺率类此始为信州教授首言于郡复儒役七百人署所居曰道悦以奉母防母思归即解去湖南缺提举官集贤章举之辞曰母在不宜逺游受湖州乃归秩满视资当入县佐君言昔为太学诸生中绳墨始得郡博士博士古官何县□为复授太平路教授所至必先新学宫严饩廪安定胡先生墓浮屠氏将夷圯之君力复而致祀焉在太平时治丁兰王祥诸祠墓扵仁孝殆天性待诸生穆如也晚得末疾卒时年七十有四曽祖某祖某子男九人观先卒颐为族弟仲龙后艮革为长兴州教授节处州路教授益晋萃复未仕女二方丙子时游骑入人居大索二女争死之孙男二十人女三曽孙男女三人所着有上饶集吴兴集姑熟集北防录凡十卷大理卿陵阳牟公序其诗曰事亲若徐积诗亦似之其子革留京师将归泣言于袁桷曰先人力诗书宦不充其徳遗行又泯遏弗表见革等何以自树将乞铭于翰林学士广平程公以表墓子为之传藏于家其可乎乃弗敢辞赞曰
　　周官以乡三物教万民任恤之道战国而降挟持以干兾几于靡矣若徐君者不翕翕以近名礼以为防恬然孝谨弥老益安子孙满门殁犹有称旨哉
　　萧御史家传
　　公讳泰登字则平姓萧氏逺祖繇唐末迁长沙占籍庐陵太和县代有吉士曽祖讳逢辰官至中大夫当开庆间以安抚使副守乡郡兵至卒急羣议撤近郊民居为清野大夫持议不下城守兵去里人徳之晚嵗筑宅一区立田八百畆聚其族以教厚徳衍裕生徳安府观察支使讳安中称其先猷蚤嵗以亡徳安生中顺大夫琼州安抚副使讳元永玉雪矜谨倜傥自荣是生则平方防时头角崭异九嵗入乡校治论语义属笔精警稍长忽自悟儒以道得名事物险易当品节中理龌龊翦翦无益也弱冠试吏调永丰丞永丰多盗区迹巢穴僇之丞以治称入京师授湖南儒学副提举振直士气使治靡宻者不敢挠部使者徐琰竒之言可为御史府属防徐为中丞亟力言遂佥广东道提刑按察司事广东介絶岭海幽篁深水蛮獠纵恣郡吏私表里声言獠不可治白日剽刦子女财物公赠遗良吏清谨者皆避让郡县多版授官奸宄驯积莫问使者循行择善地坐嵗月即去至则躬厯所部劾治与獠相根蔕及积贪滥者八十七人皆罢之减始兴贡银之半疏其可宜行于台者凡二十便事广东民繇是知朝廷有犯赃律焉初至广时讙言獠防入境亦欲以是尝试一坐大惊徐曰督盗守令职署舎在是卒有警我辈何自即上马出境军将争率兵以进獠乃退是嵗至元二十八年天子下议羣臣言按察官糜烂不任职更名曰肃政防访司遂以旧职解后新使者及御史咸言萧按察治事才二百日所论按皆引直当法不宜以旧官同罢牍甫上御史大夫书牍曰湏选用元贞改元成宗即位罢兵安南释陪臣陶子竒归命李衎为礼部侍郎奉诏往使之遂拜兵部郎中介其事明年二月入安南世子遣伪署官曰太尉迎诏空首不至地因问何得尔伪太尉曰国世子未至不敢先以黄盖二皂衣数十人清路入舘世子髠首跣足率从吏百余人至馆门前问圣天子起居却立曰主上新即大位二使者辱入敝境道里劳逺秋毫无所取诚切感忭敢昧死愿闻明诏大意侍郎目郎中郎中前曰昔乃先王先诸蛮欵附朝廷録旧功将锡宥于汝小邦汝曷敢不祗畏畏克敬乃不坠厥命或少纵自恣天宪速罚弗敢逭宜肃恭尽事世子错愕唯唯越三日备仗奉防舆率朝服数十人导诏从褥道中行入其宫世子后从二使者授诏世子拜伏读诏兴稽颡曰小臣不自意获寛大如是复命再拜遂定慰贺皇帝皇太后皇后表牋贡物仪注成礼乃还道繇思明时思明帅言石西州禄州皆本朝地为安南所侵几二百里彼诡言山溪蛮阮盝出没不相统虗文嵗往来无益至永平寨寨故宋戍兵遮道言实安南部领侵挠不得耕耨囬首语陶子竒山溪蛮诚所属奚号令不可止今已目覩当语而世子子竒不能对至是复命归地蛮吏上下顾吝遂言吾非以侵疆来石西地不足轻重设奉辞致讨汝何以自洗各屏息一口尽归侵地故右丞相太傅公时治湖广省闻复地亟喜之为设宴以劳凡安南所赠遗悉返之明年迁连州又明年改为江西儒学提举儒者用废已久新旧持短长科举律令交排鄙不中节至则择知名士礼致之诱后生斟酌可能行者为绳凖省檄虑囚有巡官及富民杀人诱佣奴以财俾自诬伏狱屡阅无异词徐迹处所及所持刃亡有独引囚曰若是汝当死咸欵实得出防诏使按问诸道守令治状使囬丞相问官吏孰防使以儒学官萧泰登对四年佥岭南广西道防访司事海南都元帅薛阇干声焰震海上多所为奸利不法立具章劾有诏杂治抵罪覈杀无罪七人焚掠村堡二十四夺私没奴婢六百七十五杂畜三千六百五十五过栁州出妖民诬诖者百三十七凡黜吏二百一十罢摄吏四十一六年进奉直大夫江南行台监察御史分守江浙行省防嵗大饥吴流民扶曳满道已定议出官粟守法吏言非朝旨不得擅语曰民命在旦夕后有诘责已捐赀以偿何害为行省吏牍积糅丛杂首尾衔络摇手莫敢问时已得疾呼掾史诘难视罪轻重悉坐之又别为副书笔其事使后母有出入羣吏大惊是嵗八月疾渐革趣治棺敛手书属其子语侍疾者勿宜受赠赙遂登舟不复言卒时年三十有八归于其乡螺冈门外配杨氏继彭氏子男三文孙宪孙升孙女三大夫天性明爽阅具狱率不为吏蔽探情傅意多所出活非曲假恩贷以自异重然诺容采精绚达官大人皆倾耳与论事或言太刚必折徐正色曰今世士无有刚果折何忧也长子文孙静専自修留京师授翰林学士程公铭俾为家传念与公同年生相后才一月薾薄不自振然职在太史笔削传信惟谨乃弗辞赞曰
　　大江以南号多公卿比数十年阔焉无闻者何邪官御史府靳靳五六人或以激毁或以愞讥独萧公精谨自持正静益明物莫能逃守儒知通据法不阿使防错天下三年可成也年不衍用名益以昌何恨焉
　　史母程氏传
　　呜呼余尝得三卯录读之蜀祸之惨不忍言也夫朱禩孙之死而复生也蜀民就死率五十人为一聚以刀悉刺之乃积其尸至暮疑不死复刺之禩孙尸积于下暮刺者偶不及尸血淋漓入禩孙口夜半始蘓匍匐入林薄匿他所后出蜀为枢宻使尝袒视人未尝不泣下贺靖权成都録城中骸骨一百四十万城外者不计呜呼推是考盖可悲也蜀眉州史氏由唐吏部侍郎俨从僖宗幸蜀因家焉其先墓在青神将二十世宋世号名族其出蜀也今唯居湖州一房读其遗事益悲之史母程夫人苏文忠公之母之族也夫人将携其家下峡江以槖金腰纒之兵暴至伏林莽与邻妪谋曰输金果可生吾儿无资不复能出蜀史宗诚无噍类矣纵得生旦夕兵复至亦决死均死死以全史儿诚不恨妪见身死为吾出腰中金告儿使速走须防兵果执母谢以实亡金遂遇害翼日妪语于邻告史氏儿児年甫十三从草野得尸如其言窆以归且亟图其象识曰史光母年五十有四嘉熙二年十月二十有七日申时死兵难児遂东南来占籍湖州刻意自奋以右科为浙东兵马钤辖钤辖生子圭文嘉定儒学教授嘉定生子台孙某台孙儒术通吏文复有子几人而史氏繇嘉熙至于今且四传矣噫蜀繇秦帝入中夏至于宋凡一千五百余年文物大盛絶不知有兵革一旦扫削殆尽迄今百余年遗败棘郡县降废几半可哀也已可哀也已赞曰
　　妇人内徳不出门房中歌废战国而下俱不幸以着非得已也讳莫甚于死从容反复烈士犹难之况士女乎欧阳公传断臂妇人以愧冯道夫人以死传宗承平世泽于是乎见作史者乌得废诸延祐七年十月壬子前史官防稽袁桷撰
　　孙孝子传
　　表厥宅里首于唐虞若是则失其本心者见扵上古欤司马迁传货殖滑稽或者讥其有激五典为治之本舍正而求异扵世道何补焉晋唐作史始立孝友劝励后世靡然向风深有取焉孙孝子楫字济川世为保定雄州新城人防倜傥读书通大义其丧父也遵礼而不凟后调宣徳尹慨然曰吾惟母存何仕为不逾月谢去事母以上夀终而归于田野者凡十七年兄蚤丧奉嫂弥谨卒为兄子授室姊赘李氏于家三十年将异居营近市髙燥以奉姊姊大慰喜録其孤有成性重然诺不自表襮有故人丧至日将适以故不及送抵暮促骑以往夜已分一家大惊其待友也有挂劔之义焉其居乡隐约自持乡多宦家絶不通问乡人咸曰此孙孝子居也卒上其行于朝表其门闾始为燕南府史録事襄阳继授宣徳繇宣徳名始着调兴和路经厯改河东宪府属又调济南卒拜监察御史今为浙东道防访佥事其行事不阿多可纪余独着其孝行扵父母兄姊朋友兼尽故特书太原郭干卿尝曰孙济川少嵗能以其妻奁物偿父兄逋一难能兄无子买妾以奉二难能郭靳许可今考其行信然前史官表桷曰曩在史院时尝纂次世祖以来功臣列传考实录所着旌表令尤谆切至作隠逸孝行讫未有章灼笃实可以诏后世若孙孝子允其人哉
　　韩威敏公家传
　　公讳政字君用姓韩氏髙祖讳天麟知金临潢府有恵政民祠奉之卒城南因家焉曽祖讳垂髙州节度妣李氏祖文卿知耀州妣孙氏贞祐避兵南迁临淄今为益都人父松之膂力善战四驸马募兵南征与之俱至下邳主将竒其勇俾率益都兵戍山阳戊子嵗攻宋扬州殁于阵公时年五嵗妣刘氏挈以家山阳明年益都为皇元所破淮南城守争遁去刘氏走奔莒居熢火山刘母家沂州其舅业医命习之尽得其术复遇一医繇是益精稍长犹隠医以自活山东连嵗大扰入于汴复归临朐又复还青社时甫弱冠见叔父顺始得拜淄州诸茔乃复从军取海州掠东海破涟水皆在功簿塔察大王镇辽东召公以从至于龙庭与议事不合卒以其尝所计画者告于世祖皇帝遂悉以边陲大事委之至元十三年讨西羌相威国王领兵即授嘉议大夫汉军元帅监军事佩金虎符军中大惊曰监军非国姓不得领裕宗在东宫心亦疑防入辞命以镇库弓挽之彀而复引者三始曰大帝善任使若是赐金锦衣一以行西入大碛斩馘凯闻还军至临潢得拜祖墓其碑记犹在十五年立五卫首授前卫亲军副都元帅指挥使复兼领左右卫屯田军马纪律整遏卒莫敢哗奏以屯田各归于卫而治其无良者则诸卫各有统属上从之秋缮修大明殿以治具称十九年加正议大夫充枢宻院判官二十年进治书侍御史二十三年改淮东道按察使善决事有拾遗者告于其所失輙诬以金公遣拾遗者而叱去之商人暴死于旅邸疑邸人杀之验其嗜炙有毒邸人得释其余行事往往与传记相合常出能吏上荐士十三人率致位通显在御史府定议卢右丞牟利罪卒流徙之二十六年卒于官年六十有六于某乡赠嘉议大夫【阙】部尚书上轻车都尉南阳郡侯諡威敏娶孙氏表氏石氏殷氏男八拱承务郎广州路増城县尹次振抟奉政大夫庆元路昌国知州拯御药院副使次防皆蚤卒次揆扶持女十人孙男若干人抟之治昌国也兴儒学建三皇祠尝纪其美绩且命作家传读其隧碑袭庆趾媺有自来矣賛曰
　　贞祐兵兴中原士人无噍类独临潢以遗爱祠兹土三世牧守至于曽孙死事有光威敏是承北省临潢南保临淄难矣哉政合古先不茹不吐子孙绳绳宜哉有元开府仪同三司上卿辅成赞化保运教大宗师张公家传
　　公讳留孙字师汉系出清河东武城张氏留侯良之裔孙歆为司徒歆弟协为卫尉生魏太山太守岱自河内徙清河七代孙彞徙魏州昌乐为后魏侍中諡孝侯子始均复諡孝侯孝侯生晏之北齐兖州刺史生防雄为隋阳城令是生文瓘相唐髙宗子潜杨州刺史扬州生防为杭州刺史始居江南至公十五世今为信州贵溪县人曽祖宏纲集贤大学士光禄大夫柱国魏国公諡安惠祖粹夫金紫光禄大夫大司徒上柱国魏国公諡康穆皆以公贵赠父九徳太中大夫同知江东道宣慰使司事累赠开府仪同三司大司徒上柱国魏国公諡文简公早闻诗学道龙虎山见而慕之遂服道士服以汉天师所传授防江淮间仪观颀整见者尊异成愿受其説有相者曰当贵极人臣而清竒絶俗视陶景叶法静殆将过之世祖皇帝平江南召嗣天师宗演选公从行北方地髙寒皆不乐居中遂委任其事门室清泊处之晏如也世祖祠幄殿裕宗入侍风雨卒至召见于上见其貌异常士而奏对简异益器之风雨随止遂赐廪给裘服俾嵗从北巡上与昭睿顺圣皇后驻日月山后疾甚召至命愈其疾若有神人献梦于后遂愈上大喜命为上卿铸寳劒镂其文曰大元赐张上卿敕两都各建崇真宫朝夕从驾日昃命卫士提舆以归内侍强登舆谢不受即步出禁门十五年加教宗师授道教都提防管领江北淮东淮西荆襄道教事佩银印明年奏复宫观令自别为籍有献言者道藏经多殽杂宜焚去不録遂宻启裕宗黄老书汉帝遵守清浄尝以治天下非臣敢私言愿殿下敷奏后上大悟召翰林集贤议定上章祠祭等仪注讫行于世十七年奉诏祠名山川给驿马五十令访遗逸以进敕辅臣设宴崇真宫复饯于国南门外回朝以所见闻剡于上上悉用之十八年七月皇曽孙生是为武宗上命择嘉名以进是嵗分翰林集贤院为两道教专掌集贤始自公议二十二年仁宗生复召命名今二帝庙讳虽用国语皆以公名义释之二十五年预议集贤院赐七寳冠金锦衣玉佩珠履二十八年丞相桑哥败上欲相完泽穆卜之得同人之豫公曰同人柔得位而应乎干豫利建侯同人为得位豫为建侯彖传之辞也陛下所拟为无疑未几拜完泽公为相后卒受遗辅政二十九年开通恵河上问果便利对曰漕为国本孰敢议非是诚减民力取实效民必趋之繇是河役卒不为民病三十一年上不豫遣内侍谕隆福太后曰张上卿朕旧臣必能善事太子太子繇军中归即帝位是为成宗皇帝成宗慕道家説蒇祀弥盛在宥十年嵗輙祠上帝侈甚秘祝御名皆上所自署后有白鹤翔云中命词臣叙纪付史馆元贞元年同知集贤院道教事大徳三年加大宗师别给银印视二品上御便殿命讲南华经七年上京旱两京山西地震复命祠祝谢曰祠祝实臣职祭不欲数地道主静厥罚惟旸见扵五行传灾繇人兴愿应天以实布徳赈惠臣敢稽首以请上深颔之八年上御玉徳殿赐玉冠为夀十年制授上卿十一年兴圣皇太后自懐孟还宫武宗即位加大真人知集贤院事至大二年领集贤院位大学士上是嵗再加特进时仁宗在东宫进讲老子自是入侍必赐坐皇庆元年锡号辅成赞化二年命将作臣制玉刻文曰教大宗师手授曰以是传教俾永逺延祐二年羣臣侍嘉禧殿上曰先朝备陟降持保无瑕缺者孰在咸未有对上语曰张上卿其人乎众唯唯遂制授开府仪同三司号加保运四年以七十特敕设于其宫伎部毕列宰辅以下咸奉夀复命图像镇崇真宫赐玺文曰皇帝之寳命翰林学士承旨赵孟頫为赞两宫传赐翌日入谢俛奏曰臣际遇累朝惕惕顾念罔有替今年且衰耄不去辱圣世愿归老乡里即死且不朽上不允七年英宗皇帝即位遵累圣优褒礼再降玺书至治元年益求去十二月壬子酌酒防弟子少顷入寝室修静端坐以化敛之日顔色完好举体如蜕羽两宫震悼赙赠有加宰辅至于士类咸曰福人逝矣倾城耄稚则曰善人亡矣皆吊哭尽哀及启靷木氷载路观者嗟愕始从日月山世祖即命公为天师却立以谢曰嗣天师汉张陵之裔今居龙虎山愿正其传繇自三十六代嗣师宗演至于今凡四传皆公所匡翊美须长大癯然冲退不择贵贱倾下承接奏告广殿音声激镛钟闻者凛竦赉锡无虗嵗未尝奉已屡锡田园以食其徒当至元末嵗成宗新嗣位时宰不快于御史台成宗是其言让责中丞崔公彧崔惧问防安在曰当见丞相释所以遂与俱诣相府相怒霁又与同谒近臣言御史台世祖皇帝建立专以惩奸慆势尊则纲纪明削之则台不能立矣近臣大惊入言于上明日大宴大明殿谕崔曰台为朕耳目朕曷不知忧卿等不职故告谕宜勿惧其尽心焉朕行为汝増重矣崔顿首拜手谢其弥缝国体婉顺若是至于排解荐助人不知所自亦不肯自以为功絶口不言朝政贵客至争短长酒尽三爵即假寐客去礼复初暨丧还州郡县接祭以俟今某县某乡祖师八人皆赠真人事在传宗碑今嗣教为吴全节授特进上卿教宗师崇文道徳真人以真人佩银印者三人夏文泳江淮荆襄等处道教都提防曰毛頴达掌遁教事曰王夀衍领杭州开元宫以真人制书命者三曰余以诚领镇江路诸宫观曰孙益谦领杭州佑圣观延祥观曰陈日新承诏兴圣宫以玺书命者九曰何恩荣提防信州真庆宫曰李奕芳提防南岳庙兼衡山昭圣宫夀寜宫曰张嗣房提防潭州岳麓官曰薛廷凤舒致祥张徳隆薛羲徐天麟丁应松皆奉两宫崇真祠事其他弟子三十有八曰上官与龄何斯可彭齐年薛起东李世昌陈彦伦詹处敬于有兴王景平蔡仲哲彭尧臣张汝翼冯瑞京祝永庆蔡允中张善式董袭常王国宾曺载静余克刚丁迪吉张居逊董宇定王用亨张显良徐守勤彭一寜刘若冲彭师尹张逢吉赵有立程某施某叶某童某伣某上官某李某公兄子荣祖弟子熙祖亦以公故入宿卫荣祖为邵武路同知熙祖为衢州路同知泰定二年今上召全节曰教汝祖阐立其为朕祈永遂大祠扵长春复追赠某官前史官赞曰世祖皇帝阖一海宇搜遗逸选艺能靡然踵来江南持政柄者不一二人卒不能善终何哉在御三十四年命相几二十余人或解罢或斥逐独张公无少疵病目覩成败至于五朝难矣哉葢其行无迹曲焉以全得老氏之旨五福斯备前古鲜着诗云昭明有融髙朗令终张公其近之
　　拜住元帅出使事实
　　至元二十九年今浙东元帅拜住公奉世祖旨以行军招安使从征爪哇于时髙王二将为蛮兵所围公深入防围出之元贞二年奉成宗旨使西域哈赞王爱其才以尚衣职行军有战功赏金符金带因令其入见于成宗复赐虎符皇庆二年仁宗以金印赐丞相孛罗且俾往哈児班答王所议事至中途遇也先不花王疑有间谍执以问荅曰今上所遣不过通嵗时问礼曷有他意王左右曰使者往奉皆言有启边生事形迹汝此行宜得要领可实言否则搒掠汝亦必言遂命跪大雪以问且搜其衣中无所有公曰王所问实不知且王从何所得是议王曰阿必失哈至是尝言之且曰哈児班答王上近支也吾等族属存与留不可知后使者至必有处分今汝往彼必生事速吐情以告我曰王拥兵遮道使者急求去多诡辞以脱阿必失哈曷可信左右曰彼统军九万宁肯不自爱惜诈言以求脱遂防公两手纳诸股击之乃曰有玺书具在使臣往来有后先拜住万死实不知取玺书视之始曰彼果无罪遂夺其虎符及丞相金印拘囚王所延祐元年五兴兵内冦复遣使召公至猎所曰我已入汝境土矣公曰兄弟之国无内外彼地亦王地王往何所疑王曰亲踈既分衅隙已兆势不得不尔公徐言在昔太祖皇帝西征有训若曰人不可以信谗谗入则宗亲乖离宗亲既离则百姓他适将贻笑扵敌国拜住尝闻在成宗时先王有盟兴灭国开闗塞以安百姓今言犹未冺絶使者掉舌生异同令王致疑拜住等良不称职敢叩头死罪以请王解顔曰吾欲遣汝诣上通好何如公谢不能时有不内附者梗于路遂罢行复以公往昔拘所未几王薨延祐七年弟怯别王立王召曰在昔先王尝遣汝诣上前后不果汝今宜以素所具奏者以闻是年秋入朝上曰太祖造邦孔艰惟和好惇叙则宗支允寜汝其以元帅职名乗驿谕朕意王既受上旨拊膺谢曰疆宇寜敉自此始汝来何迟也对曰使副有疾在道故不得速进王曰束旨极善使他人来吾亦不若是深信大较使臣多擅増减致启边祸公曰拜住来途中聆逃人言且云复将有兵变拜住实不信惧王惑其言而行人之言不得信于上是为虗行王宜熟察善计虑拜住不敢他引古事为比维昔定宗皇帝征把秃王有灭国真薛禅使者谏罢征尝喻太祖得国之本明配日月量侔江海合天地之大徳故能混一海宇灭国真薛禅死已乆拜住不才愿踵其防以献后王从公言奏于上讫如约以平王遂遣使收兵四境而少尼其行且曰逻者猝遇将害汝遂设宴三日给符信防行俾归于朝至治元年三月抵上京入见于上而王亦遣使奏拜住两为行人不爱其身隆爵厚职所不吝然除拜非吾所预为语朝廷大臣善奏于上使得享至乐建牙纛为诸侯表得矣是年冬丞相拜住入奏嘉禧殿具以功簿言乃拜中奉大夫浙东道宣慰使都元帅官既满类集行事俾桷为奉使事实云前史官袁桷曰
　　太祖皇帝经画区夏以磐石宗犬牙于龙兴絶域之地四履奠安盛矣夫疆域既广诏旨上意传谕失实则时致疑争拜住公间闗险阻百慴不挠义正功倍以数百语解百万之师非精白一心曷底于是计勲上多卒称其职俾后之为人臣者益有劝焉














　　清容居士集卷三十四
　　钦定四库全书
　　清容居士集卷三十五
　　元　表桷　撰
　　内制
　　昭宪元圣皇后諡册文
　　徳合乾元母仪正而宸极立道防泰治王化基而国本宁靖思保佑之功宜慎钦崇之典有严祔礼爰重尊名钦惟太皇太后陛下渊静体仁齐庄秉度忧勤潜邸清谧治朝内教洽乎宫庭懿范着于海防实生二圣光于前闻用贻冲人纂兹丕绪方将乐怡愉以承至养率恭俭以挹太和痛銮舆之莫旋俨珠衣之如在谨遣某官奉玉册玉寳上尊谥曰昭宪元圣皇后伏惟灵承显册陟配宗祧锡羡家邦永延祚
　　英宗皇帝諡册文
　　瑶图纉绪神已御于鼎湖玉册扬休礼宜陞于太室悼降年之不永俨立政以如新爰述徽猷以传信史钦惟皇帝陛下文明天纵刚健日严辨奸邪于嗣位之初彤廷只畏广仪注于治朝之际清庙肃雝絶封敕以杜憸人申宪章以励多士罚兹无赦令必惟行君临三载而有成知周万物而莫隠岂运逢艰否大命靡终然号谨追崇尊名是着谨遣某官奉玉册玉寳上尊谥曰睿圣文孝皇帝庙号英宗伏惟炳灵有赫歆格无违祔于新宫以妥以宜
　　皇后册文
　　皇帝若曰在昔正始之道必先内治于以奉承宗祧化成天下朕嗣大厯服只循宪章宜资配助用彰位号咨尔皇后淑慎柔嘉遵道是行辅佐王邸谦抑自持实生元子国本斯建兴龙旧镇介于绍封粤若临御之初賛画计虑厥相维多正位中宫天神协祥今遣某官授尔玉册寳章坤顺承天人道攸则表正母仪万方是观惟躬俭节用则徽音是嗣惟求贤审官则私谒靡干匡朕徳格朕心实为有赖诗书所称罔专美于前代噫敬厥初终有庆尚其念哉以膺尔景命
　　特命右丞相诏
　　帝王之职在论立相于以表正百司纲领庶绩朕纂承丕绪励精求治然而凙有所未洽政有所未举岂委任之道有遗缺与今特命中书左丞相拜住为开府仪同三司上柱国録军国重事中书右丞相监修国史一新机务使邪正异途海防乂康以复中统至元之治所有便民条画具列于后【云云】于戯朝廷既正着端本澄源之功风俗斯醇广摩义渐仁之化咨尔有众体予至怀
　　戒饬曲阜庙学诏
　　郡县庙学崇奉之制所从来尚矣乃者大臣言曲阜庙学创建聿新将严饬以风厉四方朕甚慕之惟夫子之道行于天下崇教立化实始于鲁可不知其所自与有司其益加明洁屏游观严洒扫以称创立之美敬而勿防神明之道也茍完以教夫子之训也其尽心焉毋怠閤皁山万夀崇真宫加大崇真万夀宫诏
　　朕慨慕希夷式瞻殊胜蜿蜒磅礴之所兹神必灵虚静恬淡之徒其用弥广睠彼仙翁之化境曰惟江右之名区歴年滋多嗣教不坠形而下者谓之地兹实景山神而明之存乎人载加美号承天之大与国无疆
　　试进士防问【延祐五年三月六日进】
　　制曰盖闻昔之圣人垂衣裳以成无为之治稽于书传任贤设教品节备具谆谆然命之矣是无为者始于有为也事久则弊唐虞之世歴年滋多不闻其有弊也治莫重于定国体尊国势纲常之分严风俗之化一国体定矣善恶之类明赏罚之制宜国势尊矣亷逺堂髙上下之辨也量才授官莫得逾越国之大柄也若是者其道何以臻此记曰礼乐刑政四达而不悖王道备矣夫礼以防民乐以和志刑以禁暴政以善俗四者何所先也夙夜浚明卿大夫之徳也知其邪慝则知所以儆之知其困穷则知所以振之为吏习常恬不知省其故何也继体守文善论治者尤以为难朕承累圣之丕绪宵旰图治罔敢暇豫于变时雍若有缺然者子大夫观乎防通酌古今之宜毋迂言髙论以称详延之美朕将有攷焉
　　试进士防问【泰定元年三月六日进】
　　制曰朕闻自昔圣王之治天下罔不在初政故舜之嗣位也明目达聪命九官咨十有二牧礼乐刑政之道粲然备具禹成厥功只承于帝精一执中实圣圣传心之要汤黜夏命以克绥厥猷为本武王胜殷首访于箕子天人之际明矣诗之访落公刘书之无逸立政亦惟成王嗣服之始君臣交修以成继志述事之业唐虞三代其揆一也维我世祖皇帝圣神啓运时则有同心同徳之彦效谋输忠故能混一区宇治化旁洽朕祗承丕绪永惟帝王事功见于经传悉遵而行之时有古今制宜损益若稽世祖之宏规逺略垂统万世夙夜寅畏以图治安然人才之列于庶位者犹若未及治道之达于庶政者犹若未备子大夫其以前王之坦然明白可行于今者何防世祖政典之纲领当今未尽举行者何事宜悉心以对以辅朕惟新之治
　　先农祝文
　　仲春令月原陆劝耕祗率旧彞以陈明祀惟兹艰食稼政允修相其隂阳迄获丰庑
　　司啬祝文
　　春土方兴曰耘曰耔聿修耕借庸荐常事维神功协先农种敛是司除菑布祉以成善嵗
　　太嵗祝文
　　年熟于酉曷敢震惊僝功在初率循其旧爰立寝宇匪曰广居尚克相成以祈宁谧
　　后土祝文
　　至哉坤元以静为主匠石逾年宁免震叠寝宇毕治庸复其初敢伸洁防克相终事
　　五方帝祝文
　　五行之用相须以成维神司之万物以灵相彼土宇挠神实多引诚致祈勿谴勿诃
　　立皇太子告太庙祝文
　　列圣延洪纂嗣大厯国本聿严太后有训亲王大臣佥言允同曰嫡曰长兹惟主器将建册命首告于宗庙
　　西镇祝文
　　地道静专载物惟职震竦失恒咎征莫测侧身内修秉徳若惕慎其政刑爰别淑慝乃戒辅臣香册昭格吁复故常以厎宁谧
　　司天台祭告祝文
　　太阳
　　煌煌大明浴光咸池丕冒八表出震见离揆时朱明中街御轮体干以行庶物骈臻法兹照临实予一人爰洁芬祀庸遂民因
　　太嵗
　　嵗行归终福禄是惇四时秉权百神攸遵礼有报祈徳用兆民时将平分雨旸协宜绥此金穰物无疠疵
　　太冲【本命】
　　卯为春门品物彚滋受命自天集兹蕃禧聿严省方髙明谨持大徳曰生繄震是出顺隂养阳罔敢暇逸肃迎元本多祜有秩
　　胜光
　　鹑火之宫司南秉阳时维长养品物用章繄月之恒俪日以光兹实命元受福无疆芳荐式陈莞簟锡祥
　　金星
　　金精呈辉配日后先遇伏斯晦厥用不偏清商助威晱晱导前爰庸预祈以相坤宁吉蠲匪渎戬谷是膺
　　火星
　　执法丽天俯承太阳曰兹赢缩厥有故常饬徳省躬导迎景光阳居大夏翼翼靡违顺执合躔徳馨是祈
　　土星
　　昭哉填星徳隆倭迟中黄百谷阜滋斟酌元气导迎丕基照临元命肃将以祈嘉荐苾芬留俞靡违
　　氐宿
　　苍龙首东兹维宿殿界于夘辰靡有忒僭经纬或凌曰有成宪彼不顺行曷敢适从防命宗祝监兹寅恭
　　房宿
　　巡狩事严百司靡宁率彼徒御兴言宵征天星之精实为准绳凌伏愆常推防布程兰席令芳只迎展诚
　　心宿
　　布政于宫上稽明堂维兹日永法天以行五纬疾迟浑象森着谓数实然嗣服弥惧祝册致词式筵菲具
　　尾宿
　　析木天津燕都所次维昔初基相攸涂塈民用不颇益遐以治灵台考占庸啓震悸善言维从式致芬祀
　　迎神
　　天佑丕基一诚肃将瞻仰昊穹紫微腾光龙虎森卫鸾凰铿锵降兹瑶坛八音开张碧云纾徐肸蠁斯皇
　　送神
　　灵斿歆顾靡亟靡迟敬天之休亿载维期三垣润明五曜逶迤玉斗宣光瑶坛受厘憺兮如存脱兮若遗
　　楠木殿上梁祝文
　　揆时夏季惟土居中百堵皆作震叠是恐不日以成帝令攸式栋隆之初以底元吉
　　崇真万夀宫设醮斋文
　　序推良月式符坤厚之光诚揭层霄防致泰元之祝竹官汛洁蘂笈宣扬伏愿神御顾临灵斿昭格玉衡齐政永绥有道之长寳箓延年诞启无疆之夀三宫悦豫四海乂安
　　青词
　　天佑丕基肇启乾元之始令行吉月于昭坤徳之祥寅畏在初吁尊惟重伏愿监观有赫敷锡无疆怀徳维宁溥羣生而康乂以慈为寳遂亿载之怡愉
　　皇帝本命长春宫祈福斋文
　　献嵗肇春懋对亨嘉之序祈天永命式临元本之辰矫首层霄延真殊馆伏愿祥开泰治道合干刚绥万邦而致丰年咸跻仁夀锡五福而建皇极迄底雍熙
　　青词
　　阳和肇嵗宜与物以皆春元本建辰敢自天而申命吁尊为大祗翼若初伏愿帝鉴不违神功溥运成四时之玉烛允协升平展亿载之瑶图恪依覆焘
　　昊天上帝青词
　　皇极建中密运生成之造穹垂象益严寅畏之诚礼谨祈禳功深保佑伏愿灵斿下今景纬顺躔发政施仁迓丕基之永固侧身修行迎嗣嵗之嘉祥
　　崇真万夀宫设醮斋文
　　嵗慎省方爰恪遵于祖训秋严报礼庸只奉于科演绎琼章敷陈瑶席伏愿灵斿昭假叶气周流玉烛常调遂家给人足之愿皇图永固致兵寝刑措之风
　　青词
　　嗣守丕基心靡违于寅畏导迎繁祉嵗恪谨于修崇维徳在秋自天申命伏愿祥云开瑞景曜宣光怡愉永康受介福于王母清寜无斁锡皇极于庶民
　　皇太后为皇太子祈福设醮斋文
　　大威不逺好生洽于民心帝训孔昭受祉施于孙子诚深保佑礼尽祷祈伏愿飇驭肃临云舆骈集鸿图巩谧允谐载物之功燕翼绵永保贻谋之吉
　　青词
　　正位宅中恪守成于祖武承天顺则庸徼福以孙谋矫首层霄倾诚璇极伏愿玉衡齐政金箧赐龄重轮重晖诞保无疆之庆有严有翼永恢长治之规
　　长春宫散坛青词
　　祈报聿严俨神光之下顾精诚允格荷帝命之密符茀禄攸宜际蟠均庆伏愿嵗成玉烛政叶玑衡孔盖缤纷归三千之寳所瑶坛馥郁拱百二之皇图
　　兴圣宫上梁文
　　旭日苍龙耸帝京之积翠层霄彩凤流阿阁之霏烟巍成少广之居盛极东朝之礼钦惟殿下道师清浄性合俭慈色石补天法女娲之妙用瑶池锡宴符王母之长生穆如薫风之自南粲若众星之拱北陛下孝严温凊敬谨膳羞谓神游泰初当广郁仪之宇而养以天下益新长乐之宫庶民子来百堵皆作倚空绣柱峩峩太乙之扬旌鬬角雕檐奕奕飞亷之奏舞彩宇周遭于禁雉寳华流曳于骖鸾匠石缮完蓍告吉举脩梁于地上川岳无哗成巨构于域中云霞得色敢伸善颂庸賛昌辰抛梁东天鸡初唱日轮红汉殿琼巵称万夀尧阶寳扇拥重瞳
　　抛梁西三素云扶凤辇低阆苑碧桃闻已种广寒灵药不须携
　　抛梁南薫风殿阁耸眈眈一色花光浓似酒十分松露滴如蓝
　　抛梁北帝子天孙来侍侧何须玉检告升平拟把瑶编増镂刻
　　抛梁上僊药轻调承露掌龙图载见賛无为鱼梦维占歌有象
　　抛梁下女史未须夸邓马圣徳重歌韩愈诗徽音愿续周王雅
　　伏愿上梁之后坤元广大鼎命延云需湛露之恩徳广阳春之泽松深柏茂三宫同亿载之欢风散雨濡九有顺四时之序与天齐夀率土归仁
　　皇太后寝殿上梁文
　　璇宫拥翠刻姑射之层山柏寝通云俨广寒之寳所凝神清浄协徳顺承皇太后养备东朝尊临北极天纯佑命握四时而品物亨地用安身御六气而隂阳理寳典深调于玉烛珠星连纬于紫躔陛下礼谨家人孝行天下谓荣观合老氏之要道而广居乃亚圣之至言令月书春惠风司律瑶池涌地吐瑞以成形画栋腾云燕衔文而献秀髣十二楼之缥缈开亿万载之怡愉工师肃给以无哗多士驩呼而称庆脩梁举地率土皆春敢集歌謡庸伸賛祝
　　抛梁东髣髴神君下夀宫绛阙云光催晓日翠帘花影飏春风
　　抛梁西灵杵霜炼紫泥露下预知金掌湿参横坐见玉绳低
　　抛梁南咫尺天居接蔚蓝底用麻姑擘麟脯共看帝子引鸾骖
　　抛梁北色石神功防太极物无疵疠乐丰年道合希夷超至徳
　　抛梁上紫微钩陈肃象五兵不试太平年三圣重光天下养
　　抛梁下内宴传欢庆朝野游鱼渐识栁边舟飞鸟时随花外马
　　伏愿上梁之后乾清坤谧月穆星俞击壤而歌阜康结绳以复淳厚千万年永清于四表九五福悉萃于三宫
　　楠木殿上梁文
　　天道不言而庶类亨式严居所圣人无为而天下治爰法当阳坐朝知问道之勤侧席审思贤之念揆辰考室申令鸠工钦惟陛下守位建中施仁济众陋竹宫之侈靡羞桂馆之虚无宣室受厘未遑鬼神之问石渠论奏是资经术之明抡楩楠以拟栋梁审律度以合规矩爰居爰处乃寝乃兴歌庶民之子来形四方之风动虹梁欢举墨告从敢述舆情庸伸善颂
　　抛梁东一朶红云泰岳峯绛阙翠旌浮曙色玉阶星弁整朝容
　　抛梁西王母传宣曼夀齐漏下铜壶催密炬庭传丹诏拥金泥
　　抛梁南薰风殿阁静潭潭帝子承顔催鹤驾宗王侍宴拥龙骖
　　抛梁北紫微荧煌俨宸极五兵奏凯一车书万国来朝合圭璧
　　抛梁上玉烛金穰契象阳刚深法泰元尊至孝力穷天下养
　　抛梁下百谷芃芃满原野淳风再使比羲黄雅乐重宣继韶夏
　　伏愿上梁之后乾坤合徳日月顺行髙拱穆清景化溥霑于八表茂迎穰简嘉祥均被于三宫率土归仁与天齐夀
　　普庆寺后殿上梁文
　　积翠凌空俨诸天之层构侧金布地成四梵之妙縁惟我皇帝陛下味道圆明宅心清浄深植善本灵山之付嘱未忘广种福田寳所之庄严弥奂像设防前而山立威仪殿后以云趋一一青莲层层贝叶爰以栖神而凝睇亦云澄观以集思成祗树园作平等观虹梁将举龙象具瞻
　　抛梁东瞿昙瑞世日轮红一手指天呈实际九旬谈妙演宗风
　　抛梁西雪山深处鹊巢低白足赤髭随地见绀眉青眼倚岩栖
　　抛梁南要看弥勒与同龛擎竹莫防朝九九拈锤且问后三三
　　抛梁北大地山河光的的平齐斗柄布王春深拱宵衣开夀域
　　抛梁上尧仁如天髙荡荡八风不动太平年四时平分真实相
　　抛梁下川后山君拥风马赤麟白鴈奏郊丘瑞麦嘉禾徧原野
　　伏愿上梁之后后天不老景纬齐光玉检七十二君同观三脊金轮万八千嵗共拂铢衣四海永清三宫均庆
　　天庆寺佛殿上梁文
　　寳构凌空称华严之富贵青莲涌地成祗树之神通雪堂老禅心匠虚明性宗真浄住南城数十载名满江湖祝北阙亿万年日严香火虽绀宇禅扄之已敞而璇题秘殿之未雄灵山之法防如新黼扆之纶音已下无踵而至不日以成绣甍结飞霞称两旬之龙象金波丽鳷鹊俨第一之人天爰举脩梁敢陈口号
　　抛梁东须弥初见日轮红愿上吾皇千万夀铢衣拂石宴春风
　　抛梁西一朶红云映日低不用亲游天竺国只今寳所总菩提
　　抛梁南轩窻面面是瞿昙欲问拈花微笑意雪堂老子睡方酣
　　抛梁北殿角罘罳如翠织钟鱼解作梵王音日把心香祝宸极
　　抛梁上大雄之尊夀无量圣朝方是太平初白马迎经踵三藏
　　抛梁下禅板蒲团不须假侧金布地拟诸天香鉢如云坐长夏
　　伏愿上梁之后乾坤泰治日月恒新丰年调玉烛之和正法拱金汤之固两宫万夀四海一家
　　天夀节致语
　　洪范九五福曰夀允属至人上古八千嵗为秋实名治世仰天门之葱郁审云阙之青圜黄道日明式纪老人之次金茎露肃有开上圣之祥庆浃丛霄欢腾谷旦恭惟皇帝陛下穆清居位刚健体元雷在地中消羣隂于既长风行水上示景命于方来辟雍建崇化之规象魏布新民之法以食为本归漕粟于中都所寳维贤郤贡琛于絶域方且端冕以聴古乐恶酒而好善言麴蘖相臣箫勺多士瞻凤皇来仪之瑞歌鳬鹥守成之诗克叶禹谟丕光周道某等伎陈九奏曲合三呼兰有秀菊有芳愿敷宣于律吕月重轮星重曜行登载于歌謡遥望天威敢陈口号
　　羲和御日上蓬瀛盛旦曈曈集夀星冠佩云排朝帝阙笙镛春响蔼宸庭瑶池已献蟠桃实玉殿初开五叶蓂要识吾皇清浄理长生琼液养脩龄
　　清容居士集卷三十五
　　钦定四库全书
　　清容居士集卷三十六
　　元　袁桷　撰
　　外制
　　翰林学士承防荣禄大夫知制诰兼修国史遥授平章政事阎复赠光禄大夫大司徒上柱国追封永国公諡文康
　　声音与政通辞莫先于风雅易简而理得治实效于乾坤维昔先皇歴选羣彦一道徳以垂统严诰命以兴文奉璋孔峩执简有度攷诸遗老号称名臣具官某学博而智周材新而意古山立扬休之仪表望重缙绅日光玉洁之词华才工黼黻进揆臣而竪国是避政柄以守儒荣画防尚方密勿深符于上意澄清外服咨诹慎考于民风人物蓍典章衡石遽告休而还里终辞徴以养年脱屣如归逝川滋逺噫徳舆制诏早已重于人间居易诗文今果传于身后载加褒防式克钦承可
　　妻李氏赠永国夫人
　　鲁侯燕喜之歌褒其令美敬仲凰飞之卜后将蕃昌事不偶然理难固必具官某妻某氏韫玉养徳佩兰袭芳规矩不出于防屏律吕永谐于琴瑟守大家之戒静慎而礼法自防诵季女之诗恪恭而祭祀有度命之不淑报也宜丰噫茅土并封亦既慰文儒之愿堂同穴尚钦承人世之荣可
　　翰林学士承防荣禄大夫知制诰兼修国史刘赓赠三代
　　曽祖深赠昭文馆大学士资徳大夫追封邢国公谥康穆加上防军
　　泰山之云起肤寸而成雨黄钟之律累铢黍以立均徳胚胎于前人凙膏沐于后嗣具官某曽祖某持身圭璧笃学巾箱清白儒科曩共夸于乡党丹青帝制今复见于阶庭念昔干戈攘扰之艰唯汝诗书种植之懿既开公社载广王勲噫天胜人人胜天事果成于昭代子有孙孙有子庆永萃于一门増秩便藩疏恩防漠可祖肃中书左三部尚书商议中书省事致仕赠推忠賛治功臣金紫光禄大夫大司徒追封邢国公諡文献加赠上柱国
　　乾坤清夷真主升而四海一风云际防英杰出而庶绩凝笃生股肱之臣能总喉舌之职亶惟熙运爰立鸿勲具官某祖某学博而通方才长而守正读易悟损益之理观文防忠质之宜中嵗投闲卒起裴度于既老平居缓狱审知定国之将兴庙堂咨国是于蓍朝野系民瞻于柱石家声允似子承曳履之荣书种有传孙擅掌纶之美用永厥世以等其功噫四世三公亦既推赫奕之懿一门万石尚毋忘孝谨之思可
　　祖母郑氏赠邢国夫人
　　王臣外劳动资邦媛冢妇中馈训立阃仪具官某祖母某氏佐馂靖共持家澹素缣缃整比齐襟拱立于北堂锜釡洁蠲敛袵俨趋于南涧子先仕显孙复文荣噫沃壤再疏足示龙光之赫奕芳猷未逺尚瞻象服之委蛇爰诏后人式共尔位可
　　父慤中奉大夫防军彭城郡公加荣禄大夫大司徒柱国封邢国公
　　帝尧雍熙击壤之民鼓腹汉文寛厚扶杖之叟厖眉念累圣之仁恩俾遗老之夀俊具官某父某脱弃轩冕徜徉里闾诵读诗书邈矣师承之旧陟降笾豆僾然孺慕之思壮年干蛊以裕如晚节防谦而泰定言追古往耄及意新种树养生黙合三槐之故事巾车访俗有符五栁之旷怀亨嘉真磻水之师朝着仰商山之皓儿年希有世号少俦噫周公拜前益慎威仪之则韩侯受命毋忘伛偻之恭可
　　母彭城郡太夫人李氏追封邢国夫人
　　贵子而不及亲施仁宜厚扬名以之为孝报徳是先礼有追崇恩推锡赉具官某母身同隠遯性一柔嘉苹藻恪共于春秋丝麻力勤于夙夜执丧恸絶竟三日而始苏佐馂懽违遽中年而长徃是生贤嗣爰显清朝噫翠辂鱼轩亦既极小君之宠蜜章鸾诰尚再疏下泉之恩可
　　妻冀氏彭城郡夫人追赠邢国夫人
　　月圆而魄亏理或可诘劒成而神化物莫能推念兹偕老之盟言讵意中道而沦世具官某妻秉芳兰茝佩矩珩璜奉舅姑以无违处娣姒而弥防年之不淑生也有涯噫乡国大邦追锡永光于窀穸泉台佳气周流宜见于焄蒿可
　　妻廖氏封邢国夫人
　　相夫之道静淑是师承祀之仪洁蠲惟谨故贵得以从其爵而教必先脩其身具官某妻执礼奉盈守徳佩玉事舅严鸡鸣之问逮下审桃夭之宜噫小君实诸侯之妻惟谦抑可以长保钜鹿乃邢子之国惟俭素足以久安毋替戒词以厎终吉可
　　集贤侍读学士中奉大夫李倜赠祖父二代祖懋河东宣抚捡察使赠嘉议大夫吏部尚书上轻车都尉追封冀宁郡侯諡文惠
　　乾坤转旋臣择君而审事风尘胶轕民徯后以求生匪资谈辨之折冲曷得从容而完聚昔有俊士闻于当年具官某祖懋沈鸷决机秋毫析理不背时而弃利鲁连感燕将之风能因危以为功陈康归萧王之智按堵复乡闾之旧开田广井邑之繁全逃民山寺之中没犹有祀怜故帅孤城之守许以自新谓宜膴仕之轩飞乃独急流而髙避菟裘啸傲合难兄难弟之懽犊车雍容追某水某丘之胜才不大用徳遗后人噫维此冀方存忧深思逺之防嗟尔孙子笃尊祖贵始之诚赐履旧邦克昌嗣可
　　祖母张氏赠冀宁郡夫人
　　妇人内训愈久则事莫可稽圣朝鸿恩虽逺而凙益加厚锡类者教民之本显亲者继志之基具官某祖母张氏语简而严心静而正敛容如玉家庭服其母仪饤坐如山乡闾师其懿徳益昌尔后克厎于成噫贻厥子孙不负窀穸之愿烝畀祖妣爰疏汤沐之封营魂有知宠光无斁可
　　祖母某氏赠冀宁郡夫人
　　孝治天下教必本于兴仁惠及万方礼莫严于尊祖爰念瀛洲之彦庸推下泉之恩具官某祖母某氏韫玉无瑕服兰有度采藻行潦雝雝承祀之顔殷靁南山黾黾劝夫之义生子允才而不淑传孙济美而始昌噫一门同封聿广圣朝之凙三晋故壤足为里社之荣垂世弥光终古奚憾可
　　父昱成都路防城军民总管赠集贤侍讲学士追封冀宁郡公
　　古涧长松宜栋梁而弗施于太室韫匵美玉器瑚琏而莫致于合宫维先朝宣力之臣皆一时成徳之彦才不究用没犹可称具官某父昱沈思而好文敏断而济事地生天施知民悦以阜通城髙池深审人和以环守蜀为望郡职号剧曹足食足兵流马相迎于道上为物为变飞鳬疑度于云中天不以年子由之贵噫三牲之养荣亲弗逮于膝前两谷之间锡土有光于身后式严嘉命爰慰九泉可
　　母仇氏赠冀宁郡夫人
　　曽参风木之悲深嗟于身后孟宗冬笋之养得遂于生前事为至难道无全美具官某母仇氏遵行俭素服习勤劳不见其夫之荣舜华陨露犹幸有子之似兰茁承春肆衍褒嘉同疏追锡噫金葩锦橐益増宅之光丹毂文轩允过板舆之乐清朝展庆故里聚观可
　　母韩氏赠冀宁郡夫人
　　孟轲五鼎之馈礼非有逾子路三釡之悲情何可既仕获通贵者常有禄不逮养者何多具官某母韩氏家法俭勤母仪慈恵化治丝枲生儿承膴仕之传恪共苹蘩奉祀守吉蠲之度鬛封已拱口泽犹存肆推锡类之仁诞布昭天之渥噫黄河一曲千里兹实故乡白云孤飞太行有光前躅烝尝不坠褒宠如新可
　　妻许氏封冀宁郡夫人
　　君子偕老之宜国风所咏家人中馈之吉易象攸存作则阃仪来嫔瀛彦具官某妻许氏有谐琴瑟相夫之道无违不出防屏教子之心弥切惟静以正既乐且康噫蟋蟀唐都合俭礼而民始化采苹南涧循法度而祀乃修遵锡旧封只承景命可
　　集贤大学士荣禄大夫致仕李谦赠光禄大夫柱国追封鲁国公谥文正
　　祚衍皇图上圣聿开其正统教兴文治鸿儒允际于清朝四时周而寒暑成八音宣而律吕比道关运数天笃忠纯具官某藻思夙新蜚声壮着处身闾里蔚然黄流之在中防名搢绅矣锦衣之尚防早賛青宫之善迄编金匮之书疏传十渐之简严志遂四休之安佚碑板肆夏辞累贯珠诗篇林泉语深挟纩故老倚之为衡石诸生仰之如蓍大带幅巾俨君实之在洛秀眉明目侔康成之居乡既得夀以保终宜易名而广誉土荒东鲁爵列上公噫孔门设科先徳行而后文学汉廷取士首孝弟而次贤良举世实难唯卿无愧可
　　妻孙氏追封鲁国夫人
　　夷攷儒学之彦允资贤淑之妻从游外方米帛不干其念虑敦叙同姓笾豆式谨其威仪古有其人今见于汝具官某妻某氏温恭秉度礼制饬躬相敬如賔皓首不堕其绳墨有严教子青灯犹课以诗书惟小君之封用加矧大贤之忠宜录爰伸并命以慰九原噫鹊巢而鸠居之惜未配夫官之贵告往而知来者庶永为妇徳之规于昭营魂裒对天宠可
　　礼部尚书中奉大夫元明善赠二代
　　祖海赠嘉议大夫秘书监太卿上轻车都尉追封清河郡侯諡贞惠
　　青桐孙枝之良云和所植紫芝灵根之秀商山是宜隐显之用有时报施之效不忒具官某祖某养真岩壑防名里闾试吏缓刑卒应髙门之语抱孙竒骨可胜执砚之悲器卓荦以不羣量汪洋而莫测李翺之传皇祖文已四驰王通之述府君事关百世礼严教孝爵侈劝忠噫东壁图书尔尚诏后人之似故乡汤沐益毋忘昭代之恩可
　　祖母髙氏追封清河郡夫人
　　珠藏九渊神光烛而愈閟兰生空谷幽香耿而自持通塞维时存殁奚憾具官某祖母髙氏庆源演迤淑则和平种桑而望茧丝亦云劳止树桐而中琴瑟夫岂偶然锡类者治世之湛恩尊祖者孝孙之美志噫爵书故里永为枌社之荣称曰小君益表松阡之观可
　　父贡奉议大夫骁骑尉大名县子赠中奉大夫吏部尚书防军追封清河郡公諡孝靖
　　种徳如艺木必阅世而始昌保身若奉盈惟持善者无愧穷达有命幽明不渝具官某父某孝友笃躬质直守道箪食卒安于簿领籯金始羡于缣缃不假以年益丰其报孝能继志郁成南阳之阡文以显亲行拟泷冈之表肆加锡爵复举易名噫丹诏流恩天官实古之冢宰宸章分土甘陵维尔之旧邦尚其营魂歆此殊命可
　　母弭氏大名县太君赠清河郡夫人
　　孟轲大儒深借断机之训仲由至孝每怀列鼎之悲审阃范之可遵愍堂封之弥逺具官某母弭氏孝慈有度淑慎无违礼行于家苹蘩循治沚之素教施于子斧藻为朝廷之光已锡鸿恩爰加再命噫九原可作鸾书启乡郡之尊八座并荣象服称小君之号可
　　妻李氏大名县君封清河郡夫人
　　鹊巢起家之因实原勤俭燕喜受祉之美斯为乐康报之厚者始必劳持之素者终不懈具官某妻李氏习熟女史幽闲内仪俨服筓珈执谦冲而弥下恪共笾豆尽蠲洁以无逾百禄是遒再命而伛噫相其君子益知典礼之寅称曰夫人毋忘主馈之训可
　　光禄大夫湖广等处行中书省左丞相阿力海涯追封太师郡王
　　四悬设乐必假镛钟之洪音八柱承天斯合明堂之巨构乾坤启运川岳降灵是生非常之伟人以佐一统之真主没且不朽徳犹可称具官某勇略致身英姿盖世羊祜平吴之防谁复先之杨素渡江而来何其神也据荆州以为之根本捣长沙以披其腹心兵势建瓴皇威震电先皇帝知人而善任定功以行封倬彼云汉之章廷无俦匹享有金石之奏位班侯王兼将相之重权契君臣之嘉防令肃风生于细栁政成人指其甘棠念耆定尔功实有资于賛助而大赉于庙必申锡以褒崇弥深抚髀之思莫遂图形之想白云已往青史如新噫齐岱为锷石城为锋朕已悉皇王之大武黄河如带泰山如砺卿允为邦国之元勲诏尔后人无替先徳可
　　妻某氏赠国夫人
　　鹊巢起家因以为召南之首殷靁劝义足以成大夫之行矧江汉之旧邦昭柱石之伟绩必资内助以佐髙贤具官某妻某氏澹泊无华静专有守良玉在匵袭中美以善藏幽兰生林爱国香而自閟禀北庭之浑厚婉南涧之恪共方考礼以报功爰推恩而锡类噫西平有子足彰阃范之光鲁侯令妻宜受国封之侈是惟崇徳尚克歆荣可
　　太尉平章政事某特授太子太傅
　　朝廷大防庆莫盛于建储社稷重臣礼尤严于敬故功防羽翼政倚股肱具官某秉志精忠宣猷惇实黄阁调元之始允属谋谟青宫选士之初必先徳义惟左右前后之人正斯君臣父子之道彰噫日重轮月重光宜益资于辅导书同文车同轨期咸厎于升平往坚乃心祗若予训可
　　遥授平章政事某特封秦国公
　　亶惟龙飞之初考图数贡爰笃鹰扬之旧崇徳报功出命告廷分封启宇具官某蚤乗熙运躬受真才絶北威名允着长城之助居中韬略密宣前箸之筹肆予纂承委以辅弼噫干戈弓矢于以昭武功山川土田斯以彰异渥祗服明命益殚嘉猷可
　　中书左丞某封赠三代
　　曽祖某赠资善大夫中书右丞追封髙昌郡公諡康懿
　　粤昔髙昌肇邦藏经史以崇儒师立校官以训子弟所从来久矣故其聪明才知通于声音文字之学代不乏人具官某曽祖某诵诗读书渐仁摩义得于乡里之素若云在渊勃然以升蓄极而通至曽而始见疏封旧防以报流泽之无穷尚其享哉可
　　曽祖母追封髙昌郡夫人
　　诸侯之制立庙以五亲服未尽是犹有待于后也今尔曽孙某勤劳王家锡之山川土田而汝与封推其自则由孙啓之先王之防逺矣具官某曽祖母某蓄徳不耀保躬益贞敷佑后人辅弼不懈曽孙之庆至于五世其昌矣今从夫爵尚承朕恩可
　　祖某赠荣禄大夫平章政事追封齐国公諡庄靖
　　赫赫在上永遵绳武之思子子为孙爰述尊祖之义发扬潜徳追锡愍章具官某祖某明珠媚渊良玉韫匵言寡尤行寡悔禄不愿干折中矩周中规动无逾则养真于攘扰之际味道于冲漠之初本硕枝繁源深流逺噫稽尚父之返葬咸谓分封仰周公之拜前允宜淑后载嘉正直庸受宠绥可
　　祖母追封齐国夫人
　　兰长空林羞当户以自献珠生巨海惧媚川而深藏矧为隐约之时曷表殊絶之行妇徳永閟孙贤可推具官某祖母某孝敬行于家门肃雝传于闾里念昔日艰难之际为善是持至歴年磅礴之多兴宗有验恩分沐邑赉广脂田噫绮绣冰纨莫慰生前之愿文轩象服足为身后之荣可
　　父某赠银青荣禄大夫大司徒追封齐国公諡恭惠
　　大明丽天羣隂伏于蔀室寸云出岫甘防徧于寰区崇徳报功之典存继世象贤之制着惟勲是录于祢有光具官某父某潜珍养名砥节砺行王明受福井渫不食非所忧父教为忠籝金之藏奚足羡事久斯定时至乃亨念尔嗣之文生闻孙而佐治蝉聨朝着磬折里闾维积善之粹精宜流泽之溥博询于集议庸尔展恩噫泱泱大风知绍封而益茂谦谦终吉诏承徳以靡亏可
　　母追封齐国夫人
　　积行累功允赖夫人之配承先共祭载歌季女之贤刚柔之道有恒伦纪之位斯定具官某母某氏持守贞白衣被洁清子又生孙莫计堆床之笏善必有庆久髙容驷之门议勲以褒荩臣锡命而及贤配亶惟异数足称营魂噫三服齐官是在昔女工之训五鼎庙食亦庶防孝祀之芬旌宠有光歆承无斁可
　　荣禄大夫宣政院使领延庆使某赠推诚佐理功臣太师开府仪同三司上柱国追封齐国公諡文忠
　　式观景运灼考荩臣际乾坤清夷之时承风云亨嘉之防精忠俨在褒恤庸加具官某慎慤而行方沈潜而量厚践扬禁近官一品以益谦陟降邃严阅五朝而弥着恕能及物亷以律身经文译润之功深开宗明义诗书服习之训久教子象贤维时辅臣佐我初政埙篪雅奏圭璋令仪盖徳厚者世必昌勲著者爵宜峻诞开公府庸正师垣俨精爽以如生合神明而无愧噫保兹青社斯为胙土之崇封以紫泥益见宻章之重体兹申锡期尔永承可
　　妻封齐国太夫人
　　驭爵酬功录先臣之大节疏恩并命成贤嫓之芳猷往莫追寻生宜悦豫具官某妻某秉心渊静制行霜严悃愊无华佐馂惟精于五饭温恭有恪执容俨称于六珈是生丝纶之英复得盐梅之佐入室每谘于慈训扬庭爰着其母仪噫诵齐风鸡鸣之诗则贞女宜封于东土歌鲁侯燕喜之颂则夀母益介于长年裒对殊恩恭承令祉可
　　资徳大夫同知宣政院事某赠存诚秉徳功臣太傅开府仪同三司上柱国追封齐国公諡忠穆
　　帝室兴隆君臣交孚而同徳王庭肃穆弟兄相继以共为睠若昔之扬休越今兹而锡命舆言是采防典有加具官某植节秋霜持评水镜侍元戎于汉上屡奏凯功奉大帝于禁中益防圣谛凛有不可犯之色充然无自满之心阿阁凤凰虞廷屈轶绩既昭于简册望宜冠于岩廊噫举贤上功尔犹存太公之生气慎终追逺卿勿忘人主之殊恩尚其防魂享此休宠可
　　妻追封齐国夫人
　　王言惟作命扬于庭者为报功内训不出门宜其家者为合徳有嘉贤嫓宜尽褒封具官某妻某秉徳芝兰奉身玉雪逺行江汉之域劝义不违深居房闼之中服勤无斁考图定地锡命縯纶噫取妻必齐盖有资于大国从夫之爵今已谓之小君昭于幽扃歆我异渥可
　　监察御史沙某封赠祖父母
　　祖某嘉议大夫行工部事专一修筑宫城勾当今赠太傅开府仪同三司上柱国追封某国公諡武敏
　　式考皇猷承命以永新邑爰立民极相宅以营成周轮奂彰施髙深巩固言念梓材之彦兴怀棫朴之官具官某祖父某气壹而静专智圆而肃给顺隂阳伐材木构寳殿以如规议逺迩程土功俨金城之有截通四方而罔缺传众力以聿成典制百工论道时趋于清切辨防少府使民每减其冗烦紫闱深教以手书墨诏屡传于宸防亶惟际遇允协隆平覩设施而旧迹愈彰思典刑而老臣弥重诞开公爵复广社封噫召公之诰简明命庶丕作萧相之谋宏逺俾后无加追命焕章营魂昭慰可
　　祖母某氏追封某国夫人
　　女教勤闺门夫获修于六府皇恩治寰宇死得慰于九原睠惟荩臣成于良媛具官某祖母某韫玉制行范金作程化治丝麻宛昔日稽功之效洁清苹藻俨承先尽职之能用施孝孙亦克王事方褒忠以大赉爰追命以并封噫蜜印昭天益侈桓楹之表脂田广国式崇柏板之严茂对有光灵承无斁可
　　茶迭儿局使沙正议赠父母
　　父某正议大夫遥授工部尚书管领茶迭儿局人匠总管
　　汉官密勿之邃首重细旃周廷朝防之严用资隂羽省方维嵗考古若今具官某父某才敏而通时虑深而应变春秋跸道环徼庐虎士以无哗风雨属车望帐殿翠华而有焕犄如鹿角整若鱼丽晓筹争奋以启行夕顿悉安其成列旧规俨在故老能言爰开大国之封式体先朝之任噫相王入大次礼犹想于肃雝论道惟三公恩岂殊于防漠诏尔后嗣祗予至怀可
　　嫡母
　　世官嗣业古罕其人工师致功今慎其职具官某母某肃着令徳恪嫔大家上承尊章察素丝五紽之俭下训子妇审狐腋千金之难爰俾象贤式克绍后噫翟笰崇贵已享偕老之时密章广恩足慰厚夜之望子能谦谨汝预宠光可
　　生母
　　佐中馈之职必假婉柔成继世之贤实资训饬泉遇蹇而利见水积小而始升具官某生母某勤劳夫门光宠盛代象服之贵宗妇攸同鸾诰之荣郷人所羡爰相嗣益慎忠嘉可
　　资徳大夫绍庆珍州南平治边宣慰使播州安抚使侍卫亲军都指挥使上防军杨汉英赠推忠效顺功臣银青荣禄大夫平章政事柱国封播国公諡忠宣
　　继世立诸侯审象贤之有托推恩保四海在追逺以弥加有怀荩臣庸厚恤典具官某着徳遐域效诚先朝聪敏得于襁褓之初发于天性稚弱置于扈从之侧断自宸衷用能絶党殊邻投戈纳欵尺天寸地负版奉图先国后已之虑深尊主庇民之绩着阐学效文翁之化好贤师郑武之风雅量镇浮方櫜弓而箙矢澄怀味道时缓带以轻裘出门兴折轴之悲行垒应流星之兆何以劝善必也正名循故壤以加勲衍圭田而封土青绶崇副相之贵衮衣严辨章之称噫忠孝传家于以显昭事厥辟之实殁存锡命所宜推图任旧人之终精爽有知钦承无斁可
　　妻田氏遵义郡夫人加播国太夫人
　　妇人中馈歌采苹则谨其承先大夫逺行诵殷靁则审其劝义礼有准则行无过逾具官某妻田氏嫔髙门之勲庸受外氏之经籍曹大家之女诫奉上克谦卫夫人之僊书教儿能学念王事靡盬之际知女子有行之宜夙夜传恭寒暑循度噫从夫以贵今已位于小君勉子惟忠益有光于先正茂膺异渥式介长年可
　　开府仪同三司上柱国录军国重事中书右丞相监修国史拜住赠清忠一徳佐运功臣太师开府仪同三司追封东平王谥忠献
　　八柱承天栋挠萌于巨构六飞御日辐説见于中街愍死难以成仁攷生荣而锡命具官某鼎彛王社阀阅相门自结主知应云龙之异遇独持国是炳蓍蔡之先防陈于上者不足言见于事者为可则斥聚敛之臣以靖四表诛黩货之徒以正庶官库无余财抜葵之训靡替门絶私谒悬衡之鉴益公天下望其治平朝廷以之模楷然尽言招过憸谋愈深选贤与能奸党滋惧变成肘腋祸延股肱川岳动摇日月昏翳虽元凶正罚足明朕心在壹惠易名姑慰卿意分茅故壤増爵维垣噫未眀入朝竟堕长鱼之计盛服假寐孰为鉏庆之贤念此防伤恩斯优渥可
　　妻某氏封东平王夫人
　　星坼中台辅弼之亏果应舟藏半夜伉俪之情曷胜死者易名生焉从爵具官某妻某氏素系相阀克嫔王门纂组之功弗训以习祭祀之谨于礼无违偕老之志莫酬并封之恩宜厚爰增汤沐庸縯丝纶噫司徒之妻问齐君以予邑蹶父之子乐韩土以相攸宣饬诸孤以保终誉可
　　大中大夫内史府司马狄琮赠荣禄大夫中书平章政事柱国追封冀国公諡贞毅
　　山西诸将之英沈雄有自斗南一人之裔正直是传爰产魁梧之贤以赞藩辅之政具官某少植竒节壮怀孤忠朱邸抡思引经説以开导细旃密勿询治道以弥缝挺然廊庙之姿郁有江海之量才见于用知无不言边陲以之敉宁帷幄以之康济朕纂嗣大歴图任旧人方审象以博询慨抚髀而莫覩兴宗有似兹为柏台之羽仪追逺弥加庸进槐阶之品秩噫吕望老而赐履实文王之故臣丙吉生而受封乃悼考之遗徳事莫能偶恩宜有加可
　　妻张氏赠冀国夫人
　　逺行从政闵勤劳者着壸仪修身践言循法度者执妇道允矣温恭之媛疏其赫奕之封具官某妻张氏谦以自持俭而有守酒食是议春秋之祭无违狐狸为裘风雪之需悉备既尝艰阻莫遂恩荣噫兼謩入台绍祖之传弥振僧孺清道思母之念益深尚其营魂承尔嘉命可
　　妻刘氏赠冀国夫人
　　展如邦媛典刑传于大门咺兮国英谟谋见于藩邸天相其配恩与之俱具官某妻刘氏珩璜母仪纂组女训如璞韫石审玉人之琢磨若鸠在桑信君子之均一嗣为乌府之摸楷母増鱼轩之宠荣噫继世象贤于以录先臣之旧慎终追逺庶防彰盛世之光纶诰下颁营魂祗服可

　　清容居士集卷三十六
　　钦定四库全书
　　清容居士集卷三十七
　　元　袁桷　撰
　　外制
　　太傅右丞相伯顔赠太师开府仪同三司推诚翊运功臣淮阳郡王諡忠武
　　乾坤呈符搆风云之嘉防山川毓秀挺柱石之英贤夙奉宸猷丕扬帝训惟不嗜杀人者能得天下而可与事君者实非鄙夫睠我元勲膺时硕望合太平之寰宇成一统之舆图生为名臣殁有公论太傅右丞相伯顔机沈而识逺量重而器宏十乗启行共服征南之妙算七驺咸驾黙传济北之遗编誓众于鼔角之初过师于枕席之上具宣徳意诞广仁声箪食壶浆之迎咸知已后觞酒豆肉之赐士向无前是谓制胜而屈人兵抑亦好生以全天道丞相之功第一智士之誉无双方谦牧以学卑愈防养而用晦角巾私第恂恂似不能言鸡翘属车断断猗无他技肆予纉服躬任受遗功成莫居年运而往格于皇天者有仪可象游于造物者不见而彰师尚父之崇名贞惠文之美諡益疏王爵庸示国恩噫彛器景钟足铭邦家之伟绩蜜章襚典斯昭泉壤之幽光尚其眀灵歆此殊命可
　　平章政事亷希宪母某氏赠某国夫人
　　温璞出于圃贞松产于徂徕良由地气之完以合天和之蕴故平章政事亷希宪母某氏柔嘉维则淑慎其思采苹采藻之恪恭为絺为绤之素俭奉尊章于壮嵗乐其天全率娣姒之诸郎视为已出齐家以礼教嗣以忠用能为先朝社稷之臣启奕叶簪缨之庆虽爵从夫贵莫得而加然义以子贤当崇其本益开汤沐之侈庸增窀穸之光是为异恩以旌旧徳可
　　忽答的迷失公主追赠某国大长公主
　　维王展亲之道实先于惇叙粤昔慎终之典尤谨于追崇矧予同气之贤是惟长主之贵广疏异数庸寓至怀忽答的迷失公主玉海澄辉金枝毓秀充然妇徳成肃雝以为秾李之华相其夫家闵勤劳而劝殷靁之义婉顺谐于日就俭慈出于天然美王姬下诸侯固异公宫之制问我姑及伯姊益深先朝之思胡不百年以永终誉肺腑之托云在手足之念弥钟圭籥荐更汤沐俨旧爰开名国下慰营魂噫立爱惟亲曷愧死生之初志以义度徳莫穷脩短之大原没而有知服之无斁可
　　宗正府寳哥赠祖父母
　　祖某特赠推诚保运翊亮功臣开府仪同三司太尉上柱国追封恒山郡王諡忠靖
　　风云初际允资佐命之贤嵗月既徂庸厚报功之典亶惟平治爰锡褒嘉具官某祖某贯日精忠凌云节槩载櫜弓矢翊龙徳于初潜以为股肱展鹰扬而无敌噫孝文拊髀岂惟思古之名臣显宗图形实欲方今于前世九原可作千载如新可
　　祖母追封恒山郡王夫人
　　慎终追逺本先王之至仁崇徳报功传有国之令典具官某祖母某氏从夫早贵训子克贤如山如河之仪容宜室宜家之恺悌肇封大国俨焉象服之新益慰九原歆此蜜章之宠可
　　防知政事贾某赠官
　　朕丕承大业逺究前图肇邦九有之初纪纲备举同徳一心之彦賛画允资慨年运之云徂俨风猷而如昔具官某经术展绪孝亷起家侍防微于帷幄之中保身弥谨识变通于衡石之外得士尤多故一时出令之坦明皆先帝欲言之防意器能容物清不近名暨更南国之旬宣咸谓中朝之倚任方坚退佚益避权奸活千人有封考于尔嗣徳百世而祀论乃至公爰褒贤以劝功复易名而疏爵噫方叔壮犹之雅虽已美于盛时韦丹遗爱之碑实有俟于今日皦如精爽绥我宠光可
　　淮西道宣慰使刘复亨妻赵氏赠某国夫人
　　图任旧人式表世臣之重烝畀祖妣用昭孝孙之贤维徳厚者庆益长而爵贵者报必逺具官刘无隐祖母赵氏钟鼎望族山河令仪使节春行从子从夫之乐备女箴夜诵为母为妇之道全颂台之彦有嘉漏泉之恩弥广髙堂素象音容犹想于含饴故里佳城汤沐俨疏于刻蜜湛然精爽歆此褒崇可
　　荆湖北道宣慰使刘泽妻孙氏赠某国夫人
　　孝治聿严诞布蓼萧之泽圣谟丕显遐思屈轶之贤念服瘁于外藩允资成于内助恩昭并命光慰九泉具官刘无隐母孙氏里族髙华阃仪淑慎闭户而行盥馈曲尽妇仪暎雪以课诗书咸称母训桮棬之饮犹在茵鼎之养莫加位正小君已备沼蘩之徳爵崇大国益摅风木之思可
　　防知政事赵世延赠曽祖母某氏云中郡夫人
　　积徳在于百年实资内训褒封及其三世亶谓异恩勤劳荩臣服习先矩具官赵世延曽祖母某氏幽兰雅度乔木旧传殷靁虽闵其勤克彰忠节采蘩不失其职允佐肃雝膏之沃者根必深种之丰者穑益厚显于西土咸曰大家维尔曽孙益彰有庆于戯秩秩先庙崇松楹柏板之仪翼翼小君承锦诰金花之宠奉先追孝锡类兴仁可
　　平章政事董某封赠三代【九道】
　　曽祖昕赠光禄大夫司徒赵国公諡宣懿
　　大裘无文可飨于帝良玉韫璞孰窥其珍灼知遗逸之民迈种浑圆之徳克昌厥后不在其身具官董某曽祖具官某畎亩怡愉里闾退让开田种术深期蔽日之轮囷如山出云莫测为霖之变化子能择主孙亦象贤一门万石之家声四世三公之谱牒噫慎终追逺分茅宣曽矩之光崇徳报功推本协孙枝之愿亶惟异渥宠尔营魂可
　　曽祖母李氏追封赵国夫人
　　岷山之源若瓮而达于海至日之影如线而丽乎天信知明道不可以计功要在积微因之而成著具官董某曽祖母李氏槃阿共隐馌亩如賔惟耽积善之勤厥享降祥之騐百年未逺五世其昌噫象服表仪亦既慰贤劳之愿蜜章刻篆斯有昭孝治之隆可
　　祖俊赠翊运效节功臣太傅开府仪同三司上柱国追封夀国公諡忠烈加赠推恩翊运效节功臣依前太傅开府仪同三司上柱国改封赵国公諡忠烈
　　骏命握干诞启中天之运豹韬宣武协成上国之光念风云之防匪常而日月之流如驶爰新景命以慰故臣具官董某祖具官某被褐潜修弃书学敌戎马驱攘之未定志已出尘云龙防合之有开独能就日察敌保临渊之智挽彊夸贯札之精释兵为农所活者众延师教子其训益深马革裹尸深可悯生前之语虎头食肉终有期身后之荣惟徳之厚者嗣必昌而功之著者礼必报肆朕嗣服念尔畴庸爰广重封以彰异数噫修祖庙陈宗器在于君臣之交修光王室迓天休惟尔子孙之无斁精爽不昧宠渥其承可
　　祖母李氏特赠夀国夫人改赠赵国夫人
　　殷靁劝义于昭嫓徳之贤柏舟作诗爰表自防之志虽内教止传于闺闼而懿范备着于乡闾具官某祖母李氏淑慎持家严勤训子斥簪珥以奉贤师之馔化丝枲以助先祭之供衡宇周旋人不识其面目阖门款洽族犹想其仪刑虽双鲤之养弗居而八龙之誉罔替允惟贤母有光前闻兹予溥泽于世臣庸汝启封于大国噫先正昭事已克光竹帛之传夫人起家式歆承丝纶之训用昭后嗣永肩一心可
　　父文炳特赐赠諡金紫光禄大夫平章政事忠献公加赠宣忠佐运开济功臣太尉开府仪同三司上柱国追封赵国公仍諡忠献
　　君臣相资莫喻同心之美忠孝两立斯为佐命之殊念汗简曷能纪其勲而朝着犹足以优其礼维祖有训非朕敢私具官董某父具官某沈毅而善谋明恕而敦本黒头试邑弃官羞墨绶之卑赤脚从军絶食望翠华之幸刑轻典以安反侧释降人以靖流离白日挥戈睥睨益张其羽翼长风破浪艨竟捣其腹心命在养民市不易肆取麦禾以陋郑人之过收图书以成萧相之功岭峤宣威南人不复反矣朔方请使周公方且膺之恂恂持儒者之风谔谔挺大臣之节靖念丕图之建弥深乔木之思格于皇天虽俨若帝庭之陟降涣其大号必有加宅之褒崇锡以嘉名胙之大国掌武袭建牙之旧开司増立防之荣九原如生终古永誉噫英才间出足为邦家之立基盛徳无瑕成尔子孙之逢吉载加殊命以贲营魂可
　　母赵氏追封赵国夫人
　　鹊巢推夫人之徳于配实难硕人歌卫侯之妻其贤可想具官某母赵氏秉心淑静主馈柔嘉建事皇姑克奉甘防于左右一视诸子莫窥憎爱之后先每传家训之忠劳遂致孤儿之死事噫开脂田而获上国夐谓无俦被象服以从先茔幸哉有子可
　　继母某氏追封赵国夫人
　　国族世贵鲜执礼以下人王臣功髙适合符而嫓徳具官某继母某氏敦厚天性静专内仪瞻彼南山深得劝夫之义遵于行潦不失奉祀之恭有子忠贤为我宰辅噫推恩三世庸疏汤沐之封锡类九原益广蓼萧之泽可
　　继母王氏追封赵国夫人
　　嶰谷之竹应律而气自鸣十洲之胶续弦而竒乃见不有佐馂曷能相夫具官某继母王氏组织妇工斋庄母道嵗时盥馈立兰玉以无哗春秋烝尝洁牲醪而有度嗣子极中书之贵一门疏大国之封噫生也有涯莫称鱼轩之乐死如可作尚歆鸾诰之荣可
　　所生母樊氏追封赵国夫人
　　防衣之养莫罄其私心板舆之欢遂以为美事念风木之永感惜春草之寸晖具官董某所生母樊氏礼以母称义由子贵劳谦终吉竟莫观垂鱼拥笏之荣一视同仁乃预享刻蜜演纶之宠允惟盛事服我异恩可
　　集贤大学士张晏赠二代【四道】
　　曽祖宇赠保节功臣银青荣禄大夫大司徒追封魏国公諡文愍
　　韦孟明经诸孙之传始贵袁安卜葬三士之言若符膏之沃者日以光徳之厚者世益逺具官某曽祖某进修家塾退静乡闾乾坤转机徯后服先知之算干戈效勇举宗成全殁之悲命也在天幸哉有子噫忠孝一门之盛事百世可知节义千古之大闲九原不作聿申景命庸建上公可
　　曽祖母常氏追封魏国夫人
　　盛徳之报若券取偿内训之施如玉韫璞聿行尊祖之礼益知起家之难具官某曽祖母常氏澹静无华俭勤有素清晨佐馂奉羔韭之肥甘晚嵗谋生治蚕麻之靡密积善有庆没世不忘噫鲁孝孙之诗宜告成于先庙魏大名之国爰锡命于九原服我鸿恩亶惟异数可祖英赠纯徳秉义功臣太保仪同三司柱国追封魏国公諡简懿
　　幽兰空林抱孤芬而永閟长松古涧垂巨防以自完明其道者不计功非其身者必在子具官张晏祖英徳若不足乐且有仪遇真主之龙兴出关而俟喜佳儿之豹变潜邸以从居官耻商榷之谋接物多任侠之义念干戈首难弥深丘垄之思归乡里自娱益广子孙之泽考其笃素允谓安行噫于公之门少髙兹言已验毕万之后必大今食其封爰诏后人益光前业可
　　祖母刘氏追封魏国夫人
　　徳盛起家允着夫人之懿时危秉志有髙列女之风盖在昔以为荣至于今而弥显具官某祖母刘氏澡身兰服耽耳椿龄重闱期冢妇之兴宗一札劝孤儿之入侍忍乃有济铸金符缄口之铭安不忘危考室逊飞翚之制勗徳若是生贤可知噫徂赉孝孙已极登瀛之贵逮事王母益疏分国之恩幽泉有知纯嘏无斁可
　　资徳大夫江南诸道行御史台中丞于璋赠推诚肃政功臣光禄大夫平章政事上柱国追封蓟国公諡文简
　　善人天地之纪徳莫有加君子邦家之基没犹不朽睠怀遗直追锡殊封具官于璋志蕴忠贞运逢熙洽庆云甘露气和而动植自宜威凤祥麟瑞应而猛鸷咸伏华要屡更于中外靖共弥保其始终缁衣不渝素丝靡替念在昔菁莪之彦皆先朝棫朴之功年运既徂风猷弥逺噫刘寛长厚允宜居鼎鼐之官胡广中庸谓当久台阁之任事乖往古恩浃九原咨尔营魂服我休命可
　　妻某氏追封蓟国夫人
　　慎终追逺先王惇俗之盛心崇徳报功治朝驭臣之大劝恩褒台彦泽及阃仪具官某妻某氏静淑自修柔嘉弥谨珩璜有节动常法于女箴图史自娱身不逾于内则伤哉无子贵也从夫脂田广大国之封蜜印慰九亰之望噫瑶琴别鹄早已弃于人间寳劒化龙竟相从于泉下尚期防漠歆此宠光可
　　茅山第一峯大茅君特加封东岳上卿司命太妙道冲虚圣祐真应真君
　　静慕风灼观往事无为曰道必刻意缮性而始成修身乃真非积行累功而莫就大茅君竒操矫俗精思集虚壹徳斋心受台西华之秘防万灵受职开金陵句曲之宗坛丹光千载以如新寳气三峯而弥固发祥肇祉民到于今称之逆雨宁风天之所助顺也亶惟作圣允合祐神孔盖翠旌祀莫严于司命琼文蘂简礼爰谨于秩宗假兹聪明佐予平治可
　　茅山第二峯二茅君特加封定箓右禁至道冲静徳祐妙应真君
　　合人心理万物礼宜顺于鬼神建皇极锡庶民征有稽于旸雨大江以东之地句曲维望而尊土乐升平嵗称稔足二茅君中峯司命西华链形作牧审烦扰之非修真得恬淡之要骖鸾导从埙篪俨奏于云中化鹤来归城郭时看于华表朕方推仁以济众灵宜妙物以祐民学道受之以神端有宗于李耳望祀不祈其福诚慕深于汉文嘉与函生诞敷景命可
　　茅山第三峯三茅君特加封三官保命微妙冲慧仁祐神应真君
　　气化为神握隂阳而执要物来能应遇水旱以成功兹山之灵以氏为号三茅君不导引而夀体素纯为真密从苍龙承左右而无间时乗白鹄侍伯仲以逺游荷天降休为民请命逍遥容与服光景以如新周流徜徉蒙祉福而无极肆加褒锡丕应隆平埋鼎髙峯爰慕轩辕之有道献金空谷方薄光武而不为以赫厥灵同归于治可
　　吴全节特进上卿教大宗师
　　运开至治法简易以合泰元教审宗传隆继承以明正嗣用扬涣号诞耸具瞻具官某孝友中乎准绳词华铿乎金石居无思行无虑粹然令名礼为翼知为时协于王度陟降紫宸而匪懈賛襄琳馆而益谦藏珠在渊云五色而川媚纳息于踵风八景以星从维列圣严珪币之荐以格天而乃祖受剑印之锡而展世四十余年专帝顾卑已行权三千之徒首汝贤小心尽瘁俾超华贯爰仿旧阶侍清祠以表羣公度玉墀而膺六命只若具训允为异恩噫奏隂阳之和以祝厘则诸福可以毕至通神明之徳以事上则庶绩底于咸熙守慈俭以佐无为遵希夷而賛有道式观素履庸佩纶言可
　　三十七代仙姑冯淑真特封靖明贞素夫人
　　绍风而展世丕阐帝猷溥内则以疏恩勉从人爵仙姑冯氏簪缨素绪鞶悦芳仪嫓谷城之传益师清浄守柏舟之操弥固坚贞受祉惟深锡名斯侈云龙风虎之庆防亶谓有光舞凤回鸾之制书懋承无斁可
　　昭应宫提防王氏金莲特赠渊静素真人
　　寂然不动知来去之有因湛焉长存宜死生之无间辞风云之际防竟糠粃于世尘爰加异恩以彰殊遇昭应宫提防住持王氏金莲早尘椒掖晚谢蘂宫修崇密契于九重锡赉屡承于三接浄如止水斯为至道之宗脱若太虚实本重之体尚歆嘉号庸表将来可
　　长春宫提防常某授门演道大宗师掌教真人管领诸路道教所商议集贤院道教事
　　治国以无为惟宗式符要道顺物乃自然之理允谓至言长春宫提防常某槖籥重蓍万变气超浑沌灼知天地之根运际升平黙賛隂阳之化方独立以不改弥大盈而若冲爰绍真风以彰人望噫内观形影斯泉石之素心外饬身名实朝廷之异渥保兹清浄俾以阐扬可
　　昭瑞宫提防张惟一特授全徳靖明道真人太一宫提防
　　神以知来至教匪存于象设人惟求旧褒封首锡于龙飞念扈跸之宣勤黙储祥而介福坤元具训涣号扬纶昭瑞宫提防张惟一泉石古心冰霜雅操侍晨长乐澹焉若朴而妙感彰澄观穆清廓乎不惊而众虚集惟才全者徳不竞而正靖者明愈昭阐道王庭葆真冲馆噫有国之母以长久尔尚谨于祝厘立天之道曰隂阳当益思于观复恭承嘉命助賛无为可
　　广诚灵妙演法真人江南诸路女冠诸宫观都提防邵灵瑞特追封宗师
　　二仪之生根于太极万物之母始于有名推刚柔迭用之原悟坤干交泰之理兹焉观妙足以表微具官邵灵瑞野鹤孤标金芝内行亶麻姑之清淑允谓地灵慕南岳之冲虚聿工草圣通章帝阙备问宫闱矣龙光守大盈而自牧端然蝉蜕享上夀而弗居道气常新仙风不坠噫女偊朝彻已传宗师之篇帝尧时雍爰有化人之国锡兹美号昭我鸿恩可
　　冲靖灵妙凝真法师元万夀宫提防卢行益袭封真人
　　道要易为功必假相传之秘名盛难与继益求自治之方矧兹女冠之慎修爰出朕綍以示劝具官卢行益冲澹若璞谨饬自绳侍蘂珠之宫宣琳琅而不渎守萼緑之训视金玉以如遗惟清浄者学之宗惟简素者师资之本斯焉无忝足以有承噫诵赤松中诚之经卑退为徳考南岳内传之防斋戒是先可
　　五雷宗师冲靖先生留用光特加封五雷宗师冲靖至徳昭应真人
　　天地交泰而雷出奋风霆流形而物露生神行两间因体而始有用数合五位由柔而后成刚乃知变动之机不出隂阳之妙五雷宗师留用光防合太始摩荡无垠学道从师罹厄穷而不悔救灾御患卒韬敛以如遗询诸长老之言考以舆图之载损之又损承祯之语若符生而不生介象之归非异运隆累洽道慕重思其人如欲见之宜加纶诰告诸往而知来者益励羽流可通妙葆真先生髙士易如刚特加封通妙葆真文教真人
　　式观修真之徒多出好古之士伯阳柱下习典礼而道成景山中博载籍而书备髙士易如刚学通羣艺妙集众虚师清浄以避堂可谓简矣问鬼神而前席殆将近之韦编之继絶孰传洞章之补亡犹在无文不立松风恍其步虚与时偕行草露晞而羽化方企崇之馆爰思列仙之居本无名而有名庸彰往古效先觉者后觉庶劝将来可
　　临江路閤皂山万夀崇真宫住持四十六代传箓嗣教宗师杨伯晋陞加太崇徳翊教真人
　　性出于无始存存为成性之门道合于有为生生乃得道之奥式观载籍爰有至人吐故纳新以调其神斋心服形以制其炁于以济众因兹延龄具官杨伯晋守朴丹丘潜珍琳馆吐息以踵陋熊经鸟申之迂藏珠于渊握龙变虎腾之要开九籥之秘记传八景之文问年今见其复丁防月密推其纳甲天台之召司马损数术以理身罗浮之迎轩辕彻声色而合徳朕悉兹理卿无复言聿加綍命之殊以重羽流之选噫居安易之序所当明天地之根修身徳乃真宜益究坎离之用赞敷皇极懋协鸿禧可
　　毛颖达封真人【主祭丁甲神】
　　道万物之奥非虚不能以通微诚百行之源惟静斯足以制动聿求佐理爰慕希夷兹得有恒之人以賛无为之化崇真宫提防毛颖达澄心止水植节贞松礼为翼知为时澹然无竞巧若拙辩若讷休乎有容藏名琳馆之珍养粹门之望维昔世祖动遵轩辕占瑶光以探五行之精通紫烟以严六子之用山林肃洁星斗烂眀苟非其人灵弗顾矣不懈于位尔其勉之庸加纶诰之隆以示真卿之贵噫乾元天下治也浚明用变之功神物圣人则之敬谨祝厘之效有嘉恬靖永保恪恭可


　　清容居士集卷三十七
　　钦定四库全书
　　清容居士集卷三十八
　　元　袁桷　撰
　　表【牋附】
　　进五朝实录表
　　皇祖有训聿成四系之书大歴无疆允纉五朝之治夙陈载笔上彻凝旒钦以邦启治平运符熙洽礼乐刑政教化之具炳若丹青典谟训诰誓命之文昭如日月维累圣继承之述作实皇家混一之谋猷官谨具寮书严信史虽编摩之匪一幸闻见之悉同钦惟陛下只奉鸿图光膺龙御惟天佑于一徳咸曰汤孙受命丕若歴年悉循尧道仁宣孝治学广文明臣某等职忝汗青官慙尸素帝王之制可举今已萃于钜编诗书所称何加愿有光于亿载
　　贺册皇太子表
　　黼扆当阳首重升储之建彤庭叶吉诞承镂册之颁宗社以贞幅员胥贺【中贺】窃以天下之本在国在家皇极之言是彛是训然知子莫若父故立嫡必以贤二美斯完羣情允属信为非常之庆实开太平之基钦惟陛下骏命溥将燕谋敷遗本支百世咸推受震之亨夀考万年益着离明之象臣等滥巾膴仕欣覩上仪金石铿锵知协风之从律乾坤清晏瞻景耀之宣精
　　贺册皇太子表【代宣徽院作】
　　乾坤合徳立鼇极以建中日月继明奉图而示吉诞敷涣号允迪震亨【中贺】钦惟陛下寳歴储祥璿源衍庆立嫡以长遵三代有道之常受命于天膺万年永保之裕惟知子莫若父故治国先齐家上当帝心下定民志臣等恪共内府欣际昌辰太极称觞效驩呼而率舞寝门视膳严唯诺以致恭
　　贺正旦表【代宣徽院作】
　　泰元衍防百二十日以为春干御当阳于千万年而受祜紫清叶奏丹陛传胪【中贺】钦惟陛下盛徳在躬至仁育物象阙而垂治法祖训是绳兽樽以招直言皇猷滋阐嗣嵗苍规之始羣生玉烛之和臣等班列外朝职严内宰云回龙衮肃瞻天日之光星拱鹓行防祝冈陵之夀
　　贺武宗皇帝登极表
　　乗龙御天握纯干而居正断鼇立极奠下土以宅中百辟一心四方胥贺【中贺】钦惟陛下聪明合道智勇冠伦承诏抚军展素书之竒略登途受玺昭黄屋之珍符惟讴歌歴数之有归繄祖考神只之允格丕基永绍景命不移羣徯后以来苏政与民而偕乐臣等班瞻文陛瑞仰层霄颁度量以朝诸侯三千同徳垂衣裳而治天下亿万斯年
　　贺皇太后表【为都省作】
　　六飞夹日奉大歴于圣人五色补天归功于文母事关宗社庆浃宫闱【中贺】钦惟陛下教阐周南徳防太极以慈为寳夙资保佑之勤维道积躬聿致怡愉之养显坤元之光大卜鼎命之延洪臣等幸列周行欣逢嘉防瑶池昼迥乐四表之驩心玉殿春回衍东朝之曼夀
　　贺圣节表【本院】
　　天开景运笃有道之曽孙电绕神枢受介福于王母觚棱瑞霭阊阖仪传【中贺】钦惟陛下诞绍萝图丕承葆命至仁育物得秋而万寳成盛徳在躬居所而众星拱当立纲陈纪之始新省刑薄敛之规郊庙肇禋朝野胥庆臣等名污玉署目极璇霄广文王有声之诗载歌律吕衍中宗无逸之夀防祝华嵩
　　贺圣节表【代宗正府作】
　　干御当阳甫际中天之运斗枢绕电式临弥月之祥绛阙青葱瑶京肃穆【中贺】钦惟陛下聪明合徳孝友根心偃武修文百神歆而九庙格敦本崇化皇极建而庶绩熙爰开有道之长斯衍无疆之庆臣等职縻邦宪身阻廷趋有王者兴行见温洛荣光之瑞祝圣人夀愿増泰元神防之书
　　贺皇太后册寳礼成表【本院】
　　萝图衍瑞丕昭景命之祥寳册腾辉诞纪慈元之懿圣心祗恪子道昭扬【中贺】钦惟陛下稽古聪明事亲爱敬有国之母以长久致养聿严天道之要在隂阳饬躬弥谨礼行中禁庆洽九围臣等职近鼇头班聨龙尾玉巵前夀肃瞻长乐之仪彤笔特书愿广思齐之圣
　　贺皇太后册寳礼成表【代宗正府作】
　　黄钟应律协阳徳之初亨寳册告廷奉坤元之至养尊归慈极庆洽治朝【中贺】钦惟陛下爱敬积衷顺承法道雍雍肃肃圣实本于太任怡怡愉愉孝有光于唐帝日勤初政风动八方臣等恪谨国章欣陪班署瑶池昼迥幸预闻管籥之音玉斚春融愿防祝冈陵之夀
　　贺皇太后册寳礼成表【为都省作】
　　干旋坤转定妙算于宫闱月吉辰良镂徽音于典册东朝礼着九防欢腾【中贺】钦惟陛下圣嗣太任道希少广以天下母游神清浄之居惟泰元尊致谨怡愉之养允持慈寳益届夀祺臣等防弁鹓聨趋庭鼇抃阳回玉琯八音首协于黄钟春满瑶巵万嵗齐呼于紫禁
　　贺圣节表
　　寳歴建元协重华之嘉运瑶光贯月开上圣之贞符盛徳在秋昊天有命【中贺】钦惟陛下智仁御极孝友根心丕显王谟端拱岩廊之上达观新邑式均道里之中取泰象于坤干合离明之日月璇玑叶纪玉斗储祥臣等只率班聨肃瞻清穆宣昭鸿业载歌七月之诗耆定武功愿继万年之雅
　　史局谢钖宴表
　　立朝载笔交怀愒日之慙就馆肆筵申锡需云之宠恩传宫醴光动廷绅【中贺】钦惟陛下黼黻先猷宪章祖武谓丹青信史纪二圣之鸿文念铅椠微劳属小人而燕赉鱼藻歌腾于周室凤箫声绕于钧天屇视朔以迎长粲飞霙而奏瑞上追槀饫下陋权舆臣等愧匪食功懽惟饱徳阳刚初复太平歌既醉之诗天威不违下拜祝无疆之夀
　　贺正旦表【为都省作】
　　防谨天朝文命敷于四海歴司人统摄提正于孟陬率由旧章曰为改嵗【中贺】钦惟陛下道裁天地政在璇玑崇郷党以厉贤才聿严亲防诏郡国而谨牧养爰广使轺东渐西被以如春小往大来而交泰礼行雅夀捧瑶斚于东朝亲纳直言开兽尊于前殿亶惟平治允际亨嘉臣等只率鹓行肃登龙尾敷五典慙退食以罔功永保万年敢矢心而善颂
　　贺正旦表【本院】
　　清台课歴允符颛顼之元明堂视朝茂正摄提之位阳回象魏仪賛鸿胪【中贺】钦惟陛下经纬人文财成天地审贤良知古今之体能励亷隅谓吏道以法令为师益严品节刚健密防于太极怡愉深谨于东朝车驾苍龙导迎木徳樽开白兽询采蒭言臣等才乏颂椒恩叨给札春王正月推五始之大原天子万年纳八荒于夀域
　　贺皇太后正旦表
　　嵗在摄提叶孟陬之令月歴符颛顼开太始之上元时届履端天绥眉夀【中贺】钦惟陛下清心慈俭至养怡愉数往知来利永贞而坤厚体中居顺祉元吉以泰亨徽音惟日以恒新懿徳如春而益畅臣等职叨视草才乏颂椒绛阙五云王母隃临于黼座玉巵万夀神尧亲捧于瑶阶
　　全徳泰宁福庆皇太后尊号册寳礼成贺皇帝表【为都省作】
　　皇矣上帝丕昭立极之功至哉坤元申衍得名之典礼行宫壸化被寰区【中贺】钦惟陛下敬养日严文明天纵谓圣徳无加于孝爰尽讨论而天子必有所尊载扬徽美御未央而登册即长乐以展仪凤泊鸾飘寳刻永光于秦玺云蒸雾起翠华亲下于尧阶协气醇和嘉生博厚臣等班聨防弁夀介奉觞太微三光之庭絪緼交泰有名万物之母允合永贞
　　贺皇太后正旦表【丁已为都省作】
　　正月始和资坤元而蕃衍两仪交泰绥夀祉以亨嘉徳协青帏瑞浮紫禁【中贺】钦惟陛下寳慈作则履顺行仁龙衮奉觞喜溢椒花之颂台簇仗坐观蓂荚之祥审孙枝之正传定国本以蚤建邦家大庆朝野均欢臣某等祗率鹓行式遵凤歴正时成嵗百廿日以为春利用厚生万亿年而受祜
　　贺皇太后正旦表【集贤院】
　　袆衣视旦丕彰立极之功凤歴颁春诞合建邦之嵗笙镛翕绎黼绣昭明【中贺】钦惟陛下道协母仪教防女史承顔致养顺徳备于九重正位在中行愿符于六五朝賛圣神之治禁传慈俭之谟臣等叨侍近班肃瞻嘉防玉巵为夀俨寳殿以云从金箧锡龄乐瑶池而昼燕
　　贺册皇太子表【集贤院】
　　前星定位仰宸极之圣谟阳月临轩法坤元之慈训光腾镂册仪谨传胪【中贺】钦惟陛下稽古行仁宪天合道知子莫若父审恭敬之积中治国先齐家尽怡愉而致养惟宗祊继体之事大玩易爻重明之象深蓍协祥匕鬯承嫡臣等职縻珍馆班肃彤庭喜溢龙顔虎拜咸呼于万嵗礼严鹤驾鸾和共徯于三朝
　　册皇太子贺皇太后表【集贤院】
　　承天正位诒谋启于重闱诹日扬廷涣号昭于寳册大明继照万邦以贞【中贺】钦惟陛下色石功深黄裳徳顺以似以续降葆命以丕基是训是行席萝图而端本知立嗣必子之有自审建储非私之惟公施于神孙繄我文母臣等职尘清贯班肃上仪箫韶九成愿尽称觞之庆本支百世式瞻主鬯之尊
　　皇太子兼中书令贺表【代宗正府作】
　　黼扆当阳懋对紫宸之庆叶吉丕昭寳册之光八音播廷羣公防弁【中贺】钦惟陛下悦亲有道立贤无方谓一人元良势实尊于藩翰而中书政本命尤慎于枢机孝友宣昭仁慈溥博臣等恪司成宪欣覩缛仪卜七百年愿衍周家之歴上千万夀咸趋汉殿之班
　　贺正旦表【集贤院】
　　丹扆当阳颁发春之仁政清台治歴符建国之昌期日之方中天其申命【中贺】钦惟陛下泽渐渗漉心玩神明盘铭监观徳又新而无斁河图则象祉元吉之有恒兽樽设席以招言龙衮坐朝而问道臣等瀛洲布武阊阖诏仪玉烛丰穰用制九年之蓄紫清蠖濩业隆万世之基
　　贺皇太后正旦表【丙辰为都省作】
　　嵗指苍龙密叶昭华之琯云开褕翟首称长乐之觞顺履始和懋隆元吉【中贺】钦惟陛下俭慈作则清浄頣神色石功深妙裁成而交泰黄裳位正尽渗漉以皆春母仪循四序之周圣孝衍三朝之祉臣等职叨辅相效愧爕调拜捧椒花庆载临于元日宴观桃实祈永保于万年
　　贺正旦表【壬戌本院是嵗闰五月】
　　肇祚发春仰正阳之布治归余成嵗审长至以观生黼扆昭明彤庭肃穆【中贺】钦惟陛下仁推渗漉道协际蟠修徳锡符验隂阳之消长发号出令则天地以裁成念丕图演继于祖宗究盛礼益严于上下臣等瀛洲接武文石趋班闰月定时泰治密齐于七政皇极锡福乾元永保于万年
　　贺太皇太后正旦表
　　地天交泰隂教法乎坤元闰余归终寳歴増于夏五阳浮中禁瑞霭重闱【中贺】钦惟陛下端懿母仪慈明内范怡神少广悟黄中通理之爻辨秩东郊乐青炜登平之景曰惟肇嵗兹用储祥臣等给札承恩肃班称庆笔徽音于彤管嵗不絶书望长乐之璇宫天惟曼夀
　　进仁宗皇帝实录表
　　君临十载式昭垂世之谟圣治万方庸谨系年之录编摩玩愒敷奏凌兢钦以仁宗皇帝陛下濬哲积躬钦明稽古发扬干健预清宫以候先皇只奉坤元防问寝而娱太母审俗周知于民瘼授时弥切于嵗丰谓养性存心宜采于传记而脩身治国必取于礼经监观歴代之蓍夷攷前王之轨范政要采诤臣之谠议大学芟衍义之浮辞爰译成书用俾博览至若誉髦斯士擢不次以待非常爵人于朝表有功而抑妄进每遵帝范肇立儒科广祖宗百年未备之规示子孙亿代永贻之训珠玉非寳旁招菁莪之贤农桑惟勤旋致嘉禾之瑞恶衣服以申縁履之禁省畋猎以彰开网之仁増胄子之官资限计吏之品级为民请命匪营一已之福田遇烖秉诚果应自天之甘泽与人不求备从善如转圜河徙故滩谪敛臣于岭徼雪深前殿悯戍卒于边防常思创业之艰益慎守成之效道传精一明授受之至公孝竭怡愉协继承而无间凡兹殊美冠乎羣伦濡毫惟惧于荒芜削牍复虞于缺轶虽尽巧心于举要蔑穷茂绩之敉功钦惟陛下葆命诞膺鸿图丕显穷神知化彰明圣之铺张询事考言采臣邻之记注屡宣睿防迄萃钜编虽天地之徳无俟于賛扬而日月之光有资于绘画臣等职叨率属识乏简僚慕永贞之谨严词慙韩愈稽太初之直核笔愧马迁
　　【旧制进实录表文有短长然未敢以数聨直致伏覩圣朝二帝实录进表必加详尽摘其所行事迹以序篇首桷大徳中尝进五朝实录表未免仿效前作今辄不揆遵守旧制撰成一篇或恐繁芜别有副本庶便宣读】
　　又
　　十年御极聿修四系之编亿载扬休殊乏三长之笔只成信史上彻宸旒【中贺】钦以仁宗皇帝陛下仁静根心温恭合徳诗书造士阐学制以设科法律为师严官规而限禄诹经作则稽古鉴今所寳惟贤却献琛而弗尚莫大于孝谨视膳以弥加蓍定主鬯之公棫朴蔼奉璋之众宜登琬琰永秘缣缃钦惟皇帝陛下慕切羮墙令行金石率时昭考摭言行以无遗迪惟前人继圣明而有造臣等尊闻传信竭思纂题阅歴嵗年已深慙于尸素经纬日月期不朽于汗青
　　贺正旦表【癸亥为都省作】
　　嵗正天门陈揆治朝之位歴新人统肃严魏阙之班四表迎祥八风顺律【中贺】钦惟陛下仁施渗漉命受溥将辅相财成别忠邪而无党斟酌损益合礼乐以同流圭璋蔼多士之良玉烛兆大田之庆准绳干健槖籥泰亨臣等补衮功慙更弦政拙万年永锡仰瞻太极之尊六甲既周行履上元之运
　　贺圣节表【癸亥为都省作】
　　十月为阳于赫发祥之兆一人有庆丕昭嗣服之初出日之升降年以永【中贺】钦惟陛下敛时锡福握干阐珍玩天地之心阳初升而来复发雷霆之令隂早辨于履霜绳祖武以雍熙格民风而醇厚道尊泰壹运接上元臣等叨列近司欣逢盛旦望翠华之行御瑞蔼五云趋绛阙以传胪齐呼万嵗
　　牋
　　贺皇太子受册牋【为都省作】
　　礼严中禁位建承华万国以贞咸曰吾君之子四方来贺永厎烝民之生【中贺】敬惟殿下玉璞韫珍金枝表秀继体而承匕鬯如嵗之春定志以协蓍维天其祐方谨鸡鸣之问聿新鹤禁之居某等叨列政司欣传制命父子君臣之道备允广缉熙诗书礼乐之教崇式符继照
　　贺皇太子受册牋【代宣徽院作】
　　范金作寳礼成内朝簇仗演纶驩腾四宇协春秋之大义覃雨露之殊恩【中贺】敬惟殿下岐嶷天成温文夙就佩规带矩正言正事之教成执玉奉盈事父事君之道备某等叨司庶府欣覩盛仪仰黄道之日长式符离照候明堂之星润允谓震亨
　　贺皇太子受册牋【本院】
　　体元更始肃瞻玉裕之姿崇徳计勲肇锡朱明之服宗支袭庆国本奠安【中贺】敬惟殿下英睿夙成艺文天纵清宫朝邸朱虚之功为髙审俗迎郊孟侯之贤允似受介福于王母继明照于四方维军国之枢机实政化之橐籥名倡百辟两仪正而五纬齐徳和万邦九谷熟而三农足某等职叨掌綍欣覩扬庭纪王子之吹笙有慙斧藻歌尧民之击壤愿广丹青
　　贺皇太子受册牋【代宗正府作】
　　盛徳动天诞受元良之册万邦为宪悉资文武之贤政本増崇皇基巩固【中贺】敬惟殿下圭璋王度黼黻圣谟整齐乾坤指挥于旋转之顷肃清宫庙怡愉于定省之间亶惟不世之勲庸举非常之典某等职司宗籍欣覩王纶磐石既安愿上则百斯男之颂权衡允称克成曰三有俊之功
　　贺皇太子正旦牋【为都省作】
　　歴起上辛啓自天之申命嵗行维戊瞻出日之重光万宇薰陶九垓渗漉【中贺】敬惟殿下功调玉烛政察璇玑宴锡台密承欢于王母仗移鹤禁亲奉夀于神尧维春之祺有秩斯祜某等导迎嘉节賛咏清时候铜琯之阳和式占泰定望青宫之葱郁允协震亨
　　贺千秋节牋【代太保府作】
　　月映彩云庆仰猗兰之瑞令行青陆书占鳦之祥维春之祺粤上斯已【中贺】敬惟殿下宅心圣学匡力皇图广邦家太平之基泽穷渗漉察天人同心之理下逮刍荛仁孝合名中和叶徳某等展仪谷旦徯首丛霄夀考万年敢陋千秋之颂本支百世愿陈大雅之诗
　　贺千秋节牋【代詹事院作】
　　甲观画堂仰纪吹铜之瑞瑶山玉彩特书主鬯之勲维莫之春初吉云已【中贺】敬惟殿下苍规体徳银汉储祥稽七政之有恒实循冬夏消羣隂于交泰爰法坤干兴鸿文以阐基握龙图而佐运两宫定省雍容化日之长四表讴歌瞻徯前星之耀某等具寮无补盛旦有光奉曲水之羽觞齐呼曼夀探泰元之神防允谓延洪
　　贺皇太子正旦牋【本院】
　　青规纪歴甫开嗣嵗之祥苍震布和懋协少阳之象自天申祐与物为春【中贺】敬惟殿下经纬人文权舆政治三朝交泰聿严盛礼以奉觞四徳尊干行美成功而瑑玉卜稔已符于祈谷登贤深味于拔茅庆洽宫闱仁施防县某等叨尘顾问欣覩亨嘉声彻凤笙仰非雾非烟之瑞班随鹤驾歌重晖重润之诗
　　贺皇太子正旦牋【为都省作】
　　嵗正璿玑丕应震亨之象春先寳歴允符泰治之祥绛阙光华青宫葱郁【中贺】敬惟殿下道随阳长徳与日新玩易中行密包荒而坱圠法天继照永主器以弥纶称觞前殿以承顔侍宴瑶池而受福某等礼成鹤禁敬谨鳬趋祈谷躬耕预卜金穰之兆颂椒介夀欣瞻玉裕之姿
　　贺皇太子受册牋【集贤院】
　　明堂辨仪裒对重辉之耀昕朝发册丕昭上嗣之贤宗社敉宁幅员驩庆【中贺】敬惟殿下孝仁生禀礼乐夙脩一人元良羽翼靡烦于商皓百揆时序英威共仰于秦王鹤驾之御日三乌轮之光明两某等叨尘仙馆末缀胪庭瀛水汪洋望瑶山而亲切宸居蠖濩瞻青路以陪从
　　贺皇太子正旦牋【集贤院】
　　大歴更新叶皇祖建元之祚少阳正位隆神孙承嫡之基百辟是仪五辰攸叙【中贺】敬惟殿下应干作命受震行仁嘉礼告成归妹祉吉之象外朝佐治同人文眀之祥日就月将而缉熙小往大来而分类某等肃瞻玉裕谨候青帏咏歌重光绍天休而继照弼谐庶绩占嵗在之有年
　　贺千秋节牋【国恤未余月百司皆拟贺表非禋后不进】
　　电绕斗枢允昭甲观之瑞日升旸谷行受明堂之朝宗社厎宁神只协相【中贺】敬惟殿下钦文师古刚健法天或跃在渊龙徳合乎中正永言配命图阐其延长仰震夙之非常审传付之素定某等肃瞻睟表获际重光圣孝有加羮墙之慕弥切民情共戴冈陵之祝益防
　　贺千秋节牋【本院】
　　心居天位前星耀于明堂卯为春门大电腾于甲观盛徳集福至和储祥【中贺】敬惟殿下体仁法元师古合道温恭事帝密賛化以生成问学积躬益缉熙而光大畴选黄发之彦庸佐青闱之规如日之升降年维永某等肃瞻英伟防祝简穰辑往则于瑶山一辞莫措探锡龄之金箧万夀是期
　　贺千秋节牋【为都省作】
　　鳦发祥丕显吹铜之瑞苍龙协纪式昭主器之符紫禁懽腾璿源秀衍【中贺】敬惟殿下温文秉度仁孝积躬侍宴瑶池令徳令仪之可述问安内寝正言正事之足闻如嵗之春自天其祐某等导迎穰简賛咏中和瞻出日之舒迟重光允继望彩云之葱郁曼夀是期
　　贺皇后正旦牋【本院】
　　王春谨时肇正内朝之治帝歴更始益严中禁之仪与物咸亨自天作合【中贺】敬惟殿下矩循内则言法徽音关雎咏歌礼避乎兰殿之贵卷耳思念颂取于椒盘之文稽阳徳维如嵗之初考隂教曰履端于始某等清班接武谷旦趋朝日月并明愿上千万之雅夀天地交泰载歌元二之太平













　　清容居士集卷三十八
　　钦定四库全书
　　清容居士集卷三十九
　　元　袁桷　撰
　　啓
　　上王尚书
　　伏以瞻望声容幸有登龙之旧披陈悃愊慙无吐鳯之长圗鼓勇之新功兾铸顽扵大造扫门受业椷椟致词切念桷生不逢时长始知学伶俜素绪绮襦纨袴之习无闻零落青编漆简汗书之蔵曷见久知我軰固当投之浊流靖念斯文岂宜束之髙阁操觚而叹讵秉异心倚柱而歌终持正色胸臆结约肝胆轮囷惟其用拙扵今将欲修名扵后载惟宏博世号殊科夷考哲贤咸称异数当绍圣之首创盖以穷经为先至大观之重删乃因代言而设唐朝疎略故退之自笑其俳优宋制精详至文公欲加以深厚维较艺扵词苑杳若探丸虽置身扵书林悉同画饼茍非讨论扵暇日孰能敷奏扵一时爰取旧防各成要览涑水之尚徳笔纂金桴义山之好竒文编玉府初学记资骚人之属对稽古编假进士之试文博要之粹扵丁年统类之尘扵乙夜斯皆品节之效可为区别之模然独此书实难其例千门万户恍焉莫知所之六律五音闻之不喻其意至若寝门路鼓遂成君子之欺御库神弓终借老兵之对望洋之叹浩浩测海之智一物不知过亦多矣两端而竭耻莫甚焉信知梓庆之巧専益讶庖丁之技异伏惟内翰尚书先生南州元老故国重臣望压搢绅聊复浮湛扵闾里文惊华夏未妨谈笑扵江湖耻申公之蒲轮便管寜之纱防树人为急奨士尤先子诚齐人侈以都邑之富波及晋国化其潢污之卑是用忘揣颛蒙惠徼恩育钩提要在眀公为壮嵗之筌蹄纠缪绳愆扵后生为百世之模范傥获书传扵琬琰尤当袭蔵扵巾箱与汝共之深议中郎之隘非吾徒也尚祈夫子之怜欲报无从未言先愧
　　谢王尚书
　　拔叔度扵幼童深惭非偶执李膺之下御窃喜同时敢縁拥篲之恭庸致抠衣之请衮褒语重茅塞心开伏念桷才实滞顽心尤退缩经箱尘寂莫逃家丞庶子之讥艺苑云蒸诚骇翰林卿客之对深恐凋零扵冷谱固尝论索扵陈编志不能以过人识不足以广问戴盆望日勤无补扵三余坐井窥天智有邻扵五技衡门感叹斗室屏营然而切观盘盂之书致戒必谨韦之义缮性尤深茍非取则扵古经曷足振名扵来世虚心实腹学始类扵安弦闲邪存诚念实同扵执玉反观典学之成训爰采逊志之嘉名輙布请祈方虞僣躐岂驽骀已下尚希一顾之功然爰居何知遽享九奏之礼寒展玩绚兮虹蜺之章素壁髙张森然神鬼之防论深药石字重璠璵已三复而吝消终九思而感并此盖伏遇某官言为楷范道蕴经纶化闾里之浇风愍簮缨之弱息至诚乐易许传新着之书雅量恢不弃一偏之士遂令少贱屡获亲承桷敢不躬励前闻仰称春秋之笔恪遵眀训益加嵗月之功永依师门以坚壮志
　　与陈无我论乐府
　　伏承下教垂示雅词退揆踈芜敢居品藻复縁眀命之重庸诵谈闻之迂执笔腼慙通函伛伏切以阳春白雪之唱和者固稀清庙朱弦之音知之尤寡厯观乐府之杰出悉为词林之绪余良由万物变化之愈多抑使五采章施之匪易龙文被宝鼎雕刻益精天马驾鼓车低徊滋窘贯珠之音空在累黍之器莫传吐角含商孰分其清浊析宫合徴莫辨其短长俚歌日烦古调防废留连桃叶习晋世之风流凄切竹枝传巴人之羇旅江南肠断之句谁足近之凉州意外之声今无是也风声鸟叶常由动植之可通霓裳羽衣徒托神竒而自舍阳关三叠之清怨变南乡九阕之狭邪乐意生香写天机之妙理山光水色换俗子之凡容彼夸刻鹄之工讵悟承蜩之解精义无二至道不烦靖言思之孰可继者伏惟无我学士词华泉涌言吐氷清飞星急羽之秋文倾上幕投纶沈钩之暇兴满南山每希白石道人之雅声以成黄绢幼妇之佳制雪儿低唱未多学士之风髙墨客广传益见咸阳之纸贵桷尊闻惟谨快覩尤先用盐洗金殊未眀扵物理以蠡测海徒窃笑其心思狂斐莫裁涵容斯幸
　　回宗人袁庆逺教授
　　同源分流夙感陶公之咏劬躬焘后每懐韩子之碑均此灵根褎然望姓切以经术基扵博士衣冠盛扵司空名节为天下髙言非其过歌诗着先人迹时与之俱念鼻祖尝客扵上虞而耳孙分胙扵越土定居鄞水占籍开封西湖之佐苏公风流俨在眀招而从太史文献有传光扵淳熈锢在嘉泰父子同馆继广受之美谈师生并朝陋禹宣之异礼京兆踵河南尹之祖武成均慕光禄公之家声藐焉遗孤承此胄正伦之妬诸杜凿地何心子云之亡它杨泝江有考车书一致江海相逢岂无它人因以合谱伏惟教授学士摛词展世敬业守儒谓邓林之广敷本扵一木探昆仑之无底散作群川田归扵齐良非得已爰絶扵汉或曰未然验赋形之不齐审受氏之有自处祧惟谨系世是严然而内举避亲昔者之邉幅合族戒令先王之凖绳愧鸒鸠之圗南悯骐之伏羲之之别王述趣乃不同康乐之爱谢荘心诚有得桷偶縁铅椠久汗丝纶传呼欣大小戴之称臭味鄙南北阮之騃蔀室而得眀月当道而逢夜光百世不迁揆宗子之非逺异姓为后幸谱牒之可通敦叙攸同参承伊始永懐缱绻曷鉴敷陈
　　谢阎学士
　　东观英游乆钦诸老南州俚士独守陈编念相望之逈然知无因而至尔何期铨鉴俾预荐扬惟清切之司存实作成扵俊乂王言之制曰七史官之长有三风动四方必训词之温雅诏垂万世在书法之简严维班马之良不能继获麟之笔而燕许之体难以推倚马之才艺不两能物无全美笔则笔削则削非曲学之可为见所见闻所闻恐直情而难致古有斗米而作传近多千金以致词好恶成一已之私褒贬失当时之实掩长卷以窃叹抱遗经而自娱故魏收以轻薄寡不咸称秽史王通虽隠沦不仕独着元经方今伟绩无前太平有象大礼略封禅之记纯诚汰郊丘之仪声教万邦文质二代追皇猷创业之永传丕基嗣服之初必属鸿文以扬骏徳彰施作绘极妙巧扵羣工杂比成音合天和扵众耳拔犀之选非易聚毛之长亦难如桷者学不逮人志徒师古献汉家三雍之颂庶或可能续周书王防之篇良非所任揆小材之雕镂幸大冶之作成忘其颛蒙倍以踊跃兹盖伏遇某官儒林冠冕文薮凖绳桃李不言以成众芳之春松栢后雕而贯四时之气官僚慎简载籍肇新争名扵朝难后来之居上脩身以道匪干进以依流深虞同升之讥上辱大贤之举幸相知扵气味迄无假扵声容桷敢不益励讨论上酬奨拔求识李邕之面当已有期效弹贡禹之冠不防扵赘因风输感执笔写情嵗律云更神休所届庸致茵凭之祷密调鼎鼐之和
　　贺邓善之应奉
　　兹审讲彻皋比班登龙尾早居三字极铅椠之光荣爰作一经萃缥缃之芳润朝端色动江左文眀切以词章之体与政相通礼乐之宜随时斯举诚少近古于以酌今释训聱牙固难返殷周之盛委心绮靡殆有邻齐梁之风山东之诏令温然河西之玺书炳在往者诸贤不竞故先云亡掇拾成言编聫賸语形模近巧难逃脱堑之讥刻画伤和殊近镂氷之累徒画虎以类狗强令鹜而随鸡事非偶然时使之尔念欲复还其正气抑尝深探扵陈编然而木人石肠难以语经纶之事河目海口要当归黼黻之才请诵所闻无出其右伏惟某官清言古瑟雅制方壶冶百链之金而成云雷之竒合八珍之味以调姜桂之美当下帷之多暇每倾盖而剧谈意得忘筌神闲防笔船容万斛果自致扵水中芝产九茎宜载歌扵殿内夙尝相勉今匪共谀桷倚马才疎屠龙技谬归来之词莫拟遂初之赋或寻话茅舍扵玉堂当廑逺想谨蔗浆扵金盌兾保天和倾向之忱敷陈莫既
　　夀郑潜庵
　　兹审玉宇金眀蓬壶瑞蔼数环六甲尧年已合扵上元福拥三壬申旦适同扵洊九江湖相庆樽俎交欢伏惟内翰学士郁郁涧松昻昻野鹤辩排坚白共夸麈尾之清言书喜硬黄犹习蝇头之细字方穷太始之理以与造物者游陋绛县老人之年读清溪道士之易踏龟殻而一笑持蟹螯以髙歌梦绕故园夀客相期扵晚嵗情亲近局麯生肯负扵良辰桷倾接维新扳援实旧黄绢防妇之词莫拟子墨客卿之赋未能八千嵗为秋愿致长生之祝六十飬扵国伫看优礼之加薄物助诚副椷凟听
　　回交代潘检阅
　　诵子墨客卿之赋窃有昂聆诸老先生之言深相推挽审珠玉之将至愧糠粃之在前尘牍未遑巽言先枉伏惟内翰学士冰壶贮月水鉴悬秋下帷授徒有矻矻穷年之趣闭门乐道无悯悯望嵗之忧追北渚之啸歌览东齐之形胜斧藻朴素丹青炳灵相如封禅之书直讥其陋贾谊治安之防允谓可侔濯缨益振其髙风结绶良非其雅志金马门之待诏有类俳谐白虎观之谈经亦防糅杂惟兹册府亶号词林宝书如山汗简若束方偃武修文之盛乃立经陈纪之初候日影扵松阶词容润色瞻天威扵芝阁议许讨论匪慎简扵英髦曷専美扵治世除书一下舆论佥谐桷学匪适今才不逮古重以簮缨之旧犹工铅椠之勤泉石写心比元郎之漫仕山川感兴追老杜之壮逰过廑幼妇之辞重托闻孙之好有怿其防不知所裁
　　囬冷教授
　　仰南州之乔木美防独存望西山之庆云英光犹在居然倾盖之幸辱以投函之谦斧藻溢情丹青炳目切以取士之岐不一用儒之道实髙贾谊少年忧国之防允着马周逆旅入对之疏密谐法如牛毛贱若鱼目将望然而引去寜挽之以必来方今人文交修礼乐备举金马碧鸡之颂可被弦歌赤麟白鴈之祥宜书竹帛孰为称选佥谓当仁伏惟贤良学士溟海扶摇清秋沆瀣圆冠方履俨鲁国之舒徐漆简汗书补羽陵之疎畧宝气横郁天葩芬竒方按轨以徐行羞登途而捷进青毡旧物行广髙门白水同心益窥雅志幸云龙之有应成针芥之相投遗以十朋之龟贵若连城之璧有味其防固难和扵太羮无徳以将敢亟酬扵杂佩铭膺感幸占对简芜
　　贺吴编修
　　兹审疏青汗简宠锡章身史官之具三长英髦慎简圣经之法五始盛事时书荷针芥之偶投庆云龙之胥防编修内翰笃志精白结交老苍审黄钟扵希声灼知律吕嗜昌歜之古味允适酸咸维懐宝而深蔵终待价而一试笔耕云旧学殖焉穷桷师友川流献文日坠喜而不寐类文子之同升乐以忘忧慨宣尼扵往昔斐然賛美蔑以效防
　　夀贡仲章
　　月晕虹蜺蔼南漪之五色春浮花栁揆东作之平分孕彼玉人瑞兹宝运伏惟某官池塘逸兴金石流波悬弧表四方之心逺游结驷落笔拟千古之作长啸弹冠爱东方之偷桃専北门而视草盖将旬五日而后返抑亦一千嵗以来归桷善颂莫陈雅防屡接沈香亭北行催芍药之词白玉堂前愧伴梅花之直薄仪侑祝副頴凟清
　　贺邓善之修撰
　　伏审儒林着望词苑领贤超近署之清班賛中朝之元化光膺异数允际重熙敢縁肺腑之私庸写胸臆之蕴切以王言之制始分于唐人文之精特盛扵宋故便扵宣读者必资谐叶而直以训告者当务简严作者数公流为末学疎而才胜每师浩汗而失扵麤踈记赡而思迟必慕敷腴而拙扵裁剪鳬鹤不续萧兰莫分盖洗金以盐当研物理而攻玉必石有假朋从厯年滋多此道不竞蔵名渊黙莫穷龙虎之变腾处友善柔徒欣牛马之奔走望风随其臧否疾才摭其短长有符东晋之清谈自谓西都之旧作昔君实不为四六语未尝失朝廷之尊而温伯輙草卄二麻岂害为钱谷之吏必此为士其何敢言然作新斯文是在吾党复古之道诚惟今兹起八代之衰昌黎固専其事振五季之弊师鲁亦预有功乐在羣居道无孤立伏惟修撰学士丰姿凝湛雅量韬深大音希声俨一献九奏之意酒不和成百拜三行之仪中和养其本根英华发扵情性譬若夜光眀月众咸以为寳珍方之威鳯祥麟人莫窥其形状陈太丘之容众王茂之尽懽以为黼黻帝猷曷取竟寜之事丹青神化独追正始之音桷幼让门功早亲庭诰探诸老之源委不知者谓得异书道前贤之心期无闻者犹讥曲説惧废三槐之绪聊希五栁之恬为可汰之技官守不求之朴论要蕲传后寜望叙迁欣覩除书缺修贺记幸灯火平生之旧道江湖相忘之言人皆曰贤亦既遂弹冠之愿老而能学当益思炳烛之勤敢效颂规斯为处与
　　囬赵大社
　　伏以竪燎扶朝阳之光敢居斧藻赠貂得眀月之报庸谨袭缇三复先猷重陈素欵切以属辞比事匪遵鲁史之旧文微显阐幽允正周王之大统无传而着惟道是眀然而获麟之笺有邻神怪矢鱼之训讵止观陈纷然卖饼之讥蕞尔垂旒之喻泥春正扵长厯循夏五之阙文郊用辛而非长日之时禘尊祖而杂圜丘之谬清言何补墨守徒矜投胶澄百尺之浑引髪举千钧之重首勲啖赵心学邵程义理精眀赖先儒之唘迪权衡轻重资前哲之賛扬尝窥西周之简编深陋后王之典礼致太平者犹有羣议言五伯者殆无全人废学熈寜卒致为我之叹尊王庆厯遂多刻吏之嘲人物眇然年运而往伏惟大尹学士山林圭组灯火诗书返袂髙歌法天时扵五始下帷坐授悟人事扵三微载惟先正细毡奏对之书是为后学青箱纂辑之式集狐扵腋端有假扵翼成洗金以盐良永慙扵瘢索桷困学有志强仕无功百年雁塔之聫登季世龙门之末至栾胥皂扪心有感扵同时管鲍交朋掉首未逢扵知已翕然针芥终以丝萝万二千五百家为乡岂无好学二百四十余年行事聿覩成书拥篲以陈伸函非礼尚祈矜采俯赐鉴融
　　囬赵太社乡饮
　　习乡上齿咸推大里之典型隆礼尊贤幸属贞元之耆旧矧蝉冕三公之地在皋比一变之功人物眇然年运已往扵粲双鱼之牍孔昭二马之期入学祭典修愿广太平之盛观升歌主人献敢随后进以同登
　　囬赵太社
　　切以百人逐免祗益苦心一朝解牛敢烦敏手念洛社久存扵乡约而杜陵感废其家声宰肉莫均防毛不与仰止金刀之礼乐陈兹典午之春秋无以易尧不如归赵粲飞函而礼让坚缩袖以劳谦君子是忧贪人斯幸潜鱼畏饵虽自洁扵水中羣蚁慕羶卒相縁扵堂上其为计则得矣独窃议其可乎难以立谈终祈卧治匏五石而无用其果不能粟万钟以何加顾兹可陋佥谋恳切量渎矜融
　　夀徐徳刚【七月八日】
　　凉生兎子瑞应麟儿祖流芳嵗逺犹传其玉砚黄姑停宴夜分端俟扵银津家声之克振可觇宅相之深期有在桷陈人愈拙妙语莫工望闾里之葱葱阻舟航而耿耿九五一曰夀愿益穷皇极之书四十不动心矧已开中年之袠薄仪侑祝善颂増情
　　谢程承防
　　爵人扵朝已甘逊避誉髦斯士忽被选抡小已惟惊大钧有自切以王言之制炳若日星帝令之行润如风雨三代训诰誓命之作理虽同而体实殊累圣嵗月日时之编事若近而书贵备简严足以成信史清切然后为文人才非甚长艺莫能擅皇眀唘御文治兴图漆书汗简之竒来者不絶金泥玉检之陋却而未遑寛大之诏数颁遗逸之聘屡举宜得鸿硕以賛雍熈大乗风乃鸒鸠之斯集长鲸失水顾蝼螘之所凌悯泾渭之孰分慨薰莸而同置拾芥而取青紫彼谓不难相马而视黄曷云有遇炙手可热涌气如山生能齐言岂荘岳之所变耻与哙伍何淮隂之过髙惟末俗之实繁斯南士之不竞离眀有照涣汗聿新链金扵陶冶之余煮海扵刚卤之后聚毛虽氄擢象是精悬水镜扵庙堂今兹选众审铨衡扵台阁夙已简僚闾巷骇闻江湖翘首桷之不佞人能具言性褊介而弗通学固陋而无补少承诸老欲窥龙马之秘圗晚效一官深愧虫鱼之曲学守西枢之遗绪望北门之后尘待坐松阶占对或言其可教散襟茅宇倚歌人数其太迂虽惭杀青之工仅免尸素之诮既云美解寜敢强留苍狗浮云幸逃物论白驹过隙谓失事机蠖久屈以奚伸鸿已飞而何慕私以恤纬之谀见敢言出綍之旧章知之非艰试可乃已泛观唐世厯攷宋朝元白才髙必授题而方拜欧苏望重免给札以即真谁谓秦无请从隗始惟智行其无事扵人何所不容然而争进骈肩一兎讵堪其百逐旁观袖手前禽终失扵三驱彼非招而不来羌奚为而遽集议繇鸱閤功在銮坡此盖伏遇某官间世宗工先朝元老文谐律吕八音振而四悬成智合蓍龟六虚周而三极建既任栋梁之重弥深参术之储谓立贤无方当视朔南之员幅凡成人有徳岂拘州里之逺遐夹袋初誊青毡已复桷蒙恩若是图报谓何欲酬国士之知愿假客卿之对承眀三入莫能书赤麟白鴈之祥沧海重逰要饱识紫鳯天吴之异寸心有在千頴莫殚
　　谢李承防
　　五载辞荣已安初服一朝出命遽复旧毡三已何惭重来有腼切以太史编摩之所翰林清切之司贵慎密而熟扵宪章尚精敏而逹扵事势欲取倜傥絶羣之士将贻落魄无检之讥茍崇依违寡言之人必致脂韦不称之弊原昔养才扵馆阁之地盖当责效扵廊庙之时文治日兴皇猷渊黙委诸元宰于以彰衡石之无偏询扵舆言足以知蒭荛之可择克谨天戒慎简乃僚肩摩足累之徒扬鞭而避岩栖穴处之隠接淅以来矧声教久敷扵朔南而忠信可行扵蛮貊防茅以彚采葑不遗有如苦窳之踪亦预陶甄之选兹盖伏遇某官精忠贯日盛徳格天髙宗之得傅岩营求诸野成汤之扵伊尹学焉后臣弥穷成性之存存益着匪躬之蹇蹇以匡王室其代予言惟宫府一体之意深念君臣同心之防罕愿因知己庸敢竭愚难得者非常之机易失者不次之遇方今舆地纪载悉归于梯航观阙防朝相望其冠盖东渐西被上际下蟠法过密则烦扰而不安赦愈多则奸媮之滋幸理钱谷虽号为俗吏当究其出纳之源议礼乐实本扵儒生孰眀其沿革之理同风俗以合志尚敦朴素以去竒袠言举斯心可运诸掌然文盛必有武弊而阳长尤惧隂来积薪忧燃非贾谊之过计前筹借箸乃张良之逺谋和羮难壹其酸咸成锦易工其萋斐有悬髙鉴奚假谀言桷累世诗书百年簮笏与铜臭而同传敢谓未然为瓦注以自怡不防扵似当朱门炙手之日乃清林散髪之秋著书期身后之名击缶遂山中之乐恩蒙乗传非所据以屏营技止操觚将何为而报谢念承眀三入而奚补望天门九重而莫通大书特书执笔难施扵青简一命再命循墙深愧扵素餐曷称奨提惟甘朴直玉堂独掩恍江南送客之情懐衡宇载瞻形稚子候门之梦寐愿安静退以尽感藏
　　贺曽提举
　　兹审望领儒先道光王化宣尼乗桴之意岂果居夷幼安度辽而还殆将易俗登可俟舣舟以须伏惟某官妙思春云壮懐秋水掣鲸鱼而游员峤竒观毕陈踞龟殻以挹浮丘妙言合奏身寄神京之陆海胸蔵东壁之木天允议居中讵宜补外桷屠龙技拙倚马才疎诡御以告王良则云岂敢执鞭而慕晏子尚或可能不腆仪羞无文敬在
　　招俞光逺入塾
　　七嵗入小学幼仪深着扵曲台三年通一经俚谚敢夸扵东鲁先猷滋逺頴识无闻空多老翁不量力之讥莫慰大贤愿汝为之意伏惟教授学士砭顽妙手铸巧良模乐矣诲人陋孙寳之避舍憣然就道知李耳之入关谈经排狗曲之嘲挟防耻免园之固以身徇道初何愧扵古先辞富居贫益有觇扵雅量尚烦负剑辟咡之训以成洒埽应对之仪虚左以近侧躬而俟



　　清容居士集卷三十九
　　钦定四库全书
　　清容居士集卷四十
　　元　袁桷　撰
　　啓【疏附】
　　囬宣城郭教授【雷焕】
　　江左诸贤夙慕敬亭之山水洛中九咏肯言京邑之风尘担簦而赐璧一双凭轼而下城七十竒节矫亢髙名激昻伏惟教授学士藻思春云丰神秋月子綦隠几立言深愧扵炎詹林宗垫巾置论匪邻扵危覈脱頴悟折衡之敏发硎穷肯綮之情流涕力疏扵治安多病耻陈其封禅懐章宿邸知富贵之有时弃繻入关审功名之之可卜方盛世兴贤扵郡国讵长才抱道扵草茅云龙类从防鹏运徙遴选金台之彦孰敢居前深蔵寳劒之篇岂宜缓后方争求而识面谓鼎来以解頥顾懐刺而却行将举扇以疾避长笺鲸掣蔀室珠辉桷学殖尘荒经畬徳坠儒林丈人之源委老矣亡传子墨客卿之词华终焉自失每念空餐而増泪诚思防茹以避贤位卑语轻望浅任重吾徒掌帝之制弗称丝纶君子赠人以言有惭斧藻永绎其防不知所酬伏希亮察
　　答郭山长
　　家近神山那有望瀛之想禄尸玉署每慙玩嵗之羞将赋式微之归忽膺连茹之宠扪心悸惕揆分侥逾桷智不逮人噐非越众老而能学永希先世之勤乐以忘忧欲述圣门之志考兹盛代尊彼儒流选部推毛之精崇文防犀之举谓南士后至难效卢前而灵胄逺寻所宜隗始白驹空谷振鹭西雝有来琳琅之书弥重锦绣之段客师之遇跛男子似若倒之汾阳之许谪仙人于今验矣袭蔵是谨传诵惟惊
　　囬府学观礼
　　瀛州清切甫赋归休泮水肃雝适严秩祀方谨陪庭之仪注遽承巽牍之词华进执豆笾升闻金石惟素王道徳之懿合苍姬文质之宜谓巍坐光荣不防浅陋而成令炳着斯为故常深嘉洁已以作新共企传恭而复旧奉璋相事敢居髦士之先执礼遵前难免鄹人之诮
　　答朱生
　　一还故里分安野鹤之闲三入承眀众哂黔驴之技栉髪凄其已化扪心省以独惭粲然霞裾申以氷茧蔀室获兼金之耀衡门骇织翠之竒伏惟贤良学士汗简功深韦编思切议词章之弊扵扬刘发骚雅之幽拟于屈宋单出杂比为律吕五采一就分等夷靡然变藻缋之工绰矣成灏噩之古然而眀理者邻扵直致修辞者萎扵曲裁谓笺记止媚上之文能之实少而制诰得儆众之体作者犹难桷金匮世官青箱家学尝自处扵木鴈深有哂扵土龙史乏三长敢述马班之制作经迷五始莫推啖赵之渊微事与愿违志随年往幸覩清修之标度得摅磊落之襟期针芥有投漆胶弥固赠以绣段拜虽亟以莫辞酌彼金罍礼未成而先醉轮囷有感厓畧是酬
　　囬杨编修
　　缀班玉署怅诸老之川流晋秩金华抚微躬而涯返选繇鼎鼐事骇搢绅方虞按劒之疑忽荷遗珠之赠伏惟编修学士文裁锦段思涌茧丝目无全牛论固轻扵余子智専老马语或齿于陈人每怜炳烛之勤能破炙毂之辩嗜同昌歜玩比悬藜既接壤扵片云复盍簮扵中禁事云有幸时不偶然桷久困京尘宜收朝迹望蓬莱隔弱水肉羽难胜归乡里授诸生丹心尚炯敢因褒拂庸写摧蔵
　　贺臧户曹七十
　　光分华旦瑞唘希龄兕觥以跻公堂允资禆賛鸠杖而游乡校实赖主维人瞻夀骨之有传天挺蜚声而弥壮桷陪游再世縻系一官望广颡之彭籛云烟缥缈想脩容之姑射冰雪湛凝侑庆薄仪别陈副楮
　　囬韩知州
　　伏承劄翰俾篆碑顔详读再三莫殚万一靖惟先正按察相公智谋超俗勇略立勲东西战垒之出竒左右屯田之择便矢穿杨叶彤弓昭大帝之恩斧破豫章金符俨百神之助乌府蔼澄清之誉紫枢彰镇静之谟荐士惟公共拟巨源之识量聴讼以理未夸广汉之精眀至若更异代而振家声以孤儿而传宦牒绩为罕匹人所难能编摩已着扵穹碑扬厉宜归扵汗简伏惟节使相公穷神述事立身扬名继世象贤牧守之任相接为政以徳抚字之念弥加安阳之图谱可寻颍川之风猷如在昔闻惟二今见其三某演诰罔功防书无补龟趺屭赑幸附以托名虿尾参差愿濡毫而作传尚賖参觌统祈鉴融
　　夀史允叟
　　数周甲子夀开绛县之年瑞后中和庆萃金闺之彦槐堂馥郁榆社欢荣伏惟某官服食頥神希微养智抚松筠而阅嵗霜雪不移调茵鼎以乐天烟霞自得方将友安期扵瀛海揖子晋扵缑山坐观盛衰笑视古今招邀亲党愿成二老之风流约集耆英共继九贤之真率薄仪侑祝副楮别陈
　　埜甥定邓氏
　　西州胜士久钦翰墨之芳南国故家自笑冠裳之冷幸托根于外氏获聫防扵清门不假揄扬遂谐婚对伏承某封【阙】　　　参女史训服姆师从子公埜习有童心才犹凡品每慙鐡鑪歩之诮敢意玉镜台之缘敦义有加申盟无斁陈不腆之币爰以敬初叶和鸣之占永言绥后临风瞻倚执笔感愉
　　赵氏请婚【代作】
　　眀珠当道愧无因而至前幽兰深林敢不采而自佩庸假蹇脩之力允谐懿氏之占伏惟某人朗鉴冰清义襟河润品题吾党合闾里之衣冠缫借斯文振家庭之诗礼有懐聫事归择贤宗不烦千金之致词端借七寳之合月翠屏宜晚行叅羣从之防白水同心益觊片言之助輙干将命恭俟报音
　　长女许适赵氏
　　西府垂芳遗编仅守北门视草一疏独髙兴懐二老之盍簮屈指故家之传笏前言俨在嘉命是恭伏承令侄同知壮慕直清仕版方坚扵冰蘗而桷长女某幼遵婉娩阃仪粗习扵丝麻眼空余子之随羣人议乃翁之择壻察其素履终以淡成万里逺归自讶子平之拙百年偕老愿谐敬仲之占腴礼莫酬副书以载
　　次女许适赵氏
　　伏以汉庭甲乙曩已托扵同年商邑后先适相符扵千载仰止青云之素岿然乔木之存施于孙曽成尔姻娅伏承长令嗣学士思深象管誉已蔼扵阶庭而桷第二女某工谨鞶丝职粗遵扵阃奥末习竞夸其侈靡吾徒宜守以俭纯此道清风斯盟白水仕非为贫也愿早观金题玉之竒言得无讱乎已预述竹笥綀裳之简有严报礼庸谨副椷
　　囬余氏议姻
　　成季之勲象贤是嗣有妫之后教顺惟慙念脩程方厯扵冰霜而贱迹幸安扵田里事适相偶时何敢违聿来金薤之华申告琼茅之吉悉蠲繁缛以奉周旋直道而行固官箴之攸谨外言不入在壸范之必严匪惟弱息之有归益见清门之足法奉板舆而调鼎膳所愿事姑入玉堂以复家毡敢云传壻莫摅喜臆庸致规言
　　季女许适余甥
　　百年事契仰止髙曽再世婚姻施于姑侄念造端扵幼嵗获缔好扵今辰允自气同抑光肺附伏承令侄洒扫应对久遵夀母之规桷女保抱携持夙赖大家之训展也衣冠之绪凛然弓冶之传人亦有言吾为此惧鲁卫兄弟礼已判扵立谈秦晋舅甥事益难扵坐视勉焉亢植称尔奨提
　　叔女许适史氏
　　秦晋甥舅之国论世可知朱陈嫁娶之村披图俨在惟华阀孰比肩而拟乃衡门争接踵以前盛徳有容寒宗奚让伏承令侄孙承奉衣被儒素绮襦之侈靡闻而桷女服习女工鞶丝之精未解念逰宦久尘扵当路而婚姻驯致扵失时立谈璧双订诺金百綀裳未备敢云九十其仪鐡砚可传行奏三千之牍
　　囬史氏聘
　　宦路因循莫酬宿诺相门清邃犹守旧规荷崇笃之愈加审姻娅之攸自书来尺素礼重兼金歌摽梅之诗懐惟有慊效投之报愧莫可言
　　瑾请婚史氏
　　元老传宗専清名扵碧沚弥甥承绪邀余福扵沧洲百年婚媾之孔昭再世姻亲而允着伏惟某官某封【阙】内阃服习手絺绣以益精而桷男辟水従游躬简编
　　而粗谨惟阀阅吾徒之当保何闾阎余子之争前谢彼浊流成是古道纳采用鴈欲男女之及时端防拂龟审公侯之复始敢陈薄礼庸载副椷
　　牟氏招赘书【代作】
　　中年婿对每深礼本之思晚嵗家声犹守儒林之旧盟既谐扵筑馆事宜免扵御轮老矣无能视之犹子伏承令嗣学精缃帙才讵止扵目前而某女某功谨鞶丝情难离扵膝下受餐愿同其甘苦奉匜深谨扵寒温既重久要敢辞先施青毡砚在敢言翰墨之有传银烛屏开豫卜门阑之多喜
　　疏
　　易州文庙疏
　　圣人之道极覆载莫得而名神眀之通若渊泉无往不在维上谷之古郡实陪京之奥区脱战国任侠之风服五经仁义之训化行衿佩家有衣冠然而揭防妥灵庙堂之制未举设仪辨位笾豆之礼莫施虽像设之教唘扵后人而神栖之宫见乎累代事关我軰天祐斯文泮宫作诗愿同功扵史克乡校有颂岂専美扵郑侨敢不尽心聿来胥宇翚飞鸟革伫防不日之成玉振金声共享无言之化乡闾乐助庠序増荣
　　赠陈无我凌波图疏
　　右军换鵞经不了生前之债东坡卖马劵要求身后之名然而画饼岂足充饥须信望梅亦堪止渴菊南道人璠璵古学瑚琏雅材江汉秋风付经纶扵独笑冰霜晚嵗寄漫浪扵一官食苦茗而论事不休坐胡床而倚声自若寜为鸡口任刮龟毛丈夫岂愿怜出门何碍平生不道乞对镜奚惭信天公之记已成孔方兄之交顿絶雪车豪士防须夺吏部之金秋水逹人寜复贷监河之粟知心惟一具眼无双
　　张玉田归杭疏
　　采药神山悟朱顔之今昨呼猿灵鹫劳清梦之去来要当青鞵布袜徒步径归谁信黄绢色丝空言何补弄笛恨邉云澹坐惜江月凄凉落叶孤尊无复金貂之慷慨古梅千槛空懐玉照之风流食肉之相已非解牛之技焉用焦桐未遇断木自惭风雪江湖肯后当时之置驿交防金石定先桑子之裹粮鄙骑驴防上之寒遂跨鹤扬州之愿膝行而谢稛载以归灯火话平生慰老弟兄之白髪诗书娱晚嵗还名祖父之青毡恩极无言情陈有腼
　　周可竹移居疏
　　借车载家具已知生理之疎骑马傍人门可怪言辞之拙相期青眼少慰白头可竹教授清比丛兰如野鹤无残杯冷炙之色有箪食瓢饮之安鼓琴授生徒近马季长之标致隠居任渔钓入方英之品题防经茅屋之秋风厌聴小楼之春雨乌鹊三匝鹪鹩一枝欲寻莬裘之谋难课兎园之效昔和靖处士享西湖之乐不以告人然康节先生买天津之居尝闻醵众既自慙扵唘口要当防扵知心不惜一言母烦屡请门多长者共成来往之欢尊有贤人不废倡酬之适乡闾佳话湖海髙风
　　许路教入馆疏【代人作】
　　道防扵千载之余谈经者逐章句之末士奋扵百代之后言理者析天人之微不有渊源孰为矩范某人学优圣域誉蔼儒林光风霁月之心胸莫穷其蕴清泉白石之志趣所养者深名羞少室之山人众羡关西之夫子得英贤而教育终愧颛蒙美盛徳之形容莫殚善颂却前而请虚左以迎
　　赵太社刻春秋法度编疏
　　列国寳书慨混茫而亡纪三陈鐡防洞消息以深忧永瞻黍离之迁迄成葵丘之防苍姬凛在素王是専攷牛耳之盟悉沦扵矫诬推麟趾之应莫捄扵衰顔匪惟凡例之严是曰笔削之正然而陨星退鹢非有褒贬归赗求车实渝典礼直书其事足以诛乱臣之心曲説以笺殆有若法吏之口三传角立羣儒狐疑维昔师臣侍经白虎今有贤子绍业青毡讨论无歆向之嫌文献续间平之美年运往矣风猷俨然幼读父书若捣珍以和扵举鼎老严家训虽嗜芰犹守扵加笾泯然乡校之阙遗惧尔世卿之沦靡愿广传扵琬琰庸不坠扵箕裘白首书成允遂杀青之志清门人在益章夀梓之功
　　戴先生刻遗文疏
　　羊公岘山之碑深懐身后白傅鸡林之集岂较目前是以壁中之蔵咸嗟其断缺航头之献或议其改更念兹汗简之劳多孰若夀梓之功博生乎今者尝忽夫近志于古者或知其非爰举耆先以告茂异剡源子少负竒志晚成大名潄六艺之菁华穷百氏之源委如得温璞以成连城之璧若裒吉金以合四悬之镛世方尊崇老益平实夫人既慕其学是宜家有其书失今不图斯咎谁执十年之计在木庶得广传同心其利断金允宜共賛不在是举曷成斯文穆叅军市上之酬敢求美价蔡中郎帐中之陋徒蔽脩名
　　尚仲良刋医书疏【类长沙张仲景书为十图】
　　欲观日月星辰畴咨绘画多识鸟兽草木具训传模矧左图右书之教备存内荣外卫之微莫辨张长沙类四证以眀治病之本朱南阳衍百问以推用药之原其书虽完厥理难究爰有多闻之士聿成一览之图考百药之君臣推五行之母子分濇扵坤艮别表里之隂阳若逰建章咸旁通其门户犹入武库悉能名其甲兵允得扵心如指诸掌欲推已而传世必假众以全功张广乐扵钧天讵资聴莹挂髙堂之素璧端便览观共勉挥毫所期刻楮
　　陈晦父致仕还家疏
　　挂冠神武注晚嵗之虫鱼归老鉴湖了余生之麴蘖骇士林之一见合选部之二宜喜在眉端春生足下湖西致政陈教授长材韫匵敏手斵轮破防尘侵不辨支离之粟矮檐风急徒赓肮脏之歌鸟信天以无愁杨厄闰而弥老李太保亦为之恵米固以眼青苏司业时赖其与钱终怜头白漫浪江湖之迹凄凉山泽之癯囊无一钱空如悬磬扁舟下吴防愿共谋屝屦之赀骑鹤上扬州庶益遂衡门之乐
　　金陵郑生应炎道士疏
　　北阙上书着咏受嗔扵唐主南山种豆贻言増祸扵汉朝生也有涯安之若命金陵郑生精神玉洁辞辩春霏负笈登途谓功名之来可立致下帷讲道审义理之得为无穷凄凉滦水之情懐隠约金陵之梦寐将置身扵方外行抵掌扵人间柱史犹龙匪宣尼之私论塞翁失马讵荘叟之寓言断于乃心告兹多士青精顔色深培槖籥之功白日羽翰必假刀圭之助渝盟天厌效义风从
　　真定刘谦父葬母疏
　　贫乃士之常命有拘而淹屈孝为行之本力不逮以因循厯观圣贤夷考传记脱之赠成扵斯须挂劒之酬定扵往昔盖恻隐为人之固有而慷慨则世所共难谦父提举台阁蜚英江湖漫仕郎潜衰矣虀百瓮以自怡吏隠萧然粟五秉而谁助假墙壁以葬其先母阅嵗年莫返其故居云耸松楸难合延平之劒烟迷乡国似隔蓬莱之山倾麦舟则盖有其人指米廪亦当继其事古推任恤义济厄穷观百金为夀之辞诚为过举辍一朝享客之费是在胜流凡我同盟知此非僣
　　史朝甫鸠金疏
　　衮绣旧坊痛家毡之羽化簮缨故物存遗址扵霜余非假重修曷能永逺昔梁公有庙以香火而绵长魏氏故荘因畊稼以芜翳肯堂之志敢替居室之资孰谋矧此地号寳奎湖通碧沚四世五公之故躅十洲三岛之仙踪道气分红尘之嚣胜槩接紫清之邃王珣舍宅虎丘之迹弥芳贺老弃家鸿禧之传益着愿慿众力允成胜因
　　巩子固鸠金疏
　　顔渊希圣箪瓢之乐有余扬雄好甔石之储不足道之充者身愈泰心之广者贫益安子固经厯游艺精深养神恬静因五行而知贵贱响若蓍龟阅千官而审盛衰眀如水鉴腰难折米口厌言钱监河之粟谁偿吏部之金莫夺广厦寒士之愿古盖有之绨袍故人之情今斯可矣一时倾盖相与挥毫
　　竒禅师住天童疏
　　身隔片云更上玲珑髙处心如止水久眀清浄本源行蔵不假扵脩为去住靡容扵拟议佥言惟挽一笑承当伏惟天童怪石禅师潜雷在渊美玉韫石法筵击拂大辩若讷以难穷丈室闭门掩息如灰而莫测澹兮守僧伽之鐡鉢寂然防摩尼之寳珠不滞一方难违众论云无心而出岫允称招提水有时而回川伫防兴复祝圣主夀作天人师
　　冲禅师住补陀疏
　　平湖春蔼久居水月之上方絶岸云深要识海潮之瑞相虽神化无形而应感在世縁即境以示真选众维公当仁无忝伏惟补陀大虚禅师澄源心镜悬河辩锋蔵室眼空一滴果投扵巨壑石盘手透正宗允绍扵东岩对逹官不下绳床示诸徒靡烦禅板睠惟寳刹上彻紫宸香币络绎扵道涂车马骈阗扵岛屿发乎迩见乎逺变现莫穷左画圆右画方应酬非易敢烦主宰庸阐招提小白花香证西天之梵语空青水影印南海之圆光显大士功祝圣人夀
　　夀国堂师住广恩疏
　　法王寳刹殚亿刼以莫穷盛徳佳城考五传而必复维枢庭奉先而结构实木庵受画以拮据子为孙孙为初无间隔公慙卿卿慙长卒致荒芜羣议交讥诸方窃笑伏惟某人溥洞下之防益宻为山中之行最尊化鹤还家飞锡归里翠浮松栢俨竒观之旧模金透檐楹増清晖之秀色祝彤庭夀广緑野恩
　　南湖十六观重脩疏
　　想逐心生由思为而摄以观行随诚立积空假以归扵中推西方清浄之乐邦解羣生昏垢之苦海法智尊者开讲席扵是山介然比丘肇化境扵此地十六观室烱银树之光眀八千由旬俨紫台之芬郁坐无虚位仪具清规巍峩髣三里之现前拱卫恍诸天之如在若兹妙所允胜他方壊空乃算数之循环变幻成刧灰扵瞬息睠维名郡素号相乡信士孔彰法身不昧陈谏议以笔墨为之翊賛史中令倾金帛尽其荘严古与今同事由众举抡楩楠扵涧谷采丹雘扵陶钧莲花涌七寳之池贝叶集诸香之案云兴肤寸徧龙泽而有年毛积毫厘成狐裘之无价以斯功徳作是因縁庸报皇恩咸増佛果
　　永禅师还定水疏
　　百年得意大槐宫真成一瞬千载还家华表鹤今喜重来山林以之镇浮松栢为之改色去留何碍出防无心东州老禅骨格老苍宗真浄沙盆之破已补佛法无多寒厓之倚如春机心尽扫厌聴蕉之防雨竟归茅屋以防云塜间之约遽忘庵外之事渐识微我弗顾盍归乎来一宿阁中寜许当年之掉臂三生石上防须今日之防头水已归东车容虚左
　　仪师住天台飞瀑寺疏
　　如来四十二章已成经论天台万八千丈难与度量爰开祖庭以扬教观天台飞瀑寺仪公讲师心悬水镜辩雨天花跨逺道以独逰触缁尘而无染方且寄吟咏扵畦町之外追谈笑扵江湖之间恵勤来京师欧公尝进而与之语文畅游河朔栁子亦序以壮其行二美适同羣言允惬挽之不可去矣奚求飞雪悬厓舍枯薪而煮茗清风夹径对眀月以倚松逈絶见知益増定慧
　　真禅师住定水疏
　　古人冡间树下是大道塲彼防山色湖光乃真长物虽三宿恐成知见然一击终有本原飞锡肯来虚车以待真公长老松源嫡嗣竹阁儒流大庾岭掷衣了无诤语双峰山举拂允谓报恩卧白云以送千帆之飞清泉以展一鉢之供为仁由已斯道觉民今年贫胜旧年幸尚有卓锥之地东涧水流西涧俨相望埋玉之阡夀祝三宫道叅七佛
　　寳林塔重建疏
　　如来以不二心作浮屠相至人以无缝手成窣堵縁睠兹寳林名冠东越平地涌起实许度之胜因兹山飞来有徐防稽之妙句【徐浩诗兹山昔飞来今有墨本留寺中】虽佛灯之相续奈刧灰之屡更万里有行七层俨在中殿记灵山之防已为天下之先康衢歌击壤之謡共效封人之祝虽云具足要在合尖愿力精専等童子聚沙之戏神通溥博谢育王使鬼之能举笔生风成功不日
　　东岳兴造疏
　　三宫空洞之中上通寥廓四海幅员之广实有主维古称岱宗仁并木帝伸为神屈为鬼端假去来生者飬死者蔵必资旋转三十余里之太岳七十二司之真官爰谨鸠工用严象设居士垂鹤髪而成滕果讵止一年懐州号龙兴而阐珍符永祈万嵗丹青之费虽广黒白之业可消烦孔方兄之防头须楮先生之落笔五谷熟而人民育造化功深三阶平而隂阳和生成道广
　　西隠道院重脩疏
　　贺秘监千秋之观门有水云王大夫安化之庐居多竹树爰宅清浄以成胜殊然而绛阙蘂宫乃梵灵之所幻桂栋兰橑兹地产之所为若风落山木叶尽脱如舟在水波涛相凌故卦气示还返之方而丹经着补服之妙兹惟人事必假众修告扵栋梁视我墙屋华表惊其如故郁萝俨以常新伻来以图还十二楼之森着神降之福祝三千嵗以遨嬉
　　脩桐栢观疏
　　福地七十二所之最允属金庭台山万八千丈之髙实通丹阙维王子乗云而税驾至僊翁礼斗以建坛谷神阐灵山君集异瀑水千寻而横练松花五叶以垂珠兴公之赋曲尽其瑰竒择木之碑悉书其逺始睠兹寳殿乃开元皇帝之经营攷彼漆书肇司马山人之展布嵗月屡经扵代谢风霜曷任其枝梧羽人停鹤以兴嗟客子控而问故巍峩道祖必资蠖濩以导迎缥缈虚皇宜假靓渊而崇奉计匠讵渉旬之可集商财非积万以莫能琼台何昔日之易成玉局盖一时之神化匪资柱石曷济津梁鼹鼠饮河愿早贷清溪之水精卫填海当有怜白首之心烟霞改观以翺翔草木懐新而鼓舞祝崇万夀道賛重元












　　清容居士集卷四十
　　钦定四库全书
　　清容居士集卷四十一
　　元　袁桷　撰
　　议【状附】
　　进郊祀十议状
　　桷近奉勑牒受桷前件官拜命以来实窃战汗自惟庸驽俚儒濵海蛰处平时所习不过以雕虫篆刻粉饰其固陋诚不自意俾获擢用扪心顾影愈积愧腼思欲上报朝廷之万一退揆素志愿以上陈窃伏思念国家车书混同之后声文昭眀典章纯备议礼考文实惟圣眀之大本观防通以行典礼今维其时然因循有待防三十年得非睹厯代仪文之繁缛费用之浩博故由是而未举也桷尝质五经之本文较羣説之同异自汉而下良由郑注释殽杂遂不得其当若郊坛神位之侈靡牲牢尊罍之加多又皆出扵东西两汉之旧増益愈繁而古礼愈失有司益惮其费而不敢议若嵗必亲祀之説下至唐宋承平大盛犹不能一嵗一祀则厯代所行足以知非五经之正礼矣昔孙叔通奉汉髙防意成野外之仪独鲁两生不至方是时承秦絶学使鲁两生号为知礼其补亡正误当不至如叔孙通绵蕝而已故儒先惜两生之不来而复议两生之迂介金马碧鸡之颂茂陵封禅之书桷虽愚贱度不敢为独懐区区之説以陈者实以郊祀为国之大事不应阔畧而未议方今翰林为清切之职典章文物悉自此成而众贤肃和讨论润色不忧其不至谨献所为郊祀十议以补缺佚偹皇朝之礼眀郊祀之本其亦有在若夫登降燔燎之仪礼文丰杀之异非十议所尽当别具以献知其纲则其目可知矣将仕佐郎翰林国史院检阅官袁桷状
　　郊祀十议序
　　五帝不相沿乐三王不相袭礼所由来尚矣损益之道其防同焉嬴政絶灭三代典礼臆为之制礼经废缺残灰断壁收合扵西汉之世名为宗周而祠祭广衍皆祖秦旧逮王莽尊信周官后汉二郑申释名义违异扵五经者旁傅曲防皆得以合自汉而降言礼者悉本扵此愚尝防绎经传尊闻审问繄儒先是证郊社大典秦汉而下莫有疑议惟合祭同异其详可得闻矣若郊非圜丘帝非天帝沿袭旧説卒无与正夫天无二日是天尤不得有二也五帝非人也然不得谓之天作昊天五帝议祭天嵗或为九或为二或以变礼者为正作祭天名数议圜丘不见扵五经郊不见扵周官作圜丘非郊议后土社也先儒言之而复疑焉作后土即社议三嵗一郊非古也作祭天无间嵗议燔柴古经之可见者也周官以禋祀为天其义各防作燔柴泰坛议祭天之牛角茧栗用牲于郊牛二合配而言之也礼成于周公未之有改増羣祀而合祠焉非周之制矣作郊不当立从祀议郊质而尊之义也眀堂文而亲之义也作郊眀堂礼仪异制议郊用辛鲁礼也卜不得常为辛犹至日之不常为辛作郊非辛日议北郊不见扵三礼尊地而遵北郊郑之説也作北郊议多闻阙疑先圣有训私不自量揆妄为之説实有恧焉鸿藻硕儒洽通上下其必有以折而深证之大徳五年春三月具官袁桷序
　　昊天五帝议
　　言昊天者有三説郑六天之妄攻之者众矣王肃谓祭天有二冬郊圜丘春祈农事若眀堂迎气皆祭人帝厯唐而下则谓郊祀配天者为昊天眀堂配上帝者为五帝甚者因其説之不通并孝经后稷配天本文而非之其説纷杂良由天与帝之号不眀故耳夫在郊者谓之天在眀堂者谓之帝河南程氏曰万物本乎天人本乎祖故冬至祭天而以祖配之以冬至者气之始也万物成形于帝人成形扵父故季秋飨帝而以父配之以季秋者物成之时也胡宏氏曰天言其气帝言其性其説是矣故由其在郊则以其逺祖配尊而无文之义也由其在眀堂则以其父配尊而亲之之义也郑氏六天本扵谶纬攻之者虽力而卒莫敢废汉魏以来名号不一汉初曰上帝曰太一元始曰皇天上帝魏初元间则曰皇皇天帝梁则曰天皇大帝至唐始曰昊天上帝从长孙无忌之议而废六天之谬后复尊郑而不敢废者盖郑氏谓星经之天皇即周官之昊天上以合夫周官而下复合夫従祀扵是郊之所主为昊天而其坛之二等复有天皇焉此存郑之説至扵唐宋而不敢废者以此也王肃言眀堂为人帝者固非而攻王者未尝不泥扵五帝至以眀堂之祀五帝其来已久或者又谓禋祀五帝为祭天以此病肃然卒无以归扵一当之论愚尝独谓五帝非人帝其所谓人帝者五帝之配耳且五帝非天也新安朱氏之定五帝有取夫家语五帝之説天有五行木火土金水分时化育以成万物其神谓之五帝而不敢加天以混之唐永昌之勑亦曰天无二称帝是通名承前诸儒互生同异乃五方之帝亦谓为天自今郊祀惟昊天上帝称天余五帝皆称帝证以二説则六天之説不攻而自破五帝之误可证而不诬矣独黄榦泥夫郑学谓飨帝于郊而风雨节寒暑时非人帝所能为殊不知五人帝者若太皡是也五人神者若勾芒是也今以五行之官名佐成上帝而称五帝何忧不能寒暑节风雨时独不可称天帝以混夫昊天上帝之号耳陈祥道言五帝无预乎昊天上帝其説良是而下文言上帝则五帝兼存焉此亦泥夫郑説又谓眀堂之上帝兼昊天与五帝而一之其説又不通独三山林岊言古之祭上帝与祭五帝之礼以经推之礼莫盛扵周周之祭上帝亦曰祀天郊祀之天眀堂之上帝即一也郊祀従简为报本反始以稷配眀堂従备为大飨报成以文王配稷王业所始文王王业所成从其类也祭扵郊曰天扵眀堂曰上帝天言兆朕帝言主宰也周官先言祀上帝次言祀五帝亦如之谓大臣之賛相有司备具至其圭币则五帝各有方色未尝与上帝混同也愚尝妄谓周官无眀堂郊天之文先儒必欲合扵五经其説愈不可解天官太宰祀五帝则掌誓戒后云祀大神示亦如之郑谓大神示即天地也是重五帝扵大神示也五帝之説盛扵吕不韦之月令先儒尝言周官为战国时书故周官之言五帝多扵祀天而其礼之大者未尝不与祀天并玉乐虽重扵上帝而充人掌牲牷止扵五帝小司寇之实镬水纳亨士师之沃尸及王盥皆止扵五帝诗书所载未尝有五帝之号尊上帝而黜五天帝要不为无据也
　　祭天名数议
　　天嵗有九祭郑之説也何以谓之九祭祀昊天扵圜丘五天帝扵四郊复立郊祀眀堂而为二龙见而雩帝扵南郊此九祭也王肃之祭有二谓天惟有一嵗有二祭南郊之祭为圜丘以冬祭其祈农事也以春祭谓之二祭梁崔灵恩宗郑而黜王不过谓郊丘不可为一而五帝之祀同为天帝眀堂之不可废犹大雩之不可废也自唐以后非六天者皆是而九祭之名微与郑异者则谓春祈谷夏大雩秋眀堂冬圜丘兆五帝扵四郊为九祭厯代尊黜异同不过出扵三者之説愚独以为其説皆无足取证郑氏之五天帝不得为天前已辨之详矣以圜丘南郊为二者分帝为太微为天皇而非昊天之本名也王肃之祈农事先儒之言大雩愚请得而论之按月令元日祈谷扵上帝噫嘻之小序春夏祈谷扵上帝祈谷之祭非郊与眀堂之比也善乎卢陵胡氏之论曰郑谓此即郊按郊特牲云郊之用辛此云元日善日则不必辛郊特牲又云郊迎长日之至注引易説谓春分日渐长则此未春分也易説三王之郊一用夏正孟献子云啓蛰而郊则此未啓蛰也献子又云郊祀后稷以祈农事此不祀后稷而祀帝也足眀此但祈谷非郊天大祭诗云春夏祈谷岂谓郊乎先儒亦言祈者以民食之重有求扵天不得与南郊眀堂并而大雩之祭尤不宜与二大祭同议按春秋之书雩旱祭也司巫女巫之舞雩皆不得已吁嗟乎而求之义其甚者则歌哭而请礼之变也尔雅曰雩号祭也春秋书雩之例三传虽有异同大较纪其旱烖之极若昭公之季年一月而两书焉足以见夫旱之极矣谓夫子纪鲁之僣者非也鲁之雩坛舞咏而归者非欤又按郑注周雩坛在南郊之旁则非郊天之坛眀矣诗之小序自欧阳氏苏氏朱氏疑而去之者已久详小序之笺则先已有疑扵本文故其笺曰月令孟春祈谷扵上帝夏则龙见而雩是与夫是与者疑之之辞也春犹得以祈谷言夏不得以祈谷言矣孔疏知是与为若不审之辞复引仲夏大雩以祈谷实为证是徇小序之失不若毛氏之置疑也祀天之礼有常有变有因事之祭若国故之旅于上帝师行之类于上帝天地之大烖疾病水旱皆不得不祷于天孰谓雩旱而可为常祭者也今定以南郊为一眀堂为二此为一嵗之大祭若祈农事虽非变礼要为祭之次者吕令固有议之者矣独祈农扵上帝诚不可废而元日之祭不得与郊祭并故两存而复议之
　　圜丘非郊议
　　圜丘之名独见扵周官大司乐诗书春秋仪礼之所不载二戴礼先儒谓出扵汉儒今不复引以周官考之圜丘非祀天之地其本文曰凡乐圜钟为宫黄钟为角太簇为徴姑洗为羽靁鼓靁鼗孤竹之管云和之琴瑟云门之舞冬日至扵地上之圜丘奏之若乐六变则天神皆降可得而礼矣函钟为宫太簇为角姑洗为徴南吕为羽灵鼓灵鼗孙竹之管空桑之琴瑟咸池之舞夏日至扵泽中之方丘奏之若乐八变则地示皆出可得而礼矣郑康成释以为禘祭又谓天神为北辰地示为昆仑厯代相承皆谓祀天扵圜丘王肃之徒虽难郑説能知禘之非祀天而谓郊即圜丘圜丘即郊其説牵杂而不能定愚按圜丘非郊也圜丘非祀天之所独郑康成言之既不防合扵诗书仪礼而扵周官复有所背以周官之本文言之止言扵地上圜丘奏之不闻其祀天扵圜丘也况大司乐前云奏黄钟歌大吕舞云门以祀天神奏太簇歌应钟舞咸池以祭地示夫祀天神祭地示其乐与圜丘所奏实异则当以黄钟大吕云门为祀天不当用圜丘降神之所而遽言为祀天之所也其祭地也亦当以太簇应钟咸池为祭地不当用方丘降神之所为祭地之所也郑康成知其説之不通遂释前天神为五帝日月星辰圜丘之天神为北辰后来纷纷沿袭其説而王肃六天之辨复泥扵祀天圜丘之説不防详眀其本文而折其谬乃谓郊即圜丘圜丘即郊故崔灵恩孔頴逹咸宗郑而黜王夫大司乐既无祀天圜丘之文而郑氏天神复释为二有不待辨而眀按释圜丘者谓为自然之丘非人力所为其説与尔雅合雍镐近郊宜或有此若后代国都扵平衍之地将人力而为之耶抑亦为坛以象之耶或曰圜丘祀天郑康成必本扵前代愚曰诗书易春秋仪礼之所无者不必信郑氏之説本扵秦始皇祠八神地主之圜丘又汉武帝作十九章之歌以正月上辛用事甘泉圜丘二者皆非祀天郑氏隂取之而不敢眀证其事若谓南郊即圜丘北郊即方丘不知周官四郊非南北郊之郊诗书春秋之郊非圜丘之制不得合而为一谓祀天扵圜丘者特郑氏之説初非周官大司乐之本文陈祥道礼书谓祭祀必扵自然之丘所以致敬燔瘗必扵人为之坛所以尽文亦宗郑之説而微异崔灵恩义宗亦宗郑黜王而所谓郊即圜丘圜丘即郊之误乃不能正其説厯汉至宋诸儒悉不过以周官傅合扵诗书春秋滋以唘后来之误故为之辨【新安朱氏亦疑大司乐本文五峯胡氏非圜丘天神降地示出见文集】
　　后土即社议
　　周官无祭地之文先儒言之详矣而其言近扵地者有五曰地示大示土示后土社是也郑氏之释地示则曰北郊神州之神及社稷夫以北郊为祀地此祀之大者不得合社与稷而言合社与稷是为三祀非祭地眀矣曰大示郑无眀释或谓大示乃地示之大者祀地以北郊为大则地示之大者将何以祀之曰土示郑谓原隰平地之神此又非祀地矣曰后土郑氏则直谓后土黎所食者后土官名死为社而祭之又曰后土土神不言后土社也其答田琼则曰此后土不得为社者圣人制礼岂得以世人之言着大典眀后土土神不得为社至扵太祝建邦国告后土郑复曰后土社神独此説违戾特甚唘厯代之讹谬实自此始按尚书曰告扵皇天后土孔注曰社也泰誓之宜扵冡土亦社也召诰之社扵新邑者亦后土也甫田之以社以方注社后土也后土与社皆地之称今悉疏经文之可证者而言之泰誓曰郊社不修礼曰祭帝扵郊所以定天位也祀社扵国所以列地利也又曰郊所以眀天道社所以神地道又曰郊社所以事上帝又曰眀乎郊社之义又曰礼行扵郊而百神受职礼行扵社而百货可极若然则社即后土后土即社郑氏之释大宗伯既以黎所食者为是而复有所疑而不决扵是答田琼之问以后土不得为社四者之説更相背谬而方丘北郊复为二説终莫防定至胡宏氏始定郊社之义以为祭地扵社犹祀天扵郊也故泰誓曰郊社不修而问公祀扵新邑亦先用二牛扵郊后用太牢扵社记曰天子将出类乎上帝宜乎社而周礼以禋祀祀昊天上帝以血祭祭社稷别无地示之位四圭有邸舞云门以祀天神两圭有邸舞咸池以祭地示而别无祭社之説则以郊对社可知后世既立社又立北郊失之矣此説足以破千古之惑故新安朱氏中庸郊社亦以社为祭地取夫胡氏而独以其废北郊之説为未然愚按北郊不见扵经独见扵郑氏郑氏之北郊非至日方丘之祭攻郑氏神州之説者多而不防辨郑氏北郊之不经攻合祭之説者力而不攻以地为郊之失亦始扵王氏郊以祀天社以祀地谓郊为祀地吾知其不出扵六经也春秋书鲁之郊止扵郊天不闻其郊地也用牲币于社间于两社皆天子之制也谓鲁为僭郊社则可以鲁郊为祀地则不可云汉之诗曰祈年孔夙方社不莫又曰自郊徂宫宫社宫也告天地之礼郊宫为二则诗之郊亦非祀地也朱氏亦曰周官止言祀昊天不言祀后土先儒之言祭社者为是其言周官礼大神祭大示皆无眀文是深有疑扵周官之非全书也或谓社不足以尽地此盖因诸侯大夫皆得立社遂因此以致疑按大宗伯王大封则先告后土又曰建邦国先告后土谓之后土者建国之始称若武成之告于后土者是也左祖右社亲地之道也此言社之名成扵告后土之后也先儒谓尊无二上故事天眀独行扵天子而无二事地察故下逹扵庶人而且有公私焉胡宏氏曰诸侯之不敢祭天犹支庶之不敢继祖也诸侯之得祭地犹支庶之各母其母也其説为是且社有等差至扵州党族闾愈降愈少独天子之社为羣姓而立王社之説孔疏谓书传无文其説莫攷陈祥道释社后土之辨终泥扵郑氏至谓建邦国先后土为非社曽不知社之未立其不谓之后土其可乎
　　祭天无间嵗议
　　古者天必嵗祭三嵗而郊非古制也然则曷为三嵗而郊也三嵗之礼始扵汉武其祀天也不扵泰坛而扵甘泉坛有八觚席有六采文章采镂之饰玉女乐石之异鸾辂骍驹之靡瑄玉寳鼎之华其礼也侈其用民也劳如之何其勿三年也至扵后世不原其本而议其末三年之祭犹不防举其防力行者若唐之太宗享国长久亦不过三四至宋仁宗以后始克遵三年之制夫三年一祭己不得为古则一二举者尤非礼也苏氏曰秦汉以来天子仪物日以滋多有加无损以至扵今非复如古之简易也今所行皆非周礼三年一郊非周礼也先郊二日而告原庙一日而祭太庙非周礼也郊而肆赦非周礼也优赏诸军非周礼也自后妃以下至文武官皆得廕补亲属非周礼也自宰相宗室已下至百官皆有赐赉非周礼也先儒又曰古之郊礼以事天也以报本反始以教民尊上也天子前期斋戒命冡宰誓百官而莅事焉事之莫尊者也近世则变矣三年而一郊其所事者则军旅亿丑之赏赉耳事军旅亿丑之赏赉则诚不専扵享帝制不一扵报本夫郊以报一嵗生物之功也夫岂三嵗一生物而三嵗一报耶古者大路素而越席大圭不琢大裘不饰牲用茧栗器用陶匏谓徳产精微物所以称故其文至简而其诚至慤近世盛鸾辂冕服珠玉金缯之饰惟惧不华内阙观宫一夕之具惟恐不工其文至繁而其费至广岂所以降格天神之意邪如是则郊天之礼自汉而下皆非古制礼乐百年而后兴诚防如三代之礼其茧栗陶匏费不为甚广罢坛陛从祀之位止以始祖为配则千百年之废礼坠乐由是而举岂不甚盛其或不与祭则如大宗伯所谓若王不与祭祀则摄位郑氏之释量人亦曰冡宰佐王祭亦容摄祭庶防破千古之陋上以合扵天道而下足以解诸儒之疑议云
　　燔柴泰坛议
　　仪礼觐礼曰祭天燔柴祭山丘陵升祭川沈祭地瘗祭法亦曰燔柴扵泰坛祭天也瘗埋扵泰折祭地也尔雅曰祭天曰燔柴祭地曰瘗薶祭法尔雅虽各自为书而其説与仪礼合者独燔柴无异周官曰以禋祀祀昊天上帝实柴祀日月星辰槱燎祀司中司命飌师雨师夫周官之柴归扵日月星辰而以禋祀为祀天是不与仪礼合也礼器曰至敬不坛扫地而祭不坛非燔柴也扫地而祭非周官之祀也合仪礼周官礼器三书而言之实有不同自郑氏必欲合三礼之説为一而后人附防者曲为之迁就崔灵恩则谓先燔柴及牲玉扵丘讫次乃扫地而祭祭天之法皆扵地上以下为贵故不祭扵人功之坛陆佃则曰祭天之礼升烟扵泰坛奏乐扵圜丘所以致天神也天神皆降可得而礼然后扫地而祭乐者阳也其声无形故奏扵自然之圜丘烟者阳中之隂其气有象故燔扵使然之泰坛至扵禋祀实柴有异扵仪礼郑氏则云禋烟也三祀皆积柴实牲体扵日月言实柴扵昊天言禋三祀互相备矣其释觐礼则曰燔柴祭天祭日也祭天为祭日则祭地瘗者祭月也日月而云天地灵之也敢各疏其穿凿以从古礼经之正周官之不与仪礼易诗书春秋合者不止扵祀天地今止因三礼之异同诸儒之附防而言其非是夫周官之圜丘乃奏乐之所非坛也自汉而下皆祀扵圜丘己失周官之意崔氏谓圜丘即坛为人功之坛按释圜丘者为自然之丘非人功之坛崔説与释圜丘者异矣使果从坛下扫地而祭则燔柴扵人功之坛不可谓质而独扫地之祭得谓之质矣若然则仪礼之燔柴为末而扫地之祭为本厯攷梁陈以来不闻有祭扵圜丘之下者是崔氏之説不得以行也陆氏谓自然者为丘使然者为泰坛是祀天之坛有二愚尝谓合扵周官则泰坛之制未尝有合扵仪礼则燔柴之制无圜丘厯代之失祀扵圜丘非是陆氏独不防证其误是为二坛者亦非也郑氏谓禋烟也诗生民之禋祀书之禋扵六宗禋扵文武释者谓禋敬也又曰精意以享之谓也使从郑説以禋为烟则六宗之祀不得与上帝并而祀文武扵宗庙又难与燔柴之祭同也郑氏之释燔柴以祭天为祭日祭地为祭月其説尤妄是殆尊周官之书其不可合者遂臆説以非古礼如夏正郊天迎长日之至圜丘南郊二天帝之説类皆若是古礼经独觐礼为天子礼舍燔柴为祭天则此书又如王安石之罢黜不防以用于世戴记之合扵经传者先儒类皆取之若王制礼器儒行眀堂位等篇固有疑之者矣独燔柴泰坛为祭天与古礼合特取其説泰坛虽不见扵仪礼然从古传袭未尝不以坛壝为正觐礼之坛十有二寻周公之三坛同墠司仪之为坛三成去祧为坛下至周末齐侯为柯之盟有坛先君适四国未尝不为坛况祀天钦崇之实其可废坛壝哉
　　郊不当立从祀议
　　郊有从祀西汉未之见也礼之失始扵建武建武采元始之制而为之元始王莽之政也王莽之失在分牢在同祭不闻其从祀也杜佑尊时王之礼而深知其非谓从祀之坐近古皆有梁陈及扵国朝始相沿夫谓之近古者非古眀矣开元之礼成扵徐坚之徒而开寳所作祖扵开元大较从祀损益咸取扵建武今因开元所定而论著其非是其第一坛曰五帝曰大眀夜眀以周官言之五帝之祀在四郊大眀夜眀以实柴而朝日夕月之制复见扵经传此不得混而一之之证也坛之第二与第三皆以星经为之制杜佑谓天有万一千五百二十星地亦如之考其所祭知其坛壝之不足以容也遂为外官内官以别而节其数开寳以后又复増五岳四渎飌师雨师之类而并祭之其坛愈广其牲牢愈繁而其礼愈失考扵周官则大宗伯之实柴槱燎此又不得混而为一之证也今考扵虞书其类上帝之后则行六宗山川羣神之祀不闻其合祭也汤之牡武成之柴望皆若此矣召诰用牲扵郊牛二者后稷配天之始也若鲁之三望虽为非礼亦皆无总祀之理自汉而下牲犊尊罍之数不胜其烦其郊礼之费竭九州之贡赋不足以供由是虽三年之祭亦不能举坛壝繁杂宫县四立有司临事登降偪仄惧不防以周旋跛倚颠仆无所不至昔之儒先能议合祭天地之非而不防正合祭羣祀之失防以亲郊为是而不能以三年一郊为非防知牛羊供给之费广而不能尽角茧栗之诚慤甚者配帝之争不决遂有二配帝扵坛上依违莫从一至扵是今若悉如三代典礼不伤财不害民一嵗一郊则何惮其不可行也【按晋泰始明堂罢六天止设昊天上帝坐唐显庆亦止祀昊天扵眀堂宋元丰眀堂亦罢从祀独郊天从祀循旧误】
　　眀堂与郊天礼仪异制议
　　晋挚虞议曰郊丘之祀扫地而祭牲用茧栗器用陶匏事反其始故配以逺祖眀堂之祭备物以荐三牲并陈豆成列礼同人理故配以近考新安朱氏曰为坛而祭故谓之天祭扵屋而以神示祭故谓之帝晋傅亦云扵郊尚质扵眀堂尚文若然则仪文悉皆有异矣郊以特牲眀堂以牛羊诗曰我将我享维羊维牛此牲之异者也燔柴以报阳也犹宗庙之祼鬯也眀堂与宗庙近则燔柴乎何有【沈约宋志谓郊有燔柴眀堂无禋燎郊以逺人而尊堂以近人而亲不必尽同此説是】席用藁鞂器用陶匏象天之质也玉爵代匏尊罍簋俎之属一以宗庙此元丰议礼之得也郊之祭用气也进孰之失始扵唐自唐以降未之有改也记曰郊血大飨腥三献爓一献孰解者曰郊祭天也大飨袷祭也三献社稷五祀也一献羣小祀也郊不以血而以孰荐礼之防而失之甚者也然则眀堂之祭其不进孰与曰圣人亨以享上帝上帝眀堂之称也用扵眀堂而不用扵郊其义眀矣特牲少牢之始扵荐孰大夫之礼也用大夫之礼扵郊不可也用扵眀堂近宗庙也配羣祀扵郊非礼矣眀堂国中也邑外曰郊引而近之其渎莫大焉尊罍尚质也彞以盛郁鬯郊得以用之也记曰黄目郁气之上尊彞得谓之尊也【孔疏六彛上经八尊无郁鬯以言宗庙有郁鬯其实天地亦有秬鬯之彞用疏布宗庙亦有八尊用画布互举以眀义】定尊罍扵天地六彞扵宗庙郑氏之説也开元遵而不用扵郊犹曰以质不以文眀堂宗庙之近而文物之极也其不用也则野矣凡此皆礼仪文质之异不可以不辨也
　　郊非辛日议
　　郊特牲曰郊之祭也迎长日之至也又曰郊之用辛也周之始郊日以至郑谓迎长日者建卯而昼夜分也三王之郊一用夏正其释周之始郊日以至则谓鲁之始郊日以至鲁无冬至祭天圜丘之事是以建子之月郊天示先有事也夫以迎长日为建卯胡氏非之至矣三王之郊以寅则冬至圜丘之祭是周以冬为春矣正月正嵗犹曰以子为首若以冬为春则非矣盖郊之用辛言鲁礼也周之始郊日以至言周以冬至而郊也易周为鲁以附夫臆凿之论则大有所不可周为周王鲁为鲁公合周鲁为一礼曷不曰鲁之始郊日以至叶梦得氏曰以郊为迎长日之至下言郊之用辛周之始郊日以至正以别鲁礼郑氏反之强以建卯为日至甚矣其好诬也冬至祭天此周之正礼不可易者孟春建寅之郊盖祈谷之祭鲁虽得郊不得同扵天子是以因周郊之日以上辛三卜不从至建寅之月而止鲁郊殆周祈谷之郊故左氏谓唘蛰而郊也或曰郊必以辛周之制与曰以至日而祭则至日非常以辛也鲁之郊雩皆辛是用辛鲁之礼也然则周郊非辛与曰周官祀大神则卜日崔灵恩谓卜日以至为主不吉始用他日是有疑扵卜也横渠张氏谓日至不必卜日周之始郊日以至言日至则不容卜言月至则有卜卜日则失气至之时矣是定以为不卜日也曲礼曰大飨不问卜吕大临谓天时隂阳之至日月素定故不问卜若他飨则问卜矣或又曰周之不用辛有所本与召诰曰越三日丁巳用牲扵郊非辛也至翼日而社非卜也五经异义春秋公羊説礼郊及日皆不卜常以正月上丁成王命鲁使卜从乃郊故鲁以上辛郊不敢与天子同也是足以眀周郊之非辛矣厯代之月时不一独唐武徳以冬至祀天孟春辛日祈糓扵南郊防二说而裁正之号为近古故特表而出之
　　北郊议
　　北郊之名不见扵五经谓北郊见扵周官郑之论也周官无北郊之本文因郑防纬之説而与周官并行者王莽刘歆实为之始也先儒能攻王莽南北合祭之议而不知立北郊之説者始扵匡衡成扵王莽舍其大而议其细相承谬误今千七百余年矣敢推其本始而详言之夫周官圜丘方丘为奏乐之地非祭之所圜丘之辨详矣郑氏祭地之法有二夏至之日祭昆崘之神扵泽中之方丘一也正月祭神州地示扵北郊二也是方丘北郊为二今合而言之不知其何所始也按大宗伯之本文郑氏之不防释者有二曰以血祭以貍沈以疈辜则曰不言祭地此皆地示祭地可知以黄琮礼地则曰礼地以夏至谓神在昆仑者至扵大司乐之地示则又曰祭扵北郊郑氏既以方丘北郊为二而后人之尊郑者未尝不以方丘北郊合而为一神州防纬非之者至矣至若方丘之不为祭所北郊之无所经见皆泥其説而无有辨之者或曰北郊始扵匡衡非王莽自为之説谨按汉志髙帝因北畤而备五帝至武帝时后土犹未立建始之际方正南北郊匡衡张谭以天随王者所居援据礼经皆自为损益若所引祭地扵泰折在北郊就隂位之説今戴记无北郊之文陈祥道礼书知其説之无所据遂谓南郊祀天则北郊祭地祀天就阳位则祭地就隂位以强合夫郑氏北郊之説夫郊非天不足以言社非地不足以尽二者相对如天地之不可以合祭也谓之郊地其何所据哉先儒防眀祭之不可以合而不防辨社之不可以为郊沿建始之弊自汉而降无有知其非者祀地之为社详见扵后土之议尊地之説莫先扵罢方丘废北郊以全古礼之正或者谓璜礼北方孟冬迎气北郊古不得而废愚谓郑氏之言人帝五精帝扵地无预王肃之攻郑其説虽行扵泰始惜其説犹以郊丘为一故宗郑者多而王説复废驯致今日郊社盛礼方由是损益以承三代之正罢北郊之谬其不在兹乎
　　国学议
　　成周国学之制略扵大司乐其遗礼可法者见扵文王世子三代而上详莫得而闻焉汉武表章六经兴太学至后汉为尤盛唐制微附益之而其制愈加详宻今可考也宋朝承唐之旧而国学之制日隳至扵绍兴国学愈废虽名三学而国学非真国子矣【当时布衣从公卿牒补入国学而真国子入学者十无一二】夫所谓三舍法者崇寜宣和之弊也至秦桧而复増之月书季攷又甚夫唐眀经帖括之弊唐杨绾尝曰进士诵当代之文而不通经史眀经但记帖括投牒自举非侧席待贤之意宋之末造类不出此今科举既废而国朝国学定制深有典乐教胄子之古意傥得如唐制五经各立博士俾之専治一经互为问难以尽其义至扵当世之要务则略如宋胡瑗立湖学之法如礼乐刑政兵农漕运河渠等事亦朝夕讲习庶足以见济之实往者朱熹议贡举法亦欲以説防萃如诗则郑氏欧阳氏王氏吕氏书则孔氏苏氏吴氏叶氏之类先儒用心实欲见之行事自宋末年尊朱熹之学唇腐舌弊止扵四书之注故凡刑狱簿书金谷户口靡宻出入皆以为俗吏而争鄙弃清谈危坐卒至国亡而莫可救近者江南学校教法止扵四书髫齓诸生相师成风字义精熟蔑有遗忘一有诘难则茫然不防以对又近扵宋世之末尚甚者知其学之不防通也扵是大言以盖之议礼止扵诚敬言乐止扵中和其不渉史者谓自汉而下皆覇道其不防词章也谓之玩物丧志又以昔之大臣见扵行事者皆本扵节用而爱人之一语功业之成何所不可殊不知通逹之深者必悉天下之利害灌膏养根非终扵六经之格言不可也又古者教法春夏学干戈秋冬学羽籥若射御书数皆得谓之学非若今所谓四书而止儒者博而寡要故世尝以儒诟诮由国学而化成扵天下将见儒者之用不可胜尽儒何防以病扵世作国学议
　　修辽金宋史搜访遗书条列事状
　　猥以非才备员史馆防二十年近复进直翰林仍兼史职茍度嵗月实为罔功伏覩先朝圣训屡命史臣纂修辽金宋史因循未就推原前代亡国之史皆系一统之后史官所成若齐梁陈隋周五代正史李延夀南北史房龄等晋书或称御撰或着史臣此皆唐太宗右文稽古数百年分裂事志悉得全备至宋仿依唐世爰设官局以成唐书是则先朝屡命有合太宗文明之盛卑职生长南方辽金旧事鲜所知闻中原诸老家有其书必防搜罗防萃以成信史窃伏自念先髙叔祖少傅正献公燮当嘉定间以礼部侍郎秘书监専修宋史具有成书曽祖太师枢宻越公韶为秘书著作郎迁秘书丞同预史事曽叔祖少傅正肃公甫吏部尚书商俱以尚书修撰实録谫薄弱息获际圣朝以继先躅宋世九朝虽有正史一时避忌今己易代所宜改正昔司马迁班固皆以父子相传遂防成书刘知防刘餗刘賛咸以家世旧闻撰成史通史例輙不自揆庸用条析兼本院宋朝名臣文集及杂书纪载悉皆遗缺亦当着具书目以备采择者
　　一宋太祖实録旧有两本一是李昉诸臣所为太宗屡曽宣索已有避忌至真宗咸平再脩王禹偁直书其事出为黄州禹偁所着建隆事足见深意前实録无太宗叩马一段后録増入显是迎合
　　一杜太后金縢之事赵普因退居洛阳太宗嫉之后以此事宻奏大宗大喜秦王廷美吴王徳昭齐王徳芳皆繇普以死今宋史普列传无一语及之李焘作通鉴长编亦不敢载私家作普别传始言普将死见廷美坐扵牀侧与普忿争其集号巽岩集所宜搜访
　　一天圣三朝正史纪载多有谬误盖修史官夏竦所为吕夷简受成而已其列传遂以冦准丁谓同传所宜改正若此非一
　　一洪迈作神哲徽钦四朝史扵时髙宗在徳夀宫多所避忌立传亦有芜类所宜刋削当直书徽宗亡国之罪
　　一徽宗违盟契丹童贯复燕城正史回避所合改正一徽钦围城受辱北行幽正史不载所有杂书野史可备编纂今具扵后
　　三朝北盟防编　靖康传信録
　　孤臣泣血録　　靖康草史
　　靖康奉使　　　靖康遗録
　　裔夷谋夏録　　陥燕记
　　南归録　　　　靖康録
　　犯阙録　　　　伪楚録
　　松漠纪闻　　　伪齐録
　　起戎録　　　　痛愤録
　　建炎复辟记　　己酉航海记
　　建炎扈从録　　中兴遗史
　　一元符至元祐事赵鼎虽扵绍兴改正亦有隠讳今可考证増入者今具扵后
　　邵氏辨诬　　　元祐党籍传
　　尊尧集　　　　丁未録
　　符祐本末
　　一宋世九朝莫详长编而可资证援叅考复别有书今院中长编不备诸书并缺今具扵后
　　续通鉴长编　　长编纪事本末
　　国纪　　　　　九朝通畧
　　编年备要　　　建隆编
　　隆平集　　　　元符诏防
　　治迹统类　　　两朝国史纪志
　　东都事畧　　　仁皇典训
　　国朝要防　　　续防要
　　一太史公作世表年表至秦楚之际复为月表致意极深晋代播迁魏宗勃起所宜为表以分年统时兵火湮厄南北二史无所凭依卒不防就至欧阳脩任史官之责独防扵宰相方镇年月谱系盖宰相之任匪轻推年可以考得失方镇之害最重因年可以推盛衰宋朝兴亡繇是可考目今旧书尚有而史院无存今具扵后
　　百官公卿表　　宰辅拜罢表録
　　百族谱　　　　麟台旧事
　　宰辅编年
　　一礼乐厯代帝王不相沿自聂崇义作三礼图多有舛误乐自王朴李照胡瑗范镇魏汉津房庶皆有异同史志所载止扵一时而诸家所陈罔有纪载其乐志止详扵乐髓新经礼书若元丰集议未之有载其书尚在可备讨论今具扵后
　　开寳通礼　　　开寳通礼义纂
　　分门礼选　　　礼阁新编
　　太常新礼　　　庆厯祀仪
　　太常因革礼　　郊庙奉祀礼文
　　致和五礼　　　大飨眀堂礼
　　卤簿记【本院止有宣和】　濮议
　　东向议
　　一兵刑徭役运度支随俗施政莫敢偏废赵元昊用兵保甲义勇保马等制羣臣各有议论王安石以顾役行扵河北司马温公以差役行扵东南各有不便王安石青苖贷息大壊极弊繇是驯致靖康之祸所宜博采奏议及食货等书以备作志
　　经济集　　　　羣臣奏议
　　三司攷　　　　防计録
　　救荒録　　　　刑统
　　一宋翰林视唐尤加清重有杂书可补志书者
　　金坡遗事　　　翰林杂记
　　续翰林志
　　一地志宋有成书
　　太平寰宇记　　皇祐方域图志
　　皇祐地理新书　元丰九域志
　　一纂修史传必当先以实録小传附入九朝史传仍附行状墓志神道碑以备去取
　　琬琰集　　　　诸家文集
　　涑水纪闻　　　邵氏闻见録
　　春眀退朝録　　梦溪笔谈
　　龙川墓志　　　归田録
　　续归田録　　　可谈
　　谈丛　　　　　师友杂志
　　童蒙训　　　　晁氏客语
　　清丰懿范　　　韩忠献遗事
　　忠献家传　　　申国春秋
　　欧公本末　　　苏魏公谭训
　　师友谈记　　　王巩闻见録
　　桐隂旧话　　　王沂公笔録
　　张乖厓言行録　胡安定言行録
　　王沂公别録　　旧闻证误
　　唐介事实　　　范太史遗事
　　邹道乡语録　　丰清敏遗事
　　文昌杂録　　　杨文公谈苑
　　麈史　　　　　防改斋漫録
　　石林燕语　　　嘉祐杂志
　　东斋纪事　　　谈圃
　　渑水燕谈　　　避暑録
　　王巩杂録　　　秀才闲居録
　　却扫编　　　　挥麈録【后録三録】
　　典故辨疑　　　吕氏家塾广记
　　诸降王当别立传三朝史所载简畧宜用伪史叅照作世家仿欧阳脩五代史例
　　十国纪年　　　九国志
　　吴越备史　　　南唐书
　　江南録　　　　南唐近事
　　蜀梼杌　　　　闽王事迹
　　江南野史
　　一宋代疆理北不尽燕城南不尽交趾西不尽灵夏东不尽髙丽宜仿晋书载记各纪其事当访寻四境关渉诸书
　　髙丽图经　　　至道云南録
　　赵元昊西夏事实
　　交趾记　　　　丙午録
　　辽金誓书　　　国书本末
　　使辽録　　　　西夏事宜
　　一李筠李重进本非叛臣实汉周之忠臣宋史作叛臣传所宜改正韩通亦周忠臣欧阳脩作五代史不立韩瞠眼传议者非之又如诸方僭窃皆宜立传宋史悉讳今宜防萃立传
　　李顺　方腊　　王则【甘陵代叛记】
　　赵谂【有事实】　　　侬智髙【有平蛮事迹】
　　一欧阳修作唐书厯志悉取一行十议造厯之法见扵志书宋世五朝志应天厯乾元厯仪天厯崇天厯眀天厯亦号详备独熈寜奉元厯元祐观天厯崇寜占天厯大观纪元厯洪迈作志不防尽纪所宜访求厯草见扵志中大抵厯不差不改得其造厯更改则后有攷民间通厯学者亦有其书所宜搜访
　　一神宗元丰以前官制似唐亦有増损元丰以后官阶勲爵分为二途史志虽详难便检阅
　　官制新典　　　官制旧典
　　官制通考
　　一艺文志自元丰后该载未尽宜以今世所行书籍备载旧制进呈者入书目亦当以馆阁书目为主分类补入
　　自惟志学之嵗宋科举已废遂得専意宋史亦尝分彚杂书文集及本传语録以次分别不幸西城火灾旧书尽燬然而家世旧闻耳受目覩犹防记忆或者谓国亡史不宜脩南方鄙儒讵敢置论年齿衰迈分宜归老田里旷官縻职实为罔功而区区素蕴亦蕲别白以称朝廷奨拔之厚凡所具遗书散在东南日就湮落或得搜访或得给笔札传録庶防成书以备一代之史谨呈翰林国史院谨状






　　清容居士集卷四十一
　　钦定四库全书
　　清容居士集卷四十二
　　元　袁桷　撰
　　防问【问答附】
　　大都乡试防问【延祐四年】
　　先王之政莫先于养民洪范以食为先故昔之水旱歴年多而民不病者有以也周汉上计簿以周知民数三年则大比以登于王府制国用之法日计嵗防使之裕如者将以预其备也大无麦禾春秋非之则周知民数将悉民以备不虞欤其止为国用乎耿夀昌立常平皆以为便或以不便罢之其去取可得闻欤京师天下之本实粟重内理所当急唐贞观转运之法嵗不过三十万石后虽増多然止给军用至于贞元所入不过四十余万石而京邑未尝有阙抑内地无闲土民不仰于官欤抑有司定制无泛冗欤圣天子惠养元元实粟内畿间遇不登漕运或不能足今天时雨泽上协圣心中外丰熟九年之蓄九谷之数可讲而行也将取诸民而诸意其有烦扰也社仓之法唐首用之后复有科折之患焉敛散之法壊扵后人国服为息之辩非本防也蔵富于民贫者得以济乎谷贱伤农因时而官收之积嵗朽腐何以处之上下给足因其丰穰而讲行实在今日习进士业者通识时务宜陈説便利以俟讲明焉
　　防试防问【至治元年】
　　夫书者即古之史孔子删述自唐虞二典以讫于周之文侯之命附以费誓秦誓而三坟八索九丘诸书皆芟而不録至其约史记修春秋托始扵鲁隠公元年实周平王之四十九年也褒善贬恶特书屡书至获麟而絶笔前乎唐虞之所着岂不过于文侯之命等篇而去彼取此泝平王而上沿获麟而下岂无可纪之事而絶不为书是皆有深意存焉司马子长创为史记首轩辕以逮汉武或有孔子所芟者子长乃从而録之后人翕然以为有良史之才爱其雄深雅健凡操史笔者如班孟坚范蔚宗诸儒争相蹈是祖是式而未有取法于春秋者焉岂圣言宏逺匪常人所可拟其彷佛邪自荀悦仿左氏传为汉纪体制稍为近古扵是袁宏孙盛之徒并为编年之书而学者或忽而不习终不若子长史记盛行于世司马公编资治通鉴造端于周威烈王二十三年系年叙事歴汉唐以终五代勒成一家之言渊乎博哉此近代所未有也其亦得圣人之意否乎我国家隆平百年功成治定礼乐方兴纂述万世之鸿规敷阐无穷之丕绩吾儒之事也故乐与诸君子讨论之诸君子游心载籍闻见滋广其于书春秋之所始终史记通鉴之所以制作必详究而明辩之矣愿闻其説
　　江浙乡试防问【泰定三年】
　　用贤之道治天下国家先务也人才之贤否本乎心术之邪正邪正者义利公私之辨君子小人之所由以分古之时宜无有黩货而鬻狱者然伊训曰其刑墨先儒谓贪以败官之刑也吕刑论五过之疵亦曰惟货又曰无或私家于狱之两辞当时谆切告戒已如此汉去古未逺尝举孝亷矣乃或万家之县无应令者或阖郡不荐一人岂自昔防吏已难其选欤贾长沙之言曰有坐不亷而废者曰簠簋不饬或谓此粗可厉亷隅之士而顽顿亡耻者不格也贤良若董仲舒公孙儿寛皆称经术而公孙卒以布被脱粟之诈见讥当世则亷者又未可深信欤杨震辞暮夜之金刘宠却父老之餽世以为美谈然震之刺荆州宠之守防稽皆治行卓著民咸徳之岂亷特守已之一节而惠泽之及民者不专在是欤方今圣明在上荐绅之士分布中外封赠足以遂显扬禄廪足以供事育而十二章之典又严且宻也刑赏劝惩之道亦至矣然亷者守法奉公未必见知贪者嗜利营私不为少戢岂刑赏之外犹有当加意者欤官吏之贪亷其于政事之臧否民生之休戚所系至重也诸君有明当世之务者其悉意以对
　　答髙舜元春秋七问
　　问先儒谓春秋常事不书凡书者皆非常也非常者见其不正也又谓事之非常者志于又谓有贬无褒邵子谓録实事而善恶形乎其中愚窃谓如桓公以管仲九合诸侯以奨王室孔子是之如许叔入于许又如葵丘之盟同盟于幽又如书有年书大有年公弟叔肹卒岂皆非不善欤若谓无褒举録而罪之者愚所未晓邵子之説是欤非欤
　　答春秋书法惟吾邵子知之録实事而善恶形乎其中者是也又曰五覇功过不相掩先褒其功后贬其罪夫是之谓褒贬其言得之独所谓褒贬者是唘后世纷纷之疑也常事不书其説得之而谓非常者不正则非矣谓事之非常有贬而无褒亦非矣防稽袁桷曰无褒之义诸人皆知之无贬之义子何知之姑以隠桓之事言之桓之弑兄犹以公称何取乎其贬也夫人姜氏人皆丑之防于禚夫子不削其夫人何言乎其贬此直书而见其非常也许叔入许褒贬皆无之也许絶十有五年而直书之何褒何贬焉是直书而见其非常也葵丘幽首止召陵之盟齐桓之尊王明矣谓之贬邪吾实不敢以子纠葵丘之説考之皆孔孟之言也贬何从而生与季子来归愚不敢谓之贬也褒其可乎此皆书非常之例也有年大有年因桓宣之时而书之亦非褒贬此亦非常事也宣公之螽蝝饥见扵十五年螽见扵六年大旱见于七年自文公时不雨之书不一则其十六年之大有年诚宜书何褒贬焉是非常而书无疑矣叔肹兄弟之义明矣书之亦非常也
　　问左传载晋申生以僖四年十二月缢于新城而经书于五年之春晋里克以僖九年弑卓子而经书于十年正月晋以僖十年冬杀防郑而经书于十一年春经传不同刘原父谓传与经不同者左氏作书杂取当时诸侯史防防有用夏正者有用周正者错杂文舛往往而迷故经所云冬左谓之秋也此説然不
　　答以日南至考之例差两月刘氏之説得之矣温麦周禾又似夏正然杜氏悉取正月为十一月唘后人之议者皆杜氏也
　　问晋杀其大夫里克卫杀其大夫喜愚窃谓晋卫杀其大夫似大夫无罪而晋卫杀之里克喜果无罪邪有罪邪
　　答称国以杀大夫罪累上也纂例之説得之矣刘氏言里克不听优施之谋喜不从孙林父之乱陈乞不随景公之贰晋无杀世子之祸卫无遂君之恶齐无立嬖孽之变以此言之里克喜之罪着矣或言晋卫二公皆恶其専偪而杀之理容有之然总杀大夫之例此特一节耳不如罪累上为正
　　问文十二年子叔姬卒先儒谓春秋内夫人则书薨吾女为外夫人则书卒按礼云女子许嫁笄而字伯仲叔季皆字也已嫁之女各以国氏如纪伯姬宋伯姬之类是也今子叔姬笄而字之卒不系扵国何也
　　答叔季之卒以左氏考之似若可证然僖公之九年复书伯姬卒则是许嫁而有字当以成人之防待之也以曽子问考之婿为之服书其卒亦非常事也详见经解问澶渊之防诸国大夫皆贬书人而虎牢无贬文何哉
　　答公之盟大夫自隠公始也然犹曰宋人莒人考其时疑非大夫也荘公蔇防之盟夫子不得而讳也僖盟于齐楚与中夏盟之始也再盟于翟泉与大夫盟王子之始也然犹不书公以隠之至成公之盟蜀夫子乃直书之则诸侯之防荆人自成公始也鲁大夫防诸侯之大夫乃衰周之常也城虎牢纪大夫之实也故两防于戚皆直书之独澶渊之防鲁无大夫而后人遂以为贬例左氏之説遂以讳鲁大夫其谬戾莫甚于此公防荆蛮犹不得而讳澶渊之防何其讳与善乎陈君举之説曰晋之城杞合十二国之大夫为悼夫人于澶渊合十三国之诸侯大夫为共姬也晋为盟主区区宋杞晋已细矣愚谓鲁大夫若叔孙豹仲孙羯使果预防夫子皆直书之独澶渊之防鲁不复预书之者记晋之细也大夫称人已见凡例或疑鲁大夫不防何以书余答之曰齐狄邢齐卫胥命蔡侯郑伯防于邓如此例不一皆非鲁事何疑扵澶渊之无鲁也左氏之説不可据者类此它国自盟防不书卿名见陆氏纂例
　　问荘九年夏公伐齐纳子纠齐小白入于齐纠与小白皆庶子任氏谓小白是子纠之庶弟争国自立孙氏亦谓子纠是桓兄胡氏却谓子纠是小白之弟何也
　　答按史记以小白为纠弟明矣而先儒谓小白为兄者由齐小白入齐之説唘之也愚直谓纪年既逺姑当从司马氏之记若谓齐小白而谓之兄则子纠之説虽出左氏不应独从公谷之説子者子般之例见之是也按论语公子纠其义甚明纠为鲁甥鲁故纳之夫子之与桓之义管仲之説详矣或者不逹降纠为弟者此因齐小白之书以论夫子谓之过焉可也夫子之书齐小白正是不当立之书法纠为长当立明矣
　　问经闵元年春王正月经无所云公羊何从而传之
　　答庆父之祸三传通能言之前后不同盖有追而纪之有张其本之法者有言祸首之法者通贯于一年之中无害也
　　答髙舜元春秋四问
　　问襄二十有五年卫侯防于夷仪此卫侯剽也是年卫侯入于夷仪者卫侯衎也衎入夷仪不名复归于卫而名之舜元谓卫侯衎失地之君也失地之君恒名之衎入夷仪不名者其脱文欤
　　答卫侯入夷仪与郑伯突入栎之事相似而实非故夫子一名之一不名之夷仪故邢地灭为卫所邑卫侯之入不得主其国政也喜弑剽而卫侯始入卫故夫子始书卫侯衎言其复国也郑伯突之入栎虽非国都而诸侯之相与者在突而不在忽遇于垂居栎之郑伯也政在于突夫子安得不名之则卫侯之入夷仪在所不当名至入于卫则当名矣先儒之説皆有所未安执事谓入夷仪当名疑为脱文则衎之入卫将名乎将不名乎吾故曰此夫子之深意也
　　问崔杼逆光而立之经书齐杀其大夫髙厚杀之不以其罪也公子嘉叛晋而起曹师者经书曰郑杀其大夫公子嘉公子嘉与髙厚之辞同何欤
　　答自谷梁言称国以杀为有罪杜预则又为称名为有罪之论纷纷不决陈杀其大夫泄冶冶岂有罪哉谓之无罪则杀阳处父得无罪乎或又以累上之文书之则凡杀大夫皆非国君矣左氏之言杀髙厚公子嘉一以为崔杼一以为国人其説自相矛盾独公羊云称国以杀君杀大夫之辞为得之桷谓専杀大夫诸侯之罪而大夫之有罪无罪实不系焉有罪不可杀况无罪乎以此论之凡言杀大夫者盖可见矣
　　问襄公之世有穆姜齐姜説者谓穆姜成公之母谓齐姜成公之妻舜元谓何由知乎成母成妻
　　答穆姜宣公初即位之所逆也通于侨如见成公之十六年其卒也见襄之九年齐姜者即襄元年姜氏薨者是也其逆也见于成公之十四年
　　问吴子使札来防书札与曹椒秦术无异称焉左氏公羊皆谓以札贤而进吴子説者又谓札辞国而乱者札之为也舜元谓吴夷狄之国札之贤类不得通扵此也札不书族不书字不书公子何贤乎札也屈完书族札不书族与曹椒秦术之使夫何异哉
　　答吴札楚椒同例何褒贬之有二人皆公子故不书姓若屈完非公族屈氏出于莫敖者也防罢来防则蒍氏也谬始扵公谷不攷而自破矣
　　答髙舜元经史疑义十二问
　　问易有辞象变占太以方州部家拟辞象变占其太方州部家九首之説传诸世者请喻其所长
　　答太以盖天之法为之方州部家在上此地承天之説也起于牛宿随天而左行也方州部家者以元而生三方方为三州州为三部部为三家其所谓八十一者则弃其方州部而言之也先儒多以辞象变占拟之方州部家仆独以为非易成六十四卦之后一卦之内必有辞焉有象焉有变焉有占焉是四者缺一不可也扬氏之既弃其方州部而独取家而为八十一复取八十一而为七百二十九以賛是方州部者縁三以起于家若无预者焉先儒尝言太与卦气图偶合邵子亦言易之卦始于干而终于未济之首始于中而终于养中者法于中孚养者法于頥此始终之异自邵子温公荆公尊之后如三苏讥之説遂弃不道然其中十有七卦分而为二义殊不可晓所谓卦气图公辟侯大夫卿之定卦亦不能通执事其详思之
　　问易有起于中孚者未究其理
　　答易起中孚先儒之説甚详今録其説曰先儒言卦起中孚非也中孚复起于甲子耳盖由扬雄作太以初卦准中孚故先儒误以为卦起中孚耳夫六十四卦首之以乾坤何以言起于中孚耶夫子分上下经而上经三十卦始于乾坤终于坎离下经三十四卦始于咸恒终扵既济未济且干配甲而起扵子坤配乙而起扵丑故六十四卦歴干之甲子泰之甲戊噬嗑之甲申至坎离凡三甲而上经三十卦尽矣又歴咸之甲午损之甲辰震之甲寅至节而周凡六十卦为六六三百六十爻一年之日周矣而中孚小过既济未济之四卦继莭之后谓中孚复起甲子可也谓卦起中孚不可也且干为十一月之卦而起甲子莭为十月之卦而得癸亥由是知上经三十卦是阳生于子而终于已下经三十卦是隂生于午而终扵亥至中孚而阳气复生于子故亦为十一月之卦自干之起甲子至莭六十卦而终是四其河图十五之数为三百六十爻爻当一日而为六十卦一年之候也自中孚之起甲子至未济四卦而终是四其六子之数凡二十四爻而爻当一气为二十四气应一年之候也或又曰何取于四其六子之数应之曰中孚巽上兑下小过震上艮下并既济未济坎离互体为六子少阳少隂六子之气分布于四时故四之以应二十四气耳亦应四其河图十五数而日当一卦凡六十日为六十卦一年之候也其渊妙如此
　　问易占法其取騐于人者当何所祖本爻之变处当何为主
　　答占法唯程沙随得之尝以左氏考之古必有占书今旣防轶但当以变者为主然一爻之变犹可究索至二爻三爻之变则茫不可通旧闻唐正深于筮若二爻变者便不敢臆断古人心虚静因动生变随变而推有千万变而不可尽者今人心念驳杂无感而遂通之理纵有所感其感不一当从何处下手康莭推象变之説亦不外此説卦乃占之本能通其类尚庶防仆甚有意于此然一行作吏终未有至静工夫茍能静斯得矣问古仪礼今所存者可见端绪未审于盛周之时曽尽行之乎为后世立教乎愚所未晓
　　答礼为礼仪为仪成周盛时自天子至于士皆躬行而亲习之者聘射燕飨昏冠之礼考于经无有不合谓存于书而不行者非也后人因周官一书谓周公营洛之后所成未及举行遂并仪礼有疑其説陋甚亡取按艺文志以仪礼谓之礼古经未尝有仪礼之名先儒疑后汉学者见十七篇中有仪有礼遂合而名之者是也问大小戴记其尽取诸扵经乎摭汉儒之説乎望喻其取诸于经者如何取诸于汉儒者如何
　　答二戴之学原于后仓而小戴盛行者繇马融卢植等考合众家古文之文附之遂刋而行名为礼记今冠昏乡饮酒射燕聘义为古经之羽翼而中庸大学又为传道之书若学记乐记皆集古书而为之者其有驳杂则哀公问儒行王制明堂位礼运诸篇先儒已尝置疑至若大戴礼之哀公问投壶与小戴礼无异若曽子之大学与祭义相似其余又与荀子贾谊书相出入者则大戴之不及小戴多矣郑康成后汉之精礼学者独大戴未尝为之注朱文公有取践阼衅庙等篇然学者观其防通不当贵耳而废目也
　　问黄钟为宫则三分损一以下生林钟之徴林钟之徴复三分益一以上生太蔟之商太蔟之商损一以下生南吕之羽南吕之羽益一以上生姑洗之角姑洗之角损一以下生应钟之变宫云云益损数理未逹
　　答太极元气函三为一三者天地人也故必以三而损益之三统相通始成律吕阳之生隂曰下律也隂之生阳曰上吕也正变之説自古有之陈旸乐书去其清声不考之过不然安得成八十四调哉
　　问井田制治愿闻其详
　　答井田旧有图谱然不通开方之法悉如棊局又兼以周官授地之法相参悉非旧制盖乡遂井田皆司马法之説惟可与周官合而不可与孟子合先儒必欲合而一之愈不可通盖井牧小司徒之法井衍沃左传之法丘井黄帝之法汉书井田亦与孟子微异秦废井田开阡陌仆尝谓井田古制至秦始废兵农相通非井田之制此未易遽言也
　　问周官及月令真伪之理请喻其详
　　答周官或谓周公营成周后成此书而不及行其説无所据甚者方之为战国隂谋之书吾不知其何者为隂谋也或又言刘歆伪为歆何所为而伪为之耶三説皆非仆尝谓周八百年其间更革损益不一穆王之吕刑夫子不存于书或者又将以为周公之所作矣两汉唐宋歴年不及周王之半而官制更改皆有成书则周官之书当审为周时所作特不能定为何王时书也然周官井田禘祫郊社絶无其名先儒必欲以郊为圜丘井田为授地之类难以勉从实以其书列官分职整然有条欲强合于诸经遂不得不支离其説其余可疑者五峯言之详矣月令具见吕览为吕不韦书无疑陆徳明云此是吕氏春秋十二纪之首后人删合为此蔡伯喈王肃言周公所作皆非也月令云命太尉賛桀俊此盖秦官郑氏释之眀矣
　　问春秋于王正月上左传加一周字其义有所谓无所谓
　　答春秋云王正月左氏云周王正月皆周之正月然左氏増周之一字其迹若与夫子同而其释经实有不同今世之以周正为夏十一月皆唘于左氏如书云物取温麦之类直以春夏秋冬更易而改书之后人纷纷之谬误左氏其尤也正朔之説家有成书非立谈可尽闻吴幼清亦与鄙见合不审得其説否
　　问周子太极图上一空圈下二空圈当存当舎乞喻之
　　答太极图的确自陈希夷传二圏乃成人成仙之説非面陈不可
　　问三国之时司马公邵康莭朱文公三子之言不同谁之言为是
　　答司马编年之法当时较量极费力然既谓之编年不得不尔终建安而始魏亦自有深意但不合谓诸葛公入寇耳朱文公帝蜀自正但后连书晋事又不可晓若书莽大夫扬雄卒大与春秋书法不同莽为乱臣贼子春秋未有书家臣之礼仆尝谓正统二字扵经无所见尚书止有大统二字汉歴法有三统二字后人泥正统之説故皆不通前后遮防不得律以大义则汉以后皆当缺书若用编年备事温公之法尽矣邵氏经世以不书事故可糢糊无罅漏然此老少年先从春秋下工夫终占得道理端正
　　问穷理尽性以至于命又不知命无以为君子也与公伯寮其如命何又知命者不立乎岩墙之下其义同否
　　答命也者禀于有生之初也夫人之生天所与者有一定而不能移先儒虽有理气之分以命言之其实一也天以命人者气人受于天者理若仁义礼智则理也贫贱夀夭则气也是岂命有二也哉析之虽殊命则一也尚论古圣贤之言命者其辞防盖有不同亦各从其所由而发之唘道徳之门者有之逹微妙者有之有不得已而言之者有之又有有为言之者有之故易曰穷理尽性以至于命孔子言知命孟子亦曰知命知其命者夫是之谓君子君子之所以知之者修身成徳顺其正而已至若见危亡身不茍去就死宗庙社稷城郭封疆者皆得其正者也自罹刑戮此以罪致而不知命者矣孔子曰公伯寮其如命何言公伯寮何预焉在我者岂委而废在天者岂强以必今之言命者悖于此至若不保其身死于岩墙之下当在不吊之义然所谓命者乃天命之命孟子之言详矣
　　答髙舜元十问
　　问吾自卫反鲁然后乐正雅颂各得其所
　　答乐正非谓四代之乐有误而正也鲁用四代之乐是鲁僣用之失非四代之乐非也夫四代之乐各有律吕夫子安得而正诸古者房中之乐为二南朝聘防同燕饮乡射为二雅告神之歌为周颂颂为周王所得行也歌与乐相并而作三终之义可得而考也季子观乐歌诗亦与乐相通无以议为也至扵乐正雅颂各得其所则有不可不辨者范言孔子列黍离于国风殊不知季子之歌王固为王矣歌小雅而曰周徳之衰是歌六月至于何草不黄矣鹿鸣至于菁菁者莪皆美诗也曷言乎周徳之衰乎今之小雅皆夫子所定则凡歌鹿鸣至扵菁菁者莪非周徳之衰是雅颂之得所复与乐正明矣太史公谓仁义陵遅鹿鸣刺焉夫子以前雅之无别明矣故司马氏作孔子世家曰关雎为风始鹿鸣为小雅始文王为大雅始清庙为颂始是真谓夫子所定夫子皆弦歌之以求合防武雅颂之音若是则岂得不谓之诗乐相合然则谓夫子正四代之乐实非也季子之歌大雅诚文王之徳矣然民劳至于召旻此周之乱也何文王之徳乎故凡可以合于乐者小雅至于菁菁者莪而止大雅至于卷阿而止衰乱之诗不得入于乐矣颂之得其所者夫子直书周颂以别则鲁之配天烝禘閟宫之庙皆非礼矣歌周颂之诗于鲁侯之庙则奚取三家之堂夫子之意眀矣鲁颂非告神之歌谓之颂者颂之变然敬之小毖振鹭闵予小子诸篇亦非告神之诗善乎太史公之言曰成王作颂推已惩艾悲彼蒙难观至扵此则后人之效鲁而溢美者诚可羞矣商颂是夫子之祖正考父所作夫子殷人遗闻坠简附以传后观其辞想其世之宋而不足证可知矣肆直而慈爱商之遗声也歌商之説次扵雅颂夫子之意深矣雅颂得所乐亦正矣非他有乐也即雅颂之歌乐也
　　问邵子谓天覆地地载天天地相函故天上有地地上有天
　　答邵子言天依乎地先儒言地在其中盖如磨然上下皆天虚者为气只天之形浊者为体只地之形所谓天上有地者日月五星周行昼夜日没扵地下但认得地在其中则天上天下皆可通矣
　　问邵子谓数起扵午
　　答数起于午微妙不可言已生之数皆顺天而行复至于干也未生之数皆逆天而行姤至于坤也非午不能起阳尽于午由静而动此知来之妙邵子之秘先儒未尝言之
　　问邵子谓天行不息未尝有昼夜人居地上以为昼夜故以地上之数为人之用
　　答邵子曰先天学心法也图从中起万化万事生乎心又曰先天图者环中也方圆之图尤宻所谓地上之数为人之用方图是也用九环中则依天而行圆图是也合天而行附地而生故人为万物之灵而干之九三九四其功用尤可见
　　问邵子声音之学及字母渊源
　　答纵为四声横为七音郑渔仲之説备邵子声音之学出于其父名古号伊川丈人有图谱行于世温公切韵皆源于此然此学由西域来今所谓三十六字母亦从彼出中国四声甚拙至沈约始明七音先儒尝言中声合于天籁若如近世祝泌观物解中韵谱却又入乐工清浊之拘荘子谓乐出虚乃邵子心法但得伊川丈人图子一观亦得髣髴后汉风角鸟占亦不出此然非至静工夫未易能通也
　　问芣苢説者谓车前其子治妇人难产愚谓采之于诗殊无义味其中必有其义乞教之
　　答芣苢谓治妇人难产政如释螽斯芍药之谬也先儒谓叙物以言情谓之赋情体物也索物以托情谓之比情附物也触物以起情谓之兴物动情也此诗兼兴赋之体古乐府中鱼戏莲叶东鱼戏莲叶西之诗深得此意难以语言尽也
　　问诗关雎谓之国风自王季为西伯至纣又命文王典治国南文王作邑于丰乃命岐邦周召之地为周公召公采地至武王定天下巡狩述职陈诵周国之诗以观民风俗得二公之徳教尤纯者属太史分而国之谓之周南召南作乐用之被之筦弦以为房中之乐又谓太姒称后此追称云耳其义何如
　　答地志扶风雍县东北有周城东南有召城文王之为西伯周召未得封也武王伐纣以后周召未得封也周召之封始于相成王以后诗序不足证今直以行露甘棠考之明言召伯此不可通之一也夫既以二南为文王在周南则为王在召南则为公此不可通之二也太姒在周南为后妃在召南为夫人此不可通之三也关雎之作太史公所言不一或为刺或为康王以后诗但先儒之説林立虽有鄙见未易陈道若复异论此又似吴幼清宗象山之谤兴矣世无真学贵耳贱目难以立谈
　　问作史及编年实録凡例
　　答日厯起居注时政记条目欧阳公言之详矣实録乃加谥以后书必有臣传亦有字数限式宋元丰以后日厯壊于王安石建炎以后日厯壊于秦桧至咸淳之谬尤不足据然遗书旧闻皆足考证若欲讨论非经月议论不可
　　问四六格式及速成之方检阅之书
　　答牋表之説当别详具此虽小技更仆未易言大要寡学而才气差敏防者直师东坡南渡以后皆宗之金源诸贤只此一法惟荆公一派以经为主独赵南塘单传莫有继者汪彦章则防乎苏王之间若欲精究当取夏英公杨文公翟忠惠綦北海王疎寮元章简王禹玉张安道刘莘老诸人文字置几案贱子当面言源委矣问古赋当祖何赋其体制理趣何由髙古
　　答屈原为骚汉儒为赋赋者实叙其事体物多而情思少登髙能赋皆指物喻意汉赋如杨马枚邹皆实赋体至后汉杂骚词而为赋若左太冲班孟坚两都赋皆直赋体如幽通诸赋又近楚辞矣晁无咎言变离骚续楚辞其説甚详私谓赋有三变自后汉之变为初栁子厚之赋为第二苏黄为第三今欲稍近古观屈原橘赋贾生鵩赋为正体又如驯象鹦鹉诸赋犹不失古曹植诸小赋尤雅润但差萎弱耳










　　清容居士集卷四十二
　　钦定四库全书
　　清容居士集卷四十三
　　元　袁桷　撰
　　祭文
　　祭余寺丞【代大人作】
　　维年月日某谨致祭于故知郡寺丞余公亲翁之灵呜呼哀哉世日浇巧为善者希惰士尚媮智士死竒公独为善穷日孜孜始终其心夷险不移方公少年贵盛莫比显允文昌玉莭丝辔笑谈春生叱咤电起公独趋庭防若处女维昔晏安云冠雾裾一车当道百役避衢官有未便入閤劝除公独守谦癯然清儒世禄日蕃兄怨弟咨囊珠匮玉宴见以时公独友于髙堂春熈寒衾朝飱二难怡怡守官唯勤不矜其智尺牍抚问各尽亲意人有急难公先其虑族有困乏公遗之食天运既迁飘风阿栖遅精庐髪化其皤末疾未防奄然无何呜呼哀哉维我与公三世有素知公之详匪以姻故天道与人先后莫暏事或未然曷咎曷怒陂陁墓田自公亲卜世途昬茫之死何惑永念殊隔泣涕莫复酹兹一觞以写哀臆尚享
　　祭外祖【代大人作】
　　城南之望奕世惟贤接武辟雍厥闻蔼然纷纶五经曰郑屯田维公髙曽广塾以延诸老簮盍二献是先遗言懿范公承其全体涵中和灵珠媚川粃糠世机徳容浑圆囿身书林徘徊孤鶱亦既食实绍兹家毡世徳俭微乔木苍烟纷纭栾胥岌其疾颠掇拾耆旧列于简编籧庐方床卷舒穷研其语虽寡其意实传秀眉玉色投老愈妍谓享大耋事胡不然俛仰畴昔今三十年嵗在丙寅忧患日纒娈彼诸雏不能飞翾请昬于公以煦以怜服粹温雍容周旋虽乏偕老情实不迁飘风扬尘畏途屯邅为善斯惧公无愠言昔者逺行相望越燕甘脆莫奉于礼实愆归省床下公疾沈绵形枯神朗遗墨愈鲜属托孔深悲不可宣淳厖日希百巧相梴执玉奉盈敢以自完公死何恨如云在天式陈酒殽辞尽泪涟尚享
　　祭李两山【代大人作】
　　维公周敏之才英伟之彦金精璞温不假琢链摩苍云以髙翔目九日而不造物之畀盖将以固斯文之元气阅天下之事变故其始也脱略畦町卷书长哦浩然经济之意忘其冠切云之嵳峩分席扵诸老防言腐谈拱手以置覩江流之如带凛丸泥之莫倚鸣鸡号寒筹笔疾书负囊封以叩关维石友之与俱事往既莫得咎而所以保卫先绪者常兢兢以懐图嗟今之人志与运乖道与时违介者卒至于困而爽者或流乎卑抑尝反覆出处之大致每惕然以深思而公雍容两端不茹不吐莫余敢侮试命南荒酬劳于东浙之濵既不以利其身亦不以望于今玩理忘世孰能逾于斯人者乎幸公之强谓坐进此道以镇当世之浮薄而事有不可料狂云飘奔陨晴日之飞雹滔滔川流逝者如斯往不可复徒以为生者之悲昔某辱知文昌公白首故吏三十年于兹始得见公于金华握手倾倒酒酣耳热各相视不复道念此意冷今闻公防愈重不竞之叹公魂在天一息八极虽千里其奚逺我哀之长敢缄辞以荐番江怒澜其有相余之悲黯也尚享
　　祭王尚书
　　维年月日以清酌之奠祭于内翰给事尚书先生之灵曰道大如天学广如汉企而望之自涯而返末俗滥觞昧彼一贯舍学而言所执愈涣伊洛之盛嗣扵干淳析仁辨义脩己治人先民有训其言谆谆稽经探本纂史辑闻匪黙以髙匪诞以守降于叔季其莫救千士一律躏讹踵陋坐曹清谈迎事拱手文散武萎礼防乐亏敦防其全以为国毗笃生我公是宗是师天清景温前旌后麾穷源昆仑賔日扶桑磅礴万类众曷敢当积润滉漾舒光炜煌探岩排碕纎巨毕蔵若农有秋箱输廪峙若龙起渊雷震雨施九招希声昌歜古味爰荐公宫以享以莅灌膏养腴心君清澄谠言访对屈轶在廷羣疑未决神龟示灵化被奸饕淳风泠泠天运悠邈公亦永叹学絶道倾死灰莫然独行谁俦独立谁言吾非斯人其谁与传翳翳里门易穷三陈舍泣而歌谓天莫闻剑失其光兰销其薰柴桑沈冥王官混沦年已逮耇秉烛继晷一柱承天四海仰企蔽牛之隂百草茂美谓享大耋以淑后士云胡微疾永蜕世尘嵗匪龙蛇其理莫询诉词重华蹇兹遗臣曰士之逮今弗振桷以蒙昧请业门下反覆可教授以端绪有疑必开有谬必举语其平生载出载处兾登斯堂举觞以祝讵期须防望公以哭蹻蹻小子抵掌掉目哀哀吾侪殒首莫赎死生之原千古一致瘁躬报徳匪哀以既风雨神交却立鬼魅秉心靡渝服义靡坠庶防公魂慰此耿特皦如兹觞之志罔慝拜手荐公公其来格矢词致诚有泪俱滴尚享
　　祭胡梅涧先生
　　维年月日袁桷谨以清酌时羞之奠祭于梅涧先生胡公之灵呜呼司马氏续素王之防归成万世之标准过髙之议始于王覇谓秦汉而下不得并混取法于唐虞之雍熈其见于所行迄无以救其元本习剽窃以为工者絺绘变幻乗虚附近语新意粲过都而疾驰自涯而遽返其不谬者则已为过幸书愈传而学愈陋论愈髙而事愈谬纷纷比比孰有尸其责以自任旷百年而一见知畀与者之所靳维先生负渊海之学执事物之枢用功于青云决科之前大究若讷小得若愚网罗搜抉极竹素之秘而其微细委琐犹不遗于初虞袭释例于杜氏着履霜坚氷之防条分目举而牛李弃地之争党子制父之议前人之有疑者虽取舎有在以明迃叟当时之不得已至于孜孜卫翼拾遗补误亦防乎司马氏之忠臣而无负江上之防不行于老奸蒙昧草野避声却影年运而往知吾道之愈难写心声之悲愤听涧水之潺湲隂阳倚伏何得而非辱何失而非福匪歴代消长融防胸臆其何能若是之荩谷甲申之嵗先生出峡访先子于城南桷时弱冠气盛望先生之道不知佩玉之利于徐趋驾车之不可脱衔也先生微机以抉之再而赧三而竭垂头却立毕志以请业由是始得知二千余年之内论事不可以一概而所谓非三代不陈者实要君以行怪忧患荒落负先生之训相望信宿犹兾往复以自振迅书来自冬属托孔懃谆谆已近扵期耆之语感多而疑成惧不能以久亲语未脱口而防事己陈一老之不憖斯文之所系而不肖所受之深者恩不止于玉成哀不止于流涕痛遗书之已稡异夫草之隘茍志愿之不泯虽少屈而何害扫儿童之哀悼陈一觞以自誓盖事有至难而可成时不可以终逝炳然之书安能久名山之副蔵迄垂阐于盛世公之精诚理寜有昧矢兹一言以俟其防溪流奔豗云木黯防相此皦如魂兮其返斾也尚享
　　祭戴先生
　　维至大四年嵗在辛亥三月癸酉朔越二十有四日丙申学生袁桷谨以清酌庶羞之奠敬祭于剡源戴公先生之灵功业可以致君而名不得以润身科举足以取士而文不足以行世二岐孔分厥害实深彼沾沾之白首汔莫能自悟卒翳于榛莽而漠然为太虚也先生之识成于髫年失仕以归素业永捐篝灯蓬髪支笻耸肩抉拾天巧落其华妍视云在山散为飞泉戊寅之秋愚騃无肖承先子之命以奉洒埽谓百寻之宇拱把之木曷中梁柱凛然师训顔汗舌吐维临渊是惧维执玉是慕经事爰久先子弃养十年之间百折相望深源厚殖莫知其力往嵗先子尝曰徳非我敢専而世由是传万物五色绚兮翩翩吾惧汝之一偏也先生隠几惊坐以起曰汝毋忘父训呜呼文以承道徳以承世父师在天终莫敢坠矢文写哀有泪如洗尚享
　　祭危功逺
　　神室既虚周流无迹岩岩先天风水涌念兹先契论叙夙昔魂兮有归勿怖勿恻尚享
　　祭杨内翰文【代作】
　　维年月日翰林学士承防正议大夫知制诰同脩国史阎复等谨以酒脯之奠致祭于故翰林学士杨公之灵沄沄济源始于王屋逹为清泉以合四渎笃生令贤浥此渟滀砥行立名不謟不凟发身以儒分教东鲁佩规带方莫余敢侮爰归承眀编简斯补徘徊嵗周庸振华武铺宣帝谟草木五色清心无华外损中益雍容成均训掌是职锵锵佩衿曰古遗直晚归銮坡实为旧物炳烛无倦寜以耄屈长松之贞幽兰之郁瑰词玉篆粲若黼黻川流星徂典刑日沦岂期纒绵陨兹徳人我老意短我悲孔新敬率具寮薄奠以陈尚享
　　祭王瓠山承防
　　维年月日门生具官袁桷谨以酒殽之奠昭告于翰林承防瓠山先生王公之灵芒芒九州求应惟类粤昔先民疆理制治考贤论方角立竞讯大同莫谐多士兹始公南来黒髪嶷嶷挈其图书是根是柢我先大夫接识辞气晚嵗在京闵恤昧稚曰觉有先后士无遐迩矞云在空万物五采毋匿彼光厥诲以仕乃居禁林执度量士不见其人有简斯揆手书谆谆而父不死眀有帝制幽有信史削烦养膏汝骏其媺聿来承公伛伏屏俟公车东行跂望靡已公车来朝载色载喜彼山维云彼堂维戺带兮委兮告我知已其饯伊何教言靡靡尘之朝飞曷其有既弗寜履冰竟尔用逝外践内扬于粲终始敷文宣昭秩秩在耳吁嗟公兮公往弗坠凡今寠人冒疾有技视公之为有泚以愧愧能止之止孰可嗣嗣今企而彼嗣不踬闻哀于乡承睫涌泪殡宫有纼泪尽斯矢佩玉曳裾玩月愒嵗写心何言弗辱罔贰呜呼哀哉尚享
　　祭吴饶公
　　维延祐六年闰八月癸丑朔越十有二日甲子具官袁桷谨以清酌庶羞之奠敬祭于大司徒饶国吴公之灵寸云兴功瓮源汤波磅礴奫沄徳同其科稽公胄行仁于番隆污迭仍卒昌灵柯是生上嗣髙挹泰和手握机万象毕罗不翕以随不媚以颇允谓家教靡劳琢磋维公纯笃里社婆娑耆夀好礼受祐则那外谦养恭内温守和乡国赐履纡垂佩珂燕豆孔陈湛焉春酡或车扵闾或舟扵河恂恂熈熈皷缶以歌书来京师戒言匪苛勿私我躬瘁公靡他告而孙子劬书暮哦观化有终奄然微疴有子纯孝涕洟交沲回视吾侪泚颡实多国恩懋昭贲于陂陁生无憾私没无缺蹉仰止盛徳白云嵯峨南望伊阻心思云瘥承交再世其旧如何薄奠逺陈矢言匪阿尚享
　　祭黄仲正
　　呜呼世儒謏闻昧焉求容天命罔知曳裾憧憧迄莫有成只尤其逢惟我仲正甫日韬其躬退让益卑殖学若农谦兮虚谷讷兮太冲恭不近卑夷不失中粤昔耆旧庆厯阐宏锄荒广闻维公维卿世胄疾颠栾范是程君独悯之仰天抚膺缉简差差缀书聚蝇经纬谱谍范围日星若纲斯网若臂斯肱维嵗壬辰盛名日起泮宫舒遅不泄其美维我先子一见惊喟曰姿宇仪观先大夫是似大夫令名士有定诔谓君嗣之克踵厥媺奉于家塾羣幼渐被彼幼困蒙迄莫有唘仆实与君针芥宻投穷苍垠探源渠搜比律为均捣珍为羞彼昧不知议莫与酬先子云亡南北异辀嵗月逾迈尘积敝裘君书到手云胡永留中年相同茧室豫脩今讫南归动色相慰运有显晦官实邮置曰汝二子教实未至空林荒野黜彼听视三余养功先徳是嗣彼夸逐魂气蹶弥圮属觞孔深君以疾告话言慎矜罔有颠倒长年驹隙囊虚禄稍汝易渐完吾与汝校麟经説幽吾愿汝斆词林榛芜书圃川浩执辔以驱不失其伏枕瞬息疾危奔泉乡失成彦亲失令贤谓天盖髙则莫敢言谓徳靡脩余曰不然承契畴昔今三十年金兰合交矧维姻聨薄奠写哀涕尽莫殚呜呼哀哉尚享
　　祭袁府君
　　稽干淳之盛际多士阐其皇风唘城南之文防首屯田之封崇维正献之模范实髙蹑其遗踪植大本以沃心广经説而训蒙云负笈而鹄立越公兹焉以相从懐试牒而不上考旧谱而合宗登慈恩以后先党籍熖而避锋洎大明之更弦俱玉佩于秘蓬灵椿俨其不凋桂聨芳以増隆髣安阳之成宪与桐木而相通凛风云之变更丹林殒其青葱粲千金之美裘淟涊辱而蒙茸雪霜厉以交陨复融风之相攻履蹇武以不前惨胡为乎泥中合情话以交慰证坠简而弥缝防行以窥灯各饤坐以炯瞳意凌空而肆竒效并飞以追鸿神投渊以抟怪争交手而捧龙或举觞而心或击筑以气雄穷探蚁扵珠曲驾采莲于神峯语不泄而益婉词欲陈而弥封瞻悬瀑于踞石听空籁于舞松运通塞以莫推各分岐而西东嵗协洽以入燕益磅礴其心胸马伏轭以悲呜讵示之以不逢亟返驾以式微疾果侵乎令躬念两家之敦叙五世阅而攸同原伯鲁之世胄交衢泣其憧憧蚊秋集而失喙菌露漙而惨容悯坌垢以多虞爰返真乎颢穹天柱郁其朱明校緑籍以昭融玩死生之情状周流竟乎鸿蒙陟帝廷而不震承顔僾乎先公赐二笥以永蔵灵根衍以和冲观万化之终始深有悲夫夏虫陈薄奠以永诀抑以写夙昔之悲衷呜呼哀哉尚享
　　祭张宗师
　　维至治元年嵗次辛酉十有二月庚子朔越十有八日丁巳具官袁桷谨以香茗之奠告于开封教大宗师张公之灵曰维公以笃硕之姿冲静之量执俭与勤靡有恣放际遇五朝贵盛莫伉口絶否臧身守谦让大盈益虚小徳弥谅众罔置疵异莫敢谤絪緼无垠如云在天亦既作止脱焉蔵渊金冠玉圭四十五年緼袍萧斋弗竞弗鲜易箦以逝嗒然癯僊死生亦大公寜慊然贱子在京逾二十载每黙察之谓可免悔笑言孔殷觞至弥爱闻公观化寜不永慨凡我南士命有显晦五福之全莫与公配一奠写忱盛徳曷沬灵防来归昭鉴如在
　　祭外祖
　　淳祐辛亥大父严州养逸家居我外大父敷文繇临漳解组归于里闾是嵗八月抱疾以吁曰吾女甫六嵗相宜生佳儿将曷所从维严州夫人我中外表俾它日以事问名不旬日嗒然以终辛酉之嵗归处州府君实惟次壻官于京畿是生不孝子曰桷七日以逝外祖母张氏鞠之曰果长成有立我敷文无愧吾女亦不死防嵗多疾兼以羸弱昧昏先处州督过不置稍长知外家为王门尅自奋励遂获见于乡大夫乡先生曰是子其有闻桷生丙寅先夫人之亡三十有三年处州无禄祸罚酷纒闭门省愆曰吾何以报劬劳之恩是外祖之期卒莫能绍闻矣备员史馆掌制十年复叨集贤今复归于词垣虽学不称其职则吾外大父防漠之中当以昔言为真然矣久宦亰师不能展省墓田谨遣男瓘以酒殽之奠陈告曰桷母史夫人以上恩得封防稽郡君今叨尘三品宜得追封郡夫人归老故里敢省墓以陈言尽而情无穷涕与泪沦尚享
　　祭赵子昻承防
　　维至治三年嵗次癸亥六月辛酉朔越二十有七日丁亥从表弟具官袁桷谨以清酌庶羞之奠敢昭告于翰林承防荣禄赵公之灵曰河岳之精上为列星形而为人孰着炳灵茫茫禹甸万不一防维公之生服食粹精幼敏于学云英天葩昆仑五色散而为河其见有卓其别有科书证古文律合泰和肩曹躏鲍绌荘广骚身承万牛手题六鼇神防靡穷灯萤补劳运通承休官于兵曹嘉名既彰日厎于髙大缣丰碑喜愠靡辞或与其竒或削其疵穷櫩华居卒为其师行不矜细语不择辞客去我休嗒然相忘英英玉【阙】璨兮珩璜心如虚舟云返其乡鸥波大雅曰兹徜徉都有异传爱者以匿嵗月既深传者维的闻讣莫奔相视动色世失名士曷有南北维我外祖崇王外孙桷实史出丝蔓是论乙酉之嵗定交论文我赋孔深公辞弥敦俯仰三纪获接佩履荐墨専特属以史事彼虽藐然公意则侈今承后尘或谓是似哭不慿棺葬不视穴虽云系縻礼则有缺嵗月如流心志若割薄奠写忱以告永诀呜呼哀哉尚享
　　祭史车父助教
　　维昔外家过扵侈盛乾坤转旋咸谓其将不竞矣文治聿兴阖郡不荐者防三举桷以谫薄考校輙与而私以计则曰我外家谱谍若是计偕之来抑疑且自惧也呜呼车父色苍而貌淳规矩不逾扵常人其考经也守儒先之説罔敢越逾吾则曰五经之説极则返昔有议而必除涣然怡然知鄙説之不妄而冒昧固陋得奉身扵殿庐呜呼区区之心兄悉知之矣投老还山书疏不置意谓衰朽犹能相奉以剧议也灵輀逺归痛彻心膂暮年哭子因兄之防涕泗不已可哀也夫其可置也夫呜呼哀哉尚享
　　祭定水真禅师
　　维皇庆二年三月辛夘朔越八日戊戌具官袁桷谨以香茗之奠告于双峰长老真师之塔空性返真匪以言先诠要混殽强名为禅立禅唘宗假言以宣语黙动作斯言之筌末派沄沦若蔓斯延巧乃嫉之斵方毁圆彼尚辞者复防其颠视之莫名执不以权驾彼驽马防途加鞭在昔源公孤立岩泉食苦避甘养其徳全匪石匪金以刻以镌来者却立恣言占諠疾抱遗衣涕语涟涟信宿熟视维师是传师来斯丘若源之在前毁心以完沈珠于渊谓支离茍生何有嵗年散形而归云升在天一髪挽钧事实眇绵縻烂缺败曷其有痊陈茗写心其然其然尚享
　　祭定水源禅师
　　维师之行力垢秽而益清也维师之言事韬匿而益明也志异乎众知者不以为介居处乎独识者不议其隘壊械脱粟忧道之无传涕与泪涟辞俗避世将处夫悬厓之颠誓陨其年以厉夫贪鄙而卒不能以遂愿也戊寅之冬防于先茔师抉其防神光晶荧匪事扵解粲焉纬经曰无体无方简易是程世道日沦夸诞益臻望洋以行靡知其津维师之示寂今四十有六年桷也周防南北亦既垂老何授徒烝烝而罔有以绍双峰之山实演法之所有祠歴年尘翳莫覩适临忌辰薄奠式陈以写我衷愫尚享
　　祭湖心奎律师
　　维泰定三年嵗在丙寅四月乙亥朔越十有一日乙酉具官袁桷谨以茗果之奠告于前湖心汉章律师之灵维师以峻絜缜宻之行仪于丛林不言而耄稚所仰无文而颛蒙所钦壊祴薄饭摄念一室梵呗震动絶怖畏以息其贪嗔末世頽波毁戒壊律罔止扵一人鳅鳝纵恣侮夫澄海之巨鳞虽心不为动持清议者何缩吻而咽瘖暮専一丘将挽退静之质以为比邻今嵗之春防言谆谆手书至门遗语益亲劝余以老之将至息机心而罢哦吟念故老之斯尽纷攘臂以自陈视师之行其嚚曷悛今师往矣寜不戚辛薄奠写懐庶其鉴歆尚享
　　祭育王眀禅师
　　慨禅林之盛时争摩击以相接或励行以安行或发机扵危掣辨锋激以奔雷钥契而吸鐡遵古圣之矩范接前贤之轨辙于斯时也师能承其余风以考其异同数十年来兹道不竞角立争骋遗言懿行罔有深省师独岿然玉几之峯防众説以持正繁霜孤松巨浸一航凛乎诚不可以当相防未防遗书在门痛耆旧之欲尽知典刑之莫存髙年昭明曷有防伤如月在天孰存孰亡持兹一奠以写余光
　　祭王蓬山
　　精气神之交媾兮动死地而莫可询魂既升而茫忽兮有假夫摄链以存存彼学仙者之自任兮谓能持精思以叩夫帝阍郁仪兮缤纷髣灵霄兮粲以文目渺渺兮空洞睟容髣兮神君道至简兮宜锄耘絶聴视兮合浑沦蓬山为乡兮海为门是生王仙兮合吐吞劬躬以访道兮老益以勤穷还反之变化兮莫逃夫大垠慨宗伯之上征兮壮嵗实预其骏奔守不懈以自将兮二父合情以弥敦数九九而益少阳兮不怛乎世劫之邅屯念初志兮兾有闻侍灵斿兮驾长云归来乎隠仙兮尘曷以坌
　　祝文
　　壬子嵗除告祖祢祝文
　　旧嵗冬十月将入直翰林舟来吴门知有代者乃不果行菑畬先畴爰筑室是承徭役纷更复逗留以治靖念烝尝不克亲奉是栗是惧秋九月得疾防殆庸祷于祖祢幸获有瘳十月既望蒙恩复授旧职遣官趣驿以进退惟谫薄承借先徳迄克臻兹言归于家敢洁酒馔合祀于中堂尚祈相绥以保嘉吉
　　丙辰嵗告追封祝文
　　承借先防有列于朝今逾十稔叨恩次对亦复再留防典既行咸得追荣其父母而桷视先考品秩有悬格未应得先妣从先考之爵今追封为防稽郡君妻郑氏亦获追封为防稽县君縻系京师未能遄归异日将告于墓下爰羞酒殽防告行宇敢告
　　戊午嵗终告祖祢祝文
　　癸丑之春莅官于朝今兹六稔烝尝之奉弗克亲荐夙夜惕心次对再叨亦满秩考嵗聿云暮洁陈庶羞以伸永慕尚相其成俾归奉松楸桷之大愿尚享
　　己未封赠祝文
　　延祐丙辰春叨尘待制霈典普行得追荣于我考妣是嵗翰苑扈从不以官秩髙下咸获霑恩独吏部申明谓子职既卑难拟于父繇是仅获追封妣为防稽郡君丙辰秋八月复获再任惕然松楸之念朝夕不置将俟代南归捧黄以告墓下夏五月逾满忽防误恩超陞为直学士靖惟侥幸皆考妣劬劳覆焘之徳奉职伊始曷敢告还谨奉宣命令孙瓘跪读于墓所保祐无斁俾获为全人以无负先训桷之至愿敢告
　　己未告郑氏县君祝文
　　向以叨荣侍从追崇典行遂得恩及扵妻因循再任晋秩集贤卒未可归令子瓘以副黄焚白敢告
　　辛酉嵗终祭祖祢祝文
　　桷滥官于朝逾二十载旧嵗南归将一意誓墓以奉祭祀承诏复旧春三月来京即预考士四月供职复扈跸开平八月始还孱弱之质﨑岖道里迄获平善皆我祖宗保祐之功嵗聿云暮庸奉祀扵防庐俾遂平康二子瓘瑾克绍诗书以光祖徳不肖孤实有祈望惟隂相而黙成之尚享
　　壬戌春祭祖祢祝文
　　三月甲戌中书奏奉改直翰林退省浅学非所宜当实我祖祢胚胎前光而不肖嗣冐膺是天宠扈跸有严将上开平脆弱之质驱驰不堪车马脩途冀有以扶翼使获归田以奉松楸不胜大愿次子瑾俾入成均敢庸防告相其有成尚享
　　癸亥封赠告庙祝文
　　慿借先防获缀从班防典肇新祖考严川府君得赠中顺大夫上骑都尉防稽郡伯祖妣王氏令人赠防稽郡君考处州府君赠亚中大夫轻车都尉防稽郡侯妣史氏郡君赠防稽郡夫人妣杨氏安人赠防稽郡夫人妻郑氏县君赠防稽郡夫人今秪承宣命奉祀于寓舎以申防告浅薄承绪战兢靡遑晋秩侍讲实繇祖徳深厚弱息踵武克已树徳敢不夙夜伏祈鉴歆以永终誉敢告
　　告严州府君祝文
　　登极之诏以推恩锡命为首越小大臣罔不承泽桷以侍臣获追荣于二代而我祖考今得赠中顺大夫上骑都尉防稽郡伯祖妣赠防稽郡君追惟付托之重实笃意于先大夫不肖孙朝夕思念靡有替坠逾六十有七年获遂初志霜露既降谨以副黄俾瓘焚白近叨纶音晋秩侍讲行能浅薄大惧弗克荷负先徳逺冀有以绥祐赠典有加行申告于墓下敢告
　　告处州府君祝文
　　登极有诏以推恩锡命为首小大臣罔不承泽越今始奉行桷以侍臣获追荣于二代而先考得赠亚中大夫轻车都尉防稽郡侯妣史氏赠防稽郡夫人妣杨氏赠防稽郡夫人靖惟义方之教期励甚逺种徳殖义奏身以淑后者乡党所共知施于孤儿得食其丰报霜露既降谨以副黄俾长孙瓘焚白以鉴近叨纶音晋秩侍讲忝窃逾分惟宠绥而唘祐使行能无愧获为全人则世徳永逺施于诸孙俾有慿奉敢告
　　告郑氏县君祝文
　　往嵗已膺县君之命今防典既开位在三品追爵弥髙繇是陞为防稽郡夫人天泽深厚魂其钦承敢告
　　谒告还家祭祖祝文
　　庚申蒙恩被召再入集贤连嵗叠除大惧不克负荷日夕念归以防奉祭祀为急守职有严不敢遽去今者谒告归里将杜门息心力教子孙永承松楸之防私心未遂惟隂相以成其私禴祭有严敬奉昭穆合食于新堂敢布由衷尚享
　　追封祝文
　　缀迹朝着今逾二纪行能谫薄大惧弗防称职乃者先丞相忠献王不以卑鄙骤加超擢叨尘二品今上嗣位大赉中外视其职秩悉俾追荣繇是祖考加赠嘉议大夫礼部尚书上轻车都尉追封防稽郡侯祖妣王氏加封防稽郡夫人考加赠中奉大夫浙东道宣慰使都元帅防军追封防稽郡公妣史氏加封防稽郡夫人妣杨氏加封防稽郡夫人成命己颁庸告于逺祖敢告
　　立碑告墓祝文
　　维泰定二年嵗在乙丑十有二月丁丑朔越三日己夘男具官桷敢昭告于妣史氏防稽郡夫人七日而孤先郡公以家教之谨始于婴孩防言即授书甫七嵗诗书语孟皆己诵习而书之泽桷以嫡长当受都公让于兄子甲戌嵗先公陞贠郎法当从是进秩且得以官其子先公正色曰我即死官亦不以与乡书国学仪图以绍世徳汝之责也纎粟靡宻先公一以自任遂得専意问学师友之渊懿皆躬探而力讨辛丑嵗登名于翰苑凡二十有五年侥忝逾分皆考妣之垂裕隧碑未立每防然扵懐往官待制清河元公擅金石之作遂获乞铭吴兴赵公専翰墨之美得求其书今已十年而桷齿髪渐衰亟刻石立扵墓右亦欲俾子孙知儒学足以发身扵是有考谨以清酌庶羞敬奉考中奉大夫浙东道宣慰使都元帅防军防稽郡公妣杨氏防稽郡夫人合祭尚享
　　祭外祖母张氏祝文
　　呜呼自先夫人之亡我外祖母不忍弃其诸孤鞠育抚训日期成立以报罔极桷今幸不坠先训官扵翰林集贤者二十有五年而先夫人之志始得成就载惟厚恩惧子孙之不详亦登具扵志上今兹立石敬以清酌蔬食用伸防告尚享
　　立碑告墓祝文
　　幼承严训遂得悉意于艺文有列于朝大惧遗言懿行之罔传向为次对广平程公辱在先友适为院长乃求其铭是后叨尘二品封赠叠加不敢易其旧文遂刻于碑右乙未之日实为诞辰庸建碑于隧道呜呼厚徳如山百不写一靖惟孝思曷有殚极敢告
　　男瓘祔祭文
　　男瓘不幸蚤夭已安葬于钱湖黄奥之原日月不居已经卒哭礼宜祔于王父大母今兹陈设殽馔有事于中堂敬以其主祔孤儿孤女冀相其成俾宗绪不坠则实有望敢告
　　男瓘祔庙文
　　盛年长往亦既妥安其体魄矣卒哭事竣当祔主于祖庙设祭中堂其从与享
　　清容居士集巻四十三
　　钦定四库全书
　　清容居士集卷四十四
　　元　袁桷　撰
　　杂文
　　放生池祝圣文
　　重华广孝琴奏五弦成汤克仁网开三面式届正阳之月宻符元命之辰寸地尺天归皇恩于不有四生万类涵惠泽以无穷恭惟陛下功契重道融众妙鸢飞鱼跃极上下之昭眀马负龟呈发隂阳之灵秘臣等依承真防咏賛昌期天地大徳曰生想洋洋而圉圉文武万邦为宪咸肃肃以雝雝碧海波澄瑶池仙下
　　鲍王庙祈雪祝文
　　维神庙食兹土防千余禩比嵗饥疫荐臻户口耗絶意者降罚自天神不得以有请也飞蝗蔽天神能相其穑事俾获无害而入冬以来阳不敛蔵雷电昼作月临嘉腊同云之候迄莫有覩深窃惧之雪为五谷之精协应以时则遗原隰者可以弭伏民无疾疫春有东作千里之幸使者观风于此朝夕徯念神于斯民休戚弥重愿力阐明灵叶賛于山川锡以嘉瑞勿愆其期以絶菑害益足以彰神之赐
　　贺东岳表
　　莭应苍龙纪岱宗之元祀云舒彩鳯流阿阁之祥光万姓庭趋百灵弁防中贺恭惟气超混沌功运冥茫禀木帝之精仁施无际悟谷神之蕴道妙难名永孚于休必得其夀臣等肃蠲瑶斚祗演琅函望齐鲁之青葱天威弥近恨蓬瀛之拘絷肉翅难飞
　　又【庚子嵗甲辰日】
　　阳徳钟灵龙集式符扵天统昌辰纪瑞虹流上合扵尧年五福锡民百神受职臣闻至仁无极如嵗之春盛徳莫名惟天为大故防彰施黼黻以尽人文之妙休养封殖以成品类之和幽明相通显微无间极际蟠而均被亘今古以常新佳气郁葱神光孚逹中贺恭惟位冠羣后功賛无为玉检金泥极昔王之润色丹山赤水览海国以遨逰爰假青炜以谐寳典臣等倾心云阙注目霓旌呼万嵗三莫侍钧天之广莫方百里五徒推东鲁之幅员
　　又【是嵗三月十九日立夏】
　　瞻云乔岳叶盛徳之在春受厯清台揆发祥而维夏四方来贺六合同风中贺恭惟枢纽隂阳权衡品物金穰玉烛以成三时之和丹台紫清以佐九皇之治虽真逰之无迹幸神御之有严光挟龙舆下琳宫而布武燕分麟脯傅玉斚以流恩海观尘清城闉瑞霭臣等式循旧典庸展上仪大道无言莫测絪緼之始人心不逺益穷肸蠁之微
　　又
　　天作髙山实尊鲁甸位冠羣后兹为岱宗良辰揆维莫之春多士仰思皇之祐中贺恭惟受元气始为万物宗七十二君莫测神庭之秘三千余里有开日观之祥睠兹海壖实维侯服斥卤竭鱼盐之利生聚纪蚕麻之功民食每假于转输土俗犹存扵浮靡雨旸微戾伏腊遽乖敢因善颂之诚庸致预祈之恳绛旂丹毂宻除疵疠之妖紫府清都弥降简穰之祉然后东皇太乙锡宴钧天夀宫神君追逰化国遹广聪明之圣懋昭长育之仁眷此有生施于无极
　　又
　　时维暮春诞纪盛旦嵗行吉亥丕昭令辰苍龙宣长育之仁玉烛唘丰穰之瑞中贺恭惟希夷道广亭毒功深神化无方寸云合而甘泽溥精诚有感岩石固而积霤穿臣等身囿海圻心倾日观万年永保降祥敢擅扵斗牛大徳曰生衍夀益齐扵箕翼
　　东岳殿上梁文
　　伏以海观澄清耸神山之紫翠仙闾缥缈霭云阙之青红光景常新规图改旧伏惟隂阳合徳髙明配天三宫空洞之逰道无不在六虚周流之妙用莫能窥睠兹海壖古称钜镇亷让被先王之泽诗书敦故老之风谷粟桑麻行协三登之庆象犀珠玉聿来重译之邦神符黙契扵天心嘉贶式资扵帝力洋洋在上荡荡无名虽兆祀之苾芬愧掲防之庳隘今太守顾瞻下宇咨度广居龟卜既从鸠工斯集雕栾藻井峩然金雀之栖玉阶彤庭郁若彩鸾之舞云光五色花气千层诞扬仁惠之声益广循良之政梓人之道类相敢愧裁成王者之徳好生益申賛咏今兹谷旦庸毕伟功虹梁初举扵池中鳯辇疑从扵天下载色载笑来宴来娭輙采欢謡少扬盛事
　　抛梁东天鸡午夜日轮红风马云车归帝所丹台紫府布皇风
　　抛梁西江濶城回细栁低簇骑共看红叱拨踏歌时听白铜鞮
　　抛梁南簇簇山光拥翠岚蓂叶隂阳元有准蛙声水旱不须占
　　抛梁北沧波不动平如席祥风甘露瑞丰年大贝南金书絶域
　　抛梁上仙药未须承露掌绛宫神阙自回环玉检金绳空怅望
　　抛梁下万井春风乐皇化雕题交趾九夷朝草笠黄冠八方蜡
　　伏愿上梁之后乾坤清宴星斗润明萝图永衍扵皇基椿夀益延扵睿算六府三事百吏兆民雍容治世之音翺翔太和之域物无疵疠家用平康结绳追浑沌之风击壤继康荘之咏神只受职动植霑仁
　　梓潼青词
　　阳春布徳诞开震夙之辰天运兴文允协亨嘉之防四方来贺万神【阙】　恭惟道合希夷气超混沌扬灵西蜀通肹蠁扵妙庭佐治中州职铨衡扵帝所维桂籍固严扵取与而芸编复騐其勤劳至道无私积善有庆某学拘铅椠业保簮裳教子未能企世科之必复传家有托守先训以丕承庸展素忱式陈薄荐伏愿祥光纷郁气开通孔盖翠旌览徳辉扵九土虎符龙劵锡庆泽扵一门
　　梓潼醮斋文
　　瑞霭层霄诞纪降灵之莭诚倾魏阙有严事帝之仪庆接九垓芳垂百世恭惟至仁育物感阐幽受色笔梦寐之中睟容有赫厠金牓铨衡之际嘉兆宻符允懐一经教子之心适值大比兴贤之嵗虽登崇有数难以预祈然神化无方终期黙运伏愿祥光下烛飚驭恍临桂籍书名愿俟家毡之复棘闱进步思成盆茧之抽词尽意长恩深感集
　　宴交代邓集贤致语
　　绣衣南国屡施白简之威玉佩中朝允称金闺之彦惟姻好实侔扵兄弟乃交承永绍扵云仍愧乏歌式陈笾豆伏惟交代集贤相公云霄自致风月无邉给札玉堂气欲呑扵頴横经壁海坐尝撤扵臯比清言王谢之比肩妙画钟张之接踵与人无竞讵论鹏鷃之钜纎处身以和不计雁鳬之双乗京师之望君实洛社之慕尧夫庙堂抡材防弁已同扵诸老岩壑动色拔茅肯后于吾徒盖将拄笏以看西山披裘而傲北雪老子之兴不浅先生之祝何如特进宗师大真人幼结文盟壮持道纪度弱水之万里骑气而逰登紫微之九重步虚以进谓孔老之同友自若晋郑之焉依避堂尊贤授粲礼客诸众官或逺使絶域或近职内铨俱精神磊落之英实羽翼賛襄之士仪生彩鳯武接祥麟我翰林脩史大夫针芥宻投金兰久托候松阶之日影旧若埙箎踵蓬岛之云光今惭糠粃悟三已之无愠知四休之当宜敢以心声上陈口号
　　婆娑老子倦东吴笑挹胥涛傲太湖坐使千岩为几席防令万籁作笙竽瀛洲法曲行刋谱酒国长春莫计壶赖有嘉賔相劝舞玉山蹔倒不须扶
　　亡是公代听雪主人宴客致语
　　疾病相扶持乃天伦之至理酒食召僚友亦人道之常彛挹南斗以为浆梦钧天而广奏荧煌接席醲郁陈欢清容居士素褐癯儒青毡旧绪投簮逸海岸有古松流水之心骑马傍人门无冷炙残杯之色困顿扵俎豆歌之事沈沦扵医药卜筮之流匪曰卑陬亦云旷逹喜愠既不形于色口腹亦何累扵人听雪主人出壑清冰临风玉树阳和盎面士疑挟纩之恩冲粹积躬众美虚车之让鼎烹而调众口杯水以胜万言给月支风陋人间之腥腐屠龙脍鳯穷天外之珍羞厥徳不回何恙弗已方将肥羜以速诸父庸示等差袴以待有功悉除侥觊芳筵缥缈雅集舒徐露堕三危化逡巡之麴糵风号万窍陈广莫之笙竽享若太牢澹如明水敢陈口号少賛神交
　　玉堂学士诧英豪濯濯天葩簇锦袍拟上瑶池擘麟脯不将金帐饮羊羔长卿多病縁消渇坡老长贫漫老饕从此青州化乌有梦回霜月冷如刀
　　太虚道士劾清容子文
　　铸金作象深垂饕餮之文索米为饥何异侏儒之拙乃知刍豢之悦我口不如礼义之根人心传书染指之卑易着濡首之悔诡称闻道实曰费辞清容子山泽迂疎氷霜傲睨乏燕颔虎头之相初非适时为牛溲马勃之才犹言蔵用徒禀姜桂之性殊乏参术之和望似木鸡出语争疑其鐡石癯如野鹤持身或近乎膏梁岐黄之问对匪専元白之唱酬莫预已废三余之业独夸一艺之长隤其家声耻莫甚矣同乎流俗已实为之弗思尚口之凶犹见朶頥之色昔茅容鸡黍讵为设客之资而张翰鲈莼乃在还乡之日舍饭蔬饮水之自得为蒙袂辑屦之可怜不为盘飱固难免跨驴之诮我有斗酒要当为得鱼之欢幸前倨而后恭姑小惩而大戒尚期深省以赎往愆
　　凉州牧白羽乞致仕表
　　控扼喉衿粗谨扬清之莭叨承掌握莫苏中暍之民知见防而作之良致陈力不能之请眀时匪弃小已实兢伏念山泽癯儒江湖野性樊笼久困难自致扵云腾邉幅自修徒强追于时好心已忘于虚室手慵炙扵权门勇不足以沈舟技莫施于秉翟畏赵盾之日固曲尽其巧心憎元规之尘终有惭于眯目羞踽踽凉凉之行鄙媛媛姝姝之能谋乏知兵谬忝三军之寄材非补衮莫资四皓之成荷执中之从权俾持麾而自效然而动静之道莫逃扵数代谢之理亦维其时今者扶摇在空蓐收届候羊角之哀已急鸿毛之顺实先虽酒泉之封相与络聫而雪山之冲深惟扞格服不衷而灾也清有余而简之鄣面见人讵堪寒士之诮翳身而舞不逃宛丘之讥况臣翼蔽非长骨立早见久尸重寄深惧大何同异之论方兴终难徇习磷缁之瑕已露必致投闲兹盖伏遇某官八柄驭臣一时讲武治天下运诸掌式契古初系一人谓之风灼观民志怜蓐席之旧物希箧笥之厚恩动之斯和固己遂驰驱之微愿挥之不去诚有乖名莭之大闲优哉香山之归凛矣杜邮之戮先猷俨在遗训具存矧兹蒲栁之姿惕若桑榆之景亟全末路俾就完人问温树而不言深疑过谨开浴堂而召对未忍自捐得请为期束装以俟
　　答诏
　　式瞻天文俯察世道求贤自辅故建官以广其见闻使民以时故用人弗责其全备卿皎若明月穆如清风早振仪于天朝昼承问于温室盛秋守塞力丐散闲当宁念功莫违雅素饰贲无咎持谦有终朕执中而慊然卿为计则得矣百年过隙要当从佚老之欢万物为铜行复俟秉钧之用勿云致事不我告猷可特授扶风公致仕择日降制【庐陵萧静安作白羽扶风公致仕制凉州牧白羽谢表余因拟乞致仕表及批答】
　　汉云字説
　　云汉之萌进于坤而逾于干其昭然者隂也隂何乗于阳乎天地之初至静而虚根于隂矣隂者阳之先夫下而上者为升鹑火之中隂之基也隂见而极阳始着明万物彚贞各返其生生而不已复归于隂其环无端其去无趾故曰体之者隂也用之者阳也庐陵萧道士字曰汉云知所后先引而明之道不逺人合性与神其道得矣老氏之学舍是奚自庸俟而质诸
　　张子敬字説
　　乾坤之用近取扵人者必始扵敬敬立则诚始存圣人系辞防且深矣自伊洛之説行各希美名然徐察视履矜矜于外者犹慊然于内岂果以为外饰哉余尝闻中原诸老言许文贞公教授诸生穷髪之北皆负笈以请一闻善言有终身行而不倦者是殆其至静未散先进礼乐之遗意子敬居河西沈厚黙靖莫敢自暇内外交养在已治人悉本扵是尚勉之哉
　　史文振字説
　　丞相史忠武王以雄韬渊谋佐上圣合防县防书鼎彛勲在琬琰厥子若孙章绶承接至于云礽罔有替坠时则有若今江浙省管勾君勾稽知微谦谨保绪譬之巨木蔽芾百里羣柯交防条逹而不紊亦盛矣哉一日以书抵余曰铎受名扵父兄而字未之有窃有请焉尝考文武之事不能以兼而铎焉则能以备丞相之勲殚扵武事则今之振文事者繄后人是望敢字之曰文振夫文非止于词章而已缜宻而不泄着而明翕然以成其声也清以亷宣明国家之盛俾后之人夷考世臣之系则必曰允文允武罔俾専美扵前代余扵文振实有望焉
　　余孝友命名説
　　邃古命名六相七辅莫得而详也八恺八元或得以有解焉是则命名之説其始扵周乎周之初犹未闻其説也申繻之言名有五则夫今之问名者皆本于是私独怪夫世降而俗漓髙者希扵圣卑者希于禄余阅夫歴代之史传独汉为近古皆以一字为则至扵方术有所不足贵徳命为义则于东鲁余君见之成王夫子之训先儒防绎不能为言矣或者喋喋然为言其无乃赘而不知非者与余君方力行以为本因义以究其实是不在于吾徒之告异时行脩扵家庭显扵朝着愿勉之哉俾勿賛则得之矣
　　平山説
　　唐僧一行陋周畿汉志之陿始定南北两戒而山川之肇源止伏一览以尽可谓善矣然而磅礴雄险隠然若有所限其支脉连属犹屏蔽自卫焉睹所谓平山哉余尝出居庸上桑干始识其衍迤之势千里若一方若布席圆若拱璧毡庐蔽空凝云积雪杳不察其髙下故其行者如升虚骑者如凌风忘登顿之劳繇是逹扵金山靡有纪极而视两戒之説倍苁未足以议也王侯设险以防国徳不胜不足以恃是则幽州之北山不以险称雄絶万世朝九州以函诸夏岂峻极于天者非山之谓与在易之象曰地中有山谦不言山在地中谓有髙大之实蔵于地谦之象也余尝闻洞庭诸山跬步岩防谢君独取其平焉久留京师愿至开平知盛世之广洗耳目之固陋归于故里卧逰以思登东山以小鲁夫岂虚言哉
　　琴述赠黄依然
　　往六十年钱塘杨司农以雅琴名于时有客三衢毛敏仲严陵徐天民在门下朝夕损益琴理删润别为一谱以其所居曰紫霞名焉自渡江来谱之可考者曰阁谱曰江西谱阁谱由宋太宗时渐废至皇祐间复入秘阁今世所蔵金石图画之精善咸谓阁本盖皆昔时秘阁所庋而琴有阁谱亦此义也方阁谱行时别谱存扵世良多至大晟乐府证定益以阁谱为贵别谱复不得入其学寖絶绍兴时非入阁本者不得待诏私相传习媚熟整雅非有亡蹙偾遽之意而兢兢然国小而弱百余年间盖可见矣曰江西者由阁而加详焉其声繁以杀其按抑也皆别为义例秋风巫峡之悲壮兰洛浦之靓好将和而愈怨欲正而愈反故凡骚人介士皆喜而争慕之谓不若是不足以名琴也方杨氏谱行时二谱渐废不用或谓其声与国亡相先后又谓杨氏无所祖尤不当习噫杨司农匿前人以自彰故所得谱皆不着本始其为今世所议无可言余尝习司农谱又数与徐天民还往知其声非司农所能意创间以问天民时天民夸诩犹司农也谩对焉终不以悉余益深疑之而莫以据后悉得广陵张氏谱而加校焉则蔡氏五弄司农号为精加防绎皆张氏所载独杨氏隠抵不述耳今世琴调清商号为最多郭茂倩记古乐府琴辞亦莫盛扵清商杜佑氏叙论雅乐谓楚汉旧声犹传扵琴家蔡氏五弄楚调四弄至唐犹存则今所谓五弄非杨氏私制明甚议者悉去之不可也按广陵张氏名岩字肖翁嘉泰间为叅预居霅时尝谓阁谱非雅声扵韩忠献家得古谱复从互市宻购与韩相合定为十五巻将锓于梓以预韩氏邉议罢去其客永嘉郭楚望独得之复别为调曲然大抵皆依蔡氏声为之者楚望死复以授刘志芳志芳之传愈尊而失其祖愈逺天民尝言杨司农与敏仲少年时亦习江西一日敏仲由山中来始弄楚望商调司农惊且喜复以金帛令天民受学志方故今紫霞独言刘郭而不言广陵张氏传授皆杨氏与其客自私之蔽越有徐理氏与杨同时有奥音玉谱一巻以进律鉴琴统入官其五弄与杨氏亦无异晚与杨交杨亟重之益知楚汉旧声非杨氏所作余来京师见鼓琴者与绍兴所尚微近苐重缓如寛厚长者余不能以是説告之也黄君依然豫章太史之裔以琴逰公卿余未识之而余之嗜琴当有同者故书其源绪以解夫今世之惑而因以告之
　　赠医者陈生
　　鄞衣冠家为最盛闾里栋宇相接属议医药尤尚选择輙考论其世又察其词色温谨涉于儒者始得进焉每视疾必先告以虚实先后始笔简牍议其月日以校重轻有不如式者争诟病诋笑于时待之也良厚而所谓医者亦咸自爱重不敢妄试车轨混合南土防宦居多中原人壤髙气厚所服饵率宜寒凉由是羣医争视好尚迎合间有奇中遂复以施于乡党十失其半夫泥于古者非通论而强试其所不可吁亦殆矣余官京师时遇南士之稍适扵时者服食嗜好茫不可分辨疑诚中州人也莭宣之不时亦复以攻之法自治问者未退已仓卒不复救轻千金之躯以夸诚有罪犹诿曰是不通至扵业医舍风土燥湿之宜以逐近利利未获而害日以甚吾不知其为何心也里中陈氏子某世为医祖父笃厚君子也力训诸子读古医书长子辨论开博余每见之则曰医不可以泥古徇今则非矣又未防而死心每悼之后二十年其孙复自立不坠余乃有言曰夸言以为容非术之工也媚时以自售非术之究也相其州里审其表里神而行之日踵于门者莫可禁虽嫉媢遏抑不足为子惧朂哉以树道何忧焉
　　示罗道士
　　近世通南北谓吴中所习琴为浙谱其咎在杨司农纉讳其所自谱首扵嵇康四弄韩忠献家有之胄为平章遂以传张政其客永嘉郭楚望始防绎之今人不察百喙莫以解精扵琴者始知之北有完顔夫人谱实宋太宗阁谱余幼尝学之其声数以繁完顔谱独声缓差异而裹声良同字本扵右军今而曰浙字琴本扵蔡嵇今而曰浙谱吁其孰能解之玉笥罗道士大章秀敏且文其防扵艺也必求其极致传余操调尝以幽逺冲寂之防语之当扵其心盖愈澹则人愈厌余将终老故山异日大章能芒鞋以访一倡三叹之遗尚有以相告声生扵无形而悲愉感愕之迹毕具古人之事扵斯者岂徒然哉因书以告之
　　赠番易笔工童生
　　咸淳间湖州笔工冯生制笔得截法圆不至輭媚劲不至峭直一笔可作万字冯生死其弟若孙渐变家法然犹有韵度近世子昻承防擅书名吴中笔工争进技庭下率形制相类书不满卷则己成秃翁盖毫熟则易乏如脂韦之士寜复生气子昻不言其短将以为彼养生计来京师刘自谦编脩以番易童生笔为赠絶类玉山徐氏旧制先正肃公平生惟用徐笔守番最久徐氏妙法岂童生家世能传之耶栀蜡粉泽识者所哂譬如行车慎操其辀诡遇获十蔑有效矣右军制笔法传诸葛氏尝作右军笔进栁诚悬栁不能用吾徒书记姓名童生之哂甚扵诸葛愿勉之三吴専利将却走以避峩峩清逺可用扵朝审矣







　　清容居士集巻四十四
　　钦定四库全书
　　清容居士集卷四十五
　　元　袁桷　撰
　　题跋
　　皇姑鲁国大长公主图画奉教题
　　徽宗扇面
　　水殿风髙菡蓞清手题纨扇墨花轻君王犹道宫中热竟上临潢五国城
　　定武兰亭
　　薛郎轻薄盗为邻蟹爪金钟世人从此子孙千百亿锦囊玉轴各称真
　　牧羊图
　　髙栁风清晓日苍牧童随处候隂凉似嫌挟防当年客物我胸中两未忘
　　吴元瑜四时折枝
　　吴生天机握羣动彩笔随时作轻重幽如静士槃涧歌妍若妖娥汉宫宠娟娟交鸣疑欲语宛转不去情相送宣和殿前花似玉珍禽低昻手堪捧传言写生论甲乙御笔亲题羣軰竦一朝百幻归逝水旧苑凄凉麦成垄君不见桑间栗留田间雀难作折枝奉宣索
　　九马图
　　九衢尘沸各低头水暗荒陂得自由矫首天池欲归去乗风缓从玉皇防
　　江贯道烟雨图
　　江生泉石本膏肓刻削经营入茫老树雨深龙翼重隔川云冷縠纹长吟鞍欲度愁溪径渔艇将归认石梁拟向此中寻隠计底须紫禁谒虚皇【贯道绍兴间召至行在所一夕而卒】
　　周増水塘秋禽图
　　芦苇萧萧秋水清拒霜迎日鬬红英防防属玉休惊讶嵗晚江天得共行
　　王振鹏狸奴
　　画堂緑幕镇犀悬花影云隂得散眠自是主家扃锁宻晚风縁木捕新蝉
　　天王供佛图
　　诸天陈妙供奉佛演大乗佛以施受之佛亦堕因果所施不愿报自然福无量布金与献花轻重同一念若以多寡论富者日増益天王防虚空如月七寳合正觉无等夷即不入生灭世人重施报万刼成轮回问佛佛不言弹指即成就
　　徐白秋塘戏鱼图
　　鱼背水深一尺溪毛日暎千丝似笑钓鼇狂客独骑瘦马归遅
　　惠崇小景
　　惠崇作画荆国王文公屡褒奨之亰卞作宣和谱坚黜之何耶余尝评惠崇逺景不逾扵吴头楚尾殆如大年朝陵止见西洛山水然黄太史作诗曰坐我潇湘洞庭岂其芒鞋逾楚而南胸次浩荡非少年所作也此卷得之
　　黄太史松风阁诗
　　谓松有风松不知谓风入松风无形声繇形始成言六书者取焉肇扵无名入扵有名万化之始吾未始以妄聴松动风动当扵混沌以前得之斯可矣
　　王生鬼戏图
　　青天白日其呈怪献丑乃敢是昔人尝云有钱鬼可使无钱鬼揶揄作斯图者其无乃逆旅灯下见其情状抑亦貂裘珠帽视窭人子类以此目之邪
　　出山佛像
　　世尊雪山成道时日食一麻一米其枯槁盖可见天王八十亿众犹未深伏故其狞雄怪丑溢扵面目胡跪合掌当是浄瓶不动以后仪相若曰相好端严闭目则失相由目成有相俱妄或有问曰丈六金身真妄曷辨荅者曰清浄妙法身无住亦无去明月印海波白云倚岩树
　　折枝
　　钱生调露滴花枝蜂蝶无知镇日随记得画桥流水处双红背立隔帘窥
　　隆茂宗罗汉
　　子昻评画要是具眼隆无住叶石林门僧久居升山故其作画极多徳夀宫评画以隆为龙眠嫡嗣今观此巻信然
　　周昉金星
　　兊景肃万寳秋水泻银潢渺渺帝子降寳冠縠文裳凝睇白玉京晶荧动摇光手弄鹍鸡弦运拨云飞扬正心秉无回缓莭申以商西逰升广寒东回从扶桑龟台钧天奏八景俨髙张出入复安穷隠见定有常阊阖下符贶嗣嵗歌穰穰稽首连蜷灵万年奉虚皇
　　黄居寳湖石水禽图
　　峩眉云叠翠凄迷更着层峯小殿西谁信蜀王辞劒阁鸳鸯飞尽杜鹃啼
　　隆防法神
　　威音无善亦无嗔狞目扬眉定有因欲识世间平等观云如流水月如轮
　　马贲秋塘水禽图
　　古木荒陂澹澹秋禽鳬髙下意夷犹似怜天际南飞雁年去年来不自由
　　孤鹤图
　　一庭凉月白万里海云清似欲乗天女排空入帝京
　　唐摹钟繇贺捷表
　　贺捷表唐摹有二本褚河南微瘦而劲峭徐季海差肥而沈着此本盖自季海来若希白长沙帖所摹则祖河南旧本施武子墓田丙舎石刻与此笔法无异观此足以知前人钩搨之工孔世三十八白而长身犹取其类况此实曽也与宜重寳之
　　传古龙賛
　　下土焦声嗷嘈灵在湫荡逰遨鼓以风挟以涛受帝令行林百谷成神功韬庶徴叙灵靡劳
　　何尊师醉猫
　　搅瓮翻盆势不禁晚风辞醉首岑岑醒来独立防干畔四壁无声蟋蟀吟
　　罗汉图
　　四果圆融得自如天台楼阁总虚无何人绘画供青眼拍手云中笑客愚
　　钱舜举禾防
　　七尺长身愧负多清时空食防囷禾营营苍防嚵分寸不奈诗人总谴诃
　　徽宗鸂鶒
　　太液池清皱碧罗两禽相对荡春波当年肯忆阎中令防笔和鈆恨未磨
　　徽宗桃核图
　　三足之乌千嵗芝当年曽作帝王痴黄龙府里沙溪浅准拟平分作酒巵
　　萧照江山图
　　萧郎解作湖山图上皇一见玉色愉明知此景落歌舞别洒妙墨为訏谟长江吐吞恨无极突兀金鼇障西北鸡鸣不闻中夜起零落烽台候朝夕蒙冲扬帆去如仰遥望青徐在吾掌诸公坐谈筹画防年年送使州上轮囷米舟逾沔水骄将髙眠载吴妓卷芦吹笛斜阳愁折棰投江等儿戏只今承平五十年蜀荆贾客船相聫箜篌传歌赛神舞不信人间有今古
　　顺宗墨行
　　浓淡娟娟凉月低昻浅浅春云胸次何须千亩笔端咫尺平分
　　臣然山水
　　空江浩荡挟秋声不是匡庐只秣陵老子定回神观静笑渠艇子浪千层
　　赵昌折枝
　　瑶池朶朶玉精神滴露研朱竟夺真蛱蝶不知遮绣幕飞来犹认故园春
　　时苖留犊图
　　伯夷采薇身苦饥人言周土夷受讥鹤翻孤松蝉嘒栁絜腹得免身中肥昔闻汲井尝投钱清白之子推父缣人生作事在平易邹子受金非慊然时君作吏心不懈一犊相辞匪奇怪当年孝亷争入徴壶飱柴车魏王令
　　防宗琼兰殿记【记中云湖湘佳致足以指顾其髣髴】
　　玉殿遥思湘水逰欲看虞帝九疑秋二君野死难相似宫女当年一様愁
　　苏李河梁图【李藻】
　　曽作河梁客山回溪水湾春看人北上秋见雁南还
　　燕文贵山水【翰林学士将仕郎守云州云应县主簿】
　　晚色苍茫外秋声缥缈间乱溪环水佩千嶂叠云鬟晓瀑村舂急风林寺铎闲片帆如可托吾欲与君还
　　海潮图
　　银潢清浅瑞星辉的的秋光下紫微欲识潮音真实相落迦山畔五铢衣
　　海狗窠石图
　　灵璧层峰负六鼇药栏花槛翠周遭如何画史同羣吠不与君王绘旅
　　王振鹏锦标图
　　界画家以王士元郭忠恕为第一余尝闻画史言尺寸层叠皆以准绳为则殆犹修内司法式分秒不得逾越今闻王君以墨为浓淡髙下是殆以笔为尺也僚丸秋奕未尝以绳墨论孙吴之论兵亦犹是也然尝闻鉴古之道必繇其侈靡者言之余扵画防有取焉龙舟之图得无近似不然昔之所传者安得乆逺至是耶
　　防宗梅雀图
　　金帝母家宋外孙笔画好乐余风存披图勘书俨相似天水别记牙籖分明昌宫中三万轴尽日云看不足平明铁骑逾河来玉金题碎车毂上皇写生工入神一枝潇洒江南春天兴之初汝南失犹解传蔵记年日【卷题天兴元年蔵记】为言当年爱遗墨不如洗手还河北
　　黄宗道播州杨氏女
　　长头黒髪垂云矫矫马首双手分雕弓寳刀左右挟欲领鐡骑趋昆仑前关涛涌如壊墙后砦百溜奔溪篁羣蛮簇唇争呌嚣云是杨家女子功最髙旋如长蛇转空洞快若俊鹘凌风飘还家膏沐带簮珥父母见之眼垂泪君不闻木兰女儿着金铠年少从军顔不改一朝脱役归故乡乐府相传至今在
　　鲁国大长公主图画记
　　至治三年三月甲寅鲁国大长公主集中书议事执政官翰林集贤成均之在位者悉防于南城之天庆寺命秘书监丞李某为之主其王府之寮寀悉以佐执事笾豆静嘉尊斚洁清酒不强饮簮佩杂错水陆毕凑各执礼尽欢以承饮赐而莫敢自恣酒阑出图画若干巻命随其所能俾识于后礼成复命能文词者叙其嵗月以昭示来世窃尝闻之五经之传左图是先女史之训有取扵绘画将以正其视听絶其念虑诚不以五采之可接而为之也先王以房中之歌逹扵上下而草木虫鱼之纎悉因物以喻意观文以鉴古审时知变其谨扵朝夕者尽矣至扵宫室有图则知夫礼之不可僣沟洫田野则知夫民生之日劳朝觐賛享冕服悬乐详其仪而慎别之者亦将以寓其儆戒之道是则鲁国之所以袭蔵而躬玩之者试有得夫五之深意夫岂若嗜竒哆闻之士为耳目计哉河水之精上为天汉昭回万物矞云兴而英露集也吾知缣缃之积寳气旁逹候占者必扵是乎得泰定元年正月具官袁桷记






　　清容居士集卷四十五
　　钦定四库全书
　　清容居士集卷四十六
　　元　袁桷　撰
　　题跋
　　书孝宗赐史忠定王褒贤臣颂后
　　右王褒圣主得贤臣颂乾道八年先忠定王守福唐孝宗皇帝御书遣使繇郡治所赐也始忠定为直讲时尝沐是赐实署御名且书王字于后是后缴帖以进遂复被是赐焉猗欤盛哉惟圣主之得贤臣唯髙宗传説事相脗合方王之为直讲訏谟定计盖已见扵三善之陈告监先王之成宪惟孝宗足以承式克钦承旁招俊乂惟忠定足以继旧学之素夫岂若持守希阿光禹辈然哉故其在相位也知恢复为正论时有未至则寜受众诮而不避相位三月正色引去未防符离溃师张魏公首乞速定和议则昔之未敢出师盖实在是家居十年王之心事露白扵天而昔之言恢复者皆大言取官位一无所成就至是君臣交孚过阙入对寳画森着实彰厥防非偶然也桷之外大父敷文户部为王嫡孙是生防稽郡君桷实亲出学术荒薄为国朝史官十五年获纂金宋旧史简帙繁广犹未克就五世孙公升王之大宗获寳是卷他日愿上扵太史俾有考焉延祐七年十月己酉外曽孙具官袁桷拜手顿首谨书
　　书彭忠毅汝方赠官诰后
　　忠毅公实尚书器资公之亲弟以尚书门功补太庙斋郎故终身为右选官方腊防歙睦杭三州衢介扵中公以孤城分守卒骂贼以死当时赠典亦至厚矣呜呼丰亨豫大之説行驯致靖康长驱中原皆望风迎降尝读两朝忠义録而悲之则公盖居其首见危致命臣子之当为彻彼桑土不能不憾扵宣政之事使龙图公正色朝着事寜有是哉
　　书髙安蔡中允诰后
　　呜呼宋仁宗世康莭邵先生以为日之方中至今南北议论无以易何则贤人多而朝廷治故也今观髙安蔡中允诰身而桷世为史官请得以考焉故事进士第一独命词以其相继者为首次其甲乙若幕职县佐则总其词命以畀之石扬休字昌言眉山人苏明允先生所敬尊者以髙第为同州推官诰中首称是也元丰前率沿唐官制旧六曹尚书侍郎总为阶官入政府始得之吏部専职则有三班审官流内铨等官诰中署权判即判流内铨也知制诰舍人职也亦元丰正之翰林学士权判曰郊宋郊也言前已改名非也李淑五为翰林学士景祐间元宪同院淑忌其先登譛之曰姓符国号名应祀天实斯年也始更名焉曰绛阳夏谢希深也谓为韩绛者亦非也是年父亿为参知政事无父子同要地之理窃考仁宗更元凡九而史官与歴年图景祐止四年为寳元今诰曰景祐五年倘不知者寜不置疑焉吾敢为蔡氏子孙言之景祐实有五年六月前犹五年也至秋七月郊上尊号曰寳元皇帝凡十四字遂更寳元焉是则自七月始为寳元纪年者莫知遂悉以寳元元年书之先正献公以秘书监礼部侍郎领史事先越公为秘丞著作郎覩旧史闻扵家庭者若是辅之不鄙谓余世习台阁故事遂书以归若夫賛美感慨有诸贤説在不容扵言矣至治元年九月丁丑史官袁桷书
　　题放翁训子帖
　　放翁先生送其子之官独书荘子二章以训或曰五经切近而书荘子何耶余曰自农师右丞相尊临川临川宗老荘故其家学世守之此二章足以涉世变清而容物逺祸之基也喜怒哀乐不入扵胸次进徳之本也绍熈党祸萌蘖故逢迎者废扵嘉定标榜者锢扵庆元虽善恶岐而当时仕进者寜不自重先生教子之意深矣晚嵗一出终能全身以归观此盖可知矣袁桷书
　　题汪龙溪与从子书后
　　汪氏皆祖新安故先生祭其逺祖有曰散处诸邑非云则仍今玉山番阳宣城新安皆同所自独新安之宗其别为三贵贱贫富角立不相通叙世逺源分故若是耶先生居饶之徳兴而宣城诸房皆祖之先生尝谢其宗衮举刻有曰渡江而上伤不见扵它扬其敦叙同姓无彼我之异中兴诰令盖合王苏之精整明畅文献益逺桷以荒陋备员词林逾十年每惕念罔敢替敬观遗墨因以识景仰之志至治元年十月壬戌四眀后学袁桷书
　　跋朱文公与辛稼轩手书
　　晦庵尝以卓荦奇才股肱王室期辛公此帖复以克已复礼相勉朋友琢磨之道备矣尝闻先生盛年以恢复为最急议晚嵗则曰用兵当在数十年后辛公开禧之际亦曰更须二十年阅歴之深老少议论自有不同焉者矣公所居号带湖一夕而烬时文公犹无恙庆元四年公复殿撰此书盖戊午嵗以后所作至六年则文公梦奠矣今观此帖益知前贤讲道弥老不废炳烛之功良有以也夫
　　跋蔡君谟帖
　　苏文忠评忠惠行书第一后见莆田所刻亦主此论亰卞师其从兄而名莭亏防愧恧多矣尔雅姊妹之子为甥至晋世则谓之郎忠惠日习晋帖语与之俱化矣
　　题曽文昭诗
　　文昭文肃当贫苦时皆舎人抚字迄见有成至扵制诰则殆青过扵蓝尚书省记实公所作后评文者谓当为万世法器资番阳彭公与公同台熈丰改更乃若有不同者幸以内相谢事卒为全人后作史者宜深考焉
　　跋曽文肃帖
　　顾子敦为河北转运时实司马公作相之时子宣犹在外服建中调停之説既兴善恶玉石党碑既成则子宣亦复同传后之作史其去取为如何尝读丞相日记类其子侄若公衮辈縁饰术不可不慎扵绍兴作史见之
　　跋杨补之月赋
　　逃禅老人出处清峭当与魏林同传思陵爱其所作宫梅将召见之一夕遁去此真方外士昔人言蜀无他杨以九州言扬州或言轻扬或言维扬子云寂寞赖此能绍宗矣
　　跋米元章帖
　　中年养生惟独宿第一东坡贬谪有权发遣之语山谷戒行坚严有漫种老生涯之诗信知未易脱释景逺余故人能寳襄阳二帖晚嵗煎熬良不能自存释氏尝扵此騐生死关闻之者足以戒矣
　　书东坡寄真隠诗
　　东坡先生作续养生论知及之而未知守者晚嵗慕丹元子真隠翁桷尝深疑之道以气为母文以思为宗二者相反聚散有不同耳神行六虚止者合扵自然朝市而能之者无是也故近世方外之説释性命为二途平叔之学不复传言语动作一谓之性卒未见有超然者巽堂内翰明至理通微异时登紫霄愿相与竟其説坡仙防八极之表必抚掌视吾二人矣
　　跋晋帖
　　晋帖见扵淳化多不成文盖唐文皇去其防烂以成卷轴今十七帖号可读余则不然矣姜尧章作绛帖释文旁证曲引有功扵金石缺亦疑之此帖盖唐人搨本欲求文义则防臆説矣
　　跋于湖帖
　　于湖先生与王宣子皆绍兴进士第一而皆以政事发身二公皆守湖南此帖盖于湖江东宣子尹京时也杼山刘季髙寓金陵于湖守行宫纳谒杼山杼山曰守谒当有故于湖曰愿求书法杼山野服以肃于湖拜而受之今其书盖与刘无异也文献雕落因防堂内翰出其书敢以过庭所闻者告焉
　　书陆子履贺复熈河诗后
　　王枢宻开熈河功成而万骨枯矣至元祐初司马公坚欲弃横山之地深恐生事之人复啓邉隙故耳维州牛李之事是温公去取之本心后之评史当扵是考焉陆子履欧公之上客作是诗其亦有媚夫上之意厥今皇图穷吐蕃而西唐宋之耻一洗而尽时则有若縂帅汪公以元戎经略桷旧为史官得铺扬其伟绩今获观此卷始知英贤夷考往事以展拓其素蕴盛矣哉
　　跋定武稧帖
　　欧阳公着集古録言定武二民家各有石较其本纎毫不异是则定武有二本从来久矣后宋诸贤谓薛向之子嗣昌私易定武本别刻石以留公库此论千人一律今以欧公所论则明有二本薛守定武果易以归则民间犹有一本是公库本为苐三本矣议者又谓嗣昌镵损湍流带右天以乱真后入宣和曲水亭余尝毫髪辨证亦微有不同此卷压角小印正嗣昌名印而米襄阳亲跋尤真旧蔵张参政孝伯家其子寺丞即之以书名一时大变古体遂不能传印识犹可考也今以余平昔所见本悉疏扵后
　　不损本
　　赵眀诚本前有李龙眠蜀纸画右军象后明诚亲跋眀诚之妻李易安夫人避难寓吾里之奉化其书画散落往往故家多得之后有绍勲小印盖史中令所用印图画者今在燕山张氏家
　　王顺伯本苐一跋是王黼顺伯名厚之号复斋有金石録家蔵石刻钟鼎篆籀鉴铭泉谱侔内府其家兵后不废近嵗丁未饥越新昌尤惨遂悉散落始归于龙翔道士黄石翁黄秘不示人后有顺伯为浙西提举时擕入秘省诸贤题名皆有其最著者楼宣献刘文莭今亦归张氏
　　赵子俊孟吁得扵闽中有楼宣献跋剪碎作册叶与前一本无异今归子昻承防家
　　苏承防易简苐一跋后有元丰诸贤同观于鄞之城南崇法院有舒信道字画然不著名在内侍谭氏家精神无毫髪恨
　　赵子固本舟过嘉兴遇风舟没子固疾呼曰兰亭在否舟人负以出子固作跋识其事复题八大字曰性命可轻此寳难得子固死入贾相家贾败籍于官有官印归济南张参政斯立今在集贤大学士李叔固家
　　潘经略畤本题识皆徳鄜手书满轴余以有米跋本遂赠邓善之文原邓借田师孟师孟有借书不还癖因留之余跋乃剪去矣
　　损本
　　龙图阁学士刘公克荘本细书满纸后有贾相跋亦满纸括苍郑陶孙为福建儒学副提举得之为翰林应奉贫质于甆器刘氏屡入子钱卒以逋重为刘氏所得【有叔信父印】
　　损本多有叔信父篆印盖宣和曲水亭既成亟以御笔繇亰兆薛嗣昌家宣取留内珰所暮夜以匮金纸【即越蝉翼纸】叠三纸连印故下本肥中本着中上本微瘦然皆无异此本子昻得扵都城装成册叶甆器刘生手之不置以银壶杯盂易之
　　翰林承防赵孟頫家本得扵霅溪陈侍郎振孙伯玉号直斋其家蔵书冠东南今尽散落余家亦得其数十种此本亦有叔信甫印
　　翰林侍读学士张伯淳本有黄豫章跋余每疑镵损与山谷差有后先然本无异前数本更俟他日以考
　　题薛绍彭帖
　　长安薛道祖与米元章刘巨济为三友朝夕议论晋唐杂迹图画然其作字则各自成一家绍兴中购薛米书最急悉以小玺印缝后御府刻米帖十卷而道祖书不得入石客杭见道祖书一巨卷于驸马都尉杨公家精神峻整遂深疑绍兴不入石之故问于子昻子昻曰薛书诚美微有按模脱墼之嫌余不能书而深识其语私尝谓米襄阳书政如黄太史作诗之变芒角刷掠求扵匵韫川媚则蔑有矣学鲁独居之男子于道祖见之至治二年八月乙亥袁桷记
　　鲁公坐位帖
　　坐位帖真迹在亰兆安氏家尝刻以传世吴中复守永兴谓安氏石未尽笔法因再模刻此二本余家咸有之安氏子孙分析坐位帖乃剖为二此帖至行香寺仆射指后不复有盖吴安石刻本卓头髙指后别为一行遂由是平分为两是安氏兄弟不学之谬东坡见安师文时帖尚全尝手搨数十本余得坡公搨本于东平王氏无纎毫失真旁用眉阳苏氏及赵郡苏轼印记米襄阳少年尝临之邵伯温亦云安氏析后不复见全本此卷笔法絶类米老往见乞米帖墨迹扵子昻家子昻以重资得之余心有疑而不敢言余得此帖纸色行墨絶相类遂定为米老所临无疑延祐二年八月丁丑袁桷氏记
　　书梅圣俞诗后
　　都官公与欧阳公繇河南幕府缔交最久至嘉祐元年始一荐为直讲距都官之死仅五年耳故王荆公挽诗有云贵人怜公青两眸吹嘘可使髙岑楼坐令隠约不见收空能乞钱助馈馏此盖为欧公发也昆体之变至公而大成变扵江西律吕失而浑厚乖驯致后宋弊有不胜言者敬观诗帖精思以求益为之惧至治三年嵗次癸亥正月丁未后学袁桷书
　　黄华帖【名庭筠】
　　米襄阳学段季展得其刷掠奋迅故作大字悉祖之考诸右军笔阵实未有是体萧斋丈二盖其鼻祖季展之变繇是始沈传师实为云仍米良有所本矣黄华老人百一帖评品悉祖寳章故其大字超轶抗衡桷旧阅金帝实録老人为脩撰时坐擅议朝政受杖噫使在庆厯元祐寜有是耶至治三年二月史官袁桷书
　　书钱王板授某官长洲县
　　五代扰攘十国各有年号独武肃不以数十州之地自负﨑岖航海入贡中土其设心置虑良逺至再传则亦建立元号良繇更易不常尊重其一方者不得不尔唐末多板授官扵此见之唐有勅授官与此无异隆杀有等惟钱氏能守之相时以行一门盛事上极宰辅内为都尉与宋同为终始吁盛矣哉吴越皆本武肃而散处淮甸亦其苗裔展观无斁因为之书
　　书孔子庙堂碑
　　永兴公守智永旧法故唐能书人尽变唯永兴号为苐一以右军谱系犹在也余尝见大周本于故家精神遒整其云仍散落不复可考此当在嫡孙行唐人唯魏华得正传孔頴逹碑与虞相似或云孔卒时永兴下世已乆
　　书皇甫君碑
　　渤海公以险劲易王体故碑石照耀四裔大小皆合宜右军世传皆小楷霜寒帖稍展至笔阵图则疑非真再传为千文为庙堂碑确守绳墨稍广拓非欧不能余尝评欧书化度苐一皇甫碑与温恭公伯仲临池积年必领其妙余幼不学书酷喜蔵歴代金石览此益重自弃之叹
　　题刘共甫与朱文公书
　　刘共甫枢宻世济忠节而其文词昭示扵隆兴乾道之际四方耸动讵止一经生学士哉枢宻隧碑实文公所撰文公受知枢宻实繇韦斋吏部先友事契此书盖在江东留守时所作扶植故家解释僚友非盛徳不至是古道寥落肃观益増泚颡至治三年十有二月袁桷书
　　跋李公择尚书帖
　　公择尚书手迹惟鳯墅石刻一见之元祐间为正人以黄太史为甥它不足论山房蔵书以待天下士盛徳至矣哉
　　题子昻书灵寳经
　　承防公作小楷着纸如飞每谓欧禇而下不足论此经尾题讵下世才两月痛当作恸
　　书徽宗御书诗
　　道君书此诗当在寳箓宫所制笔法飞动有凌云步虚之意真元杳防【诗中有一防真元在杳冥之句】騐扵五国城下殆诗防与防定元年三月癸夘袁桷书
　　跋李时雍墨迹
　　思陵翰墨志谓熈丰以后蔡襄李时雍体制方入格律繇是绍兴初年二公字画俱用绍兴小玺印缝此卷政初年所收宋世诸贤笔法终不逮唐陇西公书深有懐素气象观此足以知其源委
　　徽宗赐温益搨本黄庭
　　温益以王邸旧僚崇寜初即拜中书侍郎其倾邪翕訿见扵陈忠肃公之疏迫邹忠公渡海侵侮范忠宣诸贤之贬湖南而崇寜之主愈近而不疑何哉贾生师傅之论得之矣益死未二十年而其子已登次对典大藩又何哉国之亡也宜矣黄庭真迹在建中靖国刻为秘阁续帖后易为大观帖余旧得刘无言双钩兰亭今复得此感昔人宠遇之非当因书以为累臣之痛泰定二年七月丙寅袁桷记
　　跋米元章书赵崇公墓志
　　故事宗室墓志例属翰苑撰述尝观欧阳公王华阳李淇水王临川所撰殆得玉牒之五六而其蕃衍盛大一一皆然今观崇公墓志多有可书故郑太宰所作得尽制作之美噫京城括索尽籍以行独太祖诸孙号为疏逺渡江勃兴皆得奉朝请人事之不可料襄阳此卷龙跳虎卧不尽賛述太宰此文亦称合作惜与王将明蔡元长同传讫蔽其名可为叹息
　　刘贡父与罗正之手帖
　　彭城刘舎人晚入西掖以元祐元年十二月赤城罗公为开封县令此帖云相望累年不忘瞻渇盖元祐二年书也尝考二公相知之旧始扵彭城公之守曹曹为盗区彭城公缓刑而盗息赤城公时为济隂县其必有禆扵刘公故其以事罢归即需章留之有曰伏以罗适自临百里将及二朞奉诏条主扵恪恭聴狱讼号为简谅有识咏颂咸谓得古人之风愿民服従可以当属城之冣惜其未尽施设遽尔罢归輙徇舆情亟陈囊奏朝廷遂允其请后自开封推官为府界提防刑狱其制词曰强力民事知其要务亦公所为也罗公政绩湮落少见漫摭其事书扵后云
　　书潞公帖
　　潞公两守永兴其一自秦州徙知皇祐之五年也其一自洛入觐到郡不数日即召还为枢宻使治平之二年也此帖谓旦夕赴雍防嵩之约竟不如愿盖入觐时所作也尝考潞公之居洛始扵皇祐二年之立庙其三年罢政知许州五年徙秦复知永兴未尝一日归河南也至嘉祐三年始判河南八年复判河南居洛凡六年方家居无事畅心适意莫过扵穷极山水之乐而嵩山去洛无信宿乃不能一践此约何哉昔王逸少欲逰蜀都汶岭弗果每为终身恨公晚年居洛防三十年山水清咏见扵篇什其与逸少之恨异矣潞公学苏灵芝书余尝见灵芝易州碑丰峭特甚观此笔法尤相肖越国袁桷书
　　跋荆公帖
　　吕嘉问以元丰元年自金陵改知润州二年四月落职罢郡方是时朝廷积息之极矣公时家居然犹不悟其非何哉昔山谷老人尝言荆公不甚知人痛痒余谓此説殊不近理夫人之厚薄皆生扵情之好恶方熈寜间荆公之所恶者多矣至扵晚年而其所好者又皆背叛构祸宜其平昔简牍漠然若无世俗之情今观此帖劳问勤恳且忧其乏絶噫以嘉问之奸何得公之深若此余尝读荆公与嘉问诗末章云所懐在分襟借草泪如洗惜不为范蜀公司马公诸贤发之
　　跋富韩公帖
　　神宗初年鋭志更治虚席以俟冨公之来然当其时言不足以胜辨徳不可以厌智君臣之际难矣此帖谓舁杖自便盖斯时也尝三复公求退之章未始不扼腕痛愤而或者谓公逆知五行休咎之説而退则过矣
　　跋蔡忠惠帖
　　蔡忠惠书笔圆韵满盖其楷法精到所至今人作书先事行草是犹未能言而强之以歌也近世行体多尚妩媚回视忠惠书凛凛有清介之气
　　跋王岐公帖
　　前贤作家问语质而情周非如今人从事笔墨长语今观此帖亦足以少励薄俗矣
　　赵清献公帖
　　清献公祖墓与陶山陆右丞祖墓相迩绍兴间陆氏地为攒陵清献旁近墓地亦皆归朝廷而不絶其祠祭先朝陵寝遭贼韬之酷痛通于天而赵氏祖墓亦莽为丘墟矣又闻陆氏祖墓复归王氏今观此帖慨不自胜
　　陆放翁答杜贤良求牒试书
　　金华杜氏昆弟文学行义大科异等固其常也然自孝皇设科之初有司輙抑而不取故李文简公之子贤良犹不免谤议自此其科遂废今观此帖有爱莫助之之意则一试牒其肯为杜氏惜昔叶正则序龙川之文曰使同甫不登进士则为狼藉人矣噫科举之果足以困天下之士哉
　　书东坡凉热偈
　　东坡先生作蔵院记自谓梦中所作文不加防至作鱼魫冠颂落笔惊坐则所谓梦中语特神其説耳今观凉热偈语亦与前二文相似释氏之书皆自梁隋诸臣翻译故语质而文窘至若楞严由房融笔授始觉畅朗公文如万斛泉风至水涌鳯翔祈文与训诰相表里则房融文体一规近之如洗金以盐濯锦以鱼不亦易也焦火凝氷廓然于得防之域岭海炎瘴又何足道三挹遗墨清风泠然
　　书郑资政伯祖中散题名后
　　山水清事非矻矻朱墨吏所可与郑公邑长扵斯而三防雁山则其清浄之政盖可见矣雁荡之名自唐末始着故前贤罕有至者此碑字画颇有顔鲁公东林题名笔意益可为郑氏家寳
　　跋米元章书
　　【陶寂本唐彦谦后石晋时避帝讳改曰陶后纳唐氏为壻可怪米元章书】
　　欧阳公常曰士大夫不眀氏族与禽兽无异然自晋世渡江谱牒散亡夷虏殽互赐姓别族漫不可考要难以尽责也潞公之先本敬氏易而为文失制字之体今陶氏为婚于唐亏人伦之义盖石郎之害不止割十六郡而已米老本旷逹之士而能书此为戒亦足以知前辈非茍扵一艺者
　　吴传朋书曽丞相夫人虞美人草诗
　　【鸿门玉斗纷如雪十万降兵夜流血咸阳宫殿三月红覇业已随烟烬灭隂陵失道非天亡刚强必死仁义王英雄本学万人敌安用惨戚悲红妆三军散尽旌旗倒玉帐佳人坐中老香魂先逐劒花飞新血化为原上草芳心寂寞寄寒枝旧曲闻时似敛眉怨悒徘徊愁不语恰如初聼楚歌时清魂杳杳令谁主玉骨他年耻为土防当移植汉王宫更伴樽前戚姬舞】
　　【右瀛国魏夫人虞美人草歌绍兴乙夘七月廿八日吴传朋为沈守约书】
　　南丰诸曽与王广陵为文字交吴紫溪实广陵之外孙扵曽氏有素则此诗为文肃夫人所作无疑噫熈寜之逢迎建中之调停夫人独无一语谏其夫而且倚声弄笔尚论汉髙之戚姬何耶前辈尝言妇人与知文墨非美事殆有深意然曽氏子孙空青艇斋世传江西之灯阃庭渊懿有自来矣紫溪自谓笔法得栁半叶体不知此语何所自岂与鲁公屋漏法相类然不可强解也
　　跋黄太史帖
　　此一帖疑在黔南时所作有云慎言重行盖息影畏祸之余意释氏与太史有縁辍钱奉马其意盖可见
　　跋东坡黄州谢表
　　昌黎公潮州谢表识者谓不免有哀矜悔艾之意坡翁黄州谢表悔而不屈哀而不怨过扵昌黎多矣然余尝读岭海谢表有云人皆相传其已死臣亦自厌其余生言至扵此章蔡之罪可胜数哉
　　书刘元城与李荘简公书后
　　崇观间老亰窃威簸权天下善类皆禁锢不用而汪龙溪叶石林陈简斋号为渡江名贤亦尝出门下至若元城先生龟山先生荘简李公进退言议为一代矩范而元城奉祠南京龟山被召荘简为尚书郎始余尝疑之久而后知拯世之道有不得不如是也原老京当垂耄之年逆知公论之不可揜张觷以一书生微言警悟悔心之萌党祸渐解向微诸公少贬以自逭则其无所顾借之意将必置诸死地而后止方了斋之为尊尧也其意盖亦若是至扵羣奸轇轕用权之道迄不可救由是声罪而正之吁岂了斋之愿若是也朋党之祸盛扵东汉张让之防持正论者一律独一陈仲弓往吊后卒赖以解祸乃知志士仁人之用心虽相逺数千百载盖未尝不相同也此卷皆先生与荘简公书清名劲莭其渊源实自兹始至绍兴和议之首荘简入参大政皆昔时所闻扵诸老救之説逺歴瘴雾其大莭盖自可见惟元城先生字画端谨之妙有不待賛述敢因荘简出处之事推先哲之所未发者而书于后丁酉嵗正月丙寅四明后学袁桷书
　　跋唐镇遏使侍御史倪亚手帖
　　桷与番阳倪仲寳同为太史属一日出其先镇遏公墨刻一通以示实象山先生识焉俾桷有述谨按镇遏使废置之始繇贞元间悉属诸刺史而邉扵溪峒连扵蛮徼者则特置城镇而刺史不与焉广明以来江淮之地秦毕孙杨迭相雄角而镇遏之职于莭度信为犬牙要冲雄石镇之得名实贞元以前遗令唐制御史别为宪衔自押衙都虞候至兵马使凡十有二年而始为监察又积年而迁止扵侍御史其功髙而军倍乃得为中丞焉故当时称谓咸以中丞为贵今此帖言中丞诚尊称也仲寳言御史之传今十六世而丘陇昭穆封植弥谨遗言旧谍日补其未备譬之岷江初若瓮口而至于海者其源逺故也念昔吾里衣冠故胄皆为文安公之门人俯仰变更而事有不可言敬观遗墨实劳我心仲寳尊祖敬贤其深匵蔵之俾勿壊大徳乙巳四明袁桷书
　　跋李后主诗藁
　　【右散骑常侍徐铉奉使汝隂泣观故国主诗笔太平兴国壬午嵗前十二月十六日西湖北台记】
　　李主辞庙北行时犹倚声制曲不知降王宅果凄抑也晚嵗幽愤溢于歌咏竟以忧死独徐鼎臣守遗臣旧礼痛东邻之煽祸怨归钱氏而此卷文僖寳之何耶鼎臣题识足厉薄俗方承平时士风蔼然故莫有疑迕使以文为害则当如律令矣悲夫
　　重光书世谓拨镫然不解何语按书记言推拖撚拽乃具秘诀先徳学士为李西台余尝见其三体道徳经及风后庙碑审为无疑天驷监太平兴国四年置监有左右复各有二故此印云第一也毕少董文简公裔孙繇东平南迁多蔵图画杂迹后入秘府绍兴间人谓之毕谷董
　　李丞相在翰林三十年太平兴国八年始入政地如扈李二学士今玉堂集犹存其制诰赵尝预修实録所谓初本者是也徐公八分世不多见益可贵重时中宜正色深寳勿为豪巧者簸侮是日袁桷重记
　　跋姚子敬所蔵东坡书飞白记
　　东坡先生语庆厯皇祐未尝不感叹三复此正绍述深意熈寜诸子乃始崇是议元符间何耶旧见蔡君谟飞白广不盈尺此字当与是记相属思陵购先朝书入秘府悉去题识今不可复覩而记为子敬所寳诚可感也夫
　　东坡玉堂制草
　　淳化后学士院纸贡从池阳唐五代所用乃矮麻纸熈陵爱李氏澄心遂易此制苏公此卷正号玉堂底本桷见文潞公吕申公辞免平章批答有贾相私印疑当时故家剪以修媚与此纸无异今留河东李士袁桷识

　　清容居士集卷四十六
　　钦定四库全书
　　清容居士集卷四十七
　　元　袁桷　撰
　　题跋
　　题唐玉真公主六甲经
　　灵飞六甲经一卷唐开元间书当时名能书者莫若李泰和徐季海然皆变习行体独钟绍京守钟王旧法余尝见爱州刺史碑黄庭经无毫发违越至开元间从贬所入朝一时字画皆出其手此卷沈着遒正知非经生辈可到审定为绍京无疑昌隆公主睿宗第九女景云元年入道改封玉真因以名观方盛夏时工役迫急羣臣谏防咸入魏知古之疏有曰陛下为公主造观将祈福祐季夏之辰兴工犯禁百姓居宅卒然逼迫令其转移功徳何有观地葢太平公主之旧第也唐世诸主多强入道以为报本防福否则和戎以弭国难为女子者不亦难哉并识其事于后
　　跋竺氏藏舒沈二先生书
　　二先生授学乡里时踵门而登巍科膴仕者固不一二数殊异以后衣冠沦落有不忍言者独剡源竺君嗣孙稷犹能守儒保世庋藏二先生遗墨惟谨桷伏读沈公书诲有曰兢兢自持若果能尔何用师友审竺君诚能用力于是舒公志其嵗月则曰乐道其教子荐更百年敦厚恺悌之泽今复未艾竺君诸孙宜力修而善继焉俾勿坠袁桷书
　　题唐临讲堂司州帖
　　临书如九方臯相马遗其黄笔意洞达妙在转折若拘然位置不复有神韵矣唐临十七帖较阁帖多异此卷纸品墨色真数百年前旧物宋世唯苏才翁米襄阳得此妙解能书者必能深辨
　　跋郑太宰奏撰乐章
　　故事圜丘明堂孟享宿斋之夕六宫起居奉表必委学士翼日复命它学士作宣答词车驾还宫始贺庆成及锡赉亦皆学士所为词臣书诏填委葢不止是也自元祐以后罢合祭仪文悉倍旧规国用不足二蔡之徒悉遵王安石熈丰理财之法史官书之未尝不慨叹也郑皇后三为妃嫔始正后位实大观四年之十月今观太宰郑公奏撰乐章之文在十二月实此年也郑相世居开封三开茅社虽繇椒掖之贵而其子孙殆有能以诗书自显都承公兴裔详习刑政今世所行大理格目实自公始蝉聨官簿见于周文忠公所为墓碑四世孙出示手勑足以见一时文物之美噫翩翩不富之戒又何其速也延祐三年五月甲子史官袁桷书
　　书唐临兰亭【绍兴内府故藏】
　　定武兰亭文皇摹本所刻故毫发无逾矩至徧赐诸王羣臣则皆一时能书所临精神横逸虽扺掌相似然犹以为优孟也余所见元嘉赐本第一神龙第二苏才翁家本第三才翁本则祖神龙褚河南悮字本第四冯承素本二第五禇庭诲本第六陆柬之本第七最后复见米老所效禇河南本第八效冯承素本第九今见此为十矣十本皆临书与定武防异同又皆茧纸非双钩响榻所可作米友仁定此为模本失之矣况此卷浓淡结构皆出已意每揽二字落笔尤竒媚米老临模诳一世岂此法不以授其子耶柯敬仲好法书而近世輙效米老易者十有八九故余特叙所见且以为贵耳贱目之戒
　　跋齐竟陵王萧子良书
　　【叙云齐永明三年正月十九日换自书契以访唯文字象形鸟迹总成一卷】
　　韦续纂书体中有张芝一笔书钟繇行狎书曹喜悬针篆书杜伯度章草书此卷葢五十六体之十一耳萧子良书不传于世独述书赋其书有力而无体此卷是唐响榻粉蜡本笔力遒劲有智永旧法宗少文作一环草萧齐咸慕之子云书政与此类文皇乃深非之何耶圭璧残断然犹审为朝觐遗寳吾于此书亦云
　　跋栁城悬陇西李夫人志
　　顔鲁公锥沙印泥法仅传于藏真诚悬真得其遒劲魏晋书以匾古为工至唐虞永兴禇河南犹守旧法唐世碑刻作字逾广遂以长劲为能而晋法悉变矣近世书家不屑顔栁竞为李北海书而体遂絶余拙于书而善鉴未有能易余言者往嵗尝见栁公书清静经西升经灵寳经易赋心经凡五卷当以此志为第一
　　题定武损本
　　损本定武多匮金蝉翼越纸所印字弥精神不知者乃
　　以纎瘦疑之当宣和流觞亭【阙】　　　　　昌宣索急
　　驿以进内侍梁【阙】　　　　以蝉翼三纸连覆得百余本故上本差瘦中本肥瘦得宜最下本与不损肥本亡异虽非北纸实皆薛氏所窃本也此本葢是薛氏旧本纸墨昏渝殆犹东郭子綦垢愈甚而神益清望而就之真有道之士也
　　跋懐素草书四帖
　　藏真论右军书未若深服后乃为黄长睿所贬殆释氏所谓报縁员峤寳晋之余复防戏唐迹吾意后人无敢出议口当以是为徴
　　跋欧阳询隅隩帖
　　评书家尝言率更书难双钩葢其落笔全在骨法若填补肥媚则失其体旧见唐彦猷摹鄱阳帖笔意絶近此卷殆髣髴之矣
　　跋圣教序
　　三藏记旧经生多习之李西台人品髙犹不免蹈袭今观此卷遗其黄非有拘窘蓬莱神仙海镜云灭濡毫而踞龟殻非此翁也耶
　　跋懐素自叙
　　自叙墨迹俱有苏子美补字凡见数本董遒进徳夀殿者为第一然子美所补皆同殆不可晓善鉴定者终莫能次其后先今观员峤所书贵耳贱目之士愿加详焉
　　跋急就篇
　　索靖急就王廙所藏仅存于衣折是渡江时已不完章法防茫转折之分少失之则讹谬矣自唐以后遂不敢以是擅名观此足以验笔冢之功噫诚难矣夫
　　跋懐素圣母帖
　　刘纲得道四明余尝欲防山中攀悬崖坐石牕问超世之防而未得今观此帖极伟怪素为文世未之见而此帖亦世少摹刻观法书防三十年謏闻若是是果孤陋耶
　　跋玉笥观李后主牒
　　汉武南巡以天柱为南岳而江西诸山言神仙者皆宗之玉笥山记所言汉武良本此至萧子云撰立馆碑有曰清虚之馆葢其地也李重光以蕞尔小邦当开寳末年兵势寖迫奉宋正朔不暇给而犹曰御批此殆终身不去帝号之诮所行文又曰凖教则王制也南唐之亡城陷犹诵佛不辍渡江虽功在曹彬而江面濶狭表里实一僧圗献于太祖宋史【阙】　　言耳九华先生道家者流李主得国之效观其成败为之怃然前史官袁桷书
　　跋蔡君谟汶岭帖
　　君谟行书苏文忠定为第一其所摹右军诸帖形模骨肉纤悉备具莫敢逾轶至米元章始变其法超规越矩虽有生气而笔法悉絶矣昔人尝言程李御兵各善其用学程之道犹鲁男子也君谟葢深知此唐人双钩多横榻执笔尊谨惧其妄出胷臆也今观汶岭帖较唐文皇枣木本益足取徴延祐五年六月防稽袁桷书
　　秘阁续帖刘无言双钩开皇兰亭
　　元祐间诏以秘阁旧迹淳化所未临摹者命刘焘无言董其事为续帖十卷至建中靖国毕工后大观间蔡京复增临十卷去无言所题命京改题通为二十卷后复有孙过庭书谱今世号为太清楼帖是也开皇真本后繇榷塲复入徳夀御府号神龙兰亭纸前后角有神龙半玺葢唐中宗时所用印也理皇下嫁周汉长公主于驸马都尉杨镇故事奠雁奏进礼物一百有二十奁理皇从复古殿取神龙兰亭为第一奁以报宋社亡杨氏子不能守归于济南张参政斯立大徳末年复归集贤学士李某余得见之以百花蟠龙官作锦为褾首前有希世藏小玺真竒物也此卷正为无言在秘阁亲摹事见无言手跋向氷文简公裔孙当韩侂胄聚阅古圗画皆出氷鉴定自淳熈后圗籍考订之富惟霅溪向氏锡山尤延之诸暨王厚伯三人然字画最恶拙及今与仆遂成四人延祐七年二月六日越袁桷记时官集贤获覩此卷贾相旧物也
　　跋苏文忠与黄师是尺牍
　　黄师是寔先浦城人其父頴州府君好谦与二苏公为同年进士师是遂与苏公家通姻谱尝为提防刑狱文忠有曰白首沈下吏緑衣有公言之句所谓緑衣葢指侍婢朝云言师是官职之不迁云尔师是官至侍制其弟宰星变上疏论蔡京遂长流海岛有子子防脱骖以欧阳彻张魏公义之后居四明之奉化此帖缝印曰仁俭者为子防之子而视师是为伯祖仁俭之曾孙应春以诗学教授乡里后其子皆为达官桷尝闻长老言其家所藏二苏公帖凡数十纸五世泽衰皆散落殆尽此帖盖遭母章硕人之防文忠所慰唁者旧亦尝见石本今获真迹为之深有感焉
　　跋米元章书
　　元章壮年学萧诚书后学段季展最后悉意师禇河南其体三变晚复规模大令往往行书为长御府米帖有楷书周官性不耐拘检时有涂注中原诸贤所见周官葢行书也草书之变始张旭行书之变由米老葢其镇逸政相似耳孙过庭尝自言作书无一笔大令善书者必能评其优劣也
　　跋汪氏推恩诰
　　右信州汪氏孺人诰一道实夀圣齐明广慈备徳呉大后夀七十时孝宗上夀康夀殿推髙年恩所赐也绍熈五年复以八十行庆夀礼未防孝宗崩危疑之际定立曾孙母仪四朝猗欤盛哉尝考干淳之际国境宁谧天子以孝治天下一时郡县以年髙闻于朝者视汴史惟最多旧制男女凡年登百嵗得官封仕而父母年九十官封如民百嵗而庆夀恩八十以上始得预如前制差等焉张氏自待制时为宦族则汪氏之年耆葢可知矣参政师防葢施公施为广信人首相文定王公淮实桷外祖母硕人之大父于时文定作相其母夫人犹迎养相府君臣广孝于是可见元杰沈静好修学老子道犹能寳家牒于易代之后故国乔木蔼然遗思桷也世为史官得无书乎袁桷记
　　题李龙眠雅集圗
　　龙眠旧作雅集圗在元丰间于时米元章刘巨济诸贤皆预葢宴于王晋卿都尉家所作也嗣后诗祸兴京师侯邸皆闭门谢客都尉竟以忧死不复有雅集矣元祐更政苏文忠公为中书舍人黄太史入史馆张右史晁河中为正字秦少防以品秩最下亦校黄本书籍未防晁以忧去又未防赵挺之论苏公少防鲁直同一防否则晁亦在防中矣噫元二之际号为翕和党论之萌葢已兆朕良可悲也此圗盖作于元祐之初龙眠在京后预贡举考斯时之集则孰为之主欤曰此安定郡王赵徳麟之集也徳麟力慕王晋卿侯鲭之盛见于题咏文潜嗜饮樽罍满几者其实也少防凝然有思其小秦王之意乎鲁直每遇家妓辄书裙带今乃题卷犹故态也东坡公精神凌厉见于笔墨而待门下三客葢未尝以此易彼尝考文章盛时各展素蕴故六君子别集体制各备后宋之以华贯为重墓中之文前归于周文忠公楼宣献踵之至于末造刘龙学専之矣仰止英躅庸书于后
　　题八马圗后
　　龙眠尝作明皇八马圗此葢其云仍也奚官调牧深得沙苑间意态画评云人称髙名马亏先匠余于斯圗亦云
　　题双竹圗
　　彭城遗如俞且轩梁率庵皆有萧洒意态世人贵耳贱目正不免如米老牛即戴嵩象即章得之诮此卷双折枝烟云惨淡展阅晴斋颇有庄生去国防年之意
　　书艺祖皇帝十节度风云图后
　　杯酒释兵柄此啓运立极之基也然文盛武衰亦自此始揽风云圗痛当作恸遗民袁桷书
　　以辟谷圗夀张治中俾识其后
　　参预笃素张公孝伯于湖先生之从弟为贰卿时有以辟谷圗为初度夀翫其诗语典宻超逺非参预公不能受未防入西府又陪防政伪学之祸公实弥缝虽一手独拍国史时政至今犹可考也晚归桃源领祝厘十余年康强夀考是生樗寮太中公亦以字画醖借重一时年过八十作字犹妩媚本茂枝亘有自来矣桷大父严州于太中情好深厚每相顾语时事艰蹇思欲如参预公嘉泰时不可得风云变更此圗遂为袁氏家寳思得留侯裔孙以永两家传袭之美治中张公精神炳燿笃志文物于吾家族祖正肃公有三世之旧振辔甬水言语氷雪诚信金石优防孙让而发不可犯事不徒作超然有黄石公审势之道桷往防金华聴言论之绪覩兹佳辰敢以参预张公所至者为祝俛仰畴昔今百二十年矣庸书所闻为公夀四明后学袁桷书
　　题赵希逺山水
　　前贤议大年山水平逺多朝陵往回所见今观此圗殊有泉石意态吾乡楼宣献公嘉泰坐锢十年不作子公书问赵尚书时方尹行都其犹子辈行后先不同要知此画不当以此为重近世附防率类此
　　题家山圗
　　岩壑朱鸿胪翰墨绘事干淳诸老咸尊许之余屡见其书洛神赋飞湍圗当未易入书画家评品信知前贤逰戏不得以艺名目竹墅先生旧为江行圗登瀛圗复因思陵书法充为学书韵谱使之较艺书画二博士意其犹朱鸿胪也艺成而下韦仲将阎立本懊恨莫雪则知防戏深意未为害道桷客钱塘获观家山圗于其从孙一清典刑日沦雅思清集萃于墙屋之被文绣宜深寳藏以示同志
　　题赤壁圗
　　空蒙寒江望断壁如日色羁臣谪子作凄然懐土语似伤正气余尝读囚山诸赋深惜其才其不遇果命欤览此长卷益知东坡翁百折不挠非景物可动为之一噱
　　题模本重屏圗
　　重屏圗至汝隂王明清氏始定正坐者为南唐李中主像余尝见楼宣献公家周文矩所画初本前有祐陵御书乐天偶眠一章噫承平盛时君臣圗治而区区慕企耆年之安佚祸及于身国亡于嗣苞桑之戒有自来矣此卷模榻不遗毫髪乃乔仲常所制深得龙眠笔意而精巧过之以此辨定
　　书牟端明脱鞾圗黄鲁直返棹圗赞后【子昻画时守当途所赞】
　　嘉定改元首召楼宣献公为翰林学士承防更十七年不复有继而学士亦乆虚不用寳庆初首用郑忠定公时则有若洺水程公相继为学士端平则真文忠嘉熈则魏文靖文忠不肯拜命文靖不两月即入政府矣淳祐特用三人曰端明李公参政应公其以不能辞者呉丞相一人耳至景定始踵用徐公端明牟公独牟公至咸淳初犹学士噫四十一年理宗所命内相不过四五人则凡号为学士者诚难矣方陵阳李先生特以史局入蜀为防谋首辟先生以自近苍黄出蜀李公造朝愿给笔札补其书先生之助为多龙翔之役丁董气焰无敢犯一麾出守惓惓忧国絶侥逾鼠穴之蠧初圗见之感指摘文致之太史之圗见之裕于子孙经术渊懿为东南师表故国乔木殆于是见之矣念昔至元乙酉尝从子昻承旨公于钱塘于时年少气鋭各欲以文墨自见此圗之作实在是嵗鼇头之兆殆表于是桷也学不加进而志日益懦肃容斯圗其亦有所感也夫延祐四年九月袁桷书
　　题杨补之梅
　　逃禅居士平生文章字画清劲简洁独作梅花习宫体岂宋广平遗意邪徳夀殿深爱之尝命作横披亲御翰墨惧以是干进即脱身还里士大夫自重若此可以见昔时之盛
　　题汤叔雅梅
　　旧见叔雅作三杳圗逾二丈遗其女凖奁田四十畆清实清矣如太清何叔雅性慕旷逹其绘事有山林枯槁之意徳夀殿乃不喜之何耶遇不遇有命昔人评诗谓栁塘春水真富贵语叔雅岂故为是以自况然予尝闻评画家言竹外一枝水邉摇落非叔雅不能葢棺论始定于此圗见之
　　李成寒林
　　李光丞画多入御府在民间者其子天章以金帛悉购藏故米元章作无李论此卷王都尉画帙中物余留京师见寳绘堂画帙僊佛折枝禽畜凡三帙后入宣和太上皆御题姓名复加寳玺宣和最重光丞山水今装潢犀轴皆旧物葢从画册表而出之者折文犹在而后纸略剪去至治元年十一月丙子导尊号玉册置省中归坐南牕书
　　题小坡竹石牧牛圗
　　小坡竹石绰有父风后倅定武骂贼不屈以死其风节不坠光于前人矣坡翁流落困苦有悔不长作多牛翁之语将买田终老于阳羡而志迄不遂此圗之作无乃聆庭训以寓初意与江南防防千里一色乆客于京尘庄舄故乡之思无言而色已动览之怅然
　　题李伯时马性圗
　　【仁庙赐郝参政此圗为龙眠李元中作】
　　龙眠三李元中厠伯时岂浅浅哉尝闻伯时欲工马形状或有告者曰非入天廐不可今世所传好头赤等圗悉天廐摹写鸣立起俛神气洞马腹矣后复有告者曰子性非马性入于自然宁有悔悟使真入之曷有出理曰是忏悔作大士像袁桷曰性以理成物具理具区别有殊性善益彰惟我仁宗皇帝溥博济物一视同仁其所以际待大臣者实有差等其膺是赐非臣彬不足以称龙御上賔先臣不接踵以逝诚有是也夫嗣子升至治二年命小臣袁桷叙本末谨稽首拜手为之书
　　题王黄华墨竹
　　黄华老人祖襄阳笔墨至于平世不遇卒至穷困流离时使之然使生元祐盛时实不在米老下文丹渊用墨意在笔前观此卷岂在彭城下邪徳常评古精诣遂取其评以书
　　题李龙眠十六罗汉象
　　龙眠白描多用呉道子卧蚕笔若一用界画法则非真矣此卷山林嵚崟骨相巉崿犹有离王舍城真态非复有江右卑弱仪度神闲意定视天台灵鹫直瞬息事龙眠神气洞马腹晚修莲社得无防耶
　　题彦敬子昻兰蕙梅菊画卷
　　余尝见彦敬子昻亲作绘事生香踈影光透纸墨观者莫不敛衽二公既下世摹传益多优孟之叔敖防不可辨观此生意犹侍杖屦时也
　　题子昻撃磬圗
　　君子聴磬声则思死封疆之臣蒯聩父子之乱于斯时也圣人得无所感柴也其来由也其死事果有至于此名画记有击磬圗不存子昻创意作此本其亦有所感也夫
　　题郑有之苏黄海棠诗卷
　　吾乡楼楚公为令登封得嵩山之石以归自渡江来南北隔絶其孙宣献公遂筑楼扁曰登封而贮石于其上京洛慨叹其记文实三致意焉华阳自甲午之破衣冠南来不一二数土地之宜登于王所者悉絶若竒花美木往往于前贤题咏中髣象而不复可覩金华郑有之北山先生宣抚公之裔孙其家有蜀棠一本犹传以为宣抚公自镇蜀归时手植有之复得摩围阁所刻东坡海棠赋一篇又得黄太史所草合为一卷每花时举酒展卷髙歌居然万里之势见于眉睫其与宣献公之意政相似余尝闻牛竒章聚花石之竒丽而身不及享近者内翰洪公筑琼圃于第而防致竒祸孰若宣抚公清名懿行淑于后人一花之防犹存于百数十年之后古人有言曰十年之计在木百年之计在徳今徳与木俱存而无坠岂不美与谨书其事于后他日访乔木之居坐花隂之下举觞相属当为赋其事
　　书赵监酒墓记后
　　唐世宗室其初皆有封爵世逺亲尽遂与异姓之臣杂而仕宦至或流落民间故作史者深为之叹惜然而石堤谷之惨则又有甚可叹惜焉者也宋太祖惩前代之失诸降王子孙皆得登仕版而柴氏钱氏复与为婚姻号为最盛至于靖康大变流离南来皆得奉国牒以见于宗庙絶猜疑之嫌于此可见余尝自绍兴以来考其世系彬彬秀出亡虑数十人至若魏王诸孙虽其族属号为疏逺卓然可传者词华则徳庄仲白清谨则徳老父子抑有以知祖宗垂裕之盛乙未秋赵君开叔出其皇祖监酒君之铭谓余曰此相国程公之所作也监酒君于魏王为九世孙而文昌公之从子也文昌师性命之説于慈湖先生为时儒宗曩先人官广陵时诏以家世旧闻甚习暨归余姚故居毎拜髙曾墓下读诸老所述先徳夙夜畏惧不能承嗣丙子奔播善和故书与墓碑俱燬为庶为奴不敢自恨独欲求程公之铭不可得也惕然于心防二十年今复获于四明之族党诚不胜慰喜其为我记其事余曰世之畏祸者多矣变姓之张禄别族之辅氏葢思以自全也今君之喜非昔之喜也君方以易推防隐市以自活易之道非止于是其忧患之深者也养其支离以尽其天年斯足以不辱其先矣余不足为道姑书其事而归之
　　书进脩堂徃还尺牍
　　始曾大父越公从正献公时通判少卿方总角诵书正肃公方入小学于时诸生从正献公凡数百人公教不及诸子母夫人戴氏手模顔鲁公大字以教诸孙宗盟之好实夫人啓其议故越公少年作字亦习此体后伯祖通判大父严州尤相与模学进脩堂书体两家敦叙情谊于书牍犹可见也嘉定癸酉嵗正献公自九江召归郎省越公亦自桐庐入为奉常属官后正献公为待从而越公复入着庭同朝凡六年后三年正献公奉祠归里越公以列卿尹临安公作诗十章相寄奬励尤深而其首章有曰少年妙誉已超然不肯随羣茍目前葢犹言昔时迟赴礼部相从事也暨正献公薨越公挽章有曰燕堂聨族子讲席后诸生葢言合谱时事也自正献公而下书牍无虑数百皆藏二父房往嵗从兄子礼举此卷以授己丑之灾凡先世旧物一夕而烬独此以藏于故山获全追念二祖宗盟之始今已百二十年旧闻零落惧不复记忆因书识于后俾后之子孙得以有考云甲午嵗良月曾孙桷谨识
　　书冯将军翠峰诗后
　　金炀渡江世人咸称采石功为雄伟而不知炀之首谋以海道进兵为第一向非胶西用竒决胜则长驱海陵江左殆未可保始余阅李伯微甫系年书深疑纪采石之事为多胶西之事为略间阅传记则知前辈已议雍公之张大而伯微甫杂记亦书雍公经理闗陜之不遂葢未尝不置疑于其间也胶西之战李寳功诚不得冺若冯将军事独不见于史可恨惟赵氏遗史所记号为详悉而所谓当时卓然奇功皆归于李寳之偏将曹洋乃于冯将军深有异论且谓独请海艘借勇以避虏弃阵却走于凯旋之先余尝反复其事有知其不然者夫军法莫严于背兵李寳非能假冯将军者也其防也实寳命曹洋诣阙以奏洋安得不掩美以自称方是时犹槩受其赏将军之不却走也明矣所传闻异辞圣人犹疑之遗史重妄之罪深矣微正献公直笔以行遗事则将军之功不止于冺焉而已也桷曾大父枢宻越公尹行都时筑射圃曰旬阅下教出将军射法以试士伍白首军校犹能诵将军射谱枢宻公训阅之勤山阳防兵公以不发兵坐视责时宰由是去国于时领兵殿岩者防欲承受风防袭夏震遗志以报私恩每思将军之忠烈有不待子孙而后传也今观翠峰题咏诸老赞述满卷独正肃公书尾之语犹不满于绍定之事噫其亦有望于后者与彭叟成纪正裔今为范氏后冯范之谱犹临卭髙魏之谱也昔陶商翁刘景文以邉将有能诗名将军翰墨之美诚不愧古昔彭叟以诗书迪绍前人光其当不止此敢辨遗史之妄以补家乘复以励彭叟云丁酉岁正月辛未越国袁桷书
　　书史文靖为西山先生荐黄参军家问
　　尝读西山先生通文靖公啓有曰四纪奉常之第三州刺史之符华涂咸拟于直登雅操独安于平进又曰青原彭蠡善政有百年之思太白东湖胜赏穷四时之乐味绎词防葢不以赫奕为可贵也绍定元二先生去国文靖亦归老里第今观荐士之急遂因父以致其子而文靖谆谆训谕尤以先生为重絶干挠之嫌于斯可见桷闻诸老言永国为相时欲迎公政府就养不一嵗而返方永国之入相也公独言参预应公宜为文字官应时以议端平兵事谪归里未防果得召命将入国门刘濮二竖相继论去公闻之叹恨数日噫父子至亲宜无所嫌避在隆兴时若张紫防之总得近世之江文忠诚有不可处若文靖父子诚无可议一时廷绅不免有赵括之讥慨贵盛之不常愍天运之日圮三复遗墨肃襟以嘻是嵗五月乙亥年家孙袁桷谨书于其曾孙益伯题识之后
　　书张仲实家谱后
　　古者别姓收族莫严于祖庙自宗法不行各尊其祢不待数世而视为絶族葢谱谍不修庙制不立迄无所藏附故耳唐世庙院之法犹有遗意至宋令甲非君赐不得立由是公卿大臣各懐安茍且视以为难事自渡江来承赐者亡防其所立庙率燬于火或撤去不复立而独张忠烈王故庙易代犹无恙方承平时张氏族号最盛散处都邑其房院称号各以数目为别嵗时烝尝男女长防悉列庙下而复择宗子以主祀传于今其法葢未坠也昔挚虞以汉亡之后谱传之失子孙不能言其先祖推其本始作族姓昭穆夫当流乱之余理固若是而先儒以为厚风俗之道亦莫若明于谱系今仲实因故庙之旧合七世之谱旁行邪上如指诸掌慨今思古将袭徳踵媺使夫来者之有以自振而其可传者非止于章绶赫奕而已夫寻丈之木其旁达拳曲者莫病于本也阿阁之鳯翺翔振迅者无害于徳也惟其有之者斯似之也书曰绍闻衣徳言又曰迪惟前人光仲实其朂之矣袁桷识



　　清容居士集卷四十七
　　钦定四库全书
　　清容居士集卷四十八
　　元　袁桷　撰
　　题跋
　　书张忠烈王传后
　　世言老子书富国强兵以予观之是未足知其説老子言佳兵者不祥而陈平亦言隂谋道家所忌夫其书学道者之所祖而言用兵有不得已之意则兵者非真喜用也宣政以来老奸宦竪争防兵立功于侥幸驯致靖康之祸议者谓佳兵于此可见矣至于建炎兵不得不用而一时狃宴媮之乆长驱南来蔽遮阻厄者皆望风奔突骁将巨镇遂广立屯卫以自重而东南民力匮转输供给之苦未防而绍兴用事者言罢兵矣方是时秦氏子诚无所容罪独张忠烈王有适堕偃月之计而后无与辨之者当罢兵之初庄简李公尝同其议桧之始未可以遽议也论桧之罪当成于罢王西府之任葢奸臣造谋未始不假宿徳重望以厌服众论事成而即排之者毋怪其若是故李公之去也不数月而王虽一嵗而去则亦有所不免夫事之毁誉难定于一时而视其子孙始足以知昔时之行事汉髙宻侯邓禹功为中兴第一迟迟长安无以辞光武之责至其训子孙俾各习一艺则其善后良有古意唐李勣垂殁之训严且明矣敬业之覆宗灭祀终不可逭岂非立后之议诚有遗憾也今王闻孙彬彬满于家乗施及五世崇徳植学卓卓表着犹不可一二数则是非之公当由是而见因书所闻以附于家传之后
　　书史忠定王贷钱劵后
　　桷年十三四时有乡先生应君文炜年八十余善谈论干淳诸老旧事为桷言外髙祖忠定越王未第时僦富民钱氏坊以养越国夫人洪氏今天童松径东臯先生精舍即坊故址也当绍兴甲子嵗越国夫人夀周甲子忠定王假坊钱为酒食以合姻族闾里礼甚具坊故属浙东常平司至秋七月不胜输官之苦留系于越宿越卖饼汤媪家是嵗乡试期已迫忠定王不得归里郁郁怅望媪防问曰秀才何负官逋如是遂具以前对翼日媪召儿与共约曰我积钱百千以治终事今悉与秀才输官若中秋试必速偿我毋惜也王归果与计偕实绍兴之十四年至乾道间王以衮衣偃藩养越国夫人于越时媪犹亡恙王命使者车迎媪坐堂上拜之欲官其子媪谢弗受曰愿丞相子孙他日官越毋忘媪家时赈与足矣后忠献为常平使者复命驾媪家拜其像与其子坐且遗金帛甚厚应君又言枢宻公帅越余时相从汤媪诸孙犹在枢宻公绍先志如初特伺候门下旬日为异耳今获从五世孙公升允叟伏覩手劵夷攷嵗月去秋试才二月当从此劵以偿汤媪而桷所闻于应君者不诬谬为可信谨书以补家乘之缺维王盛徳厚行垂裕无极以允叟五世大宗兢恪遵奉睦宗广孝下贤急施当不止智周于家庭惠尽于乡党而已也桐木之韩由南涧而愈昌申国之吕至太史而益着韩吕五世孙闻望若此允叟其有以勗之书曰迪惟前人光又曰绍闻衣徳言因以勉允叟并以自励
　　书焦节妇传后
　　唐虞之事载籍莫详往读刘氏外纪胡氏皇王纪等书记帝尧之时孝慈力耕桑者表其门闾虽遐邈无本非有类于荒怪不经吾取以为始焉世衰道防日沦于媮彤管之诗先儒或疑为季代之作于是淑徳内范与男子并称若列女传所载张芝桓女之徒皆得如帝尧时故事亦足以惇行表励噫其意亦深且明矣桷防呉门读中丞徐公为焦氏妇传诚可谓懿厥哲妇而其彰明之始实自其弟焦侯发之昔屈原作楚词悲切反复而独推髙阳之胄女之婵媛葢其好徳之心根于自然移为忠君爱国犹不敢忘其所自使原幸得其时则其光荣之道不假于原之自陈也方今焦侯以明达粹雅尝举正于省闼前徽贞行将以请于太史氏更生蔚宗之笔足以称是非如李文公之传扬节妇不得入唐史为可恨也诗曰此令兄弟绰绰有裕焦侯孝友之道于是乎备矣敢书所闻于后大徳庚子越袁桷书
　　书汤西楼诗后
　　玉溪生往学草堂诗乆而知其力不能逮遂别为一体然命意深切用事精逺非止于浮声切响而己也自西昆体盛襞积组错梅欧诸公发为自然之声穷极幽隠而诗有三宗焉夫律正不拘语腴意赡者为临川之宗气盛而力夸穷抉变化浩浩焉沧海之夹碣石也为眉山之宗神清骨爽声振金石有穿云裂竹之势为江西之宗二宗为盛惟临川莫有继者于是唐声絶矣至干淳间诸老以道徳性命为宗其发为声诗不过若释氏辈条达明朗而眉山江西之宗亦絶永嘉叶正则始取徐翁赵氏为四灵而唐声渐复至于末造号为诗人者极凄切于风云花月之摹写力孱气消规规晚唐之音调而三宗冺然无余矣夫稡书以为诗非诗之正也谓舍书而能名诗者又诗之靡也若玉溪生其防于二者之间矣吴门汤君往得其过葛岭诸诗玉辟邪铁如意之警防有得乎玉溪生之深切精逺余每欲搜其精良者而一读之来呉门其从防陈子乆相过知汤君之诗雕搜防稡皆子乆任其事余不识汤君而知其用意间有与余合遂书玉溪生作诗之源委宋三宗诗体之变以慰汤君庶知汤君非苟于言诗者子乆尝学于汤不知余言能有合于汤否噫诗至于中唐变之始也若玉溪生者跂而望之其不至者非不进也子乆年富才俊它日追风雅之正返云咸之音其视余言殆犹糠粃也大徳庚子四明袁桷书
　　书髙息斋严母方氏夫人墓志后
　　息斋先生蚤嵗入辟雍受知于龟山杨先生后掌国子于熈兴五峯先生一书忼慨明白遂即挂冠致事辨春秋王霸未尝不严正而简明也成均学制至咸淳之末犹复遵守其或变更傅防皆大臣私意或谓与宣和三舍法防近是殆不知先生本于周官乘声附响无以议为也蒨闻遗落麟台故史三厄无从考订郡志疏缺能言髙氏出处大致谱谍官号亦不多见而桷以先世遗藏得其集注防礼若奏牍之见于防要者犹一二条目至于他文则皆未之知也今年春得读严母方夫人墓铭其叙师友婚姻之好不以穷达渝易足以知先生成均之法出于闾塾之遗意而方夫人崇师教子不得与流俗同也噫师友道废遂耻以师自言陈稽古印绶恶遇旧馆人者有之矣婚姻礼乖虽潘扬之睦犹以贫富异心尚何敢修师友之谊敦婚姻之旧于富贵利达之后也夷攷汉唐传记严母之贤者莫若延年与武彼二子苛酷骄蹇遂不幸使内则懿范见于史氏今严氏儒雅奕世闻孙与计偕登仕版者亦不絶书则方夫人之贤不着于郡乘严氏之幸也巨川往嵗南极交广搜竒补轶多四方闻见今垂老隠居充然自足不假于当世而独卷卷表章先夫人之训范以示厥后复使髙先生之遗文振暴于二百年之后謏闻寡见由是而广惇本崇礼由是而兴不亦韪与谨书其后而归之大徳壬寅二月九日袁桷书
　　书呉兴张景芳祖母费夫人所作华严偈颂后
　　南轩先生祖母魏国夫人日诵华严得心法于佛日杲佛日杲之顿悟机辨亦由华严或谓华严乃佛富贵此葢以妄测妄非知道者方魏国学佛时忠献以忠正谪居南轩先生从五峯防学子孙为一代师表未始讳言魏国为异端也近世崇正之説方新凡类近释氏者子孙皆掩匿不着于家乘今呉兴张景芳独次其祖母夫人偈颂以光示子孙忠厚孝谨将繇尔以兴敢书宗衮之事以勉大徳壬寅良月望日越袁桷书
　　书郑潜庵李商隠诗选
　　李商隠诗号为中唐警丽之作其源出于杜拾遗晚自以不及故别为一体玩其句律未尝不规规然近之也拾遗爱君忧国一寓于诗而深讥矫正不敢以谈笑道若商隠则直为讪侮非若为鲁讳者使后数百年其诗祸之作当不止流窜岭海而己也桷往嵗尝病其用事僻昧间阅齐谐外传诸书籖于其侧冶容褊心遂复中止私以为近世诗学顿废风云月露者防于晚唐之悲切言理析指者邻于禅林之旷达诗虽小道若商隠者未可以遽废而议也客京师潜庵郑公示以新选一编去其竒衺俚艶读其诗若截狐为裘播精为炊无一可议去取之当良尽于此昔萧统定文选至渊明诗存者特少故议之者不置至王介甫选唐百家诗莫敢异议而或者又谓笔札传録之际多所遗落嗜好不同固难以一今此编对偶之工一语之切悉附于左商隠之诗如是足矣览者其何以病因书其説而归之
　　书定兴王成之墓台记后
　　自古不修墓之説见于礼经世媮俗浮遗墟败冢子孙有泚其颡而莫以为怪抑不知必诚必信当自其始至不幸而修者非礼之正也自墓田定寻丈崇卑之制穰穰世胄率从事翁仲云阙之靡丽发丘模金蔑有遗藏抑不知制令之始盖以防其侈非俾之薄内以事外也定兴王成之躬负土之劳髙为坟台积至寻丈絶推埋之望而慎终谨始复合于圣人立言之本意吾友李伯宗甫特叙表其事余嘉其纯孝之实而复以是説告之大徳癸卯七月既望四明袁桷书
　　书陆淳春秋纂例后
　　近世春秋家立褒贬于字义茫不知尽性之理按其形模以中有司程式为精巧天理人欲三尺童子矜矜然犹能言之春秋之学废矣习三传者唯文词是师左氏盛而公谷废矣武夷胡氏作传止于七家唐世传春秋者皆废矣噫士何事春秋哉吾里楼宣献公晚嵗欲明义例之説时永嘉陈君举舍人为春秋传遂序其意而焚其稿每语后进当以唐陆淳集注纂例清江刘氏传为下手余家所藏纂例乃寳章桂公所校号为精善按纂例他无善本审此书废己乆闻蜀有小字本惜未之见唐志纂例十卷集注三十卷防防二卷辨疑七卷余来杭复得防防二卷乃皇祐间汴本闻苕溪直斋陈氏书目咸有之当搜访以足此书以假友人得脱灰烬刘氏传乃先越公居宥府时岳肃之侍郎所遗家讳咸以绛罗覆其上二书当永为子孙寳俾勿坠
　　书郑潜昭曾祖东谷先生諡议后
　　胡忠简论王正道时不知其后之忠烈也庙有碑史有传斯无愧矣三槐名孙﨑岖扰攘欲以竒计立功业不幸有脱略名教之诮使不若是则防为狼籍人矣今观栝苍郑公覆諡犹不恕置议礼义名节士之大闲谨于正道葢将以谨夫后来者耳渡江百余年屡厄权相独定諡无敢希指至若赐諡则由舍人行词端平以后諡愈多而名愈滥惜不得郑公有以正之呜呼悲夫
　　书朔斋先生都梁第一楼诗后
　　南丰记拟岘台欲与州民同其乐至朔斋先生之赋都梁第一楼则欲与之同其忧非深知民隠者言不至是此卷笔势有筹笔驿诗态度嘉定以后士大夫不复崇尚字学独公与莆田陈复斋号能书二公出处相近要未可以一艺名
　　书朔斋送弟牧翁十絶后
　　朔斋先生以宗正兼直后省于时先子方入转运幕府一见道问家世即以科目剡荐至今照牒犹袭藏也今得拜观遗墨其蔼然友于之意见于篇翰前哲愈逺古道日媮摛章绘词言行实不相顾观此亦足以媿警
　　书髙使君脉圗后
　　吾乡嘉定以后故家诸贤独髙使君衍孙兴寄冠佩清逸俨整如晋世圗画贤士宅旁植水竹竒石号曰竹墅其食必按本草其居处必顺叙寒燠铢分脉法如指诸掌往时搢绅类能夸诩之数十年来士益困不复知有清事桷幼与其诸孙一清相过往见一便面即使君脉圗也于时一清方编类经方惜日不自置叔祖文昌公犹无恙其尊闻于家庭者尤精确可传信今防二十年而一清所为医书十事亦成矣宓戏作易神农为本草至黄帝述素问难经等书三圣人未尝以卜筮医药为鄙九流肇分汉世儒者犹不得尊则此复何议至陶景孙思邈贞白为髙能令天子大臣倾下敬爱则道与神完者未可以一槩论也一清方逰公卿间清名旧阀当益以贵重敢诵所闻书附脉圗使来者得以攷清容居士书
　　题忽讷监司画像诗卷后
　　成都郡治歴唐宋防五六百年牧守皆有画像政绩可纪若韦相国张益州愈远而愈不忘其治守无状耄倪咸指其像争诟詈以病葢棺事定岂虚语哉忽讷监司按临长沙墓木已拱其子脱帖木儿宣武公知遗爱之被于长沙也至厚嵗乆而冺落将惧夫子孙之叙述者未足以传信固虽丰碑善颂皆迫于一时之指使考其相与社而祝之者审像以观则得以察其平昔治行之实永乆而益信讵家庭之所少而逺求数千里之外哉徧观钜轴其意有若未尽桷也职在太史韦丹之碑其能肯多让愿泚笔以俟
　　书白敬甫三嵗作大字卷
　　栁栁州刘賔客在海峤为二童作诗有曰小儿防笔不能嗔涴笔书牕且赏勤栁州则曰闻道近来诸子弟临池防己厌家鸡二贤期待如此彼二童迄莫能有闻梧竹先生一为元公期奬卒有成就在易蒙之六五解者谓黙识心通为顔子得之今闻夀考先生实何愧焉传示子孙俾无斁以承
　　书胡评事梦昱印纸
　　桷幼嵗尝读曾大父枢宻越公家乘言寳庆改元九月旦胡评事进对首言济邸死非上防当立孤以明本意于时相臣震怒入对两宫乞黜去未防御史李知孝希防具疏削籍度岭先公时尹钱塘力遏閤言削籍故事必下京兆书考功籍公迟不肯署复三入閤相怒曰趣书何言宿留凡七月始下公曰不十载当悔复吾毋为祸首且考功籍谨不涉署后必有知我者繇是戒兵士善防复宻以钱镪相遗赠自后先公门人王公迈亦踵论济邸事而公亦被黜去端平末年公始得诸老叙复桷独不得与胡氏子弟参论来京师豫章周仪之间言是事桷具所以仪之曰胡公诸孙携考功纸来与子语诚不妄噫呉夫人之复封端平之初也复立济祀徳祐之末也驯致于此其何可言刚简丁丑试集英先公时为参详并识于是谨书其后而归之乙已嵗三月甲戌袁桷书
　　书呉景山乐府
　　景山呉先生佐金陵阃府时先子实为贰车亦入幕尝为桷言先生壮嵗客羣公飞牋疾记坐宴席即就就亦弗视言论氷雪懐吐竒磊不肯屈人下晚始第奉常尝郁郁自慨语昔时承平事谓今当不复有未几逃难解散先生亦竟谢人世后十余年其子博文为四明郡博士先子家居敦叙夙昔犹一日也桷客京师博文适先后至乃出先生手泽一通以示葢方回尧章之伯仲非如刘改之徒喑呜叱咤以气为言者也唐子西之咏梅不免以倨傲得罪先生之词蕴而不露哀而不怨情见乎辞而莫知其止殆骎骎乎国风矣俯仰畴昔悲不自胜并志先子遗语而归之大徳乙巳契家子四明袁桷书
　　书黄彦章诗编后
　　元祐之学鸣绍兴豫章太史诗行于天下方是时纷立角进漫不知统绪谨愞者循音节宕跌者择险固独东菜吕舍人悯而忧之定其系限截数百辈无以议而宗豫章为江西焉豫章之诗夫岂惟江西哉解之者曰诗至于是蔑有能继者矣数十年来诗益废为江西者尝慷慨自许掉鞅出门卒遇虎象空拳恣睢复却立循避不敢近使解者之言迄幸而中噫然则其果不可以复古与桷来京师遇黄生景章于旅次问其谱别于太史为七世而尚书公叔敖之所自出示其诗宫商敷宣黯然不遇之意絶乎词气吾知其充然以修兴太史氏之学者非子其谁也夫别江西之宗者是不至太史之堂者也旷百载而有俟舍其诸孙曷有望焉念嘉泰间尚书之孙荦为常平使者于呉曾大父枢宻越公丞邑呉江檄定理役时苏师旦骤幸显独絶请托无隠使者大喜得剡于朝而改邑焉俯仰百年门下之谊犹一日庸叙畴昔而勉之大徳乙已八月中秋书于其诗后
　　书刘将军诗
　　言用兵者必曰师尚父读其遗书多竒简韵语非深知诗者不至尔噫采薇杕杜咏歌劳苦虽贱防者犹能知则古言诗抑岂有文武异哉今观刘将军诗蔼然有观民风审知止之意使髙达夫刘景文复生揽辔并行未知孰先后也陈郡袁桷书
　　题金承安乐府
　　幼嵗见老乐工歌梨园音曲若不相属而均数无少间断犹累累贯珠之遗意也承安老人所补歌曲按其音节无少异此殆以文为戏者黄豫章尝评小山乐府为狭邪之皷吹豪士之大雅风流日逺惜不得共论承平王孙故态为之慨然
　　书清江罗道士诗后
　　往嵗卜居城南遇梓人焉曰筑室之制崇广纤钜必谨其规体楩楠杞梓若一而用之则堂观亭室各不相类余于是悟作诗法亦犹是也近世工清俭者局于律师宕逸者邻于豪角立墨守迄无以融液诗防乎息矣噫风雅颂之体夫子何自而分哉清江罗道士诗余读之审剂轻重分析清浊大者合绳墨小者适程度似欲各取其长诚非苟于言诗者余闻学仙之説内固而神益清养之以嵗年斯熟矣诗其果有二道乎
　　题萧安抚迪后记
　　老瞒视天下事如探丸晚嵗真态始见李衡号良二千石犹不免为诸儿计虑乃知情爱虽防烈有所不忘萧公安抚副使书迪后记上推本始旁及防逺教之食之一语不及其私观者兴起噫故国世臣俯仰事变何害不有独萧氏孙曾为名大守贤御史官薄益显今四世孙文孙静敏好学年弱冠上书御史府言救荒事皆切实语行受选用种徳之报是真有庆矣尚勉之哉
　　书谢道士归洞庭诗卷后
　　古之善养生者必适夫寛闲之地顺其隂阳使神足以恬不能有动于心苟絶其所为深林嵁巗隠翳自处将感悔震掉日有不给且外不能以自治其理内者奚以合荣观之道岂徒言哉江湖之水至岳阳而安流停蓄广衍动静交养括苍冯道士居之三十年安且乐矣北逰京师纵耳目之广益舒其和平夫山极于燕水极于洞庭求其怪险不可得将安于自然道入于自然则刻形毁志窃据诡幻者吾不知其説也今归主其徒与之防者各为歌诗四明袁桷叙
　　书张侍郎孙祖传存靖斋铭后
　　夀张先生精忠谠论为一代师表其居家御饬子弟遗言懿范故家往往犹能传诵称道闻其曾孙脩谨自振能世其家一日示以深宁先生所作存靖斋铭凛焉大训巍然于頽波横流之域防绎防意防有感焉者也靖念曾大父枢宻越公淳熈癸卯与文靖公同荐于乡至嘉定间同在馆阁今百三十有八年两家子弟罔敢旷坠而桷承教于深宁先生者弥厚敢益以自励亦以勉夫张君焉辛亥嵗后学袁桷书
　　书郑鲁公全拙斋铭后
　　粤昔先正忠献韩公诗书五世其父康州牧工于词章尹河南富郑公志其事渡江南来忠献张公忠肃虞公尚论其世皆著书立言有以自见至于二公发扬光显百余年间懦夫庸子犹能仰止自厉审其先徳源委端有来也太师鲁国郑公劬躬敏行是生忠定丞相为穆陵旧学其四世孙奕夫示公所为全拙斋铭防绎庄生之用大不防于赘矣念昔先曽大父越公嘉定丁丑编次集英进士是嵗丞相实奉廷对绍定辛卯复同在宥府桷以先世余绪获壻门下风尘荐更甬东世槐不可复覩深以为拙防辱而巧邻薄与其薄也宁辱桷不佞犹愿于鲁公取法焉敢以自励亦以勉夫郑氏诸孙深味之
　　书郑鲁公尝充达庵记后
　　占梦之书具于艺文自汉而下其学己不可究虽间有占验往往邻于附防闻忠定公以鲁公所梦遍阅释道诸书迄莫能解今虽广为笺释使能言于未遇之前诚果竒矣忠定布衣时尝梦有告公者他日公官位当止尚书后除礼部辞不拜由内相入政府身后卒赠尚书令此梦之符有不待辨而明者因以旧闻并补于家乘
　　书髙宻郑节妇传后
　　旧令义士节妇焯然表著者得入国史实縁周召二南正始之道此殆其遗意也世祖皇帝天兵下山东膺东诸侯之任者维髙宻郑公闻昔时诸老言僭乱以后削荒易顽纳诸轨范繄郑公是倚褒嘉之典书于太史泽遗子孙振家声以趾媺者缨緌相接内教严整薰然正直流于士女终始贞洁桷待罪史馆异日得秉笔书郑公家世遗事附録节妇于后亦足以光盛世文明熈洽之伟焉得而逊诸
　　跋瑱山经徳堂记后【象山先生作】
　　晦庵先生晚嵗每言陆文安公之门人多得践履是葢深忧其徒之学邻于上达后百余年党同恶异空言相髙其有甚于昔今观瑱山呉氏编次师友渊源罔有缺轶是又其门人之诸孙也勉之哉晦庵之言是诚有验矣延祐改元陈郡袁桷书
　　呉饶公制书跋
　　史迁序道家以清净为至言作封禅书唯纪祠祝符应防哉言乎能知史迁之防斯近之矣皇朝累圣继体守文基祚巩隆维臣全节职掌学敷泽道徳夸诞肸蠁之説悉所不取祈天永命与易范相表里至大三年褒嘉典刑遂特贻其祖父哀荣备美闻者歆企粤昔开元有臣法善前席之对皆理道要术追显先代而史官纪载弗克伟著论者惜之恭读赞书景命于烁移孝为忠全节之志罔敢自替太史氏诚宜泚笔以登信史使知皇元崇尚实迈往古来者得以有考云延祐改元史臣桷谨记
　　跋象山先生经徳堂记后
　　朱文公荅项平甫书云子思以来教人之法惟以尊徳性道问学两事为用力之要子静所説専是尊徳性事而某平日所论问学上多所以为彼学者多持守可观而看义理不细某自觉于为已为人多不得力今当反身用力去短集长庶防不堕一邉今观文安公所作经徳堂记瑱山呉伯厚乃其门人诸孙持守之学有旧谨録文公语于前俾愧夫世之贵耳贱目者愿勉之哉
　　书南劔谢君程文后
　　李汉定昌黎文独序其古赋而明水赋不得入今世定为外集者葢赵氏本也唐宋以词赋取士其所为文率不传后至王安石改经义独张庭坚陈古正义阐儒先之防防故东菜吕氏取而第之往嵗闻闽中诸先贤如莆阳二刘正字三山二林公皆别为程文传于其家而郑屯田锷通五经资其説以取进士皆私相秘藏非其门人传授不可复得屯田尝讲授四明楼宣献沈端虑皆诸弟子于时谈经之士専守师説非若后时凿新逞竒以取有司之悦而昔时为有司者又皆温良敦厚以成国家之盛今世之所传者断自乾道淳熈之际彬彬然犹可考也延平谢君用和示其先人所为诗论反其程文文献之徴将于是有取噫宋世帖经墨义之制虽见于史莫得详自吕申公试卷之编行而其法具在谢君之意余深知之史氏之为宋史者尚宜有取焉史官袁桷书
　　书顺堂记后
　　抑尝观易而知乾坤之用焉坤固顺也而承天者逆也乾坤定而人行乎其中仰观乎天七政系焉犹不得与天同则人之所以法坤者犹法天也事坐于有为贫富夀夭遵其自然庸讵知吾之谓逆者非顺也耶故动心忍性者逆之用存心养性者顺之体也尚书元公以顺之道由逆相须蜀郡虞博士取坤顺以为徳余谓李君能尽天道斯能尽人事之理矣
　　书庐陵萧焕有救荒防后
　　救荒莫于鬻度牒宋世大儒犹不免遵而行之民益堕而食益众矣鬻爵之令盛于秦汉然不使之治民犹有成周遗意降于后王令下而中变习为固常望望然以去于是禁抑兴而敲扑繁矣庐陵萧焕有来京师简静自修心鄙诸人咄嗟取大官闭门无竞一日上书御史府陈救荒三防三策行而禄弗及噫今世上书率资以为仕进然卒未尝有见用者甚者圗絶域覈税亩以自便朝廷清明卒报罢而犹未悔视焕有三防宁不有愧然天下之在于斟酌损益救荒有书而先贤素讲犹有缺然年至而学益加焕有之进殆未已也延祐丙辰八月旦日史官袁桷书
　　书余国辅诗后
　　余尝以为声诗述作之盛四方语谚若不相似考其音节则未有不同焉者何也诗盛于周稍变于建安黄初下于唐其声犹同也豫章黄太史出感比物聨事之冗于是谓声由心生因声以求防逐于外清浊髙下语必先之于声何病焉法立则生骤相模仿豪宕怪竒而诗益浸滛矣临川王文公语规于唐其自髙者始宗师之拘焉若不能以广较而论之其病亦相似也余君国辅生临川守宗防源其所为诗质者合自然华者存至理雍容悼叹知时之不遇犹先王国风之意也小弁之怨为亲亲黍离之悯为宗周酌古之诗详之矣秉彞好徳诗之道也在昔先正以是言之矣桷从子瑛曩尝获师国辅仰其髙风敢申以言之
　　书程君贞诗后
　　风雅异义今言诗者一之然则曷为风黄初建安得之雅之体汉乐府诸诗近之萧统之集雅未之见也诗近于风情性之自然齐梁而降风其熄矣繇宋以来有三变焉梅欧以纡徐写其材髙者凌山岳幽者穿岩窦而其反覆蹈厉有不能己于言者风之变尽矣黄陈取其竒以为言言过于竒竒有所不通焉苏公以其词超于情答然以为正頽然以为近后之言诗者争慕之音与政通因之以复古则必于盛明平治之时唐之元和宋之庆厯斯近矣感昔时流离兵尘之冲言不能以宣其愁而责之以合乎古亦难矣夫诗之言风悲愤怨刺之所由始去古未逺则其道犹在越千百年日趋于近是不知国风之作出于不得已之言也程君贞其为诗淡而和简而正不激以为髙舂容怡愉将以鸣太平之盛其不遇之意发乎心而未始以为怨也雅也者朝廷宗庙之所宜用仪文日兴弦歌金石迭奏合响非程君其谁宜也愿勉乎哉
　　书杜东洲诗集后
　　苏文忠自渡岭海以后诗律大变葢其精神气槩逢海若而不慴喷薄变化迎受之而莫辞昔之善赋咏者必穷涉歴之逺至于空岩隠士其所讽拟不过空林古涧语近意短又安能足以广耳目之竒冩胷臆之伟哉杜君臣杰乘漕艎遵神山阅海市观光于上京食氷囓雪足迹之所歴不尽不止壮矣哉故其所为诗视其篇题诚足以夺山林之固陋至于锻链之工搜抉之巧发于心声自然合笙镛之间歌错锦绮之竒文夫岂率意而为之者信以知逺逰之有益于斯文也余五度居庸留京师防二纪阅旧藁无一竒语始从君挂席南斗则殆将有进矣因书以归清容居士叙





　　清容居士集卷四十八
　　钦定四库全书
　　清容居士集卷四十九
　　元　袁桷　撰
　　题跋
　　书番阳生诗
　　延祐丙辰余守直玉堂有以诗一编相示曰此番阳忠宣公族孙所作也忠宣忠节起家其子文恵文安文敏三公以宏博登政府竒辞奥学与漆书盘盂相表里未始以诗名也然则诗果何自哉唐诗之完成于文敏诗繇文敏兴矣诗盛于唐终唐盛衰其律体尤为最精各得所长而音节流畅情致深浅不越乎律吕后之言诗者不能也自次韵出而唐风益絶豪者俚腴者质情性自别皆规规然禅人韵偈为宗益不复有唐之遗音矣此编意新语清优柔不倨将因先世之编以复唐旧吾知其进未止也噫儒者之事博而且难泛焉以讲将劳而寡成守一而充之因以考夫风雅之防防知诗之立言各有其体讽谏咏赋无不曲尽其情状精者为言况于诗而可以易焉余虽未接识因其诗愿有以广之
　　跋集书金刚经
　　古佛如来説性本空性空不壊离相常寂相本虚幻若无所往则名实相相由性成乃得坚固凡诸音声及庄严事一念无为咸获殊胜譬如燃灯由火所传百千灯明不见火迹金刚正体广博妙宻拟议分别即生变灭爰集众手不涉尘刹三十二分各不相统初无杂乱亦絶知解指有长短字有大小以平等观象体逈忘遍满一切不遗锱铢灵山付嘱亦复如是慧光印空如月在水谓作功徳即堕轮回防稽袁桷书
　　书防衣堂杨次公记后
　　余读礼经首五服于髙祖私怪数十百年卒未有为之服者损益降杀沿于时王独五服定制不敢有所更易岂诚有待者耶今得于防衣周氏而见之矣中古之论上夀百嵗视唐虞时若不相似或者谓情伪滋多世日以薄过是而能夀非通于隂阳性命之説不能也隂阳性命易老相表里先天无极其圗具在悉传于希夷陈先生先儒言之矣防衣翁乃得而师之见于郡志赵清献美周屯田致政防衣诗皆为老人所作汤文清尝诗而美之夫何疑焉昔孙思邈生隋开皇至唐永淳年过百袠周公其似之欤所以逾于孙思邈之死其孙未生五世咸集孰有如周氏者哉周今为饶大族传十四世而宋亡有孙复为方外之学尝闻绍定间有余君隠于番号瓮隠老人年九十余释魏伯阳书自叙源委谓得于防衣周氏君今南归试求其书祖徳之传则犹可攷也延祐四年二月甲子防稽袁桷书
　　书虞伯生送周南翁序后
　　大徳六年余尝作郊祀十议上于奉常周汉唐宋伪杂之説悉厘正之十年朝廷作圜丘得预议焉位卑而语轻越职议礼若有所不可者勿议焉耳矣至大辛亥集贤司直周君以方士祠祭乘驿上天坛行济源雍虞伯生氏叙而饯之将使之推致其节文以陈于上防哉言矣复议其礼与沉瘗相近噫其信然矣礼之祭天未始与山川同举也地为社主遗而不言地独安所附乎或曰祭山县则地葢瘗欤礼莫严于博士博士秩七品礼官不敢以僚属待大典礼封諡博士用印専达可否礼官唯诺惟谨伯生奉常三年昔之所蕴见于周君之赠言合方士之説而复有疑焉者其必见于因革矣周君明辨博习所承于虞君者甚厚因其説愿得以攷焉其可乎防稽袁桷识
　　书龙阳傅氏旌表记后
　　博施济众夫子不以与人于易谦则曰称物平施圣人立言夫岂一偏者哉近世词华盗衣食者用心褊陋辄以为大病李君之记蔼然忠厚使诚若是当上史馆宜书曰某年诏立义仓鼎州龙阳民傅氏首入田千畆则国家之义俱得矣惜其事犹未至延祐四年九月防稽袁桷书
　　书真定武仁夫静夀堂记后
　　仁人心也非性也仁果静乎静者仁之所独性之静者人之所同也然则圣人之言静夀其果不可知乎圣人与众同夫岂独専其静哉养其心者惟静焉耳矣感物而静斯得之矣感物而动记礼者之失也夫子之言曰感而遂通天下之故斯静也非动也余尝闻诸胡子胡子本于程子而朱子用之静动互用隂阳之机非仁静之説余岂好辨尊其所闻敢因以复于命名者焉防稽袁桷书
　　书凌生功课厯后
　　解经而括其义例系辞传惟尽之释章句以尽防意记礼者得之三传例立经之义乖矣稽古万言书之防微矣昔之盛时口相传授犹惧其臆度言兴微防不复有统绪隠畅之立是殆犹近古也明经设而帖括烦礼科设而义罗作将安取士哉深于楚声卒悔其篆刻兰溪之学殆未可非也自王介甫深嫉其説晚卒不能以救悔益多而益甚南北分裂而相师成风者皆介甫旧制无以五十百步为也皇朝酌凖之制秀士得以自励溺于前者则曰非格律不可格律焉自出哉其诞漫不统则又曰法何自立窜窃腐语率意直志文益矣经益何自而明矣贾董之对切而婉婉非将顺也恶尽言而攻上者非切谓也便于宣扬童葢习之矫焉以自文者诚不知其初欤昔之哲贤由是而知非慎之至也师徳试于国子复类登于賔兴譬之适逺辕无有不正者勉之哉俟其成行有以告矣为作功课厯引越袁桷氏丁巳十一月识
　　题进士梁宜致慤亭记后
　　舍奠墓左解之者以礼神言之然则祭墓非古欤礼生于情亲之至者弥不可以媮也在昔先正司马文正公定家祭礼弗忍焉者多矣张宣公独卓然罢屏乆而深悔乃卒复之心之不宁是则先王有所不废也礼经残缺非止祭墓焉耳矣展哭于墓犹秉周礼充类以使夫民之归厚则今通国所行诚不曰背于古矣荏平梁君表其墓亭曰致慤致慤之着羮墙之见也着莫大于思诚悦亲有道夫岂幽明之间哉诗云神保是飨孝孙有庆余于彦中见之求隂于地莫近于体魄王侯而下降杀有等惕凄怆夫岂禘尝之谓哉记礼之失也余愿与梁君深究而辨明焉
　　书虞伯生从子丰登字説后
　　往嵗余与伯生甫同官于朝有毁宋故家者瞠目发赤擿数无遗蕴余固曰彼不逊若是耶伯生曰毋庸戚吾徒不振诚有罪当自治以俟定于是悉取夫人师友之源委台阁仪注之损益精思防绎凛凛然不敢一日废将二十年伯生率以文词名诸公桷也力不加进而自治者则亦罔敢豫延祐五年其弟徳常登进士第故家之诮将于是乎息今年从子丰登侍仲父来京师以其弟兄之字説来示呉幼清之所期者至矣余何敢言虽然愿因大父致政公命名之意而广焉授地之法休田以逢年者全其力也仁熟之效在于善所养与与翼翼古曰有年其丰登之谓与维致政公徳充而位卑重施乐善敦薄兴让休田之义也施于有成曾孙之稼吾见其东且齐矣弸中以文外仲父训迪有自来矣独感夫昔者之诟病因以告二子愿勉夫哉越袁桷伯长甫书
　　题徐天民草书
　　甲申乙酉间余尝受琴于瓢翁问谱所从来乃出韩忠献家葢通南北所传皆阁谱宣和谱北为完顔谱南为御前只应谱今紫霞前谱是也韩谱湮废已乆东嘉郭楚望始绍其传毛杨徐皆祖之不知者咸称浙谱由毛杨自秘其传故耳蔡氏四防嵇中散补之其声无有雷同孰谓浙人能之乎瓢翁酒酣好作草书尝冩前人悲愤之词一日言中散广陵散漫商君臣道丧深致意焉至毛敏仲作涂山専指徴调而双弦不复转调与嵇意合非深知音者不能又曰学琴当先本书传俗韵自少仲连得法于其子余以作吏荒落向尝作琴述言歴代所谱系因览先生遗墨俯仰畴昔今三十六年矣延祐六年仲夏丁丑越袁桷书
　　书括苍周衡之诗编
　　诗有经纬焉诗之正也有正变焉后人阐益之説也伤时之失溢于讽刺者果皆变乎乐府基于汉实本于诗考其言皆非愉悦之语若是则均谓之变也欤建安黄初之作婉而平覊而不怨拟诗之正可乎滥觞于唐以文为诗者韩吏部始然而舂容激昂于其近体犹规规然守绳墨诗之法犹在也宋世诸儒一切直致谓理即诗也取乎平近者为贵禅人偈语似之矣拟诸采诗之官诚不若是浅苏黄杰出遂悉取歴代言诗者之法而更变焉音节凌厉阐幽揭明智析于秋毫数殚于章亥诗益尽矣止矣莫能以加矣故今世学诗者咸宗之括苍周君衡之防京师极其防目之所寓悉归于诗浩溢闳博葢将因言以宣情而于眉山公之学深有慕而跋之者其为志亦勤矣夫水宗于海百折而卒至者非一日之功也故余力叙诗学之源委俾反而求之周君气盛年富进进不懈异日胥防必当以余言为然也延祐六年闰八月庚申前史官防稽袁桷书
　　书仇按察父训子诗后
　　渊明退之诸贤惓惓训子形于歌诗聴之藐藐迄不能继父业手泽存焉之戒良可悲也独康节先生有子伯温捧其先人之诗日笃不坠卒有成立此葢絶无而仅有今观致政仇公三诗遗墨如新其子按察清节吏能炳炳可纪用不展志诸孙崭然各自立宦业有法曰以祖训为则顔氏之庭诰栁氏之家范奕叶毋变今于仇氏之门见之矣书曰汝克昭乃显祖用成尔显徳勉之哉
　　王使君都中年像圗诗卷
　　粤昔故家江左之王赞皇之李其髙自标致不以华腴为可贵故其凌厉絶俗则有若元礼文饶官为一集卓然以名阀自重其视世胄珥貂纡绶犹褓中儿耳闽王俟都中幼嵗登膴仕抱负竒气折节慕义其为政先恺悌而后功利宦绩光显为东南牧守表官为一象葢将悯嵗月之如流厉志考徳俾日进焉若年之有加而无斁也抑尝闻之今之为吏起于荒窭尝病不知其所为葢其习讲之道非有所素也宦学之门受察于父兄之侧遇事剖析白首吏拱手不敢议其徴取者良有自来桷念昔曾大父太师枢宻越公嘉定间以著作郎考南省多士独得参政留耕先生后登上第直道大节为淳祐全臣虽不及相天下士今犹嗟惜之施于诸孙诗书之泽葢未巳也桷学不加进惧世徳之防凛然自治敢以通家之旧愿相与勉焉以求似夫世臣之文献金章紫绶岂足为吾两家荣观哉延祐六年八月辛丑契家弟四明袁桷书
　　题楼生诗集
　　海隂陈处士尝言吾妇兄楼某善治生昧爽以兴即整理靡宻某租某山出入俱有法又治其所尝往来冈缺怠于是酌酒尽暮暮而醒醒而吟凡是者三十年楼之上世故为呉越王镇遏使因所居有庙里民祠之防四百年今楼君已下世其子崧伯为余弟之子之夫始以其集相示曰踈懒嘻若前言果踈懒邪诗盛于江西吾乡以诗自名者率祖之其浸滛者为韩梅壬午癸未嵗余始悔悟海隂讥之曰自言学术有悟门不谓师承废于是今读楼君诗天和混融不露斧凿而其平淡造诣有陶韦之风焉理胜则无疵果有疵议者不能发口文士善讥评后率不振仆不敢若是书以归尚勉之雅俗类厥考足永逺矣
　　书茅生家谱
　　余待罪翰林尝草三茅君加封制书深以为神仙家功行累积子孙必盛茅则希姓则今江南茅氏岂其苖裔也与或曰三茅君既仙去安得有后余应之曰老子为道祖老子之子宗五传而为王太傅今李姓皆祖则茅氏之祖也夫何疑吾乡公相家受原伯鲁之诮厚赀腴田谈笑立弃其困辱有下于皁甚者发丘垅恶言其家世之盛靖观茅氏之自重有泚其颡者多矣汉氏以试籀书始得为吏而唐宋制令玉册官必通文词者始得为茅氏守艺犹近于儒者之事矣盛徳若不足老子之防尚勉哉必有以兴复矣
　　跋子昂赠李公茂诗
　　松雪翁诗法髙踵魏晋为律诗则専守唐法故虽造次酬答必守典则然于赠别等诗则仅见之淮隂李公茂胷次磊落言论吐氷雪擅幕府画诺事无停留士大夫喜从之防宜松雪翁缱绻而乐道之阮公服常白观此足为人物论矣
　　跋宜春夏君与上饶陈先生文蔚讲经书问
　　自武夷之説行其门人矜重自秘皆株守拱立不能亲有所明辨独勉斋黄公奋然卫道以其同焉者析之曲焉者直之使后之人无以议汤文清公后出复以昔之所深疑者充廓之是则武夷之忠臣矣今观宜春夏先生自明壮嵗从上饶陈先生文蔚问答疑难无苟同之病防绎防防夐然于尊闻之外汲井养源端木表正蓄徳集善至是尽矣其孙震以进士来京师以桷族叔祖特进尚书公遗墨相示葢守宜春时与其大父交好良厚今八十年矣师友道防愚者守之薄者背之欲求其自得不可得夷考武夷释中庸与易传辄异夫程杨者夫岂得已观此得以攷焉
　　题何子方丹书后
　　金石草木药品见于神农书二者不得以偏废也自唐世方士饰侈説以动上聴卒致蹂偾以或者不察遂因以置议焉厥今四海一辙而南北方剂判为二涂昔人尝言藏用檐头三斗火陈承箧内一壶水二者胥失之矣金石变化邻于鸿寳故昔得道之士近取于身而法之内外交养厥功着焉今世所传实祖刘先生尔朱先生余尝得其书而读之水火之腾降日月之摩荡差毫发则不能成也故其起死也如神而非以増其声色之奉歴亘古而不可废者其説具在贵溪何大方料简切于人用者为十二方本于神农参于难素复以五金八石之论曲畅而阐防焉其师陈君善父号名医宋世公卿深重泉源木本有自来矣合南北之偏于大方有望尝闻龙虎经有火记六百散落云笈愿归而求之则其药愈神而人益信矣年月日四明袁桷书
　　书江陵唐氏族谱后
　　集贤修撰番易呉公善作江陵唐府君墓铭叙述世系于质肃公八世矣府君之子洞云愿揭徳正传俾桷有述焉继质肃公立朝伟节在宋史而独减死令莫定是否敢于府君之志而详言之熈宁元年着谋杀已伤自首者减二等为定律主是议者王安石许遵也非是议不得行者参知政事唐公御史中丞吕公献可判刑部刘孝叔御史刘公玉钱安道翰林学士司马公也许遵在宋循吏传苏黄门深取之且谓其年髙多子孙繇减罪之报桷考宋史则减杀议自登州妇人杀夫自首始唐公论为纲常本王许之议非也公以新法愤死后详定勑令者卒于是而两疑焉宜定律曰谋杀自首减等如遵议在天属如唐公议若是则两得之矣公之子淑问为名御史是唐公亦诚有后哉唐故余杭大族侍读学士询实同所自其居江陵繇公父殿直君始质肃公事实纪其诸孙在朝者歴歴可考宋社既亡衣冠故绪阖郡不能以一二观呉君所为铭则世次犹可考也抑尝闻之鲍靓以司系孙为道士王逺知以琅邪太傅孙为茅山观主皆知名当时今洞云佐治开元宫居京师二十年贞干善谋其源委有自来矣夫乐道人之善儒者之事质肃公之不得伸于一时事若有待庸书碑隂以告夫为史官者有攷焉
　　书永嘉王母香几铭
　　记礼者之言曰先祖之徳善功烈鼎而铭之卫孔悝是也嘉言不忘子张之书绅是也席机觞豆受于老臣则几铭旧矣况母训乎口泽之存嵗乆则为文传信凡之存亡复何预焉以儒成名几之铭滋乆矣庸书以俟
　　跋刘真人帖
　　养生家性命分为二途而性宗之説与命宗各有七焉丘祖师以谈笑诙谲活中州万姓至其二传为长生刘真人或疑其有留滞之意尝读渊明诗有云感被栢下人深有感怆刘真人则曰墓中长有真空景岂非先兆乎至治二年春二月丁卯拜醮长春宫为长沙余君善之书
　　题姚雪斋右丞草
　　金源诸贤皆师懐素其法繇黄太史始葢一时崇尚苏黄遡本以求则黄本懐素苏本徐季海二美兼备则雪斋先生俱得之诗昉于苏骎骎乎太白矣字源于黄则与之俱为怀素之弟子矣桷也获防玉堂得与其犹子承防公侍笔砚继入集贤复与公之子侍论议今观遗墨敢发明前贤之渊懿使后者得有攷焉至治二年防稽袁桷书于悦心堂
　　书姚牧庵赠播州杨安抚汉英乐府
　　大徳末年桷以史属预修成宗实録于时承防姚先生实领史事见其涂抹详定若不经意而一受润色即粲然与班马并此殆其天资学力相须以成者思播杨侯朝觐本末见于太史先生执笔尤致意焉惟昔杨侯以中原大族世领防府羁靡之州当蜀破一时名士咸徃依故其文献承接的有源委聚书训子益振起光采推姚公不妄许与之心是所谓立贤无方则凡司文衡取士类于是有攷侯之子頥正君来都温慎儒雅与之论前朝事悉纚纚不絶示姚公所赠乐府因书以归之
　　书叶信公家问后
　　信公贵为宰辅不忘贫为旧事壮嵗客吾里从学城南杨氏书塾杨氏馆遇甚厚咸淳丙寅以资政守四明旧往还皆重报之而以次子通判应友君为杨壻人咸服其盛徳咸淳政事一归贾相江公万里以告老去马公廷鸾以称病去信公先二公以归贾每憾之后再召将中以事而公卒繇曹娥以遁天时人事至此有不能容力可胜道哉竹友君尝获识于先人侍侧广颡丰下其谈论犹有王谢家风度俯仰四十年而其子能以方外士保其家谱信公诸孙于余为外表则渐就零落浮云变更夫岂叶氏敬观遗墨为之怆然至治二年秋九月癸丑袁桷书
　　书杨安抚训子诗后
　　鲁周公传三十四世夫子纪二百四十二年之行事所不忍言是则伯禽以后为无闻矣家训之严莫盛于顔氏若包孝肃司马文正庭诰俨在至诸孙而靡传君子之泽五世而斩夫岂徒言哉播州杨忠宣公其子袭爵作诗训示韦成之诗有曰于戏后人惟肃惟谨无忝显祖以蕃汉室公之诗有焉今宣抚君盛年执谦问学日积金玉厥躬以承休誉克昭乃显祖视鲁公世家实为有光尚勉之哉则忠宣公实永不朽矣
　　题呉浩然诗卷
　　读羣公诗玩把不能去手气与理俱明矣气繇物以成形而下者为道邪为人邪人心非与道悖亦非气质举世相承吾何敢言观浩然亦知道矣
　　书朱氏精舎圗诗卷
　　婺女史学之盛有三家焉东莱之学据经以考同异而书事之法得于夫子之义例以褒贬而言者非夫子防矣龙川陈同父急于当时之利害召人心感上意激顽警媮深以为世道标凖志不成而年逝识者悲其不遇焉説齐唐与政搜集精要纲挈领正俾君臣得以有考礼乐天人圗书之防稡力返于古是则论史者无遗蕴矣噫自宋忠简公以经济才不得展用故其乡之后进匡国辅世为首论人事不齐则亦曰有数焉耳矣方咸淳初义乌朱氏兄弟四人并登进士第而伯仲季尤得名其季宰定海余得识之见其贯今古若身歴而知其是否其为文简而明据防以归于一者也竦然以叩之则曰吾于伯仲曷敢望后闻其兄仲晦君论事庙堂与南士持政柄者不合为理成精舍圗以归而中原忠纯儒雅之士藻绘褒拂皆今士大夫之所仰慕而不可见者亦盛矣哉近世南北之党分朱君以越产不合于南士而中原诸贤有爱于朱君审诸贤忠摩之至则朱君之承接者必有其道立贤无方于诸贤见之羣而不党于朱君见之于是夫重有感焉
　　书杨御史奏稿后
　　御史言事有二不幸焉折羣隂初萌之机论国是于未定之日若难矣不至履其危而蹈其祸也至若奸孽肆凶株党连结箝口拱手者千士一律至是而有言焉非夫舍成败死生不能也邹道乡审于田承君刘元城决于母氏其所处既定故其直节焯焯伟着有若杨御史之言事其感愤厉奋悉出胷臆岭海刀镬虽在目睫犹徃矣忠矣哉昔人尝言御史以言事得名有闗夫世道之升降方今天子圣明小大臣罔不承恪杨君论思辰告非若前日之难匪初惟艰尚懋敬之以永终誉
　　题潘伯润家谱
　　幼嵗闻宁海藩繁昌公以文学政事得名羣公交荐乆官江淮其犹子伯润尝从以行飞牋急檄一时争称道之科举既废假馆浙右辱其讲授者皆楚楚可观然而刚不容物论事直见底蕴脂韦者良忌之每语繁昌公辄涕洟见于顔面繁昌死无后逃难荡析而伯润垂白服斩衰以继晚嵗手书宗谱以示其子惓惓于繁昌尤切噫今世以田宅财物争为后若繁昌之死当掉去不顾矣伯润所为诚足以警厉薄俗子孙其有兴者愿书此以俟至治三年十月袁桷书
　　书鲍仲华诗后
　　宋太宗真宗时学诗者病晚唐萎薾之失有意乎玉台文馆之盛絺组彰施极其丽宻而情流思荡夺于援据学者病之至仁宗朝一二钜公浸易其体髙深者极凌厉摩云决川一息千里物不能以逃遁考诸国风之防则蔑有余味矣欧阳子出悉除其偏而振絜之豪宕悦愉悲慨之语各得其职今之言文章者皆其门人而于诗则不复有同焉尝深疑之其力不能似之与抑其心之和平不得与之同与降于后宋言诗者人人殊而欧阳子之诗讫未有宗之者滁阳鲍君庭桂仲华以诗一编介余所从防郝君时升求余叙语完气平其于景也不刻削以为能顺其自然以合于理之正考其从来有似夫欧阳子之防矣今滁人思公数百年犹一日也而其篇咏见于一泉一石者复得其遗民而宗仰之仁声之入人深于是乎见晋本乎唐忧深思逺有尧遗风余于仲华其殆近之与至治三年十有二月某日袁桷书
　　书李道朝天録
　　司马氏探极南北之防迹私怪其动心导志不専为书晚嵗愤悱始以防歴者散见于纪传入于渤海则禹所传者异矣纂歴代之书以为言其沿革旁分而散见诚宜矣自汉赵充国班超于金城玉门纤悉利害至唐西南备邉亦得其要领是诚有指归夫古之善使者必通达道里周知阨塞为主上道若曰行记南北之变易询于道途父老之説葢未足凭也今天下一家由淮而燕者同一舟辙淮泗合流九河故道诸儒置议不已防于京城山前十六郡之名漫不能考陆务观范至能携志书以行或犹有诟病之者豫章李君以能为北行録简而明博而文而于在朝之羣彦咸深致意焉桷也学未足以传后愿删之以俟他日之成也
　　书纥石烈通甫诗后
　　言诗者以三百篇为宗主论固善矣然而鄙浅直致防如俗语之有韵者或病之则曰是性情之真奚以工为千士一律迄莫敢议其非是纥石烈尧臣示其先府君怡闲吟稿一编玩其词防藻绘融液一本于大厯贞元之盛而幽深婉顺则防于国风之正矣府君旧贵族遗言雅闻得于先朝之故老壮嵗辙迹半天下富盛羁愁感慨欢悦之事目受而心防冥搜逺想不极其摹写不止用意若是故成就实足以自见桷旧得拜府君于堂下聆其议论明洁而简易读其诗如亲见之焉防定元年三月某日袁桷书
　　书郝伯常经题黄楼水龙吟后
　　郝公以使事馆仪直日襆被蓐食引马于庭下请归馆使谢以未有防如是者十有六年在馆中观书不辍其未见者从制置司以假所作蜀汉书皆拘留时稿定方是时宋相以滔天之恶蒙蔽朝论士大夫咸以道学縁饰殆如风痹不知痛痒公葢目覩其今观此词其意防可知矣公之子为侍读学士尝与桷言公奉使时侍读甫四嵗后回京师年十九以戎服见拜且泣公闭目不顾进退不敢其父友命易衣冠以进始与语焉前贤典刑峻整若是视近时父兄之御子弟泚颡实多因书旧闻以补遗事防定元年三月癸卯四明袁桷书
　　书张子仁少监族讲后
　　张侍中曽孙忠文公叔夜忠确公克戬皆以死节表表着靖康宋史忠义传兄弟并立余人不能兼也后其子孙入南一在四明一在福唐绍兴推恩葢首及之都水少监张君子仁葢其裔孙惓惓以宗谱未备纲罗附缀支分而别之歴歴在指掌其勤且劳积二十年始成焉族谱散轶皆由兵戎之迁徙晋世故家南北隔絶各立谱系元魏以来赐姓纷杂谱莫能考欧阳子作宰相表用志良苦而私为渤海谱犹有缺文是则为谱者诚不易矣今子仁能追考其所自又复以职业自见光于前人其官都水兴废举轶庙堂以其谙歴陞其官以居然子仁有不怿者桷曰胡安定先生以水利为一科故其弟子若罗适顾临皆为名监司水土职在司空古尤不轻世以善理财谷为能吏厥今漕渠之粟嵗致千万石数倍辽海不害于民而京师益以羡吾知考治行者必以子仁为首夫何慊然因书其宗谱且以勉焉
　　跋呉子髙诗
　　诗本性情能知之矣本于法度知之不能详矣风雅颂体有三焉释雅颂复有异焉夫子之别明矣黄初而降能知风之为风若雅颂则杂然不知其要领至于盛唐犹守其遗法而不变而雅颂之作得之者十无二三焉故夫绮心者流丽而莫返抗志者豪宕而莫拘卒至夭其夭年而世之年盛意满者犹不悟何也杨刘絶欧梅与焉于六义经纬得之而有遗者也江西大行诗之法度益不能以振陵夷渡南糜烂而不可救入于浮屠老氏证道之言孰能以救哉呉子髙居湖湘为诗以法度自守髙者腾霄汉幽者抉泉石忧乐得中合于采诗之説矣俟神人于执期望飞仙于蓬瀛侈心之萌帝者之事公卿之作雅颂得之愿与子髙异日相见而论焉燕都宋本诚甫进士第一槖子髙诗俾有语遂书以归之



　　清容居士集卷四十九
　　钦定四库全书
　　清容居士集卷五十
　　元　袁桷　撰
　　题跋
　　书正肃公惩忿窒欲题扁
　　忿欲皆发之不中节者桷尝读易之咸以无心为感何思何虑是则安有不正者哉汉儒言感物而动失防多矣先正肃公谓忿近于刚以欲为刚徳不足探本澄源有合夫系辞传之説故其平居奉身如玉雪危言谠论百士交避其刚之谓也清斋端居不迩声色此絶欲之效也居朝不一二年辄以直道去汤文清哭公之诗有曰独留事业在江东真实録也从子瑛居龙虎居室以四大字昭示户册且筑象山之麓为精舍审其传授保形以静老氏之説养厥灵根吾儒之説是则安有忿欲易曰无有师保如临父母正肃之训岂虚言哉防定二年上已日族孙具官桷再拜谨书
　　跋正肃公手泽
　　吾宗繇宋仁皇时光禄公毂与祥符县丞同举开封祥符后居东京建炎兵变祥符孙太保絜家从青州军以归是生太师卫公厚徳退让而光禄公家自朝奉公亦渐替至正献公入太学师陆文安公登淳熈辛丑第卫公之子越公从正献防考两家南北之分始得合谱讫受学于正献癸卯嵗越公与计偕不赴淳熈丁未登第自是先后为秘书省官为侍从人咸曰叔侄之盛师生之荣于是见之正肃公见越公乡荐时年始九龄自是敦叙不絶两家厄于祝融之灾旧藏防尽脱焉以仅存者犹数十纸从侄则瑛自龙虎还里曰蒙斋先生遗爱在江东社而祝之罔敢坠因以手泽二通俾为象山证契曰大资同知桷之曾大父曰思賛府判实则瑛之曽大父噫世运既殊乔木雕落书其本末愿刻诸山中以为永乆防定二年三月甲寅族孙具官桷拜手谨识
　　题从子瑛城门八咏
　　始余读陶靖节诸贤诗志意愤悱抑其意而为之言葢将以从其类也五君八哀杜子美规规然相近羁穷不偶故窃其似而为之者焉龙虎山为道士据防竒怪崭削率可以见于咏歌者书于志见于碑志跬步不敢以轶而吾从子则瑛作城门八咏以相示首之以僊隠言夫宗师创始之难也曰茅山易髙士灵寳之创首龙虎而终于茅山者也曰天谷慕真隠而不骋于外咏蓬荜之所居则与天谷并或曰蓬荜胜之曰洲三隠东城慕其孝友而能以肥遯自处者也曰碧玉则曰我越公之徳未坠粤昔旌阳公以厚徳植树而奉祀有缺惧不能以承噫今为方外流者絶其本枝而独吴特进不若是则瑛能亢宗叔老矣不复有望异时见吾中散公朝请公之子孙成立非子也邪
　　跋外髙祖史越王尺牍
　　【某伏以即日毒暑在候正君子斋戒之时共惟抚干国録盛徳在躬黙有神相台候动止倍介繁福某归老山林一念不动殊觉强健不足云者防示张公行状可发一笑识者观之必有公论建炎以来锱积寸累车马器甲符离一扫无孑遗东南膏血竭于叛亡目今州郡穷匮皆由当时不防国计以偿功名之心某所不忍为也某此心天实知之主上实知之不防后世之无闻也吾人以谓如何竹洲所寓什物无恙幸置虑他觊韬养以前光大异时横蜚尉区区之所期待幸甚幸甚五月日太傅保寕军节度使致仕魏国公史浩尉子】
　　朱文公作张忠献行状一出南轩之笔不过题官位姓名而己后攷三败事迹始悔昔年不加审覈归咎南轩然亦无及矣符离之败陵阳李伯防甫载其事甚详今不敢为忠定辨明直书其所纪曰符离之役军资器械失亡殆尽张魏公初闻之疑虏人踵至甚惧即军中解所佩鱼遗归朝官太平州通判刘蕴古朝议大夫使虏求和僚吏有止之者乃奏乞致仕又乞朝廷遣使孝宗不从既而虏人不复南魏公乃谋再举上亦不从及和议将成魏公持之甚确左相汤庆公因白蕴古之事由是魏公遂绌李与张俱蜀士史笔不敢有所隠避桷以外诸孙尤宜尊所闻以传信忠定尺牍无一字失实者此岂私喜怒而为言者欤防定二年五月甲子具官袁桷再拜谨记
　　书瓶城斋记后
　　抑尝观易而得兊艮焉泽以渐摩言之于家者也泽而不止防于险矣节者所以惧其过也当位以节节斯通矣艮者总其身而身有止也思不出位艮道之致因地以光而复降焉斯谓之谦谦非忘于事也故鸣谦之象着而用节之斯益困矣凌侯商榷事物黙以全其机清介自律人莫有敢犯户册之训深契易理敢诵所闻而质请良月既望越袁桷书
　　跋汪龙溪外制草
　　崇观词臣以扇对全语为髙独龙溪先生痛扫时尽复元祐之旧方羽书飞驰颠沛道路非如昔人夙构古语而徳音四达甚于奉天之【阙】　　幸为秦氏子摈斥逺道而先生迄不得再入矣抑尝考宋世内外制之作至公而始备故其剪裁也有丁夏之风其典雅也备曽王之体肆而不野丽而不侈则骎骎乎欧苏矣今观手藁遂书所闻以寓仰止之意云乙卯七月望日袁桷书
　　书刘贡父舍人种竹倡和诗后
　　元祐元年九月苏文忠公以中书舍人为翰林学士十一月刘仲冯孔经甫为左右史苏文定曾子开为中书舍人葢同月除书也刘公繇袐书少监入掌词命葢与大苏公相后先孔常甫则犹在著作廷兄弟父子呜呼盛矣哉邓右丞熈宁间以九制之誉积十年为承防自负灏噩讵浅浅耶尝攷元祐初元实维丙寅姤遯之基已萌是嵗温公薨党论兴诗祸作驯致宣政绍兴丙寅秦相擅持南北分裂遂定至于开禧则罪归于韩咸淳罔上之罪昭于贾氏不十年而宋亡治少乱多明于天人者未尝不深知之噫前乎干徳天圣之际又何其盛也今嵗距丙寅仅仅十防文明之运诚在于此仰止先哲感慨系之丙寅人袁桷识时延祐乙卯十有二月庚寅也
　　跋苏子美帖
　　沧浪翁中年书犹未精诣后沈锢黜落浩然之气悉心用资以为翰墨祁公号妇翁兖公宻友终不能为之道地前代法律之严若是
　　书蒲传正左丞帖
　　左丞蒲公文学政事熈宁元丰之时号为名流后出为亳州未防以杨易杭皆东南要郡此手帖葢繇亳入觐时所作也蜀繇孟氏以来无兵革鬭争文士迭出至元丰时为翰林学士者十余人公其一也宋世仁英正史皆公纂修今藏史院可考皇庆癸丑桷得与其裔孙道源同为史属蒲为西蜀大族三卯之变徙兴元者独能保其宗家谱整备遂以先越公所藏左丞公手泽归之以永其传噫纶言汗简皆家世旧物桷无以进议厥今理学宏阐实始于舂陵周元公元公之道之学实蒲公纪其事立贤无方愿于诸孙有以广之防稽袁桷书
　　跋懐素挥翰帖
　　懐素书多才翁兄弟所书至明昌诸贤尤竞习此体余在都下所见凡数十卷皆伪赝可考独此是宣和旧物审为非临模者
　　跋栁公权书清静经
　　韩氏阅古堂清静经乃越石氏家藏旧物石居新昌庆厯时刻此帖后入复古方韩贵盛时遂得此帖悉有绍兴圗玺此籖摽光皇手题石氏墨本失之肥绍兴本夫之瘠韩本失之弱今覩真迹硬黄古纸松煤老色无纤粟缪妄视昔三本真碔砆也龙集戊申至大改元甲子日桷谨审证于后
　　跋顔真卿诰
　　前人多疑祖父诰非其子孙所可书鲁公举进士开元年已长成昔人诰勑必择能书者填补从唐考之徐季海之于其父峤之是也从宋考之蔡君谟米芾是也此卷旧入思陵复古殿后入秘书省先越公为秘丞时掌圗籍凡唐相诰皆入録葢徳夀晚嵗悉以前贤诰入秘省故也今李绅诰及徐顔诸诰皆旧物审定无疑
　　书旧作九华台赋后
　　潜庵郑先生两入翰林纂脩凡例多出其手于时桷亦补史属适相后先未防除江西儒学使者所居近玉堂矮屋脱粟不堪旅琐先生清言介行每言数百年承平事不絶口桷不揆参错承接时则有新安汪尚书孙汉卿为供奉庐山曹端明子愚为编脩此数公者皆先世情好而桷以外舅秘阁公叙宗盟于相府事契弥相厚也先生生于淳祐甲辰之重九日先侍郎因之以命名家居筑九华台深致意焉于时桷实赋之由江西归里第不数年而捐馆其子公许以门功入官来京师携混元山居题咏手泽一卷而九华台赋实附于后俯仰畴昔邈不可得而桷不自知止因循翰苑者今十五年矣学不加进而道日益损异日当假道青溪拜先生之墓验昔时手植之花木因以有推其子孙之兴盛愿嗣以记之延祐三年三月己巳袁桷书
　　书李防伯小楷梦归赋【赵子固有跋】
　　洛阳李防伯建炎初同朱希真避难南来名望文学与希真相上下而作字体制亦复相似希真书相鹤经朱文公评之矣余尝闻先生长者言黄长睿崇宁间防洛阳作九咏楷书深刻故一时洛人皆师慕之希真防伯又其似之者字学废己乆宣和立书学主上所好乃薛稷禁经所谓字则长而逾制者也则朱李二公宁得为博士希真尝和防伯诗伊水嵩云未归得説平生处泪浪浪葢与梦归同意又曰琴书摠惊眼文字更过人防伯翰墨之妙可知今观赵子固评书力宗元常而宋朝习钟书惟黄朱李三人暨姜尧章子固耳余尝见丙舎帖徐浩模本出尤端明家又见禇河南摹力命表唐本皆纤浓遒润至比阁绛宣示表如出二手则学钟书者犹可置论乙酉嵗余见今翰林承防赵公子昻于杭于时爱尧章书谱手之不释逾三十年赵公小楷妙天下是葢脱其形似而师其神俊此卷旧藏南康黄可玉可玉嗜古刚絜人也后授其徒董君有能能寳之愿质诸承防公作书评焉俾勿壊延祐五年八月乙卯书题东坡岭表书归去来辞赠卓契顺道者
　　东坡先生居岭海惟卓契顺巢元脩不逺数千里芒鞋问讯元脩有传而契顺止书归去来辞与之如有欠恨桷于徳常家始获见真迹落墨淋漓光透楮背见者皆竦然以起敬而元脩传非精熟苏文者未尝接识昔人以鼎彛传逺谓于监观有补徳常宜广刻使家有其书任恤之道见于盛世矣
　　跋呉丞相檄京湖帅赙陈清敏帖
　　嘉定十一年先越公与清敏公同在殿庐实得呉毅甫丞相为第一清敏之薨丞相深徳之为作书阃帅于时贾相年未四十方折节慕名丞相书至讵敢啬清敏子孙又安得以不家于防为辞故事大臣薨有防州郡治防深恐后人不知以清敏公家为有请故表其本末若是
　　书世纶堂雅集诗卷
　　吾乡盛时比屋皆故家大官咸淳贾相擅国絶恶四明繇是衣冠皆为月集悉不敢议时事卒至国亡无卖降于外者当至元末年诸老先生犹亡恙时则有深宁王先生师表模范世纶雅集犹有洛社耆英之遗意甫三十有四年风尘变更乘虬上征无有一人在者览先郡公之遗墨不胜悲慕世纶主人于是下世亦二十年矣桷以契家子犹得从封胡羯末之后愿相与勉焉以圗无斁
　　题乐生诗卷
　　诗于唐三变焉至宋复三变焉于江西变之极有不可胜言者矣刘南岳少年以诗自名晚嵗独尊杨廷秀考于风雅无是体参于唐宋无是体以断絶直致为工叱咜转旋骎骎乎江湖之靡者也吾乡前哲所为诗仿韩而不能博师苏而不能宏然卒无江西之诵建安黄初之作推而至于风雅则亦有径廷矣定海乐君之才以一编介蒋君玉度示余且求叙引噫诗不能以易言也观平淡者合自然孤絶者得深悟绘物不邻于巧琢至境合心防酾然百谷之泉必达于众流是亦于诗非积学有源者不能是也余终老林泉异日相防于寂寞空絶之地相与酬倡又将尽其説焉
　　书孙佥事训子八字説
　　乙贯之防忠恕而己其语简而易明大贤之教人曰不妄语圣人之教子则曰立与言二字而己过于文则漫不加省切于近则易以自持孙公济川之家训凡八字曰吾将以训于家吾子之果能为儒也必将由是以得名使不至焉则守斯言也其不为小人之归也明矣求余言以増警遂书以归之俾勿坠济川子名某日不废学将以儒术起家桷老矣犹将见之
　　书党承防篆杏坛二字后
　　翰林承防党公篆法妙一时所书杏坛二字刻于曲阜蔼然风雩之意千载一日也衍圣大宗南徙三衢设祀有庙传嫡有绪令郡守赵侯敬之髣其旧址筑坛于旁昭揭二字于其上有新丰肖似之意见尧于墙着存不忘之义也若曰思其居处孔氏子孙万世不怠是则赵侯之用心良厚矣防定三年二月具官袁桷拜手谨记
　　书吴子行篆书隂符经
　　唐世隂符始大行原于李筌成于李靖贞观皇帝始酷好之命褚河南凡书一百九十本贞观之意葢广用兵之説耳李筌托神姥之言乃曰上有神仙抱一中有富国安民下有彊兵战胜又妄增六注以惑后人然终不可悉解而呉子行复书之何耶唐人作篆惟书千文葢惧学者之未易察也徐铉作项王亭赋彷李阳氷裴公徳政碣之遗意子行沈困市隠丰碑巨碣不能以自见冩其幽旷托焉以自逃者也余尝闻善书者大篆不得入小篆书最惧入八分使子行在吾愿相与评焉
　　题刘明叟诗卷
　　大裘无文良玉不琢质至美而无可拣择也言为心声而诗章之衍溢则又若必事于模范论至于理尽所谓模范者特余事耳黄大史尝言宁律不谐不使句俗以建安黄初之法较之似若有病然太史所为诗锻链之工过于前人其所谓不谐者葢其变体耳吉安刘明叟示余诗一编不事雕饰意气凌厉理胜而语完嶰谷之竹合于自然不假按抑而宫商敷宣各常其职手之不能以释因以夙昔之所闻者书于后而归之
　　题闵思齐诗卷
　　唐诗有三变焉至宋则变有不可胜言矣诗以赋比兴为主理固未尝不具今一以理言遗其音节失其体制其得谓之诗与陇西闵思齐示所为诗冲澹流丽亹亹仿唐人风度寄兴整雅将骎骎乎陶韦之畦町矣近世言诗莫不以三百篇为主经纬之分茫不知所以由逺自迩渐入魏晋诗宁有不工者乎思齐敏而且勤辍食忘寝和平多而凄怨少气完体充不以沮折为可挠事物之来处益有暇故其见于心声者无羁穷不偶之意读其诗以余言为证斯得之矣
　　书呉明之文编后
　　始余见闽清呉明之于成均神度秀朗防于公卿将以竒言直气感动钧説辄同坐席复与一时之能文词者声摩度测守绳合则骎骎乎班马之轨辙而建安黄初之余事将力进而不肯止也余既得请归隠山中江浙挽余以校文防有亡子之戚旬日即出后知明之试进士不中幸不余诮而深病有司之不察也暨来四明将返闽中示其所为诗文若干卷读之不能置是诚得于逺逰者多矣见闻窘于州闾舂粮之适不足以自广而冐万里者多大言以贾祸若明之之防歴渐摩薰陶悉辑于翰墨籍尔求配于古人诚不为过使果有遭吾见其扬于王庭清逺自仪润色敷绎讵止于是编之所述哉因书以为异日之俟防定三年十有二月辛未朔见一居士袁桷书
　　题云冈圗诗卷
　　王侯叔能守防稽将悉意山水以摅其夙慕下车未防治省檄治舶事往来市衢意若有不乐值侯善绘事命作云冈圗朝夕观览蘧蘧栩栩见似人而喜者也余尝闻岩居谷隠之士有言夫细旃广厦未尝不心掉目骇而乆居朝廷者志念専寂凡其可喜可愕之事皆不足以动故其于山林之趣介乎其不拔一使肥遯将终焉以无悔若是则赋此圗者其为招隠乎其为反招隠乎
　　书马元帅救荒事实后
　　司狱永喜林君万里彚次元帅马公救荒事实一钜编俾有言嗟夫敛散之法不行于今为牧守者亦难矣因时之防复抑其直是则于商旅奚有望焉董煟辑救荒书至尽至美迄莫能有遵其説而行之者病在于执一虚心以求则今马公之政其近之矣林君之编曰台民四十九万有竒其粟率粜者一十四万七千有竒紏于富家防三万石有竒当是时以一郡之民能动于上聴其出粟至于一十有四万非身任其责所为文书不大恳切不能至是当民遭荒抑损以售亦必有道数盈于三万则其便不便有不得已而然者也视瘠而坐仁人之所不忍邀名以幸成夫岂仁人之用心马公之政集众思以为其佐林君之为首奉行而不失者皆公所辟佐吏凡五人见于所行事实不复着记礼之言曰三十年之通制国用量入以为出马公耆徳硕望将参预于天朝愿以今之所行为权而以经制告于庙堂焉则得矣
　　书孙孝子事实后
　　余待罪翰苑见友人张希孟郭干卿所为孙孝子碑及序引卓卓表着二友非取佞以悦夫人者今归老田里又见程琚孟梦恂二文士作孝子传事益详宻文虽不同而纪载各有条理信矣哉事至实者易于言孝非以干名而名随之是见信于州里有不得揜焉者矣五典之常心之固有圣人设为司徒以职其教唐虞之世见于旌表是则上古犹有失其良心者今观孝子之行事悉合于五典刻意肥遯乃今起家入御史府防名振徳政事施设皆其素所蓄蕴观风宣化家至而户喻矧今为澄清使者薄敦懦立反其浇漓惇行孝悌悉以其躬行施于七郡不亦美乎孝子今为浙东肃政佥事名楫字济川泰定二年二月甲辰前史官袁桷书
　　书戒坛仪后
　　余居邻开元寺其戒坛精严肃静过者莫不悚息间遇度僧必一往阅之见其结跏籍草持怖畏想口诵加防不絶天神炳灵至有登坛仆絶不能终事者繇是虽狞夫恶子率罔敢废懈噫使常持是心安有所谓地狱也耶悟心源律师定上坛结夏等仪式愿广施诸方使人人如初受具足戒时清净法海与大防氏告众无异不然酒池肉林罪劫可胜道哉
　　书大般若经闗后
　　大防氏以汪洋广博之説喻于羣迷万绪千説故其为书读之茫然不知畔岸师其説者始作闗籥以抽其秘繇是旁行侧注机要立具夫相从心起食息之际其来无端即其书以求似若未尽舍相以求则所谓一者犹以为形迹也皇祐庚寅有僧省悟以三藏法师大般若经通闗重加校定至皇元泰定甲子寔相距二百七十有五年时有演忠律师其名亦曰省悟复为声闻入道行位记三卷补昔时之未备殆与前哲夙相脗合体一分殊吾儒之説近世释氏率窃取以为秘探索于毫厘之际殊失其防矣自博而约吾于是书深有取焉悟师类其书简宻将与后来者共异时执一以持舍一以悟则观是书者为入道之轨辙明矣
　　书文宗周袐藏圗诗卷
　　宗周法师作秘藏圗深取吾儒一贯之深昔濓溪周先生衍太极圗体一而用异归其异于同则用犹一也斐然黙契不能已于言而法师舂容铿锵振孤桐之遗响发天籁之灵窽又率其讲下珠聨璧耀将极其深造不出乎秘藏之防而其融液变化虽亿万犹以为未尽归一之效于是乎见桷老矣倦游相望南湖跬步还往之便愿自此始
　　题噩上人叠秀轩赋后
　　楚之词不作乆矣晁无咎氏始分其言为二渊乎得其徽防离骚九歌判不相合汉魏而降一而为之缜宻者为扬马反复悲悼汉帝所谓邻于楚之声也左太冲融液藻绘能为一继者不复若是晁氏岂虚语哉吾乡髙端叔先生作变离骚直与古者相抗而或者谓羁穷不偶怨悱不得以自振今噩上人作骠骑山赋及叠秀冽清二赋手而读之诚骎骎乎古作矣渡江以来诸贤蹈袭苏学以防快直致为夸诗与文率相成风科举学盛屈宋不入于口耳积防二百年山林枯槁之士尚何能兾其髣象是则皆吾徒之罪也上人语精意新无模堑之言道也师逺防托兴也邻九辩嗟乎余老矣上人当勉之投闲谢事愿相与过从将复见于雪窦玉几诸山斯幸矣泰定二年闰月乙亥清容居士书
　　书禅林备用
　　周官摈相行祀升降玉帛之事礼为礼仪为仪何谓礼执以告王者是也仪者陈设缀兆之位一定而莫易者经籍既焚淹中之出不全后人以意损益仅见于朝着若少仪内则弟子职所当行于家庭一切废弃儒先屡致意焉释氏之教为三宗见于动作日用不敢一有犯越者为律宗达磨之学则不然调伏于凖绳之外放形骸黜邉幅守礼者莫能与之辨而其从心不逾矩卒有合于自然是则缮性之效略外以理内于斯见之矣淫欲嗔恚皆谓之道大防氏托言为喻将以语夫上知愚者不察悉得以自恣职教者忧之于是为清规而曲为之防数百年来遵守罔替世愈薄而俗愈侈竒衺曼美亢满区宇泽山咸大师始辑广其未备询于耆旧证于编简作备用十卷以拯其极壊其勤苦之志于是书足以见之余尝闻咸师防律以为禅守其师説不肯以从于人清严峻整讲道不辍顽薄敬避其死也尤竒伟余愍夫吾儒之教沦若是使有若斯人者一正之斯得矣序其书所以识吾徒之未能也
　　书噩上人慈照师行述后
　　佛氏之言以理譬广释心性其言汪洋浩博译润有工拙而体制则一可得而同也宋世诸儒言理者率不以文字为工论考古昔措于五经则或有疑者焉太史公叙事幽显变化犹龙焉不能以名状后世宗之编年之法防絶而今世所为志碣行述悉祖袭莫能有违者夫发扬防稡因其事之实而为之也反复致意伤其不偶而表之也丰功钜绩被于歌鼎彝者则又皆太史之事荒林絶壑旷达冲澹非有道之士不能为其言也言佛者三宗而习禅学者必以悟入为证将从其言邪则质野不足以传逺引而删之又惧不与其道合噩上人示所为慈照师行状泊兮若酒之致其诚韬兮若防衣之蒙其饰逞竒阐幽大小委折各当其职合儒者之辞以尽縁饰包括纤粟絶其疵俚是其言也传信永逺为无疑也余尝闻慈照师刚毅贞固内外有则故所至成立上人文足以发之因书以吿其同志俾入石勿坠泰定二年十月丙申清容居士书
　　题轰上人诗卷
　　华严极天下之富丽树下冢间又何其岑寂邪乃知丰俭博约从心以生芥子须弥之喻岂虚语哉观轰上人西隠亭榭诸诗有遍法界之道将随境以观惧其多岐而亡羊也掩闗息机真防于混沌之乡万幻俱灭胷中楼阁岂土木丹漆之所能成吾将与上人一叩其户牖焉
　　题雪窦平禅师诗卷
　　大梁张武子来吾乡始正唐律繇其禅林悉守其法虽颂古咏物情切婉润足以追配牧之商隠怡云师葢一时与之从防近朱近墨岂虚语哉繇今而论独僧诗犹能守格律而吾徒一切直致恬然不事修饰观此足以泚颡龟石寺号小院然多出名辈怡云师之渐摩灌溉于是乎见
　　题雪窦潜师语録后
　　用潜师住清源先郡公将挽主定水未防上雪窦不果幼嵗祝髪于观禅师不乆而观谢世廼痛自卓立防诸方能采其所长不専于一师而其贯通融防慊然犹以为未足由是瓣香之酬靳未肯出禅林有疑而桷独能探用潜之意佛之学道非止一悟用潜能深知之今世禅人之病在于望风承嗣以希进用而居显路者旁曲诱了不相涉其日甚推用潜之用心玩其语言有至死不休之意广其传将以愧夫今世之庸叙于前足以知余言之非妄也
　　书笑堂偈颂后
　　拈花防笑大防传道之防也不笑不足以为道老子愤世之论也近世禅人扫迹削机谓防笑为疵病卒致漫诞不可救药影响既絶而道益无所见闻禅师在淳祐间羣公倾下以平实为法门因西律师之请号为笑堂是深得迦叶之要领感而遂通夫岂虚语也哉西律师已下世矣其徒宁上人能寳此卷倘以声色观虚空将大笑矣泰定三年某月某日清容居士书
　　题俊老语録
　　显仁藏用非言不足以宣而饰辞绘句悉堕于浮繁唯大防氏絶其萌芽刋落无文土苴瓦砾不足以喻其拙也由是禅宗沿袭千士一律使人行不知其所谓畔岸明极长老以其示世语俾有叙葢其不得已于言者归于太朴而其足以陶冶性情见之于歌诗发之于言辨声从字顺使人得以知其指示非过为椎鲁以诳盲聋者余壮嵗读四家语于育王珙禅师曰语有实地有证地若华严所演岂空幻哉明极语将大行于世敢叙以证之
　　跋观禅师石菖蒲赋后
　　廖寺丞贾相之门客于时方歌舞湖山沉酣恣纵不知有泉石清事观禅师持此以奉铺叙宏丽末章以主賔辅仁功为急用意深矣厥今湖曲凄迷藤蔓一色不知此本流落何所言此可为于邑
　　跋观禅师摩利支天賛
　　观禅师此賛为贾相作维释迦慈悲广度勅诸天以防卫浊世非党私灭公狥其所请江上祈和乃拘留信使罔上以为竒功使终日梵呗香云满室神其吐之矣观师言语不迫隠然恤纬之忧厥后师溃身窜三尺童孺犹指骂不絶桷幼嵗亲覩其事今老矣尚忍言之
　　书薛严二道士双清编
　　余幼好读黄庭真诰二书私谓学古诵诗当凖其音节程度后读陈子昂李太白诸贤诗飘飘然清逸冲逺纤言腐语刋落俱尽则知二书要其标凖矣渡江诸贤明切理性间为禅人偈语谓与风云川上相表里诗道浸废而所谓道家者流方自治其学不复寄适于吟咏之末噫实吾党有以使之然也临川道士危功逺以双清诗一编示余攷其嵗年儒者之言诗者正絶而薛严二师方往来龙虎山中搜遐絜绪求遗音于鲁壁之既壊宫商相宣更迭振响岂乆于其道而能化者与夫学诗而为魏晋有道之语亦少近古其不至成就力不逮焉耳习简易近体遽谓理趣譬之酒焉因其薄醨而强以三齐酒第之不防于过矣二师诗足以昌其道余独惓惓焉致意而不置者愧吾徒之学为可愍而不在于今日之也薛君志行絜清不自表观妙公尝尊异之严亦简整自治功逺云







　　清容居士集卷五十
