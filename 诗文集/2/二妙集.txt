二妙集　　（金）段成己、段克己 撰
石莲盦汇刻九金人集　　（清）吴重憙 编
●目录
序一（吴澄）
序二（虞集）
世表
卷一
卷二
卷三
卷四
卷五
卷六
卷七
卷八
逸文
檃括兰亭序
摭遗
●序一（吴澄）
二妙集序
中州遗老值元兴金亡之会或身没而名存或身隐而名显其诗文传于今者窃闻一二矣有如河东二段先生者则未之见也心广而识超气盛而才雄其蕴诸中者参众德之妙其发诸外者综羣言之美夫岂徒从事于枝叶以为诗为文者之所能及哉于时干戈未息杀气弥漫贤者辟世苟得一罅隙地聊可娱生则怡然自适以毕余龄几若淡然与世相忘者然形之于言闲亦不能自禁若曰冤血流未尽白骨如山丘若曰四海疲攻战何当洗甲兵则陶之达杜之忧盖兼有之其达也天固无如人何其忧也人亦无如天何是以达之辞着而忧之意微后之善观者犹可于此而察其衷焉伯氏讳克已字复之人称遯庵先生在金以进士贡金亡余廿年而卒终身不仕仲氏讳成己字诚之人称菊轩先生在金登进士第主宜阳簿年过八秩至元闲乃卒虽被提举学校官之命亦不复仕遯翁之孙辅由应奉翰林扬厯台阁今以天官侍郎知选举邂后于京师出其家藏二妙集以示一览如覩靖节三复不置已而叹曰斯人也而丁斯时也斯时也而毓斯人也昔之耆彦尝评二翁谓复之磊落不凡诚之谨厚化服摹写盖得其真予亦云然翰林学士资德大夫知制诰同修国史临川吴澄序
●序二（虞集）
河东段氏世德碑铭 【 有序】
翰林直学士奉议大夫知制诰同修国史蜀郡虞集撰并书　　泰定四年秋天官侍郎段辅出其先世遗文以示集读而叹曰嗟夫昔宋失中原文献坠地盖为金者百数十年材名文艺之士相望乎其闲至乎明道正谊之学则或鲜传者矣及其亡也祸乱尤甚斯民之生存无几况学者乎而河东段氏之学独行乎捄死扶伤之际卓然一出于正不惑于神怪不画于浮近有振俗立教之遗风焉呜呼可谓善自托于不泯者矣于是辅告集曰维段氏世居绛之稷山繇辅而上遡其可知者为前宋司理参军讳应规十一世矣司理之五世孙为金武威郡侯讳矩生三子长曰钧次曰镛又次曰铎铎以正隆二年进士官至华州防御使武威所因以得封者也镛先卒而二人以文行称谓之河东二段在防御时陇西李愈作武威墓表五世之内名德并着自武威而至于今又六世矣家学幸可征焉子为叙而篆之将刻诸墓道集辱在同朝不敢辞乃按而书之凡李愈氏已表者不具所具者自钧始钧生汝舟汝舟生恒恒生克己成己修己克己成己之幼也礼部尚书赵公秉文识之目之曰二妙成己登正大进士第主宜阳簿及内附朝廷特举平阳提举学校官不起而克己终隐于家一时诸侯大夫士皆尊师之各有文集数十卷集所为读而兴叹者也克己之子三人思永思诚河中府儒学教授思温皇子安西王召为记室参军不赴以子辅贵赠中顺大夫礼部侍郎上骑都尉追封河东郡伯成己之子曰思义平阳路儒学教授四子之孙凡十人以英甫彦孚辅之兄彝经循顺其弟也其九人皆仕有禄位独辅最显以文行选应奉翰林三为御史徧历陕西江南及中台以司业教国子生判太常礼仪院寻式天官誉名日盛君子有望焉呜呼自司理参军至于今段氏十一传凡二百有余年而代亦三易矣文学之懿前后相属岂不伟哉彼以功名富贵赫奕一时者何可胜数然而不过一传再传而声迹俱泯自其子孙有不能知其世视此孰为得失哉故为之铭　　铭曰　　气葢世兮虑徧物邈无托兮久焉识眇若翰兮着微迹何千年兮如白日翩翩兮弟昆顾予庭兮鞠存嘉遯兮无闷善自托斯文皇肇造兮有区羣材来兮并驱匪伏兮有待视其家兮多书岌维岳兮润流斯河世寖显兮子孙则多邦人有言兮先生之家
●世表
稷山段氏世表
应规宋司理参军 【 稷山段氏阡表】
季先应规四世孙 季亨 季良字公善 【 季愈撰墓表】 季昌 季连
矩字子法赠中奉大夫护军武威郡侯 【 李愈撰碑】 彻 整季亨子知太平县 衡 术 衎
钧矩子字平仲 镛矩子字和仲盩厔县商酒都监 铎矩子字文仲正隆进士华州防御使武威开国侯 【 张万公撰墓表】
汝砺钧子 汝舟钧子 汝翼镛子 汝梅 汝楫铎子 汝霖铎子 汝明铎子 惟忠铎子守华州郑县赤水镇酒务同监 惟孝铎子守华州蒲城县荆姚镇酒务同监
厦 恒汝舟子
克己恒子 成己恒子至大进士主宜阳簿 修己恒子
思永克己子 思诚克己子河中府儒学教授 思温克己子 思义成己子平阳路儒学教授
似 英 甫 彦 孚 辅思温子吏部侍郎 彝 经 循 顺
●二妙集卷第一
五言古诗
遯庵先生
菊轩先生
◆遯庵先生
赠医师范子和（并引）
岁己酉春正月十有一日吾友张君汉臣下世家贫不能葬乡邻办丧事诸君皆有吊章且邀余同赋每一忖思辄神情错乱秉笔复罢今忽四旬矣欲绝不言无以表其哀因作古意四篇虽比兴之不足观者足知予志之所在则进知吾汉臣也无疑
同封仲坚采鹭鸶藤因而成咏录寄家弟诚之兼简李卫二生
赠答封仲坚
寿寇兴祖
寄张弟器之
兴上人驻锡姑射之麓他日邀余所居之净乐斋勉为赋此
陈君百禄隐居河汾世以医名家临财廉取予又性喜谐虽外若宽纵内实重慎而有常心真善学医者也辛丑之秋余痁作君调护周至既获勿药欲酬而不可姑以诗答其勤
○赠医师范子和 【 并引】
范君子和居姑射山麓世隐于医敏给多艺能畧涉猎文史一日会荐绅辈于其家酒半举大白而言曰不肖窃有志于斯文敢求数十字以为珍藏意甚勤因为赋古风一篇告之以君子之道使知所操持焉非宜使夸衒于世实箧笥而已　　我庐姑射东君居西山隅相去不十里曳杖以问途知我远方来尽室相煦濡衰年况多病药物必尔须诊视得家法就为医多卢贫贱人所恶世利人所趋君子异于众而独与我娱延我升中堂坐列皆明儒酒肴既登俎左右罗童奴令行爵无算促使开大壶酒酣意气逸高论到唐虞日晏未得归欲起时见拘自言小邑中何尝试士夫久客惜人情褊量动辄踰仍呼儿出拜头角异凡雏从小好文字未覩明月珠长者幸有赐终身不敢渝既蒙主人知所愿献良图世人岂无才唯德不能俱不见盆成括以是丧厥躯又征荀氏语至察则无徒大辩外若讷聪明守以愚颜子称大贤尚云有若无吾言傥无忽荣名不须沽
○岁己酉春正月十有一日吾友张君汉臣下世家贫不能葬乡邻办丧事诸君皆有吊章且邀余同赋每一忖思辄神情错乱秉笔复罢今忽四旬矣欲绝不言无以表其哀因作古意四篇虽比兴之不足观者足知予志之所在则进知吾汉臣也无疑
高楼薄浮云知是何人宅卖诸轻薄儿身为五侯客日暮鬬鸡回车骑何翕爀鼻息吹虹蜺行路皆踧踖岂知黔娄生储粟无儋石衣衾不掩尸送我城东陌寥寥百世下谁分夷与跖　　北方有黄鹄饱义气勇烈天寒辞故巢思欲近丹穴吁嗟翅翎短云海路隔绝凤皇不相待孤愤无由泄耻与鸱鸢羣朝夕肆饕餮一步两叫号心摧口流血侧头向苍昊永与羁雌决人皆尚鸱鸢反谓黄鹄劣世无弃瓢翁轩轾定谁说猿鹤与沙虫泯泯同一辙悲来结中肠欲辨再三咽　　艺兰当清秋生育胡不早西风发微香能得几时好飞霜半夜来灭没先百草真宰独何心吞声不复道驱车上太行中道车轴折停车卧辕下骨断筋力折抚膺呼苍天淫淫涕如雪古往与今来此憾何时绝
○同封仲坚采鹭鸶藤因而成咏录寄家弟诚之兼简李卫二生
有藤名鹭鸶天生匪人育金花闲银蘂翠蔓自成簇褰裳涉春溪采采渐盈掬药物时所须非为事口腹牛溲与马勃良医犹并蓄况此香色奇两通鼻与目尤善疗疮疡先贤讲之熟世俗不知爱弃置在空谷作诗与题评使异凡草木
○赠答封仲坚
念昔始读书志本期王佐时哉不我与触事多坎坷归来濯尘缨赢装聊解驮午芹多奇峯流水出其左誓求十亩田于此养慵惰种椒盈百区栽竹仅万个自谓得所依心口默相贺经营久未成韫椟乏奇货低徊不能去借宅便高卧始构茆三闲榱桷久摧挫暑雨畏霖潦霜风苦掀簸岂无富贵人粟布救寒饿耻随肥马尘拥鼻不敢唾淹延岁月深十手指庸愞尘埋剑锋■〈垂夬〉弹铗悲无那时当春之仲桂魄月半破丁丁闻啄门有客来相过探怀出新作高唱成寡和清辞丽卿云齐梁那复课蹇余鞭不前踯躅蚁旋磨枯肠藜苋苦奇字厌搜罗君乎真可人沽酒酌通播酒酣胆气粗狂言惊四座旧游渺何许行路方轗轲作诗寄同声别离伤老大
○寿寇兴祖
飘飘关辅客逸气薄云霄承学有源委持论生风飙束发侍玉阶香名满天朝射策不一中雄文深自韬嘉遯思居洛歌诗祇和陶生涯足文史踪迹混渔樵蹭蹬三十年壮志殊未凋人称寇公后遇鼎复能调才大时不容坐使双鬓焦朅来汾上水吾见秋虫号西风下木叶天气正泬寥劝君一杯酒能令百忧消开怀且痛饮勿令乡关遥
○寄张弟器之
爱酒陶彭泽映世清节耀乞食赋新诗不复事边徼士生多坎坷异代或同调东山不可作敢望磻溪钓壶觞聊自倾登高一舒啸但恐污世尘永为达人笑山堂久岑寂宴坐度昏晓倚壁一蒲团幽人活计了日高鼎茶鸣风细炉烟袅曳杖步庭除看云头屡矫安得谪仙人神游八极表
○兴上人驻锡姑射之麓他日邀余所居之净乐斋勉为赋此
我爱兴上人闲处先着脚虽有买山钱难寻一邱壑向来栖息地龙象久寂寞重寻林下径竹石苦纷薄溪水恣交流岩花自开落却埽丈室中一瓶还一钵净乐题其颜尘缘聊解缚寥寥千载下此理谁发药我今为拈出未免一重错有净必有垢无苦亦无乐浑沌元不死七窍刚自凿郑重庵中人万法本无着独有大古心油然满寥廓
○陈君百禄隐居河汾世以医名家临财廉取予又性喜谐虽外若宽纵内实重慎而有常心真善学医者也辛丑之秋余痁作君调护周至既获勿药欲酬而不可姑以诗答其勤
我来汾沮洳汾滨君所居岂期牢落际有子可与娱遗我以方药投我以素书往来八九年问难更起余妙处自心得论说乃其余众议递持执辞语费百车君以一言蔽如乱发得梳丹砂与赤箭应用并贮储困穷尤所重视之骨肉如孰谓斯世中乃见古人且我不为世用以道而卷舒子胡自隐晦而不干名誉闻君有令子万里今权舆于公多阴德预使高门闾请君事斯语勿谓吾计疏
◆菊轩先生
吾兄同仲坚采鹭鸶藤于午芹之东溪因咏诗见示前代诗人未尝闻赋此者此花长于田野篱落闲人视之与草芥无异是诗一出好事者将知所贵矣感叹之余敬次其韵有与我同志继而述之不亦懿乎
吕氏用静斋
寿梦庵张信夫
蒲城董公余素不识其何如人也一日袖横轴所谓龙窝图者同仲坚来过而以诗见谒余雅不能文诗尤非所长者加之老病日久纵不避拙恶亦安能为他人摧肝肾耶渠请益坚余重违封意且念其勤姑因所见以叙之云耳
余懒日甚不作诗者二年矣闲者二三子以歌咏相乐请题于吾兄遯庵遂以岁月坐成晚命之因事感怀成五章以自遣志之所之不知其言之陋也览者将有取焉
诔双峯兴上人
赠呼延长原
赠研师寄寄翁
刁少府优善堂
梁国祥静乐堂
陈子正容安堂
送张世杰赴京兆幕官
冯生成之自燕归平阳赖寂照先生获脱奴役复齿士列将复归燕主吾友济夫来谒诗姑序其概以答云
崧阳归隐图
○吾兄同仲坚采鹭鸶藤于午芹之东溪因咏诗见示前代诗人未尝闻赋此者此花长于田野篱落闲人视之与草芥无异是诗一出好事者将知所贵矣感叹之余敬次其韵有与我同志继而述之不亦懿乎
微雨洒郊垧百卉欣并育幽花发溪侧闲错金珠簇徐看是鹭藤香味浓可掬忍饥出新句大笑负此腹遗落榛莽闲采撷谁见蓄情知无俗姿安能悦众目先生日来往东溪路应熟一经题品余名字耀岩谷遇合良有时不才异山木
○吕氏用静斋
两崖夹嵯峨一水中委蛇是闲有高人静与山林期结茅并溪石故迹司空遗因人爱其山佳处应自知心闲境随胜眼静山增奇寥寥丈室中日用夫何为不书咄咄字高咏休休诗无人书一编有兴酒数卮便足一生了安问蓍与龟依依中条云梦想紫芝眉昨朝寄书至谓我来何时急营买山钱巳觉从君迟他年两绳床分忍西山饥
○寿梦庵张信夫
一杯瓮头春持寿丹山客洗琖置客前共坐林下石酒酣语益真道合意自适东风吹醉眼高兴寄空碧人生天地闲迅若驹过隙胡为就羁缚惴惴从物役何如梦室中一笑百忧释弃置勿复道旅怀陶兹夕
○蒲城董公余素不识其何如人也一日袖横轴所谓龙窝图者同仲坚来过而以诗见谒余雅不能文诗尤非所长者加之老病日久纵不避拙恶亦安能为他人摧肝肾耶渠请益坚余重违封意且念其勤姑因所见以叙之云耳
封生携客来谒我蓬蒿里轩轩抗尘俗不知谁氏子所主吾既贤伊人亦云喜探怀出新图一语烦举似蹇予不能文三请意未已溪山有素期入眼尽其美层云蔽重渊万木夹两涘飞流泻绝壑千丈垂幅纸余霏散如雾点滴乱纷委何物窍其傍相传龙所止庙貌寄空山何代为经始年深祭血干乱久谁复祀威灵昔所闻对面隔千里诚通感必应虽远犹在迩巍巍窟宅尊安卧久不起何当洗甲兵倒挽豳溪水
○余懒日甚不作诗者二年矣闲者二三子以歌咏相乐请题于吾兄遯庵遂以岁月坐成晚命之因事感怀成五章以自遣志之所之不知其言之陋也览者将有取焉
负暄颓檐下病骨喜新霁微风动天宇木叶陨虚砌缅怀平生事奔走愧非计投身田野闲心迹得少憩时荣岂不慕省躬自当逝薇蕨满春山犹可以终岁罢书掩关卧窗牖乱清樾风枝惊宿鸟扎扎畏颠越叶声走前庭误听雨未歇不知霜巳重但觉寒切骨耿耿不能寐起坐候明发试问夜如何虚檐转残月晨起坐高斋鸟啼幽寂破小儿具文墨信手供日课既无宠辱惊又不至寒饿自量亦云幸到此能几个更欲希世荣所望毋乃过蒲团正温厚得稳且安坐连蹇拙进宦艰难眛理生一事且不免况欲二者并忍穷分所安不为世所萦床头一卷书净洗胸次平偶逢会心人款款话中情瓶储喜不空今年赖西成青山如有情向人呈偃蹇我本山中人一出偶忘反崎岖半天下始觉居山稳力极势有回苦不费推挽税驾良自兹千里岂云远举手谢山灵应笑归来晚
○诔双峯兴上人
堂堂双峯师不受世尘污禅坐三十年俯仰无媿处平生大事毕欲留不可住适来水中沤水行沤复聚适去火上烟烟散火如故徜徉天地闲去来随所遇我怀未能忘正随分别趣涕余会贞心三叹出门去
○赠呼延长原
我来负犊颠投迹汾水滨乱余寡俦侣所遇皆所亲　行未易完忍更求其纯矫矫呼延生栋宇接近邻虽云符诅师颇异寻常人疾苦在力救贵贱情一均功成不责报第恐伤吾仁旷怀寓杯酒不计醨与醇一酌万事毕肝胆平轮囷酒酣奋长袖满坐生阳春人皆笑汝狂我独爱汝真参苓吾所须收为药笼珍吾闻先天术原委有本因后人罕知学莫复窥其津华陀起东汉扁鹊名西秦二君本儒者卒以医自神愿生继高躅勉勉勿因循
○赠研师寄寄翁
有客抗尘容不知何人斯自云来西秦着脚汾之麋放浪三十年野鹿不受羁是身寄虚空歘若驹隙驰窜名书研闲聊寄吾寄为游戏出三昧我岂甄陶师心成应之手觚楕各异宜万家且胚浑一一非人私妙凝天地中不甈亦不坯探怀出苍璧炯炯光陆离摩挲湛秋水随手生寒漪虽凿混沌窍太朴犹未漓回首铜台瓦千载垢有遗坐令吕与张羞受牛后嗤便当什袭藏奚必古见奇待价不求售特易诗人诗卷余两牛腰得之犹恐迟归来饭甑空一字不救饥咀嚼诳枯肠似高还似痴商财与蜡屐优劣孰等夷不如且置之安事屡解颐翁闻为一笑此事非所知苟可适吾欲君诗不当辞
○刁少府优善堂
取人戒不周取善贵不遗理能兼众美何必劳营为奈何当涂人好以智自私身勤事仍左终日徒纷披君侯本将种磊落真男儿延英辟宾馆下问质所疑优善题其颜美意良可知永怀正子贤千古犹一岐休休好善心一出忠厚资片善或可取不厌蓬茅卑人轻千里遥愿吐胸中奇投诚尽实理入耳无谀辞从容谈笑闲万事无不宜三年报政成龊龊何其迟潜令十万家共煦晴春曦退食自高堂何虑复何思
○梁国祥静乐堂
攘攘区中人役心名与利于身竟何有干没无少置叔敬有耳孙荦荦与时异一官不肯觅闲居养高志筑室尘境中中有尘外意方其厌嚣湫归来得小憩床头一卷书净洗纷华累苟能乐其乐宁复事吾事见客不吝情有酒即成醉为问东华尘何如北窗睡清风吹我怀万事觉无味谁知方寸闲自有清凉地
○陈子正容安堂
陈子少英迈逸气不可挫典型肖乃翁出语辄惊座行止非所能造物听掀簸功名鹰在鞴岁月蚁旋磨区区一室中千载供史课结庐慕渊明志向有许大澹墨写形似终日相对坐一室足我容百念付慵惰青山隐檐楹流水出其左植花数十丛种竹千百个事来若机张事去如甑堕浩然方寸闲不受一尘污岂无二仲贤闲暇日相过有酒相献酬有诗互赓和溪山入笑谈珠玉霏咳唾徜徉天地闲一物莫非我醉来语益真卿去我将卧主人正高枕山鸟莫啼破
○送张世杰赴京兆幕官
雨雪方载涂霜风裂肤肌丈夫四方志游子千里期简书岂不畏孀亲发如丝恩义两相夺欲行还迟迟世荣岂不慕此心难遽夷大分既有定僶俛安得辞伊人遇知己第恐负所知去去勿重陈抟扶良自兹苟能以义养犹足慰亲思
○冯生成之自燕归平阳赖寂照先生获脱奴役复齿士列将复归燕主吾友济夫来谒诗姑序其概以答云
英英大冯君雅志在千里坎■〈宀臽〉不得前而姑止于此出处虽两途动静无二理燕坐三十年初不离朝市了了方寸闲湛然若秋水冯生适何来眉目差可喜自云衣冠后家破偶不死失身坑阱中摇尾凡几禩遇者日千百藐焉不一止忽逢盘谷翁引手唯力致力极势未回既出几复委不知何因缘又入先生耳一见不忍遗即命加冠履奴虏岂所安推己乃知彼恻然动于中弃金犹弃粃少属豺虎场永谢泥与滓乞诗答盛德此意良亦美顾我欲何言一笑不如己先生世外人于汝初何竢苟能肩一心绮语奚足恃屈信固有时此政在知己勿如越石父以是骄晏子
○崧阳归隐图
落落出世人视世犹穅秕独唯爱山缘一念未渠已尝行崧阳道经觏畧可纪有山皆孱颜有水尽清泚寒藤络古木奇花闲芳枳风从四山下红绿乱纷萎云日互蔽亏百态呈怪诡微泉不知处丛荟鸣宫征山鸟忽惊飞落花空岩里静闻鸡犬声人家应在迩百年能几日山闲有余晷孰知桃花源不出武陵水回首视人闲嚣嚣足尘滓便拟结椽茆悤悤迫行李一来汾沮洳留滞绵几祀幽怀渺难忘澹墨寄形似旧游一经眼来往差可喜此心本无着夫岂为物使昔从何而来今从何而止翛然来往闲于是得之子幻影竟安用我亦聊尔耳一笑两忘言庭花萎阶戺
二妙集卷第一
●二妙集卷第二
七言古诗
遯庵先生
菊轩先生
◆遯庵先生
丁酉春雪
送李山人之燕（并序）
赠刘润之
游青阳峡
戊申四月游禹门有感
正月十六日夜雪
○丁酉春雪
几日东风吹冻雪麦苗干死埋沙尘客床敧枕睡不稳寒气偏寻老病身沉沉夜色涵窗白却讶微云弄山月开门澹荡雪满空拂面犹疑柳花湿二气交感天地通千林玉立天无风蓬莱宫阙堕人世三日不见车马踪■〈雨上鲜下〉■〈雨上鲜下〉燮燮殊未已此瑞应知同万里远客休歌蜀道难农夫剩有丰年喜买牛便好事春耕况复新来官长清田家衣食无美恶不困追胥死亦乐
○送李山人之燕 【 并序】
李生湛然年四十未尝从事于人偃蹇不与时人偶每遇杯酒闲辄击节悲歌感慨泣下不知者以为狂生愈益放旷不羁又好为奇诡大言以惊动流俗人亦不知许也戊申岁春踵门告予曰男儿生不成名死无以掩诸幽愚不佞诚不能与草木同腐窃有志于四方先生许我乎余乃为书告常所往来者会歌于芹溪之上壶酒既倾客有执卮而前者曰方今戎马盈郊熊罴虓虎之士抚鸣剑而抵掌投壶雅歌未闻其人子以儒自鸣执古之道求合于今之世戛戛乎难哉顾子之囊无十金之赀出无代步之乘无名公巨卿为主乎其内无相生相死之友奔走于其外上不能激浊扬清以钓声名下不乘机抵巇以□一时之利奚恃而往其果有合哉余应之曰不然夫适用之谓才堪事之谓力君子之论人当观其才力何如耳不当以世利言也儒者事业非常人所能知要不过适用堪事而己议者至谓不能取舍于当世岂不厚诬哉抑不知褒衣博带者为儒乎规行矩步者为儒乎以是而名其儒岂真儒者耶昔者百里奚自鬻于秦管仲束缚于鲁宁戚叩角而悲歌冯驩弹铗而长叹叔孙通舍柷鼓具绵蕝之仪陆贾脱兜鍪进诗书之说使数子者高卧于林丘累征而不起尚何名誉之可期屈辱之可免哉今之诸侯宾位尚有缺然不满之处肯使至宝横弃路侧狼籍而不收苟有好义强仁皆将善其价而沽之况幽燕之地士尚意气重然诺习与性成者耶生之此行余知其必有合也于是乎咸赋诗以为赠余于交游中最长特为序以冠其首　　与君把臂临黄河缺壶声里度悲歌玉缸酒半离筵起千里东风射马耳孰能忍饥学夷齐看人鼻孔吹虹蜺莫道书生成事少男儿葢棺事乃了雄心虽壮未能伸客舍萧条逢暮春卢沟河上千株柳满地杨花愁杀人
○赠刘润之
平生不愿万户侯但愿一识刘荆州荆州己远不可见裔孙今幸从吾游慨然议论吐肝胆腰闲古剑鸣蛟虬酒酣醉墨出险怪笔势戃恍令人愁世人争欲得一诺黄金不用如山邱结交以义不以利乐人之乐忧其忧自从管鲍死此道今悠悠岂忆流落中忽见古人俦古来贤哲士不达饥寒不解为身谋纷纷眼底知音少几向西风叹白头
○游青阳峡
东山气象太猛悍万马骎骎来楚甸中分不肯割鸿沟锻砺戈矛期一战西山折北如西汉独余绛灌奔而殿谁为刘项决雌雄赖有韩彭力相援卢沟直下两山合泯泯暗流通一线突为瀑布出山口流沫成轮浪成漩前逾百步落石瓮黛蓄膏渟那敢眄沉沉南去若白虹为屿为泜互隐现凿开混沌几千秋世俗虽见如不见今人谁有笔如椽为写佳名传■〈宀禹〉县人闲佳节重清明呼儿折简招诸彦一生能着几两屐佳处每欲经行徧山灵着意劝人游吞吐烟霞生万变山阿玉女跪焚香巗畔仙人一笑倩居者俨若帝王尊剑佩雍容侍开宴植者磊落如巨人聚立广庭议封禅拱者矫矫如勇夫执戈夹戺着綦弁平滩浅濑乍可揭溪路曲折随峯转葛屦偏宜苔藓滑行襟时被蔷薇罥当面烟岚舞翠蛟出岫闲云飘素练羣行不复事拘检眼正明时脚还倦班荆共坐溪上石粔籹浊醪具时馔良辰无奈夕阳催羽觞正要清歌荐醒心况复有寒泉玉池遄返成三咽三分春色二分休风外飞花时一片古人行乐欲及时半百之年犹掣电一穷到骨不自治虚负胸中书万卷漫向山林老却人生来不识荆州面肝胆槎枒须酒浇顾我非狂亦非狷纷纷世无真是非弃置从渠若秋扇归来新月偃林梢寂寞衡门掩深院
○戊申四月游禹门有感
黄河一线天上来两山突兀屏风开天生圣人为万世惊涛拍岸鸣春雷冷云直上三千丈石颠古庙高崔巍断碑岁月不可考丹书剥落空莓苔嗟乎去古盖己远荒辞漫汗相惊猜安居平土果谁力愚民耳目诚可哀一声渔笛起何处沧洲雅兴还悠哉
○正月十六日夜雪
正月朢夜夜气交长空月辉生白毫东风澹荡振林木春云滃郁翻惊涛望中已觉没河汉坐中不见羣山高打窗雪片大如手苍髯噤痒磔猬毛我意天心厌诛戮净洗战血除腥臊方今廊庙已备具左有夔龙右有皐爱民亲贤急先务朱轮皁盖驰英豪遗黎幸脱疮痍阨讴吟圣世心坚牢驱牛负耒过门户至死不复远遁逃白头老儒最无用天才鲁钝非时髦日月消磨两蓬鬓天地飘零一缊袍诗书自足教稚子藜藿犹能饫老饕清晨喜有蔬圃润而可暂息抱瓮劳兰芽含甲未出土萧艾覆陇已可薅闲中事业澹无味佳趣才如食蟹螯兴来歌咏适情性背痒似得麻姑搔芹山冈崒寒玉瘦芹水澄澈春蒲桃直缘山水久留恋日向溪头醉浊醪青云富贵岂不愿蟠木轮囷宁自韬结构大厦要梁栋操割清庙须鸾刀功名傥可跂契稷跳梁里巷夸儿曹君不见昔在周王师吕望快若逄尹弯乌号大人虎变固莫测运命由来有所遭蓬莱方丈在何处我将入海恣游遨天风飘飘鲸背稳下视尘世空嘈嘈
◆菊轩先生
送寻正道归蒲中
杨生深甫以医鸣河汾遯庵先生以下皆赠以诗生吾党士也观其意似不以浅近自期者故予之所述不特称道而已也
松溪幽隐图
寿贾总管
送贾德远北上（并序）
○送寻正道归蒲中
江头杨柳才堪折陌上行人还又别春光不解苦留人两岸杨花飞白雪江风摇摇吹绿波欲别未别伤如何劝君且住听我歌后日重来白发多
○杨生深甫以医鸣河汾遯庵先生以下皆赠以诗生吾党士也观其意似不以浅近自期者故予之所述不特称道而已也
杨生头角非凡子少以医名动州里胸怀了了中可人容貌恂恂外如鄙前徽未艾足凭借论议滔滔有源委人身造化一天地敢谓精微尽于此中情■〈乔亢〉■〈虚亢〉不自安愿就先知问其旨遯庵先生天下士挈携陬维为指似古人桃源不难到但恐中心复中止千金再拜一言重采掇方书究终始姓名会看满人闲滚滚西驰若汾水
○松溪幽隐图
何官遗构山之隅长松蔽映千万株中有一径穿萦纡冷风萧瑟无时无人闲赤日如洪炉恍疑仙景来蓬壶踪迹一堕声利区回首自觉泥涂污岁月因循归计迂松溪想象劳形模可怜尘梦今始苏空对溪山惭画图一日来归聊自娱
○寿贾总管
紫髯茁颐胆满躯胸怀落落真丈夫古称山西出将种我公家世皆吾儒朝家未录勋臣后时时射虎西山隅一官平水今几年乡闾坐觉疲氓苏骥涂千里会须展小邦未足劳驰驱绣衣锦帽不复见人言愬也终平吴此时此日生鹓雏郁葱佳气充公闾当筵击筑声呜呜满堂宾客联簪裾天公催花为嘘枯要及花下倾金壶春风花开人不孤年年人与春风俱
○送贾德远北上 【 并序】
生亲老家贫辍晨昏定省之养以入京师其心将有得而归为亲荣也虽其亲之心亦然而一身之劳故不暇计忘劳以悦乎亲生之志也若生者其以义养者与于其行乞言以为别吾老矣言不见用于世虽无吾言顾于生何缺生意坚而无倦色姑序其事以慰其行云　　贾生厯落非庸子坐守穷庐足文史山田硗确无百亩日课诸郎力耘耔瓶储颠倒得几何晨夕安能具甘旨抱关击柝有不择知效一官聊尔耳霜风栗冽岁云暮水宿山行二千里及亲而仕古所乐敢以崎岖惮行李明年花发听君还彩戏阶庭为亲喜
二妙集卷第二
●二妙集卷第三
五言律诗
遯庵先生
菊轩先生
◆遯庵先生
方平道中
微雨后偶成
余侨居龙门山十有余年封张二子日从余游而贫又甚焉因写所怀兼简二子共成一笑
仲坚见和复用韵以答
枕上再赓前韵
野步仍用韵示封张二子
李山人湛然始生之朝座客各赋诗为寿亦作四韵以期所未至不特称道而己庶几尽朋友相成之义云
封仲坚挽词
张器之雄飞亭
○方平道中
沙软新经雨风轻不起尘溪山随处好花柳着行新放浪聊终日蹉跎又一春行年已如此犹复向来人病怯春衫薄衰怜葛屦轻平芜迷旧迹幽鸟变新声兴与云俱远心同水共清胶胶还扰扰回首笑浮生
○微雨后偶成
孤愤凭谁诉长歌聊自怡整衣怜瘦减扶杖觉衰迟小饮非愁敌轻寒与睡宜今朝春雨好稚子莫啼饥寂寂春归后悠悠梦觉时病添花懊恼愁耐酒禁持瓶贮无多粟囊封有许诗倚床独成笑此意几人知
○余侨居龙门山十有余年封张二子日从余游而贫又甚焉因写所怀兼简二子共成一笑
病久慵增剧途穷事转迂木兼形共槁锥与地俱无醉语劳挥尘悲歌漫叩壶鲜鲜篱下菊笑汝益羁孤
○仲坚见和复用韵以答
道在山林胜心闲岁月迂家风贫更好习气老难无日力分诗卷生资负酒壶儒冠三十载转觉此身孤赋就惭辞拙书成共笑迂学传三世旧用处一分无衰鬓频看镜流年付挈壶悠悠身外事目断塞云孤避事尝辞剧为儒不厌迂能贫从古少好学似君无行李书填案生涯药满壶缇萦真孝子犹足慰茕孤一饱不易得身谋方信迂家徒四壁立囊至一钱无但喜心如水那忧腹似壶我穷君更甚此德未全孤
○枕上再赓前韵
几年成懒散一榻了慵迂诗酒心犹在功名梦亦无雨来催觅句鸟去劝提壶静里那须此应怜客意孤
○野步仍用韵示封张二子
散策溪头路溪回路更迂山随行处好人似往年无波静鱼千里天晴春一壶龙门何限景岁晚不相孤信步不知晚归途那计迂一欢闲里足万籁静中无藉草便成席酌泉聊代壶娟娟林外树江月伴人孤
○李山人湛然始生之朝座客各赋诗为寿亦作四韵以期所未至不特称道而己庶几尽朋友相成之义云
脱迹豺狼外容身鹜雁闲虚舟元不系倦翼自知还饮水犹能乐编茆足可跧莫教方寸地空负一生闲
○封仲坚挽词
但怪经过少那知生死分繐帷徒见像尊酒罢论文楄柎人为具邱坟志共闻世无韩吏部为尔借卢殷窀穸无时旦行年甫过先归心终莫遂遗恨竟空填伯道名虽着中郎业不传素书功未卒谁为理残编 【 君尝注素问等书未竟而逝好事者分而宝藏之】
卖药安垂老看书祗自资依依姑射恨渺渺奉先思谁恤萧存后徒昌东野诗孤魂招不得独坐涕垂颐萧散青牛客 【 君尝乘青牛以竹筒贮药腰闲疗疾无不愈者故云】 伊余有素期诗成先取示酒熟预令知夜被尝同覆朝筇复共搘岂期行乐地回首总成悲　　谁谓如胶漆中年永别离崩摧五内热契阔一生悲对月听歌处围炉把酒时凄然独不见何以慰相思
○张器之雄飞亭
落魄张公子身贫志不凋鸾栖辞枳棘鹏翼上扶摇季子终怀印相如竟过桥香名脍人口诗句大牛腰
◆菊轩先生
寿家弟诚之
乙未人日饮范君子和酒酣赋诗呈座上诸君
五月二十三日夜分雨作凉风飒然木叶萧瑟绝似往年七八月感时物之变不能为怀漫浪成诗聊以自释
寄仲坚汉臣二子
诔双峯兴上人
和家弟诚之诗社燕之作
红梅用诚之弟韵
癸卯春二月有五日卫生袭之诞日也座中生捧卮酒乞言因用景纯寿日诗韵以答盛意兼谢不敏
自讼
彦衡丧子乡社诸君皆有诗以慰其哀余忝交游之长乌能无言因赋此以赠之
丁未新正与诗社诸公园亭宴集彦衡有诗众皆属和一时罇酒宾席之胜殆可乐也余虽老顾不可虚盛意勉为赋此
冯弟自北山来出其旧所为诗百余篇虽未暇尽读尝鼎一脔足知余味吾弟离羣索居无师友之益能自道其所志葢绝无而仅有者也虽然掘井九仞而不及泉犹为弃井耳适汉臣张君见过论文话旧以及吾弟之贤因作诗许其所已能而勉其所未至以寄之幸时复观览以自警省勿徒实箧笥而已
读张志和传
排遣
雄飞亭主人张君器之有龙庭之行赋诗为饯
兰丈晚节轩
寿县大夫薛宝臣
○寿家弟诚之
道行不得且栖迟一唯谁传鲁仲尼瑞世不求麟凤质急难空赋鹡鸰诗玉堂金马知何处白石清泉有素期但使平生忠义在乐天知命复奚疑
○乙未人日饮范君子和酒酣赋诗呈座上诸君
正月七日春欲动拂面东风力尚微且贪席上宾朋乐未觉平生事业非青山绿水俱可隐白发苍颜胡不归会须高揖浮邱袂千仞冈头一振衣
○五月二十三日夜分雨作凉风飒然木叶萧瑟绝似往年七八月感时物之变不能为怀漫浪成诗聊以自释
云压虚檐黯不收雨声飞妥碧山头帘帏清彻三更梦枕簟凉生五月秋入夜悲风何淅沥先时病叶己飕飗心非木石能无感唤起悠悠故国愁
○寄仲坚汉臣二子
经春日日卧空庐门巷萧条长者车一卷时看王湛易数行慵寄子公书风光少得如人意颜面从教与世疏闲健不来花下醉明年花发定何如
○诔双峯兴上人
试圆石上再生身啸月吟风性益真解脱莲花祛梦幻忽惊野马逐埃尘双峯莫遂幽栖志一钵谁为嫡嗣人便恐丛林无正脉为君一哭涕横陈
○和家弟诚之诗社燕之作
胶胶世事久经谙肯着红尘换翠岚骐骥捕鼷非所任干将补履岂其堪老无成事唯多懒少不如人何更贪花下一杯谁伴我清风明月便为三　　欲归谁不遣君归却恨归来事事违烽火未休家信少山州良是故人稀黄金入手还能散白雪盈头不肯飞试问春愁都几许长江滚滚日晖晖　　人皆笑我我忘机我爱青山直得归肯学班超谋肉食更怜京兆泣牛衣心非理义乌能悦道胜纷华是故肥独坐钩帘心语口回头四十五年非
○红梅用诚之弟韵
梅花香里倚蒲团万事人间总不干醉梦每怜春意浅诗魂长绕夜枝寒记曾上苑溪边见又向前村雪里看回首青蕤已如豆齿牙衰朽怯微酸　　小梅初破月团团戏蝶游蜂未敢干醉脸不禁经宿雨芳心似欲诉朝寒乍惊别后容华换更与罇前仔细看便好栽培近东阁免教风味一生酸
○癸卯春二月有五日卫生袭之诞日也座中生捧卮酒乞言因用景纯寿日诗韵以答盛意兼谢不敏
压倒诗人白与元淋漓醉墨出佳篇心澄寒玉泉中水衣惹霜岩顶上烟岁晚相依清士瘦穷途渐觉曲生贤黄冠野服从人笑自断此生休问天
○自讼
无将大车尘冥冥无迩宵人恶易形吏部有书惭荐李莱公当轴谬推丁慎交已昧书中戒悔过聊书座右铭自是昌阳堪引寿不须辛苦进猪苓
○彦衡丧子乡社诸君皆有诗以慰其哀余忝交游之长乌能无言因赋此以赠之
昔年曾读乐天诗晚岁情锺玉雪儿今日为君重感叹片时何意便乖离迎门犹记牵衣笑抚榻空怀涨乳悲梦里不知生死隔旧嬉游处细寻推
○丁未新正与诗社诸公园亭宴集彦衡有诗众皆属和一时罇酒宾席之胜殆可乐也余虽老顾不可虚盛意勉为赋此
秋去冬来春又催昆明信有劫余灰心游碧落丝千尺梦绕琼林日几回处世祇宜同鹿豕和羹谁复忆盐梅老来笔力犹强健一首新诗酒一杯
○冯弟自北山来出其旧所为诗百余篇虽未暇尽读尝鼎一脔足知余味吾弟离羣索居无师友之益能自道其所志葢绝无而仅有者也虽然掘井九仞而不及泉犹为弃井耳适汉臣张君见过论文话旧以及吾弟之贤因作诗许其所已能而勉其所未至以寄之幸时复观览以自警省勿徒实箧笥而已
少年事业莫蹉跎听我尊前一曲歌铸剑必期经百炼为文固自要三多凡胎须得丹砂换壮志休辞铁砚磨平地为山由一篑词源他日看银河
○读张志和传
一叶轻舟一钓纶朝廷无处觅玄真太虚明月为知己细雨斜风不着人西塞贪看飞白鹭东华忘却软红尘还思扰扰求名者肯信人闲有逸民
○排遣
四海干戈战血腥头皮留在更须名病寻药物为闲计闷引文书作睡程万事转头慵挂眼一杯到手最关情此身定向山闲老我与山英有旧盟
○雄飞亭主人张君器之有龙庭之行赋诗为饯
千丈虹蜺卷壮图几回弹铗叹无鱼南溟久滞垂天冀北阙谁飞荐鹗书投笔尚希班定远题桥终遂马相如浩歌若过燕山市为我登台吊望诸
○兰丈晚节轩
晚节谁能识此君一官不复任浮沈蛰龙未起三冬卧老骥犹存万里心陶令不来尊有酒嵇康已逝室无琴横溪文字光千古旧有新诗播士林
○寿县大夫薛宝臣
薛姓婵嫣自古分君侯苗裔粹其门已闻佳绩多前古更溢余波及后昆久屈祥鸾栖恶枳稔推利器遇蟠根征书未至身闲暇且看尊前舞袖翻
二妙集卷第三
●二妙集卷第四
菊轩先生
五言律诗
七言律诗
◆五言律诗
赠答诗社诸君
漫成二首
和答木庵英粹中
送王子寿之平遥
寿李济夫
○赠答诗社诸君
卖药韩康伯能诗张志和真钢须百炼明镜要重磨眼底如君少闲中得子多兵连犹未解莫厌数相过
○漫成二首
一榻了穷冬吾生喜易供尽教人笑拙最苦客妨慵无寐闲敧枕忘言醉倚筇可怜猿与鹤岁晚肯相从　　时序惊何速形骸强自持整冠毛屡脱束带孔频移蹭蹬成空老吟哦不救饥百年行已久一笑欲何之
○和答木庵英粹中
四海疲攻战余生寄寂寥花残从雨打蓬转任风飘有兴歌长野无言立短桥敝庐犹在眼殊觉路途遥
○送王子寿之平遥
卜筑谋南迈回辕遽北之有情惭见厚无语只空悲易忍行时泪难堪别后思明年雁来日屈指数归期宿霭添行色晨钟我俶装去期何太迫引语不成章戏彩怜文度扶衰赖孟光临汾一卮酒月断陇云长识面时何晚论心分已深相期同卜筑岂料遽分襟别日宜加饭因风莫吝音家山有成约闻健早来寻
○寿李济夫
夫子何为者昂藏不入时眼前诸事罢膝下两儿嬉落落真难合悠悠听所之黄花一杯酒岁喜与君持
◆七言律诗
萧少府挽词（并引）
总管李侯移镇京兆病久不能即门屏奉卮酒以贺为慊谨作拙恶以饯行轩
和师岩卿迁居之韵
伯和告别北迈欲得一言以资行橐惓惓之意盖不能违也病卧中殊无好怀漫以此赠
李公子诞日赋诗为寿
张提举子华报政中台赋诗为饯第荒浅良愧也
送娄郎中秀实北上
寿李济夫
送总管李侯北上
辛丑清明后三日诗社诸君燕集于封仲坚别墅谈笑竟日宾主乐甚然以未得吾兄弟数语为不足既而遯庵兄有诗余独未也主人责负不已因赋以应命云
题张氏雄飞亭
红梅
送仲坚汉臣二子过南涧归赋是诗
寒食后有感而作
送史生仲恭北上
仲坚将去平水成行之夕饮于史氏之山斋
斋居偶成
冬夜无寐书以自适
用韵答封张二子
再用前韵
再用渠字韵
和答丹山梦庵张丈
中秋之夕封生仲坚卫生行之携酒与诗见过各依韵以答
翌日二子见和复韵以答
丁未立春日与彦衡景纯史生饮坐中彦衡有诗且需余和为赋此
翌日再用前韵简二三子
独坐有怀往昔复次前韵
卫生行之少负侠气与余兄弟相遇于艰难之际自抑惴惴常若不及迨今十五年矣家贫而益安岂果有所学乎不然何其舍彼而取此也生正月十六日诞弥日也因赋诗以赠为一笑乐且以坚其志云
再用杯字韵
送山人李生湛然之燕
戊申四月书于史氏仲恭别墅
午芹道中
漫书
五月朏日书以自适
次韵周景纯先生见寄之什
元日夜与二三子小酌
幽怀用梦庵张丈韵
封仲坚挽词
薛宝臣生朝
送张器之北上
兰氏晚节轩
赠医者
寿尊兄遯庵先生
送王载之
自寿
雨后漫成
张七贤图
赠琴士任先生
乐郎中萱草堂
容安轩
总管陇西公归自赵城以雪途行役见命赋此以献
万夫长李侯西觐回作诗为贺
○萧少府挽词 【 并引】
隰倅萧君余不识其何如人也余初入城府谒余于客邸敝衣败絮眇然一寒生尔尔后时时于朋游中见之貌益恭气益和与之言确然有守而不踰乎中其加于人岂一等也一日卒于平阳之学舍府僚张侯而下皆有挽章吾友公度邀余同赋义不可辞且萧君母氏在堂临年而失贤子行道之人闻之为之出涕以相其哀焉况平昔常所往来者为出一章以吊但辞鄙义拙不足以发明萧君之德业例奉繐帷以黩为媿　　兰杜摧芳不待秋令人洒泪怨灵修门前吊客多青眼堂上孀亲半白头共说才华为众许岂期仁义是身雠一杯冥寞重泉土野老相传说故侯
○总管李侯移镇京兆病久不能即门屏奉卮酒以贺为慊谨作拙恶以饯行轩
一札飞书下日边龙移方伯镇长安晋城父老心皆泣秦地奸豪胆已寒千里驰驱容骥展九霄空阔看鹏抟十年潦倒登门客卧病无由挽去鞍
○和师岩卿迁居之韵
君看行路古来难木鸟其闲得少安三窟未成那用狡一枝粗稳不须宽破除梦境元无国收拾诗盟旧有坛秋菊春兰俱可喜等闲乘兴一凭阑
○伯和告别北迈欲得一言以资行橐惓惓之意盖不能违也病卧中殊无好怀漫以此赠
听唱离歌一再行翩翩裘马戒晨征据鞍耿耿壮夫志去国迟迟游子情野店人稀休奠枕山蹊路险莫贪程一鞭行色西风顺万里秋空片鹗横
○李公子诞日赋诗为寿
岁晚乔松益崛强几经风雪几经霜鬓毛不与秋同老名字长随菊共香阶下芝兰相照映人闲岐路极微茫愿君参取东坡法有病安心是药方
○张提举子华报政中台赋诗为饯第荒浅良愧也
庙堂遣使出分巡抚养遗黎尚旧人今日不虚前日举去时仍是到时贫一心耿耿公家务两鬓萧萧客路尘鞭莫自君家世事蹄涔未足到天鳞
○送娄郎中秀实北上
气压元龙百尺楼抟空鵰鹗政高秋珥貂自属封侯相借箸咸推决胜筹会计不劳谈笑了功名未肯等闲休并州豪侠流风在惭愧儒冠漫白头
○寿李济夫
往来诗酒晋城闲白首相看尚昔年鸠卜一枝如我拙骥思千里屈君贤床头文史犹堪乐眼底芝兰正可怜但愿太平身健在西风长醉菊花前
○送总管李侯北上
姓名合上郭公台落落襟怀闲世才飞骑屡朝天上去好音时向日边来中心都为明时尽东阁常因好客开万里鹏程从此始垂天云翼看徘徊
○辛丑清明后三日诗社诸君燕集于封仲坚别墅谈笑竟日宾主乐甚然以未得吾兄弟数语为不足既而遯庵兄有诗余独未也主人责负不已因赋以应命云
燕子归来人未归平生事业与心违天翻地覆春仍好雨打风吹花又稀澹抹平林烟冉冉乱飘香雪絮霏霏可怜光景诚虚掷坐对虚尊到夕晖　　善恶人情已饱谙岸纱宴坐看晴岚折腰不是渊明懒作吏元非叔夜堪老去一觞犹有味病来万事更何贪从头悉读行年记惭愧春风四十三
○题张氏雄飞亭
大署佳名揭栋甍相君英气见平生心随燕雁共千里志效齐禽眇一鸣昭代谁人飞鹗表沧溟何日徙鹏程会乘风便扶摇上但恐垂天翼未成
○红梅
谁点冰梢绛雪团黄昏和月倚阑干羞随桃李争春意要伴松筠傲岁寒冷艳只宜闲处着浅妆难入俗人看天心固惜和羹便空抱枝头一点酸　　澹扫胭脂碎玉团天生异物着江千月边标格娇增韵雪底精神巧耐寒春意祇应容易见人情还作等闲看可怜弃置蓬蒿外倚杖东风鼻一酸
○送仲坚汉臣二子过南涧归赋是诗
蝼蚁浮生脱怒涛一茆容膝尽逍遥宦情更比诗情薄日力聊凭酒力消心类候虫寒更切鬓随霜叶病先凋儿童失笑翁慵甚送客今朝却过桥
○寒食后有感而作
二月山城尚薄寒冬衣未解叹衰残赏心更比年时减酒量全非旧日宽点点花随春共老悠悠诗与梦俱阑此身只合山闲了勋业何劳镜里看　　薄命书生不足论春来憔悴寄荒村花闲也作南华梦眼底还无北海尊风掠平波寒翦翦云拖残雨昼昏昏兴来偶逐归禽返镫火人家半掩门
○送史生仲恭北上
裘马翩翩事远游少年豪举气横秋爱君早有四方志为我能无一日留击筑悲歌增感慨倒瓶浊酒浣离愁他时相忆劳回首何处风沙认晋州
○仲坚将去平水成行之夕饮于史氏之山斋
得子胶胶扰扰闲往来未熟各衰颜百年更有几回醉一月都无数日闲不放肝肠中白堕将何面目对青山相逢且尽今朝乐明日红尘复市寰
○斋居偶成
赤子谁能捋虎须溪山好处扬轻裾头颅久觉非侯相颜面从教与世疏一榻清风尘士外半轩黄菊雪霜余明经自为儿孙计敢与鸿儒论石渠　　湛如古井冷无波钝若吴钩涩未磨半纸功名蜗左角百年身世蚁南柯天翻地覆亲曾见莫四朝三多几何万事转头供一笑向来事业尽蹉跎
○冬夜无寐书以自适
四壁摧颓手重泥一枝随意即成栖归来已化千年鹤老去慵听半夜鸡世事荣枯都是幻物情长短不须齐寸心耿耿何人会隐几西窗月色低
○用韵答封张二子
有斤谁斲鼻端泥借榻聊从地主栖万事成亏均野马半生痴黠等酰鸡文章自笑非时样道德空期与古齐老懒正疑闲处着高名无用不如低　　心如堕絮已沾泥身似惊禽未得栖壶■〈垂夬〉何须歌老骥冠成不复带雄鸡黄公遁迹终辞汉范蠡逃名径入齐回首平生事堪笑少年豪气北山低　　草鞋不踏禁街泥一把黄茅足稳栖赋性可怜如野鹿惊心未免听朝鸡是非毕竟何时定出处从来自不齐坐断寒更吟未了炉灰雪积火潜低
○再用前韵
劳生扰扰燕分泥常逐东风到处栖止渴望浆那及酒供炊无米敢言鸡仙人堕泪空辞汉处士为书已赞齐陋巷自无车马到衡门从此不嫌低
○再用渠字韵
儿女怜翁竟挽须侯门何事曳长裾功名于我非所愿风月与人良不疏绛灌自能扶汉业绮黄只合老商余耳根一洗尘嚣净■〈氵虢〉■〈氵虢〉寒泉玉漱渠　　倚门吟啸捻冰须笑罢山堂月满裾活计萧条秋水冷鬓毛衰飒暮林疏难将朽质供时用幸有藜羹给岁余自笑妄生分别相清沟未必胜污渠
○和答丹山梦庵张丈
抖擞征衣衣上尘归来白发一番新剩将酒向愁边酌却恐人嫌醉里真世事饱谙唯欲睡诗情漫苦只能贫岁寒松柏东风外付与干林自在春　　幸自无人识姓名忍将两脚闹中行元从有我安排了强欲趋时作么生案上一编聊慰眼世闲万事不关情此心唯有沙鸥信来往江头自不惊
○中秋之夕封生仲坚卫生行之携酒与诗见过各依韵以答
万籁声沈暮霭收长河泻浪洗清秋遥天千里澹如水明月一轮光满楼随意倾银成胜赏谁家横玉调新愁可怜白首蟾宫客差对嫦娥说旧游　　夜凉河汉静无声澄澈天开万里晴蟾吐寒光呈皎洁桂排疏影甚分明良宵方喜故人共醉语那知邻舍惊一片诗魂招不得九霄真与月俱清
○翌日二子见和复韵以答
短发萧萧散不收老来何意更悲秋常年有酒或无月今夕乘晴好上楼休对婵娟谈往事祗将笑语替清愁冷光愿照金尊里记得开元太白游　　忽听城楼暮角声飞空片月快新晴云烟敛迹无纤滓星斗收光不敢明千里共看人已老一枝难稳鹊频惊醉吟坐到三更尽病骨不禁秋气清　　香雾霏霏晚渐收冰轮碾破一天秋便邀东海骑鲸客同上西家拍酒楼不向此时拌一醉更于何处散千愁年年八月如今夕永结无情汗漫游　　好将弦管试新声月正圆时天正晴光射酒杯浮潋滟香飘桂实甚虚明拂衣醉舞人争看抵掌狂歌鸟暗惊邂逅尊前成一笑勿论谁浊与谁清
○丁未立春日与彦衡景纯史生饮坐中彦衡有诗且需余和为赋此
花枝摘索费诗催自笑吟怀老未灰白发渐如残雪满朱颜不逐早春回可人襟韵来三客入眼风流欠二梅有酒□身强健在莫教闲却手中杯
○翌日再用前韵简二三子
长吟未了雨来催雪积寒炉火渐灰一点枝头红尚浅半痕溪面绿初回行担酒债还思杜坐得诗穷大笑梅报答风光无好语对时虚觉费清杯
○独坐有怀往昔复次前韵
短发刁骚不受催坐看浮世几飞灰流年冉冉人空老世事悠悠首重回天远望穷归去雁池寒瘦损折残梅等闲无计驱愁得除向垆头酒一杯　　快饮休嗔急管催昔人不饮已成灰转头晚景无多子屈指春风又几回拨闷直须烦曲蘖和羹宜且买盐梅莫言两手浑无用花下犹堪把酒杯
○卫生行之少负侠气与余兄弟相遇于艰难之际自抑惴惴常若不及迨今十五年矣家贫而益安岂果有所学乎不然何其舍彼而取此也生正月十六日诞弥日也因赋诗以赠为一笑乐且以坚其志云
低心不肯逐时趋坐觉瓶储岁屡无试手耕纴新事业传家弓冶旧规模膝前痴騃怜文度酒后粗狂忆阿奴 【 生弟袭之嗜酒而狂生每容之】 但愿年年身健在一尊长得与君俱
○再用杯字韵
绿发潜为白发催赏心未遂壮心灰已拌事业因循却又放风光寂寞回春意等闲遗病木晓寒特地妬芳梅病来止酒人应笑忍对良辰负此杯　　人闲声利任渠催烈烛何尝发死灰世态翻云悲易变年华如水挽难回惊心旧曲空闻笛点额新妆不见梅百转枯肠思一溉虚名方信不如杯
○送山人李生湛然之燕
惊尘浩浩塞云寒珍重儒冠莫浪弹相府岂能容阮籍馆人那解识冯驩无书可上裘空敝有梦难通刺欲漫且好驻君千里驾小斋如斗足容安
○戊申四月书于史氏仲恭别墅
飘飘天地一癯儒问柳寻花未要扶老去生涯三径在向来意气一分无尊前乍喜红潮颊镜里那知雪满须睡起北窗成独笑人闲歧路足崎岖
○午芹道中
渺渺江风吹葛衣爱闲长与世相违青丝步障柳千树碧玉屏风山四围入眼江花如慰意近人沙鸟信忘机虚名到此成何事一笑平生始觉非
○漫书
山翁只合坐山房四壁萧然一木床心为感时空渺渺鬓因怀旧变苍苍人闲日月惊何速物外光阴本不忙一枕北窗眠正稳却疑身世在羲皇　　扰扰胶胶人自忙心闲无地不清凉两边战阵蚍蜉闹花底生涯胡蝶狂幸有文书遮老眼岂无藜藿疗饥肠从教门外蓬蒿满不见白丁计亦长
○五月朏日书以自适
陇月娟娟白板扉溪风飒飒冷麻衣藜床坐月人空老铁研磨穿计己非叔夜自难堪作吏季鹰那解早知机但教方寸长无事一酌清泉亦自肥　　身货休论两孰多留连光景且婆娑谷臧得失不相远蛮触功名能几何闷后径寻醅瓮饮醉来慵击唾壶歌扁舟旧有江湖趣须着蓝衫换一蓑
○次韵周景纯先生见寄之什
闲寻闲计适闲情日月催人慨易倾筑室未能依表圣卜邻先喜得君平惭非世用甘藏拙谬得时称岂是诚我与西山相信久不须更与白鸥盟
○元日夜与二三子小酌
一尊相对意如何却恨归来白发多万事到今从卤莽一年好处莫蹉跎闲收暮景供清酌醉挽春风入浩歌多谢东君不嫌客也教衰朽得阳和
○幽怀用梦庵张丈韵
此怀耿耿付东流蒲柳形骸不耐秋老去始知身世幻病来渐觉鬓丝稠青蝇点物驱还至白鸟猜人挽不留收得闲愁供晚睡西风吹梦冷悠悠　　自叹行藏久谬悠多君雅志在林邱一生断向闲中了百计何劳分外求总把行年偿酒债更将余日费诗筹胶胶扰扰人闲世一笑尊前万事休　　百年过眼半羇旅一日逢人九叹嗟叔夜不堪长抱病冯驩何苦久无家飘零身世风头絮淡泊人情春后花拟把余生钓江海为烦严子借鱼槎　　起来乘霁看年华便着芒鞋代鹿车白水明边镕落日碧天尽处散余霞决明点检无多实甘菊商量有数花满酌一杯都不计人闲万事足安蛇
○封仲坚挽词
几年为我驻行辀一閟幽宫挽不留望望故邱君饮恨茕茕遗息众为忧皇天无路申三问隙地何人借一抔重对平时旧游处野烟荒草祇增愁　　藏身无地古难堪赙葬何人为脱骖樊子未来谁主后缇萦犹在胜生男十年往事如春梦千古遗经忆夜谈一片羇魂招不得暮天黯黯冷云昙　　昔尝屈指计前期今守穷庐竟死为多病每惭调护力余生谁救急难时匠斤欲运庄周泣邻笛遥闻向秀悲一片嵌岩磨不磷更堪重读孟郊诗
○薛宝臣生朝
晓砌初开十二蓂一尊介寿为君倾昔闻存义能从政今见元钦又继兄谢傅阶前琼树秀老莱堂下彩衣轻莫言小邑徒劳耳万里青云第一程
○送张器之北上
匹马翩翩出汉关春风塞草几芊绵人怜季子貂裘敝自誓桑生铁研穿羊角会抟溟海上鸿毛行遇顺风前吾军政赖君增气万里青云稳着鞭　　眯眼风沙去路迷又携书剑过山西片心耿耿摧尤壮六翮翩翩养复齐千里会看黄鹄举一枝休叹彩鸾栖丈夫自有乘车日司马桥名不浪题
○兰氏晚节轩
几年会计屈微宫五斗才堪给酒钱野鹤风标寒愈峭岩松节操老方坚石肠未省随时转铁面何尝与世妍回首风烟三径晚典型当作画图传　　都把升沈不置怀一尊时对好山开张公雅有江湖志崔子本非丞贰才为政从渠嗤拙宦买田自已赋归来高情想象常如在不逐春风没草莱
○赠医者
术以医名行以儒为人不肯着方书共高世外封君达自许山中陶隐居掉首耻为他日计论心羞未古人如有儿还解传家否试问门前长者车
○寿尊兄遯庵先生
笔头风雨斡千钧早岁尝充观国宾避事就闲真得计有才无用且藏身虚名到底将安济涉世而今不厌贫白发相看老兄弟暮年同作太平人
○送王载之
鞍马丁年事远游北州未稳复南州胷怀落落冯驩铗尘土翩翩季子裘击筑悲歌增感慨倒瓶浊酒浣离忧一编笑我衡茅底坐送光阴到白头
○自寿
霏霏晴雪点吟须飒飒秋风恋客裾计拙每为妻子笑病多还觉友朋疏行年如此事无几破屋翛然家有余浊酒一杯吾自乐人闲富贵不关渠
○雨后漫成
羇思纷纷不易裁晚凉扶病独登台翩翩幽鸟避人去殷殷雷声送雨来已分此身闲里老且将笑口酒边开安车待聘非吾事休作姑山隐逸猜　　诗情牢落不堪裁人物风流愧玉台门外寂无肥马到枕边剩有好山来年华滚滚身如幻世事胶胶眼倦开拟把余生寄江海沙头鸥鹭莫惊猜
再和
凉月娟娟玉半裁晓风吹梦下瑶台笛兼邻杵相和切秋共羇愁一并来到处溪山容我懒违时颜面向谁开少陵可笑行藏拙独倚危楼刚自猜　　瘿杓天然不用裁日倾新酝剥莲台几回醒酒风纔过一霎催诗雨又来两脚只堪闲处着寸心赢得片时开此身有类伤弓鸟曲木无情亦暗猜
三和
壮志如今日撙裁功名不复梦云台半生回首事安在一叶惊心秋又来不引壶觞聊自劝未知怀抱若为开浮名毕竟成相误盍作闲居鸩毒猜　　世事纷纷巧剸裁何如无事醉春台胁肩一笑亦良苦有田几时归去来百念都随灰烬冷一尊聊为圣贤开从今便入农桑社园友溪翁莫见猜
四和
尝把闲身静品裁残生何幸脱舆台田园依旧喜重到松菊就荒伤独来懒散徒教尘事废襟怀难对俗人开自量不肖非逋客为报山灵且莫猜　　林外炊烟细若裁诗情引上赋诗台萤从杨柳梢头堕雨向梧桐叶上来华发萧萧秋更老衡门寂寂昼慵开终南佳处吾将老仕宦休为快捷方式猜
五和
世事浮云不受裁羊裘重觅子陵台随人明月娟娟静吹面凉风特特来多技漫劳宁似拙两眉深鏁不如开床头忘却糟糠酒误作萧萧夜雨猜　　一位无心入圣裁姓名不到郭公台闲移藜杖看云度静埽松轩待月来未把酒杯倾懒举试拈书册手慵开荒才自信非邹乐安处青山有底猜
○张七贤图
七贤不与竹林期人物风流各一时妙语霏霏皆作者高情落落更何之山川如画灵犹在溟渤飞尘世屡移欲荐匪辞无处问黄流千里夕阳迟
○赠琴士任先生
翛然天地一癯仙误落红尘二十年万事戏成云过眼一身蹭蹬雪盈颠扶头欲写卷中趣洗耳试听徽外弦他日遂君林下约月明风露净娟娟
○乐郎中萱草堂
共道传家以义方长留春色在萱堂静宜有寿何须祝乐自无忧不待忘华萼先辉连二妙琏琳照映列诸郎要看鞾笏床俱满岁月灵椿未易量
○容安轩
走徧人闲行路难归来始觉此心安半椽自覆人应笑两膝足容吾已宽阶下兰生犹可佩篱边菊老尽供湌微躯此外无多事一炷清香篆曲盘
○总管陇西公归自赵城以雪途行役见命赋此以献
晓鞍催发五更钟王事悤悤不易从雪气空蒙迷马首霜威跋扈袭裘茸谁家村落鸡频唱到处园林鸟绝踪却忆云山旧栖地拥衾高卧养吾慵
○万夫长李侯西觐回作诗为贺
帷幄雍容拥万夫雄襟英概汉臧吴獠儿坐失重岩阻战士争先九折驱去日旌旗填蜀道归时笳鼓竟尧都谬为门下登龙客拟颂勤劳愧腐儒　　坐拥貔貅十万夫雍容帷幄看投壶威风栗烈前无敌胆气轮囷大满躯铜柱直期标百粤连城潜觉失全吴江南公事行将毕愿献扁舟范蠡图
二妙集卷第四
●二妙集卷第五
绝句
遯庵先生
菊轩先生
◆遯庵先生
九日山园小宴取五柳公采菊东篱下为韵赋诗侑觞
仲冬之初家弟诚之自芹溪得红梅数枝作三诗以见意夜归枕上次韵简山中二三子
卢希颜草虫横披
暮春有感
翠微上人病闲
梅花十吟
花木八咏
退之留别大颠图
汉阴抱瓮图
丁未三月二十八日县大夫薛君宝臣过余芹溪精舍酒闲雨作时方苦旱喜而赋之
明日李生湛然见和仍韵答之
寿卫生袭之
为龙门史师寿不遇
杨生彦衡袖初夏三数诗过余征和虽勉强应命格韵枯槁深惭见知
送双白渠史梁君二子北上
送故人子赴燕
○九日山园小宴取五柳公采菊东篱下为韵赋诗侑觞
世无李元礼谁容孔北海长歌归去来篱菊无人采　　古来贤哲人饿死填空谷清杯幸不空且醉篱边菊　　风雨山城暮黄花自满丛幽怀若为写正要玉西东　　爱酒陶元亮持杯对菊枝醉时催客去犹复有藩篱　　饥餐秋菊英采采不盈把日落四山昏独坐衡门下
○仲冬之初家弟诚之自芹溪得红梅数枝作三诗以见意夜归枕上次韵简山中二三子
十月梅花春未知竹闲璀璨出斜枝耐寒巧作新妆面绝胜含章檐下时　　颜色馨香几个知丛篁深处见横枝孤标祇得诗人爱花样而今不入时　　梅格孤高只自知耻随桃李鬬新枝天寒翠袖依修竹却在橙黄橘绿时
○卢希颜草虫横披
半李黄芦相并枝秋虫萧洒弄幽姿画师老笔生新意写出无声七月诗
○暮春有感
忙携歌酒趁清欢桃李多能几日看欲识诗人愁绝处落花时节一凭栏　　春到芜菁事已非杜鹃看又唤春归幽香一点无寻处燕蹵飞红染客衣　　及时行乐不应迟管领风光更有谁花落花开春又去都能消得几篇诗
○翠微上人病闲
叹息维摩老病身散花丈室久无人呼儿却问文殊疾公案而今脱地新
○梅花十吟
忆
梦
寻
探
乞
折
嗅
浸
浴
惜
忆
姑射仙人氷雪肤昔年伴我向西湖别来几度春风换标格而今似旧无
梦
天仙邀我醉瑶台春向飞琼笑里回为报梨花缘已断休将云雨下山来
寻
风流谁似李三郎不记仙姿委路傍天上人闲无觅处风来罗幕只闻香
探
虢国夫人约素身不教脂粉涴天真一斑曾向春前见颜色如今更可人
乞
寄语诗人林隐君水西千树要平分玉颜绛领堪娱老御史何劳觅紫云
折
白玉堂深夜色寒玉儿和月倚蓬山高情不似章台柳也许余人取次攀
嗅
手捻冰蕤步月华暗香先已透垂瓜寿阳毕竟无才思但卧含章拂落花
浸
玉骨浑将山麝熏冰肌得水更精神凌波微步东风软羞杀当年洛浦人
浴
脉脉晴天翠幕张玉环月底按霓裳却嫌尘污香罗袜故着温泉为洗妆
惜
窈窕银屏掩画堂为嫌玉瘦怽昏黄落英犹可为香爇不学翔风老退房
○花木八咏
海棠风
杨柳烟
荷叶露
葵花日
菊花霜
芭蕉雨
梅花月
山茶雪
海棠风
玉妃酒晕透香肌满颊娇红睡起时小立沈香亭子外钗横鬓乱任风吹
杨柳烟
舞罢霓裳醉似泥六宫谁敢鬬腰肢侍儿扶起娇无力云母屏深午醒迟
荷叶露
仗下华清赐浴时温泉香腻洗凝脂团花翠壁琉璃滑狼藉珠玑醉不知
葵花日
晓日穿花透翠帷环儿软语诉分离发肤之外皆君赐妾自倾心君不知
菊花霜
风帘斜揭玉钩栏端正楼高烛影残宿酒困人梳洗懒从教残粉涴金钿
芭蕉雨
梨园子弟去无踪门掩蓬莱绣帐空寂寞绿窗深夜雨伤心不独有梧桐
梅花月
蓬岛春寒减玉肌却凭羽客寄相思凭肩私语长生殿准□□□□□□（四库本作蓬岛春寒减玉肌却凭羽客寄相思凭肩私语长生殿惟有当时好月知）
山茶雪
娘子宫中仪体新八姨羞把旧妆匀画罗瑞锦难相称故着龙香簇绛巾
○退之留别大颠图
吏部文章日月光平生忠义着南荒肯因一转山僧语换却从来铁石肠
○汉阴抱瓮图
凿井为畦并汉皋区区抱瓮不辞劳古人伎俩今人笑举世师师尚桔槔
○丁未三月二十八日县大夫薛君宝臣过余芹溪精舍酒闲雨作时方苦旱喜而赋之
麦田日日起黄埃官长忧民意不开底是山灵多妩媚故驱风雨过江来
○明日李生湛然见和仍韵答之
东风吹雨细纤埃尊酒相逢尽日开不是官闲公事少此中能得几回来　　日烘窗户袅轻埃醉眼朦胧尚倦开不是故人留顾盼衡门未省有人来
○寿卫生袭之
去年即席赋新诗今岁迎门把酒卮似此相逢能几度莫教虚负百年期
○为龙门史师寿不遇
香雾霏霏晓未开一尊特地为君来仙翁落魄知何处贪醉蟠桃不肯回
○杨生彦衡袖初夏三数诗过余征和虽勉强应命格韵枯槁深惭见知
枝头梅子半傅黄门巷阴阴午景长为语儿童休报事乃翁方且作诗忙　　刁骚短发半垂黄深觉闲中气味长买得溪山犹是错往来杖屦却成忙　　蔷薇经雨陨轻黄芍药翻阶竹笋长年少往来长不住恰如蜂蝶为花忙　　案上新经未入黄风帘不动篆烟长须知静里乾坤大不觉飞空日月忙　　奏赋当年对赭黄渔樵今日话偏长青山绿水无穷意信使人生空自忙　　酒熟江村擘蠏黄论诗看剑引杯长闲身散懒无拘束笑杀君房醉里忙　　老来闭口罢雌黄书卷慵拈白日长门掩东风无客过不知人世有闲忙　　不求纡紫与怀黄竹杖芒鞋野兴长信步芹溪溪上路杨花又是一番忙　　晨兴赏翫抵昏黄昼短其如夜苦长秉烛醉归君莫怪一生能得几回忙　　蟾蜍讵可逐飞黄云海茫茫去路长世外仙方无分得漫劳心力一生忙
○送双白渠史梁君二子北上
连壁双飞二凤毛眼明又复识英豪鸾声哕哕朝天日想有新诗夺锦袍
○送故人子赴燕
莫谓城南尺五天此行几日到幽燕昂霄耸壑从兹始万里青云稳着鞭
◆菊轩先生
乘兴杖屦山麓值梅始花裴回久之因折数枝置之几侧灯下漫浪成语简诸友一笑云
光得道中
和答陈子京
梅花十咏
花木八咏
龙门八题
蒲州八咏
幽居奉借遯庵尊兄严韵呈隐之润之二英弟一粲
和李生湛然闻杜鹃有感之作
张信夫梦庵（并引）
和杨彦衡见寄之作
古瓶梅花为总管李侯赋
送冯资深归西山
徽宗墨竹
赠师严卿
兰氏自然斋
明皇小决图
周生景纯赠菊数本因拾旧事依韵答之
张世杰经厯牧牛图
杨茂之志适轩
秋日牡丹为友人赋病久无佳思姑作俳语三章以应命对觞一呼卢可也
○乘兴杖屦山麓值梅始花裴回久之因折数枝置之几侧灯下漫浪成语简诸友一笑云
戏蝶游蜂总未知小窗低亚两三枝夜阑灯下横疏影浑似西湖月上时　　漏泄春光人未知轻红已透最高枝洗妆自有天然态尽道冰容不入时　　幽香不许俗人知纔是东风第一枝误认文君新睡足读书窗下立移时
○光得道中
行行不觉到斜阳顾影频惊尔许长返照此身还此是莫因外景便承当
○和答陈子京
扰扰浮生等聚嬉风波千丈渺无涯掩关一卷床头易冷眼徒渠笑绝痴　　云山咫尺阻同嬉望断音容天一涯闻道城居最堪隐想君为计未全痴
○梅花十咏
忆
梦
寻
探
乞
折
嗅
浸
浴
惜
忆
初谒琼浆记昔年迎门一笑想嫣然夜来雪暗前村路恨满东风意不传
梦
神久尘缘久未忘飘然随月到高唐欢情未接还惊觉云雨阳台空断肠
寻
玉想形容霞想裾云英自与世姬殊几年来往蓝桥路捣尽玄霜得见无
探
未尝亲到谢家堂风韵何由识谢娘说与选花场上客须知林下胜闺房
乞
漏泄春光洛水傍紫云名字袭人香可能惠我黄昏伴休笑分司御史狂
折
□□□□□□□□□□□□□□□□□□□□□□□□□□□□
嗅
玉骨那堪瘴雾伤好将经卷伴南荒坡仙鼻孔清如水老觉朝云道气长
浸
洛浦飘飘信有神凌波忽覩一枝春摩挲老眼看微步旎旎香生罗袜尘
浴
洗尽铅华见玉环肌肤冰雪照人寒临风脉脉娇无力轻裛香罗半未干
惜
襟袂翛然风味酸北人谁识蔡姬贤可怜抛却清伊月埋没边沙二十年
○花木八咏
海棠风
杨柳烟
荷叶露
葵花日
菊花霜
芭蕉雨
梅花月
山茶雪
海棠风
宿酒微醒不自持君王催唤太真妃醉红睡起依然在忙倩罗纨为解围
杨柳烟
九原唤起李夫人谁炷仙香为返魂一捻宫腰浑瘦损舞衣微带瑞云痕
荷叶露
泉客将归返故渊西风渺渺碧波寒主人情厚无他赠一把真珠泣翠盘
葵花日
恋恋天光下玉阶明妃初出汉宫来情知至死归无路一点芳心誓不回
菊花霜
六宫试手学梅妆曾见飞英点额傍香粉嚼余浓不散唾花误染缕金裳
芭蕉雨
忆别春容巳十年回文锦就倩谁传都将一掬伤心泪洒向蛮溪数幅笺
梅花月
别后盟言不忍寒旧官到底胜新官情缘未断还相见人复团圆镜复完
山茶雪
飘飘天上谪仙人尝作金銮侍从臣老大风流殊未减锦袍如旧白头新
○龙门八题
禹门雪浪
云中暮雨
疏属晴岚
双峯并秀
神谷藏春
仙掌擎月
姑山夕照
汾水秋风
禹门雪浪
峡束洪流起怒涛乱翻晴雪与云高徐看行处元无事小处区区枉用劳
云中暮雨
古垒云藏一径微河山依旧昔人非贪征往古兴亡事不觉城头雨湿衣
疏属晴岚
云拖残雨敛前峯翠色寒光溢几重应有诗人偏着眼时施膏沐为渠容
双峯并秀
云外亭亭耸翠环天荒地老两峯闲若教工部尝经眼未肯将诗誉玉山
神谷藏春
山闲草木四时新一脉清溪不染尘忽见渔郎惊借问却疑侬是武陵人
仙掌擎月
月出山头未数竿仙人掌上玉团团瑞光冷射三千丈绝胜碧莲峯下看
姑山夕照
日锁羣峯欲下迟茏葱一片冷胭脂醉吟着我扁舟尾画出坡游赤壁时
汾水秋风
一曲刘郎发棹歌欢情未已奈悲何只今回首空陈迹依旧秋风卷素波
○蒲州八咏
蒲津晚渡
虞坂晓行
舜殿熏风
首阳晴雪
东林夜雨
栖岩迭巘
妫汭夕阳
玉官飞湍
蒲津晚渡
城下行舟一箭轻城头落日半竿明河流汹汹风仍急时听浮空欸乃声
虞坂晓行
林下晨鸡第一声陇头残月伴人行未知局促盐车下老骥萧萧又几鸣
舜殿熏风
烦暑人闲不可支暂来陊殿独委蛇南风一拂清如水犹似当年解愠时
首阳晴雪
薇歌一曲对西山万古清愁老翠峦望断空岩人不见光摇银海玉峯闲
东林夜雨
烟雨蒙蒙古梵宫院庭深悄若无僧林梢一点荧荧碧知是层楼供佛灯
栖岩迭巘
山色荧青不染尘何年精舍构嶙峋也知徧入闲人眼为现云闲清净身
妫汭夕阳
妫水桥边日下迟笼葱一片冷胭脂山川良是风犹古想象英皇下嫁时
玉官飞湍
冷云深处漾寒清千仞悬流玉练明车马往来山下路何人到此濯尘缨
○幽居奉借遯庵尊兄严韵呈隐之润之二英弟一粲
解鞍借榻避风埃净拂风轩待我开诗句堕前还忘却聊书岁月记曾来　　浮荣过眼等浮埃尊酒相逢一笑开门外红尘高万丈莫教一点鬓边来　　小轩如斗静无埃面向青山好处开漫道幽人招不得一尊今日为君来
○和李生湛然闻杜鹃有感之作
五更枕上梦魂清初听催归第一声我本无家更安往任渠啼血不关情
○张信夫梦庵 【 并引】
子张子寓迹于里西之精舍以梦名其室且命余订之夫人之方梦也念念相因万境现前一得其意则扬眉轩目傲然以为乐一失其意则丧神沮气愁悴以为忧昏昏没没冥行于梦境之中初不知梦之为梦也唯其不知也故为忧乐之所汨及涣然而觉始知向之汨吾心者皆虚妄也世之人贪得而患失废精神耗思虑终日弊弊焉颠倒错乱于忧乐之域而不自觉悟者庸非梦邪盖寐者敛睫之梦也寤者瞠目之梦也是以达人大观寤寐两忘虽视其人犹似梦幻况区区之物乌足累其心哉姑作是诗而为之献亦以自释尔　　忆昔邯郸道上行半生回首梦初惊而今始觉非真实过眼浮云万事轻　　觉时常笑梦时讹梦觉其闲争几何聊尔藏身大槐国闲看明月上南柯　　一身栩栩复蘧蘧为蝶为周我自如寤寐人闲第游戏此身无地不华胥　　世味迷人又不知纷纷蕉鹿竟奚为山翁正坐山堂上笑问黄粱第几炊
○和杨彦衡见寄之作
几年奔走趁槐黄两脚红尘驿路长梦破邯郸成独笑半生回首只空忙　　西风浩浩塞尘黄白发缘愁若个长客梦五更惊忽断打门县吏索租忙　　一裘谁为制玄黄无可奈何秋夜长我自忍穷方未暇不知蛮触战争忙　　一苇初航十里黄故园归计渺何长可怜兀兀青灯下还似当年举子忙　　小园苏茹待秋黄不事姜盐味自长口腹累人良可笑可能终岁为渠忙　　幽迹无心学绮黄荒才涉世本非长年年来往燕然道却为山林有限忙
○古瓶梅花为总管李侯赋
锦帐银屏浸玉肌风流应自有人知夜深窗下横疏影绝胜西湖月上时
○送冯资深归西山
人闲蛮触日干戈暮四朝三都几何此去莫忧瓶粟罄西山雨足蕨薇多　　萧萧华发老书生久欲归田计未成喜听日边消息好故山容得子真耕　　几年思虑漫营营重见西山眼倍青胸次无尘元自好床头况有洗心经　　候门稚子喜归来暖热那无酒一杯抖擞满身尘土尽襟怀还对好山开　　别离最苦暮年时百感中来不易支此去故园行乐处诗成毋吝寄相思
○徽宗墨竹
野禽背立岁寒枝想见当年落笔时吮墨缀辞俱丧国九泉笑杀李家儿
○赠师严卿
老大溪山入梦频强凭图画写情真归与不及身强健山有英灵恐笑人
○兰氏自然斋
万事荣枯一笑闲情知使尼定谁关编茅依石宽如斗卧看溪云出岫还
○明皇小决图
志在驰驱祸已胎笑颜况更为谁开贪争飞鞠鞭■〈马蒙〉去不觉踰垣有鹿来
○周生景纯赠菊数本因拾旧事依韵答之
陈国君臣醉宴时可怜璧月照琼枝蔷薇露湿仙裳重笑殢君王索好诗　　万里文姬去国时秋霜也到岁寒枝归来满面黄尘暗恐入西风马上诗
○张世杰经厯牧牛图
绿阴深处戏童儿牛自东西儿不知休说儿狂无伎俩人闲何事不儿嬉　　断烟荒草淡无姿写入人牛自在时毁瓦一欢聊尔耳不知何者是盈亏　　儿自嬉游牛自眠葛洪矶畔旧因缘三生石上精魂在一梦回头又几年
○杨茂之志适轩
坐笑行吟困即眠心游随处莫非天是中真意何人会隐几蓬窗正嗒然　　人心自有一羲皇说着元来更话长诗句堕前还忘却坐看杯影转虚廊
○秋日牡丹为友人赋病久无佳思姑作俳语三章以应命对觞一呼卢可也
诉尽中情为两诗可怜谁识汉文姬归来已觉秋风晚标格犹应似旧时　　秋雨潇潇无限思妄凭羽客觅环儿蓬莱日月非人世不记梧桐落叶时　　公子初离季隗时丁宁私语两心知从渠岁律春秋变一点真心死不移
二妙集卷第五
●二妙集卷第六
杂言
遯庵先生
菊轩先生
◆遯庵先生
寿家弟诚之
景纯浩然见过径饮成醉夜中雨作比近五鼓月色满空晓起书长语赠二子
赠医者呼延生（并序）
癸丑仲秋之夕与诸君会饮山中感时怀旧情见乎辞
史伯友好礼斋
饱食箴示同志二三子
赠薛宝臣疏梅冻雀图并以颂之
陈丈良臣诞弥令日谨拜手而献颂曰
○寿家弟诚之
赠君以湘山桃竹之杖酌君以昆邱玉液之泉泉以益肺腑之清气杖以扶贞节于暮年乃命童子敬设几筵抽中山秋兔之豪舒浣花五色之笺涤端溪彘肝之研磨伊川老松之烟遂含情而抒思写棣萼之新篇请君听我歌歌声咽塞而不传玉堂金马在何处姑山汾水空连绵世人所后我所先此生安得不屯邅但能道义追渊骞何妨坐客寒无毡鸟栖深林鱼泳渊膏以其明还自煎文字点勘费丹铅朝夕胡为粥与饘百年飘忽如流川今日已觉昨日贤青州从事殊可怜径须呼至黄花前一酌入口百忧捐与君曝背同醉眠　　朝采西山芹暮卧西山云十年混迹鹿豕羣闭户不出避世纷胸中泾渭外不分鹤以声自闻熏以香自焚续经不用如河汾教子读书事耕耘伫期道化行汝坟敲门载酒来数君径呼大白与策勋令征前事兼论文奇语闲出张吾军不觉庭柯眄夕曛烂醉西风乐我真雄国有狗方听听
○景纯浩然见过径饮成醉夜中雨作比近五鼓月色满空晓起书长语赠二子
退之方北归见蝎即成喜东坡还泗上铎声欣入耳而况羁旅中解后遇知己东风淡荡百草芳游丝飞絮白日长一杯相祝对流水白酒微带溪芹香渔歌樵唱竟相属不觉半山无夕阳醉卧山堂听山雨冰雪对床挥夜语一镫照壁映悠悠恰似孤舟泛青楚梦回酒醒明月高风雨向来无处所人生哀乐本皆空莫令身世如飞蓬
○赠医者呼延生 【 并序】
外医之名非古也今人徒见疮疡发见于皮肤之外针砭可得而攻之因谓之外医然则解肌剖腹湔洗肠胃漱涤五脏者其亦外医耶殊不知听声视色察气观脉以知病之所在汤熨以治其腠理针石以达其血脉酒胶以荡其肠胃扶虚疏实抑过补惫疾无不起者今呼延生之疗疾也汤剂砭焫各随所施无不立愈呜呼非得之于内应之于外乌能取效如此之速乎生喜饮酒人之所酬无厚薄不以介意一寓之酒其真得于酒耶余贤其为人故赋诗以赠之　　君不见南齐潘聚师禁耳出箭镝又不见唐人孙甑生祝石使相击祝溪溪不流徐登先破的以树徙痈疽伯宗多伟绩后来便说呼延生神异一时无匹敌誓言拯众疾犹己有饥溺吐气作云霓掉舌飞霹雳炎凉随手变众苦已荡涤百谢不一顾黄金同瓦砾饮酒过百觚醉不遗涓滴归来掩关卧瑶琴闲挂壁所至汉义合无莫亦无适衡门时见过笑语慰岑寂却愁仙籍告功成便恐人闲无处觅
○癸丑仲秋之夕与诸君会饮山中感时怀旧情见乎辞
少年着意作中秋手卷珠帘上玉钩明月欲上海波阔瑞光万丈东南浮楼高一望八千里翠色一点认瀛洲桂华徘徊初泛滟冷溢杯盘河汉流一时宾客尽豪逸拥鼻不作商声讴无何陵谷忽迁变杀气黯惨缠九州岛生民冤血流未尽白骨堆积如山邱比来几见中秋月悲风鬼哭声啾啾遗黎纵复脱刀机忧思离散谁与鸠回思少年事刺促生百忧良辰不可再金尊空相对明月恨更多故使浮云碍照见古人多少愁懒与今人照兴废今人古人俱可怜百年忽忽如流川三军鞍马闲未得镜中不觉摧朱颜我欲排云叫阊阖再拜玉皇香案前不求羽化为飞仙不愿双持将相权愿天早锡太平福年年人月长团圆
○史伯友好礼斋
禹门山壁石巃嵸惊涛拍岸石疑动奔腾西去疾于飞千里一折不旋踵山水不得独当奇异气锺人生将种乃翁阴德及后昆墓木而今犹未拱大儿膂力号绝人挟槊弯弧贾余勇小儿精神大于身野鹤乘风欲高耸人物风流此一时坐使山河价增重读书已能了大义稼穑还知依亩陇孰谓人闲杞梓林肯与樗栎同拥肿良心一发不可遏油然而上若泉涌悦亲诚身固有道不得乎友深自悚一豪骄气不可作好礼名斋心益悚敷陈几席待佳士却扫门庭谢凡宂善言急闻闻必拜未之能行后惟恐结袜何尝愧古人亲诣仍能越常奉慎恭勇智咸有节人伪不私无所壅汝之所得亦已多更须道义相切磋佳时劝客金叵罗主人起舞客齐歌遯庵野叟鬓已皤坐中不觉衰颜酡六龙冉冉犇羲和年年事业毋蹉跎君其为我疾挥鲁阳戈我亦浼君颠倒挽黄河他时策杖重来过更名此里为鸣珂名与西山俱不磨
○饱食箴示同志二三子
饱食终日无所用心方寸之微万虑来侵外物为诱内即慆淫醉生梦死桎梏亦深夜气不足弗违兽禽博弈犹贤虚废光阴凡百君子尚服攸箴
○赠薛宝臣疏梅冻雀图并以颂之
玄冥司候百卉俱衰此花独秀于江之眉傲雪凌霜冰清玉洁孤根盘石冻柯浸月意彼寒雀婉娈相依饮香啄蘂生死不离岁暮贞心粲粲清节孰与荐延移归金阙凤鸟不至恶木日滋穷通有命舍是奚为
○陈丈良臣诞弥令日谨拜手而献颂曰
矫矫夫君由义居仁风姿飘然野鹤孤云古有逸士今具其真四海鼎沸克全厥身我知天意未丧斯文不辱其身不降其志道维守一过能不贰明是辨非存真去伪渊明不仕岂其本意于嗟麟凤不为世瑞萧然环堵诗书自怡耕田而食纺绩而衣素琴挂壁白酒盈卮动容言行一国之师苟微斯人吾谁与归
◆菊轩先生
暇日意行姑射山下奉借遯庵先生山堂听雨韵简诗社诸君
○暇日意行姑射山下奉借遯庵先生山堂听雨韵简诗社诸君
散策步幽岩所遇良可喜恋恋蝶绕衣涓涓泉入耳俯仰天地闲一物莫非已暄妍坐阅春事芳飘飘思与春风长呼童置酒饮花下风来满袖携花香白白红红纷涧谷恍然身世如河阳东风吹落山头雨山鸟催归共人语拂苔便欲枕流卧却恐傍人笑孙楚眼看六合尘土满归袂翩翩去何所乘风更拟凌清空人闲无处寻方蓬
二妙集卷第六
●二妙集卷第七
乐府
遯庵先生
◆乐府一（遯庵先生）
水调歌头
满江红
大江东去
水龙吟
汉宫春
满庭芳
望月婆罗门引
蝶恋花
江城子
渔家傲
月上海棠
鹧鸪天
临江仙
浣溪沙
诉衷情
生查子
南乡子
最高楼
点绛唇
西江月
○水调歌头
癸卯八月十七日逆旅平阳夜闻笛声有感而作
迎送神二词为刘润之赋
癸卯八月十七日逆旅平阳夜闻笛声有感而作
乱云低薄暮微雨洗清秋凉蟾乍飞破镜倒影入南楼水面金波滟滟帘外玉绳低转河汉截天流桂子堕无迹爽气袭征裘广寒宫在何处可神游一声羌管谁弄吹彻古梁州月自于人无意人被月明催老今古共悠悠壮志久寥落不寐数更筹
迎送神二词为刘润之赋
清秋好天气禾黍巳登场羣心思答神贶吉日复辰良神既来兮庭宇飒飒西风吹雨仙仗俨长廊巫觋传神语出户舞伥伥刲肥羜沥桂酒奠椒浆一年好处须记此乐最难忘风外渊渊箫鼓醉饱满城黎庶健倒卧康庄夜久羣动息风散一帘香　　双龙隐扶辇千骑纵翱翔云旌翠蕤摩荡遥指白云乡风驭飘飘高举云驾攀留无处烟雾杳茫茫小立西风外似听佩锵锵暮天长秋水阔远山苍归途正逢明月醉语说丰穰但愿明年田野更比今年多稼神贶讵能忘君可多酾酒吾复有新章
○满江红
过汴梁故宫城
寿陈丈良臣
梦庵张君信夫生朝
登河中鹳雀楼
卫生衡之寿
清明与诸生登西硙柏冈
遯庵主人植菊阶下秋雨既盛草莱芜没殆不可见江空岁晚霜余草腐而吾菊始发数花生意凄然似诉余以不遇感而赋之因李生湛然归寄菊轩弟
重九日山居感兴
过汴梁故宫城
塞马南来五陵草树无颜色云气黯鼓鼙声震天穿地裂百二山河俱失险将军束手无筹策渐烟尘飞度九重城蒙金阙长戈袅飞鸟绝原厌肉川流血叹人生此际动成长别回首玉津春色早雕栏犹挂当时月更西来流水遶城根空呜咽　　尘满貂裘依旧是新丰羁客还感慨中年多病惟堪眠食方寸玉阶无地借诗书勋业休重忆况而今双鬓已成丝非畴昔兴废事吾能说今古恨空填臆向南风望断五弦消息眯眼黄尘无处避洗天风雨来何日待酒酣慷慨语平生无人识
寿陈丈良臣
有妫之后国于陈庆流苗裔还世有异人闲出簪缨不替别派中分汾水右英灵吸尽姑山气看凤麟来应太平期为佳瑞都未展经邦志医与卜浑余事把活人手段此中聊试德义不孤朋友乐田园粗了儿孙计有鬓丝禅榻老生涯栖心地
梦庵张君信夫生朝
腊尽春来还又是新年入手人共喜丹山仙桂一枝初秀转首黄金都散尽酒酣弹铗蛟龙吼想平生豪气尚依然冲星斗红未透花枝瘦人不老花依旧老生涯正要东山歌酒翠壁撑空山玉立长河泻浪风雷走挽山河胜概入金尊为君寿
登河中鹳雀楼
古堞凭空烟霏外危楼高矗人道是宇文遗趾至今相续梦断繁华无觅处朱甍碧甃空陈迹问长河都不管兴亡东流急侬本是乘槎客因一念仙凡隔向人闲俯仰已成今昔条华横陈供望眼水天上下涵空碧对西风舞袖障飞鸿沧溟窄
卫生衡之寿
春色三分犹未一元宵才过行乐处软红香雾未收镫火杨柳梢头青尚浅梅花萼底红初破待东风吹绿满瀛洲愁无那无一物为君贺歌我志君须和问人生底事必须奇货好对青山倾白堕休嗟事业违人些怕他时富贵逼人来妨高卧
清明与诸生登西硙柏冈
欲把长绳维白日暂留春住亲友面一回相见一回非旧扰扰胶胶尘世事不如人意十常九向斜阳无语倚危楼空搔首活国手谈天口都付与尊中酒这情怀又是去年时候风外纷纷飞絮乱柳边湛湛长江去问老来还有几多愁愁如许
遯庵主人植菊阶下秋雨既盛草莱芜没殆不可见江空岁晚霜余草腐而吾菊始发数花生意凄然似诉余以不遇感而赋之因李生湛然归寄菊轩弟
雨后荒园羣卉尽律残无射疏篱下此花能保英英鲜质盈把足娱陶令意夕餐谁似三闾洁到而今狼藉委苍苔无人惜堂上客头空白都无语怀畴昔恨因循过了重阳佳节飒飒凉风吹汝急汝身孤特应难立漫临风三嗅绕芳丛歌还泣
重九日山居感兴
五柳成阴三径晚宦游无味还自叹迎门笑语久须童稚归去来兮尊有酒素琴解写无弦趣醉时眠推手遣君归吾休矣富与贵非吾事贫与贱宁吾累步东篱遐想昔人高致霜菊盈丛还可采南山依旧横空翠但悠悠一点会心时君须记
○大江东去
和答卫生袭之
送杨国瑞西行兼简仲宣生
次韵答彦衡
和答卫生袭之
道人活计本清虚挂壁素琴而已底事中心尝悁悁不足一人之毁人果何尤天无可怨政欲求诸己愧生于内赧然其颡流泚圣道不远于人步趋进退谁复能违此好把藩篱多剖却看取成蹊桃李笃敬忠诚尚行蛮貊岂不行州里三熏三沐为君准拟沈水
送杨国瑞西行兼简仲宣生
悲哉秋气觉天高气爽淡然寥泬行李悤悤人欲去一夜征鞍催发落叶长安雁飞汾水怕见河梁别中年多感离歌休唱新阕暮雨也解留人檐声未断窗外还骚屑满眼清愁吹不散莫倚心肠如铁面目沧浪齿牙摇落鬓发三分白故人相问请君还为渠说
次韵答彦衡
无堪老懒喜春来蔬笋劝加餐食底事东君留不住忙似人闲行客忧喜相寻利名羁绊心自无休息不如闲早付他妻子耕织门外柳弄金丝落花飞不起东风无力浊酒一杯谁送我欢意都非畴昔致主无心苍颜白发敢更希前席功名蛮触何须千里追北
○水龙吟
寿舍弟菊轩
寿舍弟菊轩
天高秋气初清姑山汾水增明秀黄花红叶输香泛滟恰过重九细捻金蕤旋题新句满斟芳酒况人生自有安排去处须富贵何时有休说山中宰相不效斜川五柳鉏犂自把山田耕罢双牛随后经史传家儿孙满眼渐能承受待与若坐阅庄椿岁月作皤然叟
○汉宫春
纯甫生朝且有弄璋之喜赋此以贺
纯甫生朝且有弄璋之喜赋此以贺
公子归来笑平生湖海豪气依然黄金散尽落魄谁识当年世闲底物解挽回镜里朱颜人共道愁须殢酒几回推向尊前闻说梦熊初兆喜一枝慰眼岁晚流连蟠桃会须结子运偶三千诗书旧业要他时分付青毡庭阶照映卧看玉树芝兰
○满庭芳
山居偶成每与文翰二三子论文把酒歌以侑觞亦足以自乐也
雪夜用前韵
山居偶成每与文翰二三子论文把酒歌以侑觞亦足以自乐也
归去来兮吾家何在结茆水际林边自无人到门设不须关蛮触政争蜗角荣枯事不到尊前应堪叹清溪流水东去几时还此身何处着从教容与木雁之闲算躬耕陇亩在我无难便把鉏头为枕眠芳草醉梦长安烟波客新来有约要买钓鱼竿　　归去来兮渔歌樵唱觅愁愁在那边承流委顺万事没机关眼底江山如画松环抱修竹当前君便有侯封相印到此也须还人生消底物百年都付茆屋三闲但卷舒以道到了何难日月消磨双鬓中原信未报平安蒙头睡日高慵起帘影上三竿
雪夜用前韵
万籁收声六花呈瑞小桥路断江边笑潮州刺史匹马蓝关漫有清名千载一杯酒孤负生前争如我围炉小酌和气笑中还梅梢新月上芒鞋竹杖烂赏林闲便销金低倡欲换应难勋业何须看镜蓬窗底空卧袁安君须记游鱼失水那可上长竿
○望月婆罗门引
癸卯元宵与诸君各赋词以为乐寂寞山村无可道者因述其昔年京华所见以望月婆罗门引歌之酒酣击节将有堕开元之泪者
癸卯元宵与诸君各赋词以为乐寂寞山村无可道者因述其昔年京华所见以望月婆罗门引歌之酒酣击节将有堕开元之泪者
暮云收尽柳梢华月转银盘东风轻扇春寒玉辇通宵游幸彩仗驾双鸾闻鸣弦脆管鼎沸鳌山漏声未残人半醉尚追欢是处镫围绣毂花簇离鞍繁华梦断醉几度春风双鬓斑回首处不见长安　　凤城春好玉箫金管恣游盘梅妆犹怯轻寒一曲清平妙舞掌上看回鸾渐霓裳欲徧翠敛春山良宵易残歌别鹤惜余欢眼底浮华自满尘浣吟鞍瘴半私酒若真是京东夫子斑身幸健敢复求安
○蝶恋花
寿卫生袭之
闻莺有感
寿山人湛然李生
寿卫生袭之
二月山城春尚未柳弄东风恰吐黄金蘂占断溪头佳丽地多君先得闲中趣我为虚名相绊系君自深藏不识愁滋味世事无劳深着意年丰酒贱须勤置
闻莺有感
鶗鴂一声春已晓胡蜨双飞暖日明花草花底笙歌犹未了流莺又复催春老早是残红枝上少飞絮无情更把人相恼老桧独含冰雪操春来悄莫人知道
寿山人湛然李生
岩菊开时霜信杳风雨无情又是重阳了茆舍疏篱人不到床头醅瓮生微笑莫怪住山真小草颦损蛾眉愁独无人埽花底一杯须健倒醉中听唤卿卿小
○江城子
甲辰晦日立春
九月有感
牡丹
尘事鞅掌每与愿违缅怀山林萧散之趣
甲辰晦日立春
鸡栖行李短辕车马如蛙畏途赊四十九年强半在天涯任使东风吹不去头上雪眼中花甘泉宜稌复宜麻近山谷更宜窊明日新年闻健早还家报答春光犹有酒倾白蚁岸乌纱
九月有感
数椽茆舍大如蜗老生涯寄山家遮眼文书随分有些些自愧行年如伯玉思往事尽堪嗟从他鼓吹沸鸣蛙鬓霜华晚来加南北东西泛若水中槎此去存身知有道深自隐效龙蛇
牡丹
百花飞尽彩云空牡丹丛始潜红培养经年造化夺天功脉脉向人娇不语晨露重洗芳容却疑身在列仙宫翠帷重瑞光融烁烁红镫闲错绿蟠龙醉里天香吹欲尽应有悟夜来风
尘事鞅掌每与愿违缅怀山林萧散之趣
九衢尘土涴儒冠镜中看失朱颜倾倒囊资我欲买青山剩种闲花多酿洎尘土外觅清欢功名余事且加餐老来闲岂天悭铁笛横吹牛背稳如船细马更须驮二八平地上作癯仙
○渔家傲
送春六曲
正月十四日夜有感而作
送春六曲
龙尾沟边飞柳絮虎头山下花无数花底醉眠留杖屦花上露随风散漫飘香雾老去逢春能几度不妨且作风光主明日不知风共雨回首处夕阳又下西山去　　不是花开常殢酒只愁花尽春将暮把酒酬春无好句春且住尊前听我歌金缕醉眼看花如隔雾明朝酒醒那堪觑早是闲愁无着处云不去黄昏更下廉纤雨　　春去春来谁作主怨他昨夜江头雨把酒问春春不语头懒举乱红飞过秋千去芳草淡烟江上路鹧鸪声里斜阳暮风外榆钱无意绪空自舞如何买得青春住　　一片花飞春已暮那堪万点飘红雨白发送春情更苦愁几许满川烟草和风絮常记解鞍沽酒处而今绿暗旗亭路怪底春归留不住莺作驭朝来引过西园去　　诗句一春浑漫与纷纷红紫俱尘土楼外垂杨千万缕风荡絮栏干倚徧空无语毕竟春归何处所树头树底无寻处惟有闲愁将不去依旧住伴人直到黄昏暮　　断送春光唯是酒玉杯重卷纤纤手檀板轻敲歌欲就眉黛皱翠环暗点金钗溜自笑而今成老丑莺花依旧情非旧杨柳自从春去后谁抬举腰支新也如人瘦
正月十四日夜有感而作
灯火萧条春日暮荒山月上闻村鼓羁客闲愁知几许千万缕人闲没个安排处醉酒翩翩随所寓泠然便以风为驭指点虚无云外路留不住东将入海随烟雾
○月上海棠
壬寅冬躬谒玉清坛下客有歌月上海棠者乃玉清作也词致高远真游乎方之外者也明年吾友陈子扬过余山中始为属和因亦次韵以简知音
和答杨生彦衡
同诗社诸君饮芹溪上
壬寅冬躬谒玉清坛下客有歌月上海棠者乃玉清作也词致高远真游乎方之外者也明年吾友陈子扬过余山中始为属和因亦次韵以简知音
住山活计宜闲早身世沧溟一沤小日月两跳丸迭送人闲昏晓朱颜换风雪俄惊岁杪敝衣旋补荷盈沼算骑鹤扬州古今少休苦似吴蚕刚把此身缠绕君知否我自无心可了
和答杨生彦衡
小楼舞彻双垂手便倩雁将书寄元九举首望南山独蛾眉数峯明秀人未老且任高歌醉酒莫将此乐轻孤负唤明月清风作三友纤手折黄华步东篱为伊三嗅英雄泪醉搵应须翠袖　　时平无用经纶手且闲把文章和欧九天气湛清秋便无限山明水秀留客饮但愿尊中有酒鸱夷到处须亲负寻山鸟山花好朋友尘世自熏莸抱瑶英与君同嗅西风外归去长拖布袖
同诗社诸君饮芹溪上
闲人不受春拘管被东风暗入罗帷暖草色近还无傍溪陡觉金沙软梅花蕾风味朝来不浅十分潋滟金蕉满两颊潮红百忧散不醉且无归任门外玉绳低转欢娱地莫道书生冷眼
○鹧鸪天
九日寄彦衡济之兼简仲坚景纯二弟
彦衡诸君皆有和章因复仍韵以写老怀
青阳峡对酒
上巳日再游青阳峡用家弟诚之韵
暮春之初会饮卫生袭之家酒酣诸君请作乐府因为之赋使览者知吾辈之所乐也
和答寻正道
九日寄彦衡济之兼简仲坚景纯二弟
点检笙歌上小楼西风帘幙卷清秋绿醅轻泛红萸好黄菊羞簪白发稠今古恨去悠悠无情汾水自西流淡烟衰草斜阳外并作登临一段愁　　酒满金尊客满楼美人清唱眼波秋花随酒令筵前散香逐芳须坐上稠山厯厯水悠悠百年光景去如流直须烂醉酬佳节莫惹人闲半点愁
彦衡诸君皆有和章因复仍韵以写老怀
不是秋来懒上楼龙钟诗骨不禁秋旧欢去我如天远新恨撩人似发稠空咄咄漫悠悠老来终是少风流千金买笑佳公子醉卧琼楼不识愁
青阳峡对酒
千尺长虹下饮溪两山环合翠屏围非鱼定不知鱼乐得鹿还生失鹿悲花蔼蔼絮霏霏东风不染鬓边丝百川尚有西流日一老曾无却少时 【 此溪西流故云】
古木寒藤荫小溪溪边更着好山围波闲容与双鸥净空外飘飖一鹗飞湍浪泻万珠霏风前天棘舞青丝兰亭豪逸今陈迹不醉东风待几时　　飐飐轻舟送上溪何时柳树已成围贪看归鸟投林急不觉残花入座飞兰棹举曲尘霏新荷挽断有余丝酒酣却对青山笑面目苍然不入时
上巳日再游青阳峡用家弟诚之韵
瓦釜逢时亦转雷春江得雨浪崔嵬不才分作沟中断偶对溪山一笑开题姓字拂青苔此翁来后更谁来不须更待移时遣俗驾闻风已自回　　楼外残云走怒雷西山晴色晚崔嵬柳熏迟日千丝暗花喷温黁一夕开须席地更茵苔素琴横膝赋归来一觞一咏风流在牛背如船倒载回　　古狱干将未遇雷一生肝胆漫崔嵬不将身向愁中老剩把怀于笑里开贤圣骨长寒苔君如不饮复何来便从今日为头数比到春归醉几回
暮春之初会饮卫生袭之家酒酣诸君请作乐府因为之赋使览者知吾辈之所乐也
幼岁文章已自豪皤然犹记两垂髦从教酒债生前有莫待诗瓢死后漂三万日六千朝百年强半是羁骚须君自制黄金鲙醉我新篘玉色醪　　酾酒椎牛诧里豪临流觞咏富时髦纷纷世态浮云变草草生涯断梗漂愁不寐夜难朝广陵散曲屈平骚从今有耳都休听且复高歌饮楚醪　　当日元龙气最豪而今尘土垫冠髦纷纷路絮随风舞泛泛轻鸥逐水漂■〈扌弃〉一醉便千朝文章休说仆奴骚春来春去容颜改输我花前把碧醪　　七字骊珠句法豪老夫倒甲堕缨髦舆薪不见明何谓雷雨无声麦已漂穷研墨几昏朝星星鬓发半刁骚从人笑我冬烘甚犹可尊前举罚醪　　把酒簪花强自豪花应羞上阿翁髦不教春色因循过忍为虚名盂浪漂醒复醉莫还朝纷纷四海正兵骚从渠眼底桑田变且乐床头拨瓮醪
和答寻正道
衬步金纱村路遥归来羞费楚词招蜂黏落絮行池面蝶避游丝过柳桥方外友仗谁邀定于驴上作推敲穷愁正要诗料理莫问春来酒价高
○临江仙
寿周景纯
三月十日与诸君约会西园久而不至花又狼藉因赋此以排闷
幽怀用前韵
寿周景纯
仲蔚门墙蓬藋满幽居不用声华丑妻恶妾胜无家学须勤苦就富贵岂天耶鼻垩未除斤未运相望咫尺天涯芹溪犹有折残麻此□终莫展迟汝对岩花
三月十日与诸君约会西园久而不至花又狼藉因赋此以排闷
人道花开春烂熳花残春便无情小园独自绕花行是非何日定洗耳听江声勺药牡丹俱不见风枝犹有残英阶前绿叶已成阴所期犹未至何日倒吾瓶
幽怀用前韵
白首老儒身连蹇不随时世纷华尽他人笑鲁东家皇天如欲治舍我复谁耶此道未行应有待何须思虑无涯男供耕获女桑麻薄躯何所事问柳与寻花
○浣溪沙
寿卫生行之　　元夜后一日史生仲恭久客初还酒闲喜为赋此　　寿菊轩弟
寿卫生行之
莫说长安行路难休歌肮脏倚门边且将见在鬬尊前人意十分如月满月明一夕向人圆年年人月似今年
元夜后一日史生仲恭久客初还酒闲喜为赋此
马上风吹醉帽偏一川晴雪袅吟鞭冷云堆里指家山慈母已占乌鹊喜佳人望月拜婵娟今宵人月十分圆
寿菊轩弟
白发相看老弟兄闲身无辱亦无荣儿孙已可代躬耕了却文章千载事不须谈笑话功名青山高卧待升平
○诉衷情
初夏偶成
初夏偶成
东风帘幙雨丝丝梅子半黄时玉簪微醒醉梦开却两三枝初睡起晓莺啼倦弹棊芭蕉初绽徙倚湖山彩笔题诗
○生查子
正月上旬夜梦寐闲闻雪作诘旦起视但云烟出没晓山浓淡如画西望长河仅一发耳作长短句以写一时胜概
正月上旬夜梦寐闲闻雪作诘旦起视但云烟出没晓山浓淡如画西望长河仅一发耳作长短句以写一时胜概
淡月晃书窗夜静云撩乱敧枕萧萧听雪声落叶闲阶满清晓独开门淡荡东风软诗句成时堕渺茫眼厎江天远
○南乡子
寿县大夫薛君宝臣
寿县大夫薛君宝臣
五福几人全我见君侯得处偏素着霭然乡曲誉喧传尽道新官似旧官五袴复歌廉竹马儿童更可怜万室春风和气里鸣弦好似今年胜去年
○最高楼
寿卫生行之（并序）
寿卫生行之 【 并序】
卫生行之少流寓兵革中既长始知读书其立志刚信道笃而家苦贫年饥诸幼满前虽并日而食不恤也暇日宾友饮酒赋诗为乐余既嘉其有守喜为称道于其始生之日作乐府以歌咏之俾观者知吾行之之为人矣　　贫而乐天命复奚疑儿女聚嬉嬉东村邀饮香醪嫩西家羞馔蕨芽肥把年华都付锦囊诗白发青衣是人所恶金印碧幢是人所慕顾吾道是耶非山妻解煮胡麻饭山童自制薜萝衣问人生须富贵是何时
○点绛唇
暮夜晨起书所见
暮夜晨起书所见
爱酒渊明无钱休对黄花语一杯谁举寂寞空山去屋上青山山上行云度悠然处是中真趣欲写还无句
○西江月
久雨新霁秋气益清与二三子登高赋之
久雨新霁秋气益清与二三子登高赋之
人与寒林共瘦山和老眼俱青琤然一叶不须惊叶本无心入听气爽云天改色潦收烟外无声夕阳洲外井禽鸣涵泳一江秋影
二妙集卷第七
●二妙集卷第八
乐府
菊轩先生
◆乐府二（菊轩先生）
满江红
大江东去
木兰花慢
满庭芳
望月婆罗门引
江城子
行香子
月上海棠
鹧鸪天
临江仙
蓦山溪
蝶恋花
浪淘沙
朝中措
南乡子
木兰花
清平乐
诉衷情
水调歌头
○满江红
张丈信夫林亭小酌感事怀人敬用遯庵先生韵
新春敬用遯庵韵
偶覩春事阑珊谨用兄韵以写所怀
遯庵兄以闵菊乐府见示三复之余倚歌和之
张丈信夫林亭小酌感事怀人敬用遯庵先生韵
光景催人还又是西风吹袂青镜里满簪华发不堪憔悴一月几逢开口笑十年滴尽伤时泪倩一尊相对说清愁花前醉初未识名为累今始觉身如寄把闲情换了平生豪气致主安民非我事求田问舍真良计看野云出岫却飞回元无意
新春敬用遯庵韵
料峭东风吹醉面向人如旧凝竚立野禽声里无言搔首庭下梅花开尽也春痕巳到江边柳待人闲事了觅清欢身先朽菟裘计何时有林下约床头酒怕流年不觉鬓边还透往事不堪重记省旧愁未断新愁又把春光分付少年场从今后
偶覩春事阑珊谨用兄韵以写所怀
点检花枝风雨外雪堆琼矗春去也朱丝弦断鸾胶难续眼底光阴容可惜旧游回首寻无迹对青山一饷倚枯藤滩声急人巳老身犹客家在迩归犹隔纵语音如旧形容非昔芳草绵绵随意绿平波渺渺伤心碧到愁来惟觉酒杯宽人闲窄
遯庵兄以闵菊乐府见示三复之余倚歌和之
谁把秋香偏着意植根姑射尘土外鲜鲜元有可人容质日久渐随芜共没岁寒还与松同洁傲新霜还有两三枝天应惜巾自漉醅微白人已老欢犹昔爱此花不负渊明清节醉里不知人世换悠然独倚西风立问一中时复慰穷途何如泣
○大江东去
寄卫生袭之
送杨国瑞西归
赠答杨生彦衡
寄卫生袭之
干戈蛮触问渠事直有几何而已毕竟颠狂成底事谩把良心戕毁坐穴藜床磨穿铁砚自有人知已摩挲面目不应长为人泚过眼一线浮华辱随荣后身外那须此便恁归来嗟已晚荒尽故园桃李秋菊堪餐春兰可采免更烦邻里孙郎如在与君共枕流水
送杨国瑞西归
西风汾浦雁初飞秋水渺茫无际有底忙时来复去泛若虚舟不系篱菊将开村醪初熟且住为佳耳笑言相答个中吏隐无愧岁月不贷闲人君颜非少我发白如此好把金杯休去手万事惟消沈醉日转山腰马嘶柳外歌阕行人起凭高西望相思目断烟水
赠答杨生彦衡
暮年怀抱对水光林影欣然忘食推手功名非我事闲处聊为闲客世故多虞人生如寄一榻容安息鬓丝千丈谁家机杼堪织三径松菊犹存诛茅薙薉时借邻翁力酒满芳尊山满眼此意无今无昔平地风波东华尘土不到幽人席兴来独往溪南还有溪北
○木兰花慢
元宵感旧
元宵感旧
金吾不禁夜放箫鼓恣游遨被万里长风一天星斗吹堕层霄御楼外香暖处看人闲平地起仙鳌华烛红摇醉勒瑞烟翠惹吟袍老来怀抱转无聊虚负可怜宵遇美景良辰诗情渐减酒兴全消思往事今不见对清尊瘦损沈郎腰惟有当时好月照人依旧梅梢
○满庭芳
斋居有感敬继遯庵兄韵
斋居有感敬继遯庵兄韵
鏖战文场横挥笔阵万言一策平边青云稳步逸气益贤关致主尧虞堂上真儒事直欲追前回头错闲中风味一笑觉都还百年都几日何须□死着意其闲寻一邱一壑此固无难遁迹月萝深处风吹梦不到长安浑无事床头睡起檐日已三竿
○望月婆罗门引
清明后醉书于史氏之别墅
翼日封生仲坚见和因复用前韵以答
晨起与仲坚偶坐少焉雨作其声洒洒然绝似文场下笔时因借前韵戏成一篇
仲坚复见和文势亹亹殊觉逼人可谓不负忍穷矣而其言若有所感因取旧韵述己意以答之虽知荒于辞章犹贤于无所用心也
清明后醉书于史氏之别墅
东风袅袅飞花一片点征衣等闲耗损香霏春去春来无迹静里几人知问沈郎何事带减腰围功名愿违算此计未应非剩把闲愁殢酒幽兴裁诗溪山好在怅眼中渺渺故人稀回首处清泪如丝　　繁华梦断吹花风起却添衣满庭红雨霏霏独倚绳床微叹此意竟谁知怅西园转眼翠幙成围事无我违觉四十九年非便好忙开蒋径细和陶诗风流巳置抚遗编三叹赏音稀人不见弦断朱丝
翼日封生仲坚见和因复用前韵以答
小窗睡起晓寒特地怯春衣篝灯坐拥残霏衮衮愁来何处独有两眉知倩一尊聊尔为解重围赏心莫违桃李事转头非几曲升平旧谱数首新诗花开正好算一番风雨未应稀舒醉袖惹住游丝
晨起与仲坚偶坐少焉雨作其声洒洒然绝似文场下笔时因借前韵戏成一篇
蹉跎岁晚床头铁研已生衣破窗雨送轻霏暗里随风入夜花上早先知听一时下笔鏖战文围天心不违更问甚是和非便着春衫换酒醉墨题诗逢场作戏觉赏心乐事未全稀还自叹虫吐余丝
仲坚复见和文势亹亹殊觉逼人可谓不负忍穷矣而其言若有所感因取旧韵述己意以答之虽知荒于辞章犹贤于无所用心也
长安倦客不堪重整旧朝衣天香尚带余霏盖世虚名何用政尔畏人知爱青山屋上面面屏围十朋弗违好事外卜皆非办取残年香火暇日歌诗东涂西抹笑颠狂如我向来稀休看镜鬓发如丝
○江城子
季春五日有感而作歌以自适也
幽怀追和遯庵先生韵
东园牡丹盛开二三子邀余饮花下酒酣即席赋之
季春五日有感而作歌以自适也
百年光景霎时闲镜中看鬓成斑厯徧人闲万事不如闲断送余生消底物兰可佩菊堪餐功名场上税征鞍退时难处时安生怕红尘一点污儒冠便恁归来嗟已晚那更待买青山　　阶前流水玉鸣渠爱吾庐惬幽居屋上青山山鸟喜相呼少日功名空自许今老矣欲何如闲来活计未全疏月边渔雨边锄花底风来吹乱读残书谁唤九原摩诘起添画我辋川图 【 一作凭画作倦游图】
幽怀追和遯庵先生韵
昔年兄弟共弹冠转头看各苍颜千古功名都待似东山慷慨一杯风露下追往事叙幽欢晨霞翠柏尚堪餐养余闲未全悭十丈冰花况有藕如船醉里忽乘鸾鹤去尘土外两癯仙
东园牡丹盛开二三子邀余饮花下酒酣即席赋之
水南名品几时栽映池台待谁开应为诗人着意巧安排调护正须宫样锦遮丽日障飞埃晓风吹绽瑞云堆怨春回要诗催醉墨淋漓随手洒琼瑰归去不妨簪一朵人也道看花来
○行香子
书舍偶成
书舍偶成
自叹劳生枉了经营到而今一事无成不如闲早觅个归程向渭川渔东市卜富春耕眼底浮荣身外虚名尽输他时辈峥嵘得偷闲处且适闲情有坐忘篇传灯录洗心经
○月上海棠
谨次遯庵兄继玉清韵
重九之会彦衡赋词侑觞尊兄遯庵公与坐客往复赓歌至于再四语意益妙殆不容后来者措手彦衡坚请余继其后勉为赋之
冬至后一日独居无悰用前韵
诗社诸君复相属和又不免步韵献笑
谨次遯庵兄继玉清韵
酒杯何似浮名好一入枯肠泰山小唤醒梦中身鶗鴂数声春晓昂头处几点青山屋杪人生得计鱼游沼视过眼光阴向来少须卜一枝安笑月底惊乌三绕无穷事毕竟何时是了
重九之会彦衡赋词侑觞尊兄遯庵公与坐客往复赓歌至于再四语意益妙殆不容后来者措手彦衡坚请余继其后勉为赋之
黄花未入渊明手日搅空肠几回九山色绕吾庐犹是当年□秀忘言处此意何尝在酒等闲莫把良辰负恨不见平生旧亲友三径甫荒凉东篱下落英谁嗅伤时泪不觉沾襟渍袖　　老来还我扶犂手想豪气十分已无九都把济时心分付与一时英秀还自笑潦倒犹堪殢酒从前枉被虚名负何似尊前贤圣友纤手斫金齑一嚼不妨时嗅颓然醉卧印苍苔半袖
冬至后一日独居无悰用前韵
光阴输与闲人手屈指穷冬又初九风雪拥柴关竹外一枝梅秀醅瓮熟似笑渊明止酒溪山旧约吾无负便结无情岁寒友世味尽醇醲掩鼻向伊慵嗅蓬茅底有手何妨且袖
诗社诸君复相属和又不免步韵献笑
秋风鹤发双龟手不如意事十常九蓬藋映闲阶嗟丛菊汝奚为秀衡门掩问字无人载酒永唯道德心初负向上将求古人友三叹抱遗编蔼余馥残膏谁嗅趣时样竟衒羔裘豹袖
○鹧鸪天
重九日敬用遯庵兄韵
上巳日陪遯庵先生游青阳峡
再游青阳峡奉和遯庵兄韵
立春后数日盛寒不出因赋鄙语敬呈遯庵尊兄一笑
上巳日会饮卫生袭之家园
和答寻正道
重九日敬用遯庵兄韵
那得工夫上酒楼谁家皮里更阳秋但放闲事心头少免致清霜镜里稠休咄咄尽悠悠佳时来往亦风流百年光景无多子请向尊前听解愁　　手段惭非五凤楼题诗把菊负清秋黄柑旋拆金苞嫩白酒新篘玉液稠身外事付悠悠牛山何必涕空流不如且进杯中物一酌能消万古愁　　豪气消磨百尺楼忧来一日抵三秋故人落落晨星少新冢累累塞草稠思往事去悠悠夕阳回首忽西流叶声偏入愁人耳声本无心人自愁
上巳日陪遯庵先生游青阳峡
■〈氵虢〉■〈氵虢〉春江走怒雷翠岩千丈立崔嵬山英似与游人约尽放浮云一夕开倾绿酒坐苍苔大书岁月记曾来直将酩酊酬佳节挽住春光不放回　　不恤枯肠殷夜雷一杯胸次失崔嵬暂将平昔看书眼移向溪山好处开从健倒卧莓苔明朝有酒更重来百年光景无多子烂醉溪头得几回　　冷卧空斋鼻吼雷野禽呼我上崔嵬幽怀毕竟凭谁写笑口何妨对酒开岩鏁茑径封苔爱闲能有几人来虚名盖世将何用引断长绳唤不回　　三月寒潭未起雷临流照影笑崔嵬诗无好句颐难解尊有芳醪手自开山下石水边苔春风来似不曾来酒阑偶趁飞花去路断前溪笑却回
再游青阳峡奉和遯庵兄韵
行撤南溪到北溪山回万马合长围花如有旧迎人笑云自无心出岫飞挥醉墨带烟霏婆娑醉舞拂青丝昔时心赏今犹在但恐风流异昔时　　瀑布岩前水满溪青阳庙下四山围歌残白雪云犹伫舞落乌纱鸟忽飞迷晚色鏁晴霏野花如绮柳如丝一尊不惜颓然醉明日重来已后时
立春后数日盛寒不出因赋鄙语敬呈遯庵尊兄一笑
摆脱浮名尽日闲人闲万事一蒲团归田老去方知乐行路今来始觉难山雪盛草堂宽客床辗转若为安甫能望得春消息一夜东风特地寒　　谁伴闲人闲处闲梅花枝上月团团陶潜自爱吾庐好李白休歌蜀道难林壑静水云宽十年无梦到长安五更门外霜风恶千尺青松傲岁寒　　那得茅斋一饷闲地炉敲火试龙团头从白后弹冠懒脚自顽来应俗难尘世窄酒杯宽百年转首一槐安是非臧谷何时了隐几西窗月色寒　　堂上幽人睡正闲门前声利聚为团花香恼梦寻无处诗句撩人写复难空自叹倩余宽惊乌三绕几时安青山隔岸迎人笑旧有盟言且莫寒
上巳日会饮卫生袭之家园
千古兰亭气象豪当时座上尽英髦林藏修竹依山静花逐流觞信水漂悲往事乐今朝虽无丝竹有风骚回头一笑还尘迹莫厌尊前醉浊醪　　殢酒偿春笑二豪题诗品物愧时髦心如幽鸟忘机静身似虚舟到处漂须富贵是何朝一杯聊慰楚人骚逢花堪赏应须赏座有嘉宾尊有醪
和答寻正道
鹏翼翩翩去路遥归来羞费楚词招读书未免终投阁沽酒何妨暂过桥风与月不须邀时来闲处伴推敲儿童也笑翁慵甚睡起床头日巳高
○临江仙
奉继遯庵先生韵
田闲闲步偶成
李山人寿
暮秋有感
奉继遯庵先生韵
十载龙门山下路梦魂不到京华此身着处便为家穷通吾有命不乐复何耶万事尊前供一笑浩然逸兴无涯诗人休更咏丘麻东风笑酒醒冷眼看飞花四十六年弹指过苍颜换却春华在家居士巳忘家谁人知此意袖手向毗耶世故驱人何日了漂流不见津涯软旸一钵有胡麻纷纷身外事渺渺眼中花
田闲闲步偶成
管领韶华成老丑有情争似无情芒鞋竹杖葛衣轻悠悠身外事寂寂水边行眼底光阴犹是梦何须身后虚名仰天一笑绝冠缨东风归路稳十里暮山青
李山人寿
浊酒一卮歌一曲大家留住秋光片云轻护晓来霜殷勤篱下菊满意为君香四海干戈犹未定此身底处安藏醉中闻说有真乡便从今日数三万六千场
暮秋有感
浊酒一杯歌一曲世闲万事悠悠闲来乘兴一登楼西风吹叶脱尽见四山秋自古兴亡天不管屈原枉葬江流寸心禁得许多愁莞然成独笑白鹭起沧洲转眼荣枯惊一梦百年光景悠悠浮生扰扰笑何楼试看双鬓上衰飒不禁秋古往今来多少事一时分付东流五更枕上调清愁笛声何处起明月蓼花洲走徧人闲无一事十年归梦悠悠行藏休更倚危楼乱山明月晓沧海冷云秋诗酒功名殊不恶个中未减风流西风吹散两眉愁一声长啸罢烟雨暗汀洲自笑荒才非世用功名都付悠悠断肠怕上夕阳楼潇潇枫叶下漠漠苇花秋日月不知忙底事东生又复西流古人不见使人愁秋兰无处采流水满芳洲
○蓦山溪
卫生袭之寿
卫生袭之寿
杏花半吐花底香风度杨柳袅金丝拂晴波垂垂万缕东君着意付与有情人山下路水边村总是堪行处春光几许不用忙归去呼取曲生来把闲愁一时分付大都是醉三万六千场遇有酒且高歌留取青春住
○蝶恋花
卫生袭之生朝吾兄作歌词以寿之余独无言生执卮酒坚请不已勉用兄韵以答其意
明日卫生见和复次韵
卫生袭之生朝吾兄作歌词以寿之余独无言生执卮酒坚请不已勉用兄韵以答其意
点检东园花发未蝶绕芳丛馥馥香浮蘂买酒酬春君有地不妨日涉聊成趣身世虚舟元不系浮利浮名是甚闲情味花下一杯方得意人闲万事宜姑置
明日卫生见和复次韵
燕子归来寒食未脉脉桃花微露胭脂蘂回想旧游歌寿地狂诗颠酒当时趣白日长绳谁可系老去情怀事事都无味倦鸟知还非有意忙时宜用闲时置
○浪淘沙
惜花
惜花
好个杏花时只怕寒欺东君无意惜芳蕤雨横风狂都不管尽得禁持瘦损一分肌着甚医治一天春恨没寻思怎得丁宁双燕子说与春知
○朝中措
偶出见墙头杏花喜而赋之
偶出见墙头杏花喜而赋之
无言脉脉怨春迟一种可怜枝最是难忘情处墙头微露些儿十分细看风流却在一半开时政要东风抬举莫教吹破胭脂
○南乡子
卫弟行之寿
薛宝臣生朝
卫弟行之寿
兰玉卫诸郎我见白头子最良说似向人人不会何妨静里讹知竹有香岁月没商量暗地催人两鬓霜三万六千须实数休忙才是东风第一场
薛宝臣生朝 【 俱用薛氏实事】
郡姓记君先乌鹊翔飞瑞自闲闻在儿时人已惮他年又作河东一凤传佳政讼分缣看赋春游第几篇蹑蹻谁为门下客休叹换却先生苜蓿盘
○木兰花
前重阳几日篱下始见菊放数花嗅香挼慨然有感而作以贻山中二三子
前重阳几日篱下始见菊放数花嗅香挼慨然有感而作以贻山中二三子
人生行乐须闲早休惜一尊花下倒无情岁月不相饶转首吴霜纷莫埽佳时苦恨欢悰少镜里衰颜难更好试将离恨说渠侬天若有情天亦老　　不才自合收身早一座青山成潦倒蒙头赢得日高眠落叶满庭慵不埽杀人四海知多少留住头皮贫亦好年年种菊待花开不道看花人渐老　　莼鲈江上秋风早四海狂澜惊既倒明知不是入时人闭户十年成却埽故人落落晨星少红叶黄花依旧好登临信美自然情坐觉光风容易老　　醉中昨夜归来早应怕苍苔嗔健倒一尊鬬健莫蹉跎过眼光阴如电埽破除万事心头少酒自于人情味好醒时还醉醉还醒赖得此乡容此老
○清平乐
薛子余弄璋
送张君美经厯之任安西幕
薛子余弄璋
东君调护错爱春迟暮一叶兰芽今始露香满君家庭户抱看玉骨亭亭精神秋水分明自是人闲英物不须更试啼声
送张君美经厯之任安西幕
鸡声戒晓催上长安道宾幕雍容年正妙人物风流温峤政成海泳江涵门阑剩有余闲公事不妨行乐春风韦杜城南
○诉衷情
史仲恭寿
史仲恭寿
芹溪清浅舞涟漪堕钓锦鳞肥黄花一尊芳酒万事觉俱非留晚景惜香霏醉时归最关情处迎门稚子一笑牵衣
○水调歌头
山中偶成用遯庵兄韵
山中偶成用遯庵兄韵
人生等行旅能费几春秋元龙漫矜豪气百尺卧高楼昨日青青双鬓今日星星满镜转首岁华流归去便归去何处觅菟裘一枝笻一壶酒寄真游姑山玉立千仞直下看神州欲语幽情谁可赖有白鸥知我尘世尽悠悠一笑对妻子出处不须筹
显祖遯庵君与从祖菊轩君才名道业推重一世值金季乱亡辟地龙门山中遯庵君既殁菊轩君徙晋宁北郭闭门读书余四十年优游以终凛然清风视古无愧其遗文惜多散逸所幸存者古律诗乐府三数百篇皆先侍郎手自纪录屡欲付梓不克小子不肖痛先志之未遂惧微言之或泯谨用录梓藏之家塾俾后之子孙毋忘先业云　　泰定四年丁卯春别嗣辅拜手谨志
定来守绛闲以公至稷山得是集读而爱之顾其旧刻遗失过半亟访诸邑人宁藩参并先生之孙之在乡校者得所钞录二本即与质订其讹补其阙完璧以传工讫用纪岁月若夫先生世德之美文章之盛篇首有草庐邵庵之笔也我不敢赘时　　成化辛丑仲秋上旬中州贾定志于郡之乐只堂
二妙集卷第八
●逸文
遯庵遗诗
菊轩遗诗
菊轩遗文
跋（缪荃孙）
◆遯庵遗诗 【 从河汾诸老集录出】
云中暮雨
楸花
○云中暮雨 【 龙门八题中】
古垒云藏一径微河山依旧昔人非贪征往古兴亡事不觉城头雨湿衣
○楸花
楸树馨香见未曾墙西碧葢耸孤棱会须雨洗尘埃尽看吐高花一万层
◆菊轩遗诗 【 从河汾诸老集录出】
苏氏承颜堂
题秋暮山行图
送孙仲文行台之召
醒心亭
送寻正道
跋三堂王自写真
跋秦得真墨
题张郎中明皇小决图
书师岩卿蒲中八咏图后
○苏氏承颜堂
登仙不羡飞双凫宰官不乐纡金珠行年四十着彩服悲啼效作儿声呱丈夫岂无四方志倚闾望望心何如家国无事寿觞举慈颜得酒增和舒客来草具对客食杀鸡奉母其贤乎荣华富贵固所愿有子能尽如君谟至诚不动古未有悦亲自得神明扶茁哉冬生孟林笋圉焉日出姜泉鱼古来孝感有如此今人盖以古为模尝闻古有色难戒爱深容色何愉愉诗成不觉涕泪俱尔有母遗伤独无他年谁作孝友传请录吾语为君书
○题秋暮山行图
乱山嵂崒争清妍寒林寂厯相绵联人闲黄尘千万丈一点不到山林边秋光淡薄秋气爽浮云积翠何葱芊高风凄其脱木叶向来面目仍增娟江流一曲抱山麓孤舟斜日栖江湍行人何适来负担腰膂■〈拳〉荦确石头路蹇驴鞭不前人家前涂渺何许望之不及忧悁悁问公何从得此本笔势髣髴营丘传我本山中人见之心惘然崁■〈山上坷下〉厯落真可笑对画题诗思昔年
○送孙仲文行台之召
仲也何人斯不满六尺长言议闲英发入耳音琅琅胸怀湛秋水面目严清霜读书及城旦寓迹凫骛行自公少余暇婉愉奉高堂甘旨未及亲有饭不敢尝颜色或未怡彩衣戏亲傍执丧三年中哀慕如新丧回思顾复劳此意何时忘日闻辟书下且喜还且伤捧檄念吾亲不觉涕泗滂拔英外台选列布皆珪璋掾吏须几人亦必求循良世人岂无才要以德自将纠擿谁弗能吾心恐无常诗人有明诫茹柔吐其刚孝为百行先子孝吾既详苟能推此心前路未易量殷懃养云翼行矣勿悤忙
○醒心亭
窗前流水玉泠泠窗下高人酒半醒唤省邯郸枕中梦如看王湛案头经翛然自得天游趣恍若那知地境灵说似功名场上客倦游时节一来听
○送寻正道
江边杨柳纔堪折陌上行人还又别春光不解苦留人两岸杨花飞白雪江风摇摇吹绿波欲别未别伤如何愿君少住听我歌后日重来白发多
○跋三堂王自写真
解衣盘礴真画史不待濡毛知可矣葛巾草服常画我意欲置我山岩里虎头于今几百年与渠谁后复谁先翛然蜕迹乘风去一笑相逢喜拍肩
○跋秦得真墨
晴窗不用辨犀纹墨妙秦郎已饫闻翠饼莹如雅背净玉图香鄙麝脐熏永宁赐弟今犹少易水无良古亦云老我媿非挥翰手两丸投赠负伊勤
○题张郎中明皇小决图
天宝承平事久无弄丸驴背恣驰驱不期一笑宫中戏传作人闲小决图
○书师岩卿蒲中八咏图后
老大溪山入梦频聊凭图画写情真归欤不及身强健山有英灵恐笑人
◆菊轩遗文
葛仙翁肘后备急方序
河中府新修庙学碑
猗氏县创建儒学碑
霍州迁新学记
绛阳军节度使靳公神道碑
故河津镇西帅史公墓碣铭
故中议大夫中京副留守陈公墓表
○葛仙翁肘后备急方序 【 从皕宋楼书目录出】
医有方古也古以来着方书者无虑数十百家其方殆未可以数计篇帙浩瀚苟无良医师安所适从况穷乡远地有病无医有方无药其不罹夭折者几希丹阳葛稚川夷考古今医家之说验其方简要易得针灸分寸易晓必可以救人于死者为肘后补急方使有病者得之虽无韩伯休家自有药虽无封君达人可为医其以备急固宜华阳陶弘景曰葛之此制利世实多但行之既久不无谬误乃着百一方疏于备急之后讹者正之缺者补之附以炮制服食诸法纤悉备具仍区别内外他犯为三条可不费讨寻开卷见病其以备急益宜葛陶二君世共知为有道之士于学无所不贯于术无所不通然犹积年仅成此编盖一方一论已试而后录之非徒采其简易而已人能家置一帙遇病得方方必已病如厯卞和之肆举皆美玉入伯乐之厩无非骏足可以易而忽之邪葛自序云人能起信可免夭横意可见矣自天地大变此方湮没几绝闲一存者閟以自宝是岂制方本意连帅乌侯夙多疹疾宦学之余留心于医药前按察河南北道得此方于平乡郭氏郭之妇翁得诸汴之掖庭变乱之际与身存亡未尝轻以示人迨今而出焉天也侯命工刻之以趣其成唯恐病者见方之晚也虽然方之显晦而人之生死休戚系焉出自有时而隐痛恻怛如是其急者不忍人之心也有不忍人之心斯有不忍人之政矣则侯之仁斯民也岂直一方书而已乎方之出乃吾仁心之发见者也因以序见命特书其始末以告夫未知者至元丙子季秋稷亭段成已题
○河中府新修庙学碑 【 从石刻录出】
眉山苏氏尝举书益稷庶顽谗说一章以明舜之学政乃推其义曰顽谗之人虽在所堲圣人不忍遽弃择其可进者立射侯之法以明之挞之以记其过书之以识其善欲使并生于天地之闲改过而迁善也又命掌乐之官采歌谣之言而扬之以启迪其良心其改者进且用之不然而后屏黜之威行焉圣人不忍于顽谗之人委曲作成如此其乐育天下之材可知已矣夏商周因之有校序庠之目而制尤详于周乡举里选以德行道艺宾兴之下而侯国如鲁之泮宫郑之乡校献囚献功论政取士亦皆由是而出三代而后学存而教日益衰汉取以四科魏立九品之法隋变以科目唐宋循袭而莫之易皆因弊改革虽道与古异而取材于学则一也故苏氏曰有学而不论政不取士犹无学也隋唐以来学徧天下虽荒服郡县皆有学学必立庙以礼先圣先师古也先圣各以一代名世者为之如虞之夔周之周公是也孔子没易以孔子百世不能改也至于近代庙学制益备自京师外河东为称首河东所隶郡河中为盛而得人亦称是丧乱学废不闻弦诵之音者四五十年国初迁学于内城立庙屋数闲以备奠菜卑陋下窄神不以宇有司僦功醵财屡作屡辍竟无所增益至元丙子真定史侯来殿此邦下车问民疾苦佥言河中晋一都会行李之往来如织供亿之弊人每以为病侯度府之赢财刱帷幄茵荐屏障几榻下至马枥筐筥一切供张之物无不完具宾至如归而侵渔之患息流亡复还田莱斯辟令行于庭户而人自得于田里之闲叹息愁恨之心不起庶富而教至于无事乃会诸耆老而告之曰此邦号称多士今颓靡不振岂其学未兴教尼不行然欤吾与汝辈共成之何如同府判李让以降割俸以佐其费上下感悦不祈而荐货不命而展力躬亲率之日夕汲汲蕲于必成构礼殿五架中以木为障以羃风土径寻有二尺纵横相称饰以丹漆严严翼翼可以荐敬可以妥灵取颜孟而下高第弟子十人配食于堂上从旧制也东西两庑各十七楹绘余子从祀其下磩阶以甓树庭以柏应门皋门各如其法讲肄有堂庖廪有次东偏余地犹足为学者藏修游息之所后之人完葺如前人用心斯无难矣环而蕝之其袤七十九步有奇广六十六不及计其地得□十一亩三分之二经始于至元摄提之仲秋毕功于冬之阳月学成侯于是譔书词授府从事李安府学生麻克勤赍教授范庭实同蒲之士子书介侄子思温走平阳来谒文愿纪其实安尝与晨夕董正之劳因其命之且道侯之言曰府判外从于役其济成之心终始不渝不待由中见其功也既承命书其语俾谂于众曰庙学之复蒲之士得日修孝悌忠信培植国家安富尊荣之本其以幸于蒲之士厚矣为士者可不勉哉学为教基而风俗系焉异日厯蒲之境见其士风一变污俗日新入登圣门与蒲之士子揖让于射堂之上听乡乐之歌饮射壶之酒环视学宫咏叹二侯相与之意而颂其遗爱不亦伟乎归刻其辞于石立之门右以俟史侯名椿大丞相开府公之犹子故其为政知所先务其词曰庙学之废盖亦有年谁刱攸居不盈数椽剥以风雨上漏旁穿乃制新宫神栖始安惟北有堂可诵可弦庖廪门庑既葺既完仰圣之尊俨然在迩学者望之莫不兴起庙有废兴道无增毁人乐休嘉颂其成美刻辞于碑以示无止
○猗氏县创建儒学碑 【 从金文最录出】
孔子适卫见卫人物之繁盛曰庶矣哉冉有问何加焉曰富之复问又何加焉曰教之此夫子一时问对之言实万代为邦之良法也观夏商周三代之仁政所以淑诸身者始于井田而成于学校求其意初不外夫子之一言三代之学考于经可见教之有本末行之有次第培植养育积久而后教化成风俗美太平之基立培之深故其成之也大养之渐故其传之也远计其效往往见于数百年之后有天下者莫长焉此王者之道也王者之道夫子之道也有国者赖之犹人之于谷帛不可无也故世尊以为先圣祔之于学而以王者礼享之以门人配之百世不易非僭也宜也一治一乱学有弊而夫子之道无弊自天地大变天下之学所存者不十一国朝革命事倥偬不暇给己尝致意于学矣有以儒自名者命复其家恩之渥古无有也中统改元天子深惟致治之本在于富而教之分田畯之职以赏罚劝农桑设置学官以教养学者与夫子之言圣王三代才育之仁政其揆一也郡县承风学次第以立猗氏居秦晋之衢冠盖结辙于道有司疲于奔命学校事未暇计也至元癸酉李侯仁来主县簿会释奠先圣执事者埽地序位侯既祭以出周览庙学遗址噫叹良久曰国家开设庙校废如是可乎他邦皆有学而吾邑独不能祇顺德意耻也相基之旧以步武计其纵九十五衡二十五规模下窄不足以营度邑人荆鉴施东偏地以广基长阔分数与旧基址均共计地得亩三十卜日之吉揭竿树表构正室二筵广轮十一华而不浮俭而不陋轮焉奂焉神足以安宇庙曲回计二十架门弟子配享内外上下之序一循旧制春秋二仲三献入奠各有其位丽牲登歌各有其所两庑绘像余地为学者藏修之室应门居中皋门居外大小异制壮伟闳耀过者起敬始落于至元丁丑七月成于戊寅九月学之始基也越明年二侯靳麟哈剌帖木儿相继而至议以克协惟匡辅翼不以余事妨其役使李侯得尽心焉工告讫功李侯曰非二长之贤吾无以展其勤学之成二长之功也二长官曰学卒图簿之勤至矣吾二人何与三侯相济此庙学所以成也伻来主王生思永丐文以记之生邑人也常学于予得□介以来谒乃语之曰学以养材求为国家异日之用非徒徼富贵利达而已大学之道诚意正心修身以治国家天下其原在于致知格物格物之理以致吾之知达则行道于天下而收兼善之功否则修身以自见犹能诵所闻以歌咏太平之盛美此朝家立学本指亦三侯所祈于一邑为士子者如此为士者勉之无媿三侯之用心可也前侯黑台奴有始基之劳今迁河东县教谕曹萧典史刘瑞董正先后劳亦与焉堂有基完葺之尚有望于后之君子乃作诗曰惟此庙学三侯所共李始基之二长继踵维匡调护初终克巩土木金石取共其用乃新斯宫神罔时恫春秋释奠典礼攸重翼翼元圣衣垂手拱学者见之惕焉增悚岁未再周功成何敏培植教基其永无陨
○霍州迁新学记 【 从石刻录出】
自京师至郡邑皆有学学皆有庙以夫子为先圣郡守邑长徧天下得以通祀古也兵兴以来庙学尽废人袭于乱目不睹瑚簋之仪耳不闻弦诵之音盖有年矣国朝开刱复儒生之家以厉天下恩至渥也而四方之远民未尽劝讼未尽息余风遗俗狃于旧而未尽移易者何哉人不知有学故也皇帝临御天下庶事皆有条贯越明年分置学官有司以治道先后之不同故郡县之学或有兴与未而霍之为州又当河东南北两道之冲在职者簿书期会之隙奔走将迎日不暇给其于学尤不易议至元二年夏四月韩侯奭来典此郡下车按国之故谒先圣于庙庙学遗址莽为瓦砾惕焉惧蹙然不宁退即公堂会同僚澈里伯高亡大忙古角（四库本作彻尔布哈侯敏珠尔岱）暨诸郡吏共商畧建立事众谋佥同如出一口会大府以府掾分属诸郡以戒不治知事乔君居敬为霍吏目始至申前议不符而合初进士张国维营葺累年勤亦至矣未及次第而卒访其遗材仅得三四而栋梁柱石之用尚有缺焉相学之旧庳陋狭隘不足以揭虔妥灵乃卜宅于旧学西北丰衍端夷其宇神甚宜命工蕝焉得地广三十举武其袤倍差树表定基各有攸当以谘于故老故老罔不悦以复于方伯方伯称其是乃共分廪食以济其阙征庸僦工人竞用劝功未讫贾侯琪来代澈里伯喜事之集以不与始谋为慊赞其成愈力岁丁卯冬十一月正室成栖神像于中配以颜孟十哲庙貌隆峻观者起敬而师儒之室讲肄之位其余材犹足以卒事迫于瓜期以遗来者乔君以三侯之命来谒文予以久病为解而请益坚乃谂之曰子产不毁乡校于郑讫春秋世郑不乏人为礼义之邦文翁兴学于蜀以蜀之鄙夷卒之其材与邹鲁并而号称易治子产文翁之政美矣使后来者继之亦如贾侯之代于前增而筑之恢而大之他日俊民之出礼俗之成其亦知所自矣此不可以不书至于施地施财施力者其厚薄之差具列之碑阴以见霍人向道之渐
○绛阳军节度使靳公神道碑 【 从石刻录出】
至元二年岁在乙丑秋八月丙寅朔绛阳军节度使靳公以疾终于家之正寝越三日庚午安葬于曲沃县曲村东原先茔之兆次礼也岁戊寅仲春既望之日冢子麟以状来乞铭言先公捐馆十四年于今其始祔也棺椁衣衾完□□□必敬必戒无有悔恨其奠荐也粢盛牲饩既丰既疈奉以周旋罔敢失坠□区区之心恐未足以当大事而事之大者莫如图不朽惟是墓碑□□□道以昭于后而开示子孙者宜有辞而未备此麟与弟用夙夜栗栗有待而不遑□也敢固以请惟先生图之余既不得命为删定其辞摭实以纪之公讳和绛州曲沃县曲村人靳氏之先有阶奉议大夫者公五世祖也奉议文资非佗流所可得丧乱谱牒散亡虽有大定闲石刻止叙昭穆位次余皆畧而不书故勋爵名位入仕之门不得而知也曰蒙亨于公为曾大父曰宗明于公为大父曰□公之考也娶乡闾樊氏女生公及弟利妹适王氏公不好弄跅弛有大志以孝悌闻于乡家饶于财喜施与而无伤惠之失故人乐归之贞佑之乱以富室□从军于绛尝用战多得以正班叙用明年绛城失守公遁归于家岁己卯王师复南下公率□□□□□□□逆于境国王太师嘉其意授以征南帅虑人新拊定营骑兑支攘侵扰仍命公董正一邑事时四境遗民守巢穴未下者□葛伯鳌背弹平青龙诸寨互出没劫掠人不得宁处公选子弟壮健者数千人教以武事敌至则荷戈以御去则负耒以力穑卵翼存拊如保童稚人始知有生意而卒免屠戮饿莩之患而敌终亦自毙上旌其阀命尹正绛阳事而有金节之锡所责既重苟可以便国利民者勇为之而身之利害不恤也一境之人皆倚赖之岁辛亥谓其二子曰吾□身矢石以起家余四十年险阻囏难躬经厯殆徧所余筋力无几今天下平定而年如此吾其退矣今而后事无大小视我如向子平可也告于朝俾麟嗣宗职用尹曲沃乃沈浮田里日与衲僧野老游加十五年而没春秋六十有七夫人元配郑氏生子麟因乱母子相失再娶夫人张氏生子用女□人张后公四年卒李氏邱氏各有女子一人麟以病致仕用迁敦武校尉荥河尹次授汲县尹孙男七人国忠德政德渊德信德昌德仁德谦弟利治家有□而人于兄弟无闲言故公得一心于王事一侄曰凤长女嫁翼城令杨思孝次归武畧将军邳州尹萧范次归乔椿征行千夫长次适史用礼次许□子贵公二子七孙一弟一侄皆表表有立靳氏之后未可量也铭曰靳氏大家奉议始彰五世至公奋身戎行天兵南下所向莫当公率□□迓以玄黄太师嘉之俾殿南方四境未宁日被扰攘窥闲伺隙互出猖狂公鸠义旅式遏怀襄敌至则御去务耕桑易野之守固若城隍敌卒自毙莫踰我疆上旌茂阀命尹绛阳振耀一时金爵煌煌大变之后因以荐荒人贫于食不厌糟糠卵翼鷇哺以扶以匡曾未几年克益仓箱公寿而康万夫之望体魄遽降云胡不伤人之闻之哀如己丧曲村东原乔山崇冈卜吉之从其归其藏伐石佗山刻此铭章休声洋洋愈远弥长
○故河津镇西帅史公墓碣铭 【 从石刻录出】
天地之道有五行天地备五行上下辑若瑞祥丰乐书曰初一曰五行赋之于人曰五典人备五典曰中庸孔子曰中庸之为德也其至矣乎公性所赋者有五首拜太师国王备行伍忠也犯锋镝出己粟活饥民仁也杀敌果毅勇也类事而推之可谓半古之人也公讳千世居河津占上籍襟怀洒落颜貌堂堂粗知书遇族姓多恩当金季天造草昧戈甲互兴百役交征黎庶若朝砧夕鼎龙门吉乡西河东西岩岫壁垒林薮渊窟元恶渠魁昼烟夜火烽镝往来屠戮遗民日骋无厌公甫冠耻其纵横藂桑梓贤俊桢干敌垒峙储□仓敹甲冑敿干楯备弓矢锻戈矛金厉锋刃岁荐饥馑抚罢瘵字旄倪辄分己食以遗之凡遇寇敌先鬷迈罔计利害由是一方虐解而稍苏□保其业太师国王南下公归拜授镇西帅佩以金符时庚寅太宗英文皇帝车驾渡西取凤翔畧汉川破河南公多勤畧癸丑府檄钦奉纶言领平阳太原士卒藩戍关中俾副京兆尹田雄载祀倦于劳告老达乡里田园自足每以故人闲适为乐享春秋七十有二终于家娶陈氏岁余而终再娶张氏王氏完颜氏呼延氏生四子长承庆浮山令王氏出次嗣立张氏出承忠职居河津令次曰用礼完颜氏出管河津诸军奥鲁次至德呼延氏出监河津课女子一归平阳萧侯子纪尝曰吾家东人之子因仕处龙门日月悠远世系遗毁曾高名讳不可考焉祖讳简配寺庄吴氏亡金官阶忠翊校尉虑远识明导北山水圃畦毓椒至今民赖其利父讳真配故镇陈氏史氏之后绳绳蛰蛰必昌必达可谓忠翊公之初基镇西帅之成构子孙众多书烦畧阙图碑阴来谒辞者孝男史承庆敢告勿替引之以铭焉　　史氏华宗出自河东因官居龙门之邑忠翊尉积留善庆镇西帅振起前功姑射苍山之下序昭穆而崇封畴昔之时龟筮协同今勒铭告于厥后兢兢践履勿坏芳踪
○故中议大夫中京副留守陈公墓表 【 从石刻录出】
古司谏颍川陈公以直道不容于时由谏垣出为中京副留守兼倅河南府事未到官以疾卒于开封木巳县圉城镇之寓舍春秋五十有九岁己丑五月初三日也权厝于圉城之浮屠寺问至京师贤士大夫哭泣相吊于朝曰哲人亡矣公卒之五年河南平又二十有二年孤女志宁闲关千里躬负遗榇始归葬于稷山之阴琬康乡小宁村先茔之次又二年公之邑人段成己掇公之族出文行厯官寿年以楬于墓成己亦陈氏壻也且辱公知为厚不腆之文有不得辞焉公讳规字正叔汉太邱长寔之后传世悠远谱系不明迨公之五世祖由太平避乱稷山遂为绛州稷山人乡闾指为德门曾大父某大父某父密皆畜德不耀晦迹农亩公贵赠大父某官父中议大夫中议公娶梁氏生三子长曰夫青其季即公也幼童迟不与余儿羣始知读书月开日益不烦戒饬乡先生崔邦宪教以课试法无几何时进业出诸生右始任戴冠补州学生提举学校田彦实以艺学闻天下识公为远器征登于门俾诲其子年廿有四擢明昌五年进士第厯华州下邽平阳临汾二县簿皆有治绩试书判入等知临洮渭源保渭源地迩羌戎俗顽扩难治公简其政令使信而易从人便安之为刱孔子庙制礼器春秋率寮属释奠民吏观叹甫识王化朝求直言公以十四事指擿时病几数千言书上不报改潞州观察判官迁和川令丁母颍州郡太君丧前在潞日母夫人病革百药不治夜中穆祷曰母有过许自新愿以一纪之禄易数年之命天地鬼神实闻此言于今盖三年矣卒丧知恩州厯亭县县余四万户方时多故荐饥之民劳弊于征发公下车刬削荒颣卵翼鷇哺而民力以苏事亦办治以材转京兆府路案察从事使李炳挟材不礼其属下承望奔走抑首无与为抗公独屡争以事不屈退食以七十题命公诘旦袖诗以进炳读未终卷回颈发赤易矜为媿以父忧去职三年召入为开封府判官拜监察御史举劾无所避出同知寿泗二州实经厯徐州行院移授宿州节度副使经厯元帅府事入知登闻鼓院公谓鼓以申冤抑扃户锁院非法意乃榜条画于门置鼓通衢下情以通改刑部郎中守法不阿拜右补阙升右司谏自居谏职以诤引为己任天下事有可言勇不为身计排斥权幸章奏无虚日虽得君如高丞相某侯平章某师右丞某事不厌众望皆极言其失事虽不行而怨疾亦多矣近侍二张一李皆以幸进挠乱朝纲人莫敢指擿公疏其奸状以闻既而皆降外除未几命复其位公力言于朝曰国势如此而奸人犹在君侧奈社稷何闻者为缩颈三人者卒不用公之力也而公亦由此而出礼部闲闲赵公尝谓人曰正叔与人语恂恂如不能出诸口乃论事人主前辨别条理纤悉无不尽可谓仁者之勇君子之刚南渡后儒风日入颓靡狂生怪士竞以口舌取重一时以闲闲公之宿德犹被侵侮至言及公不敢有异议而以巨人魁士目之凡再典贡举其得人居多自始学至疾病书未尝一日去手有律身日录虽筐箧细碎必谨记无遗漏则公之自修可知已平昔著述谏藁乱后所存无几独其始终大节表表在人耳目者如此配颍川郡君苏氏先公卒赵氏没于乱苏氏三子男一人汴至燕而亡女二人长嫁宁氏子南容次嫁燕人赵遵周遵周卒为女冠师今葬公者是也二侄知柔知刚早以公荫仕相次以没公官于朝内外三十有五年厯十六官阶累至中议大夫勋上轻车都尉爵颍川郡开国伯邑食七百户死之日廪无见粮褚无长物无田以为归无宅以为居吾闻位不称德者必有后公之子不幸短命而死而燕之二孙元允皆卓卓有文名我公其终有后乎岁戊午中秋前二日段成己述
◆跋（缪荃孙）
段氏二妙集以明成化辛丑贾定所刊本传钞前有吴澄序虞集段氏世德碑后有孙段辅跋长曰遯庵先生在金以进士贡次曰菊轩先生金正大第进士宜阳主簿金亡二先生隐于家终不起二先生幼时见赏于赵闲闲公目之曰二妙遂以名其集海丰吴仲饴侍郎搜金人遗集以二先生始终不仕于元与元遗山李庄靖同因以是帙荃孙刻之遂取河汾诸老集相校闲有可参考处而冬夜无寤中秋之夕云中暮雨 【 龙门八题中】 三首诗均属之遯庵本集属之菊轩互相歧异游青阳峡七古半百之年犹掣电下落惟有爱山缘未断梦寐孱颜添健羡二语此本脱去遂觉分段不甚明析又钞出遯庵逸诗二首菊轩逸诗九首再录金文最山右石刻文编皕宋藏书志得菊轩遗文七篇附刻之并次段氏世表于后为考古者之一助云光绪丙午立夏后一日江阴缪荃孙跋
●檃括兰亭序
钱塘洪　升昉思　　〔双调〕〔新水令〕永和癸丑暮春期向兰亭水边修禊羣贤欣毕至少长喜咸集胜事追陪这一答会稽地〔驻马听〕浅濑清溪曲水流觞相映碧崇山峻壁茂林修竹翠成堆虽无丝竹管弦催一觞一咏多佳致聚良朋列坐席幽情畅叙欢今日〔鴈儿飞〕碧沉沉天开气朗清暖溶溶日淡风和惠骋胸怀仰观宇宙空极视听俯察羣生细〔得胜令〕呀这其闲乐事少人知又只恐良会易收拾想人生有时节披怀抱清言一室中有时节放形骸独把千秋寄难也么齐论取舍途多异还悲纷纷静躁歧〔沽美酒〕当其遂所遇欣然心自怡忘老至暂时快于己投至得兴倦情随事势移猛回头念起不觉的感慨系之矣〔太平令〕俛仰闲皆为陈迹不由人兴怀不已况修短百年无几随物化总归迁逝古今来生兮死兮这根由大矣呀怎不教痛生悲欷〔收江南〕呀须知道死生殊路不同归彭殇异数岂能一细寻思等观齐量总虚脾试由今视昔怕后来人亦将有感在斯集
稗畦丈近代词家第一流他日邂逅白门相得欢甚时方刻长生殿传奇为余校勘天籁集又命门人金子书扇贻余则其所为兰亭词殊多佳趣也期余重游湖上事羁弗果数载以来音问不一蒹葭白露大都不在烟火中矣刻天籁工毕因检出雕版以公同好兼志聚散之感云雪萝隐人杨友敬题
黄绢幼妇词得吾又日高兄书遂成合璧流传宇宙幸皆宝啬之研弟沈孔祚
稗畦填词四十余种自谓一生精力在长生殿竹垞检讨序而传之谓元人杂剧如白仁甫幸月宫梧桐雨等作后人自当引避譬登黄鹤楼岂可复和崔颢诗然善书者必草兰亭善画者多仿清明上河图就其同而不同乃见矣雪萝与稗畦雅相善尝共商订天籁集其服膺仁甫甚至亟怂惥版行迨今工竣而稗畦竟没于水不及见雪萝深慨于中并乞环溪录其所为兰亭词刊附卷终其诸挂剑之意欤余又考元人周挺斋类编曲名双调内德胜令鴈儿落天台陶氏所记正同今德作得落作飞为向来传写之误无疑矣庚寅夏五月徐材仲堪题于东山墅之竹深处
●摭遗
双调
大石调
双调
越调
小石调
仙吕
双调
仙吕
中吕
○双调
乔木查
乔木查
对景
对景
海棠初雨歇杨柳轻烟惹碧草茸茸铺四野俄然回首处乱红堆雪么恰春光也梅子黄时节映日榴花红似血胡葵开满院碎翦宫缬 【 啸余谱作蜀葵开满院翦碎宫缬】 〔序〕倏忽早庭梧坠荷葢缺院宇砧韵切蝉声咽露白霜结水冷风高长天鴈字斜秋香次第开彻么不觉的冰厮结彤云布朔风凛冽乱扑吟窗谢女堪题柳絮飞玉砌长郊万里粉污遥山千迭去路赊渔叟散披蓑□江上清绝幽悄闲庭舞榭歌楼酒力怯人在水晶宫阙〔么〕岁华如流水消磨尽自古豪杰葢世功名总是空方信花开易谢始知人生多别忆故园漫叹嗟旧游池馆翻做了狐踪兔穴休痴休呆蜗角蝇头名亲共利切富贵似花上蝶春宵梦说尾少年枕上欢杯中酒好天良夜休孤负了锦堂风月
○大石调
青杏子
青杏子
咏雪
咏雪
空外六花翻被大风洒落千出穷冬节物偏宜晚冻凝沼沚寒侵帐幕冷湿阑千归塞北貂裘客嘉庆卷帘看好景画图收不尽好题诗句咏尤难疑在玉壶闲好观音富贵人家应须惯红炉暖不畏初寒 【 啸余谱作严寒】 开宴邀宾列翠鬟拌酡颜畅饮休辞惮　劝酒佳人擎金盏当歌者款撒香檀歌罢喧喧笑语繁 【 啸余谱作罗绮交杂笑语繁】 夜将阑画烛银光灿结音似觉筵闲香风散香风散非麝非兰醉眼蒙腾问小蛮多管是南轩腊梅绽
○双调
庆东原　　驻马听　　得胜乐
庆东原
题阙
题阙
忘忧草含笑花劝君闻早冠宜挂那里也能言陆贾那里也良谋子牙那里也豪气张华千古是非心一夕渔樵话　　黄金缕碧玉箫温柔乡里寻常到青春过了朱颜渐老白发雕骚则强待簪花又恐傍人笑　　暖日宜乘轿春风宜讯马恰寒食有二百处秋千架对人娇杏花扑人飞柳花迎人笑桃花来往画船边招飐青旗挂
驻马听
吹
弹
歌
舞
吹
裂石穿云玉管宜横清更洁霜天沙漠鹧鸪风里□偏斜凤凰台上暮云遮梅花惊作黄昏雪人静也一声吹落江楼月
弹
雪调冰弦十指纤纤温更柔林莺山溜夜深风雨落弦头芦花岸上对兰舟哀弦恰似愁人消瘦泪盈眸江州司马别离后
歌
白雪阳春一曲西风几断肠花朝月夜个中惟有杜韦娘前声起彻遶危梁后声并至银河上韵悠扬小楼一夜云来往
舞
凤髻蟠空袅娜腰肢温更柔轻移莲步汉宫飞燕旧风流漫催鼍鼓品梁州鹧鸪飞起春罗褏锦缠头刘郎错认风前柳
得胜乐
丽日迟和风习共王孙公子游戏醉酒淹衫褏湿筵花压帽檐低（春）　酷暑天葵榴发喷鼻香十里荷花兰舟斜缆垂杨下只宜铺枕簟向凉亭披襟散发（夏）　玉露冷蛩吟砌听落叶西风渭水 【 啸余谱作玉露冷冷蛩吟砌落叶西风渭水】 寒鴈儿长空嘹唳陶元亮醉在东篱（秋）　密布云初交腊偏宜去埽雪烹茶羊羔酒添价胆瓶内温水浸梅花（冬）　　独自寝难成梦睡觉来怀儿里抱空六幅罗裙宽褪玉腕上钏儿松　独自走蹋成道空走了千遭万遭肯不肯疾些儿通报休直到教担阁得天明了　　红日晚遥天暮老树寒鸦几簇咱为甚□□频觑怕有那新鴈□飞来书　　红日晚残霞在秋水共长天一色塞鴈儿呀呀的天外怎生不稍带个字儿来
○越调
天净纱
天净纱
春山暖日和风阑干楼阁帘栊杨柳秋千院中啼莺舞燕小桥流水飞红（春）　云收雨过波添楼高水冷瓜甜绿树阴垂画檐纱厨藤簟玉人罗扇轻缣（夏）　孤村落日残霞轻烟老树寒鸦一点飞鸿影下青山绿水白草红叶黄花（秋）　一声画角樵门半亭新月黄昏雪里山前水滨竹篱茅舍淡烟衰草孤村（冬）　　暖风迟日春天朱颜绿鬓芳年挈榼携壶跨蹇溪山佳处好将春事留连（春）　参差竹笋抽簪累垂杨柳攒金旋趁庭槐绿阴南风解愠快哉消我烦襟（夏）　庭前落尽梧桐水边开彻芙蓉解与诗人意同辞柯霜叶飞来就我题红（秋）　门前六出花飞尊前万事休题为问东君消息急教人探小梅江上先知（冬）
○小石调
恼煞人
恼煞人
题阙
题阙
又是红轮西坠残霞照万顷银波江上晚景寒烟雾蒙蒙风细细阻隔离人萧索么宋玉悲秋愁闷江淹梦笔寂寞人闲岂有 【 啸余谱作无】 成与破想别离情绪世界里只有俺一个〔伊州徧〕为忆小卿牵肠割肚恓惶悄然无底末受尽平生苦天涯海角身心无个归着恨冯魁趋恩夺爱狗幸狼心全然不怕天折挫到如今刬地吃躭阁禁不过更那堪晚来暮云深锁么故人杳杳长江风送听胡笳沥沥声韵聒一轮皓月朗几处鸣榔时复唱和渔歌转无那沙汀蓼岸一点渔灯相照寂寞古渡停画舸双生无语泪珠落呼仆隶指拨水手意在扶柁尾兰舟定把芦花过橹声省可里高声和恐惊散宿鸳鸯两分飞也似我
○仙吕
寄生草
寄生草
劝饮
劝饮
长醉后方何碍不醉时 【 啸余谱作不醒时】 有甚思糟腌两个功名字醅渰千古兴亡事曲埋万丈虹蜺志不达时皆笑屈原非但知音尽说陶潜是
○双调
沈醉东风
沈醉东风
渔父
渔父
黄芦岸白苹渡口绿阳堤红蓼滩头虽无刎颈交却有忘机友点秋江白鹭沙鸥傲杀人闲万户侯不识字烟波钓叟
○仙吕
醉中天
醉中天
佳人脸上黑痣
佳人脸上黑痣
疑是杨妃在逃脱马嵬灾 【 啸余谱作怎脱】 曾与明皇捧砚来美脸风流杀叵奈挥毫李白觑着娇态洒松烟点破桃腮 【 朝野新声第五卷谓杜遵礼作亦小不同云好似杨妃在逃脱马嵬灾曾向空中捧砚台堪伴读书客叵耐无情的李白醉拈斑管洒松烟点破桃腮】
○中吕
阳春曲
阳春曲
咏情
咏情
笑将红褏遮银烛不放才郎夜看书相偎相抱取欢娱止不过赶应举及第待何如又百忙里铰甚鞋儿样寂寞罗帏冷串香向前楼定可憎娘止不过赶嫁妆误了又何妨
兰谷先生天籁集至元丁亥王西溪为作序已云二百篇集内有戊子至辛卯作者可知尚有增益今传一百八篇散轶多矣无已姑掇拾他书所载套数小令编附卷末昔陶南村先生云金季国初乐府犹宋词之流也海内不乏具眼人其亦有取于斯乎戊子冬仲雪萝真隐杨友敬识
先生自定词编久逸其半希洛十载购求终不可得因采录集外诸篇意犹未惬顷共余商搉读书故应论世为之博稽史乘傍参百家编列年谱兼撰音训他日补刊足称善本庚寅三月共学弟王日高记
兰谷先生绝妙词几同蔓草共离披君今考订光梨枣风雅传镫赖主持扬州学弟姜颖新

