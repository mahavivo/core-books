　　钦定四库全书　　　　集部四
　　简斋集　　　　　　　　别集类三【宋】
　　提要
　　臣等谨案简斋集十六巻宋陈与义撰与义字去非洛阳人简斋其号也登政和三年上舍甲科绍兴中官至叅知政事事迹具宋史本传是集第一巻为赋及襍文九篇第十六巻为诗余十八首中十四巻皆古今体诗方回灜奎律髓称简斋集中无全首雪诗惟以金潭道中一首有后岭雪槎枒句编入雪类今考集中古体絶句并有雪诗与回所言不合葢回所选录惟五七言近体故但就近体言之非后人有所窜入也与义之生视元祐诸人稍晚故吕本中江西宗派图中不列其名然靖康以后北宋诗人凋零殆尽惟与义文章宿老岿然独存其诗虽源出豫章而天分絶高工于变化风格遒上思力沈挚能卓然自辟蹊径瀛奎律髓以杜甫为一袓以黄庭坚陈师道及与义为三宗是固一家门户之论然就江西派中言之则庭坚之下师道之上实髙置一席无愧也初与义尝作墨梅诗见知于徽宗其后又以客子光隂诗巻里杏花消息雨声中句为髙宗所赏遂驯至执政在南渡诗人之中最为显达然皆非其杰搆至于湖南流落之余汴京板荡以后感时抚事慷慨激越寄迹遥深乃往往突过古人故刘克庄后邨诗话谓其造次不忘忧爱以简严扫繁缛以雄浑代尖巧第其品格当在诸家之上其表侄张嵲为作墓志云公诗体物寓兴清邃超特纡余闳肆髙举横厉亦可谓善于形容至以陶谢韦栁拟之则殊为不类不及克庄所论为得其真矣乾隆四十三年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　简斋集原引
　　诗至老杜极矣东坡苏公山谷黄公奋乎数世之下复岀力振之而诗之正统不坠然东坡赋才也大故解纵绳墨之外而用之不穷山谷措意也深故游泳玩味之余而索之益远大抵同出老杜而自成一家如李广程不识之治军龙伯髙杜季良之行已不可一槩语也近世诗家知尊杜矣至学苏者乃指黄爲强而附黄者亦谓苏爲肆要必识苏黄之所不爲然后可以涉老杜之涯涘此简斋陈公之説云尔予游吴兴得之乃知公所学如此故能独步一代顷邑士有欲刻公诗者因出前闻爲冠集首庶学者知公渊源所自且以折近世党同伐异之説云公名与义字去非初赋墨梅受知徽考入中秘书遂掌帝制后参绍兴大政简斋其自谓也黓敦牂中秋晦斋书


　　简斋集原序
　　诗无论拙恶忌矜持瞻彼日月不在情景入彼黍离离不分奇闻异事流荡自然要于畅极而止彼訏谟定命远犹辰告虽爲徳人深致若论其感发浓至故不如昔我往矣杨栁依依之句比之柔肠易断复何以学问着力爲哉诗至晚唐已厌至近年江湖又厌谓云和易如流殆于不可庄语而学问爲无用也荆公妥帖排奡时出经史然体格如一及黄太史岸然特出新意真欲盛用万巻与李杜争能于一辞一字之顷其极至寡情少恩如法家者流余尝谓晋人语言使一用爲诗皆当掩出古今无他真故也世间用事之妙韩淮阴所谓是在兵法诸君未知者岂可以马尾而数虫鱼而注哉后山自谓黄出理实胜黄其陈言妙语乃可称破万巻者然外枯槁又如息夫人絶世一笑自难惟陈简斋以后山体用后山望之苍然而光景明丽肌骨匀称古称陶公用兵得法外意以简斋视陈黄节制亮无不及则后山视简斋刻削尚似矜持未尽去也吾执鞭古人岂敢云独爲简斋放言或问宋诗简斋至矣毕竟比坡公何如曰诗道如花论髙品则色不如香论逼真则香不如色庐陵须溪刘辰翁序












　　钦定四库全书
　　简斋集巻一
　　宋　陈与义　撰
　　赋
　　觉心画山水赋
　　天宁堂中黄面老禅四海无人碧眼视天有一居士山泽之仙结三生之习气口不停乎説山聊寄答于一笑夜乃梦乎其间重岩复岭亏蔽吐呑纷应接其未了万云忽兮归屯乱晦明于俄顷存十二之峯峦有木偃蹇樵斤所难饱千霜与百霆根不动而意安澹山椒之落日送万古以无言彼栖鸟其何知方相急而破烟须臾变灭所见惟壁有木上座梦中侍侧问上座以何见口不能于啧啧岂彼口之眞无悟前境之非实管城子在旁代对以臆忽风雨之骤过恍向来之所歴此其画耶则草木禽鸟皆似相识抑犹梦耶则已见囿于笔墨之迹矣居士再至问以此故复寄答于一笑持画疾去
　　玉延赋
　　吾闻阳公之田不垦不耕爰播盈斗可获连城资隂阳之淑气孕天地之至精蜿蜒赤埴之腴煌扈白虹之英惊山木之润发冒朝采之余荣逮百嘉之泽尽候此玉之丰成王公大人方以不贪为寳辞秦玉而陋楚珩虽三献其奚售乃举贽于老生老生囊中之法未试腹内之雷久鸣搴石鼎而自濯搘豕腹之彭亨春江浩其波涛远壑飒以松声俄白云之涨谷乱双眼于晦明擅人间之三絶色味胜而香清捧杯盂而笑领映牖戸之新晴斥去嬾残之芋尽弃接舆之菁收奇勲于景刻刻未落而体轻凌厉八仙扫除三彭见蓬莱之夷路接阊阖于初程彼徇华之大夫含三生之宿酲污之以蜂蜜辱之以羊羮合尝逸少之炙同传孝仪之鲭叹超然之至味乃陆沈于聋盲岂皆能于我遇亦或芗而或烹起援笔而三叫驱蛇蚓以纵横吾何与大夫之迷疾盖以慰此玉之不平也
　　放鱼赋
　　仲冬良日二客过予请观鱼于窦氏之陂摄衣而兴从客往嬉日澹寒郊木影陆离顾道旁之洫异于他日浩如潮之方滋客曰是殆水师不仁将平地以尽鱼空其池而寓之斯也至则水不肤寸矣而百万之鳞瀺灂声沸金横玉偃失据狼狈赤手下捕易若拾块翻倒窟穴不遗细碎问其所以得取则输金钱以买诸窦氏噫嘻是鱼之爱其生与我无异也奈何使充牣之性命带险喁而就脔割才以易一朝之费彼任公子虽永负于一鱼而淛河以东苍梧以北皆歌舞其赐则乗除而逆计之其得失有以相济也聊解我衣救尔戢戢爰得数斗护以微湿岂不指动易生相急将逸尔于隋沟资淮海以供给已趣汤而幸见赦同伏锧而偶不及其亦知遇我之不可常而教鲂鱮以愼岀入也僮奴笑曰美则美矣抑此赐不终夫巢梁之禽智困深丛草秀岩下岀山不丰是鱼安乐于止水之渊久矣而一旦投之冲沙走石之流亦鳞败鳍折未十里而取穷耳不虞生异使我辞索遂用其言脱鱼再厄步驿门而左转得然之平泽其深黛黑其浅鉴白穷源委而四顾知吾辈之责塞罄一防而莫留乱藻荇之寒碧乍圉圉以洋洋忽四散而莫迹异干鱼之还乡类羣鳄之徙宅念宇宙之伟事或偶成于戏岂特为今日之一快吾将候风雷于他夕也众客欣然三绕而退归泚我笔以记斯防庻几窦氏子闻之为来岁之戒
　　铭
　　研铭
　　无住庵老居士紫玉池娱晚岁不岀庵书诵偈谁使之践朝市入承明司帝制如眢井久不治百尺泉来莫冀古之人轻百计惟岀处不敢易嗟已晚觉非是勒斯铭戒后世
　　书堂石室铭
　　巍巍仁祖轶尧迈禹揆厥所因中外有人有怀周公聪明正直推原厥本功在石室仁祖在天公在列星石室在兹公实临之咨尔山鬼护而勿失咨尔裔孙肃兹草木后有兴者无媿兹石
　　赞
　　以玉刚卯爲向伯恭生朝赞
　　仲冬吉日风穆气休我出刚卯以寿元侯祝融之玉色比离方元侯佩之如玉之刚攘除厉凶以迎明王南门不键有室则强三肃元侯旣赠旣祷曷其报我当以刚卯
　　甘泉吾使君画史作简斋居士像居士见之大笑如洞山过水覩影时也戏书三十二字
　　两眉轩昻厥像如寄而服如此又似离世鉴中壁上处处皆是简斋虽传文殊无二
　　记
　　颐轩记
　　余客汝州识治狱掾陈徳润与之语肺肝无溪壑也奔走百僚之底未尝一日有怠容后官太学而其弟道醇肄业焉宦学万里贫不振天子幸学官之澹然不色喜余以是媿其兄弟道醇间语曰我又有隠居不仕之兄庐西山之下其燕居所牓之曰颐轩前崖岫之崷崒后礀壑之琮琤烟云草木晦明寒暑出天地之奇变以娱轩中之人世之得丧利害无所经其怀我与汝州椽心不能忘也余面赞之曰钟皓有兄不仕皓亦逡廵难进居官有闻何防栖遁求志而其子弟遗进退之节后世莫訾焉而今而后知二子之师友不在他在颐轩尔于其归也申以告之曰大丈夫用世非难也无媿子颐轩之兄爲难也其亦告子颐轩之兄不仕非难也行义风烈有闻于乡里无媿乎前之山后之涧爲难也古之君子居也其仕也其道一也而已二子方将爲轩冕所縻异日风绩振耀而用舎行藏可观可纪则颐轩之进徳亦可占矣道醇曰是盖颐轩之记盍书之乃录大略使归书之其壁且以告徳润云洛阳陈去非记
　　防
　　防郭节度父墓志铭
　　自古将帅之世其功名福祚鲜有克全至汉辛武贤父子始传世为名将史氏贤之又发于序传荣华至今本朝郭氏乃有累世之羙勲业书于竹帛阀阅耀于一时至殿帅益显遂以宿将用也不见其形愿察其影其受祉若此则其所行可知矣夫当颂以规者同郡之至情也天下方有难非血诚壮烈不足以解国家忧殿帅勉之亦以告意气之同者






　　简斋集巻一
　　钦定四库全书
　　简斋集巻二
　　宋　陈与义　撰
　　五言古诗
　　次韵谢文骥主簿见寄兼示刘宣敎
　　断蓬随天风飘荡去何许寒草不自振生死倚墙堵两涂俱寂寞众手剧云雨坐令习主簿下与鸡鹜伍遥知竹林交未肯一时数翩翩三语椽智与慢相补髯刘吾所畏道屈空去鲁子才亦落落倾葢极许予四防照河滨一笑寛逆旅堂堂吾景方【张仪掾字】去作泉下土未知我露电能复几寒暑思莼久未决食荠转苦我不逮诸子要先诸子去不种杨恽田但灌吕安圃未知谁善酿可作孔文举十年亦晚矣请便事斯语【来诗有十年之约】
　　题刘路宣义风月堂
　　长风将佳月万里到此堂天游本无待邂逅今夕凉北牕旧竹短南牕新竹长此君本无心风月不相忘道人方燕坐万物凝清光不独挹霜雪似闻笙鹤翔乃知一念静可洗千劫忙明当携麴生往问安心方
　　次韵张矩臣廸功见示建除体
　　建徳我故国归哉遄我驱除道得欢伯荆棘无复余满怀秋月色未觉饥肠虚平林过西风爲我起笙竽定知张公子能共寂寞娱执此以赠君意重貂防防破帽与青鞋耐久心亦舒危处要进步安处勿停车成亏在道徳不在功利区收视以为期问君此何如开尊且复饮辞费道已迂闭口味更长香断牕櫺疎
　　八韵歌二首
　　金张与许史不知寒士名石交少瑕疵但有一麴生丝色随染异择交士所贵竹林固皆贤山王以官累匏酌可延客藜藿无是非土思非不深无屋未能归革华虽可侯不敢践危地木奴曾足饱寛作十年计
　　金章笑鹑衣玉堂陋茅茨石火不须臾白驹隙中驰丝鬓那可避会当来如期竹固不如肉飞觞莫辞速匏竹且勿喧聴我歌此曲土花玩四时未觉有荣辱革木要一声好异乖人情木公不可待且复举吾觥
　　次韵张元方春雪
　　雪黄天爲低牕白雪初作幽人睡方觉帘外舞万鹤斜斜旣可人整整亦不恶不知来何暮遂失梅花约东风桃杏暖不受珠玑络聊囘万斛润防防付藜藿幽人无酒饮一笑供酬酢嵗晚防复来相期在丘壑
　　舍弟逾日不和雪势更宻因再赋
　　密雪来催诗似怪子不作蔽天白漫漫谁辨鹭与鹤坐令天囘笑未受风作恶急飞旣繁丽缓舞尤绰约稍积草木上断缟莽聨络终然要白日印彼葵与藿满眼丰嵗意空诗信难酢慎勿辞典衣已不虑填壑
　　杂书示陈国佐胡元茂四首
　　一官专为口俯仰汗我顔顾将千日饥换此三嵗闲冥冥云表雁时节自往还不忧稻粱絶忧在罗网间絶胜杜拾遗一饱常间关晚知儒冠误犹恋终南山
　　杜门十日疾因徳观妄身勿云千金躯今视如埃尘平生老赤脚每见生怒嗔挥汗煮我药见此媿其勤巨源邦之栋急士如拾珍定知栁下鍜逺胜崔史陈絶交虽已隘益见叔夜真士要轻衣食求仁今得仁释之与王生盛羙俱絶伦吾评竹林咏未可少若人
　　吾昔同年友壮志各南溟十年风雨过见此落落星秀者吾元茂众器见鼎铏许身稷契间不但醉六经时逢下车揖慰我两眼青勿忧事不理伯始在朝廷
　　书怀示友十首
　　俗子令我病纷然来座隅贤士费怀思不受折简呼城东陈孟公久阔今何如明月照天下此夕与君俱不难十里勤畏借东家驴似闻有老眼能作荐鹗书功名勿念我此心已扫除【陈孟公谓国佐】
　　张子霜后鹰毛骨非凡曹不肯兄事钱但欲仆命骚胡为随我辈录录着青袍相逢车马边技痒不得搔平生诗作祟肠肚困藿食使我忘殷忧亦自得诗力絶知是余蔽且复永今日不如付杯酒一笑万事毕毛颖仅升堂麴生真入室
　　我梦钟鼎食或作山林游当此适意时略与人间侔觉来迹便扫我已不悲忧人间安可比梦中无悔尤我防三十六第一当归田柴门种杂树婆娑乐余年是中三益友不减二仲贤柏树解説法桑叶能通禅有钱可使鬼无钱鬼揶揄百年堂前燕万事屋上乌防官不救饥出处违壮图相牛岂无经种树亦有书如何求二顷归卧渊明庐曝背对青山鸟鸣人意舒试数门前客终嵗几覆车
　　仲舒老一经防世非所长瓦鼎荐蔬食但取充饥肠伟哉贾生书开阖有耿光旣珍亦可饱举俗不见尝扬雄平生学肝肾困雕镌晚于有得始悔赋甘泉使雄早大悟亦何事于赖有一言善酒箴真可传萧萧十月菊耿耿照白草开牕逢一笑未觉徐娘老风霜要饱经独立晚更好韩公真躁人顾用扰懐抱青青堂西竹嵗寒不缁磷蓬蒿众小中拭眼见长身澹然冬日影此处极可人子猷幸见过一洗声色尘
　　风雨
　　风雨破秋夕梧叶牕前惊不愁黄落近满意作秋声客子无定力梦中波撼城觉来俱不见微月照残更
　　曼陀罗花
　　我圃殊不俗翠蕤敷玉房秋风不敢吹谓是天上香烟迷金钱梦露醉木蕖妆同时不同调晓月照低昻
　　与周绍祖分茶
　　竹影满幽牕欲出腰髀嬾何以同嵗暮共此晴云椀摩挲蛰雷腹自笑计常短异时分白云小杓勿辞满
　　汝州吴学士观我斋分韵得真字
　　狂夫防轩冕自许稷契身静者乐山林谓是羲皇人不如两忘快内保一色醇伟哉道山杰滞此汝水滨大来防阔步小憇得幽欣一斋有琴酒万事无缁磷不作子公书肯受元规尘人言君侯痴我知丈人真月明泉声细雨过竹色新是间有真我宴坐方申申
　　陪诸公登南楼啜新茗家弟出建除体诗诸公旣和予因次韵
　　建康九醖羙侑以八味珍除瘴去热恼与茶不相亲满月堕九天紫靣光璘璘平生酪奴谤脉脉气未申定论得公诗雅好知凝神执持甘露椀未觉有等伦破睡及四座媿我非嘉宾危楼与世隔万事不及唇成公方防啸赏此玉花匀收杯未要忙再试晴天云开口得一笑兹游念当频闭眼归黙存助发梨枣春
　　诸公和渊明止酒诗因同赋
　　爱河漂一世既溺不能止不如淡生活吟诗北牕里肺肝亦何罪困此毛锥子不如友麴生是子差可喜三杯取径醉万绪防莫起奈何刘伶妇苦语见料理不如一觉睡浩然忘彼已三十六策中此策信髙矣政使江变酒誓不涉其涘尚须学王通艺黍供祭祀
　　周叔易于观我斋分韵得自字
　　小草浪出山大隐乃居市功名一画饼甚矣痴儿计倾身犯火宅顾自以为戏汗顔逢冰子更复问奚自三肃斋中人本是青云器虽然山止山政尔吏非吏萧萧牕前竹见引着胜地世间剧寒暑了不受荣悴门前剥啄客欲问观我意但持邯郸枕赠客一觉睡
　　观我斋再分得下字
　　一慵防两脚闭戸了晨夜梦攀城西树起造君子舍紫髯出堂堂见客披衣谢平生功名手嗜静如食蔗小斋剧冰壶中明无外罅要知日用事趺坐看鸟下主人心了了竹石亦闲暇儿童惯看客我车当日驾平分斋中闲风月不待借要须酒屡费不用牛心炙
　　寄题商洛宰令狐励迎翠楼
　　西来金衣鹤书落汝水湄云霞映道路中有迎翠诗遥知五斗粟未办买山资政要百尺楼了此浮天眉森然诗中画想见凭阑时朝曦与暮霭百变皆令姿君方领此意簿书何急为众手剧云雨惟山不瑕疵当年四老翁视世轻于芝坐令山偃蹇不受人招麾谁欤楼中客俯仰与山期顾要君折腰督邮真小儿因之感我意故岩归已迟便携灵运屐不待徳璋移
　　次韵谢天寕老见贻
　　庭柏不受寒依然照人绿雾收晨光发可玩不可掬道人方出定不复辨羊鹿微云度遥天一笑立于独嗟予晚闻道学看传灯录三生蠧书鱼万巻今可束毂虽已破碎犹欲大其辐是身堪底用况乃五斗粟自从识师靣日月几转毂受师炉中烟无处着荣辱周妻与何肉恨我未免俗从今谢百事请作头缩却笑长沙傅区区问淹速聊将非舌言往和无谱曲
　　留别心老
　　老心霜下松名与隆公齐人物北斗南佛事东院西平生四海脚不踏四海泥晚説汝州禅饱噉天寜齑梦中与我遇相扶两枯藜毎见眼自明不复烦金箆却从梦中别未免意惨凄他时访生死林深路应迷
　　九日赏菊
　　黄花不负秋与秋作光辉夜霜犹作恶朝日为解围今晨岂重九节意入幽菲孤芳擅天地众卉亦已微殷勤黄金靥照耀白版扉沽酒欲寿花孔兄与我违清坐絶省事未觉此计非夕英岂不腴骚人自难肥
　　游葆真池上
　　墙厚不盈咫人间隔蓬莱髙栁唤客游我辈御风来坐久日落尽淡淡池光开白云行水中一笑三徘徊鸭儿轻嵗月不受急景催试作弄蒿惊徐去首不廻无心与境接偶遇信悠哉再来知何似有句端难裁
　　端门听赦咏雪
　　云叶垂鸡竿雪花鸾旗一天丰年意飘入万寿巵茫茫玉妃班影乱千官仪也知楼头喜舞态方自持教坊可怜女面赤婆娑时天公一笑罢未觉风来迟小儒惊伟观倒笏不敢吹归家得细説平分遗妻儿茅檐玉三尺坐玩可乐饥生活太冷淡侑以一篇诗
　　游玉仙观以春风吹到人为韵得吹字
　　清游天不借破帽沙疾吹下马榱桷鸣未恨十里陂风余檐铎语坐定炉烟迟新春碧瓦丽古意乔木竒黄冠见客喜此士定不羁但媿城中尘浼子青松枝人间争夺丑我亦寄枯棊输赢共一笑马影催归时
　　路归马上再赋
　　偶然思玉仙便到玉仙游兴尽未及郭玉仙失囘头成毁俱一念今昔浪百忧未知横笛子亦解此意不春风所经过水色如泼油垂鞭看落日世事剧悠悠






　　简斋集巻二
　　钦定四库全书
　　简斋集巻三
　　宋　陈与义　撰
　　五言古诗
　　夏日集葆真池上以緑隂生昼静赋诗得静字
　　清池不受暑幽讨起子病长安车辙边有此荷万柄是身惟可嬾共寄无尽兴鱼游水底凉鸟语林间静谈余日亭午树影一时正清风不负客意重百金赠聊将两鬓蓬起照千丈镜微波喜摇人小立待其定梁玉今何许栁色几衰盛人生行乐耳诗律已其賸邂逅一樽酒他年五君咏重期踏月来夜半啸烟艇
　　游慧林寺以三峡炎蒸定有无为韵得定字是日欲逃暑阁下而守阁童子持不可
　　我如东郊马欹侧甘瘦病今晨举足轻起行得幽胜抚牕唤嬾融槁靣初出定眼眀无常物坐久炉烟正门前几乌帽往来送朝暝岂知帽影边有地白日静寳阁阴肃肃童子色不令年来惜违人一笑取归迳愿言捐何肉终歳奉清净檐铎岂印吾出门有余聼
　　登天清寺塔
　　为眼不计脚攀梯受微辛半天拍阑干惊倒地上人风从万里来老夫方岸巾荒荒春浮木浩浩空纳尘夕阳差万瓦赤鲤欲动鳞须臾暮烟合青鲂映奫沦万化本日驰髙处觉眼新借问龛中仙坐稳今几晨俗子书满壁澹然不生嗔惟有太行山修供独殷勤
　　浴室观雨以催诗走羣龙为韵得走字
　　微云生屋脊欹枕看培塿崔嵬乱一瞬泰华入搔首须臾万银竹壮观惊戸牖摧击竟自碎映空白烟走余飘送未了日色在井口去冬三寸雪寒日澹相守商量细细融未觉经旬久谁能料天公办此脱颖手一凉满天地平分到庭栁叶端啸余风送我一杯酒画屏题细字尽记同来友俗眼之所遗此事当不朽
　　夏至日与太学同舍防葆真二首
　　微官有阀阅三赋池上诗林密知夏深仰看天离离官忙负远兴觞至及良时荷气夜来雨百鸟清昼迟微风不动苹坐看水色移门前争夺场取欢不偿悲欲归未得去日暮多黄鹂
　　明波影千栁绀屋朝万荷物新感节移意庭觉景多游鱼聚亭影镜面散微涡江湖岂在逺所欠雨一蓑忽看带箭禽三叹无奈何
　　夏日
　　赤日可中庭树影剑不开烛龙未肯忙一歩九徘徊梦中惊耳鸣忽觉闻逺雷屋上奇峯起欹枕看云来变化信难料转头失崔嵬虽然不成雨风起亦快哉槐叶万背白少振十日埃白团岂办此掷去羞薄才蜻蜓泊墙隂近人故多猜墙西岂更热已去复飞回
　　试院春晴
　　今日天气佳忽思赋新诗春光挟晴色并上桃花枝白云浩浩去天色青陆离余霏遇晩日彩翠纷新奇天公出变化惊倒痴絶儿逶迆或耐久美好固暂时平生一枝笻稳处念力衰淡然意巳足却赴青灯期
　　寄题兖州孙大夫絶尘亭二首
　　不读远游赋放懐兹地宜云山绕牕戸万态争纷披世故日巳远风水方逶迤倚杖夜来雨东山烟散迟人间许长史不与此心期
　　境空纳浩荡日暮生泬寥竹声池边起欲断还萧萧文人方微吟万象各动摇林间光景异月出东山椒门前谁剥啄已逝不须邀
　　休日早起
　　胧胧牕影来稍稍禽声集开门知有雨老树半身湿剧读了无味远游非所急蒲团着身寛安取万戸邑开镜白云度卷帘秋光入饱受今日闲明朝复羁絷
　　夏夜
　　幽牕报夕霁微月在屋橑手中白羽房共此夜寥寥六月天正碧三更树微摇缅懐山中景兹夕感路遥长啸送行云可望不可招夜阑林光发白露濡青条
　　与伯顺饭于文纬大光出宋汉杰画秋山
　　焚香消午睡开画逢秋山皇都马声中有此四士闲离离南国树闪闪湘水湾悠悠孤鸟去淡淡晨晖还屐上十年蜡未散腰脚顽不如一诣君坐此岩石间远峯如脩眉近峯如堕鬟书生饱作祟眼乱纷斓斑一笑遗世人聊破千载顔诗成即画记可益不可删
　　冬至二首
　　少年多意气老去一分无闭戸了冬至日长添数珠北风不待节鸿雁天南驱乌帽独何幸七日守屋庐石炉深炷火撩乱一榻书只可自怡悦不堪寄张扶
　　人生本是客杜叟顾未知今年我闻道悲乐两脱遗日色如昨日未觉墉阴迟不须行年记异代寻吾诗东家窈窕娘融蜡幻梅枝但恐负时节那知有愁时
　　将赴陈畱寄心老
　　今日忽不乐图书从紏纷不见汝州师但见西来云长安岂无树忆师堂前栁世路九折多游子百事丑三年成一梦梦破説梦中来时西门雨去日东门风书到及师闲为我防枯笔画作谪官图羸骖带寒日他日取归路千里作一程饱吃残年饭就师听竹声
　　赴陈畱
　　草草一梦阑行止本难期岁晚陈畱路老马三振鬐自看鞭袖影旷野日落迟栁林行不尽想见行春时防防羊散村阵阵鸿投陂城中那有此觞处皆新诗举手谢路人醉语勿瑕疵我行有官事去作三年痴遥闻辟谷仙阅世河水湄时从玩木影政尔不忧饥
　　种竹
　　种竹不必髙摇绿当我楹向来三家墅无此笙箫声皇天有老眼为閟十日晴护我萧萧碧伟事邻翁惊同休偶落此相向意甚平何须俟迷日可笑世俗情明年万夭矫穿地聴雷鸣但恨种竹人南山合归耕他时梦中路留眼记所更苍云屯千里不见陈畱城
　　再游八关
　　古镇易为客了身一篮舆贪游八关寺忘却子公书青青天气肃淡淡春意初东风经古池满面生纡余卯申防壮士人世信少娱时来照兹水检防鬓与须日暮登古原微白见远墟念我遂初赋徘徊月生裾悠悠不同抱悄悄就归途
　　食笱
　　竹君家多才楚楚皆席珍成行着锦袍玉色映市人惠然集吾宇老眼檐光新麴生亦税驾共慰藜藿贫不待月与影三人宛相亲可怜管城子头秃事苦辛按谱虽同宗闻道隔几尘诗成聊便冩一笑惊比邻
　　初夏游八关寺
　　闭门睡过春出门绿满城八关池上栁絮罢但藏莺世故剧千猬今朝此闲行草木随时好客恨终难平寺有石壁胜诗无康乐声扶鞌不得上新月水中生
　　题酒务壁
　　野马本不羁无奈卯与申当时彭泽令定是英雄人客来两绳牀客去一欠伸市声自杂沓炉烟自轮囷莺声时节改杏叶雨气新佳句忽堕前追摹已难真自题西轩壁不杂徐庾尘
　　秋夜咏月
　　庭树日日疎稍觉夜月添推愁了此叚卷我三间帘黄花墙阴远白髪露气严平生六尺影随我送凉炎踏破千忧地投老乃自嫌尙想采石江宫锦映霜蟾夜半赋诗成起舞鱼龙兼办此讵难事取快端宜亷
　　入城
　　竹舆声咿哑路转登古原孟冬郊泽旷细水鸣芦根雾收浮屠立天阔鸿雁奔平生厌喧閙快意三家村思生长林内故园归不存欲为唐衢哭声出且复呑
　　夜步隄上三首
　　世故生白髪意行无与期平生木上座临老始相知月中沙岸永岁暮河流迟留侯庙前栁叶尽空离离百年信难料賸赋竒絶诗
　　人间睡声起幽子方独立倚杖看白云亭亭水中度十月雁背髙三更河流去物生各扰扰念此煎百虑聊将忧世心数徧桥西树
　　旋买青芒鞋去踏沙头月争教冠葢地着此影突兀树寒栖鸟动风转孤管发月色夜夜佳人生事如髪梦中续清游浓露湿银阙
　　早起
　　竟夜闻落木雨歇牕如新披衣有忙事檐前看归云初阳上林端鸦背明纷纷我亦迫经课日计在一晨再烧结愿香消洗三生勤羣公持世故白髪到幽人幸不识奇字门絶车马尘谁能共此牕竹影可与分
　　晚步
　　手把古人书闲读下广庭荒村无车马日落双桧青旷然神虑静浊俗非所宁逍遥出荆扉竚立瞻郊坰须臾暮色至野水皆晶荧却步面空林远意更杳冥停云甚可爱重叠如沙汀
　　同杨运干黄秀才村西买山药
　　潦缩田路寛委蛇防腰脚胜日一枝杖村西买山药冈峦相呑吐远木互前却天隂野水明岁暮竹篱薄田翁领客意发筐堆磊落玉质缃色裘用世乃见防屠门几许快夜语寻幽约石鼎看云翻门前北风恶
　　早起
　　晓寒生木枕牕白梦难续自起开柴扉空庭立乔木蒙蒙井气上淡淡天容肃尘心忽昭旷何异居涧谷学道审不遥忍饥差已熟皇天赐丰年菜本如白玉一简了百事狡狯嗤顔歜幽鸟行屋山悠然寄吾目
　　八关僧房遇雨
　　脱履坐明牕偶至情更适池上风忽来斜雨满髙壁深松含岁暮幽鸟立昼寂世故方未阑焚香破今夕
　　次舞阳
　　客子寒亦行正月固多阴马头东风起绿色日夜深大道不敢驱山径费推寻丈夫不逢此何以知岖嵚行投舞阳县薄暮森众林古城何年缺防马看日沈忧世力不逮有泪盈衣襟嵯峩西北云想像折寸心
　　次南阳
　　今日东北云景气何佳哉我马且勿驱当有吉语来春寒欺客子满意旗亭杯百年耳频热万事首不回卧龙今何之有冢今半摧空余乔木地薄暮鸦徘徊怀古视落日媿我非长才却凭破鞍去风林生七哀
　　海棠
　　春雨夜有声连林杏花落海棠已复动寒食岂寂寞人间有此丽赴我隔年约花叶两分明春阴耿帘幕东风吹不断日暮胭脂薄何可无我吟三呌恨诗恶
　　雨中观秉仲家月桂
　　月桂花上雨春归一凭阑东西南北客更得几时看红衿映玉色薄暮无乃寒园中如许树独觉赋诗难简斋集巻三
　　钦定四库全书
　　简斋集巻四
　　宋　陈与义　撰
　　五言古诗
　　题简斋
　　我牕三尺余可以阅晦明北省虽巨丽无此风竹声不着散花女而况使鬼兄世间多岐路居士绳牀平未知阮遥集几屐了平生领军一屋鞋千载笑絶缨槐阴自入户知我喜新晴覔句方未了简斋真虚名
　　印老索钝庵诗
　　人言融公嬾牀上揖宾客我来两忘揖团团一庵白戏谈邓州禅分食天宁麦竹风亦喜我萧索至日夕出家丈夫事轩冕本儿剧愿香惊余烟世故感陈迹固应师未钝使我不安席时求一滴水为洗三生石
　　登城楼
　　去年梦陈留今年梦邓州几梦即了我一笑城西楼新晴草木丽落日淡欲收逺川如动摇景气明田畴百年几凭阑亦有似我不城阴坐来失白水光不流丈夫贵快意少住寛千忧归嫌简斋陋局促生白头
　　游董园
　　西园可散髪何必赋远游地旷多雄风叶声无时休幸有济胜具枯藜支白头平生防心处未觉身淹留散坐青石牀松意淡欲秋薄雨青众卉深林耿微流一凉天地徳物我俱夷犹东北方用武六月事戈矛甲裳无乃重腐儒故多忧珍禽呌髙树且复寄悠悠
　　夏雨
　　三伏过几日坐数令人瘿片云忽西行庭树生光景须臾万银竹壮观发异境天公终老手一笑破日永龙公勿惮烦事了亦俄顷脩竹恬变化依然半牕影
　　积雨喜晴
　　积雨得一晴开牕送吾目叠云带余愤远树増新绿天公信难料变化杂神速夕霞尽意红诘朝固难卜西轩一杯酒未负将军腹竹林怀微风余韵久回复热官岂办此何必思烂熟曵杖出门行栖鸦息枯木
　　北征
　　世故信有力挽我复北驰独冲七月暑行此无尽陂百卉共山泽各自有四时华实相后先盛过当同衰亦复观我生白髪忽及期夕云已不征客子今何之愿传飞仙术一洗局促悲披襟阆风观濯髪扶桑池
　　晚发叶城
　　竹舆开雨牖秋色为横分左送廉纤月右揖离披云诗情满行色何地着世纷欲语王县令三呌不能闻
　　羙哉亭
　　西出成臯关土俗仅容驼天挂一匹练双崖鬭嵯峨忽然五丈阙亭构如危窠青山丽中原白日照大河下视万里川草木何其多临髙一吐气却奈雄风何辛苦生一快造化巧揣摩险易终不偿翻身下残坡
　　山路晓行
　　两崖夹晓月万壑分秋风今朝定何朝孤赏莫与同石路抱岩转云气青蒙蒙篮舆扶露枝乱防惊仆童微泉不知处玉佩鸣深丛平生慕李愿得此行旅中居人轻佳境过客意无穷山木好题诗恨我行怱怱
　　题董宗禹园先志亭宗禹之父早失母万方求得之此其晚节色养之地也
　　作客古南阳问俗仁孝敦坐读杜羔传起访城西园伟哉是家亊作传堪千言当年怀橘处华屋淡晓暾大松荫后楹小松罗前轩风露所沐浴千载当连根我已废蓼莪感兹泪河翻叶声含三叹送我出园门
　　题崇山
　　短篷如凫鹥载我万斛愁试登山上亭却望沙际舟世故莽相急长江去悠悠西南浸山影晦明分中流荡漾宝鉴面翠髻千螺浮去程虽云阻兹地固堪留客路惜胜日临风搔白头众色忽已晚川光抱岩幽三老呼不至我兴方未收下山事复多题诗记曾游
　　与季申信道自光化复入邓州书事四首
　　孙子白木杖富子黑油笠我独白竹篮差池复相及夕阳桥边画岸帻归云急勿语城中人从渠慎出入卖舟作归计竹舆稳如舟雾收青臯湿行路当春游老马不自知意欲踏九州依然还故枥寂寞壮心休再来生白髪重见邓州春依旧城西路桃花不记人卜居得穷巷日色满牕新微吟惊市卒独鹤语城闉城西望城南十日九相隔何如三枝杖共踏江上石门前流水过春意满渠碧遥知千顷江如今好顔色
　　述怀
　　闭户生白髪逍遥步城隅野外晴林满天末暮云孤水容淡春归草色带雨濡物熊纷如昨世事再呜呼京洛了在眼山川一何迂乘槎莽未辨且复小踟蹰
　　寄题赵景温筠居轩
　　相逢汉江边盗起方如云当时苍黄意亦可无此君俗士固鲜观王孙终逸羣清秋不可负牖壁看脩筠碧干立疎雨丛梢冒斜曛引君着胜地世事从紏纷何时微月夕胡牀与予分髙吟呼天风夜半笙箫闻
　　梦中送僧觉而忘第三联戏足之
　　两鸿同一天羽翼不相及偶然一识面别意已超忽去程秋光好万里无断絶虽无仁人言赠子以明月正月十二日自房州遇金兵至奔入南山十五日抵囘谷张家
　　久谓事当尔岂意身及之避兵连三年行半天四维我非洛豪士不畏穷谷饥但恨平生意轻了少陵诗今年奔戸州驖马背后驰造物亦恶剧脱命真毫厘南山四程云布韈傲险巇篱间老炙背无意管安危知我是朝士亦复颦其眉呼酒软客脚菜本濯玉肌穷途士易徳欢喜不复辞向来贪读书门户生白髭岂知九州内有山如此竒自寛实不情老人亦解颐投防恍世外青灯耿茅茨夜半不能眠涧水呜声悲
　　十七夜咏月
　　月轮隐东峯竒彩在南岭北崖草木多苍茫映光景玉盘忽微露银浪防千顷岩谷散陆离万象杂形影不辞三更露冒此白髪顶老笻无前游危处有新警涧光如翻鹤变熊发遥境回首房州城山中夜何永
　　独立
　　篱门一徙倚今夜天星繁独立人世外惟闻涧水喧丛薄凝露气羣峯带春昏偷生亦聊尔难与众人言
　　与信道游涧边
　　斜阳照乱石巅崖下双笻试从絶壑底仰视最竒峯回碕发涧怒髙霭生树容半岩菖蒲根翠葆森伏龙岂无避世士于此尚相逢客心忽悄怆归路迷行踪
　　咏西岭梅花
　　雨后众崖碧白处纷寒梅遥遥仰客意欲下山坡来穷谷受春晚邂逅今日开绛领承玉面临风一低囘折归无可赠孤赏心悠哉
　　游东岩
　　散策东岩路梦中曾记经斜晖射残雪崖谷徧晶荧鸦鸣山寂寂意迥川冥冥乘兴欲穷讨会心还小停新晴远村白薄暮羣峯青危途通仙境胜日行画屛岂独净一念将期朝百灵不同南涧咏悲慨满中扃
　　雨晴徐步
　　百年几晴朝徐步山径湿忽悟春巳深鸣禽飞相及雪消众绿净雾罢羣峯立涧边千嵁岩今日何复集
　　同信道晚登古原
　　幽怀忽牢落起望登古原微吹度脩竹半林白翻翻日暮纷物态山空销客魂惜无一樽酒与子醉中言
　　寒食
　　竹篱寒食节防雨淡春意諠哗少所便寂寞今有味空山花动摇乱石水经纬倚杖忽已晚人生本何冀
　　出山防向翁家
　　纸坊山絶顶直下夕阳斜却看来处路南北两岩花田翁邀客防笑指林下家问我出山意无乃贵諠哗
　　出山道中
　　雨歇淡春晓云气山腰流髙崖落绛叶恍如人世秋避地时忽忽出山意悠悠溪急竹影动谷虚禽响幽同行得快士胜处频淹留乘除了身世未恨落房州
　　咏青溪石壁
　　青溪宜晓日曲处千丈晦天开苍石屛影落西村外虚无元气立明灭河汉对人行峥嵘下鸟急浩荡内向来千万峯琐细等蓬块老夫倚杖久三叹造化大惜哉太史公意短遗此快更欲访野人穷探视其背
　　均阳官舍有安榴数株着花絶稀更增姸丽
　　庭际安榴树花稀更可怜青旌拥绛节伴我作神仙日迟景不暮防阴弥鲜一尊兼百虑心赏更悠然
　　同左通老用陶潜还旧居韵
　　故园无非路今已不念归秋入汉水白叶脱行人悲东西与南北欲往还觉非勿云去年事兵火偶脱遗可怜竛竮影残岁聊相依天涯一尊酒细酌君勿催持觞望江山路永悲身衰百感醉中起清泪对君挥
　　同通老用渊明独酌韵
　　纷纷吏民散遗我以兀然悄悄今夕意驹影驰隙间向来房州谷采药危得仙忽驾太守车出处寜非天何妨暂阅世谋行要当先西斋一壶酒微雨新秋还蛛网闪明晦叶声饯岁年呼儿具纸笔录我醉中言
　　均阳舟中夜赋
　　游子不能寐船头语轻波开牕望两津烟树何其多晴江万象夜半光荡摩客愁弥世路秋气入天河汝洛尘未消几人不负戈长吟宇宙内激烈悲蹉跎
　　石城夜赋
　　初月光满江断处知急流沈沈石城夜漠漠河汉秋为客寐常晚临风意难收三更柂楼底身世入搔头
　　晚步湖边
　　客间无胜日世故可暂逃杖藜迎落照寒彩徧平臯夕湖光景丽晴鹳声音豪天长蒹葭响水落城堞髙万象各摇动慰此老不遭楚累径行地处处余离骚幸无大夫贵得伴诸子遨终然动怀抱白髪风中搔
　　晓登燕公楼
　　阑干纳清晓拄杖追黄鹄燕公不相待使我立于独雾收天落川日动春浮木举手谢时人微风吹野服
　　寒食日游百花亭
　　晴气已复浊虚馆可淹留微花耿寒食始觉在他州自闻鼙鼓聒不恨岁月流乱代有今日兹园况堪游云移树影失风定川华收曵杖新城下日暮禽语幽羣行意易分独赏兴难周永啸以自畅片月生城头





　　简斋集巻四
　　钦定四库全书
　　简斋集卷五
　　宋　陈与义　撰
　　五言古诗
　　王应仲欲附张恭甫舟过湖南乆不决今日忽闻遂登舟作诗送之并简恭甫
　　我身如孤云随风堕湖边墙东木隂好初识避世贤从来有名士不用无名钱披君三径草分我一味禅胡爲黄鹄举忽上湖南船竟随文若去聊伴元礼仙洞庭烟发渚潇湘雨鸣川三老好看客天高柁楼前子鱼独留滞坐送管邴迁作诗相棹讴寄恨余酸然
　　过君山不获登览
　　我梦君山好万里来南州青眉横玉镜色照城中楼胜日空倚眺经年未成游今朝过山下贼急不敢留嵌空浪吞吐荟蔚风飕飕龙吟杂虎啸九夏含三秋了与遥赏异况乃行岩幽蚍蜉何当扫延伫回我舟掷去九节笻褰裳走林丘防逢湘君降翠气衣上浮山椒望苍梧寄恨舒冥搜
　　泊宋田遇厉风作
　　逐队避狂寇湖中可盘嬉泊舟宋田港俯仰看云移造物犹不惜顚风忽横吹洞庭何其大浪挟云车驰可怜岸上竹翻倒不自持老夫元耐事淹速本无期防有大风定见汝亭亭时五月念貂裘竟生薄暮悲萧萧不自畅耿耿独题诗
　　二十二日自北沙移舟作是日闻贼革面
　　宛宛转湖滩遥遥隔城邑是时雨初霁众緑带微湿晓泽澹不波菰蒲觉风入我生莽未定世故纷相袭腼然贺兰面安视一座泣岂知虎与狼义感功反集尧俗可尽封呜呼吾何及气苏巨浸内未恨乏供给日歴防有穷吾行岂须急近树背人去远树乆凝立聊以忧世心寄兹忘怏悒
　　舟抵华容县
　　篙舟入华容白水绕城堞夹津列茂树倒影青相接逺色分村坞微凉动芦叶天地困腐儒江湖托孤楫
　　夜赋
　　泊舟华容县湖水终夜明凄然不能寐左右菰蒲声穷途事多违胜处亦心惊三更萤火闹万里天河横阿瞒狼狈地山泽空峥嵘弱强与兴衰今古莽难平腐儒忧平世况复値甲兵终然无寸防白髪满头生
　　月夜
　　独立夜轇轕芦声泛遥津月下风起波莽莽白龙鳞隂彩凝草木暑气森星辰天地尘未消江湖气聊伸人生几今夕乱代偶此身胡爲不少乐况乃迹易陈三更大鱼舞悄怆惊心神永懐骑鲸士发兴烟中新
　　晚晴
　　幽卧不知晴樯梢见斜日披衣起四望天际山争出光辉渚蒲净意气沙鸥逸避盗半九围两脚不遗力川陵各异态艰险常一律胡爲作弧矢前圣意莫诘岂知百代后反使奸宄密腐儒徒嗟叹救弊知无术人生如归云空行杂徐疾薄暮俱到山各不见踪迹念此百年内可复受忧戚林木方翳然放懐陶兹夕
　　寥落
　　寥落洞庭野微风泛客裾袁宏咏史罢孙登清啸余月明流水去夜静芙蓉舒城郭方多事野兴一萧疎自五月二日避寇转徙湖中复徙华容道乌沙还郡七月十六日夜半出小江口防焉徙倚柁楼书事十二句
　　囘环三百里行尽力都穷巴丘左移右章华西转东江声摇斗柄秋色弥葭丛羣木立江上芙蕖披月中镜湖应足比剡溪那可同世将非识事孤啸聊延风
　　九月八日登髙作重九竒父赋三十韵与义拾余意亦赋十二韵
　　九日风景好节意满天涯书生尊所闻登髙乱城鸦虽无后乘丽前驱载黄花两楼压波壮众泽分夭斜居夷惊有苗访古悲章华萧条湖海事胜日一笑哗兴移三里亭木影杂蛟蛇二十醉藜杖两禅风袈裟竒哉古无有未觉欠孟嘉天公亦喜我催诗出微霞赋罢迹已陈忧乐如转车却后五百嵗远俗増雄夸
　　粹翁用竒父韵赋九日与义同赋兼呈竒父
　　安稳轻节序艰难惜光娱先生守苜蓿朝士夸茱萸前年邓州城风雨倾客居何尝疎麴生麴生自我疎岂无登髙地送目与云俱门生及儿子劝我升篮舆出门复入门戈斾塡街衢去年郢州岸孤楫对壊郛莫招大夫魂谁揽使君须独题怀古句枯砚生明珠亦复跻荒戍日暮野踟蹰白衣终不至眇眇空愁予今年洞庭上九折余﨑岖时凭岳阳楼山川看萦纡孙兄语蝉连王丈色敷腴不用踏筵舞秋风摇菊株乐哉未曽有是梦其非欤丈夫各堂堂坐受世故驱防须明年节醉倒还相扶此花期复对勿令堕空虚明日风景佳南翔先一凫何言知几早政尔因鲈鱼分襟肝肺热抚事岁月迂归家问瓶锡生理何必余相期衡山南追步凌忽区回首望尧云中原莽榛芜臣岂专爱死有怀竟不舒老谋与壮士二者慙俱无
　　九日自巴丘适湖南别粹翁
　　离合不可常去住两无策渺渺孤飞雁严霜欺羽翼使君南道主终岁好看客江湖尊前深日月梦中疾世事不相贷秋风撼瓶锡南云本同征变化知无极四年孤臣泪万里游子色临别不得言清愁涨胸臆
　　留别天寜永庆干明金銮四老
　　我生能几何两脚疲世故忽破巴丘梦还寻邵阳路穷乡得四老足以慰迟暮胜事远公莲深心嬾残芋本是羣山云暂聚当别去那知天风便不得还相聚凡情我未免临别吐幽句愼勿过虎溪晓霜侵杖屦
　　别岳州
　　朝食三斗葱暮饮三斗醋宁受此酸辛莫行岁晚路丈夫少壮日忍穷不自恕乘除冀晚泰乃复遭变故经年岳阳楼不见南宫树辞巢已万里两脚未遑住水落君山髙洞庭秋已素浮云易归岫远客难回顾飘然一瓶锡不知所挂处寂寞短歌行萧条远游赋学道始恨晩爲儒孰非腐乾坤杳茫茫三叹出门去
　　游道林岳麓
　　耽耽衡山麓翠气横古今济胜得短笻未怕山行深路盘天开阖风动龙噫吟峯峦惨淡处照以布地金世尊诸天上燕坐朝千林向来修何行不受安危侵道人轻殊胜来客费幽寻恍然结愿香未防三生心山中日易晩坐失羣木隂勿唾此山地后日重窥临
　　跋大光所藏任才仲画二首
　　远游吾不恨扁舟载幅巾山色暮暮改林气朝朝新野客初逢句薄暮欲生春因知子任子胸懐非世人前年与孙子共作南山客扶疎月下树偃蹇涧边石赋诗题古藓三呌风脱帻任子不同游毫端有畴昔
　　别大光
　　堂堂一年长渺渺三秋阔恍然衡山前相遇各白发岁穷牕欲霰人老情难竭君有杯中物我有肝肺热饮尽不能起交深忘事拙乾坤日多虞游子屡惊骨衡阳非不遥雁意犹超忽一生能几囘百计易相夺滔滔江受风耿耿客孤发他夕懐君子岩间望明月
　　舟泛邵江
　　老去作新梦邵江非旧闻滩前羣鹭起柁尾川华分落花栖客鬓孤舟遡归云快然心自足不独避嚣纷
　　江行晚兴
　　曽听石楼水今过邵州滩一笑供舟子五年行路难云间落日淡山下东风寒烟岭丛花照夕湾羣鹭盘生身后圣哲随俗了悲欢淹旅非吾病悠悠良足叹
　　今夕
　　今夕定何夕对此山苍然偷生经五载幽意独已坚微隂拱众木静夜闻孤泉惟应寂寞事可以送余年
　　瞑色
　　残辉度平野列岫围青春柴门一枝笻日暮栖心神暝色着川岭髙低郁轮囷水光忽到树山势欲傍人万化元相孚幽子意自新肃肃夜将乆空明动边垠田鹤吟相应我独无荒邻短篇不可就所寄聊一伸
　　贞牟书事
　　留侯辟谷年汉鼎无余功子眞防不售脱迹市门中神仙非异人由来本英雄抚世独余事用舍何必同眷兹贞牟野息驾吾其终苍山雨中髙绿草溪上丰仲春水木丽禽鸣清昼风祸福两合绳旣解一身空荣华信非贵寂寞亦非穷
　　入城
　　舴艋泝溪来款段踏山去入城缘底事要识﨑岖路稻塍白纵横茅岭青盘互牧儿歌不休孤客自多惧士行犹运甓文公亦习步我敢忘艰难冲烟问荒渡
　　曳杖
　　柳条一何长我发一何短余日防有几经春卧荒疃曳杖陂西去悠然寄萧散田陇粲髙低白水一时满农夫暮犹作媿我读书嬾且复弃今兹前峯青嵼
　　开壁置牕命曰远轩
　　钟妖鸣吾旁杨獠舞吾侧东西俱有碍羣盗何时息丈夫堂堂躯坐受世褊廹仙人千仞冈下视笑予厄谁能乆郁郁持斧破南壁牕开三尺明空纳万里碧岩霏杂川霭竒变供几席谁见老书生轩中岸帻荡漾浮世里超遥送兹夕倚楹发孤啸呼月出荒泽天公亦粲然林壑受珠璧防有鹤贺宾经过来见客
　　再赋
　　清晓坐南轩望山头屡侧居士亦岂痴飞云方未息乐哉此远俗乱世免怵迫那知百战祸岂识三空厄闭门美熟睡开门瞻翠壁远客谢主人分此一牕碧新晴鸟鸣檐微暑风入席萧然此白首岂更冒朝帻誓将老兹地不复数晨夕但恨食无肉臞仙出山泽蛰雷转空肠吐句作圭璧一笑示邻家向来无此客
　　又赋
　　我昨在衡山伤心衢路侧岂知得此地一坐数千息易安生痛定过美出饥迫誓言如齐侯常戒在莒厄要将万里身独面九年壁如何不已那开牕玩霏碧招呼面前山浮翠落衾席一笑等儿戏都忘雪侵帻人生何不娱今夕定何夕向来万顷胸余地吞七泽念此亦细事未遽瑕生璧聊使山中人永记山下客
　　山斋二首
　　夏郊绿已徧山斋昼自迟云物忽分散余碧暮逶迆寒暑送万古荣枯各一时世纷幸莫及我尘得常持虽媿荷锄叟朝来亦不闲自翦墙角树尽纳溪西山经行天下半送老此牕间日暮烟生岭离离飞鸟还
　　六月六日夜
　　蕴隆岂不坏凉气亦徐还独立清夜半疎星苍桧间晦明莽相代天地本长闲四顾何寥落微风时动关
　　六月十七日夜寄邢子友
　　暑雨虽不足凉风还有余乐此城隂夜何殊山崦居月明苍桧立露下芭蕉舒试问澄虚阁今夕复焉如













　　简斋集巻五
　　钦定四库全书
　　简斋集巻六
　　宋　陈与义　撰
　　五言古诗
　　游秦岩
　　秦岩昧旧闻胜防非复常异哉五里秘发此一日狂篝灯破大隂拄杖入仙乡散途杨梅实承磴防萏房石液白瑶堕泉气青霓翔度危心欲动逢衍兴未央人黝谷深覆我翠极长降登穷田垅开阖到鞠场龙遮侧岸路猫防髙廪藏力士倒履空应眞俨成行碾缺神所吝帐空仙莫量水鸣泬寥内鸟集森罗防语闻受远响力极生微阳梦中出小窦立处忽大荒尘缘信深重仙事岂渺茫灵武唐业开湘濵耀文章望夷秦政坏岭底畏祸殃隐显非士意安危存国纲且复置此事更将适何方赋诗意未惬吾欲栖僧廊
　　登海山楼
　　万航如凫鹥一水如虚空此地接元气压以楼观雄我来自中州登临冲融白波动南极苍鬓承东风人间路浩浩海上春蒙蒙远游爲两眸岂惜劳我躬仙人欲吾语薄暮山葱茏海清无蜃气彼固蓬莱宫
　　题长乐亭
　　远山云迷巓近山净如沐客子曳竹舆吚哑过山麓我行一何迟时序一何速东风所经过林水一时绿疎雨忽飞坠声在道边木淑气自远归光景变川陆遥知存存子明亦戒征轴霁色虽宜诗不见此清穆
　　题长冈亭呈德升大光
　　乆客不忘归如头垢思沐身行江海滨梦绕嵩山麓马何预得失鵩何了淹速匣中三尺冰瘴雨生新绿胡爲古驿中坐听风吟木旣非还吴张亦异赴洛陆两公茂名实自是宜鼎轴发发不可迟帝言频郁穆
　　甘棠驿怀李德升席大光
　　破驿难竝休差池便薪水山川防心地还思对君子道边千尺榕午防清且美极知非世用我爱不能已东风吹南服莽莽绿万里此地亦可耕胡爲茧予趾
　　题大龙湫
　　晓行苍壁中穷处乃髙崖白龙三百丈欲下层巓来映日洒飞雨绕山行怒雷潭影纳浩荡云气扶崔嵬小儒叹造化办此何雄哉亦知天下絶尊者所徘徊三生清净愿俗缘故难开践胜吾岂敢稽首傥兴哀
　　喜雨
　　秦望山头云昨日鸾凤举冥冥万里风淅淅三更雨小臣知君忧起坐听檐语风力有去来龙工杂文武灯花识我意一笑相媚妩泥翻早朝路弥弥光欲吐郁然苍龙阙佳气接南亩千官次第来豫色各眉宇记事以短篇不工还自许
　　雨
　　听雨披衣襟冲雨踏晨鼓万珠落笋舆诗中有新语老龙经秋卧岁暮始一举成功亦何迟光彩变蔬圃道边闻井溢可笑遽如许旧山百尺泉不知旱与雨
　　幽牕
　　贫士工用短壮夫溺于诗破壁爲幽牕我笔还得持髙鸟度遗影风扉语移时迨我休暇日与物聊同嬉古来贤哲人畎亩防安危一行或大谬半隐良亦痴寄言山中友即岁以爲期
　　休日马上
　　休日不自休骑马踏荒径却扇受景风今朝我无病春云閟晨耀羣绿淡相映山川与朝市一动自一静九衢行万人谁抱此怀胜不得与之语萧萧寄孤咏
　　小阁晨起
　　纸帐不知晓鸦鸣当吾兴开牕面老松相对寒崚嶒幸无公家责欲嬾还不能汲井颒我面铜盆旋敲冰梳头风入槛散发霜满膺四瞻郊泽间苍烟惨朝凝却望塔顚日光景舒层层乾坤有竒事变化忽相乘客来无可语语此不见譍今晨胡牀冷媿我无毾防
　　小阁晚望
　　泽国候易变孟冬乃微和解襟凭小阁日暮归云多苍苍散草木莽莽杂山河荒野虫乱鸣长空鸟时过万象各无待惟人顾纷罗备物以养已更用干与戈天风吹我来衣袂生微波幽怀无寄萧瑟起悲歌
　　咏江梅
　　风雪集岁暮江梅开不迟朝来幽牕底明珰缀青枝上天播淑气百卉分四时寒村値西子足以昌吾诗
　　雪
　　穷腊见三白江南无旧闻天上春已暮尽日花缤纷平生虽畏寒遇雪心所欣拥裘未敢出投隙致殷勤牕户忽相照川陵已难分二仪有巨丽我老不能文髙吟黄竹诗薄暮心无垠浮屠似玉笋突兀倚重云
　　元夕
　　今夕天气佳上天何澄穆列防雨后明流云月边速空檐垂斗柄微吹生丛竹对此不能寐步绕庭之曲遥睇浮屠顚数星红煜煜悟知烧灯夕节意亦满目歴代能几诗徧赋杂珉玉栖鸦亦未定更鸣伴余独百年滔滔内忧乐两难复惟应长似今寂寞送寒燠
　　西轩
　　平生江海志嵗暮僧庐中虚斋时独步遡此西牕风初夏气未变幽居念方冲三日无客来门外生蒿蓬轻隂映夕幌窈窕瓶花红未知古今士谁与此心同
　　病骨
　　病骨瘦如轻清虚日来入今朝僧阁上超遥乆风立茂林榴萼红细雨鵹黄湿物色乃可怜所悲非故邑
　　登阁
　　今日天气佳登临散腰脚南方宜草木九月未黄落秋郊乃明丽夕云更萧索远游吾未能岁暮依楼阁
　　岁华
　　岁华日已雕飞叶鸣古瓦白头倚危槛髙旻覆平野遥瞻疎柳林下有清溪泻三春旣繁丽九秋亦潇洒平生万事过所欠茅一把山川郁日夕有抱无与写赋诗老不工开篇咏风雅
　　偶成古调十六韵上呈判府兼赠刘兴州
　　稽首蘓耽仙乘云去无迹尚留橘井在与世除狂疾谁能不饮此识味亦可录坐令郑牛亦抱荆山玉伟哉稚川裔神交接朝夕游戏及小道造化入大笔优爲吴诗父雅命楚骚仆岂其橘井助本自同仙箓坐中子刘子知是当日客书悬元和脚语经建康力先我登公门不数鸷鸟百曽挹两仙袖自然生羽翼嗟我无长才学架屋下屋诗虽两牛腰事亦几蛇足已穷犹不悔政荷师友德文盟傥许予幸不疑籍湜
　　再用迹字韵成一首呈判府
　　风雨一叶过黄花已陈迹人贫交旧疎岁暮日月疾贪人积胡椒智不到鬼录那知庾郎菜地瘦饱金玉不加学服气清坐了晨夕尚余烟月债驱使入吟笔晚逢葛先生怜我出无仆借车得时诣谬窥文字箓谈诗不知疲或作夜半客挥毫写珠玉治郡盖余力不羡江千万不慕李八百愿传公句法容我附风翼城东刘子政著书方满屋昨示一篇诗三日叹未足仍闻供笔砚家有樊通德但恐裴公门从此近舍湜【元忠有侍妾尝谓某曰若人有可爱处吾尝记书中事不审使之寻辄能知其处诗成或使之写亦徃徃如人意陈学士愿闻斯语】
　　防示黄礀佳诗三读钦羡辄继韵仰报嘉赐
　　痴儿了官事官事那可讫岂知公偷闲临水照缨绂虽微八川雄暴怒常至沸【上林赋説八川云沸乎暴怒沸音弗】傥或似山隂清流可共祓贪德实似济行地不郁郁【一作地中】赵洛与陶丘相比亦彷佛【禹贡济水东出于陶丘北也】邂逅逢公赏一洗伏流屈可爱不可唾众议那可咈彼是公余波本来非俗物
　　防示涉汝诗次韵
　　城南天倒影緑浪摇十里使君云梦胷犹复録此水舟行及雨霁秋色在葭苇烟翠谷润月照金波委知公已忘机鸥鹭宛停峙向来趋热士説似颡应泚俗子与清游自古剧圅矢如何有双脚受垢不受洗异哉公殊嗜记此两苦李诗成堕衡门名字污纸尾【公诗赐某及家弟也】明当蹑公迹佳处不待指防逢白沙渚我舍眞可徙鸣驺傥重来傍舫倾我耳
　　再和
　　洪河岂不壮余润弥九里海内所咏歌在德不在水德人经行地可敬及蒲苇况有水如此浪去剧雪委念昔涉涛江怒鼍如山峙天风怖杀人舟定舷有泚惕然三夜梦沙砾下飞矢至今逢沟壑敢照不敢洗忽诵涉汝诗五字拟苏李快言击汰事想见鱼掉尾十年疑此乐始误斗柄指便当防我足岁月忽转徙未办志和舟且洗子荆耳
　　游岘山次韵三首
　　夜度一程云平明踏山址山神岂妬我飞雨乱眸子重岳衮衮去前杰后俊伟晦明更百态始望那及此路穷得精庐税驾咨祖始老僧千金意佳处相指似先生一笑领得句易翻水安石未归山却要山料理竒哉此一段惊世无前轨酬山以快饮春蕨正滋防一丘傥许予髙卧饱松髓城中谩拄笏那知有兹事
　　髙人买山隐百万犹恨少客儿最省事有屐一生了东庄良不遥十里望缥缈萦纡竝麦垄翠浪四山绕先生滞鹿车去程通凤沼暂来山泉上思与飞云杳云北接云南一迳絶纷扰竹林怀风雨目断极窈窈从来无世尘相对眞不挠龙儿争地出头角已表表先生嘱支郎勿使斤斧夭终当乞一杖险路扶吾老
　　转路山突兀众山之所望嬾融不下山揖山防虚堂【案前第四巻印老索钝庵诗云人言融公嬾一本改此嬾融作嬾慵非】大空出盘嬉小空时侍旁我游瞻铁凤力尽随木羊石牕非人世意欲凌风翔巉巉牕中人出定髪有霜过眼几浮烟关身一禅牀教我安心法入鸟不乱行似知使君尊起炷柏子香陇云亦堪寄分我作归装好在牕前竹伴师老苍苍
　　再赋
　　堂堂李杜坛谁敢蹑其址先生坐坛上持钺令余子出来文字伯不但表奏伟髙怀淡无嗜寓兴或留此平生上林手避谤淹二始登临意超然笔落风雨似事异柳司马辛苦记山水乐哉邦无事那待猛政理驾言尉吾民不媿城门轨看山笑邹湛句外寄深防岩树阅几客尚余尧时髓【宗炳登山诗长松列靖肃下凝尧时髓】抚板歌公诗未暇知余事
　　兴公赋天台千字一何少岘山逢巧匠笼络六诗了余情到娘子心动云缥缈髣髴山阿人薜茘一身绕殷勤供泚笔路转得龙沼应龙喜公来嘘气纷雾杳忽然张葢起知不受人扰【山有龙沼乡人语曰岘山张葢雨霶霈事出三水小牍雾杳出文选】诗成中有画幽情杂荒窈从公虽一快顾有和诗挠是事姑置之归路迷日表安得永兹乐彭铿尚爲夭但愁归城中念山令人老
　　脩眉入幽梦起费西南望【城中望山正在西南】终愿学柳文买泉筑愚堂错磨髙壁翠日日在我旁忽在新野邹行从泰山羊城中瞻使君驾鹤髙驰翔诗成堕人世字字含风霜平生仰止勤不但上下牀顾许俗士驾平参丈人行封姨岂眞予震怒挟阿香知公终可恃不记当趣装清欢岂有极夜色来苍苍
　　秋月
　　袢暑推不去快风喜来过西荣迟明月与子聊婆娑初如金盘涌稍若玉鉴磨亭亭倚华魄滟滟舒冻波夜气清入骨奈此光景何一杯幸相属安能废吟哦纤阿无停轮衰鬓飒已多及时防行乐无惜醉顔酡
　　寄题康平老眄柯亭
　　髙懐志丘壑旣足不愿余惜哉三径荒滞彼天一隅小筑聊自适空园辟榛芜清影吊髙槐气与西山俱何以开子顔庭柯作森疎月露洗尘翳天风吹笙竽方其寓目时万象供啸呼终然成坐忘天地犹空虚券外果何有浮云只须臾乃知钟鼎丰未胜山林癯渊明死千年日月走名誉不肯见督邮归来守旧庐可怜骨已朽后有谁继渠愿子副名实此事吾欲书















　　简斋集巻六
　　钦定四库全书
　　简斋集巻七
　　宋　陈与义　撰
　　七言古诗
　　题牧牛图
　　千里烟草緑连山新雨足老牛抱朝饥向山影觳觫犊儿狂走先过浦却立长鸣待其母母子爲人实仓廪汝饱不慙人媿汝牧童生来日日娱只忧身大当把锄日斜睡足牛背上不信人间有广舆
　　题易元吉画麞
　　纷纷骑马尘及腹名利之窟争驰逐眼明见此山中吏怪底吾庐有林谷雄雌相对目炯炯意闲不受荣与辱掇皮岂眞皆自知坐令猫犬羞奴仆我不是李衞公欺尔无魂规尔肉又不是曹将军数肋射尔不遗镞明牕无尘帘有香与尔共此春日长戏弄竹枝聊卒歳不羡晋宫车下羊
　　题唐希雅画寒江图
　　江头云黄天醖雪树枝惨惨冻欲折耐寒野鸭不知归犹向沙边弄羽衣黄茅终日不自力影乱弱藻相因依惟有苍石如卧虎不受隂晴与寒暑舟中过客莫敢侮闲伴长江了今古
　　江南春
　　雨后江上緑客悲随眼新桃花十里影摇荡一江春朝风逆船波浪恶暮风送船无处泊江南虽好不如归老荠绕墙人得肥
　　蜡梅
　　智琼额黄且勿夸囘眼视此风前葩家家融蜡作杏蔕岁岁逢梅是蜡花世间眞僞非两法映日细看眞是蜡我今嚼蜡已甘腴况此有韵蜡不如只愁繁香欺定力熏我欲醉须人扶不辞花前醉倒卧经月是酒是香君试别
　　萤火
　　翩翩飞蛾掩明烛见烹膏油罪莫赎嘉尔萤火不自欺草间相照光煜煜却马已录仙人方映书曽登君子堂不畏月明见陋质但畏风雨难爲光
　　北风
　　北风掠野悲岁暮黄尘涨街人不度孤鸿抱饥客千里性命幺微不当怒梅花欲动天作难蓬飞上天得盘桓十年卧木枝叶尽独自人间不受寒
　　送张仲宗押防归闽中
　　翩然鸿鹄本不羣亦复爲口长纷纷去年弄影河北月今年迎面江南云还家不比陶令冷持节正效相如勤青天白日映徒御髪绛斾明江濆舟前落花慰野老浦口杜若愁湘君遥知诗成寄驿使万里春色当见分赠人以言予岂敢不忍负子聊云云旧山虽好愼勿过恐有德璋能勒文
　　寄若拙弟兼呈二十家叔
　　退之送穷穷不去乐天待富富不来政须青山映黒发顾着皂葢争黄埃何如父子共一壑庞家活计良不恶阿奴况自不录录白鸥之盟可同诺三间瓦屋亦易求着子东头我西头中间共作老莱戏世上乐复有此不问梦膏肓应已瘳归来归来无乆留竹林步兵非俗流爲道此意思同游
　　闻葛工部写华严经成随喜赋诗
　　如来性海深复深留书与世湔蓬心画沙累土皆佛事况乃一字能千金老郎居尘念不起法中龙象人狮子前身智永心了然结习未空犹寄此怪公聚笔如须弥经成笔尽手不知凌云题就韦诞老愿力所到公何疑珠圅绣帙芝兰室护持金刚竦神物枯葵应感不足论毛颖陶俱见佛
　　陈叔易赋王秀才所藏梁织佛图诗邀同赋因次其韵
　　维摩之室本自空忽惊满月临丹宫稽首世尊眞实相不比图画塡青红天女之孙擅天巧经纬星防超庸庸沦精入此三昧手一念眞到祗园中意匠经营与佛防七宝欲动声珑珑眉间毫光放未尽指下已带旃檀风飞梭本是龙变化挟大威德行神通恍若祗洹遇佛影岂彼台象能比崇共惟此事不思议细看众巧无遗踪日浮鸡园赤烂烂天入鹫岭青丛丛那知金臂是正倒但觉已挫千魔锋龙天四众俨然侍喜满火宅俱成功向来八风几卷地众宝行树无摧桻老萧区区佛所悯岂与十二蛲蚘同重云之殿珠作帐一朝入海奔雷公幸留此像不为少福聚万纪兼千总余休八叶终灰烬坚固却赖三眠虫似闻法猛藕丝像当时已不随烟东煌煌二宝照南北各摄万鬼专其雄龙幸已耀东坡墨惊梦不假撞洪钟惟有丝图晦几岁留待公句贻无穷画沙累土皆见佛而况笔墨如此工亦念众生业障厚要与机杼聊分攻从今俱尽未来世买丝不绣平原容
　　送秘典座胜侍者乞麦
　　一春不雨但多风家家买问丰凶天宁疏头与天通泚笔未了云埋空一雨三日勤老龙垄头满眼十分丰法中福将两英雄自诡去立丘山功堂头老师言无工一诗自直三千钟不忧乞米送卢仝末章谨已藏胸中
　　食齑
　　君不见领军家有鞋一屋相国藏椒八百斛士患饥寒求免患痴儿已足忧不足伯龙平生受鬼笑无钱可使宜见渎但当与作谪仙诗聊复使渠终夜哭诗中有味甜如蜜佳处一哦三鼓腹空肠时作不平鸣却恨忍饥犹未熟冰壶先生当立传木奴鱼婢何足录顔生狡猾还可怜晩食由来未忘肉
　　古别离
　　东门桞年年岁歳征人手千人万人于此别栁亦能堪几人折愿君遄归与君期要及此栁未衰时
　　次韵富季申主簿梅花
　　东风知君将出游玉人迥立林之幽欹墙数苞乃尔瘐中有万斛江南愁君哦新诗我听莹句里无尘春色静人人索笑那得禁独为君诗起君病欲语未语令人嗟桃李囘看眼中沙同心不见昭仪种五出时惊公主花典衣重作明朝约聊复寛君念归洛笛催疎影日更疎快饮莫教春寂寞
　　钱柬之教授惠泽州吕道人砚为赋长句
　　君不见铜雀台边多事土走上觚棱荫歌舞余香分尽垢不除却寄书林污缣楮岂如此瓦凝青膏冷面不识奸雄曹吕翁已去余泣通谱未许农陶暮年得君真耐久摩挲玉质云生手未知南越石虚中亦有文章似君否西家扑满本弟昆趣尚清浊何年分一朝堕地真瓦砾莫望韩公无瘗文
　　以石子施觉心长老
　　老十年作一息天地并入支牀力何年生此石肠儿非皮裹骨骨裹皮君家元绪不慎口遂与老桑同一朽知君游世磨不磷往作道人之石友道人莫欺此无六眸试与话禅当防头
　　以纸托乐秀才捣治
　　古人争名翰墨薮柿叶桑根俱不朽固知老楮下欧阳控御管城须好手嫁非时好聊自强幅则甚短慙甚长闻道蔡侯闲石臼为借余力生银光
　　述怀呈十七家叔
　　儿时学道逃悲欢只今未免忧饥寒浮生万事蚁旋磨冷官十年鱼上竿竹林步兵亦忍辱长安闭门出无仆门前故人拥庐儿政坐向来甘录录君不见古人有待良不多利名溺人甚风波垂露成帏仲长统明月为烛张志和尘中别多防日少世事欲谈何可了胸中万巻已无用劝公留眼送飞鸟两翁观光今几时赋归有约时已稽未暇藏身北山北且须觅地西枝西愿从我翁归洗耳不用妓女污山水肩舆亦莫要仆夫自有门生与儿子
　　秋雨
　　尘起一月忧无禾瓦鸣三日忧雨多书生重口轻肝肾不如墙角蚯蚓方长哦少昊行秋龙洒道风作万木皆商歌病夫强起开户立万个银竹惊森罗人间伟观如此少倚杖不觉泥及靴菊丛欹倒未足道老景知奈梧桐何是事且置当务本菜圃已添三万科
　　中秋不见月
　　去年中秋端正月照我霑襟万条血姮娥留笑待今年净洗金觥对银阙髙唐妬妇心不闲招得封姨同作难岂惟恨满月宫里肠断西山呉防鸾却疑周生怀月去待到三更黑如故人间今乏赵知微无复清游继天柱南枝乌鹊不敢哗倚杖三叹风枝斜明年强徤更相约防见林间金背蟇
　　来禽花
　　来禽花髙不受折满意清明好时节人间风日不贷春昨夜胭脂今日雪舍东芜菁满眼黄胡蜨飞去转斜阳姸媸都无十日事付与梧桐一夏凉
　　送王周士赴发运司属官
　　寜食三斗尘有手不揖无诗人宁饮三斗醋有耳不听无味句墙东草深兰发薰君先梦我我梦君梦君小牕诵诗灯花起牕外北风怒未已书生得句胜得官风其少止尽人欢五更月晕一千丈明日君当泛淮浪去去三十六防中第一买酒鏖北风
　　初至陈留南镇夙兴赴县
　　五更风摇白竹扉整冠上马不可迟三家陂口声喔喔早于昨日朝天时行云弄月翳复吐林间明灭光景竒川原四望郁髙下荡摇苍茫森陆离客心忽动羣雁起马影渐薄村墟移须臾东方云锦发向来所见今难追两眼聊随万象转一官已判三年痴只将乗除了吾事推去木枕收此诗冩我新篇作画障不须更觅丹青师同杨运干黄秀才观取鱼于窦家池以钱得数斗置驿西野塘中圉圉而逝我辈皆欣然也
　　闭门读书生白髪闲向村东看鱼穴曾随树影数圆波铁面渔翁肝肺别向来痴腹负此翁只可买放莲塘中万事成亏等闲里他年此地费雷风
　　赠黄家阿莘
　　君家阿莘如白玉呼来灯前语陆续可怜郎罢穷一生只今有汝照茅屋猪生十子豚复豚阿莘明年可当门阶庭一笑不外索万事纷纷何足论
　　难老堂
　　城南鸟声和且都我识丈人屋上乌难老堂中一尊酒不敢霜雪上髭须樊侯种梓用莫竭丈人向来亦种徳挽囘万事入绳牀花竹相看有佳色人生知足一饱多当时恨我弃渔蓑题诗素壁蛇蚓集五百年后公摩挲
　　邓州城楼
　　邓州城楼髙百尺楚岫秦云不相隔傍城积水晩更明照见纶巾倚楼客李白上天不可呼阴晴变化还须臾独抚危阑咏竒句满楼风月不枝梧
　　方城陪诸兄坐心远亭
　　客中日食三斗尘北去南来了今岁暂时亭中一杯酒与兄同宗复同味博山云气终日留竹君萧萧不负秋世路明年傥无故却携藜杖更来游













　　简斋集巻七
　　钦定四库全书
　　简斋集巻八
　　宋　陈与义　撰
　　七言古诗
　　游南嶂同孙信道
　　遥瞻南嶂深复深双崖与天藏太隂青鞋济胜不能嬾踏破积雪穷﨑嵚空中朽树抱孤篠无窍苍壁生横林孤禽三呌危石裂欲返未返神萧森磴回忽然何处所当面烟如翠蛟舞石门泄风无昼夜古木截道藏雷雨丹丘赤城去几许下视人间足尘土放身天地不自知导以龙蛇翼熊虎山中异事记今晨杖藜得道孙与陈欲离均阳而雨不止书八句寄何子应
　　江城八月枫叶雕城头哦诗江动摇秋雨留人意恋恋水色泛树风萧萧纶巾老子无远防长作东西南北客不如何逊在扬州坐待梅花映妆额
　　里翁行
　　里翁无人支缓急天雨坏墙百忧集卖衣雇人筑得墙不虑偷儿披户入夜寒千掫不经过偷儿若来知奈何君不见巴丘古城如培塿鲁肃当年万人守
　　长歌行
　　遭乱方知承平乐偏安更觉中原好巴陵十月江不平万里北风吹客倒洞庭叶稀秋声歇黄帝乐罢川杲杲君山偃蹇横歳暮天映湖南白如扫人世多违壮士悲干戈未定书生老扬州云气鬰不动白首频囘费私祷后胜误齐已莫追范蠡图越当若为皇天岂无悔过意君子慎惜经纶时愿闻羣公张王室臣也安眠送余日
　　隂风
　　隂风三日吹南极二月巴陵寒裂石长林巨木受轩轾洞庭倒流潇湘黑君不见古庐竹扉声防防中有竛竮落南客曾经破胆向炎官敢不修容待风伯
　　送王因叔赴试
　　枫落南纪明秋高洞庭白自是天涯人更送湖上客人生险易乘除里富贵功名从此起不须惜别作酸然满路新诗付吾子
　　留别康元质教授
　　腐儒身世已百忧此去行年岂堪记岳阳楼前一杯酒与子同舟复同味洞庭秋气连苍梧天高地冷鱼龙呼莫倚仲宣能作赋不随文若事征途
　　奇父先至湘隂书来戒由禄唐路而仆以他故由南阳路来夹道皆松如行青罗歩障中先寄竒父
　　云接湘隂百里松肃肃穆穆湖南风随时忧乐非人事迎我笙箫起道中竹舆两面天明灭秋令不到林西东未必禄唐能办此题诗着画寄兴公
　　正月十二日至邵州十三日夜暴雨滂沱
　　邵州正月风气殊鹑尾之南更山坞昨日已见三月花今夜还闻五月雨牋与天公一破顔走避北骑趋南蛮梦到龙门听涧水觉来檐溜正潺潺
　　谢主人
　　春禽劝我归主人留我住一笑谢主人我自无归处拟借溪边三亩春结茅依树不依邻伐薪正可烦名士分米何须待故人
　　雷雨
　　忆昨炎正中不融元帅仗钺临山东万方嗷嗷呌上帝黄屋已照睢阳宫呜呼吾君天所立岂料四载犹服戎禹巡防稽不到海未省驾舶观民风定知谏诤有张猛不可危急无高共自古美恶周必复兵戈汝莫穷妖凶吉语四奏元气通徳音夜发春改容雷雨一日徧天下父老感泣霑其胸臣少忧国今成翁欲起荷防伤疲癃小游太乙未移次大树将军莫振功刘琨祖逖未足雄晏球一战烟尘空诸君努力光竹素天子可使尘常防君不见夷门山头虎复龙向来佳气元葱葱
　　遥碧轩作呈使君少隐时欲赴召
　　我本山中人尺一唤起趋埃尘君为边城守作意邀山入牕牖朝来爽气如有期送我慿轩一杯酒丈夫已忍猿鹤羞欲去且复斯须留西峯木脱乱鬟拥东岭烟破脩眉浮主人爱客山更好醉里一笑惊蛮州丁宁云雨莫作厄明日青山当逐客
　　同范直愚单履游浯溪
　　潇湘之流碧复碧上有铁立千寻壁河朔功就人预能湖南碑成江动色文章得意易为好书杂劔矛天假力四百年来如创见雷公雨师知此石小儒五载忧国泪杖藜今日溪水侧欲搜奇句谢两公风作浪涌空心恻已酉中秋之夕与任才仲醉于岳阳楼上明年十一月二十日南游过道谒姜光彦出才仲画轴则写是夕事也剪烛观之恍然一笑书八句以当画记
　　去年中秋洞庭野寒瑶万顷兼天泻岳阳楼上两幅巾月入阑干影潇洒世间此影谁能孤狂如我友人所无一梦经年无续处道州还见倚楼图
　　夙兴
　　美哉木枕与菅席无禁当兴戴朝帻巷南巷北闻鍜声舍后舎前惟月色国事无功端未去竹舆伊轧犹昨日不见武林城里事繁华梦觉生荆棘成败由来几古今乾坤但可着山泽西湖巳无金碧防雨抺晴妆尚娱客防当休日一访之摩挲苍藓慰崖石只恐冷泉亭下水发明白髪增叹息
　　秋夜独酌
　　凉秋佳夕天气廓河汉之涯秋漠漠月出未出林彩变幽人露坐方独酌自歌新调酒如空天星下饮觥船中忽思李白不可见夜半乔木摇西风百年佳月今几夕忧乐相寻老来疾琼瑶满地我影横添酒赋诗何可失
　　黄修职雨中送芍药五枝
　　微雨湿清晓老夫门未开煌煌五仙子竝拥翠蕤来胭脂洗尽不自惜为雨归来更无力老夫五十尚可【阙】慿轩一赋防真诗
　　均台词二首
　　小台借春春已来平分和气入均台夜来台边草环緑今朝芒生满三木街头拍手閙千儿齐唱中和宣布曲使君坐啸闹如云请酿百川夀使君但愿使君长乐职不须更看杓虚实
　　东家西家尔我来听説空圄如春台泱曹高卧印生緑丛棘化为交逊木策勲此木那可遗动地风摇枝不曲愿我无讼到来云莫辞着力借寇君借得贤侯虽尔职但恐朝廷要人调鼎实
　　留别葛汝州
　　平生师友尘莫数两眼偏明向公许一时盛徳人中骥四海知名地上虎东序阶墀再鞾板西州杖履三寒暑我方庶兄汤惠休公乃小儿杨徳祖未颁还朝尺一诏不媿专城丈二组为公剰买银管笔容我时亲玉柄麈近防五字落珠玑【杜牧之诗云五字落珠玑】如服一丸生翅羽别离真成惜夜烛感叹更值歌朝雨行看入侍玉皇案与进不待金刚杵劝公慎勿学孔光荐士何妨似张禹【孔光传弟子见光居大位几得其助光终一无所荐其公如此张禹传禹成就弟子尤著者淮阳彭宣至大司空沛郡戴崇至少府九卿】
　　防赐佳什钦叹不足不揆浅陋辄次元韵
　　退之高文仰东岱籍湜传盟其足赖固知法嗣要龙象先生端是毗陵派方驾曹刘盖余力压倒元白聊一快向来班门收众材宾履费公珠几琲三熏曽有堪此事羣吠未免惊所怪但知楼仰百尺颠岂觉波千顷外南州短簿令公喜巍峩峩冠陆离佩有如若士那可无笔势巳超声律界相将问道留十日满座真成折牀防清诗忽复堕华牋要使握瑜夸等辈
　　防示咏家弟所撰班史属辞长句三叹之余辄用元韵以示家弟谨布师席
　　隽永杂俎虽甚防何似三冬足文史羡子皮里西京书议论逼人惊亹亹戏为韵语网所遗人皆百能子千之虽非张巡徧记诵岂与李翰争毫厘不待区区隶古定便令景宗知竞病掇要虚烦四十篇三巻之博能拟圣儒林文人摛藻春作诗印可融心神我亦从今悔迂学不须更辨瓒称臣
　　防再示属辞三叹之余赞美巨丽无地托言辄依元韵再成一章非独助家弟致谢区区少襃之使进学焉亦师席善诱之意也
　　书如嘉殽要知防区区太冲空咏史百年能挂几牛角火急编摩时亹亹柳家文类今无遗可忍行事空违之此书眞是羣玉府事辞所不遗毫厘子不见刘勰书成要人定岂但令人愈头病偶向车前问沈公果符梦里随先圣两诗入手喜生春从今护持知有神便可缮写持献御注解不须烦五臣
　　昨日侍巾鉢饭于天寜防示佳什谨次韵
　　朱门未知禅悦义富不期奢奢自至二薤虽寒故是公万羊贾祸徒封卫我公居尘不染尘便随一鉢遗甘辛岀家虽非将相事食菜要是英雄人臞儒一生用心苦何曾梦见鸡映黍中丞惜福幸见分晚食从公当羔羜【崔赵公问径山曰弟子出家得否答曰岀家是大丈夫事岂将相所爲岀李肇国史补洪州亷使问一禅师曰弟子吃酒肉即是不吃酒肉即是答曰若吃是中丞禄不吃是中丞福】
　　防再示佳什不敢虚厚赐谨再用韵
　　先生明经今蔡义念佛仍师大势至【大势至王子曰我本因地以念佛心入无生地】食菜不待周颙书要断贪杀兼自卫顔回平生拾堕尘蓼虫食蓼忘其辛先生种福我无祸成佛定是同功人两诗见戒言甚苦肯赋黄鸡啄秋黍从今但见嬾残芋不敢求尝鉴虚羜【案以上五首原本连接留别葛汝州诗后未标所指何人】承知府待制诞生之辰辄广善思菩萨故事成古诗一首仰惟经世之外入佛海而某欲托辞以寄款款适获此事发寤于心似非偶然者独荒陋不足以侈此殊庆耳
　　歳星欲吐芒不开昴星避此光低徊麒麟鸑鷟纷夹侍善思菩萨当重来仙公风流今几歳再托高门瑞当世买香趁浴惊众聋要识此僧今我是金粟后身何足言释迦亲送非虚传稽首西来大菩萨住世小劫须千年宰官説法聊应防余事文章亦三昧世间底物堪寿公本自金刚无可坏【葛仙公起居注云于时在葛尚书家尚书年八十始有此子时忽有沙门自称天竺僧于市大买香市怪问僧曰昨夜梦善思菩萨生葛尚书家将以香浴之到生时僧至烧香右绕三匝礼拜防敬沐浴而止灵寳法轮经云葛仙公生始数日有外国沙门见仙公礼拜抱持而告仙公父母曰此是西方善思菩萨今来汉地教化众生】
　　游紫逻洞
　　我不愿封万户侯愿向紫逻从公游郓州溪堂虢州洞未有退之诗可留水近山流清澈底竹饱千霜节如此廊庙之具千金躯底事便着山岩里蒲鞭挂壁一事无环佩声中了朝晡祝融不到林处客至五月怀貂狐徇华大夫无此乐从渠遮山用翠幕若问此间竒絶处但道胸中有丘壑
　　雪
　　仙人手持白鸾尾夜半朝元明月里羽衣三振风不断下视银潢一千里玉轪载花分后前欲落未落天恍然余标从向人间去乞与袁安破晓眠
　　钦定四库全书
　　简斋集巻九
　　宋　陈与义　撰
　　五言律诗
　　送吕钦问监酒受代归
　　以我千金帚逢君万斛船要知穷有自未觉嬾相先盆盎三年梦篇章四海传怱怱秣归马离恨满霜天
　　寄新息家叔
　　风雨淮西梦危魂费九升一官遮日手两地读书灯见客深藏舌吟诗不负丞竹林虽有约门户要人兴
　　年华
　　去国频更岁为官不救饥春生残雪外酒尽落梅时白日山川映青天草木宜年华不负客一一入吾诗
　　茅屋
　　茅屋年年破春风岁岁来寒从草根退花値客愁开时序添诗巻乾坤进酒杯片云无思极日暮却空回
　　酴醿
　　雨过无桃李惟余雪覆墙青天映妙质白日照繁香影动春微透花寒韵更长风流到尊酒犹足助诗狂
　　秋雨
　　萧萧十日雨穏送祝融归燕子经年梦梧桐昨暮非一凉恩到骨四壁事多违衮衮繁华地西风吹客衣
　　西风
　　木末西风起中含万里凉浮云不愁思尽日只飞扬梦断头将白诗成叶自黄不闗明主弃本出涸隂乡
　　题许道宁画
　　满眼长江水苍然何郡山向来万里意今在一牕间众木俱含晚孤云遂不还此中有佳句吟断不相闗
　　送张迪功赴南京掾二首
　　士固难推挽君其自宠珍诗成建安子名到斗南人晩歳还为客微官只为身向来书尽熟去不媿张廵岸阔舟仍小林空风更多能堪几寒暑又作隔山河看客休题鳯将书莫换鹅功名大槐国终要白鸥波
　　连雨书事四首
　　九月逢连雨潇潇穏送秋龙公无乃倦客子不胜愁云气昏城壁钟声咽寺楼年年授衣节牢落向他州风伯方安卧云师亦少饕气连河汉润声到竹松高老鹤尤贪去寒蝉遂不号相悲更相识满眼楚人骚寒入薪刍价连天两眼愁生涯赤藤杖契分黑貂裘乌鹊无言暮蓬蒿满意秋同时不同味世事剧悠悠白菊生新紫黄芜失旧青俱含岁晩恨并入夜听梦寐连萧索更筹乱晦冥云移过呉越应为洗余腥
　　道中寒食二首
　　飞絮春犹冷离家食更寒能供几岁月不办了悲欢刺史蒲萄酒先生苜蓿盘一官违壮志百虑集征鞍斗粟淹吾驾浮云笑此生有诗酬岁月无梦到功名客里逢归雁愁边有乱莺杨花不解事更作倚风轻
　　放慵
　　暖日熏杨栁浓春醉海棠放慵眞有味应俗苦相妨宦拙从人笑交疎得自藏云移穏扶杖燕坐独焚香
　　试院书懐
　　细读平安字愁边失岁华疎疎一帘雨淡淡满枝花投老诗成癖经春梦到家茫然十年事倚杖数栖鸦
　　棊
　　长日无公事闲围李逺棊旁观眞一笑互胜不移时幸未逢重霸何妨着献之晴天防飞雹惊动隔墙儿
　　赴陈留
　　马上摩挲眼岀门光景新鸦鸣半陂雪路转一林春旧岁有三日全家无十人平生鹦鹉盏今夕最闗身
　　至陈留
　　烟际亭亭塔招人可得回等闲为梦了老健岀闗来日落河冰壮天长鸿雁哀平安远游意随处一徘徊
　　客里
　　客里东风起逢人只四愁悠悠杂唯唯莫莫更休休牕影鸟防度水声船逆流一官成一集尽付古河头
　　游八闗寺后池上
　　落日生春色微澜动古池柳林横絶野藜杖去寻诗不有今年谪争成此段竒殷勤雪颅老随客转荒陂
　　寒食
　　草草随时事萧萧傍水门浓隂花照野寒食柳围村客袂空佳节莺声忽故园不知何处笛吹恨满青尊
　　雨
　　沙岸残春雨茅檐古鎭官一时花带泪万里客凭防日晚蔷薇重楼高燕子寒惜无陶谢手尽意破忧端
　　发商水道中
　　商水西门语东风动柳枝年华入危涕世事本前期草草檀公防茫茫杜老诗山川马前涧不敢计归时
　　四轩寓居
　　牢落西轩客廵檐费独吟桃花明薄暮燕子閙微隂辛苦元吾事淹留更此心小牕随意写蛇蚓起相寻
　　纵步至董氏园亭
　　池光脩竹里笻杖季春头客子愁无奈桃花笑不休百年今日胜万里此生浮莽莽尊前事题诗记独游
　　春雨
　　花尽春犹冷羁心只自惊孤莺啼永昼细雨湿髙城扰扰成何事悠悠送此生蛛丝闪夕霁随处有诗情
　　雨
　　忽忽忘年老悠悠负日长小诗妨学道微雨好烧香檐鹊移时立庭梧满意凉此身南复北彷佛是他乡
　　夏夜
　　闲弄玉如意天河白练横时无李供奉谁识谢宣城两鹊翻明月孤松立快晴南阳半年客复此满懐清
　　将次叶城道中
　　荒野少人去竹舆伊轧声晴云秋更白野水暮还明寂寞信吾道淹留谙物情王乔有余舄借我一东征
　　至叶城
　　苏武初逢雁王乔欲借凫深知念行李为报了长途难稳三更枕遥怜五岁雏却思正月事不敢恨榛芜
　　岸帻
　　岸帻立清晓山头生薄隂乱云交翠壁细雨湿青林时改客心动鸟鸣春意深穷乡百不理时得一闲吟
　　雨
　　云起谷全暗雨晴山复明青春望中色白涧晚来声远树鸟羣集髙原人独耕老夫逃世乆坚坐听隂晴
　　闻王道济陷敌
　　海内堂堂友如今在敌围虚传袁盎脱不见华元归浮世身难料危途计易非云孤马西岭老泪不胜挥
　　夜赋寄友
　　卖药韩康伯谈经管幼安何来甘寂寞不是为艰难明月扶疎树空园浩荡寒细题今夕景持与故人看
　　雨
　　霏霏三日雨霭霭一园青雾泽含元气风花过洞庭地偏寒浩荡春半客竛竮多少人间事天涯醉又醒
　　细雨
　　避寇烦三老那知是旧游平湖受细雨远岸送轻舟天地悲深阻山川慰乆留参差发邻舫未觉壮心休
　　别伯恭
　　尊酒相逢地江枫欲尽时犹能十日客共岀数年诗供世无筋力惊心有别离好为南极柱深慰旅人悲
　　再别
　　多难还分手江边白髪新公为九州督我是半途人政尔倾全节终然却要身平生第温峤未必下张廵
　　别孙信道
　　万里鸥仍去千年鹤未归极知身有几不奈世相违岁暮蒹葭响天长鸿雁微如君那可别老泪欲沾衣
　　适远
　　处处非吾土年年避敌兵何妨更适远未免一伤情石岸烟添色风滩暮有声平生五字律头白不贪名
　　道中
　　雨子收还急溪流直又斜迢迢傍山路漠漠满林花破水双鸥影掀泥百草芽川原有高下随处着人家
　　金潭道中
　　晴路篮舆稳举头闲望賖前冈春泱漭后岭雪槎枒海内兵犹壮村边岁自华客行惊节序囘眼送桃花
　　晓发杉木
　　古泽春光淡高林露气清纷纷世上事寂寂水边行客子凋双鬓田家自一生有诗还忘记无酒却思倾初至邵阳逢入桂林使作书问其地之安危
　　湖北弥年所长沙费月余初为邵阳梦又作桂林书老矣身安用飘然计本疎管寜辽海上何得便端居
　　过孔雀滩赠周静之
　　海内无坚垒天涯有近亲不辞供笑语未惯得殷勤舟楫深宜客溪山各放春高眠过滩浪已寄百年身
　　夜抵贞牟
　　野瞑犹闻远川明不恨迟焚山隔岸火及我系船时夜半青灯屋篱前白水陂殷勤谢地主小筑欲深期
　　晚步
　　畎亩意不释出门聊防忧雨余山欲近春半水争流众籁夕还作孤怀行转幽溪西篁竹乱微径杂归牛
　　雨
　　云物淡清晓无风溪自闲柴门对急雨壮观满空山春发苍茫内鸟鸣篁竹间儿童笑老子衣湿不知还
　　洛头书事
　　纶巾古鹤日暮槲林间谁使翁迎客应闻屐响山占年又得熟劝我不须还村酒困壮士水风吹醉顔
　　夏夜
　　远游万事裂独立数峯青明月照山木荒村饶夜萤翻翻云度汉歴歴水浮星遥舍灯已尽幽人门未扃
　　愚溪
　　小阁当乔木清溪抱竹林寒声日暮起客思雨中深行李妨幽事阑干试独临终然游子意非复昔人心
　　防资圣院阁
　　暮投山崦寺高处絶人羣远岫林间见微泉舍后闻阁虚云乱入江阔野横分欲与僧为记今年嬾作文
　　过下杯渡
　　夜宿下杯馆朝鸣一棹东湖平天尽落峡断海横通冉冉云随舸茫茫鸟遡风仙人蓬岛上遥见我乘空
　　泛舟入前仓
　　曾鼓盐田棹前仓不足言尽行江左路初过浙东村春去花无迹潮归岸有痕百年都几日聊复信乾坤





　　简斋集巻九
　　钦定四库全书
　　简斋集巻十
　　宋　陈与义　撰
　　五言律诗
　　病中夜赋
　　抱病喜清夜形羸心独开不知药鼎沸错认雨声来岁晚灯烛丽天长鸿雁哀书生惜日月欹枕意茫哉
　　瓶中梅
　　明牕净棐几玉立耿无邻红绿两重袂殷勤满靣春曾为庾岭客本是洛阳人老我何顔藐东风处处新
　　除夜
　　畴昔追欢事如今病不能等闲生白发耐久是青灯海内春还满江南砚不冰题诗饯残岁钟鼓报晨兴
　　雨中
　　北客霜侵鬓南州雨送年未闻兵革定从使岁时迁古泽生春霭高空落暮鸢山川含万古郁郁在尊前
　　渡江
　　江南非不好楚客自生哀摇楫天平渡迎人树欲来雨余呉岫立日照海门开虽异中原险方隅亦壮哉
　　得张正字
　　送我茅屋底天寒人迹稀一觞尤有味万事已无机岁暮塔孤立风生鸦乱飞此时张正字书札到郊扉
　　小阁
　　阑干横岁暮徙倚度隂晴木落太湖近梅开南纪明病余仍爱酒身后更须名鹳鹤忽双起吾诗还欲成
　　得长春两株植之牕前
　　乡邑已无路僧庐今是家聊乘数防雨自种两丛花篱落失秋序风烟添岁华衰翁病不饮独立到栖鸦
　　拒霜
　　拒霜花已吐吾宇不凄凉天地虽肃杀草木有芬芳道人宴坐处侍女古时妆浓露湿丹脸西风吹绿裳
　　心老乆许为作画未果以诗督之
　　布衲王摩诘禅余寄笔端试将能事迫肯作画工难秋入无声句山连欲雨寒平生梦想处奉乞小巑岏
　　知府示秋日郡圃佳制次韵四首
　　岁月移文外乾坤杖屦中铿然五字律健在百夫雄秋入池深碧寒欺叶递红此间兼吏隐端不减游嵩【客有游嵩山者归以语公公以不得游为恨】
　　鸟语知公乐山晴及我游尽排物外事作酒中浮菊蘂离双鬓林声隐四愁骚人例喜赋政自不闗秋竹际笙簧起囘听众籁微时陪物外赏肯念日斜归草色违秋意池光净客衣吟公清絶句政尔不能肥一笑聊开口千忧不上眉林深受风得柏老到霜知小憩逢筠洞幽寻及枳篱愿公勤秉烛裁咏枣离离
　　翁高邮挽诗
　　万里功名路三生翰墨身暮年铜虎重浮世石羊新天地悭豪杰山川泣吏民空传四十诔竟不识斯人
　　刘大资挽词二首
　　天柱欹倾日堂堂堕急围遂闻王蠋死不见华元归一代名超古千年泪染衣当时如有继犹足变危机一死公余事由来彼亦人使知临难日犹有不欺臣河洛倾遗愤英雄叹后尘煌煌中兴业公合冠麒麟七言律诗
　　次韵周教授秋懐
　　一官不办作生涯几见秋风巻岸沙宋玉有文悲落水陶潜无酒对黄花天机衮衮山新瘦世事悠悠日自斜误矣载书三十乘东门何地不宜瓜
　　夜雨
　　经岁柴门百事乖此身只合卧苍苔蝉声未足秋风起木叶俱鸣夜雨来棊局可观浮世理灯花应爲好诗开独无宋玉悲歌念但喜新凉入酒杯
　　连雨不能出有怀同年陈国佐
　　雨师风伯不吾谋漠漠穷隂断送秋欲过苏端泥浩荡定知高凤麦漂流檐前甘菊已无益阶下决明还可忧安得如鸿六尺马暂时相就説新愁
　　目疾
　　天公嗔我眼常白故着昏花阿堵中不怪参军谈瞎马但妨中散送飞鸿着篱令恶谁能对损读方竒定有功九恼从来自佛种防如那律证圆通
　　以事走郊外示友
　　二十九年知巳非今年依旧壮心违黄尘满面人犹去红叶无言秋又归万里天寒鸿雁瘦千村岁暮鸟乌微徃来屑屑君应笑要就南池照客衣
　　十月
　　十月北风催岁阑九衢黄土污儒冠归鸦落日天机熟老雁长云行路难欲诣热官忧冷语且求浊酒寄清欢孤吟坐到三更月枯木无枝不受寒
　　题小室
　　暂脱朝衣不当闲澶州梦断已多年诸公自致青云上病客长斋绣佛前随意时爲狮子卧安心嬾作野狐禅炉烟忽散无踪迹屋上寒云自黯然
　　次韵张廸功春日
　　年年春日寒欺客今日春无一半寒不觉转头逢岁换便须揩眼待花看争新游女幡垂鬓依旧先生日照盘从此不忧风雪厄杖藜时可过苏端
　　又和岁除感怀用前韵
　　宦情吾与岁俱防只有诗盟偶未寒鬓色定从今夜改梅花已判隔年看高门召客车稠叠下里烧香篆屈盘我亦三杯聊复尔梦囘鹓鹭岀朝端
　　张迪功携诗见过次韵谢之二首
　　黄纸红旗意未防青衫俱不救饥寒乆抛三径未得返偶有一钱何足看世事岂能磨铁砚诗盟聊可歃铜盘不嫌野外时纡葢政要相从叩两端
　　黄鸡白日唱初阑便觉杯觞耐薄寒坐上客多眞足乐牀头易在不须看更思径挼红蘂政待移厨洗玉盘苦恨重城催兴尽归时落日尚云端
　　卽席重赋且约再游二首
　　墙头花定觉风防墙外池深酒亦寒马健莫愁归路远诗成未许俗人看钓鱼不用寻温水濯发眞如到洧盘一笑得君天所借尊前无地着忧端
　　诗情不与岁情防春气犹兼水气寒怪我问花终不语须公走马更来防共知浮世悲驹隙即见平波散芡盘得一老兵虽可饮从今取友要须端
　　次饮家叔
　　衮衮诸公车马尘先生孤唱发阳春黄花不负秋风意白发空随世事新闭戸读书真得计载肴从学岂无人只应又被支郎笑从者依然困在陈
　　次韵答张迪功坐上见贻张将赴南都任二首
　　足钱便可不须侯免对妻儿赋百忧一笑相逢亦奇事平生所得是清流谈天安用如邹子扫地还应学赵州南北东西底非梦心闲随处有眞游
　　千首能轻万户侯诵君佳句解人忧梦阑尘里功名晚笑罢尊前岁月流世事无穷悲客子梅花欲动忆吾州明朝又作河梁别莫负平生马少游
　　次韵谢表兄张元东见寄
　　平生张翰极风流好事工文妙九州灯里偶然同一笑书来已似隔三秋林泉入梦吾当隐花鸟催诗岁不留安得清谈一陶写令人絶忆许文休
　　若拙弟说汝州可居已约卜一丘用韵寄元东
　　四岁冷官桑濮地三年羸马帝王州陶潜迷路已良远张翰思归那待秋病鹤欲飞还踯躅孤云将去更迟留盍簪共结鸡豚社一笑相从万事休
　　元方用韵见寄次韵奉谢兼呈元东二首
　　大难词源三峡流小难诗不数苏州了无徐生齐气累正値甯子商歌秋鹄飞千里从此始骥絶九衢谁得留岁晚烦公起我病两篇三叹不能休
　　一欢发水东流两脚黄尘阅几州王湛时须看周易虞未敢着春秋不辞彭泽腰常折却得邯郸梦少留有句惊人虽可喜无钱使鬼故宜休
　　元方用韵寄若拙弟邀同赋元方将托若拙觅顔渊之五十亩故诗中见意
　　梦中与世极周流错认三刀是得州拟学耕田给公上要爲同社醉春秋囊间已办青芒屦桑下想闻黄栗留傥有幽人谘岀处爲言无况莫来休
　　西郊春事寖入老境元方欲岀游以无马未果今得诗又有举鞭何日之叹因次韵招之
　　毛颖陈虽胜流也须从事到青州重吟玉树怀崔子欲唱金衣无杜秋官栁正须工部出园花犹为退之留篮舆自可烦儿辈一笑来从樾下休
　　答元方述懐作
　　不见圆机论九流纷纷骑鹤上扬州令之敢恨松桂冷君叔但伤蒲柳秋汝海蛇杯应已悟襄陵驹隙竟难留来牛去马无穷债未葢棺前盍少休
　　次韵家弟碧线泉
　　七孔穿针可得过冰蚕映日吐寒波练飞空咏徐凝水带断疑分汉帝河川后不愁微步袜鲛人暗动巻绡梭才高下视虚赋对此区区转患多
　　次韵光化宋唐年主簿见寄二首
　　茂林当日映羣贤也唤畸人到席间弃我便惊车辙远懐君端合鬓毛斑梦中犹得攀珠树别后能忘倒玉山遥想诗成寄来日笔端风雨发天悭
　　高人主簿固非宜天马何妨略受鞿防有梅花堪寄远可因莼菜便怀归相如未免家徒壁季子行看妻下机且复哦诗置此事江山相助莫相违
　　再用景纯韵咏懐二首
　　路断赤墀青琐贤士龙同此屋三间愁边潘令鬓先白梦里老莱衣更斑欲学大招那有赋试谋小隐可无山一钱留得眞堪笑未到囊空犹是悭
　　木枕蒲团病更宜从教恶少事鞌鞿元无王老又何怨不有麴生谁与归六日取蟾乖世用三年刻楮费天机只因杖履从公处未觉平生与愿违
　　同家弟用前韵谢判府惠酒
　　衔杯乐圣便称贤无酒犹堪卧瓮间使者在门虽仆仆麴车入梦正斑斑不烦白水眞人力来自青城道士山千载王同竝美未应杞菊赋寒悭
　　日饮知非贫士宜要逃语穽税心鞿【楚辞心鞿羁而不乱】所须惟酒非虚语以醉为乡可径归鹦鹉鸬鷀俱得道螟蛉蜾蠃共忘机狂言戏作麻姑送无奈阍人与我违
　　徙舎防大成赐诗【案此诗与前二首原本竝错置第十二巻景纯再示佳什二章之后致前二首所用韵及后一首谢杨工曹所用韵各离隔不属今移正】
　　南北东西共一尘得坻随处可收身卜居赋就知谋拙入宅诗成觉意新三径蓬蒿犹恨浅九流賔客未嫌贫不须更待高轩过防有珠玑已照邻
　　谢杨工曹用前韵
　　借屋三间稍离尘携书一束谩娯身客居最负青春好世事还随白发新造化小儿眞薄相市朝大隐亦长贫独无芧栗供賔客虚辱先生赋比邻
　　次十七叔去郑诗韵二章以寄家叔一章以自咏
　　乡里小儿眞可怜市朝大隠正陶然固应聊颂屈原橘底事便歌杨恽田广陌遥知驹欵段曲池犹记鹭聨拳对牀夜雨平生约话旧应惊岁月迁
　　蚍蜉堪笑亦堪怜撼树无功更怫然赋就柳州聊解祟诗成彭泽要归田身谋共悔蛇安足理遣须看佛举拳怀祖定知当晚合次君未可怨稀迁
　　镜中无复故人怜却媿谋生后计然叔夜本非堪作吏元龙今悔不求田怀亲更値薪如桂作客重看栗过拳万事功违高枕卧忧来一夕费三迁




　　简斋集巻十
　　钦定四库全书
　　简斋集巻十一
　　宋　陈与义　撰
　　七言律诗
　　赵虚中有石名小华山以诗借之
　　君家苍石三峯様磅礴乾坤气象横贱子与山曾半面小牕如梦慰平生炉烟巧作公超雾书册尚避秦皇城病眼朝来欲开嬾借君岩岫障新晴
　　次韵乐文卿北园
　　故园归计堕虚空啼鸟惊心处处同四壁一身长客梦百忧双鬓更春风梅花不是人间白日色争如酒面红且复高吟置余事此身能费几诗筒
　　归洛道中
　　洛阳城边风起沙征衫岁歳负年华归途忽践杨柳影春事已到芜菁花道路无穷几倾毂牛羊既饱各知家人生扰扰成底事马上哦诗日又斜
　　龙门
　　不到龙门十载强断崖依旧挂斜阳金银佛寺浮佳气花木禅房接上方羸马乍来还径去流莺多处最难忘老僧不作留人意看山看水白发长
　　次韵谢心老以缘事至鲁山
　　襌师瓶贮几多空欲问以书无去鸿鲁县人迎般若杖天寜树起吉祥风荒山春色篇章里快士交情笔砚中一日尘沙双眼碧归时应与去时同
　　友人惠石两峯巉然取杜子美玉山高竝两峯寒之句名曰小玉山
　　旧喜看书今不看且留双眼向孱顔从来作梦大槐国此去藏身小玉山暮霭朝曦一生了高天厚地两峯闲九华诗句喧寰宇细比眞形伯仲间【家有壶中九华石刻】
　　次韵王尧明郊祀显相之作
　　奏书初不待衡谭奠璧都南万玉参黄屋倚霄明半夜紫坛承月诸龛声喧大吕初终六影动圭陟降三可是天公须羯鼓已廻寒驭作春酣
　　道山防直
　　离离树子鹊惊飞独倚枯笻无限时千丈虚廊贮明月十分竒事更新诗人间路絶牕扉语天上云空阁影移遥想王戎烛下算百年辛苦一生痴
　　雨晴
　　天缺西南江面清纤云不动小滩横墙头语鹊衣犹湿楼外残雷气未平尽取微凉供稳睡急搜竒句报新晴今宵胜絶无人共卧看星河尽意明
　　十月
　　十月天公作许悲负霜鸿雁不停飞莽连万里云山去红尽千林秋径归病夫搜句了节序小斋焚香无是非睡过三冬莫开户北风不贷芰荷衣
　　漫郎
　　漫郎功业太悠然拄笏看山了十年黑白半头明镜里丹青千树恶风前星霜屡费惊人句天地元须使鬼钱踏破九州无一事只今分付结跏禅
　　送善相僧超然归庐山
　　九叠峯前远法师长安尘染坐禅衣十年依旧双瞳碧万里今持一笑归鼠目向来吾自了龟肠从与世相违酒酣更欲烦公説黄叶漫山锡杖飞
　　对酒
　　新诗满眼不能裁鸟度云移落酒杯官里簿书无日了楼头风雨见秋来是非衮衮书生老岁月怱怱燕子囘笑抚江南竹根枕一尊呼起鼻中雷
　　后三日再赋
　　天生瘿木不须裁説与儿童是酒杯落日留霞知我醉长风吹月送诗来一官扰扰身增病万事悠悠首独囘不奈长安小车过睡乡深处作奔雷
　　对酒【在陈留赋】
　　陈留春色撩诗思一日搜肠一百回燕子初归风不定桃花欲动雨频来人间多待须微禄梦里相逢记此杯白竹扉前客醉舞烟村欠高台
　　感怀
　　少日争名翰墨塲只今扶杖送斜阳青青草木浮元气山河接故乡作吏不妨三折臂搜诗空费九回肠子房与我同羁旅世事千般酒一觞
　　招张仲宗
　　北风日日吹茅屋幽子朝朝只地炉客里赖诗增意气老来惟嬾是工夫空庭乔木无时事残雪疎篱当画图亦有张侯能共此焚香相待莫徐徐
　　寓居刘仓廨中晚歩过郑仓台上
　　纶巾鹤氅过荒陂满面春风二月时世事纷纷人易老春隂漠漠絮飞迟士衡去国三间屋子美登台七字诗草绕天西青不尽故国归计入支颐
　　晚步顺阳门外
　　六尺枯藜了此生顺阳门外看新晴树连翠篠围春昼水泛青天入古城梦里偶来那计日人间多事更闻兵只应十载溪桥路欠我媻姗勃窣行
　　秋日客思
　　南北东西俱我乡聊从地主借胡牀诸公共得何侯力远客新抄陆氏方老去事多藜杖在夜来秋到叶声长蓬莱可托无因至试觅人间千仞冈
　　寄季申
　　雨歇城西泥未干遥知独立整衣冠旧时邺下刘公干今日辽东管幼安緑隂展尽身犹远黄鸟飞来节已阑安得一尊生耳热暂时相对説悲欢
　　重阳
　　去岁重阳已百忧今年依旧叹羁游篱底菊花惟解笑镜中头发不禁秋凉风又落宫南木老雁孤鸣汉北州如许行年那可记谩排诗句写新愁
　　送客出城西
　　邓州谁亦解丹青画我羸骖晓出城残年政尔供愁了末路那堪送客行寒日满川分众色暮林无叶寄秋声垂鞭归去重囘首意落西南计未成
　　得席大光书以诗迓之
　　十月风髙客子悲故人书到暂开眉也知廊庙当推毂无奈江山好赋诗万事莫论兵动后一杯当及菊残时喜心翻倒相迎地不怕寒林十里陂
　　无题
　　六经在天如日月万事随时更故新江南丞相浮云壊洛下先生宰木春孟喜何妨改师法京房底处有门人旧爱读书今嬾读焚香阅世了闲身
　　清明
　　雨晴闲步涧边沙行入荒林闻乱鸦寒食清明惊客意暖风迟日醉梨花书生投老王官谷壮士偷生漂母家不用秋千与蹴踘只将诗句答年华
　　观江涨
　　涨江临眺足消忧倚杖江边地欲浮叠浪并翻孤日去两津横巻半天流鼋鼍杂怒争新穴鸥鹭惊飞失故洲可为一官妨快意眼中惟觉欠扁舟
　　舟次髙舎书事
　　涨水东流满眼黄泊舟髙舍更情伤一川木叶明秋序两岸人家共夕阳乱后江山元歴歴世间岐路极茫茫遥指长沙非谪去古今岀处两凄凉
　　登岳阳楼二首
　　洞庭之东江水西帘旌不动夕阳迟登临呉蜀横分地徙倚湖山欲暮时万里来游还望远三年多难更凭危白头吊古霜风里老木苍波无限悲
　　天入平湖晴不风夕帆和雁正浮空楼头客子杪秋后日落君山元气中北望可堪囘白首南游聊得看丹枫翰林物色分留少诗到巴陵还未工
　　巴丘书事
　　三分书里识巴丘临老避兵初一游晚木声酣洞庭野晴天影抱岳阳楼四年风露侵游子十月江湖吐乱洲未必上流须鲁肃腐儒空白九分头
　　再登岳阳楼感慨赋诗
　　岳阳壮观天下传楼隂背日隄緜緜草木相连南服内江湖异态防干前乾坤万事集双鬓臣子一谪今五年欲题文字吊今古风壮浪涌心茫然
　　除夜
　　城中爆竹已残更朔吹翻江意未平多事鬓毛随节换尽情灯火向人明比量旧岁聊堪喜流转殊方又可惊明日岳阳楼上去岛烟湖雾看春生
　　火后问舍至城南有感
　　魂伤瓦砾旧曾游尚想奔烟万马遒遂替他人作正月絶知回路想巴丘书生性命曽经试客子茅茨费屡谋惟有君山故窈窕一眉晴緑向人浮
　　望燕公楼下李花
　　燕公楼下繁华树一日遥看一百回羽葢梦余当画立缟衣风急过墙来洛阳路不容春到南国花应为客开今日岂堪簪短发感时伤旧意难裁
　　陪粹翁举酒于君子亭下海棠方开
　　世故驱人殊未央聊从地主借绳牀春风浩浩吹游子暮雨霏霏湿海棠去国衣冠无态度隔帘花叶有辉光使君礼数能寛否酒味撩人我欲狂
　　春夜感怀寄席大光
　　管寜白帽且蹁跹孤鹤归期难计年倚杖东南观百变伤心云雾隔三川江湖气动春还冷鸿雁声回人不眠苦忆西州老太守何时相伴一灯前
　　雨中对酒庭下海棠经雨不谢
　　巴陵二月客添衣草草杯觞恨醉迟燕子不禁连夜雨海棠犹待老夫诗天翻地覆伤春色齿豁头童祝圣时白竹篱前湖海阔茫茫身世两堪悲
　　周尹潜以仆有郢州之命作诗见赠有横槊之句次韵谢之
　　一歳忧兵四阅时偷生不恨隙驹驰如何南纪持竿手却把西州破贼旗傥有青油盛快士何妨画防入新诗因君调我还增气男子平生竟要竒
　　次韵尹潜感怀
　　北兵又看绕淮春叹息犹爲国有人可使翠华周防县谁持白羽静风尘五年天地无穷事万里江湖见在身共説金陵龙虎气放臣迷路感烟津
　　赠傅子文
　　渔子牧儿谈笑新先生胜日步湖漘沙边忽见长身士头上仍欹折角巾豺虎不能寛远俗山川终要识诗人芦丛如画斜阳里拄杖相寻无杂賔
　　江行野防寄大光
　　樯乌送我入蛮乡天地无情白发长万里回头看北斗三更不睡听鸣榔平生正岀元子下此去还经思旷防投老相逢难衮衮共恢诗律撼潇湘
　　寄信道
　　衡山未见意如飞浩荡风帆不可期却忆府中三语掾空吟江上四愁诗髙滩落日光零乱远岸丛梅雪陆离賸欲平生持寄子白头才尽只成悲
　　衡岳
　　野客原耕嵩岳田得游衡岳是前缘避兵径度吾岂忍欲雨还休神所怜世乱不妨松偃蹇村空更觉水潺湲非无拄杖终伤老负此名山四十年










　　简斋集巻十一
　　钦定四库全书
　　简斋集巻十二
　　宋　陈与义　撰
　　七言律诗
　　元日
　　五年元日只流离楚俗今年事事非后饮屠苏惊巳老长乘舴艋竟安归携家作客眞无防学道刳心却自违汀草岸花知节序一身千恨独霑衣
　　先寄邢子友
　　作客经年乐有余邵阳岐路不﨑岖山川好处欹纱帽桃李香中度笋舆欲见旧文惊歳月剰排幽语説艰虞人间书疏非吾事一首新诗未可无
　　立春日雨
　　衡山县下春日雨远映青山丝様斜容易江边欺客袂分明沙际湿年华竹林路隔生新水古渡船空集乱鸦未暇独忧巾一角西溪当有续开花
　　山中
　　当复入州寛作期人间踏地有安危风流丘壑眞吾事筹策庙堂非所知白水春陂天淡淡苍峯晴雪锦离离恰逢居士身轻日正是山中多景时
　　三月二十日闻德音寄李德升席大光新有召命皆寓永州
　　尘隔斗牛三月余德音再与万方初又防天地寛今岁且扫轩牕读我书自古安危闗政事随时忧喜到樵渔零陵并起扶颠手九庙无归计莫疎
　　题东家壁
　　斜阳步屧过东家便置清尊不煮茶高桞光隂初罢絮嫩凫毛羽欲成花羣公天上分时栋间客江边管物华醉里吟诗空跌宕借君素壁落栖鸦
　　散发
　　百年如寄亦何为散发清狂未足非南涧题诗风满面东桥行乐露霑衣松花照夏山无暑桂树留人吾岂归藜杖不当轩葢用稳扶居士莫相违
　　观雨
　　山客龙钟不解耕开轩危坐看隂晴前江后岭通云气万壑千林送雨声梅压竹枝低复举风吹山角晦还明不嫌屋漏无干处正要羣龙洗甲兵
　　寄德升大光
　　君王忧诏起羣公也寘樵夫尺一中易着青衫随世事难将白发犯秋风共谈太极非无意能系苍生本不同却倚紫阳千丈岭遥瞻黄鹄九霄东
　　次韵邢九思
　　百年鼎鼎杂悲欢老去初依六祖坛晏不堪长抱病子眞那复更为官山林未必容身得顔面何宜与世看白帝髙寻最竒事共君盟了不应寒
　　题道州甘泉书院
　　甘泉坊里林影黑呉氏舍前书牓鲜牀略容摩诘借桂枝应待小山传兵横海内犹纷若风到湖南还穆然勉效周生述孔业赋诗吾独媿先贤
　　度岭
　　年律将穷天地温两州风气此横分已吟子美湖南句更拟东坡岭外文隔水丛梅疑是雪近人嶂欲生云不愁去路三千里少住林间看夕曛
　　次韵谢吕居仁居仁时寓贺州
　　别君不觉歳时荒岂意相逢魑魅乡箧里诗书总寥落天涯形貎各昻藏江南今歳无征战岭表穷冬有雪霜傥可卜邻我欲住草茅为葢竹为梁
　　舟行遣兴
　　防稽尚隔三千里临贺初盘一百滩殊俗问津言语异长年为客路岐难背人山岭重重去照鹢梅花树树残酌酒柁楼今日意题诗船壁后来看
　　康州小舫与耿伯顺李德升席大光郑德象夜语以更长爱烛红为韵得更字
　　万里衣冠京国旧一船风雨晋康城灯前顔面重相识海内艰难各饱更天阔路长吾欲老夜阑酒尽意难倾明朝古峡苍烟道都送新愁入橹声
　　与大光同登封州小阁
　　去程欲数莽难知三日封州更作迟青嶂足稽天下士锦囊今有峤南诗共登小阁春风里囘望中原夕霭时万本梅花为我寿一杯相属未全痴
　　雨中再赋海山楼
　　百尺阑干横海立一年襟抱与山开岸边天影随潮入楼上春容带雨来慷慨赋诗还自恨徘徊舒啸却生哀世间猛士今安在非复当年单父台
　　赠漳州守綦叔厚
　　过尽蛮荒兴复新漳州畵防拥诗人十年去国九行旅万里逢公一欠伸王粲登楼还感慨纪瞻赴召欲逡廵绳牀相对有今日賸醉斋中软脚春
　　自黄岩县舟行入台州
　　宴坐峯前冲雨急黄岩县里借舟迟百年痴黠不相补万事悲欢岂可期莽莽苍波兼防雾纷纷白鹭落山陂只应江海凄凉地欠我临风一赋诗
　　送熊博士赴瑞安令
　　衣冠衮衮相逢处草木萧萧未变时聚散同惊一枕梦悲欢各诵十年诗山林有约吾当去天地无情子亦饥笑领铜章非失计歳寒心事欲深期
　　醉中
　　醉中今古兴衰事诗里江湖摇落时两手尚堪杯酒用寸心惟是鬓毛知稽山拥郭东西去禹穴生云朝暮竒万里南征无赋笔茫茫远望不胜悲
　　怀天经智老因访之
　　今年二月冻初融睡起苕溪緑向东客子光隂诗巻里杏花消息雨声中西庵禅伯还多病北栅儒先只固穷怱忆轻舟寻二子纶巾鹤氅试春风
　　和孙升之
　　姬国余芳代有人于今公子秀溪濆处心如水尚书市能赋临流靖节君花岛红云春句丽月梅疎影异香闻囊开古锦湖山岀何意一星窥妙文【此和升之咏周坚仲十二年前到周子壁间有诗曾见之故有一星窥妙文之句】
　　寺居
　　招提远占一牛鸣阻絶干戈得暂经梦境了知非有实醉乡不入自常醒楼台近水明鉴草树连空写素屛物象自堪供客眼未须觅句户长扃
　　与义窃慕东坡以铁拄杖为乐全生日之寿今以大铜瓶上判府待制庶几因物以露区区且作诗二首将之亦东坡故事
　　要学东坡寿乐全此瓶端合供儒先铁如意畔无忧畏玉唾壶旁耐歳年项似董宣眞是强腹如边孝故应便与公剩贮爲霖水不羡宫门承露仙
　　不与观音伴柳枝要令竒相解公颐防逢白氏编书日犹梦陶家贮粟时安用作盘供歃血也胜为鉢困催诗千年秀结重重緑长映先生鬓与眉
　　又用韵春雪
　　急雪催诗兴未阑东风肯奈鸟乌寒最怜度牖勤勤意更接飞花细细看连夜抛回三白瑞及时惊动五辛盘袁安乆絶千人望春破还思绮一端
　　次韵邢子友
　　壮士如今烂莫收尚思抽矢射旄头不堪苦雾侵衰鬓稍喜和烟入戍楼万里中原空费梦三春胜日偶成游青松远岭偏惊眼薄晚阑干更少留
　　余识景纯家弟岀其诗见示喜其同臭味也辄用大成黄字韵赋八句赠之
　　阿奴喜气照人黄传得新诗细作行可爱悬知似杨柳忘忧不复待槟榔魏收已获崔昻誉摩诘仍推相国长曷不少留东阁醉剩收篇咏作归装
　　次韵景纯道中寄大成
　　闻道歌行伏李绅古来贤守是诗人乆钦乐广怀披雾一见周瑜胜饮醇海内期公黄阁老尊前容我白纶巾佳篇咀嚼眞堪饱此日何忧甑有尘
　　景纯再示佳什殆无遗巧勉成二章一以报佳贶一以自贻
　　睆睆休嫌笏与绅如公本是九包人【来诗云还山终戴鹿皮巾】读书只用三冬足学道从来一色醇太尉谈辞挥玉尘侍中风韵更纱巾谁言上界多官府亦许散仙追后尘诸公衮衮坐垂绅谁信北风欺得人遮眼读书何用解发顔要酒可须醇【文选醇醴发顔】十年白社空看镜万里青天一岸巾少待竒章到三日试将冠葢拂埃尘
　　次韵家弟所赋
　　曹刘方驾信优为不废东郊坐保厘投蚓问公逢老手聨珠及我媿连枝定知来者倾三叹共了流年费几诗瘀絮车斜敢将去乐天那畏一微之
　　次韵宋主簿
　　九折湾中万斛舟怪公随处得心休未应菊径闗心急聊爲鱼槎尽意留陆子旧踪余马顶羊公遗碣见头遥知太白无多事醉里诗成不待搜
　　用大成四桂坊韵赠令狐昆仲
　　乡人洗眼看银黄得桂连枝手尚香盛事固应传雁塔新诗不减住鸡坊醍酥乳酪原同味羯末封胡更合堂从此葛恢门下客知名可但一扬方
　　陈叔易学士母阮氏挽词二章
　　典刑奕奕照来今鹤发鱼轩汝水浔避地梁鸿不偕老弄乌莱子若爲心送丧忽见三千乘奉裞那闻五百金妇德母仪俱不媿碑铭知已托张林
　　去年披雾识儒先欲拜萱堂未敢前卢壸要传纱幔业王裒忽废蓼莪篇秀眉隔梦黄垆里落日驱风丹旐边佛子归眞定何处空令苦泪涨黄泉
　　侯处士女挽词
　　畴昔翁才比太师固应生女作门楣人门似梦风旌岀佛子何之宰树悲五百祱金空繐帐三千车乘忽荒陂他年不共江流去突兀张林妇德碑















　　简斋集巻十二
　　钦定四库全书
　　简斋集巻十三
　　宋　陈与义　撰
　　五言长律
　　道中书事
　　临老伤行役篮舆歳月奔客愁无处避世事不堪论白道含秋色青山带雨痕坏梁斜鬬水乔木密藏村易破还家梦难招去国魂一身从白首随意答乾坤
　　感事
　　防乱那堪説干戈竟未休公卿危北顾江汉故东流风断黄龙府云移白鹭洲云何舒国歩持底副君忧世事非难料吾生本自浮菊花纷四野作意为谁秋
　　晚晴野望
　　洞庭微雨后凉气入纶巾水底归云乱芦丛返照新遥汀横薄暮独鸟度长津兵甲无归日江湖送老身悠悠只倚杖悄悄自伤神天意苍茫里村醪亦醉人
　　五言絶句
　　同家弟赋蜡梅诗得四絶句
　　朱朱与白白着意待春开那知洞房里已傍额黄来韵胜谁能舍色庄那得亲朝阳一映树到骨不留尘黄罗作广袂绛纱作中单人间谁敢着留得护春寒一花香十里更値满枝开承防不在貎谁敢鬭香来
　　蜡梅四句
　　花房小如许铜翦黄金涂中有万斛香与君细细输来从底处所黄露满衣湿缘憨翻得怜亭亭倚风立奕奕金仙面排行立晓晴殷勤夜来雪少住作珠璎亭亭金步摇朝日明汉宫当时好光景一似此园中
　　题持约画轴
　　日落川更阔烟生山欲浮舟中有闲地载我得同游
　　梅花两絶句
　　客行满山雪香处是梅花丁寜明月夜认取影横斜晓天青脉脉玉面立疎篱山中尔许树独自费人诗
　　正月十六日夜二絶
　　正月十六夜竹篱田父家明月照树影满山如龙蛇二更风薄竹悲吟连夜分村西递余韵应胜此间闻
　　岀山二首
　　隂岩不知晴路转见朝日独行脩竹尽石崖千丈碧山空樵斧响隔岭有人家日落潭照树川明风动花
　　入山二首
　　岀山复入山路随溪水转东风不惜花一暮都开徧都迷去时路防杖烟漫漫微雨洗春色诸峯生晚寒与夏志宏孙信道张巨山同集涧边以散发岩岫为韵赋四小诗
　　哦诗谷虚响微步下岩半披丛涧影摇集鸟纷然散乱石披沙浅水纹如绀发驰晖怱西没林光相映发举头山围天濯足树映潭山中记今日四士集空岩张子卧石榻夏子理泉窦孙子独不言搘颐数烟岫
　　衡岳二首
　　城中望衡山浮云作飞葢朅来岩谷游却在浮云外危亭见上方林壑带残阳今日岂无恨重游却味长
　　絶句
　　野鸭飞无数桃花湿满枝竹舆鸣细雨山客有新诗
　　九日示大圆洪智
　　自得休心法悠然不赋诗忽逢重九日无耐菊花枝
　　九月八日戏作两絶句示妻子
　　今夕知何夕都如未病时重阳莫草草剩作几篇诗小瓮今朝熟无劳问酒家重阳明日是何处有黄花六言絶句
　　六言二首
　　莫赋涧松郁郁但吟陂麦青青为妇读刘伶传敎儿书甯戚经
　　种竹可侔千户拥书不假百城何必思之烂熟热官无用分明
　　题顔持约画水墨梅花
　　未央宫里红杏羯鼓三声打开大庾岭头梅蕚管城呼上屏来
　　不见梅花
　　荆楚歳时经尽今年不见梅花想得苍烟玉立都藏江上人家
　　七言絶句
　　襄邑道中
　　飞花两岸照船红百里榆隄半日风卧看满天云不动不知云与我俱东
　　和张矩臣水墨梅五絶
　　巧【一作刻】画无盐丑不除此花风韵更清姝从教变白能为黒桃李依然是仆奴
　　病见昏花已数年只应梅蘂故依然谁教也作陈面眼乱初逢未敢怜
　　粲粲江南万玉妃别来几度见春归相逢京洛浑依旧惟恨缁尘染素衣
　　舍章檐下春风面造化功成秋兔毫意足不求顔色似前身相马九方臯
　　自读西湖处士诗年年临水看幽姿晴牕画出横斜影絶胜前村夜雪时
　　梅花
　　高花玉质照穷腊破雪数枝春已多一时倾倒东风意桃李争春奈晚何
　　题画
　　碎身鹰犬慙何忍埋骨诗书事亦微霜落深林可终歳雄雌暖日莫忘机
　　秋夜
　　中庭淡月照三更白露洗空河汉明莫遣西风吹叶尽却愁无处着秋声
　　跋外祖存诚子帖
　　乱眼龙蛇起平陆后身羲献已黄墟客来空认袁公额泪尽慙无杨恽书
　　咏蟹
　　量才不数防鱼额四海神交顾长康但见横行疑是躁不知公子实无肠
　　中牟道中二首
　　雨意欲成还未成归云却作伴人行依然坏郭中牟县千尺浮屠管送迎
　　杨栁招人不待媒蜻蜓匹马忽相猜如何得与凉风约不共尘沙一并来
　　清明二首
　　街头女儿双髻鸦随蜂趁蜨学夭邪东风也作清明节开徧来禽一树花
　　巻地风抛市井声病扶危坐了清明一帘晚日看收尽杨栁防风百媚生
　　春日二首
　　朝来庭树有鸣禽红緑扶春上逺林忽有好诗生眼底安排句法已难寻
　　忆看梅雪缟中庭转眼桃梢无数青万事一身双鬓发竹牀欹枕数牕櫺
　　栁絮
　　栁送腰肢日几回更教飞絮舞楼台颠狂忽作髙千丈风力防时穏下来
　　秋试院将出书所寓牕
　　门前柿叶已堪书弄镜烧香聊自娯百世牕明牕暗里题诗不用着工夫
　　秋日
　　琢句不成添鬓丝且搘笻杖看云移槐花落尽全林緑光景浑如初夏时
　　次何文缜题顔持约画水墨梅花韵二首
　　牕间光景晚来新半幅溪藤万里春从此不贪江路好賸抛心力唤真真
　　夺得斜枝不放归倚窻承月看熹防墨池雪岭春俱好付与诗人説是非
　　为陈介然题持约画
　　层层水落白滩生万里征鸿小作程日落防风过荷叶陂南陂北听秋声
　　九日宜春苑午憩幕中听大光诵宋迪功诗
　　酒酣耳热不成歌柰此一川黄菊何卧听西风吹好句老天无恨幕生波
　　西省酴醿架上残雪可爱戏同王元忠席大光赋诗
　　酴醿花底当年事夜雪糢糊照酒防北省今朝枝上雪还揩病眼作花看
　　窦园醉中前后五絶句
　　东风吹雨小寒生杨栁飞花乱晚晴客子从今无可恨窦家园里有莺声
　　海棠脉脉要诗催日暮紫緜无数开欲识此花竒絶处明朝有雨试重来
　　不见海棠相似人空题诗句满花身酒阑却度荒陂去驱使风光又一春
　　三月碧桃惊动人满园光景一时新賸倾老子尊中玉折尽繁枝不要春
　　一尊相属莫辞空报答今朝吹面风自唱新诗与明月碧桃开尽两声中
　　宴坐之地籧篨覆之名曰篷斋
　　不□□□了三冬旋作篷斋待朔风会有打牕飞□□地炉孤坐防竒功
　　邓州西轩书事十首
　　小儒避地南征日皇帝行天第一春走到邓州无脚力桃花初动雨留人
　　千里空携一影来白头更着乱蝉催书生身世今如此倚徧周家十二槐
　　瓦屋三间寛有余可怜小陆不同居易求苏子六国印难得河桥一字书
　　莫嫌啖蔗佳境逺橄榄甜苦亦相幷都将壮节共辛苦准拟残年看太平
　　皇家卜年过周厯变故未必非天仁东南鬼火成何事终待边烽作争臣
　　杨刘相倾建中乱不待白首今同归只今将相须廉蔺五月并门未解围
　　不须夜夜看太白天地景气今如斯始行蚌相攻防可惜中原见事迟
　　诏书忧民十六事父老祝君一万年白髪书生喜无寐从今不仕可归田
　　范公深忧天下日仁祖爱民全盛年遗庙只今香火冷时时风叶一骚然
　　诸葛经行有夕风千古天地几英雄吊古不须多感慨人生半梦半醒中


　　简斋集巻十三
　　钦定四库全书
　　简斋集卷十四
　　宋　陈与义　撰
　　七言絶句
　　纵步至董氏园亭二首
　　槐叶层层新绿生客怀依旧不能平自移一榻西牕下要近丛篁听雨声
　　客子今年驼褐寛邓州三月始春寒帘钩挂尽蒲团稳十丈虚庭借雨看
　　香林四首
　　絶爱公家花气新一林清露百般春是中宴坐应容我只恐微风唤起人
　　丈人延客非俗物百和香中进一杯乞取齐奴锦步障与春遮断晓风来
　　谁见繁香度牖时碧天残月映花枝故应撩我题新句压倒韦郎宴寝诗
　　简斋居士不饮酒一入香林更不醒驱使小诗酬晓露絶胜辛苦广骚经
　　夏夜二首
　　虚庭散防晚凉生斟酌星河亦喜晴不记墙西有脩竹夜风还作雨来声
　　待到天宫放月时东家乔柏两蚪枝悬知满地疎隂处不及遥看突兀竒
　　同继祖民瞻游赋诗亭二首
　　邂逅今朝一段竒从来华屋不闗诗诸公且作留连意正是微风到竹时
　　浩浩白云溪一色冥冥青竹鸟三呼只今那得王摩诘画我凭阑觅句图
　　题继祖蟠室三首
　　云起鑪山乆未移功名不恨十年迟日斜疎竹可牕影正是幽人睡足时
　　万巻吾今一字无打包借处野僧如短檠未尽残年兴欲问班生借赐书
　　中兴天子要人才当使生擒颉利来正待吾曹红抹额不须辛苦学顔回
　　有感再赋
　　忆得甲辰重九日天恩曾预宴城东龙沙此日西风冷谁折黄花寿两宫
　　坐涧边石上
　　三靣青山围竹篱人间无路访安危扶笻共坐槎牙石涧水悲鸣无歇时
　　采菖蒲
　　闲行涧底采菖蒲千岁龙蛇抱石臞明朝却觅房州路飞下山顚不要扶
　　晚望信道立竹林边
　　脩竹林边烟过迟幅巾藜杖立疎篱恨无顾陆同携手写取孙郎觅句时
　　醉中至西径梅花下已盛开
　　梅花乱发雨晴时褪尽红绡见玉肌醉中忘却头边雪横插繁枝归竹篱
　　和王东卿絶句四首
　　少时走马洛阳城今作江边瓶锡僧説与虎头须画我三更月里影崚嶒
　　来日安榴花尚稀压墙丹实已垂垂何时着我扁舟尾满袖西风信所之
　　只今当代功名手不数平生粥饭僧独立江风吹短发暮云千里倚崚嶒
　　平生不得吟诗力空使秋霜入鬓垂太岳峰前满尊月爲君聊复一中之
　　又登岳阳楼
　　岳阳楼前丹叶飞阑干留我不思归洞庭镜靣平千里却要君山相发挥
　　除夜
　　万里江湖憔悴身咚咚街鼓不饶人只愁一夜梅花老看到天明付与春
　　火后借居君子亭书事四絶呈粹翁
　　天公恶剧逐翻新赖是今年有主人君子亭中眠白昼燕公楼上眺青春
　　祝融回禄意佳哉挽我梅花树下来一夜东风不知惜月明满树十分开
　　斫竹和梢编作篱微风如在竹林时无人来访庞居士晚日疎隂光陆离
　　入山从此不须深君子亭中人不寻青竹短篱围画静梅花两树照春隂
　　用前韵再赋四首
　　西园芳气雨余新唤起亭中入定人爲报使君多酿酒梅花落尽不闗春
　　扬州云气郁佳哉百虑方横吉语来却看诗书安稳在竹篱隂里得时开
　　危楼只隔一重篱谁见扶笻独上时如许江山嬾搜句燕公应笑我支离
　　欲识道人门径深水仙多处试来寻青裳素面天应惜乞与西园十日隂
　　二十一日风甚明日梅花无在者独红萼留枝间可爱
　　昨日梅花犹可攀今朝残萼便斓斑羣仙已御东风去总脱绛袂留林间
　　春寒
　　二月巴陵日日风春寒未了怯园公海棠不惜胭脂色独立蒙蒙细雨中
　　次韵传子文絶句
　　风雨门前十日泥荒街相伴只笻枝从今老子都无事落尽园花不赋诗
　　周尹潜雪中过门不我顾遂登西楼赋诗见寄次韵谢之三首
　　晴牕飞雪偃幽聼起觅新诗自啓扃不觉高轩墙外过贪看万鹤舞中庭
　　堪笑臞仙也耐寒飞花端合上楼看深知壮观増诗律洗尽元和到建安
　　敲门俗子令我病靣有三寸康衢埃风饕雪虐君驰去蓬户那无酒一杯
　　城上晚思
　　独凭危堞望苍梧落日君山如画图无数柳花飞满岸晚风吹过洞庭湖
　　寻诗两絶句
　　楚酒困人三日醉园花经雨百般红无人画岀陈居士亭角寻诗满防风
　　爱把山瓢莫笑侬愁时引睡有竒功醒来推户寻诗去乔木峥嵘明月中
　　五月二日避贵寇入洞庭湖絶句
　　鼓发嘉鱼千面雷乱帆和雨向湖开何妨南北东西客一听湘妃瑶瑟来
　　雨中
　　雨打船篷声百般白头当夏不禁寒五湖七泽经行徧终忆吾乡八节滩
　　闰八月十二日过竒父共坐翠窦轩赏木犀花玲珑满枝光气动人念风日不贷此花无五日香矣而王使君未之知作小诗报之
　　清露香浮黄玉枝使君未到意低迷极知有日交铜虎可使无情向木犀
　　再赋二首呈竒父
　　国香熏坐先生醉秋叶藏花客子迷驰使晚风同胜地东轩不用镇帷犀
　　香过东园花一枝寻花觅路忽成迷先生莫谓心如鐡喜气朝来横角犀
　　十三日再赋二首其一以赞使君是日对花赋此韵诗落笔纵横而郡中修水战之具方大阅于燕公楼下也其一自叙所感忆年十五在杭州始识此花皆三丈髙未尝赋诗
　　我丈风流元祐枝晴轩雨雹笔端迷从容文武一时了赋罢木犀观水犀
　　武林曾识最髙枝百感重逢歳月迷向日擘牋须彩凤如今执盾要文犀
　　两絶句
　　西风吹日弄晴隂酒罢三更湖海深岳阳楼上登高节不负南来万里心
　　二士相随风满巾两禅同队景弥新但得黄花不牢落莫嫌惊倒岳州人
　　初识茶花
　　伊轧篮舆不受催湖南秋色更佳哉青裙玉面初相识九月茶花满路开
　　衡岳
　　客子山行不觉风龙吟虎啸满山松纶巾一幅无人识胜业门前听午钟
　　跋江都王画马
　　天上房星空不动人间画马亦难逢当年笔下千金鹿此日牕间八尺龙
　　与王子焕席大光同游廖园
　　三枝笻竹兴还新王丈席兄俱可人侨立司州溪水上吟诗把酒对青春
　　除夜次大光韵大光是夕婚
　　一杯节酒莫留残坐看新年上鬓端只恐梅花明日老夜瓶相对不知寒
　　除夜不寐饮酒一杯明日示大光
　　万里乡山路不通年年佳节百忧中催成客睡须春酒老【案此下原本缺】
　　甘棠道中
　　笋舆碍石一悠然正月微风意已便桃花向来浑不数山中时见絶堪怜
　　将至杉木铺望野人居
　　春风漠漠野人居若使能诗我不如数株苍桧遮官道一树桃花映草庐
　　罗江二絶
　　荒村终日水车鸣陂北陂南共一声洒面风吹作飞雨老夫诗到此间成
　　山翁见客亦欣然好语重重意不传行过竹篱逢细雨眼明双鹭立青田
　　题水西周三十三壁二首
　　下管先生巾欲摧雨中艇子便撑开青山隔岸迎人去白鹭冲烟送酒来
　　周子篘中早得春唤人同度一溪云贪看雨歇前峯变不觉斟时已十分



　　简斋集巻十四
　　钦定四库全书
　　简斋集巻十五
　　宋　陈与义　撰
　　七言絶句
　　寄大光二絶句
　　心折零陵霜入鬓更修短札问何如江湖不是无来雁只惯平生作报书
　　芭蕉急雨三更閙客子殊方五月寒近得防稽消息否稍传荆渚路岐寛
　　村景
　　黄昏吹角闻呼鬼清晓持竿看牧鹅蚕上楼时桑叶少水鸣车处稻苖多
　　偶成
　　谏议遗踪尚可望曵裾不必效邹阳但修天爵要人爵始信书堂即玉堂
　　水车
　　江边终日水车鸣我自生平爱此声风月一时都属客杖藜聊复寄诗情
　　山居二首
　　防检行年书阀阅山中共赋几篇诗如令未有惊人句更待秋风生桂枝
　　宅圗不必烦秋令已卜东坡涧水边更与我为烧药灶只愁君要买山钱
　　拜诏
　　紫阳山下闻皇牒地藏阶前拜诏书乍脱緑袍山色翠新披紫绶佩金鱼
　　别诸州二首
　　风送孤篷不可遮山中城里总非家临行有恨君知否不见篱前稻着花
　　陇云知我欲船开飞过江东还复回不似周颙趋阙去山灵应许却归来
　　题向伯防过峡图二首
　　旌旗翻日淮南道兴罢归来雪满船正有佛光无处着独将佳句了山川
　　过峡新图世所传峡中尤说泛舟仙柱天勲业须君子借我茅斋看十年
　　题赵少尹青白堂三首
　　小谢为州不废诗庭中草木有光辉一林风露非人世更着梅花相发挥
　　使君堂上无俗客白白青青雨胜流添得吟诗老居士千年一笑泽南州
　　雪里芭蕉摩诘画炎天梅蘂简斋诗他时相见非生客看倚琅玕一段竒
　　石限病起
　　幽人病起山深处小院鸦鸣日午时六尺屏风遮宴坐一帘细雨独题诗
　　戏大光送酒
　　折得岭头如玉梅对花那得欠清杯不烦白水真人力便有青州从事来
　　次韵大光五羊待耿伯顺之作
　　康州艇子来不急过岸橹声空复长百尺楼头堪望逺淡烟斜日晚荒荒
　　和大光道中絶句
　　巳费天公十日晴今朝小雨送潮生转头云日还如锦一抹葱珑画不成
　　又和大光
　　寂寂孤村竹映沙防榔迎客当煎茶岭南二月无桃李夹路松开黄玉花
　　雨中宿灵峯寺
　　雁荡山中逢晚雨灵峯寺里借绳牀只应防得纶巾角还费髙僧一炷香
　　王孙岭
　　已过长溪岭更危伏龙莽莽向川垂斜阳照见林中石记得南山隠去时
　　梅花二首
　　鐡面苍髯洛阳客玉顔红领防稽仙街头相见如相识恨满东风意不传
　　画取维摩室中物小瓶春色一枝斜梦回映月牕间见不是桃花与李花
　　题伯时画温溪心等贡五马
　　漠漠河西尘几重年年画马亦难逢题诗记着今朝事回看聨翩五匹龙
　　题画
　　分明楼阁是龙门亦有溪流曲抱村万里家山无路入十年心事与谁论
　　题崇兰图二首
　　两公得我色敷腴藜杖相将入画图我已梦中多识路秋风举袂不踟蹰
　　奱奱天气吹角巾松声水色一时新山林从此不牢落照影溪头共六人
　　与智老天经夜坐
　　残年不复徙他乡长与两襌同夜釭坐到更深都寂寂雪花无数落天牕
　　观雪
　　无住庵前境界新琼楼玉宇总无尘开门倚杖移时立我是人间富贵人
　　题俞秀才所藏江参山水横轴二首
　　巻中衮衮溪山出笔下明明开辟初不肯一裈为妇计俞郎作意未全踈
　　万壑分烟髙复低人家随处有柴扉此中只欠陈居士千仞冈头一振衣
　　梅花
　　一枝斜映佛前灯春入铜壶夜不氷昔歳曽游大庾岭今年聊作小乘僧
　　樱桃
　　四月江南黄鸟肥樱桃满市粲朝晖赤英盘里虽殊遇何似筠笼相发挥
　　叶柟惠花
　　无主庵中老居士逢春入定不衔杯文殊【阙字】俱拱手今日花枝唤得回
　　牡丹
　　一自边尘入汉闗十年伊洛路漫漫青墩溪畔龙钟客独立东风看牡丹
　　盆池
　　三尺清池牕外开茨菰叶底戏鱼回雨声转入浙江去云影还从震泽来
　　松棚
　　黯黯当牕云不驱不教风日到琴书只今老子风流地何似茅山陶隠居
　　玉堂儤直
　　庭叶珑珑晓更青断云度日照寒防只应未上归田奏贪诵楞伽四巻经
　　晨起
　　寂寂东轩晨起迟朦胧草木暗踈篱风来众緑一时动正是先生睡足时
　　芙蓉
　　白髪飃萧一病翁暮年身世药瓢中芙蓉墙外垂垂发九月慿阑未怯风
　　微雨中赏月桂独酌
　　人间跌宕简斋老天下风流月桂花一壶不觉丛边尽暮雨霏霏欲湿鸦
　　画梅
　　蛾眉淡淡自成妆驿使还家空断膓脂粉不施憔悴尽失身未嫁易元光
　　竹
　　髙枝已约风为友密叶能留雪作花昨夜常娥更潇洒又疎影过牕纱
　　长沙寺桂花重开
　　天遣幽花两度开黄昏梵放此徘徊不教居士卧禅榻唤出西厢共看来
　　和若拙弟得陪游后园二首
　　西园冠葢坐生风更欲长绳系六龙惟有病夫能省事北牕三友是过从
　　壮夫三箭功名手儒士百篇藜苋肠莫道人人握珠玉应须字字挟风霜
　　季高送酒
　　自接麴生蓬戸外便呼伯雅竹牀头真逢幼妇着黄绢直遣从事到青州
　　墨戏二首
　　鄂州迁客一花说仇池老仙五字铭并入晴牕三昧手不须辛苦读骚经
　　右兰
　　人间风露不到畹只有酪奴无世尘何须更待秋风至萧艾从来不共春
　　右蕙
　　上知府用家弟韵
　　万里平生几蛇足九州何路不羊肠只应緑士苍官辈却解从公到雪霜
　　与义以雨有嘉应遂占有秋辄采用家弟韵赋二絶句少资勤恤之诚也【按此二絶句当亦是上知府之作而编録者缺书】
　　云气初看龙起湫雨声旋聼树惊秋已敎农父歌田守更遣虞人信魏侯【比防宿戒游富家池明日微雨犹不废出故有是句】
　　纪徳刋碑不厌丰龙眠深洞一言通坐看绿浪摇千里防薤栽揄未当功
　　梅
　　爱歌纎影上牕纱无限轻香夜绕家一阵东风湿残雪强将娇泪学梨花
　　送人归京师
　　门外子规啼未休山村日落梦悠悠故园便是无兵马犹有归时一愁
　　赋康平老铜雀砚
　　邺城台殿已荒凉依旧山河满夕阳瓦砾却镵今日砚似敎人世写兴亡
　　和顔持约
　　半篙寒碧秋垂钓一笛西风夜倚楼多少巫山旧家事老来分付水东流
　　早行
　　露侵驼褐晓寒轻星斗阑干分外明寂寞小桥和梦过稻田深处野虫鸣






　　简斋集巻十五
　　钦定四库全书
　　简斋集巻十六
　　宋　陈与义　撰
　　无住词
　　法驾导引
　　世传顷年都下市肆中有道人擕乌衣椎髻女子买斗酒独饮女子歌词以侑凡九阕皆非人世语或记之以问一道士道士惊曰此赤城韩夫人所制水府蔡真君法驾导引也乌衣女子疑龙云得其三而亡其二拟作三阕
　　朝元路朝元路同驾玉华君千乗载花红一色人间遥指是祥云囘望海光新
　　东风起东风起海上百花揺十八风鬟云半动飞花和雨着轻绡归路碧迢迢
　　帘漠漠帘漠漠天澹一帘秋自洗玉舟斟白醴月华微映是空舟歌罢海西流
　　虞美人
　　亭下桃花盛开作长短句咏之
　　十年花底承朝露看到江南树洛阳城里又东风未必桃花得似旧时红　胭脂睡起春才好应恨人空老心情虽在只吟诗白髪刘郎孤负可怜枝
　　忆秦娥
　　五日移舟明山下作
　　鱼龙舞湘君欲下潇湘浦潇湘浦兴亡离合乱波平楚独无尊酒酬端午移舟来聼明山雨明山雨白头孤
　　客洞庭懐古
　　临江仙
　　前题
　　髙咏楚词酬午日天涯节序怱怱榴花不似舞裙红无人知此意歌罢满帘风　万事一身伤老矣戎葵凝笑墙东酒杯深浅去年同试浇桥下水今夕到湘中
　　虞美人
　　大光祖席醉中赋长短句
　　张帆欲去仍搔首更醉君家酒吟诗日日待春风及至桃花开后却怱怱　歌声频为行人咽记着尊前雪明朝酒醒大江流满载一船离恨向衡州
　　防绛唇
　　紫阳寒食
　　寒食今年紫阳山下蛮江左竹离烟锁何处求新火不解乡音只怕人嫌我愁无那短歌谁和风动梨花朶
　　虞美人
　　邢子友防上
　　超然堂上闲宾主不爱人间暑氷盘围坐此州无却有一瓶和露玉芙蕖　亭亭风骨凉生牖消尽尊中酒酒阑明月转城西照见纱巾藜杖帯香归
　　渔家傲
　　福建道中
　　今日山头云欲举青蛟素凤移时舞行到石桥闻细雨聼还住风吹却过溪西去　我欲寻诗寛久旅桃花落尽春无所篮舆穿翠楚悠然处髙林忽送黄鹂语
　　虞美人
　　予甲寅歳自春官出守湖州秋杪道中荷花无复存者乙卯歳自琐闼以病得请奉祠卜居青墩镇立秋后三日行舟之前后如朝霞相映望之不断也以长短句记之
　　扁舟三日秋塘路平度荷花去病夫因病得来游更值满川微雨洗新秋　去年长恨拏舟晚空见残荷满今年何以报君恩一路繁花相送到青墩
　　浣溪沙
　　离杭日梁仲谋惠酒极清而美七月十二日晚卧小阁已而月上独酌
　　送了栖鸦复暮钟阑干生影曲屏东卧看孤鹤驾天风起舞一尊明月下秋空如水酒如空谪仙已去与谁
　　同
　　玉楼春
　　青墩僧舍作
　　山人本合居岩岭聊问支郎分半境残年藜杖与纶巾八尺庭中时弄影　呼儿汲水添茶鼎甘胜吴山山下井一瓯清露一炉云偏觉平生今日永
　　清平乐
　　木犀
　　黄衫相倚翠葆层层底八月江南风日美弄影山腰水尾　楚人未识孤妍离骚遗恨千年无住庵中新事一枝唤起幽禅
　　定风波
　　重阳
　　九日登高有故常随晴随雨一传觞多病题诗无好句孤负黄花今日十分黄　记得眉山文翰老曽道四时佳节是重阳江海满前懐古意谁防阑干三抚独凄凉
　　菩萨蛮
　　荷花
　　南轩面对芙蓉浦宜风宜月还宜雨红少绿多时帘前光景竒　绳牀乌木几尽日繁香里睡起一篇新与花为主人
　　南柯子
　　塔院僧阁
　　矫矫千年鹤茫茫万里风阑干三面看秋空背插浮屠千尺冷烟中　林坞村村暗溪流处处通此间何似玉霄峯遥望蓬莱依约晓云东
　　临江仙
　　夜登小阁忆洛中旧游
　　忆昔午桥桥上饮坐中多是豪英长沟流月去无声杏花疎影里吹笛到天明　二十余年如一梦此身虽在堪惊闲登小阁看新晴古今多少事渔唱起三更

　　简斋集巻十六
