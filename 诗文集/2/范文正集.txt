《范文正集》 （宋）范仲淹 撰
　　钦定四库全书
集部三
范文正集
别集类二
宋
提要
臣等谨案文正集二十巻别集四巻补编五巻宋范仲淹撰仲淹字希文其先邠人徙苏州官至枢宻副使参知政事事迹具宋史本传是编本名丹阳集凡诗赋五巻二百六十八首杂文十五巻一百六十五首元佑四年苏轼为之序淳熈丙午鄱阳从事綦焕校定旧刻又得诗文三十七篇为遗集附于后即今别集其补编五巻则国朝康熈中仲淹裔孙能浚所搜辑也仲淹人品事业卓絶一时本不借文章以传而贯通经术眀达政体凡所论著一一皆有本之言固非虚饰词藻者所能亦非髙谈心性者所及苏轼称其天圣中所上执政万言书天下传诵考其平生所为无出此者葢行求无愧于圣贤学求有济于天下古之所谓大儒者有体有用不过如此初不必说太极衍先天而后谓之能闻圣道亦不必讲封建议井田而后谓之不愧王佐也观仲淹之人与仲淹之文可以知空言实效之分矣
乾隆四十六年十月恭校上
总纂官 臣纪昀 臣陆锡熊 臣孙士毅
总校官 臣陆费墀
●钦定四库全书
范文正集巻一
（宋）范仲淹 撰
○古赋
明堂赋
臣闻明堂者天子布政之宫也在国之阳于巳之方广大乎天地之象髙明乎日月之章崇百王之大观掲三宫之中央昭壮丽子神州宣英茂于皇猷颁金玉之宏度集人神之丕休故可祀先王以配上帝坐天子而朝诸侯者也粤自苍牙开极黄灵耀徳巢穴以革栋宇以植彻太古之弊明大壮之则风雨攸止宫室斯美将复崇髙乎富贵之位统和乎天人之理乃圣大造明堂肇起明以清其居堂以髙而视壁廓焉而四达殿岿焉而中峙礼以洁而俭故表之以茅教以清而流故环之以水暨二帝之述焉合五府而祭矣逮夫夏礼秩秩奉以世室商祀穆穆制以重屋神禹卑宫阶以一尺之崇成汤受命革以三尺之盛赫赫周堂制度景彰七筵兮南北之广九筵兮西东之长堂并包于五室室辨正于五方面明堂而背北室左青阳而右总章耽然太室俨乎中黄都徽名之在南取盛徳之向阳或谓厥堂惟一厥室惟九辟阖其三十六户疏达兮七十二牖亦规上而天覆复矩下而坤厚近郊之宫广而能受通天之宇髙而弗偶八方象其幅员九陛参其前后桓桓焉聴政之庙应辰而周彰趪趪焉承天之柱列宿而相望环林兮葱葱圆海兮泱泱既方舟而经梁复素饰其回墙陈位序以有严议法象而必臧示邦域之景铄期人神之乐康左有辟雍天子学宫坟籍浩以明备文物森其会同奉三寿以勖天下之孝设三乏以劝诸侯之风右有灵台庶民子来若经始于神明乃占候于昭回天之道也惟默默以有象圣之心也盖惕惕于无灾此三雍之大者故百世以钦哉若夫约周之礼禀夏之正天子升青阳之位体大徳之生彼相协谋有司奉行庆赐必均厯象必明布农事于凖直习舞徳于和平止伯益之伐木禁蚩尤之称兵惟仓廪兮赈天之穷惟币帛兮礼邦之英无隠不彰无潜不亨蒙荡荡之至仁浸灏灏之醇精此明堂之春也万物为之荣乂若炎以继天■〈日义〉以永日始于仲吕之管复于清宫之律天子乃登诸明堂暨夫太室命盛乐以象徳致大雩以祈实升髙明而有豫定心气而无逸静百官之事驱五榖之疾无索于闗无难于门止北伐之威以助养于生生导南风之和以饰喜于元元此明堂之夏也万物为之繁尔乃象正火位德王金行鸿渐于以南向榖万斯而西成天子乃居总章之奥奏清商之声图有功而専任诘不义而徂征修法制以谨収藏之令养衰老以恻揺落之情同我度量平予权衡人社以崇厚兆民报本之志神仓以秘示万邦致孝之诚此明堂之秋也天下为之清及夫虫介时分虎威夕永诗人发其凉之咏日官宾可爱之景天子乃北堂以居南面而省锡饮蒸之庆从祀寒之请于是戒门闾备边境劳三农于休息警百辟于恭靖闗市必易宫室必整无用之器斯彻无事之官必省饬国典以俟来岁之宜讲武经以肃万邦之屏此明堂之冬也天下为之静斯乃顺其时与物咸宜适其变使民不倦者也稽夫宗祀之文大享之辰上仪乎皇皇盛节兮彬彬比于郊也我则取文之胜方其庙也我则取质之纯损益其礼尊严其亲五天之座煜煜以陈五常之席奕奕而伦惟太室之位乃上帝之神作配者先王从祀者五臣樽斚离离玉币莘莘牲牢之举既遵于夏后蔬果之荐复本于周人礼无不当诚无不臻圣人于是出斋宫而肃肃被法服而循循酌一献以从质躬百拜而表寅司仪实相乐正攸宾进俎豆之吉蠲罗簨簴之轮囷六乐咸在统美乎列皇八风相荡同和乎大钧下舞上歌蹈徳咏仁非常之祭骏及者万国莫大之孝蚁怀者兆民于是神醉其徳人乐而极太史书于策大夫颂于国颂曰明堂崇之明王祀之礼以成之乐以歌之光天之下教以化之若夫元朔会同羣后对越穆穆乎舜门之辟晰晰乎宣燎之发帝时待旦而久求衣以先纡黄组冠通天建日月服乾坤佩干将升昆仑进山岳之圭当云龙之轩正圣人之大寳示天下之有尊巍巍焉负扆而立济济焉辨色而入太常正其等衰九宾序其名级中阶之前三公屹然应门之外九采察焉阼阶之东诸侯以同西阶之西诸伯以齐门东北面者子之位门西东上者男之次东门之外则有乐浪蟠木九夷之国西面而北上西门之外则有蒙汜大秦六戎之属南上而东向南门之外则有朱垠越裳八蛮之族唯北是望北门之外则有荤粥幽陵五狄之种唯东是尚于是兟兟旅进锵锵肆觐向明者盖取诸离观光者受之以晋君臣之位定礼乐之道振雅韶以奏文铎以徇皆望云而就日必歌尧而颂舜上和而下乐金声而玉润况乎晨光赫曦天颜弗违冕绂兮霞集玉帛兮川归盛乎王庭之声明焕乎天家之光辉若北辰之会众星咸粲粲而在共如太阳之临多露普湛湛而将晞莫不君三揖于上臣载拜于下行典礼扬风雅访隽良议穷寡人曷幽而覆盆贤曷恻而遗野于以盛名器于以休宗社署圣法于圆阙驰神教于方夏皇哉耀今昔之荣观至哉敷亿兆之纯嘏故曰揖让而治天下者明堂之谓也惜乎三代以还智者闲闲诸儒靡协议者喋喋而皆胶其増损忘礼乐之大本泥于广狭废皇王之大业使朝廷茫然有逾逺之叹惘然有中辍之议殊不知五帝非沿乐而兴三王岂袭礼而治为明堂之道不必尚其奥行明堂之义不必尽其制适道者与权忘象者得意大乐同天地之和岂匏竹而已矣大礼同天地之节岂豆笾之云尔自汉魏之下暨隋唐之际堂或三五之上道非三五之世盖不取其厚而取其薄不得其大而得其细享配之文或然未分政教之烈斯焉弗闻是则帝道不施胡取乎总期皇徳不隆胡取乎合宫故夫明堂之设也天子居之日慎日思思之何也万微存乎消息慎之何也兆灵系之安危繇是惟克念以作圣思尧舜之齐名惧巍巍之弗逮乃孜孜于鸡鸣唯至平之休代思阜财于吾民惧四维之有艰尚疮痍而百辛故圣人之寳俭弗下剥而上侈思寡费而薄索民庶几于格耻惟下武之太宁亦省躬于干戈取诸豫于四方慨风云以长歌惟知人其古难思济济乎贤者盖举一于皋陶乃连茹于天下惟好生之至徳思与物而为春惧幽陋之靡及常咨命于仁人惟及人之一徳始若晦而弥彰故三五之君子腾茂质而无疆惟皇极之大范思天下而与平惧万物之或差持我心于诚衡然后见天下齐于无体和于无声厖眉而寿吾何仁之有含哺而嬉吾何力之为但渊渊绵绵无反无偏浸淳泽以咸若乐鸿化于自然此明堂之道也盖无得而称焉我国家凝粹百灵荐馨三极东升烟于岱首西展琮于汾侧未正天神之府以让皇人之徳祖考来格俟配天之仪诸侯入朝思助祭之职岂上圣之谦而愚臣之惑也臣请考列辟之明术塞处士之横议约其制复其位俭不为其陋奢不为其肆斟酌乎三五拟议乎简易展宗祀之礼正朝会之义广明堂之妙道极真人之能事以至圣子神孙亿千万期登于斯念于斯受天之禧与天下宜而已乎
秋香亭赋（并序）
提点屯田巨鹿公就使居之北择髙而亭背孤巘面横江植菊以为好命曰秋香亭呼宾醑酒以落之仆赋而侑焉
郑公之后兮宜其百禄使于南国兮铿金粹玉倚大斾于江干掲髙亭于山麓江无烟而练回山有岚而屏矗一朝赏心千里在目时也秋风起兮寥寥寒林脱兮萧萧有翠皆歇无红可凋独有佳菊弗冶弗夭采采亭际可以卒岁畜金行之劲性赋土爰之甘味气骄松筠香灭兰蕙露漙漙以见滋霜肃肃而敢避其芳其好胡然不早岁寒后知殊小人之草黄中通理得君子之道饮者忘醉而饵者忘老公曰时哉时哉我宾我来缓泛迟歌如春登台歌曰赋髙亭兮盘桓美秋香而酡颜望飞鸿兮冥冥爱白云之闲闲又歌曰曽不知吾曹者将与夫谢安不可尽欢而聿去乎东山又不知将与夫刘伶不可复醒而蔑闻乎雷霆岂无可而无不可兮一逍遥以皆宁 
灵乌赋（并序）
梅君圣俞作是赋曽不我鄙而寄以为好因勉而和之庶几感物之意同归而殊途矣
灵乌灵乌尔之为禽兮何不髙翔而逺翥何为号呼于人兮告吉凶而逢怒方将折尔翅而烹尔躯徒悔焉而亡路彼哑哑兮如愬请臆对而心谕我有生兮秉阴阳之含育我有质兮处天地之覆露长慈母之危巢托主人之佳树斤不我伐弹不我仆母之鞠兮孔艰主之仁兮则安度春风兮既成我以羽翰眷庭柯兮欲去君而盘桓思报之意厥声或异警于未形恐于未炽知我者谓吉之先不知我者谓凶之类故告之则反灾于身不告之则稔祸于人主恩或忘我怀靡臧虽死而告为凶之防亦由桑妖于庭惧而修徳俾王之兴雉怪于鼎惧而修徳俾王之盛天聴甚迩人言曷病彼希声之凤皇亦见讥于楚狂彼不世之麒麟亦见伤于鲁人凤岂以讥而不灵麟岂以伤而不仁故割而可巻孰为神兵焚而可变孰为英琼宁呜而死不黙而生胡不学太仓之鼠兮何必仁为丰食而肥仓苟竭兮吾将安归又不学荒城之狐兮何必义为深穴而威城苟圯兮吾将畴依宁骥子之困于驰骛兮驽骀泰于刍养宁鹓雏之饥于云霄兮鸱鸢饫乎草莽君不见仲尼之云兮予欲无言累累四方曽不得而已焉又不见孟轲之志兮养其浩然皇皇三月曽何敢以休焉此小者优优而大者干干我乌也勤于母兮自天爱于主兮自天人有言兮是然人无言兮是然
○古诗
谢黄总太博见示文集
松桂有嘉色不与众芳期金石有正声讵将羣响随君子着雅言以道不以时仰止江夏公大醇无小疵孜孜经纬心落落教化辞上有帝皇道下有人臣规邈与圣贤会岂以富贵移谁言荆棘滋独此生兰芝谁言鼃黾繁独此蟠龙龟岂徒一时异将为千古竒愿此周召风逹我尧舜知致之讽谏路升之诰命司二雅正得失五典陈雍熈颂声格九庙王泽及四夷自然天下文不复迷宗师
四民诗
士
前王诏多士咸以徳为先道从仁义广名由忠孝全美禄报尔功好爵縻尔贤黜陟金鉴下昭昭媸与妍此道日以疎善恶何茫然君子不斥怨归诸命与天术者乘其隙异端千万惑天道入指掌神心出胷臆听幽不听明言命不言徳学者忽其本仕者浮于职节义为空言功名思苟得天下无所劝赏罚几乎息阴阳有变化其神固不测祸福有倚伏循环亦无极前圣不敢言小人尔能臆裨灶方激扬孔子甘寂默六经无光辉反如日月蚀大道岂复兴此弊何时抑末路竞驰骋浇风扬羽翼昔多松栢心今皆桃李色愿言造物者回此天地力
农
圣人作耒耜苍苍民乃粒国俗俭且淳人足而家给九载襄陵祸比户犹安辑何人变清风骄奢日相袭制度非唐虞赋敛由呼吸伤哉田桑人常悲大弦急一夫耕几垄游堕如云集一蚕吐几丝罗绮如山入太平不自存凶荒亦何及神农与后稷有灵应为泣
工
先王教百工作为天下器周旦意不朽刋之考工记嗟嗟逺圣人制度日以纷窈窕阿房宫万态横青云荧煌甲乙帐一朝那肯焚秦汉骄心起陈隋益其侈鼓舞天下风滔滔弗能止可甚佛老徒不取慈俭书竭我百家产崇尔一室居四海竞如此金碧照万里茅茨帝者荣今为庶人耻宜哉老成言欲攦般输指
商
尝闻商者云转货赖斯民逺近日中合有无天下均上以利吾国下以藩吾身周官有常籍岂云逐末人天意亦何事狼虎生贪秦经界变阡陌吾商苦悲辛四民无常籍茫茫伪与真游者窃吾利堕者乱吾伦淳源一以荡颓波浩无津可堪贵与富侈态日日新万里奉绮罗九陌资埃尘穷山无遗寳竭海无遗珍鬼神为之劳天地为之贫此弊已千载千载犹因循桑柘不成林荆棘有余春吾商则何罪君子耻为邻上有尧舜主下有周召臣琴瑟愿更张使我歌良辰何日用此言皇天岂不仁
寄题孙氏碧鲜亭
天地何风流复生王子猷黄金买碧鲜绿玉排清秋非木亦非草东君岁寒寳耿耿金石性雪霜不能老清风及故人徘徊过此君泠泠钧天音千载犹得闻应是圣贤魄锺为此标格髙节见直清灵心隠虚白粉筠多体貌锦箨见儿童上交松桂枝下结兰蕙丛秀气蔼晴岚翠光凝绿水明月白露中静如隠君子不愿湘灵泣不求伶伦吹鳯皇得未晩蛟龙起何时萧萧云水间良与主人宜红尘满浮世何当拂长袂坐啸此亭中行歌此亭际逍遥复逍遥不知千万岁
赠张先生
应是少微星又云严君平浩歌七十余未尝识戈兵康宁福已大清静道自生邈与神仙期不犯宠辱惊读易梦周公大得天地情养志学浮丘久炼日月精寿存金石性啸作鸾鳯声阴徳不形言一一在幽明何当换金骨五云朝玉京有客淳且狂少小爱功名非谓钟鼎重非谓箪瓢轻素闻前哲道欲向圣朝行风尘三十六未作万人英乃闻头角者五神长战争祸福有倚伏富贵多亏盈金门不乏隽白云宜退耕人间有嵩华栖之比蓬瀛芝田春蔼蔼玉涧昼铮铮峯峦多秀色杉桂一何清月壑认瑶池花岩列锦城朱铉冉冉奏金醴迟迟倾相劝绮季徒颓玉信纵横此乐不寻常何苦事浮荣愿师先觉者逺逺濯吾缨
明月謡
明月在天西初如玉钩微一夕増一分堂堂有余辉不掩五星耀不碍浮云飞徘徊河汉间秀色若可飡清风起丛桂白露生阶兰髙楼望君时为君拂金徽奏以尧舜音此音天与稀明月或可闻顾我亦依依月有万古光人有万古心此心良可歌慿月为知音
上汉謡
真人累阴徳闻之三十天一朝鸾鹤来髙举为神仙冉冉去红尘飘飘凌紫烟下有修真者望拜何拳拳愿君银台上侍帝玉案前当有人间问请为天下宣自从混沌死淳风日衰靡百王道不同万物情多诡尧舜累代仁弦歌始能治桀纣一旦非宗庙自然（一作白日）毁是非既循环兴亡亦继轨福至在朱门祸来先赤子尝闻自天意天意岂如此何为治乱间多言厯数尔愿天赐吾君如天千古春明与日月久恩将雨露均帝力何可见物情自欣欣人复不言天天亦不伤人天人两相忘逍遥何有乡吾当饮且歌不知羲与黄
清风謡
清风何处来先此髙髙台兰丛国香起桂枝天籁迥飘飘度清汉浮云安在哉万古郁结心一旦为君开有客慰所思临风久徘徊神若游华胥身疑立天台极渇饮沆瀣大暑执琼瓌旷如携松丘腾上烟霞游熈如揖庄老语入逍遥道朱弦鼓其薫可以解吾民沧浪比其清可以濯吾缨愿此阳春时勿使飘暴生千灵无结愠万卉不摧荣庶几宋玉赋聊广楚王情
书海陵滕从事文会堂
东南沧海郡幕府清风堂诗书对周孔琴瑟亲羲黄君子不独乐我朋来逺方言兰一相接岂特十步香徳星一相聚直有千载光道味清可挹文思髙若翔笙磬得同声精色皆激扬栽培尽桃李栖止皆鸾皇琢玉作镇圭铸金为干将猗哉滕子京此意久而芳
上都行送张伯玉
上都有圣人日月一以新煜煜天下才西走尧舜宾百谷望东浸万星依北辰直者为之辕曲者为之轮一材不复遗况此席上珍南山张公子气象清且淳怀有绮绣文朝无爪瓞亲寸心如铁石不羞贱与贫买臣起白社贾谊富青春寳此金辘轳去去延平津
鸣琴
思古理鸣琴声声动金玉何以报昔人传此尧舜曲
驯鸥咏
万物有常性性无不贵生风翔与骏奔一一逺害情鴥彼沙上鸥皎皎霜雪明月宿沧洲静日浴沧浪清何以狎溪人溪人淡无营循循自饮啄往往相逢迎徘徊两无猜何慕亦何惊客有怀依依云水言将归逐尔羣鸥乐羣鸥尔勿飞此心未忘者天机非杀机
古鉴
磨此千年鉴朱颜清可览君看日月光无求照人胆
赠樊秀才（知古之孙）
五代云雷屯九野皆龙战闻国如棊枰皇极何由建太祖乘天飞大发光华旦樊公江表来经纶速如电微子入姬周仓皇救涂炭四海乃大同万里闻薫风礼乐与征伐出自明光宫大勲未大赏积庆宜无穷李广不封侯继世多英雄公有承家子所至神明理复有起家孙一见知千里和气十洲春清流九江水非有神笔梦粲粲文何绮天子青春朝列鼎招英髦明年桃李开禹浪如霞髙之子可变化咫尺登金鳌始知祖徳长光辉传佩刀
赠棊者
何处逢神仙传此棊上旨静持生杀权密照安危理接胜如云舒御敌如山止突围秦师震诸侯皆披靡入险汉将危竒兵飜背水势应不可隳闗河常表里南轩春日长国手相得喜泰山不碍目疾雷不经耳一子贵千金一路重千里精思入于神变化胡能拟成败系之人吾当着棊史
岁寒堂三题
尧舜受命于天松栢受命于地则物之有松柏犹人之有尧舜也是故圣人观有心而制礼体后凋以辨义丁公神遇鉴寐形焉陶相真栖风韵在矣前言往行岂徒然哉吾家西斋仅百载二松对植扶疎在轩灵根不孤本支相茂卓然有立俨乎若思霜霰交零莫能屈其性丝桐间发莫能拟其声不出户庭如在林壑某少长北地近还平江美先人之故庐有君子之嘉树清阴大庇期于千年岂徒风朝月夕为耳目之资者哉因命其西斋曰岁寒堂松曰君子树树之侧有阁焉曰松风阁美之以名居之斯逸由我祖徳贻厥孙谋昆弟云来是仰是则可以为友可以为师持松之清逺耻辱矣执松之劲无柔邪矣禀松之色义不变矣扬松之声名彰闻矣有松之心徳可长矣念兹在兹我族其光矣子子孙孙勿翦勿伐惟吾家之旧物在岁寒而后知天地怜其材而况于人乎作诗纪之以永长也
岁寒堂
我先本唐相奕世天衢行子孙四方志有家在江城双松俨可爱髙堂因以名雅知堂上居宛得山中情目有千年色耳有千年声六月无炎光长如玉壶清于以聚诗书教子修诚明于以列钟鼓邀宾乐升平绿烟亦何知终日在檐楹太阳无偏照自然虚白生不向揺落地何忧岁峥嵘勖哉肯构人处之千万荣
君子树
二松何年植清风未尝息夭矫向庭户双龙思霹雳岂无桃李姿贱彼非正色岂无兰菊芳贵此有清徳万木怨揺落独如春山碧乃知天地威亦向岁寒惜有声若江湖有心若金璧雅为君子材对之每前席或当应自然化为补天石
松风阁
此阁宜登临上有松风吟非弦亦非匏自起箫韶音明月万里时何必开绿琴鳯皇下云霓锵锵呜中林淳如葛天歌太古传于今洁如庖羲易洗人平生心安得嘉宾来当之共披襟陶景若在僊千载一相寻
赠都下隠者
梅福隠市门严平居卜肆乃知神仙徒非必烟霞地异哉西山人逍遥京洛尘门多长者车察脉如有神轩皇万余载此术了然在精意洞五行飞名落四海结舍拟沧洲东池接御沟兰芳披幽径琴樽在小舟清夜泛月华宛是江湖游他日上云去兹为黄鹤楼
●钦定四库全书
范文正集巻二
（宋）范仲淹 撰
○古诗
和人游嵩山十二题
公路涧（曹公与袁术常争据此地）
嵩髙发灵源北望洛阳注清流引河汉白气横云雾英雄惜此地百万曽相拒近代无战争常人自来去
拜马涧（子晋登仙遗马于此乡人见之皆拜）
传闻王子仙涧边遗逸骥当时青云路鸡犬亦可致未必真龙媒悠悠在平地
二室道
太室何森耸少室欲飞动相对起云霞恍如游仙梦何以宠此行行歌降神颂
自峻极中院步登太室中峯
白云随人来翩翩疾如马洪崖与浮丘襟袂安足把不来峻极游何能小天下
玉女牕
窈窕玉女窻想象玉女妆皎皎月为鉴飘飘霓作裳莫学阳台梦无端惑楚王
玉女捣衣石
但见嵓前砧谁闻月下杵金文与铁色璨璨知千古试问捣衣仙何如补天女
天门
天门絶境游熈然揖灏气下顾莽苍间云雷走平地天威不逺人孰（旧本作莫）起欺天意
天门泉
天门有灵泉埃尘未尝至日月自髙照云霞亦辉庇惟抱夷齐心饮之可无愧
天池
岳顶见天池神异安可度勿谓无波涛云雷有时恶乘此澄清间吾缨可以濯
三醉石
巍巍八仙坛上有三醉石怜此髙阳徒如乐华胥域憔悴泽边人独醒良可惜
峻极上寺
徘徊峻极寺清意满烟霞好风从天来吹落桂树花髙髙人物外犹属梵王家
中峯
嵩高最髙处逸客偶登临回看日月影正得天地心念此非常游千载一披襟
听真上人琴歌
银潢耿耿霜棱棱西轩月色寒如氷上人一叩朱丝绳万籁不起秋光凝伏羲归天忽千古我闻遗音泪如雨嗟嗟不及郑卫儿北里南邻竞歌舞竞歌舞何时休师襄堂上心悠悠击浮金戞鸣玉老龙秋啼苍海底幼猿暮啸寒山曲陇头琴瑟咽流泉洞庭萧萧落寒木此声感物何太灵十二衔珠下仙鹄为予再奏南风诗神人和畅舜无为为余试弹广陵散鬼物悲哀晋方乱乃知圣人情虑深将治四海先治琴兴亡哀乐不我遁坐中可见天下心感公遗我正始音何以报之千黄金
和僧长吉湖居五题
湖山
湖山满清气赏心甲呉越晴岚起片云晩水连初月渔父得意归歌声等闲发
水月
千寻月脚寒湖影浄于天忽如嫦娥宫俯仰见婵娟更约中秋夕长津无寸烟
筠亭
为爱碧鲜亭入夏敂敂至台榭竞生烟独有清凉意髙冈鳯不来幽人此沉醉
风笛
风引湖边笛焉知非隠沦一声裂云去明月生精神无为落梅调留寄陇头人
渚莲
武陵谁家子波面双双渡空积心中丝未成机上素似共织女期秋宵苦霜露
酬叶道卿学士见寄
世传学中禄小子乃逢辰一入谏诤司鸿毛忽其身可负万乘主甘为三黜人岂量尧舜心如日照孤臣薄责落善地雅尚过朝伦仅同龟在泥敢冀蠖求伸朱楼逼清江下睨百丈鳞羡此南鱼乐不忍持钩纶为郡良优优乏材止循循恬愉弗扰外何以慰逺民拙可存吾朴静可逸吾神渐得疎懒味下车将四旬嘉兴风雅来观对如天宾感兹韶夏音佐我台上春
和章岷从事斗茶歌
年年春自东南来建溪先暖冰微开溪边竒茗冠天下武夷仙人从古栽新雷昨夜发何处家家嬉笑穿云去露牙错落一番荣缀玉含珠散嘉树终朝采掇未盈襜唯求精粹不敢贪研膏焙乳有雅制方中圭兮圆中蟾北苑将期献天子林下雄豪先斗美鼎磨云外首山铜瓶携江上中泠水黄金碾畔绿尘飞紫玉瓯心雪涛起斗余味兮轻醍醐斗余香兮薄兰芷其间品第胡能欺十目视而十手指胜若登仙不可攀输同降将无穷耻吁嗟天产石上英论功不愧阶前蓂众人之浊我可清千日之醉我可醒屈原试与招魂魄刘伶却得闻雷霆卢仝敢不歌陆羽须作经森然万象中焉知无茶星商山丈人休茹芝首阳先生休采薇长安酒价减千万成都药市无光辉不如仙山一啜好泠然便欲乘风飞君莫羡花间女郎只斗草赢得珠玑满斗归
和葛闳寺丞接花歌
江城有卒老且贫憔悴抱闗良苦辛众中忽闻语声好知是北来京洛人我试问云何至是欲语汍澜堕双泪斯须収泪始能言生自东都富贵地家有城南锦绣园少年止以花为事黄金用尽无他能却作琼林苑中吏年年中使先春来晓宣口勅修花台竒芬异卉百余品求新换旧争栽培犹恐君王厌颜色羣芳只似寻常开幸有神仙接花术更向成都求絶匹梁王苑里索妍姿石氏园中搜淑质金刀玉尺裁量妙香膏腻壤弥缝密迥得东皇造化工五色敷华异平日一朝宠爱归牡丹千花相笑妖娆难窃药嫦娥新换骨婵娟不似人间看太平天子春游好金明栁色笼黄道道南楼殿五云髙钧天捧上蓬莱岛四边桃李不胜春何况花王对玉宸国色精明动韶景天香旖旎飘芳尘特奏霓裳羽衣曲千官献寿罗星辰兑恱临轩逾数刻花吏此时方得色白银红锦满牙床拜赐仗前生羽翼惟观风景不忧身一心岁岁供春职中途得罪情多故刻木在前何敢诉窜来江外知几年骨肉无音鴈空度北人情况异南人萧洒溪山苦无趣子规啼处血为花黄梅熟时雨如雾多愁多恨信伤人今年不及去年身目昏耳重精力减复有乡心难具陈我闻此语聊悒悒近曽侍从班中立朝违日下暮天涯不学尔曹向隅泣人生荣辱如浮云悠悠天地胡能执贾谊文才动汉家当时不免来长沙幽求功业开元盛亦作流人过梅岭我无一事逮古人谪官却得神仙境自可优优乐名教曽不恓恓吊形影接花之技尔则竒江乡卑湿何能施吾皇又诏还淳朴组绣文章皆弃遗上林将议赐民畋似昔繁华徒尔为西都尚有名园处我欲抽身希白傅一日天恩放尔归相逐栽花洛阳去
天平山白云泉
灵泉在天半狂波不能侵神蛟穴其中渇虎不敢临隠照涵秋碧泓然一勺深游润腾龙飞散作三日霖天造岂无意神化安可寻挹之如醍醐尽得清凉心闻之异丝竹不含哀乐音月好羣籁息涓涓度前林子晋罢云笙伯牙收玉琴徘徊不拟去复发沧浪吟乃云尧汤岁盈盈常若今万里江海源千秋松桂阴兹焉如有价北斗量黄金
留题常熟顶山僧居
平湖数百里隠然一山起中有白龙泉可洗人间耳吾师仁智心爱兹山水音结茅三十年不道日月深笑我名未已来问无端理却指岭边云斯焉赠君子
江上渔者
江上往来人但爱鲈鱼美君看一叶舟出没风波里
送蔡挺代父之蜀
朔风岂不寒蜀道岂不难之子代亲行万里心自安剑阁雪犹明锦江春未阑到日必诗战重登李杜坛
鄱阳酬泉州曹使君见寄
吾生岂不幸所禀多刚肠身甘一枝巢心苦千仞翔志意苟天命富贵非我望立谭万乘前肝竭喉无浆意君成大舜千古闻膻香寸怀如春风思与天下芳片玉弃且在双足何辞伤王章死于汉韩愈逐诸唐狱中与岭外妻子不得将义士抚巻起眦血一沾裳胡弗学掲厉胡弗随低昻干时宴安人灭然已不扬匹夫虎敢鬬女子熊能当况彼二长者乌肯巧如簧我爱古人节皎皎明如霜今日贬江徼多惭韩与王罪大祸不称所损伤纎茫尽室来官下君恩大难忘酒圣无隠量诗豪有余章秋来魏公亭金菊何煌煌登髙发秘思聊以摅吾狂卓有梅圣俞作邑郡之旁矫首赋灵乌拟彼歌沧浪因成答客戏移以赠名郎泉南曹使君诗源万里长复我百余言疑登孔子堂闻之金石音绳绳自宫商念此孤鸣鹤声应来逺方相期养心气弥天浩无疆铺之被万物照之谐三光此道果迂阔陶陶吾醉乡
和谢希深学士见寄
天地久开泰过言防结括谁怜多出处自省有本末心焉介如石可裂不可夺尽室得江行君恩与全活回头谏诤路尚愿无壅遏岂独世所非千载成迂阔
庐山瀑布
灵源何太髙北斗想可挹凌日五光直逗云千仞急白虹下涧饮寒剑倚天立阔电不得瞬长雷无敢蛰万丈岩崖坼一道林峦湿险逼飞鸟坠冷束山鬼泣须当截海去独流不相入
滕子京魏介之二同年相访丹阳郡
长江天下险涉者利名驱二公访贫交过之如坦途风波岂不恶忠信天所扶相见乃大笑命歌倒金壶同年三百人大半功名呼没者草自绿存者颜无朱功名若在天何必心区区莫竞贵高路休防谗疾夫孔子作旅人孟轲号迂儒吾辈不饮酒笑杀髙阳徒
送刘牧推官之兖州
相国镇东鲁（时李相公迪在兖）开合多英豪羡子赋从军壮思如波涛当有非常遇所得连九鳌故人孙复之卧云生二毛或作梁甫吟秋风共呼号翩翩草檄外可与相游遨益以夫子心万物都一毫此行名与节须似泰山髙
和杨畋孤琴咏
爱此千里器如见古人面欲弹换朱丝明月当秋汉我愿宫商弦相应声无间自然召南风莫起孤琴叹
绛州园池
绛台史君府亭阁参园圃一泉西北来羣峯髙下覩池鱼或跃金水帘长布雨怪柏锁蛟虬丑石斗貙虎羣花相倚笑垂杨自由舞静境合通仙清阴不知暑每与风月期可无诗酒助登临问民俗依旧陶唐古
晋祠泉
神哉叔虞庙地胜出嘉泉一源甚澄静数步忽潺湲此异孰可穷观者増恭虔锦鳞无敢钓长生同水仙千家溉禾稻满目江乡田我来动所思致主愧前贤大道果能行时雨宜不愆皆如晋祠下生民无旱年
访陜郊魏疎处士
贤哉先处士天书召不起云夫嗣孤风复为隠君子有石砺其齿有泉洗其耳不瞰红尘路荣利无穷已孜孜朝市人同在风波里大为髙士笑誓不拾青紫我亦宠辱流所幸无愠喜进者道之行退者道之止矧今领方面岂称长城倚来访卧云人而请益诸已得无长者言佩之玉非美
中元夜百花洲作
南阳太守清狂发未到中秋先赏月百花洲里夜忘归绿梧无声露光滑天学碧海吐明珠寒辉射空星斗疎西楼下看人间世莹然都在青玉壶从来酷暑不可避今夕凉生岂天意一笛吹销万里云主人髙歌客大醉客醉起舞逐我歌弗舞弗歌如老何
览秀亭诗
南阳有絶胜城下百花洲谢公创危亭（紫微谢希深领郡日建此亭）屹在髙城头尽览洲中秀歴歴销人忧作诗刻金石意垂千载休我来亭蚤坏何以待英游试观荆棘繁欲步瓦砾稠嗟嗟命良工美材肆尔求曰基复日构落成会中秋开樽揖明月席上皆应刘敏速迭唱和醺酣争献酬老子素不浅预兹年少俦九日重登临凉空氛气收风来鴈声度云去山色留西郊有潭菊满以金船浮雅为君子寿物外真悠悠过则与春期春时良更优熖熖众卉明衮衮新泉流箫鼓动地喧罗绮倾城游五马不行乐州人为之羞亭焉讵可废愿此多贤侯
祠风师酬提刑赵学士见贻
先王制礼经祠为国大事孟春祭风师刺史敢有二斋戒升于坛拜手首至地所祈动以时生物得咸遂勿鼓江海涛害我舟檝利昊天六七月会有雷雨至慎无吹散去坐使百榖悴髙秋三五夕明月生天际乃可驱云烟以喜万人意愿君入薫弦上副吾皇志阜财复解愠即为天下赐八使重古礼作诗歌祭义诚欲通神明非徒奬州吏贤哉推此心良以警有位
依韵和安陆孙司諌见寄（甫）
穰下故都今善藩沃衍千里多丰年孙公顷以清浄化我来代之惭二天人物髙传卧龙里神仙近接弄珠川汉光旧烈山河在徘徊吊古良依然二十八将固不朽风云一代皆忠贤我亦明时得君者出处十载功不前尚得州麾养衰疾优游岂减居林泉因逢故人作宴喜琴樽风月夕不眠之翰诗来若金石重于我辈何其偏相其直道了无悔宁争蠖屈与鹏骞
送郧乡尉黄通
少年好逸骥老者重安车争先尚逐逐致逺贵徐徐勿言一尉卑千户系惨舒外矜固不足内乐则有余子游与季路作邑宁欷歔五斗对万锺所问道何如
依韵和襄阳王源叔龙图见寄
髙车赴南岘敝郊主东道风采喜一见布素情相好屈指四十秋于今岁寒保我起为君寿善颂复善祷愿尽杯中物薄言理可到君子贵有终功名非必早朝端卿大夫所尚贤而老世虑久乃周圣门深已造与君誓许国无忝于祖考洁如鳯食竹乐若鱼在藻安得长相亲时时一絶倒不忘平生期明月满怀抱
依韵答贾黯监丞贺雪
今之刺史古诸侯孰敢不分天子忧自秋徂冬渇雨雪旬奏空文惭转邮得非郡国政未洽刺史闭合当自尤上赖天子仁且圣神龙奔走不俟求同云千里结雪意一夕密下诚如羞（俗有雪羞多夜落之语）晓来赏心江海上东望不见三神丘浑祛厉气发和气明年黍稷须盈畴烟郊空阔猎者健酒市暖热沽人稠光精璨璨夺剑戟清寒拂拂生衣裘铃斋贺客有喜色饮酣歌作击前筹常愿帝力及南亩尽使风俗如东邹谁言吾子青春者意在生民先发讴
依韵答提刑张太博尝新酝
南阳本佳处偶得作守臣地与汝坟近古来风化纯当官一无术易易复循循长使下情达穷民奚不伸此外更何事优游欵嘉宾时得一笑会恨无千日醇客有多闻者密法为我陈自言此灵物尽心妙始臻非徒水泉洁大要曲糵均暄凉体四时日月周数旬其气芳以烈厥味和而辛涓涓滴小槽清光能照人固可奉宗庙宜能格天神我姑酌金罍驻此席上珍况有百花洲水木长时新烟姿藏碧坞栁杪见朱闉两两鳬鴈侣依依江海濒晩光倒晩影一川无一尘悠悠乘画舸坦坦解朝绅绿阴承作盖芳草就为茵引此杯中物献酬交错频礼俗重三爵今乃不记巡大言出物表本性还天真或落孟嘉帽或抛陶令巾吾非葛天氏谁为刘伯伦大使达观者与予日相亲作诗美嘉会调髙继无因但愿天下乐一若樽前身长戴尧舜主尽作羲黄民耕田与凿井熈熈千万春
寄题岘山羊公祠堂
休哉羊叔子辅晋功勲大化行江汉间恩被疆埸外中国倚而安治为天下最开府多英僚置酒每髙会徘徊临岘首兴言何慷慨此山自古有游者千万辈堙灭皆无闻空悲岁月迈公乎仁泽深风采独不昧于今堕泪碑观之益钦戴卓有王源叔文学伟当代借麾来襄阳髙怀极恬退山姿列云端江响拂天籁行乐何逍遥览古忽感概不见叔子祠芜没民畴内千金赎故基庙貌重营绘襄人复其祀水旱有攸赖太守一兴善比户皆欢快源叔政可歌又留千载爱
送河东提刑张太博
忆守姑苏日见君已惊人翩翩幕中画落落席上珍强记及敏力一一精如神洎余领西帅密与羌夏邻君来贰边郡表里还相亲有如得四支周旋卫其身予始按万渠兵行百物陈而君主其事进退皆有伦羌酋八九百醉歌喜龂龂传告以号令再拜罔不驯作城大顺川扼敌来路津汉军始屯集敌骑俄纷纶诸将稍畏怯偶语辞艰辛君跃匹马去入险将死濵持檛画祸福虎校靡不遵呼兵就畚锸悦使咸忻忻昼夜战且役城成未踰旬敌乃急攻我万众生烟尘苍惶被矢石遁走无逡巡君驰奏阙下感慨动中宸是秋怀敏败敌势侵泾原天地正愁惨闗辅将迸奔腹心苟不守皮肤安得存予召蕃汉兵趋邠当北门诸将切切议谓宜守塞垣惟君力赞我咸镐为本根全师遂鼓进连城息惊喧果释天子忧奬诏垂明恩予贰机衡重君掌食货繁岂敢懈夙夜未尝摅笑言今叨领南阳会君乘使轩携手百花洲无时不开樽语论极今古情契及子孙气同若兰芝声应如篪埙浩歌忘物我剧饮无凉暄自问平生心此乐曽几番一旦改使节悤悤指并汾惜别固不忍赠行当有云从来宿兵地北与敌境分长河出紫塞太行入青云天然作雄屏览者怀忠勲行府在平阳山川秀氤氲尧民击壤歌千古犹得闻君有经济心润以金石文揽辔问风俗坐堂精典坟此道日益大行行思致君
依韵和提刑太博嘉雪
南阳风俗常苦耕太守忧民敢不诚今秋与冬数月旱二麦无望愁编氓龙遁云藏不肯起荒祠巫鼓徒轰轰昨宵天意骤回复繁阴一布飘寒英裁成片片尽六出化工造物何其精散乱狂飞若倚势徘徊缓舞如含情千门竞扫明月色万木都拆寒梅英天上风流忽尔在人间险阻无不平因松偶作琴瑟调过竹徐闻环佩声江天鸣鴈畏相失龙庭奔马豪如惊丞相沙堤初踏练将军紫髯浑缀璎岩前饥杀啸风虎海上冻死吞舟鲸我有髙楼擘云上双瞳一开千里明羣阎逐去疫疠逺长逵压下尘埃清当知有年可坐致东皋父老休营营因招大使赏天瑞醉把羲黄向上评穷通得丧了无事庄老器宇何难并君起作歌我作和天地和气须充盈当年此乐不可得与雪对舞摅平生共君学取雪好处平施万物如权衡
送谢景初廷评宰余姚
世徳践甲科先宾客（先紫微俱登甲科廷评今又继之）青紫信可拾故乡特荣辉髙门复树立余姚二山下东南最名邑烟水万人家熈熈自翔集又得贤大夫坐堂恩信敷春风为君来绿波满平湖乘兴访隠沦今逢贺老无文藻凌云处定喜江山助未能同仙舟离樽少留驻行行道不孤明月相随去
阅古堂诗
中山天下重韩公兹镇临堂上缋昔贤阅古以儆今牧师六十人冠剑竦若林既瞻古人像必求古人心彼或所存逺我将所得深仁与智可尚忠与义可钦吾爱古贤守馨徳神祗歆典法曽弗泥劝沮良自斟跻民在春台熈熈乐不淫耕夫与樵子饱暖相讴吟王道自此始然后张薫琴吾爱古名将毅若武库森其重如山安其静如渊沉有令凛如霜有谋密如阴敌城一朝拔戎首万里擒虎豹巻韬畧鲸鲵投釡鬵皇威彻西海天马来骎骎留侯武侯者将相俱能任决胜神所启受托天所谌披开日月光振起雷霆音九闗支一柱万宇覆重衾前人何赫赫后人岂愔愔所以作此堂公意同坚金仆思寳元初叛羌弄千镡王师生太平苦战诚未禁赤子喂犬彘塞翁泪涔涔中原固为辱天子动宸襟乃命公与仆聨使御外侵歴歴革前弊拳拳扫妖祲二十四万兵抚之若青衿惟以人占天不问昴与参相彼形胜地指掌而蹄涔复我横山疆限尔长河浔此得喉可扼彼宜肉就椹上前同定策奸谋俄献琛枭巢不忍覆异日生凶禽仆已白髪翁量力欲投簮公方青春期抱道当作霖四夷气须夺百代病可针河湟议始行汉唐功必寻复令千载下景仰如髙岑因赋阅古篇为公廊庙箴
南康军江中落星寺
长江万里来古寺中流起如何天上星汩汩波涛里
●钦定四库全书
范文正集巻三
（宋）范仲淹 撰
○律诗
睢阳学舍书怀
白云无赖帝乡遥汉苑谁人奏洞箫多难未应歌鳯鸟薄才犹可赋鹪鹩瓢思颜子心还乐琴遇锺君恨即销但使斯文天未丧涧松何必怨山苗
咏史五首
陶唐氏
纯衣黄冕厯星辰白马彤车一百春莫道茅茨无复见古今时有致尧人
有虞氏
成都成邑即天开终践尧基咏起哉但得四门元凯至九韶何必鳯皇来
夏后氏
景命还将伯益传九川功大若为迁讴歌终在吾君子岂是当时不让贤
商人
履癸昆吾祸莫移应天重造帝王基子孙何事为炮烙不念嘻吁祝网时
周人
斧钺为藩忍内侵商人涂炭柰何深不烦鱼火明天意自有诸侯八百心
次韵和刘夔判官对雪
蔌蔌楼台外新辉溢四遐云中凋玉叶星际落榆花岳色参差露松声髣髴加风流裁赋苑清苦读书家霜女惭轻格蟾娥让素华孤鸿迷鸟道万马忆龙沙浄拂王恭氅香滋陆羽茶载歌劳郢谢一奏待锺牙几处和梅赏何人为鬓嗟含毫看不足诗社好生涯
河朔吟
太平燕赵许闲游三十从知壮士羞敢话诗书为上将犹怜仁义对诸侯子房帷幄方无事李牧耕桑合有秋民得袴襦兵得帅御戎何必问严尤
和黄总太博上知郡杜少卿
万石君贤再出麾犹龙川上五歌时九重执宪清规在十镇分忧白髪知环禁申威星拱极铃斋舒啸月侵帷金台下客思何报愿上中和乐职诗
过太清宫
丑石危松半绿萝函闗真相玉嵯峨谁言仙道求难至自愧阴功积未多渺渺云霞开绛节雝雝鸾鳯答空歌几时身退琼坛畔荣利匆匆柰老何
寄余杭全安石段少连二从事
分携俱是佐髙牙两地光尘自等差荣事日趋丞相府道情时过老君家双鸿得侣知风便一鹤思鸣对露华早晩相将云汉外重为龙友免天涯
送江南运使张传度支
刑措东南始诏回重分邦计命钦哉于公已积充闾庆萧相还施富国才十郡甘棠歌未歇一方流马路初开启心知有嘉谟在足乱云霓忆帝台
尧庙
千古如天日巍巍与善功禹终平洚水舜亦致薫风江海生灵外乾坤揖让中乡人不知此箫鼓谢年丰
西溪见牡丹
阳和不择地海角亦逢春忆得上林色相看如故人
寄秦州幕明化基寺丞
同时辟命新中道改丝纶沧海人归楚清风子在秦共居卿月下独得将星邻耸动军前檄峥嵘席上珍烽烟边信息金鼓武精神猎度天山雪歌逢陇树春燕台无限好西向自沾巾
鵰鹗在秋天
秋汉寥寥迥雄心肯木栖人间正揺落天外絶攀跻月兔精应丧阳乌影欲齐长河匹练小太华一拳低下眄羣毛遁横过百鸟睽乘风俊未巳空阔玉闗西
观猎
鹰犬一何骄霜明逺近郊鸾皇不触网狐兔自充庖熠熠流鸣镝纷纷过绿髾雄飞侵汉下杀气与云交翦棘争探穴摧林竞覆巢惟开三面者盛徳播弦匏
鹦鹉
堂上每云云金笼久受恩思山诚有意对主忍无言性比孤鸾洁声殊百舌繁云林如一去应喜谢朱门
归鴈
稻粱留不得一一起江天带雪南离楚和春北入燕依依前伴侣歴歴旧山川木叶程犹逺梅花信可传子规啼到晓鹦鹉锁经年应羡冥冥者东风羽翼全
青郊
青郊鸣锦雉绿水漾金鳞愿得郢中客共歌台上春
射阳湖
渺渺指平湖烟波极望初纵横皆钓者何处得嘉鱼
舟中
珠彩耀前川归来一扣舷微风不起浪明月自随船
寄欧静秀才
君归一水遥魂断木兰桡赖有南轩竹清风慰寂寥
和韩布殿丞三首
泛湖中
平湖万顷碧谢客一开颜待得临清夜徘徊载月还
琴酒
弦上万古意樽中千日醇清心向流水醉貌发阳春
渔父
日色满沧波吾生乐事多何人独醒者试聴濯缨歌
送识上人游金山寺
空半簇楼台红尘安在哉山分江色破潮带海声来烟景诸邻断天光四望开疑师得仙去白日上蓬莱
野色
非烟亦非雾羃羃映楼台白鸟忽点破夕阳还照开肯随芳草歇疑逐逺帆来谁谓山公意登髙醉始逥
杂咏四首
梓人一笑白云乡杞桂森森遇豫章闻道周公绳墨在天庭谁此议明堂
有客蓝田得意归溪光冉冉白虹蜺玉人岂忍言环佩留取天王尺二圭
铿铿千古峄山桐金石声来造化中谁道元和无复致为君堂上起薫风
岭上英英向日开帝乡情态自徘徊如何一施阳春雨依旧无心归去来
书事呈韩布殿丞
南宫曽荐牧之文失足徒劳忽十春天上云龙期际会山中猿鹤愧因循无功岂不孤黄石有道何堪忆紫莼少壮由来须努力篆铭钟鼎古何人
西溪书事
卑栖曽未托椅梧敢议雄心万里途蒙叟自当齐黒白子牟何必怨江湖秋天响亮频闻鹤夜海朣胧每见珠一醉一吟疎懒甚溪人能信解嘲无
得李四宗易书
秋风海上忆神交江外书来慰寂寥松柏旧心当化石埙篪新韵似闻韶须期管鲍垂千古不学张陈负一朝三复荆州无限意王孙芳草路遥遥
欧伯起相访
海涯牢落若为怀惟子相过未忍回劲草不随风偃去孤桐何意鳯飞来罇藏金醴迟迟进匣锁云和特特开万古功名有天命浩然携手上春台
寄赠林逋处士
唐虞重逸人束帛降何频风俗因君厚文章至老淳玉田耕小隠金阙梦髙真罢钓轮生蠧慵冠鉴积尘饵莲攀鹤顶歌雪扣琴身墨妙青囊秘丹灵绿髪新岭霞明四望岩笋入诸邻几姓簮裾盛诸生礼乐循朝廷唯荐鹗乡党不伤麟吊古夫差国怀贤伍相津剧谈来剑侠腾啸骇山神有客瞻冥翼无端预荐绅未能忘帝力犹待补天均早晩功名外孤云可得亲
酬滕子京同年
谢家风雅若为酬散吏方耽海上游疎懒几忘传笔梦寂寥仍有负薪忧欲歌兰雪归真隠敢向簮轩竞急流如共茂先瞻气象莫言神物在南州
赠余杭唐异处士
名动公卿四十秋相逢仍作旅人游青山欲买难开口白髪思归易满头厌入市廛如海燕可堪云水属江鸥故乡知巳方都督千树春浓种橘休（时胡侍郎守余杭）
和沈书记同访林处士
山中宰相下岩扃静接游人笑傲行碧嶂浅深骄晩翠白云舒巻看春晴烟潭共爱鱼方乐樵爨谁欺鴈不鸣莫道隠君同徳少樽前长揖圣贤清（原本看字作戏字）
诸暨道中
作林下提壶招客醉溪边杜宇劝人归可怜白酒青山在不醉不归多少非
题翠峯院（范蠡旧宅）
翠峯髙与白云闲吾祖曽居水石间千载家风应未坠子孙还解爱青山
与人约访林处士阻雨因寄
闲约诸公扣隠扃江天风雨忽飘零方怜春满王孙草可忍云遮处士星蕙帐未容登末席兰舟无赖寄前汀湖山早晩逢晴霁重待寻仙入翠屏
寄西湖林处士
萧索遶家云清歌独隠沦巢由不愿仕尧舜岂遗人一水无涯静羣峯满眼春何当伴闲逸尝酒过诸邻
越上闻子规
夜入翠烟啼昼寻芳树飞春山无限好犹道不如归
送李纮殿院赴阙二首
寂寥门巷每相过亲近贤人所得多今日九重天上去濉阳孤客柰愁何
霜露丘园不忍违三年月日速如飞金门乍入应垂泪因挂朝衣忆彩衣
送邢昻处士南游
落落崆峒一大儒四方心逸忆江湖东南赖有林君复万里清风去不孤
送丁司理赴明州
仙家枝叶令威孙南去司刑庇越民金阙道书微旨在狱多阴徳是真人（道书谓升真者皆须曽为狱官）
送鄞江窦尉
片帆飞去若轻鸿一霎春潮过浙东王谢江山久萧索子真今为起清风
送常熟钱尉
姑苏台下水如蓝天赐仙乡奉旨甘梅淡栁黄春不浅王孙归思满江南
试笔
偶缘疎拙得天真岂问前途屈与伸车马纵能欺倦客江山犹可助骚人懒如叔夜书盈几狂似渊明酒满巾况有南窗姬易在此心那更起纎尘
送真元二上人归吴中
归心不可夺千里故园春及见市朝事却思江海人烟波方得伴松月定为邻愿结虎溪社休休老此身
寄题许州钱相公信美亭
华构髙轩敞名湖一面分星辰居上相鼓吹燕中军山色来嵩室风光彻汝坟杉篁涵晩翠兰茝荐时薫坐啸频乘月归怀几望云迥临黄霸俗逺味仲宣文万户方开国三阶复致君斯亭比棠树千载颂清芬
送何白节推宰晋原二首
盛府兼名邑荣归指故林多年望乡泪万里倚门心江馆春寒薄山程晩翠深板舆迎侍日桃李正芳阴
此行深惜别所喜是宁亲祖帐千门晓乡闗锦国春鸟歌疑劝酒山态似迎人我絶南陔望因兄泪满巾
送刁纺户掾太常下第（时为太常发解官）
精鉴本非深英僚暂此沉火炎方试玉沙密偶遗金岂累青云器犹孤白雪音敢希苏季子潜有激仪心
忆杭州西湖
长忆西湖胜鉴湖春波千顷绿如铺吾皇不让明皇美可赐疎狂贺老无
寄林处士
片心髙与月徘徊岂为千锺下钓台犹笑白云多事在等闲为雨出山来
依韵酬毋湜推官
圣门非入室文阵敢争盟不意栖云阁何才隶月卿珍羣怜未至霄鹗引修程直舍有仙味秘庭无俗声午阴宫树绿宵刻禁钟清奉制歌三秀称觞聴六英恩辉孤易感交结淡难成新髪鉴中改旧山天际横缨思渔父濯春伴隼旟行桃浪观秦塞薫风省舜城几多兴废迹重迭古今情进退思先觉蹉跎畏后生见诒如美衮欲报乏英琼浄揖澄江练髙窥擢露茎复惊闻正始终仰辅登闳好励图南志翱翔览四瀛
送石曼卿
河光岳色过秦闗英气飘飘酒满颜贾谊书成动西汉谢安人笑起东山亨途去觉云天近旧隠回思水石闲此道圣朝如不坠疏封宜在立谭间
送何涉秀才
蜀道归来万里身上堂嘉庆动诸邻贤良诏下先生起休向成都问卜人
八月十四夜月
光华岂不盛赏宴尚迟迟天意将圆夜人心待满时已知千里共犹讶一分亏来夕如澄霁清风不负期
送吴安道学士知崇州
一麾轻去奉兰羞共惜清贤岂易求筮易暗惊鸣鹤逺赋诗深望白驹留古来经纬心皆晓闲处光阴髪半秋长孺之才同吏隠相寛频上海边楼（时聂长孺倅通判）
谪守睦州
作重父必重母正邦必正家一心回主意十口向天涯铜虎恩犹厚鲈鱼味复佳圣明何以报没齿愿无邪
赴桐庐郡淮上遇风三首
圣宋非强楚清淮异汨罗平生仗忠信尽室任风波舟楫颠危甚蛟鼋出没多斜阳幸无事沽酒聴渔歌
妻子休相咎劳生险自多商人岂有罪同我在风波
一棹危于叶傍观亦损神他时在平地无忽险中人
送韩渎殿院出守岳阳
仕宦自飘然君恩岂欲偏纔归剑门道忽上洞庭船坠絮伤春目舂涛废夜眠岳阳楼上月清赏浩无边
出守桐庐道中十絶
陇上带经人金门齿諌臣雷霆日有犯始可报君亲
君恩泰山重尔命鸿毛轻一意惧千古敢怀妻子荣
妻子屡牵衣出门投祸机宁知白日照犹得虎符归
分符江外去人笑似骚人不道鲈鱼美还堪养病身
有病甘长废无机苦直言江山藏拙好何敢望天阍
天阍变化地所好必真龙轲意正迂阔悠然轻万锺
万锺谁不慕意气满堂金必若枉此道伤哉非素心
素心爱云水此日东南行笑解尘缨处沧浪无限清
沧浪清可爱白鸟鉴中飞不信有京洛风尘化客衣
风尘日已逺郡枕子陵溪始见神龟乐优优尾在泥
萧洒桐庐郡十絶
萧洒桐庐郡乌龙山霭中使君无一事心共白云空
萧洒桐庐郡开轩即解颜劳生一何幸日日面青山
萧洒桐庐郡全家长道情不闻歌舞事遶舍石泉声（乌龙山泉实过公署）
萧洒桐庐郡公余午睡浓人生安乐处谁复问千锺
萧洒桐庐郡家家竹隠泉令人思杜牧无处不潺湲
萧洒桐庐郡春山半是茶新雷还好事惊起雨前芽
萧洒桐庐郡千家起画楼相呼采莲去笑上木兰舟
萧洒桐庐郡清潭百丈余钓翁应有道所得是嘉鱼（此郡鱼少而嘉）
萧洒桐庐郡身闲性亦灵降真香一炷欲老悟黄庭
萧洒桐庐郡严陵旧钓台江山如不胜光武肯教来
新定感兴五首
数仞黄堂上题名仅百贤孤髙宋开府千载可拳拳
山水真名郡恩多补諌官中间好田锡风月亦盘桓
风物皆堪喜民灵独可哀稀逢贤太守多是谪官来
去国三千里风波岂不赊回思洞庭险无限胜长沙
江上多嘉客清歌进白醪灵均良可笑终日着离骚
游乌龙山寺
髙岚指天近逺溜出山迟万事不到处白云无尽时异花啼鸟乐灵草隠人知信是栖真地林僧半雪眉
江干闲望
江干日清旷寓目一搘笻落叶信流水归云识旧峯兰荪谁共采鳬鴈自相从莫爱苹风起波来千万重
和章岷推官同登承天寺竹阁
僧阁倚寒竹幽襟聊一开清风曽未足明月可重来晩意烟垂草秋姿露滴苔佳宾何以伫云瑟与霞杯
斋中偶书
狂愚多苦口幽逺独甘心言路有余责权门无去音忘忧曽扣易思古即援琴此意谁相和寥寥鹤在阴
留题江秀才旧居
结舍近沧洲江山不外求我来明月夜更得主人留
依韵酬周骙太博同年
孰敢先怀富贵图良时须惜几嗟吁众心可致巍巍主上意思平两两符不称内朝裨耳目多惭外补救皮肤子陵滩畔观渔钓无限残阳媚绿蒲
依韵答胡侍郎见寄
千年风采逢明主一寸襟灵慕昔贤待看朝廷兴礼让天衢何敢鬬先鞭
桐庐郡斋书事
千峯秀处白云骄吏隠云边岂待招数仞堂髙谁富贵一枝巢隠自逍遥杯中好物闲宜进林下幽人静可邀莫道官清无岁计满山芝朮长灵苖
留题方干处士旧居
某景佑初典桐庐郡有七里濑子陵之钓台在而乃以从事章岷往构堂而祠之召会稽僧悦躬图其像于堂洎移守姑苏道出其下登临徘徊见东岳絶碧白云徐生云方干处士之旧隠遂访焉其家子孙尚多儒服有楷者新策名而归因留二十八言又图处士像于严堂之东壁楷请刋诗于其左
风雅先生旧隠存子陵台下白云村唐朝三百年冠盖谁聚诗书到逺孙（时裔孙楷登进士科）
●钦定四库全书
范文正集巻四
（宋）范仲淹 撰
○律诗
依韵酬章推官见赠
姑苏从古号繁华却恋岩边与水涯重入白云寻钓濑更随明月宿诗家山人惊戴乌纱出溪女笑偎红杏遮来蚤又抛泉石去范茫荣利一吁嗟
苏州十咏
泰伯庙
至徳本无名宣尼一此评能将天下让知有圣人生南国奔方逺西山道始亨英灵岂不在千古碧江横
木兰堂
堂上列歌钟多惭不如古却羡木兰花曽见霓裳舞（白乐天为苏州刺史尝教此舞）
洞庭山
吴山无此秀乘暇一游之万顷湖光里千家橘熟时平看月上早逺觉鸟归迟近古谁真赏白云应得知
虎丘山
昔见虎耽耽今为佛子岩云寒不出寺剑静未离潭幽步萝垂径髙禅雪闭庵吴都十万户烟瓦亘西南
阊门
吴门耸阊阖迎送毎跻攀一水帝乡路片云师子山落鸿渔钓外斜栁别离间白傅归休处盘桓几厚颜
灵岩寺（吴王之离宫也下临太湖）
古来兴废一愁人白髪僧归掩寺门越相烟波空去鴈吴王宫阙半啼猿春风似旧花犹笑往事多遗石不言唯有延陵逃遁去清名髙节满乾坤
太湖
有浪即山髙无风还练静秋宵谁与期月华三万顷
伍相庙
胥也应无憾至哉忠孝门生能酬楚怨死可报吴恩直气海涛在片心江月存悠悠当日者千载秪惭魂
观风楼
髙压郡西城观风不浪名山川千里色语笑万家声碧寺烟中静红桥栁际明登临岂刘白满目见诗情
南园
西施台下见名园百草千花特地繁欲问吴王当日事后来桃李若为言
依韵奉酬晏尚书见寄
徽音来景亳盛事耸吴乡上象三台照髙文五色章纯如登乐府渊若测天潢寒谷春重煦幽宫草特芳感知心似血思报鬓成霜新定惭无恵姑苏惜未康尧汤余水旱刘白旧风光北阙云霓逺南园橘柚荒愿闻歌画一敢议赋长杨碌碌嘲须解循循教弗忘迹甘荣路外情寄圣门傍几托为鱼梦江湖尚渺茫
又用前韵谢晏尚书以近
着示及祖述贤人业何因降互乡周公旧才美夫子近文章逸气弥冲斗雄源甚决潢月中灵桂老春外宝芝芳逺似天无翳清如塞有霜日星图舜禹金石颂成康（谓真庙神御颂也）涡曲风骚盛（谓游涡之作也）营丘学校光（谓青社州学记也）至精含变化大手凿洪荒崧岳词欺甫甘泉价掩扬满朝当讽诵终古岂遗忘恍若探龙际森疑履虎傍半生游此道观海特茫茫
陈质殿丞挽歌词
贤者逝如斯皇天岂易知众人皆堕泪君子欲安碑几世传清白满乡称孝慈贤哉生令嗣遗秀在兰芝
送僧文光
一品山前识迢迢三十春多惭画戟里重见白云人
依韵酬府判龎醇之见寄
二十年前已定交而今鹏鷃各逍遥但能贾傅亲前席何必萧生意本朝直节羡君如指佞孤根怜我异凌霄（凌霄花名生且有托）莫将富贵移平昔彼此清心髪半凋
依韵酬吴安道学士见寄
圣君贤相正弥纶諌诤臣微敢徇身但得葵心长向日何妨骛足未离尘岂辞云水三千里犹济疮痍十万民宴坐黄堂愧无限陇头元是带经人
依韵酬吴春卿二首（来章有鹤羸松冷之句因以松鹤命题以答之）
鹤
华亭孤立病时身终日徘徊向海濵露掌思髙还警夜芝田音断欲伤春千年灵气何求药八变竒姿已过人莫厌在阴犹寡和九皋非晩见精神
松
亭亭百尺栋梁身寂寞云根与涧濵寒冒雪霜宁是病静期风月不须春萧萧逺韵和于乐密密清阴意在人髙节直心时勿伐千秋为石乃知神
应制赏花钓鱼
万彚嘉亨日皇心豫宴辰华林新濯雨灵沼正涵春帝幄纷仙蘤天钩掷锦鳞洋洋颁睿唱赓颂浃簪绅过
余杭白塔寺
登临江上寺迁客特依依逺水欲无际孤舟曽未归乱峯藏好处幽鹭得闲飞多少天真趣遥心结翠微
西湖筵上赠胡侍郎
官秩文昌贵功名信史褒朝廷三老重乡党二疏髙涯业尽图籍子孙皆俊髦西湖天下絶今日盛游遨
江城对月
南国风波逺东门冠盖回多情是明月相逐过江来
送向综国博通判桂州
通籍三公后监州五岭深欲知明主意将慰逺人心岁计多藏药舟行不废琴归书清白最宁问槖中金
芝山寺
楼殿观崔嵬灵芝安在哉云飞过江去花落入城来得食鸦朝聚闻经虎夜回偶临西阁望五老夕阳开
升上人碧云轩
爱此诗家好幽轩絶世纷澄宵半床月淡晓数峯云逺意经年就微吟并舍闻只应虚静处所得自兰芬
郡斋即事
三出专城鬓似丝斋中萧洒过（一作胜）禅师近疎歌酒缘多病不负青山赖有诗半雨黄花秋赏健一江明月夜归迟世间荣辱何须道塞上衰翁也自知
同年魏介之会上作
寒苦同登甲乙科天涯相对合如何心存阙下还忧畏身在樽前且笑歌闲上碧江游画鹢醉留红袖舞鸣鼍与君今日真良会自信麤官乐事多
依韵酬黄灏秀才
再贬鄱川信不才子规相爱劝归来客心但感江山助天意难期日月回白雪孤琴弥冷淡浮云双阙自崔嵬南方岁宴犹能乐醉尽黄花见早梅
赠锺道士（曽举进士）
人间无复动机心挂了儒冠岁已深惟有诗家风味在一坛松月伴秋吟
道士程用之为余传神因题
貌古神疎画本难因师心妙发毫端无功可上凌云阁留取云山静处看
送魏介之江西提点
旌旗如火浪如鸥一路春城次第游江上髙楼欲千尺便从今日望归舟
游庐山作
五老闲游倚舳舻碧梯岚径好程途云开瀑影千门挂雨过松黄十里铺客爱往来何所得僧言荣辱此间无从今愈识逍遥旨一聴升沉造化炉
瀑布
迥与众流异发源髙更孤下山犹直在到海得清无势斗蛟龙恶声吹雨雹麤晩来云一色诗句自成图
赠广宣大师
忆昔同游紫阁云别来三十二回春白头相见双林下犹是清朝未退人
移丹阳郡先游茅山作
丹阳太守意何如先谒茅卿始下车竭节事君三黜后収心奉道五旬初偶寻灵草逢芝圃欲扣真闗借玉书不更从人问通塞天教吏隠接山居
赠茅山张道者
有客生平爱白云无端年老尚红尘只应金简名犹在得见仙岩种玉人
京口即事
突兀立孤城诗中别有情地深江底过日大海心生甘露楼台古金山气象清六朝人薄命不见此升平
怀庆朔堂庆
朔堂前花自栽便移官去未曽开年年忆着成离恨只托清风管勾来（拾遗勾作干）
依韵酬叶道卿中秋对月二首
天遣今宵无寸云故开秋碧挂冰轮诗人不悔衣沾露为惜清光岂易亲
孤光千里与君逢最爱无云四望通处处楼台竞歌宴的能爱月几人同
赠叶少卿
退也天之道东南事了人风波抛旧路花月伴闲身湖外扁舟逺门中驷马新心从今日泰家似昔时贫见子登西掖携孙过北邻白云髙阁曙渌水后池春樽酒呼前辈炉香扣上真只应阴徳在八十富精神
依韵答梁坚运判见寄
蔽野旌旗色满山笳吹声功名早晩就裴度亦书生
城大顺回道中作
三月二十七羌山始见花将军了边事春老未还家
依韵和延安龎龙图栁湖
种栁穿湖后延安盛可游逺怀忘泽国真赏即瀛洲江景来秦塞风情属庾楼刘琨増坐啸王粲乍销忧秀发千丝堕光揺匹练柔双双翔乳燕两两睡驯鸥折翠赠归客濯清招隠流宴回银烛夜吟度玉闗秋胜处千场醉劳生万事浮王公多雅故（某与龙图公同年复为延安交政）思去共仙舟
和延安龎龙图寄岳阳滕同年
优游滕太守郡枕洞庭边几处云藏寺千家月在船疎鸿秋浦外长笛晩楼前旋拨醅头酒新炰缩项鳊宦情须淡薄诗意定连绵迥是偷安地仍当饱事年只应天下乐无出日髙眠岂信忧边处干戈隔一川（时宣抚岢岚军）
与张焘太博行忻代间因话江山作
数年风土塞门行说着江山意暂清求取罢兵南国去满楼苍翠是平生
过长安醉别资政郑侍郎
乡闗交复亲把酒且逡巡共上青云路相看白髪人有为须报国无事即頥神故素几云在风音莫厌频
依韵酬光化李简夫屯田
老来难得旧交游莫叹樽前两鬓秋少日苦辛名共立晩年恬退语相投龚黄政事聊牵强元白邻封且唱酬附郭田园能置否与君乘健早归休
依韵酬太傅张相公见赠
出处曽无致主功南阳为守地犹雄醉醒往日惭渔父得失今朝贺塞翁七里河边归带月百花洲上啸生风卧龙乡曲多贤达愿预逍遥九老中
依韵酬益利钤辖马端左藏
滥登清显遇公朝岂有才谋可致尧拙守自惭成木强宦游谁叹仅蓬飘醉来多谢提壶劝归去宁烦杜宇招好乐当年开口笑此心无事愧重霄
依韵酬邠州通判王稷太博
南豳日日接英标公外追随岂待招恶劝酒时图共醉痛赢棊处肯相饶一抛言笑如何遣频得音书似不遥独上西楼为君久满城明月会云销
依韵酬李光化见寄
南阳偃息养衰颜天暖风和近楚闗欲少祸时当止足得无权处始安闲心怜好鸟来幽院目送微云过别山此景此情聊自慰是非何极任循环
寄安素髙处士
吏隠南阳味日新幕中文雅尽交宾满轩明月清谭夜共忆诗书万巻人
酬李光化见寄二首
交亲莫笑出麾频不任纎机只任真逺护玉关犹竭力入陪金铉敢周身素心直拟圭无玷晩节当如竹有筠道本逍遥惟所适吾生何用蠖求伸
万里承平尧舜风使君尺素半空空庭中无事吏归早野外有歌民意丰石鼎斗茶浮乳白海螺行酒灎（上声）红宴堂未尽嘉宾兴移下秋光月色中
依韵酬李光化叙怀
列宿専城且自娱清名善最即前途江山乐国诚难会风月诗家的不辜未必晩成输早达好将髙笑代长吁公余更励经邦业思为清朝赞禹谟
和李光化秋咏四首
晓
墙外辘轳响楼前河汉攲曙光和月色犹记早朝时
昼
日色清如照前林叶未零海东新隼至一点在青冥
晩
晩色动边思去年犹未归戍楼人已冷目断望征衣
夜
春色人皆醉秋光独不眠君看明月下何似落花前
送黄灏员外
三十余年交旧心相逢那复议升沉卑飞尘土味诚薄达宦风波忧更深自古荣华浑一梦实时欢笑敌千金追陪未久还离索早晩轩车重见寻
和并州大资政郑侍郎秋晩书事
太原兵重压强吴莫对秋风忆鲙鲈万里天声扬紫塞十年人望在黄枢定应松柏心无改自信云龙道不孤应笑病夫何所补独能安坐养桑榆
和提刑赵学士探梅三絶
萧条臈后复春前雪压霜欺未放妍昨日倚栏枝上看似留芳意入新年
静映寒林晩未芳人人欲看寿阳妆玉颜须傍韶春笑莫斗严风与恶霜
百花争早孰过梅天与芳时岂待催莫惜黄金置清赏来年春色为君开
和太傅邓公归游武当见寄
三提相印代天工邓国归来耀本封此日神仙丁令鹤几年霖雨武侯龙酬恩定得祠黄石谈道须期会赤松莫虑故乡陵谷变武当依旧碧重重
即席呈太傅相公
鳯池三入冠台躔致了升平一品闲白傅歌诗传海外晋公桃李满人间上都云逺经时别故国春浓几度还太史占天应有奏寿星光彩近南山
纪送太傅相公归阙搢
绅谁敢望差肩独向昌期协半千首会云龙游少海亲扶日月上中天碧油两就元戎镇黄阁三提冢宰权坐致唐虞成大化退居师傅养髙年闲披丹诀开炉灶醉度清歌被管弦同牓几人登将相满朝今日羡神仙松楸薙草思纯孝里巷挥金过昔贤归赴诞辰知兑说轻安拜舞寿觞前
依韵和提刑张太傅寄梅
数枝梅寄寂寥人多谢韶华次第均穰下此花留未发待君同赏后池春
又和赏梅
故人为使富天才相与抽毫赋早梅气艳未劳横玉笛风光先合倒金罍陇头欲寄交情逺林下初逢病眼开必若和羮有遗味花王应亦命公台
依韵答王源叔忆百花洲见寄
芳洲名冠古南都最惜尘埃一点无楼阁春深来海燕池塘人静下仙鳬花情栁意凭谁问月彩波光岂易图汉上山公发新咏许昌何必诧申湖（申或作西）
献百花洲图上陈州晏相公
穰下胜游少此洲聊入诗百花争窈窕一水自涟漪洁白怜翘鹭优游羡戏龟阑干红屈曲亭宇碧参差倒影澄波底横烟落照时月明鱼竞跃春静栁闲垂万竹排霜仗千荷巻翠旗菊分潭上近（菊花潭在郡之西郊因有菊门复有菊潭镇近取菊植于洲中洲有髙台遂命之曰菊台）梅比汉南迟（京洛而南至邓始有梅焉梅比襄阳又晩一月）岸鹊依人喜汀鸥不我疑彩丝穿石节（襄邓间旧俗正月二十二日士女游河取小石通中者用彩丝穿之带以为祥）罗袜踏青期素髪频来醉沧浪减去思步随芳草逺歌逐画船移绘写求真赏缄藏献已知相君那肯爱家有鳯皇池
依韵答青州富资政见寄
枢府当年日赞襄隠然一柱在明堂亲逢英主开前席力与皇家正旧章直道岂求安富贵纯诚惟欲助清光龚黄政事追千载齐鲁风謡及万箱伟望能令中国重竒谋曽压北方强故人待看调元后乞取优游老洛阳
依韵答并州郑大资政见寄
制节重并汾淹留又见春年髙成国老道在乐天真风韵应如旧精明迥絶伦致君心未展宁是式微人
过陈州上晏相公
曩由清举玉宸知今觉光荣冠一时曽入黄扉陪国论重求绛帐就师资谈文讲道浑无倦养浩存真絶不衰独媿铸颜恩未报捧觞为寿献声诗
和运使舍人观潮二首
何处潮偏盛钱唐无与俦谁能问天意独此见涛头海浦吞来尽江城打欲浮势雄驱岛屿声怒战貔貅万迭云纔起千寻练不收长风方破浪一气自横秋髙岸惊先裂羣源怯倒流腾凌大鲲化浩荡六鳌游北客观犹惧吴儿弄弗忧子胥忠义者无覆巨川舟
把酒问东溟潮从何代生宁非天吐纳长逐月亏盈暴怒中秋势雄豪半夜声堂堂云阵合屹屹雪山行海面雷霆聚江心瀑布横巨防连地震羣檝望风迎踊若蛟龙斗奔如雨雹惊来知千古信回见百川平破浪功难敌驱山力可并伍胥神不泯凭此发威名
依韵和苏州蒋宻学
余杭偶得借麾来山态云情病眼开此乐无涯谁可共诗仙今日在苏台（白乐天谓韦苏州为诗仙）
依韵和孙之翰对雪
江干往往腊不雪今喜纷纷纔孟冬乃知王泽寖及逺益明天意先在农有年预可慰四海大瑞且当闻九重况此湖山满清思与君交唱若为慵
依韵和并州郑宣徽见寄二首
钱唐作守不为轻况是全家住翠屏名品久参卿士月部封全属斗牛星仁君未报头先白故老相看眼倍青最爱湖山清絶处晩来云破雨初停
西湖载客恣游从湖上参差半佛宫回顾隙驹曽不息沉思樽酒可教空层台累榭皆清旷万户千门尽郁葱向此行春无限乐却惭何道继文翁
依韵答蒋密学见寄
东南为守慰衰颜忧事浑祛乐事还鼓吹夜归湖上月楼台晴望海中山奋飞每羡冥鸿逺驰骋那惭老骥闲此日共君方偃息是非荣辱任循环
依韵和同年朱兵部王宾客交赠之什
鹤禁兰宫达了身髙居南阙重为邻西园冠盖时时会北海樽罍日日亲共弃荣华抛世态同归清静复天真一如刘白东都下更得裴公作主人
登表海楼
一带林峦秀复竒每来凭槛即开眉好山深会诗人意留得夕阳无限时
石子涧二首
凿开竒胜翠微间车骑笙歌暮未还彦国才如谢安石他时即此是东山
飞泉落处满潭雷一道苍然石壁开故老相传应可信此山云出雨须来
依韵答韩侍御
虽叨世契与邻藩东道瞻风御史尊郑馆昔时延下客（予执巻时即游端公之门）于家今日见髙门（端公之先君尝作金陵狱椽）我居方面荣为惧君向台端直且温彼此中怀藴金石不须销黯动离魂
谢栁太博恵鹤
新诗遗鹤指真经对此仙标讵敢轻万里华亭思去伴千年辽海识归程鸡羣与处曽非辱鹏路将翔孰谓荣独爱九皋嘹唳好声声天地谓之清
知府孙学士见示和终南监宫太保道怀五首因以缀篇
玉皇近侍请修真赐得南山十里云樽有圣贤聊自慰鼎多龙虎复谁分谢家山色朝晡见陶隠松风寤寐闻万物已齐无一事独醒惟笑众醺醺
要路抛来自寡尤髙怀巻去白云収玉缘秘宝须藏密兰为竒香却在幽仙骨岂曽移静节帝心终是竭嘉猷红霞绿竹忘机地未免天家下诏求
汉陂髙兴自飘飘何必天台渡石桥潭上药灵多饵菊林间诗逸半书蕉勤歌兰佩招逋隠懒事尘缨逐宷僚客有赤松盟约在异时猿鹤不相辽
瑶坛日月静中长诗思时时逸谢塘神枕自成仙岛梦朝衣犹有御炉香三元秘简侵星奏五岭灵芽待雪甞金阙九重留不住髙风何处是严光
门外烟岚紫阁横九衢风土更何情篱边醉傲渊明饮陇上歌随桀溺耕三乐放怀千古重万锺回首一毫轻鹏鹪共适逍遥理谁复人间问不平
赠方秀才（楷）
赠方秀才髙尚继先君嵓居与俗分有泉皆潄石无地不生云邻里多垂钓儿孙半属文幽兰在深处终日自清芬
依韵和龎殿院见寄
吴门歉岁减繁华萧索专城未足夸栁色向秋迎使馆水声终夜救田车丘山在负思朝寄毫髪经心愧道家不似桐庐人事少子陵台畔乐无涯楷
●钦定四库全书
范文正集巻五
（宋）范仲淹 撰
○义
易义
干上干下内外中正圣人之徳位乎天之时也徳内也位外也九二君之徳九五君之位成徳于其内充位于其外圣人之徳居乎诚而不迁有时舍之义故曰见龙在田徳昭于中故曰利见大人天下文明君德也圣人之位行乎道而不息有时乘之义故曰飞龙在天位正于上故曰利见大人乃位乎天徳于是乎位矣或者泥于六位之序止以五为君曽不思始画八卦三阳为干君之象也岂俟于五乎三阴为坤臣之象也岂俟于四乎震为长子岂俟重其卦而始见于长子乎明夫干君之象既重其卦则有内外之分九二居乎内徳也九五居乎外位也余爻则从其进退安危之会而言之非必自下而上次而成之也如卦言六龙而九三不言龙而言君子盖龙无乘刚之义则以君子言之随义而发非必执六龙之象也故曰易无体而圣人之言岂凝滞于斯乎
咸阴进而阳降（兑阴卦艮阳卦）上下交感之时也与泰卦近焉（泰卦天地交而万物通咸卦天地感而万物化生）然则泰卦三阴进于上三阳降于下极于交而泰矣故曰万物通咸卦阴进而未尽达也阳降而未尽下也（下卦犹有二阴上卦犹有二阳）感而未至于泰矣故曰万物生而犹未通也圣人感人心而天下和平是感之无穷而能至乎泰者也感而不至其道乃消故至腾口薄可知也
恒阳动阴顺刚上柔下（震阳也刚动于上巽阴也柔顺于下）上下各得其常之时也天尊地卑道之常矣君处上臣处下理之常矣（上阳卦天与君之道也下阴卦地与臣之道也）男在外女在内义之常矣（震为长男巽为长女）天地君臣男女各得其正常莫大焉诸卦多以有应为吉此卦六爻皆应而爻无元吉者何也夫吉于应者相求以济之时也常者上下各得其所之时矣故以刚柔皆应为常而不以获应为吉是以士之常也在于已不在于人诸侯之常也在于政不在于邻天子之常也在于道不在于权故曰圣人久于其道而天下化成尧舜为仁终身而已矣其知常也哉
遯阴进阳退（二阴进之于内四阳退之于外）柔佞入而刚正出君子遯去之时也夫柔胜于刚则小人制君子矣辱可逃乎柔未胜刚则君子辱可逺也未见制于小人焉此卦二阴而四阳柔未胜刚小人始浸而长也君子知吉之先辨祸之萌思逺其时也可不遯乎故遯之为义尚乎逺也是以最在内者有遯尾之危最在外者有肥遯之利子曰知几其神始可与言遯也已矣
大壮刚以震而阴摧（内刚外震二阴剥焉）君子威而小人黜政令刚严之时也阳于阴为大也阳进阴退大者壮而小者丧矣夫雷在天上万物以震威行天下万邦以恐天地之壮见乎雷圣人之壮见乎威壮而不节于天下暴矣壮其丧矣是以君子非礼弗履以保其壮也故九二九四以阳居阴体刚而处巽乃复获乎贞吉余爻皆不克全其壮也已
晋顺而上行奉于文明（坤顺也离明也）君子嘉遇显进之时也夫上无文明贤斯遁矣今文明丽于上君子可不进乎其进也柔顺内融（内卦坤也有柔顺之义）则上不拒其逼矣故曰昼日三接也英华外着（外卦文明有英华之徳）则众不疑其行矣故曰君子以自昭明徳盖明出地上如日之升君子当其象也岂复昧哉其伊尹之时欤
明夷阴上明下其义病矣火入地中其光翕矣蔽贤伤善之时也夫文明在上则贤者遂进文明在下则善人用伤其商之末世耶君子用晦然后免于其难然则文王其不用晦乎何以尝幽之耶文王盖有国焉徳加于人晦之难也故以文明入于难终以柔顺而出矣箕子虽无政焉而最近于闇故自辱其身以晦其道然后乃免故文明在下难哉圣贤其犹病诸变斯时者惟九三乎得其大首其汤武之事欤
家人阳正于外（谓五也）阴正于内（其二也）阴阳正而男女得位君子理家之时也明乎其内礼则着焉（内卦明也）顺乎其外孝悌形焉卦也（外卦顺也）礼则着而家道正孝悌形而家道成成必正也正必成也圣人将成其国必正其家一人之家正然后天下之家正天下之家正然后孝悌大兴焉何不定之有故曰刑于寡妻以御于家邦然则正家者贵闲其初也故初九有悔闲得其道乃首得悔亡至于九五王假有家则天下化成故勿恤而吉也
睽火炎泽润其性不同炎从上润从下其道违而不接物情睽异之时也阴阳不接而天地睽日月不接而昼夜睽礼义不接而男女睽君臣不接而上下睽情类不接而万物睽夫然则天地万物之理从何而亨乎故睽之时义不可久也必变而通之合睽以成其化天地睽也而阴阳合焉（其礼睽其义合）昼夜睽也而日月交焉男女睽也而礼义成焉上下睽也而君臣会焉万物睽也而情类聚焉夫未合之时体乖志疑动虞蹇难求援而济者也故其爻皆以有援免至于上九睽极而通则说弧遇雨羣疑亡也
蹇止于险中险难在前未可进之时也观其名与屯卦近焉（屯亦难也）中险难在前未可进之时也观其名与屯卦近焉然则屯已动乎险中难可图也蹇犹止乎险中难未可犯也惟二为王臣屯亦难也（得位应五）君在险中而与已应始可匪躬而徃焉余皆徃蹇而弗济君子藏器于身待时而动其庶几乎
解动乎险外出险散否之时也小人为险君子乃否小人既退君子乃振故六五象曰君子有解小人退也是故天地否散雷雨并兴圣贤否散庆施遂行武王发粟散财其有解之时也矣
损山泽通气（艮为山兑为泽）其润上行取下资上之时也夫阳实也阴虚也下卦二阳上卦二阴取阳资阴以实益虚者也虚者反实则实者反虚矣然则下者上之本本固则邦宁今务于取下乃伤其本矣危之道也损之有时民犹说也（兑为说）损之无时泽将竭焉（兑为泽）故曰川竭必山崩此之象也无他下涸而上枯也百姓不足君孰与足其斯之谓欤
益刚来而助柔损有余而补不足（上卦阳多故曰有余下卦阳少故曰不足）自上恵下之时也天道下济品物咸亨圣人下济万国咸宁益之为道大矣哉然则益上曰损损上曰益者何也夫益上则损下损下则伤其本也是故谓之损损上则益下益下则固其本也是故谓之益本斯固矣干斯茂矣源斯深矣流斯长矣下之益上则利有竭焉上之益下则因其利而利之何竭之有焉是故木以动也（上木下动）涉大川而无患雷风与也（上风下雷）兴万物而无疆明益之道何徃而不利哉
夬一阴处髙而羣阳伐之以大制小以正黜邪之时也时皆刚正柔佞岂得而据乎夫君子道微之时法令常密而或失之者何也内有小人也小人道微之时法令常显而无忌者何也内皆君子也此卦一柔而乘五刚危可知矣五刚而决一阴易可知矣故扬于王庭而不忌赏罚明行之际欤舜举八元而去四凶此其时矣
萃泽处于地（兑为泽坤为地）其流集矣上说下顺其义亲矣物情和聚之时也上以说临下下以顺奉上上下莫不聚乎天地亨而万物以类聚大人亨而天下以义聚观其所聚而天地万物之情可见矣彖言刚中而应者取其上下相应以成萃聚之义而已若夫萃天下者岂私其应哉必也以虚受人然后能萃其天下故九五以大人之位而匪孚者以其应之于一不能尽天下之诚惜哉无私则至矣
升地中生木其道上行君子位以徳升之时也夫髙以下为基木始生于地中其举逺矣圣人日跻其徳而至于大寳贤者日崇其业而至于公圭以顺而升物不距矣故爻无凶咎初则大吉二则有喜三则无疑四则用亨五则贞吉惟上六极而犹升则为冥昧若能知其消息犹可为利故曰冥升利于不息之贞
困水在泽下泽方竭焉其道不加于物君子困穷之时也夫水者浸于外而后施于物今伏于其内何施之有是则川泽竭而伏其流君子困而隠其道困于险而不改其说（坎险也兑说也）其惟君子乎能固穷而乐道哉苟不安其困欲尚口而去之穷斯甚矣知此时者巻而怀之极然后反其困必亨故曰困亨夫子之于陈蔡也岂其忧乎井木为泉之底井道治而其施外彰君子居徳迁恵之时也夫井居其地而不可改其泉之出也无所不利君子居于徳而不可移其恵之迁也无所不仁唯井也施之而不穷存之而不溢惟徳也常施于人而不见其亏独善于身而不见其余故曰井徳之地不其然乎革火水相薄变在其中圣人行权革易之时也夫泽有水则得其宜今泽有火是反其常矣天下无道圣人革之以反常之权然而反常之权天下何由而从之以其内文明而外说也（内卦文明外卦兑说）以此之文明易彼之昏乱以天下之说易四海之怨以至仁易不仁以有道易无道此所以反常而天下聴矣其汤武之作耶苟道徳不去虽汤武日生当为天下之助何反常之有焉
鼎以木顺火鼎始用焉圣人开基立器之时也夫天下无道圣人革之天下既革而制作兴制作兴而立成器立成器而鼎莫先焉故取鼎为义表时之新也汤武正位然后改正朔变服章更器用以新天下之务其此之时欤故曰革去故而鼎取新圣人之新为天下也夫何盛焉莫盛乎享上帝而养圣贤也享上帝而天下顺养圣贤而天下治不亦盛乎
震雷相从而兴威动万物内外皆震君子心身戒惧之时也万物震其道通焉君子震其徳崇焉君子之惧于心也思虑必慎其始则百志弗违于道惧于身也进退不履于违则百行弗罹于祸故初九震来而致福慎于始也六二震来而丧贝履于危也（六二乘刚）夫震者长子之道也长子有威惊逺而惧迩然后能主宗庙之器而祭祀不辍也夫
艮山相当而各止其所内外不相与（六爻皆无应）上下静止之时也天地动而万物生日月动而昼夜成圣贤动而天下亨今其止者君子理不可动之时也故此卦无元亨贞之徳者以其道不行焉然止之为道必因时而存之若夫时不可进斯止矣髙不可亢斯止矣位不可侵斯止矣欲不可纵斯止矣止得其时何咎之有故曰时止则止时行则行动静不失其时其道光明非君子其孰能与于此乎
渐山止生木日益其髙君子渐进之时也夫内止而不躁外巽而不争以斯而进不亦渐乎长女得位乎其外故曰女归吉然则女生而知其嫁也必渐而及时然后有归焉君子学而知其仕也必渐而成徳然后有位焉故升髙必自下陟遐必自迩干阳渐进而至于在天坤阴渐进而至于坚氷天地不能踰而况于人乎苟内不止而躁外不巽而争则失渐之道犯时之忌岂正邦之有焉
丰文明以动无往不亨王道开泰之时也夫雷电之至隠者彰而否者亨圣贤之造困者通而幽者显于是制乎礼以序天下之伦作乎乐以兴天下之和物物昌而无不大也是以谓之丰然则日之动也（下离日也上震动也）丰于正中焉文明之动也丰于皇极焉过乎正中日斯昃矣过乎皇极文明亏矣故曰宜日中进于大而戒于盈也丕哉
旅火丽山而不久其处君子羇旅之时也君子羇旅之时处无其位何能与物大通然则内止而不动于心外明而弗迷其往以斯适旅故得小亨而贞吉夫旅人之志卑则自辱髙则见嫉能执其中可谓智矣是故初琐琐而四不快者以其处二体之下卑以自辱者也三焚次而上焚巢者以其据二体之上髙而见嫉者也二怀资而五誉命者柔而不失其中者也君子旅之时也道其然乎
巽风从至而物莫之违上下皆顺命令宣行之时也夫上下弗顺虽令不从今上下皆顺故可申命而行事也若夫巽之为徳其失也伪非君子体之则入乎柔邪之道矣观其名虽近于谦焉然则谦之为体内刚而外柔（谦卦坤外艮内坤柔而艮刚也）降于礼而不降于徳者也是以亨君子有终巽之为体内外皆柔可以行权未可以终义惟五以中正而志行乃得小亨利有攸往利见大人是故谦之六爻皆无凶咎巽之六爻则美恶半矣
兑泽重润而上下皆说君子推恩敷恵之时也夫说万物者莫说乎泽今复重之民说而无疆者也劝天下者莫大乎推恩而敷恵则顺乎天应乎人而王道亨不然者反此若夫威以先民民重其劳威以犯难民重其死故周文为台而人谓神灵者忘其劳也楚子下令而人如挟纩者忘其死也然则说之为徳其失也佞上下皆说之时必内存其刚正然后免佞之情故曰说以利贞
○论
帝王好尚论
老子曰我无为而民自化我好静而民自正我无欲而民自富我无事而民自朴此则述古之风以警多事之时也三代以还异于太古王天下者身先教化使民从善故礼曰人君谨其所好恶君好之则民从之孔子曰上好礼则民莫敢不恭上好义则民莫敢不服上好信则民莫敢不用情由此言之圣帝明王岂得无好在其正而已尧设敢諌鼓建进善旌舜好问而成至化禹拜昌言而立大功汤五聘伊尹文王恭迎吕望周公握髪吐哺以待白屋之士郑武公好贤而诗雅歌之燕昭王筑台募士而智者归之斯圣贤好尚如是之急也桀纣好利欲不好諌诤而天下亡秦好兵刑不好仁义而天下归汉隋炀帝好逸豫不好恭俭而天下归唐使桀纣好諌诤秦好仁义隋炀帝好恭俭岂有畏乱之祸哉
选任贤能论
王者得贤杰而天下治失贤杰而天下乱张良陈平之徒秦失之亡汉得之兴房杜魏褚之徒隋失之亡唐得之兴故曰得士者昌失士者亡书曰先王昧爽丕显坐以待旦旁求俊彦启迪后人其勤求人材如是之急也然则求之之道不可一端皋陶赞禹曰亦行有九徳（言人性行有九徳以考真伪则可知）乃言曰载采采（载行采事也称其人有徳必言其所行某事某事为验）禹曰何皋陶曰寛而栗（性寛洪而能庄栗）柔而立（和柔而能立事）愿而恭（悫愿而恭恪）乱而谨（乱治也有治而能谨）扰而毅（扰顺也致果为毅）直而温（行正直而气温和）简而亷（性简大而有亷隅）刚而塞（刚断而实塞）强而义（无所屈挠动必合义）彰厥有常吉哉（彰明吉善也明九徳之常以择人而官之则政之善）孔子之门人目以四科一曰徳行谓颜渊闵子骞也（颜渊闻一知十）二曰政事冉有季路也三曰言语宰我子贡也（子贡使于诸国而不辱君命也）四曰文学子游子夏也（经纬天地曰文礼乐典章之谓也游夏能述之者也）此所谓求人之道非一端也又书之说命篇曰旁求俊乂列于庶位是朝廷庶位惟俊乂是求唐太宗曰天下英雄落吾彀中语曰邦有道则智邦无道则愚智则可与治国家安天下愚则可与避怨恶而全一身故圣人以俊乂为得不以柔讷为行如以柔讷为行而宠之则四海英雄无望于时矣使英雄失望于时则秦失张陈隋失房杜岂不悮天下之计哉　　近名论
老子曰名与身孰亲（言人知爱名不如爱其身之亲也）庄子曰为善无近名（言为善近名人将嫉之非全身之道也）此皆道家之训使人薄于名而保其真斯人之徒非爵禄可加赏罚可动岂为国家之用哉我先王以名为教使天下自劝汤解网文王葬枯骨天下诸侯闻而归之是三代人君已因名而重也太公直钓以邀文王夷齐饥死于西山仲尼聘七十国以求行道是圣贤之流无不涉乎名也孔子作春秋即名教之书也善者褒之不善者贬之使后世君臣爱令名而劝畏恶名而慎矣夫子曰疾没世而名不称易曰善不积不足以成名然则为善近名岂无伪邪臣请辩之孟子曰尧舜性之也（性本仁义）三王身之也（躬行仁义）五霸假之也（假仁义而求名）诸侯逆天暴物杀人盗国不复爱其名者也人臣亦然有性本忠孝者上也行忠孝者次也假忠孝而求名者又次也至若简贤附势反道败徳弑父叛君惟欲是从不复爱其名者下也人不爱名则虽有刑法干戈不可止其恶也武王克商式商容之闾释箕子之囚封比干之墓是圣人敦奬名教以激劝天下如取道家之言不使近名则岂复有忠臣烈士为国家之用哉
推委臣下论
天生兆人得王乃定万几百度不可独当内立公卿大夫士外设公侯伯子男先择材以处之次推公以委之然则委以人臣之职不委以人君之权臣请辩之夫执持典礼修举政教均和法令调理风俗内养万民外抚四夷师表百僚经纬百事此宰辅之职也练兵戎谨城壁修方畧威夷狄此将帅之职也肃朝廷之仪触搢绅之邪此御史府之职也治繁剧制豪猾此京尹之职也至于金榖刑法各有攸司之职矣抚民人宣风化均徭役平赋敛此刺史县令之职也此皆人臣之职不可不委之也若乃区别邪正进退左右操荣辱之柄制英雄之命此人主之权也不可尽委于下矣何以明之论语孔子曰天下有道政不在大夫（注云制之由君也）晋委三卿（赵文子韩宣子魏献子）延陵季子曰晋国之政归此三家矣后果分晋为三国汉髙祖招纳羣英有将将之权而取天下至于子孙不知祖宗之谋而独委霍光又独委王鳯至于王莽皆有大祸西汉遂倾焉后汉光武亲用二十八将而取天下后之子孙不知祖宗之谋而独委后族至于宦官故奸雄竞起以去恶为名东汉遂倾焉魏委司马晋委刘裕其祸亦然唐太宗驾驭英雄取天下致太平至髙宗朝李义府以立后之功独见委用陷害忠良天下愤怨明皇初用姚崇宋璟为相而天下大治推心委之遂成故事及李林甫代其任仍复委之林甫姧邪能中伤善人朝廷无敢言得失者于是明皇不闻諌诤自谓宰相得人泰然无为矣言路已絶故至禄山犯闗向阙而明皇不知一旦丧乱天下瓦解唐徳遂衰初以推委而天下治终以推委而天下乱何弊之然哉当推委之际擢十人上从其九是九分之恩出于下矣如此则数年之间左右前后皆权臣之党也若黜辱十人上从其九是九分之威出于下矣如此则数年之间中外逺近无敢忤权臣者故下之情不达而上之势孤矣此明皇之失为后代之鉴王者将收其权必先采人采人为难岂无其要孔子之辨门人标以四科一曰徳行二曰政事三曰言语曰曰文学以四科辨之思过半矣然则朝廷清要之位觊觎者众必审贤以与之贤杰之材谗嫉者众必先时以辨之是故先王孜孜求贤以备选用且千官百辟岂能独选必委之于辅弼矣惟清要之职雄剧之任不可轻授于人佥谐之外更加亲选圣帝明王常精意于求贤不劳虑于临事精意求贤则日聪明而自广劳心临事则日丛脞而自困宜乎屏烦细而广询访其深于正道有忧天下之心可备辅相者记之其精于经术通圣人之旨可备顾问者记之其敢言正色有端士之操可备諌诤者记之其能言方畧有烈士之风可备将帅者记之如斯之人精而求之熟而观之然后寘清要之职授雄剧之任使人人竭力争为腹心于是乎得以操荣辱之柄制英雄之命庶务委于下而柄归于上始可以言无为矣犹复置御史大夫中丞使搢绅无敢慢者置诤臣七人使言路无敢蔽者置门下封驳司使制勅无得悞者此又推委无为之中而不废其防不失其权者矣若留意逸豫不孜孜于求贤亲选之时无贤可用则进退赏罚复归于下虽有爵禄不足为上之恩虽有诛罚不足为上之威矣
○议
上攻守二策状
臣某言窃观西事以来每议攻守未见适中或曰必行进讨以期平定臣谓诸路进讨则兵分将寡气不完盛絶漠风沙迷失南北馈运辎重动有钞掠贼之巢穴夐阻河外非有竒将不能逺袭至若寇常并兵来扰一路每有朝旨令入界牵制其如将帅方畧非有素定茫然轻进不知所图但求虚弱之处以剽窃为功既不能大振兵威故不能少分贼势此进讨牵制之无效也或曰宜用守策来则御之去则勿逐臣观今之守边多非土兵不乐久戍又无营田必烦逺馈久戍则军情危殆逺馈则民力将竭岁月绵久恐生他患此守御之未利也臣荷国重寄曽无寸劳夙夜营营冀有所补而才识迂昧终无发明今采于边人而成末议固不敢望其必行在朝廷以众论参之择其可否如无所取乞赐寝罢今具下项攻守之议依圣旨指挥交付梁适赍回赴阙者
议攻
臣谓进讨未利则又何攻臣窃见延安之西庆州之东有贼界百余里侵入汉地中有金汤白豹后桥三寨阻延庆二州径过道路使兵势不接策应迂逺自来虽曽攻取无招降之意据守之谋汉兵纔回边患如旧臣谓西贼更有大举朝廷必令牵制则可攻之地其在于此可用步兵三万骑兵五千（鄜延路步兵一万二千骑兵三千泾原路步兵九千骑兵一千环庆自选马步一万八千军外畨兵更可得七八千人）军行入界当先布号令生降者赏杀降者斩得精强者赏害老幼妇女者斩拒者并兵以戮之服者厚利以安之遁者勿追疑有质也居者勿迁俾安土也乃大为城寨以据其地（如旧城巳险因而増修非守地则别择要害之处以钱召带甲之兵熟户强壮兼其土役昨奉朝旨令修缘边城寨臣以民方穑事将系官闲杂钱并劝令近上人户以顾夫钱散与助功兵士充食钱其带甲兵士翕然情愿诸寨并已毕功）俟城寨坚完当留土兵以守之方诸旧寨必倍其数使范全赵明以按抚之（范全今为骐骥副使庆州北部巡检赵明今为东头供奉官柔逺寨蕃部巡检）必严其戒曰贼大至则明斥候召援兵金汤（东去徳靖寨四十里西去东谷寨八十里西南去柔逺八十里白豹西去柔逺五十里南至庆州一百五十里）坚壁清野以困之小至则扼险设伏以待之居常髙估入中及置营田以助之如此则可分彼贼势振此兵威通得延庆两路军马易于应援所用主兵官员使勇决身先者居其（前王信狄青刘拯刘贻孙张建侯范全）可用策应者居其次（任守信王达王遇张宗武谭嘉震王文恩王文）使臣中可当一队者参于前后（张信王遇张忠郭逵张怀寳）有心力干事者营立城寨（周美张璨刘兼济李纬张继勲杨麟）汉段纪明以骑五千步万人车三千两钱五十四亿三冬二夏大破诸羌又观唐马燧造战车行则载甲兵止则为营阵或塞险以遏奔冲臣以此路山坡大车难进当用小车二千两银绢钱二十万以赏有功将吏及归降畨部并就籴刍粟亦稍足用其环州之西镇戎之东复有胡芦泉一带蕃部与明珠灭臧相接阻环州镇戎径过道路明珠灭臧之居北接贼疆多怀观望又延州南安去故绥州四十里在银夏川口今延州兵马东渡黄河北入岚石却西渡黄河倒来麟州策应盖以故绥州一带贼界阻断径过道路（已上三处内麟府一路臣不曽到彼乞下本处访问及画图即可见山川道路次第）如取下一处城寨平定则更图一处为据守之策比之朝去暮还此为稍便臣谨议
议守
臣观西戎居絶漠之外长河之北倚逺而险未易可取建官置兵不用禄食每举众犯边一毫之物皆出其下风集云散未尝聚养中国则不然逺戍之兵久而不代负星霜之苦怀乡国之望又日给廪食月给库缗春冬之衣银鞋馈输满道千里不絶国用民力日以屈乏军情愁怨须务姑息此中原积兵之忧异于夷狄也臣谓戎虏纵降塞垣镇守当务经逺古岂无谋臣观汉赵充国兴屯田大获地利遂破先零魏武于征伐之中分带甲之士随宜垦辟故下不甚劳大功克举数年之中所在积粟仓廪皆满唐置屯田天寳八年河西收二十六万石陇西收四十四万石孙武曰分建诸侯以其利而利之使食其土之毛实役其人氓之力故赋税无转徙之劳徭役无怨旷之叹臣昨在延州见知青涧城种世衡言欲于本处渐兴田利今闻仅获万石臣观今之边寨皆可使弓手土兵以守之因置营田据亩定课兵获余羡中粜于官人乐其勤公收其利则转输之患久可息矣且使其兵徙家塞下重田利习地势顾父母妻子而坚其守比之东兵不乐田利不习地势复无怀恋者功相逺矣（少田处许蕃部进纳荒田以迁资酬奬或量给价直）傥朝廷许行此道则委臣举择官员约古之义酌今之宜行于边陲庶几守愈久而备愈充虽戎狄时为边患不能困我中国此臣所以言假土兵弓手之力以置屯田为守之利也然臣观前汉髙帝之盛臣有萧张决胜千里下有百战之师以四十万之众困于平城乃约匈奴和亲至髙后文景代代如之不絶其好匈奴屡变往往犯塞杀戮吏民不胜其酷至于书问傲慢下视中国而人主以生民之故屈已含容不为之动孝文即位将军陈武请议征讨以一封疆孝文曰兵凶器也难克所愿动亦耗病谓百姓逺方何今匈奴内侵军吏无功边民父子荷兵日久朕动心痛伤何日忘之未能消距愿且坚边设候结和通使休宁北陲为功多矣且无议兵故百姓无内外之徭得息肩于田亩天下富实鸡鸣犬吠烟火万里可谓和乐者乎司马迁以文帝能和乐天下协于大乐故着于律书为后代法臣谓国家用攻则宜取其近而兵势不危用守则必图其久而民力不匮然后取文帝和乐之徳无孝武痛哀之悔则天下幸甚天下幸甚臣谨议
答窃议
汉髙祖以黄金四万付陈平而不问其出入时陈平未有功也唐髙祖将斩李靖而恕之时李靖未有功也是前代帝王先布之以恩后责之以效也我太祖尝谓近臣曰安边御众须是得人心优惜其家厚其爵禄多与公用钱及属州课利使之回图特免税算听其召募骁勇以为爪牙苟财用丰盈必能集事虽朕减后宫之数极于俭约以备边费亦无辞也命将帅李汉超等十三人分守西北诸州家族在京者抚之甚厚凡军中事悉许便宜每来入朝必召对命坐赐与优厚抚而遣之由是边臣悉富于财得以养士用间洞见畨夷情状每戎狄入寇必能先知预为之备设伏掩击多致克捷二十年间无西北之忧故兵力雄盛武功盖世由此而致也今滕宗谅为一路经畧安抚使兼兵马都部署以公用钱回图管设使命将校并蕃部酋豪或赠遗官员游士而梁坚弹奏滕使过钱十六万贯有数万不明及置狱研穷纔用三千余贯复有所归无分毫入已是未见贪吏之状也宣抚田舍人朝之端人也至庆州目击军民蕃部等借留滕侯遮壅于道足下何得谓之豺狼主上仁圣不深罪宗谅张亢二人仍降诏诞告边臣依祖宗故事使回图公用一如平日中宪不知内朝有此诏命闻羣口横议遂伏合请加责二人以正宪律既下法寺则宗谅合赎铜而不当去官是前断已坐亢罪将公用钱并酒散与军人当更追一官又朝廷既已降诏贷之亦难反汗足下责我保庇此人固不敢避自古文法常害边功今天子仁圣有西北之忧孜孜求人以捍大患帅臣用度小过不害边事居辅弼者固当竭力辨明恐误朝廷机事为天下之忧岂暇私于二人哉昔匈奴辱汉使者盖不一也唐贤使于贼庭不辱命者如韩愈李回皆成大名近邵良佐使于元昊回日改官赐服色报其劳也良佐惧不可再去满朝搢绅无一士请行朝廷召张子奭乘驿而至又选王正伦副之皆敢行不惧既不惧矣观其辨论学术可为之使乃遣将命暨还得元昊书疏颇顺于前愿去号称臣又能减数节事体且沙漠穷絶入不测之地既能忘生又不辱命朝廷擢进两资不可待以常调也戎狄素贪利未厌心兵扰絶塞此戎狄之常态非子奭之过也今之士大夫髙谈时政皆谓不能拔人限以资级使才者多滞而朝廷乏贤及见殊命越一等则嚣然聚议以为过优何薄之甚耶
○赞
杨文公冩真赞
杨公以武夷之灵降于我宋在太宗朝以神童被召三命至著作佐郎直集贤院在真宗朝荐当清近终翰林学士工部侍郎公以斯文为已任由是东封西祀之仪修史修书之局皆归大手为皇家之盛典当时台阁英游盖多出于师门矣而命世之才其位不充故天下知公之文而未知其道也昔王文正公居宰辅仅二十年未尝见爱恶之心天下谓之大雅宼莱公当国真宗有澶渊之幸而能左右天子如山不动却戎狄保宗社天下谓之大忠枢密扶风马公慷慨立朝有犯无隠天下谓之至直此三君子者一代之伟人也公与三君子深相交许情如金石则公之道其正可知矣然端言方行回邪忌之故尝避权臣之祸归阳翟山再起会真宗不豫中外为忧莱公将奋大计正前星于北辰引太阳于少海公预宏议就髙文间弗克行既终而今上知之乃下诏追悼赠礼部尚书谥曰文今覩公之真而为赞云呜呼杨公两朝清风盛乎斯文直哉厥躬端者我游邪者我仇霖雨不作日月其流仰止遗真雍雍哲人吾不知乎为之仙为之神
●钦定四库全书
范文正集巻六
（宋）范仲淹 撰
○颂
皇储资圣颂（并序）
臣闻圣人之作易也以言乎离则大人有继明之体以言乎震则元子有主器之威何则体以继明而万邦久照威以主器而七庙大宁其况登监抚之期资圣神之政者哉国家兴皇统绍僊源寳叶茂昌灵根善固皇祖之功也神武不杀天开八际皇宗之徳也文明以健景临万有圣上妙体干元光御人极应上真之道抚大寳之运华亲肃睦美俗昭明尚周文之文而百官懋徳下汉武之武而四夷怀恩于是览神洛以朝先因心之至也启帝符以升中动天之着也如报厚徳于汾壤欵大道于亳宫表开圣之都掲降清之馆鸿名盛则皇哉休哉旷代不举者吾皇富有焉然犹清浄戒豫恭默思髙观妙自然播芳无外璇枢丽正物有戴天之安金鉴凝明人咸抱日之景若夫道徳之奥仁义之醇礼乐之和刑政之清无得名矣又尽善矣功成功矣事无事矣圣子神孙其法象之矣居一日羡三公登东涂皇帝若曰眷惟元子万邦重器道心之微必究王业之难必知性习惟其初左右惟其贤尔周尔召往师傅焉讲善体政欲有观焉三公相与而进曰惟皇之嗣惟天之授生而神灵幼而岐嶷而复累藩邸践储副奉见清庙载禧圜丘固当辅圣克家佐天理物也矣皇太子乃夕惕钦命未明而兴俨观东朝齐立西面与夫股肱优老羽翼令人讲帝皇之风参天人之理遐烛安危之辙眇穷得失之源曷尝不力仁而民怀作徳而祥降于是消息乎九范经营乎五典与治与乱警策而弗迷惟时惟几佩服而心谕此道心之微也盖究详于妙虑其于中外之务光大之政则贤必尚爵功必厚禄谋一令思以敷天下之佑议一赏思以起天下之善举一刑则必怅然有不忍之心暴何端而兴矣接一士则必慷然有好直之心佞何阶而进矣天下欲以富利而弗夺也欲以寿养而弗伤也欲以固信而弗欺也欲以安静而弗扰也期于无盗责之于衣食期于无刑求之于礼义礼义既充熟而成风然后天下熙熙而遂乐也无穷然则上世圣贤未尝不勉而后至慎而后宁故书曰勖哉庶其至矣诗云戒之慎之保其宁矣此王业之难也岂徒知之固以辅而去之矣若性习左右可得而言聪哲自天诚明见志其始也后稷玩于播殖仲尼戏于俎豆爰发五胜之辨实宣三正之方今乃琴诵成文典书在御入则有保出则有师太傅居前少傅居后而能干蛊天家代工王室美四方之事资万几之圣识者曰正斯嗣也明斯徳也由斯道也天意人事章章乎岂符谶而后着也惟圣源深长天道辅相欤非天私我有宋惟天佑于一徳昔陶唐氏之与舜也歴试诸难三十载而尧徳益明天下益治今斯时也然奚若吾君之嗣之美矣君子有言曰巍巍乎皇之有成功也哉郁郁乎嗣之有成徳也哉乐圣者系之颂云
粤自黄灵爰及炎宋巍巍天造绵绵帝统神武之祖文明之宗元基不拔盛业来重我后御极吾民敏徳盛节交举庶彚咸殖万邦作孚百神受职允也时雍何哉帝力王假有家乃建承华三善靡忒二对何嘉日光月轮山辉海润相见乎离盖取诸震帝均其勤抚国监军天受英悟日章温文乃左乃右惟仁惟旧稼穑斯忧艰难思究授人惟材进人惟徳刑也以薄思也以直屈者其伸劳者其逸言思逆耳道务前膝玉振金相英声茂实绵若寿域熈如春台守之而已仁逺乎哉天业昌兮天家光兮圣有嗣兮明无疆兮皇心之宁兮黔首之康兮祖宗之灵兮子孙之长兮金石在庙兮颂声洋洋兮
泰州张侯祠堂颂
生祠民报徳也制置公本汝颍之竒以文武事朝廷为勲臣于四方而尝战守秦塞制胜非一招降属寇全活甚众抚南夷以乂逺俗使北疆以寻大信光华之命所向凝绩天禧中国家以盐铁馈运之计重于东南命公领之于兹八年公夙夜不懈阙政咸举初淮浙之间盐民告困海利云剥公请振崇泰楚三郡亭人岁増课数十万石（三郡盐课亏者十年公访其利害请加买直蠲积负行数事以苏之课乃大増）兴杭秀海三郡盐场岁入课四十万石又尝苏秀间太湖涨溢害于甫田公请导入于海复租六十万石白沙郡大江之北有湾数里风涛为险舟檝不利公于是开长芦西河以济之又髙邮之北漕河屡决阻我粮道破我农亩公于是作堤二百里旁置石限平其増损以均灌漕焉惟兹海陵古有潮堰旧功弗葺惊波荐至盐其稼穑偃其桑梓此邦之人极乎其否公坚请修复乃兴厥功横议嚣然仅使中废公又与转运使胡公再列其状朝廷可之仍许兼领是郡以观厥成起基于天圣二载之秋毕工于六载之春既而捍其大灾蠲其积负朞月之内民有复诸业谢诸田者共一千六百户将归其租者又三千余户（海陵民因潮之患而倚阁其租者三千余户天圣四年勅依制置司奏候堰成日定夺今渐复焉）抚之育之以简以爱优优其政洽于民心于是请肖公之仪以奉于祠期子孙之不忘乎秉笔者故作颂焉
我公雄杰经制楚越鉴洞毛髪诚掲日月建利除孽代天工发海陵嗷嗷古防弗牢万顷良膏岁凶于涛民焉呼号不粒而逃公闻憯怛乃按乃察草奏屡达狂议四遏心过金铁对天不夺宸听既聪宰谋既同展矣胡公协力谐忠兵民交充兴防之功盘盘偃偃百里而逺云矗不散山亘不断如天作限奠万家产朝以公贤兼于蕃宣伤者我全疾者我痊逋亡几千咸复于田公义不爽欲报弥广建牙列壤将有攸往众图其象以永瞻仰列星之精列岳之灵仪焉亭亭神焉荧荧居千百龄此邦镇宁既宁既聚涛莫我苦比比牖户鳞鳞场圃而翁而竖于歌于舞天子穆清诸侯经营民兮乐成榖兮登盈作为颂声告于神明
○述
南京府学生朱从道名述
天圣纪号之六载枢密留守侍郎齐郡公以东朝旧徳右弼上贤将启秉钧之猷尚图分政之任善下成乎江海养浩充乎天地诚明之际无隠不及居一日曰祖宗之都仪刑万邦道徳之所兴礼义之所出风化不作四方何仰哉乃首访胶庠躬省弦诵敦六籍以恢本发四科以彰善于是人乐名教复邹鲁之盛士为声诗登周召之美既而丘园初秀阀阅令嗣拳拳允集济济如归沛国朱生世严冠冕幼苦霜露悯先构之将坠忽中陵之见育公特命就学果知向方豹以革而有文鸿亦渐而无咎公又嘉其迁善以从道而名焉仍命字之云在复之六四曰中行独复以从道也言能体中而行特从于道以斯而复君子之象请字曰复之庶左右于名矣然则道者何率性之谓也从者何由道之谓也臣则由乎忠子则由乎孝行已由乎礼制事由乎义保民由乎信待物由乎仁此道之端也子将从之乎然后可以言国可以言家可以言民可以言物岂不大哉若乃诚而明之中而和之揖让乎圣贤蟠极乎天地此道之致也必大成于心而后可言焉朱生其拜公之命勉之哉抑文与学者道之器也以君子乘之则积而不败不以君子乘之则满而致覆朱生其拜公之命慎之哉嘻子未预于教也弗学而志穷如玉之未攻如泉之在蒙昧焉而弗见其寳汩焉而莫朝于宗子既预于教也克学而神悟如金之在铸如骥之方御跃焉可成乎美器腾焉可致乎夷路者也某观士人中有青衿诗书素髪畎亩名不登搢绅之议目弗接轩冕之姿彼何不遇之甚哉朱生进徳有渐属文未几始登庠序之列乃被岩廊之知此何遇之甚哉繄尔门之济美欤抑我公之善教欤论者曰公之旨也岂徒正尔之名盖将成尔之徳激清学校腾休都邑俾夫多士耸善庶邦成流格美俗于诗书被颂声于金石致我宋之文炳焉复三代之英抑公之盛徳乎朱生振迹于盛徳之下发名于善教之始何必申繻之剧论岂异夫子之荣褒者哉当夙夜怀之不坠我公之令训也其庶几乎
○序
太清宫九咏序
谯有老子庙唐为太清宫地灵物竒观者骇异歴代严护景概所存若灵溪涡河九龙井左纽再生升天桧皆附于图籍发乎咏歌而风人之才难其破的余友曼卿将命斯来实董宫事嗜道之外乐乎声诗览灵仙之区异其八物益以宫题而成九咏观其立意皆凿幽索秘破坚发竒髙凌虹蜺清出金石有以见诗力之雄哉文以气为主此其辨乎矧夫人托文而志深物乘文而名逺如扬子云之绵竹王文孝之灵光孙兴公之天台皆挥藻一时腾照千载者矣嚱彼物也庇圣贤之居而能长久后果动君子之风雅以发乎名矧人也庇圣贤之道则能髙明果亦动天下之颂声以扬其烈览之者得无起欤髙平范仲淹序
朝贤送定恵大师诗序
某典姑苏郡一日有吴僧定惠大师宗秀者发龙山渡松江驻锡于门出致政侍郎安定公本道计使太原公二书偕曰师往无他有朝中送行诗请为序引以示方来尔某既不得谢乃叩其端师自言生不血茹七岁持佛事隠于灵岩多歴年所晩岁游名公之门然亦未尝及利天圣中大丞相东平公清河公怜其旧奏赐紫方袍号定恵乃告归故山又以诗宠之既而荐绅先生咸有赠章将勒坚珉期于不坠某感其说志其事且知上人之隠盛于吾儒之隠逺矣士有气吞芝兰才奔风云精贯乎天人神驰于古今烛治乱兴亡之机席法度教化之伦道通岩廊迹坠林壑遗没于麋鹿之羣者众矣如近代之陆龟蒙陈陶今朝雍丘邢敦钱唐林逋或执节坚介或放词雅逺皆四方之闻人奈何道未信于三公名不熟于天子及其収遗文旌隠志而始惜其难得斯天下义士为之长太息矣岂知金僊之流而人怀慕谢絶堂构长揖轩冕来则谈空实相号天人师去则指霞岭啸风林天子有赐三公有赠斯以见上人之隠盛于吾人之隠逺矣必也均是光辉以及考盘之际则圣朝无负于隠君子也矧将有取焉子夏曰主文而谲諌盖风人之职也序诗者敢有二事时景佑二年五月八日尚书员外郎充天章阁待制范某序
太子宾客谢公梦诗读史诗序
公清浄而文出入朝廷三十年语默仁义进止于青云之衢徐徐如也自尚书郎领侍御史知杂事日转战于宠辱之场者或胜而夷或殆而悲乃叹曰吾病矣不敢进寸而退尺求为会稽郡及还又请知西台因分务于洛下朝廷髙其意累迁至东宫三品悉屏去外虑于笔砚歌诗素所耽嗜亦不复为曰方逸我以老也数年间惟日看旧史一编以代宾话尔无何先彻乐之前一日因寝觉记梦中所得诗一章召其孙景初录焉他日士大夫求观之仰其风旨识者谓人之将终神鲜不睽公于是时乃有正梦特歌周孔之仁义能久泽于吾民以公生平之心蹈于斯诚于斯故精义存存着于神明而不乱矣今而后知傅说骑箕尾而为星者至精之适亦何怪哉其诗曰
百年竒特几张纸千古英雄一窖尘惟有炳然周孔教至今仁义浸生民
刻唐祖先生墓志于贺监祠堂序
某自丹阳移领会稽首途之日过邵餗逸人溪斋因话照湖事逸人曰客有自江夏寄唐人许鼎所撰祖先生墓志颇言贺监之异出而示予辞精理逺徐常侍铉为之别序既抵郡访天长观即贺公之旧居也叹其真堂卑陋以甚乃命工度材而新之又刻徐公所序之文以广游人之观采焉时寳元元年知越州范某序
述梦诗序
景佑戊寅岁某自鄱阳移领丹徒郡暇日游甘露寺谒唐相李卫公真堂其制隘陋乃迁于南楼刻公本传于其侧又得集贤钱绮翁书云我从父汉东公尝求卫公之文于四方得集外诗赋杂着共成一编目云一品拾遗（卫公有一品集姑臧集西南备边录献替录御臣要畧伐叛志穷愁志）其间有浙西述梦诗四十韵时元微之在浙东刘梦得在歴阳并属和焉爱其雄富藏之褚中二十年矣愿刻石以期不泯某观三君子之诗嗟其才大名髙俱见咎于当世李遇武宗独立不惧经制四方有相之功虽奸党营陷而义不朽矣元初以才进拜拾遗歴御史府无所畏避为执政所困者久之及天子召用书诏雅逺甚有补益之风至于与晋公相失而奸人乘之谓元欲刺裴剑则无状然一戾正人其光坠地惜哉刘与栁宗元吕温数人坐王叔文党贬废不用览数君子之述而礼意精密涉道非浅如叔文狂甚义必不交叔文以艺进东宫人望素轻然传称知书好论理道为太子所信顺宗即位遂见用引禹锡等决事禁中及议罢中人兵权牾俱文珍辈又絶韦皋私请欲斩刘辟其意非忠乎皋衔之会顺宗病笃皋揣太子意请监国而诛叔文宪宗纳皋之谋而行内禅故当朝左右谓之党人者岂复见雪唐书芜驳因其成败而书之无所裁正孟子曰尽信书不如无书吾闻夫子褒贬不以一疪而废人之业也因刻三君子之诗而伤焉至于栁吕文章皆非常之士亦不幸之甚也韩退之欲作唐之一经诛奸谀于既死发潜徳之幽光岂有意于诸君子乎故书之
尹师鲁河南集序
予观尧典舜歌而下文章之作醇醨迭变代无穷乎惟抑末扬本去郑复雅左右圣人之道者难之近则唐贞元元和之间韩退之主盟于文而古道最盛懿僖以降寖及五代其体薄弱皇朝栁仲涂起而麾之髦俊率从焉仲涂门人能师经探道有文于天下者多矣洎杨大年以应用之才独步当世学者刻辞镂意有希髣髴未暇及古也其间甚者専事藻饰破碎大雅反谓古道不适于用废而弗学者久之洛阳尹师鲁少有髙识不逐时辈从穆伯长游力为古文而师鲁深于春秋故其文谨严辞约而理精章奏疏议大见风采士林方耸慕焉遽得欧阳永叔从而大振之由是天下之文一变而其深有功于道欤师鲁天圣二年登进士第后中拔萃科从事于西都时洛守王文正沂公暨王文康公并加礼遇遂荐引于朝寘之文馆寻以论事切直贬监郢州市征后起为陜西经畧判官屡更边任迁起居舍人直龙图阁知潞州以前守平凉日贷公食钱于将佐议者不以情复贬汉东节度副使岁余监均州市征予方守南阳郡一旦师鲁舁疾而来相见累日无一言及后事家人问之不答予即答之曰鲁师之行将与韩公稚圭欧阳永叔述之以贻后代君家虽贫共当捐俸以资之君其端心靖神无或后忧师鲁举手曰公言尽矣我不复云翌日往视之不获见传言曰已别矣遂隠几而卒故人诸生聚而泣之且叹其精明如是刚决如是死生不能乱其心可不谓正乎死而不失其正君子何少哉师鲁之才之行与其履歴则有永叔为之墓铭稚圭为之墓表此不备载噫师鲁有心于时而多难不寿所为文章亦未尝编次惟先传于人者索而类之成十巻亦足见其志也故序之
唐异诗序
皇宋处士唐异字子正人之秀也之才之艺掲乎清名西京故留台李公建中时谓善画为士大夫之所尚而子正之笔实左右焉江东林君复神于墨妙一见而叹曰唐公之笔老而弥壮东宫故谕徳崔公遵度时谓善琴为士大夫之所重而子正之音尝唱和焉髙平范仲淹师其弦歌尝贻之书曰崔公既没琴不在兹乎处士二妙之外嗜于风雅探幽索竒不知其老之将至一日以集相示俾为序焉嘻诗之为意也范围乎一气出入乎万物巻舒变化其体甚大故夫喜焉如春悲焉如秋徘徊如云峥嵘如山髙乎如日星逺乎如神仙森如武库锵如乐府羽翰乎教化之声献酬乎仁义之醇上以徳于君下以风于民不然何以动天地而感鬼神哉而诗家者流厥情非一失志之人其辞苦得意之人其辞逸乐天之人其辞达觏闵之人其辞怒如孟东野之清苦薛许昌之英逸白乐天之明达罗江东之愤怒此皆与时消息不失其正者也五代以还斯文大剥悲哀为主风流不归皇朝龙兴颂声来复大雅君子当抗心于三代然九州岛之广庠序未振四始之奥讲议盖寡其或不知而作影响前辈因人之尚忘已之实吟咏性情而不顾其分风赋比兴而不观其时故有非穷途而悲非乱世而怨华车有寒苦之述白社为骄奢之语学步不至效颦则多以至靡靡増华愔愔相滥仰不主乎规谏俯不主乎劝诫抱郑卫之奏责夔旷之赏游西北之流望江海之宗者有矣观乎处士之作也孑然弗伦洗然无尘意必以淳语必以真乐则歌之忧则怀之无虚美无苟怨隠居求志多优游之咏天下有道无愤惋之作骚雅之际此无愧焉览之者有以知诗道之艰国风之正也时天圣四年五月日序
○说
四徳说
易有说卦所以明其象而示其教也卦有四徳曰元亨利贞虽文言具载其端后之学者或未畅其义故愚逺取诸天近取诸物复广其说焉夫元者何也道之纯者也于干为资始于坤为发生于人为温良为乐善为好生于国为行庆为刑措于家为父慈为子孝为嘉榖为四灵其迹异其道同统而言之则善之长也夫亨者何也道之通者也于天为三辰昭会于地为万物繁殖于人为得时茂勋于国为圣贤相遇为朝觐会同为制礼作乐为上下交泰于家为父子为夫妇为九族相睦于物为云龙为风虎为鱼水其迹异其道同统而言之则嘉之会也夫利者何也道之用者也于天为膏雨于地为百川于人为兼济于国为恵民为日中市于家为丰财为富其邻于物为驺虞为得食鸡其迹异其道同统而言之义之和也夫贞者何也道之守者也于天为行健于地为厚载于人为正直为忠毅于国为典则为权衡于家为男女正位为长子主器于物为金玉为獬豸其迹异其道同统而言之则事之干也行此四者之谓道述此四者之谓教四者之用天所不能违而况于人乎况于万物乎故君子不去也天微四徳天地不行地微四徳坤仪不宁人微四徳则无令名国家无四徳则风教不伦物无四徳则祥瑞不生惟乾坤之徳统其四者焉余卦则鲜克备矣惟圣人体干而行后之希圣者亦鲜克备矣尧舜率天下以仁干元之君也汤武应天顺人开国除乱履其亨而阐其利者也夏禹治水干之成功干其事者也体其元而兼其三者尧舜也欤后之人孰能生知宜乎跂踵而勤行矣处必亲仁元之基也动能俟时亨之始也进思济物利之方也守诚不回贞之道也四者未能兼行则出乎彼而入乎此出乎此而入乎彼周旋进退不离四者之中如是则其殆庶几乎
说春秋序
圣人之为春秋也因东鲁之文追西周之制褒贬大举赏罚尽在谨圣帝明皇之法峻乱臣贼子之防其间华衮贻荣萧斧示辱一字之下百王不刋游夏既无补于前公榖盖有失于后虽丘明之传颇多氷释而素王之言尚或天逺不讲不议其无津涯今褒博者流咸志于道以天命之正性修王佐之异材不深春秋吾未信也三传房公有元凯之癖兼仲舒之学丈席之际精义入神吾辈方扣圣门宜循师道粹属词比事之教洞尊王黜霸之经由此登太山而知髙入宗庙而见美升堂覩奥必有人焉君子哉无废
●钦定四库全书
范文正集巻七
（宋）范仲淹 撰
○记
桐庐郡严先生祠堂
记先生汉光武之故人也相尚以道及帝握赤符乘六龙得圣人之时臣妾亿兆天下孰加焉惟先生以节髙之既而动星象归江湖得圣人之清泥涂轩冕天下孰加焉惟光武以礼下之在蛊之上九众方有为而独不事王侯髙尚其事先生以之在屯之初九阳徳方亨而能以贵下贱大得民也光武以之盖先生之心出乎日月之上光武之器包乎天地之外微先生不能成光武之大微光武岂能遂先生之髙哉而使贪夫廉懦夫立是有大功于名教也某来守是邦始构堂而奠焉乃复其为后者四家以奉祠事又从而歌曰云山苍苍江水泱泱先生之风山髙水长
南京书院题名记
皇宋辟天下建太平功掲日月泽注河汉金革尘积弦诵风布乃有睢阳先生赠礼部侍郎戚公同文以贲于丘园教育为乐门弟子由文行而进者自故兵部侍郎许公骧而下凡若干人先生之嗣故都官郎中维枢密直学士纶并纯文浩学世济其美清徳素行贵而能贫祥符中乡人曹氏请以金三百万建学于先生之庐学士之子殿中丞舜宾时在私庭俾干其裕故太原奉常博士渎时举贤良始掌其教故清河职方员外郎吉甫时以管记以领其纲学士画一而上真宗皇帝为之嘉叹面可其奏今端明殿学士盛公侍郎度文其记前参预政事陈公侍郎尧佐题其榜由是风乎四方士也如狂望兮梁园归欤鲁堂章甫如星缝掖如云讲议乎经咏思乎文经以明道若太阳之御六合焉文以通理若四时之妙万物焉诚以日至义以日精聚学为海则九河我吞百谷我尊淬词为锋则浮云我决良玉我切然则文学之器天成不一或醇醇而古或郁郁于时或峻于层云或深于重渊至于通易之神明得诗之风化洞春秋褒贬之法逹礼乐制作之情善言二帝三王之书博渉九流百家之说者盖互有人焉若夫廊庙其器有忧天下之心进可为卿大夫者天人其学能乐古人之道退可为乡先生者亦不无矣观夫二十年间相继登科而魁甲英雄仪羽台阁盖翩翩焉未见其止宜观名列以劝方来登斯缀者不负国家之乐育不孤师门之礼教不忘朋簪之善导孜孜仁义惟日不足庶几乎刋金石而无愧也抑又使天下庠序规此而兴济济羣髦咸底于道则皇家二五之风歩武可到戚门之光亦无穷已他日门人中絶徳至行高尚不仕如睢阳先生者当又附此焉
清白堂记
会稽府署据卧龙山之南足北上有蓬莱阁阁之西有凉堂堂之西有岩焉岩之下有地方数丈密蔓深丛莽然就荒一日命役徒而辟之中获废井即呼工出其泥滓观其好恶曰嘉泉择高年吏问废之由不知也乃扃而澄之三日而后汲视其泉清而白色味之甚甘渊然丈余绠不可竭当大暑时饮之若饵白雪咀轻冰凛如也当严冬时若遇爱日得阳春温如也其或雨作云蒸醇醇而浑盖山泽通气应于名源矣又引嘉宾以建溪日注卧龙云门之茗试之则甘液华滋说人襟灵观夫大易之象初则井道未通泥而不食弗治也终则井道大成收而勿幕有功也其斯之谓乎又曰井徳之地盖言所守不迁矣井以辨义盖言所施不私矣圣人画井之象以明君子之道焉予爱其清白而有徳义为官师之规因署其堂曰清白堂又构亭于其侧曰清白亭庶几居斯堂登斯亭而无忝其名哉寳元二年月日记
岳阳楼记
庆厯四年春滕子京谪守巴陵郡越明年政通人和百废具兴乃重修岳阳楼増其旧制刻唐贤今人诗赋于其上属余作文以记之余观夫巴陵胜状在洞庭一湖衔逺山吞长江浩浩汤汤横无际涯朝晖夕阴气象万千此则岳阳楼之大观也前人之述备矣然则北通巫峡南极潚湘迁客骚人都会于此览物之情得无异乎若夫霪雨霏霏连月不开阴风怒号浊浪排空日星隠耀山岳潜形商旅不行樯倾檝摧薄暮冥冥虎啸猿啼登斯楼也则有去国怀乡忧谗畏讥满目萧然感极而悲者矣至若春和景明波澜不惊上下天光一碧万顷沙鸥翔集锦鳞游泳岸芷河兰郁郁青青而或长烟一空皓月千里浮光跃金静影沉璧渔歌互答此乐何极登斯楼也则有心旷神怡宠辱偕忘把酒临风其喜洋洋者矣嗟夫予尝求古仁人之心或异二者之为何哉不以物喜不以已悲居庙堂之髙则忧其民处江湖之逺则忧其君是进亦忧退亦忧然则何时而乐耶其必曰先天下之忧而忧后天下之乐而乐乎噫微斯人吾谁与归时六年九月十五日
邠州建学记
国家之患莫大于乏人人曷尝而乏哉天地灵粹赋于万物非昔醇而今漓吾观物有秀于类者曽不减于古岂人之秀而贤者独下于古欤诚教有所未格器有所未就而然耶庠序可不兴乎庠序者俊乂所由出焉三王有天下各数百年并用此道以长养人材材不乏而天下治天下治而王室安斯明着之效矣庆厯甲申岁予参贰国政亲奉圣谋诏天下建郡县之学俾岁贡羣士一由此出明年春予得请为豳城守署事之三日谒夫子庙通守太常王博士稷告予曰奉诏建学其材出于诸生备矣今夫子庙隘甚羣士无所安因议改卜于府之东南隅地为髙明遂以建学并其庙迁焉以兵马监押刘保节度推官杨承用共掌役事博士朝夕视之明年夏厥功告毕増其庙度重师礼也广其学宫优生员也谈经于堂藏书于库长廊四回室从而周总一百四十楹广厦髙轩处之显明士人洋洋其来如归且曰吾党居后稷公刘之区被二帝三王之风其吾君之大赐吾道之盛节欤敢不拳拳服膺以树其徳业哉予既改南阳郡博士移书请为之记予尝观易之大象在小畜曰君子以懿文徳谓其道未通则畜乎文徳俟时而行也在兑曰君子以朋友讲习谓相说之道必利乎正莫大于讲习也诸生其能知吾君建学圣人大易之旨则庶几乎故书之
天竺山日观大师塔记
师钱塘人也姓仲氏名善升十岁出家十五通诵法华经十七落髪受具戒客京师三十年与儒者游好为唐律诗且有佛学天禧中诏下僧录简长等注释御制法音集师预选中书毕诏赐师名遂还故里公卿有诗送行师深于琴余尝听之爱其神端气平安坐如石指不纎失徽不少差迟速重轻一一而当故其音清而弗哀和而弗淫自不知其所以然精之至也予尝闻故谕徳崔公之琴雅逺清静当代无比如师则近之矣康定中入天竺山居日观庵曰吾其止乎不下山者十余年诵莲经一万过皇佑元年余至钱塘就山中见之康强精明话言如旧一日遣侍者持书谢余曰吾愿足矣将去人世必藏于浮图之下愿公记焉又一日侍者来告曰师化矣其门人中霭等葬师于塔复以师之言求为之铭铭曰
山月亭亭兮师之心山泉泠泠兮师之琴真性存兮孰为古今聊志之兮天竺之岑
○书
奏上时务书
天圣三年四月二十日文林郎守大理寺丞臣范仲淹谨诣合门再拜死罪上书皇太后陛下皇帝陛下臣闻巧言者无犯而易进直言者有犯而难立然则直言之士千古谓之忠巧言之人千古谓之佞今臣勉思药石切犯雷霆不遵易进之涂而居难立之地者欲倾臣节以报国恩耻佞人之名慕忠臣之节感激而发万死无恨况臣之所言皆圣朝当行之事而未之行者谅有以也圣人之心岂不至此盖当乎一日万几未暇余论大臣之心岂不至此盖惧乎上疑下谤未克果行臣请言之以发圣虑臣闻国之文章应于风化风化厚薄见乎文章是故观虞夏之书足以明帝王之道览南朝之文足以知衰靡之化故圣人之理天下也文弊则救之以质质弊则救之以文质弊而不救则晦而不彰文弊而不救则华而将落前代之季不能自救以至于大乱乃有来者起而救之故文章之薄则为君子之忧风化其坏则为来者之资惟圣帝明王文质相救在乎已不在乎人易曰穷则变变则通通则久亦此之谓也伏望圣慈与大臣议文章之道师虞夏之风况我圣朝千载而会惜乎不追三代之髙而尚六朝之细然文章之列何代无人盖时之所尚何能独变大君有命孰不风从可敦谕词臣兴复古道更延博雅之士布于台阁以救斯文之薄而厚其风化也天下幸甚臣又闻圣人之有天下也文经之武纬之此二道者天下之大柄也昔诸侯暴武之时孔子曰俎豆之事则尝闻之此圣人救之以文也及夹谷之会孔子则曰有文事者必有武备请设左右司马此圣人济之以武也文武之道相济而行不可斯须而去焉唐明皇之时太平日久人不知战国不虑危大寇犯关势如瓦解此失武之备也经曰祸兮福所倚福兮祸所伏乂曰防之于未萌治之于未乱圣人当福而知祸在治而防乱故善安身者在康宁之时不谓终无疾病于是有节宣方药之备焉善安国者当太平之时不谓终无危乱于是有教化经畧之备焉我国家文经武纬天下大定自真宗皇帝之初犹有旧将旧兵多经战敌四夷之患足以御防今天下休兵余二十载昔之战者今已老矣今之少者不知战争之事人不知战国不虑危岂圣人之意哉而况守在四夷不可不虑古来和好鲜克始终唐陆贽议云犬羊同类狐鼠为心贪而多防狡而无耻威之不悟抚之不怀虽或时有盛衰大抵常为边患属方靖中夏未遑外虞因其乞盟遂许结好加恩降礼有欲无违而乃邀求浸多飜覆不定托因细事啧有烦言猜矫多端其斯可验此唐人之至论也今自京至边并无闗崄其或恩信不守衅端忽作戎马一纵信宿千里若边少名将则惧而不守或守而不战或战而无功再扣澶渊岂必寻好未知果有几将可代长城伏望圣慈鉴明皇之前辙察陆贽之谠议与大臣论武于朝以保天下先命大臣密举忠义有谋之人授以方畧委之边任次命武臣密举壮勇出羣之士试以武事迁其等差壮士蒙知必怀报効列于边塞足备非常其或自谓无虞不欲生事轻长世之策苟一时之安边患忽来人情大骇自古兵不得帅鱼肉无殊乃欲仓卒战斗之间拔卒为将豺狼竞进真伪交驰此五代之前鉴也至于尘埃之间岂无壮士宜复唐之武举则英雄之辈愿在彀中此圣人居安虑危之备备而无用国家之福也惟圣意详之臣又闻先王建官共理天下必以贤俊授任不以爵禄为恩故百僚师师各扬其职上不轻授下无冒进此设官之大端也我国家累圣求理而致太平大约纪纲法象唐室以臣观之宜法唐兴之时不宜法唐衰之后唐兴之时特开馆殿以待贤俊得学士十八人声满天下此文皇养将相之材以论道经邦而成大化也暨至中兴往往得人唐衰之后此选不盛我朝崇尚馆殿目为清华辅相之材多由此选三馆清密古谓登瀛近岁选出内庭逼居坊陌非唐所谓集仙之馆也又其间校雠之职或不由科第以恩而除限以岁年渐至清显轻十八学士之选恐非文皇养将相之材之意也伏望圣慈与大臣议其可否重为制度以法唐兴之时而延廊庙之器此国家之大美也惟圣意详之又谏官御史耳目之司不讳之朝宜有赏劝自陛下临政以来未闻旌一谏员赏一御史若言而无补是选之不精言而有补岂赏之不行徒使犯颜者危缄口者安以进药石为虚言以陈丝髪为供职三载之后进退雷同臣恐天下窃议朝廷言路未广忠臣未劝将令谏官御史之徒尸素于朝非国家之福也惟圣意详之臣又闻先王义重君臣赏延于世大勲之后立贤为嗣余子则以才自调不使混淆而后大防一隳颓波千载凡居近位岁进子孙簪绂盈门冠盖塞路贤与不肖例升京朝谓之赏延无乃太甚此必前代君危臣僭之际务相姑息因为典故以至于斯又百司之人本避乡役不踰数岁例与出官莫非贪忍之徒絶异孝亷之举使亲民政其弊如何开此二途岁取百数无所不有实累王风恐非任官惟贤之体也人避众怨不敢上言遂令仕路纷纭禄位填委文武官吏待阙踰年贪者益砺其爪牙亷者悉困于寒饿徒于礼闱之内増其艰难壮士惜年数岁一举乃相奔竞至有讼争而况修辞者不求大才明经者不问大旨师道既废文风益浇诏令虽繁何以戒劝士无廉让职此之由其源未澄欲波之清臣未之信也傥国家不思改作因循其弊官乱于上风坏于下恐非国家之福也傥为长久之策则愿与大臣特新其议澄清此源不以谤议为嫌当以治乱为意此国家之福也惟圣意详之臣闻以徳服人天下欣戴以力服人天下怨望尧舜以徳则人爱君如父母秦以力则人视君如仇雠是故御天下者徳可凭而力不可恃也伏惟皇太后陛下皇帝陛下日崇圣徳以永服天下之心若夫敦好生之志推不忍之心薄于刑典厚于恻隠在物祝网于民泣辜常戒百官勿为苛酷示天下之慈也唯圣人能之耻珠玉之玩罢组绣之贡焚晋武之雉裘出文皇之宫人少度僧尼不兴土木示天下之俭也唯圣人能之鸡鸣而起孜孜听政每有余暇则召大臣讲议文武访问艰难此皇王之勤也唯圣人勉之贵贱亲疎赏罚惟一有功者虽憎必赏有罪者虽爱必罚舍一心之私从万人之望示天下之公也唯圣人行之自古帝王与佞臣治天下天下必乱与忠臣治天下天下必安然则忠臣骨鲠而易疎佞臣柔顺而易亲柔顺似忠多为美言骨鲠似强多所直諌美言者得进则佞人满朝直谏者见疎则忠臣避世二者进退何以辨之但日闻美言则知佞人未去此国家之可忧也日闻直諌则知忠臣左右此国家之可喜也伏惟圣明不可不察自古王者外防夷狄内防奸邪夷狄侵国奸邪败徳国侵则害加黎庶徳败则祸起萧墙乃知奸邪之凶甚于夷狄之患伏惟圣明常好正直以杜奸邪此致理之本也臣又闻圣人宅九重之深镇万国之望以静制动以重为威如天之髙如地之深使人不得容易而议也昨覩銮驾顺动稍频恐非深居九重静镇万国之意况进奏院报于天下天下闻之恐损威重先朝以御宇日深功成天下巡幸之费尚或諌止今继明之始圣政方新宜加忧勤深防逸豫则人心大悦天道降康不比先帝功成之年未可轻为巡幸伏惟圣慈再三详览每有顺动必循典礼以服天下之望臣又闻人主纳逺大之谋久而成王道纳浅末之议久而成乱政方今圣人在上贤人在侧取舍之际岂有未至然而刑法之吏言丝髪之重轻钱榖之司举锱铢之利病则往往谓之急务响应而行或有言政教之源流议风俗之厚薄陈圣贤之事业论文武之得失则往往谓之迂说废而不行岂朝廷薄逺大之谋好浅末之议哉伏望圣慈纳人之谋用人之议不以逺大为迂说不以浅末为急务则王道大成天下幸甚臣又闻圣人之至明也临万几之事而不敢独断圣人之至聪也纳羣臣之言而不敢偏听独断则千虑或失偏听则众心必离人心离则社稷危而不扶圣虑失则政教差而弥逺故先王务公共设百官而不敢独断者惧一虑之失也开言路采羣议而不敢偏聴者惧众心之离也今圣政方新动思公共委任两地出入万几万几之繁能无得失乃许羣臣上言以补其阙使上无蒙蔽下无壅塞有以见圣人之不独断也天下幸甚然而臣下上言密陈得失未可尽以为实亦当深究其宜或务窥人短长或欲希旨上下动揺赏罚之柄离隔君臣之情似是而非言伪而辩虽圣鉴之下能无惑焉偶动宸衷无益王道似此密奏之类更望圣慈深加详览与大臣议论可否然后施行傥密奏之言便以为实内降处分一面施行则谗谮之人缘隙而进以讦为直以诈为忠使内外相疑政教不一非致理之本也古人有言曰为君难为臣不易者其在此乎伏惟圣明不可不察又自古亲近小臣率多纎佞恃国恩宠为人阶缘公议未行私请先至如此则人皆由径政有多门伏望圣慈深为防虑以存至公之道也臣曲陋之人本无精识览前王之得失究圣朝之取舍因敢罄而陈之伏望圣慈详择一二干犯天威臣无任战汗激切屏营之至臣某昧死谨言
●钦定四库全书
范文正集巻八
（宋）范仲淹 撰
○书
上张右丞书
干兴元年十二月日文林郎试秘书省校书郎权集庆军节度推官监泰州西溪镇盐仓范某谨斋戒选日裁书拜于右丞合下某闻先知觉后知先觉觉后觉伊尹之心也哲人传焉故贤贤相与其道不息若显若隠者则惟时尔使伊尹之心邈乎无传则贤贤相废来代以降岂复有致君尧舜觉天下之后觉者哉今有施阿衡之才之道而将博其传者可无眷眷以求其人乎有服膺仁义亲逢圣贤而未预其传者可无遑遑以听于大人之门乎敢斋戒以辨之恭惟右丞维岳降神仪我华旦文以鼓天下之动学以达天下之志始乃育大节歴小位艰难备思造次惟道践七諌之清列奉万枢之密府奏议森乎朝听顾问沃于天心早以位峻中司礼严百辟人神协赞贰于台宰邴侯之问系乎惨舒叔相之才着于礼乐而常居以正色动惟至诚名可巽而道不可屈怀可巻而节不可降故昨让庙堂之髙回星象之度能轻人之至重易人之至难故道清朝廷名髙泰山盖尽美矣然我宋重明累圣与周比隆贤人之业宜卫社稷当复正荧煌之座为万邦之休光四海之景福此右丞之才之道之万一也天下才士莫不稽颡仰望光明但仲尼日月之阶难为其升尔某何人也可预陶甄之末其大幸者生四民中识书学文为衣冠礼乐之士研精覃思粗闻圣人之道知忠孝可以奉上仁义可以施下功名可存于不朽文章可贻于无穷莫不感激而兴慨然有益天下之心垂千古之志岂所谓不知量也又昔人云一巻之书必立之师岂天下之道无从而正之而可得其指要乎某所以鸡鸣孜孜望其有获于此而当世大君子以某雕虫之技而怜之者有矣未有谓某之诚可言天下之道者今复吏于海隅葭菼之中与国家补锱铢之利缓则罹咎猛且贼民穷荒絶岛人不堪其忧尚何道之可进自惜属文未达见书未博三十为学未获事大贤人之师周旋其心未能受大君子之道其愚不巳尚遑遑乎听于大人之门恭惟右丞播洪钧之仁矜其不肖以一言置于左右至于稼穑之难狱讼之情政教之繁简货殖之利病虽不能辨亦尝有闻焉似可备僚俊之末议且使朝夕执事于前观之可否如得其诚愿预教育然后天下之道可得而明阿衡之心可得而传使某会遇之日有益于当时有垂于将来乃右丞之道传传而不朽矣昔郭隗以小才而逢大遇则燕昭之名于今称道黄公天人也有以跪履而授帝师之道者岂以孺子而舍诸智愚不同人则然矣先民有言曰希圣者亦圣之徒也此庶几于万一然干犯台严无任狂越战兢之至不宣某再拜稽首
上执政书
天圣五年月日丁忧人范某谨择日望拜上书于史馆相公集贤相公参政侍郎参政给事某居亲之丧上书言事踰越典礼取笑天下岂欲动圣贤之知为身名之计乎某谓居丧越礼有诛无赦岂足动圣贤之知耶矧亲安之时官小禄薄今亲亡矣纵使异日授一美衣对一盛馔尚当泣感风树忧思无穷岂今几筵之下可为身名之计乎不然何急急于言哉盖闻忠孝者天下之大本也其孝不逮矣忠可忘乎此所以冒哀上书言国家事不以一心之戚而忘天下之忧庶乎四海生灵长见太平况今圣人当天四贤同徳此千百年中言事之秋也然圣贤之朝岂资下士之益补乎盖古之圣贤以刍荛之谈而成大美者多矣岂俟某引而质之况儒者之学非道不谈某敢企仰万一因拟议以言之皆今易行之事其未易行者某所不言也恭惟相府居百辟之首享万锺之厚夙兴夜寐未始不欲安社稷跻富寿答先帝之知致今上之美况圣贤存诚以万灵为心以万物为体思与天下同其安乐然非思之难致之难矣某窃览前书见周汉之兴圣贤共理使天下为富为寿数百年则当时致君者功可知矣周汉之衰奸雄竞起使天下为血为肉数百年则当时致君者罪可知矣李唐之兴也如周汉焉其衰也亦周汉焉自我宋之有天下也经之营之长之育之以至于太平累圣之功岂不大哉然否极者泰泰极者否天下之理如循环焉惟圣人设卦观象穷则变变则通通则久非知变者其能久乎此圣人作易之大旨以授于理天下者也岂徒然哉今朝廷久无忧矣天下久太平矣兵久弗用矣士曽未教矣中外方奢侈矣百姓反困穷矣朝廷无忧则苦言难入天下久平则倚伏可畏兵久弗用则武备不坚士曽未教则贤材不充中外奢侈则国用无度百姓困穷则天下无恩苦言难入则国聴不聪矣倚伏可畏则奸雄或伺其时矣武备不坚则戎狄或乘其隙矣贤材不充则名器或假于人矣国用无度则民力已竭矣天下无恩则邦本不固矣傥相府思变其道与国家盘固基本一旦王道复行使天下为富为寿数百年由今相府致君之功也傥不思变其道而但维持岁月一旦乱阶复作使天下为血为肉数百年亦今相府负天下之过也昔曹参守萧何之规以天下久乱与人息肩而不敢有为者权也今天下久平修理政教制作礼乐以防微杜渐者道也张华是西晋之危而正人无徒故维持纪纲以延岁月而终不免祸以大乱天下今圣人在上老成在右岂取维持之功而忘盘固之道哉某窃谓相府报国致君之功正在乎固邦本厚民力重名器备戎狄杜奸雄明国聴也固邦本者在乎举县令择郡守以救民之弊也厚民力者在乎复游散去冗僭以阜时之财也重名器者在乎慎选举敦教育使代不乏材也备戎狄者在乎育将材实边郡使敌无觊觎也杜奸雄者在乎朝廷无过生灵无怨以絶乱之阶也明国聴者在乎保直臣斥佞人以致君于有道也夫举县令择郡长以救民之弊者何哉某观今之县令循例而授多非清识之士衰老者为子孙之计则志在苞苴动皆徇己少壮者耻州县之职则政多苟且举必近名故一邑之间簿书不精胥吏不畏徭役不均刑罚不中民利不作民害不去鳏寡不恤游墯不禁播蓺不増孝悌不劝以一邑观之则四方县政如此者十有七八焉而望王道之兴不亦难乎某恐来代之书论得失者谓相府有不救其弊之过矣如之何使斯人之徒为民父母以困穷其天下又朝廷久有择县令郡长之议而不遂行者盖思退人以礼不欲动多士之心故务因循而重改作也岂长世之策更张之际不失推恩又何损于仁乎今约天下令录自差京朝官外不过千数百员自来郊天之恩鲜及州县若天下令录自大礼以前满十考者可成资日替与职官七考以上可满日循其资俸除录事参军则县令中昬迈庸常之流可去数百人矣盖职官录事参军不甚亲民为害亦细此谓退人以礼士岂有怨心哉其间课最可尚论荐颇多俟到铨衡别议畴赏前既善退后当精选其判司簿尉不由荐举初入令录之人并可注录事参军如无员阙可授大县簿尉仍赐令录之俸其曽任令录有过该恩合入本资者可依初入之例颁此数条入令者鲜然后委清望官于幕职判司簿尉中歴三考以上具理绩举充其川广福建县令可委转运使等就近于判司簿尉中举移庶从人便若此后诸处县令特有课最可旌尚者宜就迁一官更留三载庶其宣政者可以成俗其侥幸者自从朝典如此行之三五年中天下县政可澄清矣愿相府为天下生灵而行之为国家盘固基本而思之不以聴刍荛为嫌而罢之则天下幸甚幸甚某又观今之郡长鲜克尽心有尚迎送之劳有贪燕射之逸或急急于富贵之援或孜孜于子孙之计志不在政功焉及民以狱讼稍简为政成以教令不行为坐镇以移风易俗为虚语以简贤附势为知几清素之人非缘嘱而不荐贪黩之辈非寒素而不纠纵胥徒之奸克宠风俗之奢僭况国有职制禁民越礼颁行已久莫能举按使国家仁不足以及物义不足以禁非官实素餐民则菜色有恤鳏寡则指为近名有抑权豪则目为掇祸苟且之弊积习成风俾斯人之徒共理天下王道何从而兴乎某恐来代之书论得失者亦谓圣朝有不救其弊之过矣然朝廷以黜陟郡长为难者官有定制不欲动摇惧其招怨谤而速侥幸尔故知县两任例升同判同判两任例升知州奈何在下之时饰身修名邀其清举居上之后志满才乏愆于素持止能偷安未至覆餗故贤愚同等清浊一致此乃朝廷避怨于上移虐于下俟其自败民何以堪故郑荘公伺共叔之自毙而春秋罪焉以其长恶也易曰履霜坚冰至由辨之不早辨也此圣人昭昭之训岂用于先王而废于今日者哉近年诸处郡长以赃致罪者数人皆贯盈之夫久为民患如此之类至终不败者岂止数人而已乎虽转运使提点刑狱职在访察其如位望相亚怨仇可敌非致败露鲜敢发明宜乎论道之间激扬天下古者天子五载一巡皇上凝命于今六载矣以军国重大未可行逺古之道今郊礼之余宜宣大庆可于两制以上密选贤明巡行诸道以兴利除害黜幽陟明舒惨四方岂同常务可命御史严谕百僚与出使之官絶书刺往还之礼仍翌日首涂以禁请托苟利天下大体何伤所出使之官宜以宣庆为名安逺聴也其诸道知州同判耄者懦者贪者虐者轻而无法者堕而无政者皆可奏降以激尸素又四方得以上闻未举巡狩之礼而遣观风之使非不典也然后委清望官于朝臣同判中举诸郡长于朝臣知县中举诸同判今后同判之官非着显效及有殊荐虽或久次止可加恩郡国之符不当轻授其知县之人入同判者宜比此例如此行之天下郡政其滥鲜矣今一司一务犹或举官一郡之间生灵数万反可轻授于人乎愿相府为天下生灵而行之为国家盘固基本而行之不以聴刍荛为嫌而罢之天下幸甚幸甚某前所谓官有定制不欲动揺惧其招怨谤而速侥幸者两宫圣人临轩命使激扬善恶澄清天下何怨谤之有乎自兹以降非举不授举官之责厥典非轻何侥幸之有乎如所举之人果成异政则宜旌尚举主以劝来者圣朝未行此典盖亦阙矣县令长既得其才然后复游散去冗僭以阜时之财者何哉某观天下谷帛厥价翔起议者谓生灵既庶使之然矣某谓生者既庶则作者复众岂既众之为累哉盖古者四民秦汉之下兵及缁黄共六民矣今又六民之中浮其业者不可胜纪此天下之大蠧也士有不稽古而禄农有不竭力而饥工多竒器以败度商多竒货以乱禁兵多冗而不急缁黄荡而不制此则六民之浮不可胜纪而皆衣食于农者也如之何物不贵乎如之何农不困乎某谓榖帛之贵由其播蓺不増而资取者众也金银之贵由其制度不严而器用者众也或谓资四夷之取而使之然则山川之所出与恩信之所给自可较之非某所敢知也今议更张之制繁细非一某敢畧而陈之夫释道之书以真常为性以洁浄为宗神而明之存乎其人智者尚难于言而况于民乎君子弗论者非今理天下之道也其徒繁秽不可不约今后天下童行可于本贯陈牒必结其乡党苟有罪戾或父母在鲜人供养者勿从其请如已受度而父母在别无子孙勿许方游则民之父母鲜转死于沟壑矣斯亦养惸独助孝悌之风也其京师寺观多招四方之人宜给本贯凭由乃许收录斯亦辨奸细复游散之要也其天下寺观每建殿塔蠧民之费动踰数万止可完旧勿许创新斯亦与民阜财之端也又古者兵在于民且耕且战秦汉之下官库为常贵武勇之精备征伐之急也今诸军老弱之兵讵堪征伐旋降等级尚费资储然国家至仁旨在存活若诏诸军年五十已上有资产愿还乡里者一可听之稍省军储复从人欲无所归者自依旧典此去冗之一也又诸道巡检所统之卒皆本城役徒殊非武士使之禁暴十不当一而诸州常患兵少日旋招致榖帛之计其耗万亿以某观之自京四向千里之间或多寇盗盖创置廵检路分颇多而卒伍至羸捕掩无效非要害者宜悉罢之所存之处资以禁军训练旣精寇盗如取况千里之内抽发非难又使少歴星霜不至骄惰彼无用之卒可减万数庶使诸郡节于招致此去冗之次也又京畿三辅五百里内民田多隙农功未广既已开导沟洫复须举择令长使询访父老研求利病数年之间力致富庶不破什一之税继以百万之籴则江淮馈运庶几减半挽舟之卒从而省焉此亦去冗之大也至于工之竒器败先王之度商之竒货乱国家之禁中外因之侈僭上下得以骄华宜乎大变浇漓申严制度使珠玉寡用榖帛为寳此又去僭丰财之本也今盛明之代何事而不可行乎曩者国家禁泥金之饰久未能絶一旦使命妇不服工人不作于今天下无敢衣者使其余奢僭皆如泥金之法亦何患不禁乎又播蓺之家古皆督责今国家有劝农之名无劝农之实每于春首则移文于郡郡移文于县县移文于乡乡矫报于县县矫报于郡郡矫报于使利害不察上下相蒙岂朝廷之意乎若县令郡长一变其人乃可诏书丁宁复游散之流抑工商之侈去士卒之冗劝稼穑之勤以周礼司徒之法约而行之使播者蓻者以时以度勤者惰者有劝有戒然后致天下富之寿之彼不我富不我寿者岂能革之哉此则厚民力固邦本之道也观夫国风之七月小雅之甫田皆以农夫之庆为王化之基岂圣人不思而述者乎故周汉李唐虽有祸乱而能中兴者人未厌徳作乱者不能革天下之心是邦本之固也六朝五代之乱鲜克中兴者人厌其徳吊民者有以革天下之心是邦本之不固也然则厚民力固邦本非举县令择郡长则莫之行焉或谓举择令长久则乏人亦何道以嗣之某谓用而不择贤孰进焉择而不教贤孰继焉宜乎慎选举之方则政无虚授敦教育之道则代不乏人今士材之间患不稽古委先王之典宗叔世之文词多纎秽士惟偷浅言不及道心无存诚暨于入官鲜于致化有出类者岂易得哉中人之流浮沉必矣至于明经之士全暗指归讲议未尝闻威仪未尝学官于民上贻笑不暇责其能政百有一焉诗谓长育人材亦何道也古者庠序列于郡国王风云迈师道不振斯文销散由圣朝之弗救乎当太平之朝不能教育俟何时而教育哉乃于选用之际患其才难亦由不务耕而求获矣今春诏下礼闱凡修词之人许存策论明经之士特与旌别天下之望翕然称是其间所存策论不闻其谁激劝未明人将安信傥使呈试之日先策论以观其大要次诗赋以观其全才以大要定其去留以全才升其等级有讲贯者别加考试人必强学副其精举复当深思治本渐隆古道先于都督之郡复其学校之制约周官之法兴阙里之俗辟文学掾以専其事敦之以诗书礼乐辨之以文行忠信必有良器蔚为邦材况州县之用乎夫庠序之兴由三代之盛王也岂小道哉孟子谓得天下英材而教育之一乐也岂偶言哉行可数年士风丕变斯择材之本致理之基也又李唐之盛常设制科所得大才将相非一使天下竒士学经纶之盛业为邦家之大器亦策之上也先朝偶属多务暂停此科今可每因贡举之时申其坠典必有国士继于唐人岂非邦家之盛选欤勿谓未必得人遂废其道此皆慎选举敦教育之道亦何患乏人哉傥国家行此数事若今刑政之用心则无不成焉前代乱离鲸吞虎噬无卜世卜年之意故斯道久缺反为不急之务既在承平之朝当为长久之道岂如西晋之祸而有何公之叹者乎愿朝廷念祖宗之艰难相府建风化之基本一之日图之二之日行之不以聴刍荛为嫌而罢之则天下幸甚幸甚至于嵓穴草泽之士或节义敦笃或文学髙古宜从聘召之礼以厚浇竞之风国家近年羔鴈弗降或有考盘之举不踰助教之命孝廉之士适以为辱何敦劝之有乎又流外之官澄清未至沿之则百姓受革之则诸司乏人将使羣谤不兴众心知劝不若敦仍旧之制加奬善之方自簿尉两任有举奏者许入录事参军录事参军有举奏者许入职事官或换三班使臣既有进身之阶岂无畏法之志设使流内之人无迁进之望而能尽公者必亦鲜矣今后百司新入之人或采其艺能或出于仕族行藏必审考试必精避役之人无图之类严革其弊髙为之防既激其流复澄其源亦何患流外之冗乎某又谓育将材实边郡使敌无觊觎者何哉盖闻古之善御戎者将不乏人则师战而不衂边不乏廪则城围而不下敌疑且畏罔敢深入此刘汉所以长也不善御戎者将在贵臣边须逺馈故战之则衂围之则下敌无疑畏乘虚深入此石晋之所以亡也今兵久不用未必为福在开元之盛有函谷之败可龟鉴矣何哉昔之战者耄然已老今之壮者嚣而未战闻名之将往往衰落岂无晩辈未闻边功此必庙堂之所思也仍闻沿边诸将不谋方畧不练士卒结援弭谤固禄求宠一旦急用万无成功加以边民未丰边廪未实下武之际兵寡食足如屯大军必烦逺馈则中原益困四夷益矫深入之虞未可量也于时庙堂之上虽有皋陶之谋伯益之赞不亦难乎夫天下祸福如人家道成于覆篑败于疾雷圣朝岂恃其太平而轻其后计王衍之鉴岂曰不明清谈之间坐受其弊盖备之弗预知之弗为许下之兵日血十万岂不痛心哉今西北和好诚为令图安必虑危备则无患昔成周之盛王道如砥及观周礼则大司马阵战之法粲然具存乃知礼乐之朝未尝废武今孙呉之书禁而废学苟有英杰受亦何疑且秦之焚书也将以愚其生人长保天下及其败也陈胜吴广岂读书之人哉况前代名将皆洞达天人嗣续忠孝将门出将史有言焉今将家子弟蔑闻韬钤无所用心骄奢而已文有武备此能备乎今可于忠孝之门搜智勇之器堪将材者密授兵畧歴试边任使其识山川之向背歴星霜之艰难一朝用之不甚颠沛十得三四不云盛乎至于四海九州岛必有壮士宜设武举以収其遗唐郭子仪武举所得者也斯可遗乎又臣僚之中素有才识可赐孙呉之书使知文武之方异日安边多可指任此皆育将才之道也又沿边知同精加举择特授诏命専谋耕桑三五年间丰其军廪此则实边郡之道也将才旣育边郡旣实师战而不衂城围而不下敌疑且畏敢深入乎纵有骚动朝廷可髙枕矣前代御戎其策非一唐陆贽议缘边备守之术请置本土之兵勤营田之利与今事宜相近可约而行也本土之兵者若今之北边有云翼招收之军更可増致作为竒兵至于营田之利宜常兴作而加焉愿相府为国家安危思之五代之乱非逺也为河朔生灵思之景徳之前未久也今相府劳一夕之思絶百代之耻无使中原见新羁之马赤子入无知之俗则天下幸甚幸甚圣人曰微管仲吾其被发左衽又曰民到于今受其赐管仲霸臣也而能攘戎狄保华夏功髙当时赐及来代况朝廷之盛徳乎某又谓朝廷无过生灵无怨以絶乱之阶者何哉盖天下奸雄无代无之或穷为夜舞或起为大盗伺朝廷之过执以为辞幸生灵之怨吊而称义不然亦何名而动哉今明盛之朝岂有大过亦宜辨其毫末杜其坚冰或戚近挠权或土木耗国或禄赏未均或纲纪未修或任使未平斯亦过之渐也某敢小举其失以言之国家戚近之人不可不约拜除之际宜量其才非曰惜恩惧乎致寇若力小任重则挠权乱法増朝廷之过启奸雄之志易曰小人而乘君子之器盗思夺之矣所谓盗者其奸雄之谓乎今道路传闻或缁黄之流或术艺之辈结托戚近邀求进贡或受恩赐或与官爵此挠权之渐矣可不畏乎夫赏罚者天下之衡鉴也衡鉴一私则天下之轻重妍丑从而乱焉此先王之所慎也又土木之兴久为大蠧或谓土木之废出于内帑无伤财害民之弊故为之而弗戒也某谓内帑之物出于生灵太祖皇帝以来深思逺虑聚之积之为军国急难之备非谄神佞佛之资也国家祈天永命之道岂在兹乎如洞真寿宁之宫以延燎之灾一夕逮尽岂非天意警在帝心示土木之所崇非神灵之所据也安可取民人膏血之利辍军国急难之备奉有为之惑冀无状之福岂不误哉一旦有仓卒之忧须给赏之资虽欲重困生灵暴加率敛其可及乎此耗国之大也可不戒哉傥谓内藏丰盈用不可竭则日者黄河之役使数十州之人极力负资奔走道路岂惜府库之余而不用之耶故土木之妖宜其悉罢岂相府之不言乎两宫之不聴乎又文武百官之禄取兵荒五代之制或职轻禄重或职重禄轻重轻之间奔竞者至大亨之世犹患不均岂圣朝之意乎所宜损之益之以建其极又今三司之官差除颇异禄赐弗轻何知弊而不言多养望以自进天下金榖决于羣胥掊克无厌取怨四海使先帝寛财之命弗逮于民和气屡伤丰年寡遇曽不谓之过乎盖由三司之官不制考限不责课最朝受此职夕求他官直云假涂相与匿祸天下受弊职此之由岂圣朝之意乎宜其别制考课重议赏罚激朝端之俊杰救天下之疲瘵其庶几乎又古之勲臣赏延于世今则每举大庆必行此典自两省以上奏荐子弟并为京官比于庶僚亦既优矣而特每岁圣节各序子孙谓之赏延黩乱已甚先王名器私假于人曽不谓之过乎非君危臣僭之朝何其姑息之如是耶遂使荫序之人塞于仕路曽未稽古使以司民国家患之屡有厘革然但革其下而不革其上节于彼而不节于此天下岂以为然哉我相府岂惜一孺之恩不为百辟之表乎又逺恶之官多在寒族权贵之子鲜离上国周旋百司之务懵昧四方之事况百司者朝廷之纲纪风教之户牖咸在童孺曽无激扬使寺省之规剥床至足公卿之嗣怀安败名未尝试难何以致逺非独招搢绅之议实亦玷钧衡之公此则禄赏未均任使未平纲纪未修之类也斯弊巳久何可极乎惟我相府能革其弊能变其极而天下化成不为难矣晋赵王伦石勒之徒心窥天子口责丞相岂非奸雄之人伺朝廷之过乎又今久安之民不经涂炭劳则易怨扰则易惊猛将谋臣威信未着况边民尚困边廪尚乏苟有骚动馈运所艰武备未坚敌志可骋既挠之以征战或加之以饥馑生灵穷匮奸雄奋迅鼓舞羣小血视千里此五代之鉴昭昭焉非止方策之有云抑亦耳目之可接也我太祖皇帝亦尝有事四方劳于馈运而生灵不敢怨奸雄不敢动者何哉一则余民久在涂炭乍覩明盛如子得母纵有劳役未甚曩昔此生灵所以不敢怨也又当乘天开之运震神武之威征伐四方动如山压况躬擐甲胄备尝艰难猛将如云谋臣如雨此奸雄所以不敢动也所谓彼一时此一时尔今朝廷岂谓当时之易而不虑今时之难乎又谓保直臣斥佞人以致君于有道者何哉有若人未之病则苦口之药鲜进焉国未之危则逆耳之言鲜用焉故佞人易进直臣易退其致君于有道也难哉及其既病也药必错杂而进故鲜效焉及其既危也言必错杂而用故鲜功焉盖佞人在矣直臣逺矣其悔之也难哉今朝廷久安苦言而不用者势使之然矣天深戒而不变者祸可畏矣伏闻京师去岁大水今岁大疫四方闻之莫不大忧此天之有以戒也岂徒然乎而京师之灾甚于四方何哉盖京师者政教之所出君相之所居也祸未盈而天未絶故鉴戒形焉不独恐惧其心必使修省其政国家之徳尚可隆天下之道尚可行也傥弗惧于心弗修于政渐盈于祸渐絶于天则国家四海将如何哉或谓国家之灾由厯数之定非政教之出若如所论则夏禹九畴之书果妖言耶岂欲弃而焚之乎苟天下有善则归诸已天下有祸则归诸天岂圣朝之用心愿黜术士之言奉先王之训必不谬矣必无过矣于保直臣斥佞人则两宫二省之心如日星焉孰可蔽其明乎纵有行伪而坚言伪而辩试于行事人焉廋哉往日不极言而今极言者学陋之人思虑未精又亲安之时上惧失禄不幸亲今亡矣朝廷或怒之自顶至踵惟忠也又何忧乎傥相府思变其道与国家作长久之计固其基本一旦王道复行使天下为富为寿数百年则福在国家功在相府得与天下生灵长见太平幸甚幸甚窃以五代以来诸侯暴酷视民如芥生杀由之皇朝龙兴典章一寛真宗皇帝至仁如天尽心于此内则举执法之吏外则创按刑之司徒流之间无敢差者若今于教化之道复如刑名之用心亦何患不至乎今搢绅之间多议按刑之司无益于外亦思之未深耳如得其人纠察四方絶斯民之寃协先帝之志岂无益乎得人而已不可谓川之既平可坏其防也今王刑既清王道可行此天下士人为相府惜其时也或曰天下之事犹指诸掌岂相府弗克行乎亦在两宫之意尔谓人主在上或喜怒生杀或好恶邪正则谏诤之际为臣不易也若乃修四方之政教正百司之纲纪澄清风俗相府之职也岂必两宫之意乎傥相府疑某之言谓欲矫圣贤之知为身名之计岂不能终丧之后为歌为颂润色盛徳以顺美于时亦何必居丧上书踰越典礼进逆耳之说求终身之弃而自置于贫贱之地乎盖所谓不敢以一心之戚而忘天下之忧是不为身名之计明矣观前代国家当其安也士人上言论兴亡之道非圣主贤相则百不一采及其往也则后之史臣收于简策为来代之鉴今日之言愿相府采其一二为国家天下之益不愿后之史臣收于简策为来代之鉴狂斐之人诛赦惟命以庙堂深严恐不得上乃敢相门之下各致此书庶有一达于聪明干犯台严下情无任惶恐激切之至不次某死罪惶恐再拜
上资政晏侍郎书
天圣八年月日具衔范某谨斋沐再拜上书于资政侍郎合下某近者伏蒙召问曽上封章言朝廷礼仪事果有之乎某尝辱不次之举矧公家之事何敢欺默因避席而对曰有之遽奉严教云尔岂忧国之人哉众或议尔以非忠非直但好竒邀名而已苟率易不已无乃为举者之累乎某方一二奉对公曰勿为强辞某不敢犯大臣之威再拜而退退而思之则自疑而惊曰当公之知惟惧忠不如金石之坚直不如药石之良才不为天下之竒名不及泰山之髙未足副大贤人之清举今乃一变为尤能不自疑而惊乎且当公之知为公之悔傥默默不辨则恐搢绅先生诮公之失举也如此某何面目于门墙哉请露肝膂之万一皆质于前志非敢左右其说惟公之采择庶几某进不为贤人之疑退不为贤人之累死生幸甚死生幸甚某天不赋智昧于几微而但信圣人之书师古人之行上诚于君下诚于民韩愈自谓有忧天下之心由是时政得失或尝言之岂所谓不知量也盖闻昔者圣人求天下之言以共理天下于是命百官箴阙百工献艺则大臣小臣无非谏也建善旌立谏鼔谘刍荛采謡咏斯则何逺何近咸可言也此诚歴代令王惧上有所未闻下有所未达特崇此道以致天下之言俾九重之深无所蔽也亦必忧国大臣惧义有所未从谏有所未上复广此道以致天下之情冀万乘之心有以动也某又闻事君有犯无隠有諌无讪杀其身有益于君则为之卫顗曰非破家为国杀身成君者谁能犯颜色触忌讳建一言哉亦忠臣之分也而曰不在其位不谋其政者谓各司其局不相侵官如当二千石之位则不责尚书之政当尚书之位则不责三公之政非言路之谓矣又曰天下有道庶人不议盖言有道之朝教化纯被则庶人无所议焉某登进士第由幕府歴宰字为九卿之属似非庶人敢不议乎如云逺不当谏则伯夷叩马谏武王岂近臣哉太公谓之义士夫子称其贤人曽不以逺而为过乎至于颖考叔曹刿杜蒉弦髙鲁仲连梅福之徒皆逺而谋国者也前史嘉之况国家以公之清举置某于近合同文馆之列唐文皇于此延天下之才使多识前言徃行以谘政教之得失备廊庙之选用如朝廷延才之意不减于前则某事君于此非逺也又闻言未及而言谓之躁今国家诏百官转对使明言圣躬之过失宰司之阙遗其不预转对者俾实封章奏以闻则某非言未及而言也若以某好竒为过则伊尹负鼎太公直钓仲尼诛侏儒以尊鲁夷吾就缧绁而霸齐蔺相如夺璧于强邻诸葛亮邀主于敝庐陈汤矫制而大破单于祖逖誓江而克清中原房乔杖策于军门姚崇臂鹰于渭上此前代圣贤非不竒也某患好之未至尔若以某邀名为过则圣人崇名教而天下始劝庄叟云为善无近名乃道家自全之说岂治天下者之意乎名教不崇则为人君者谓尧舜不足慕桀纣不足畏为人臣者谓八元不足尚四凶不足耻天下岂复有善人乎人不爱名则圣人之权去矣经曰立身扬名又曰善不积不足以成名又曰耻没世而名不称又曰荣名以为寳是则教化之道无先于名三古圣贤何尝不着于名乎某患邀之未至尔某又闻天生蒸民各食其力惟士以有徳可以安君可以庇民于是圣人率民以养士易曰不家食吉如其无徳何食之有某官小禄微然岁受俸禄仅三十万窃以中田一亩取粟不过一斛中稔之秋一斛所售不过三百金则千亩之获可给三十万以丰歉相半则某岁食二千亩之入矣其二千亩中播之耨之获之敛之其用天之时地之利民之力多矣傥某无功而食则为天之螟为民之螣使鬼神有知则为身之殃为子孙之患某今职在校雠务甚清素前编后简海聚云积其间荒唐诡妄之书十有七八朱紫未辨膏肓奈何某栖迟于斯絶无补益上莫救斯文之弊下无庇斯人之徳诚无功而食矣所可荐于君者惟忠言耳况我国家以六合之广四叶之盛抚既济之会防未然之几兢兢持盈日昃不暇谓今天下民庶而未富士薄而未教礼有所未格乐有所未谐多士之源有所未澄百司之纲有所未振兵轻而有所未练边虚而有所未计赏罚或有所未一恩信或有所未充乃诏百官转对其未预者并许封章此吾君尽心以虚受天下之言也亦天下君子尽心以助成王道之日也然献言之初或有所赏于是浮浅侥觊之辈争为烦言或采其细而伤其力或夸其利而隠其害下冒上之宠而矫其辞上疑下之躁而轻其说此政教之大害也某逺观五帝三王爵以尚徳禄以报功未有赏其空言者至于舜俞禹拜惟重其言而行之逮夫春秋之时则有举贤之赏唐文皇赏孙伏伽之谏以天下始定而权以进之未使久行焉今朝廷必欲求有道之言在其择而必行不在其诱于必赏言而无实则真有忧天下之心者不废其进焉然后下不冒上之宠而直其辞上不疑下之躁而重其说此政教大利也某亦尝闻长者之余论郁于胸中而莫敢罄发者耻与浮浅侥觊之徒受上之疑于国门矣某昨辄言国家冬至上寿之礼者斯言有罪必不疑其侥觊矣是故经一死以重万代之法请皇帝率亲王皇族于内中上皇太后万寿请诏宰臣率百僚于前殿上两宫圣寿实无减皇太后尊崇之威又足存皇帝贵髙之体盖一人与亲王皇族上寿于内则母子之义亲君臣之礼异与百僚上寿于外则是行君臣之仪非敦母子之义在今两宫慈圣仁孝之徳而行此典则未见其损奈何后代必有舅族强炽窃此为法以仰制人主者矣圣朝既不能正之使后代忠臣何所执议先王制礼之心非万世利则不行焉或五帝不相沿乐三王不相袭礼此何泥于古乎某谓礼乐等数沿革可移帝王名器乾坤定矣岂沿革之可言哉若谓某不知圣人之权则孔子何以谓晋文公谲而不正以臣召君不可以训书曰天王狩于河阳是讳其权而正其礼也岂昧于权哉小臣昧死力言大臣未能力救苟诚为今日之事未量后代之患岂小臣之狂言大臣之未思也某天拙之效不以富贵屈其身不以贫贱移其心傥进用于时必有甚于今日庶几报公之清举如求少言少过自全之士则滔滔乎天下皆是何必某之举也夫天下之士有二党焉其一曰我发必危言立必危行王道正直何用曲为其一曰我逊言易入逊行易合人生安乐何用忧为斯二党者常交战于天下天下理乱在二党胜负之间尔傥危言危行获罪于时其徒皆结舌而去则人主蔽其聪大臣丧其助而逊言逊行之党不战而胜将浸盛于中外岂国家之福大臣之心乎人皆谓危言危行非逺害全身之谋此未思之甚矣使搢绅之人皆危其言行则致君于无过致民于无怨政教不坠祸患不起太平之下浩然无忧此逺害全身之大也使搢绅之人皆逊其言行则致君于过致民于怨政教日坠祸患日起大乱之下汹然何逃当此之时纵能逊言逊行岂逺害全身之得乎凡今之人生于太平非极深研几岂斯言之信哉昔魏晋之乱哲人罹忧至有管宁之徒涉海而遁某今进危言于君亲蹈危机于朝廷不犹愈于涉海之险而遁于异域者乎傥以某逺而尽心不谓之忠言而无隠不谓之直则而今而后未知所守矣惟公察某之辞求某之志谓尚可教则愿不悔前日之举而加平生之知使某罄诚于当时垂光于将来报徳之心宜无穷已傥察某之志如不可教则愿昌言于朝以絶其进前奏既已免咎此书尚可议责使黜之辱之不为贤人之累则某退藏其身省求其过不敢以一朝之责而忘平生之知报徳之心亦无穷已恭惟资政侍郎羽翼旧贤股肱近辅赫赫之猷天下所望愿论道之余一赐鉴虑与其进则天下如某之徒皆不召而进矣与其退则天下如某之徒皆不斥而自退矣决天下进退者其在公一言乎干犯台严不任战惧之至不宣某再拜
●钦定四库全书
范文正集巻九
（宋）范仲淹 撰
○书
上时相议制举书
天圣八年五月日具位某再拜上书于昭文相公合下某昨者伏蒙圣恩优赐差任盖钧造之际靡不获所退省疎拙且惊且惧况唐虞旧域风俗淳俭狱无积讼亭鲜过客栖迟偃仰何以报国然尝试思之似有所补敢不冒黩而言之夫善国者莫先育材育材之方莫先劝学劝学之道莫尚宗经宗经则道大道大则才大才大则功大盖圣人法度之言存乎书安危之几存乎易得失之鉴在乎诗是非之辩存乎春秋天下之制存乎礼万物之情存乎乐故俊哲之人入乎六经则能服法度之言察安危之几陈得失之鉴析是非之辨明天下之制尽万物之情使斯人之徒辅成王道复何求哉至于扣诸子猎羣史所以观异同质成败非求道于斯也有能理其书而不深其旨者虽朴愚之心未可以适道然必顾瞻礼义执守规矩不犹愈于学非而博者乎今文庠不振师道久缺为学者不根乎经籍从政者罕议乎教化故文章柔靡风俗巧伪选用之际常患才难某闻前代盛衰与文消息观虞夏之纯则可见王道之正观南朝之丽则知国风之衰惟圣人质文相救变而无穷前代之季不能自救则有来者起而救之是故文章以薄则为君子之忧风俗其坏则为来者之资今朝廷思救其弊兴复制科不独振举滞淹询访得失有以劝天下之学育天下之才是将复小为大抑薄归厚之时也斯文丕变在此一举然恐朝廷命试之际谓所举之士皆能熟经籍之大义知王霸之要畧则反屏而弗问或将访以不急之务杂以非圣之书辨二十八将之功勲陈七十二贤之徳行如此之类何所补益盖欲伺其所未至误其所常习不以教育为意而以去留为功若如所量恐非朝廷劝学育才之道也何哉国家劝学育材必求为我器用辅我风教设使皆明经籍之旨并练王霸之术问十得十亦朝廷教育之本意也况文有精粗理有优劣明试之下得失尚多何患去留之难乎今或伺其所未至误其所尝习则天下贤俊莫知所守将博习非圣旁攻异端圣人之门无复启发逮于后举差之益逺如此则制科之设足以误多士之心不足以救斯文之弊恭惟前圣之文之道昭昭乎为神器于天下得之者昌失之者亡后世圣人开学校设科等率贤俊以趋之各使尽其心就其器将以共理于天下故书曰咸有一徳斯之谓矣愿相府为此一举傥昌言于两制如能命试之际先之以六经次之以正史该之以方畧济之以时务使天下贤俊翕然修经济之业以教化为心趋圣人之门成王佐之器十数年间异人杰士必穆穆于王庭矣何患俊乂不充风化不兴乎救文之弊自相公之造也当有吉甫辈颂君之徳吾相之功登于金石永于天地者矣四海幸甚千载幸甚干犯台严无任僭越战汗之至某再拜
与欧静书
七月十二日髙平范某谨复书于伯起足下近滕从事子京编李唐制诰之文成三十巻各于文首序其所以而善恶昭焉足下命为唐典以仆观之似所未安典之名其道甚大夫子删书断自唐虞巳下今之存者五十九篇惟尧舜二篇为典谓二帝之道可为百代常行之则其次夏商之书则有训诰誓命之文皆随事名篇无复为典以其或非帝道则未足为百代常行之典乃知圣人笔削之际优劣存焉如诗有国风雅颂之别也李唐之世三百年治乱相半如贞观开元有霸王之畧每下诏命多有警策失之者盖亦有矣如则天中宗昬乱之朝诛害宗室戮辱忠良制书之下欺天蔽民人到于今寃之傥亦以典为名跻于唐虞之列不亦助欺天之丑乎是圣狂不分治乱一致百代之下尧舜何足尚桀纣何足愧也仆不忍天下君子将切齿于子京乃请以统制之名易之而足下大为不可贻书见尤仆谓制者天子命令之文无他优劣庶几不损大义尔足下谓册制之类有七何特以制名焉七者之名有则有矣然近代以来暨于今朝王言之司谓之两制是制之一名统诸诏命又有待制承制之官皆承奉王言之义也又令诏诰宣勅圣旨之类违者皆得违制之坐亦足见制之一名而统诸命令也故以统制为名以明备载其文不复优劣观其文者使自求之而治乱之源在矣足下又谓吕不韦辈着春秋贾谊之徒著书文中子着六经而无讥其僭者非也盖春秋以时记事而为名也优劣不在乎春秋二字而有凡例变例之文书者载言之名而优劣不在乎书之一字而有典谟誓命之殊诗者言志之名而优劣不在乎诗之一字而有国风雅颂之议诸儒拟春秋诗书之名盖不在乎优劣之地也未有乱典谟训诰国风雅颂之名者足下若以唐之制书咸可为典则唐人之诗咸可为颂乎足下又谓唐有六典杜佑着通典以此二书为证亦未也六典者唐之官局可为令式尊之为典者亦唐人一时自髙尔又通典之书叙六代沿革礼乐制度复折中而论其可者以为典要尚庶几乎矧二书之作非经圣人笔削又何足仰为大范哉足下博识之士当于六经之中専师圣人之意后之诸儒异端伯起不足繁以自取或足下必以统制为非则请别为其目典之为名孰敢闻命某再拜
与周骙推官书
六月十五日同年弟范某再拜奉书于周兄去年秋滕子京集李唐制书得一千首欧伯起请目之曰唐典仆始末阅其本而酌以重轻请避尧舜二典曰有唐统制伯起以书见让谓典为是谓制为非仆亦辨而言焉而伯起不释今复遗书云中有册文十五或因其旧名可曰有唐册制仆前书云必以统制为非则请别为之目以典为名孰敢闻命伯起谓典谟训诰其来逺矣夫子因其旧史优劣不存焉仆谓旧史之文亦不苟作圣人笔削经史皆因其旧可者从而明之其不可者从而正之未尝无登降之意也是故言易则因先王之卦从而赞之有圣人有后有君子之辞焉刋诗则因前人之作从而次之有国风雅颂之伦焉修春秋则因旧史之文从而明之有褒贬之例焉书亦史也从而序之岂独因其旧篇无优劣之意仆谓典谟训诰之文或因其旧而次之亦圣人之优劣也伯起谓夏有政典周有六典仆谓政典者果夏书耶虞书耶夏或有之何不列之于书或见删于圣人此又不足称矣周之六典者周礼云天官掌建邦之六典乃周之法度书于典册非记言之例也夫子删书之际六典不预焉伯起又谓有汉典魏典晋典梁典仆谓此四典者必文人苟作或佞之于前或失之于后非其正史君子不取也自尧舜而后歴代之史无以典为名者何哉盖尊避尧舜为万世之师使后之明王有所稽仰岂丘明班马之流咸不到伯起之心邪伯起又谓元结有皇谟栁宗元有平淮夷雅元栁唐人也而深于文不曰典而曰谟不曰颂而曰雅二君诚不佞欤伯起非唐人也反为佞乎以其册制特谓之典岂有优劣之心乎如有优劣之心则不当以错综治乱之文跻于三代之上炳尧舜之光明如当优劣之心唐三百年册制之文一旦易其名则何以哉进退无所据而序引滋繁枝叶之云不复详释岂莠言乱正学非而博者乎将固有所激而极其理要乎周兄积学于书得道于心览圣人之旨如日星之昭昭愿质其疑使来者不敢窃乱于斯文甚善甚善不宣某再拜
与唐处士书
十二月日髙平范某谨再拜致书于处士唐君盖闻圣人之作琴也鼔天地之和而和天下琴之道大乎哉秦作之后礼乐失驭吁嗟乎琴散久矣后之传者妙指美声巧以相尚丧其大矜其细人以艺观焉皇宋文明之运宜建大雅东宫故谕徳崔公其人也得琴之道志于斯乐于斯垂五十年清静平和性与琴会着琴笺而自然之义在矣某尝游于门下一日请曰琴何为是公曰清厉而静和润而逺某拜而退思而释曰清厉而弗静其失也躁和润而弗逺其失也佞弗躁弗佞然后君子其中和之道欤一日又请曰今之能琴谁可与先生和者曰唐处士可矣某拜而退美而歌曰有人焉有人焉且将师其一二属逺仕千里未获所存今复选于上京崔公既没琴不在于君乎君将怜其意授之一二使得操尧舜之音游羲黄之域其赐也岂不大哉又先王之琴传传而无穷上圣之风存乎盛时其旨也岂不逺矣诚不敢助南熏之诗以为天下富寿庶几宣三乐之情以美生平而可乎某狂愚之咎亦冀舍旃不宣某再拜
答赵元昊书
正月日具位某谨修诚意奉书于夏国大王伏以先大王归向朝廷心如金石我真宗皇帝命为同姓待以骨肉之亲封为夏王履此山河之大旌旗车服降天子一等恩信隆厚始终如一齐桓晋文之盛无以过此朝聘之使往来如家牛马驼羊之产金银缯帛之货交受其利不可胜纪塞垣之下逾三十年有耕无战禾黍云合甲胄尘委养生死各终天年使蕃汉之民为尧舜之俗此真宗皇帝之至化亦先大王之大功也自先大王薨背今皇震悼累日嘻吁遣使行吊赙之礼以大王嗣守其国爵命崇重一如先大王昨者大王以本国众多之情推立大位诚不获让理有未安而遣行人告于天子又遣行人归其旌节朝廷中外莫不惊愤请收行人戮于都市皇帝诏曰非不能以四海之力支其一方念先帝岁寒之本意故夏王忠顺之大功岂一朝之失而骤絶之乃不杀而还假有本国诸蕃之长抗礼于大王而能含容之若此乎省初念终天子何负于大王哉二年以来疆事纷起耕者废耒织者废杼边界萧然岂独汉民之劳敝耶使战守之人日夜豺虎竞为吞噬死伤相枕哭泣相闻仁人为之流涕智士为之扼腕天子遣某经度西事而命之曰有征无战不杀非辜王者之兵也汝往钦哉某拜手稽首敢不夙夜于怀至边之日见诸将帅多务小功不为大畧甚未副天子之意某与大王虽未尝髙会向者同事朝廷于天子则父母也于大王则兄弟也岂有孝于父母而欲害于兄弟哉可不为大王一二而陈之传曰名不正则言不顺言不顺则事不成大王世居西土衣冠言语皆从本国之俗何独名称与中朝天子侔拟名岂正而言岂顺乎如众情莫夺亦有汉唐故事单于可汗皆本国极尊之称具在方册某料大王必以契丹为比故自谓可行且契丹自石晋朝有援立之功时已称帝今大王世受天子建国封王之恩如诸蕃中有叛朝廷者大王当为霸主率诸侯以伐之则世世有功王王不絶乃欲拟契丹之称究其体势昭然不同徒使疮痍万民拒朝廷之礼伤天地之仁易曰天地之大徳曰生圣人之大寳曰位何以守位曰仁是以天地养万物故其道不穷圣人养万民故其位不倾又传曰国家以仁获之以仁守之者百世昔在唐末天下恟恟羣雄咆哮日寻干戈血我生灵腥我天地灭我礼乐絶我稼穑皇天震怒罚其不仁五代王侯覆亡相续老氏曰乐杀人者不可如志于天下诚不诬矣后唐显宗祈于上天曰愿蚤生圣人以救天下是年我太祖皇帝应祈而生及歴试诸难中外忻戴不血一刃受襌于周广南江南荆湖四川有九江万里之阻一举而下岂非应天顺人之至乎由是罢诸侯之兵革五代之暴垂八十年天下无祸乱之忧太宗皇帝圣文神武表正万邦呉越纳疆并晋就縳真宗皇帝奉天体道清浄无为与契丹通好受先大王贡礼自兹四海熈然同春今皇帝坐朝至晏从谏如流有忤雷霆虽死必赦故四海之心望如父母此所谓以仁获之以仁守之百世之朝也某料大王建议之初人有离间妄言边城无备士心不齐长驱而来所向必下今以强人猛马奔冲汉地二年于兹汉之兵民固有血战而死者无一城一将愿归大王者此可见圣宋仁及天下邦本不揺之验也与夫间者之说无乃异乎今天下久平人人泰然不习战斗不熟纪律刘平之徒忠敢而进不顾众寡自取其困余则或胜或负杀伤俱多大王国人必以获刘平为贺昔郑人侵蔡获司马公子燮郑人皆喜惟子产曰小国无文治而有武功祸莫大焉而后郑国之祸皆如子产之言今边上训练渐精恩威以立有功必赏败事必诛将帅而下大知纪律莫不各思奋力效命争议进兵如其不然何时可了今招讨司统兵四十万约五路入界着其律曰生降者赏杀降者斩获精强者赏害老幼妇女者斩遇坚必战遇险必夺可取则取可城则城纵未能入贺兰之居彼之兵民降者死者所失多矣是大王自祸其民官军之势不获而已也某又念皇帝有征无战不杀非辜之训夙夜于怀虽师帅之行君命有所不受奈何锋刃之交相伤必众且蕃兵战死非有罪也忠于大王耳汉兵战死非有罪也忠于天子耳使忠孝之人肝脑涂地积累怨魄为妖为灾大王其可忽诸朝廷以王者无外有生之民皆为赤子何蕃汉之限哉何胜负之言哉某与招讨太尉夏公经畧密学韩公尝议其事莫若通问于大王计而决之重人命也其美利甚众大王如能以爱民为意礼下朝廷复其王爵承先大王之志天下孰不称其贤哉一也如众多之情三让不获前所谓汉唐故事如单于可汗之称尚有可稽于本国语言为便复不失其尊大二也但臣贡上国存中外之体不召天下之怨不速天下之兵使蕃汉边人复见康乐无死伤相枕哭泣相闻之丑三也又大王之国府用或阙朝廷每岁必有物帛之厚赐为大王助四也又从来入贡使人止称蕃吏之职以避中朝之尊按汉诸侯王相皆出真拜又呉越王钱氏有承制补官故事功髙者受朝廷之命亦足隆大王之体五也昨有边臣上言乞招致蕃部首领某亦已请罢大王告谕诸蕃首领不须去父母之邦但回意中朝则太平之乐遐迩同之六也国家以四海之广岂无遗才有在大王之国者朝廷不戮其家安全如故宜善事主以报国士之知惟同心向顺自不失其富贵而宗族之人必更优恤七也又马牛駞羊之产金银缯帛之货有无交易各得其所八也大王从之则上下同其美利生民之患几乎息矣不从则上下失其美利生民之患何时而息哉某今日之言非独利于大王盖以奉君亲之训救生民之患合天地之仁而已乎惟大王择焉不宣某再拜
答安抚王内翰书
某谘目上安抚内翰学士某处事疎畧忤朝廷意既去职任而尚怀国家之忧如卞生献璧不知其止足虽可刖而璧犹自贵奈何有昬眩之疾举止少力不堪王事岂当预闻贤大夫之末议合下此行采西北士庶之言欲下情之无壅又询及猥陋某敢不罄其所见诚无取焉昨者西戎僭中朝之号四海愤怒虽困天下义当讨伐今贵称乌珠以避中朝取汉唐故事如单于可汗之类此理颇顺其余须索尚有议论与夺或失此机会卒无休兵之期如更有沮败则用何道却行招纳国威愈屈为祸转深傥朝廷欲雪边将之耻必加讨伐苟得良帅如汉之段纪明唐之李靖诚可行焉其下如今朝曹玮之材尚堪委以大事不然则重为国家羞昔秦汉威加四夷限长城勒燕山困敝中国终成大悔至如西晋之衰羣胡乱华五代以来屡有侵侮累朝欲刷大耻终无成功真宗皇帝取汉文之策结和通使休宁北陲为天下景福四十年矣今按史记律书有汉文之议言髙旨逺可谓明主矣致天下和乐通于律吕故马迁着于八书有旨哉其备边之议虽复纳好固不可懈也陜西沿边二千里州军城寨以兵势分守皆不得已贼每全军而来此则以寡击众必将发竒谋出死力然后可御也不必大决胜负但观衅而攻使来不厚获去不全胜纵边患未息而无长驱之害亦足为御边之策奈何将佐之中少精方畧或因门地巧于结托以取虚名或出军班昧于韬钤以致败事须鉴覆辙速于更张宜于沿边及诸处使臣军员中搜访智勇之人如资地至浅勲劳未着即使权领职任令手下各有兵甲俟其有立即时进擢庶可用之才早补将帅之乏如弓箭手殿侍姚贵刘廷光辈可观其效又泾原地平少险竒兵难用伤残之后人心忧怯将来贼之入寇恐多由此路须益兵五万大为之防不然或有所不支乘虚而进闗中一扰众必大溃天下有危事矣惟合下以众说参取为国家图之不宣某再拜
上吕相公书
某启中秋渐凉伏惟相公台候万福某奉命此行至重至忧初欲道中上记以未到边隅无可述者或有屑屑之见奏牍具焉初至长安见九江太尉首传台旨颇言开释寻来鄜延路巡按北视金明之役止数日复还延安极边之情指掌可见金明一邑旧寨三十六人马数万一旦荡去后来招安到蕃部三百来户不足为用又塞门寨围逼十旬诸将逗留无敢救者军民数千一时覆没及废承平南安长宁白草四寨弃为虏境延安之北东西仅四百里藩篱殆尽近修金明聊支一路将修寛州以御东北非多屯军马亦不能守必须建军其利害具于奏中（所奏札子方永兴军系署今有图子先具呈上）今延安兵马二万六千患训练未精将帅无谋问以数路贼来势何策以待皆不知所为但言出兵而已此不可不为忧也或得其人精练士卒山川险恶据以待寇俟有斩获乘胜深入贼势一破乌散穷沙复旧汉疆宜有日矣如未克胜贼势不衰纵入讨除岂肯逃散或天有风雨之变人在山川之险粮尽路穷进退有患此宜慎重之秋也自延州至金明四十里一河屈曲涉者十三度此言山川之恶也或遇风雨不敌自困某今与延安当职议定约束急于训练俟其精强可御可伐亦令录奏乞朝廷特赐威命则边鄙可定庙堂无忧别路兵马少处临时制置不必仿此又张龙图吏道精强但亲年八十寓于他郡复言不练兵律延安重镇数郡仰赖若不主戎政所失则大段待制西人所望明镐亦细知边事惟相府裁之某惶恐再拜
又
十一月四日具位某谨东望再拜上书于昭文仆射相公合下窃以文武之道一而文武之用异然则经天下定祸乱同归于治者也传曰天下安注意相天下危注意将斯则将相之设文武之殊久矣后世多故中外不恬二道相髙二权相轧至有大将军而居三司之上盖时不得已也五代衰乱専上武力诸侯握兵外重内轻血肉生灵王室如缀此武之弊也皇朝罢节侯署文吏以大救其弊立太平之基既而四夷咸宾忘战日久内外武帅无复以方畧为言惟文法钱榖之吏驰骋于郡国以克民进身为事业不复有四方之志一旦戎狄叛常爰及征讨朝廷渇用将帅大患乏人此文之弊也前则刘平陷没范资政去官次则韩琦与某贰于元帅不能成绩以罪失职复以夏陈分处二道期于平定近以师老罢去而更张之三委文帅一无武功得不为和门之笑且议耶今归之四路复皆用儒彼谓相辅大臣朋奬文吏他日四路之中一不任事则岂止于笑当尤而怒之用儒无功势必移于武帅彼或専而失谋又败国事况急而用之必骄且怨重权厚赏不足厌其心外寇未平而萌内患此前代之可鉴故裴度淮西之行不落韩洪都统盖为此也某不避近名之嫌有表陈让愿相公与两府大臣因而图之如鄜延环庆二帅一路以文一路以武泾原秦鳯二帅亦如之使诸将帅高者得色下者増气如寡策畧则择俊乂为之参佐仍使鄜延环庆二路如旧通其军政泾原秦鳯亦如旧制则谋可相济兵可相援矣（今王仲寳是环庆部署兼管鄜延兵马许怀德是鄜延部署兼管环庆兵马泾原秦鳯副都部署于今亦然惟新命都部署则未有处分固不烦更改诏勅惟续降宣旨以兼之乃旧制也）既文武参用二路兼资均其事任同其休戚足以息今日之谤议平他时之骄怨使文武之道协和为一何忧乎边患矣某复虑朝廷以逐路部署为经畧招讨之贰谓之参用则此使权杂伍于下不足为重仅之虚设或以文换武谓之参用则前日换者人皆以儒视之或以新帅难动则某愿避此路以待武帅请主外计仍领安抚旧名亦足救生民之困弊复可按边陲之利病咸得闻于朝廷不为轻矣区区之意附记注梁学士达于台聴愁道涂雨雪之阻故复拜此不任恳切忧惶之至不宣某再拜
又
六月日具位范某谨斋沐上书于昭文仆射相公某近者伏奉制命就除邠州观察使祗膺睿渥且荣且庆三上让章未获俞旨窃念某幼孤且贱始求五斗禄为养亲计怔忪进退惧不可得今朝廷以方面之重受兹宠异为某之福可谓大矣岂敢忽千锺之重哉盖闻福者祸之所伏故循墙而走思以避之何则居诸将诸军之上责人死效而自以无功受国重赏于已安乎其它利害具在封奏复有大惧不敢闻于天聴而敢陈之于相府今西北耸动在北为大虽遣使修好或可暂弭奈何积年之谋一朝而发以数十万之贿便能充无厌之心息举国之众乎必先困我而终于用兵万一某辈移帅朔方居大使节度之下见利而举则加以擅兴之诛持重而谋则诬以逗留之咎坚城深池之内自拥其精甲救危赴难之际而授以羸兵利害不得言进退不得専大敌在前重兵在后当此之时儒臣文吏何以措手足于其间哉刘平之勇犹不克济此相公之所鉴也是则系国家之安危生民之性命某岂可不自量力而辄当之逺虑近忧先圣之明训何敢苟宠禄之福忘丧败之祸耶某谓朝廷用儒之要莫若异其品流隆其委注众皆望风凛畏以济边事比夫改为武帅与之参用功相万也某谓相公弼谐于内在天下安危之事不得而让也某辈奔走于外经画百事亦不得而让也某今日避此命者岂偷安之人哉诚有所存尔为国家先重其身而安其心赖相公坐筹于内某辈竭力于外内外协一奉安宗庙社稷以报君亲以庇生灵岂小节之谓乎恭惟相公与二府大臣同忧天下之时必能恕狂者之多言采愚者之一得某胷中甚白无愧于日月无隠于廊庙惟相公神明其照某岂得而昧之干冒台严卑情无任危切之至不宣某惶恐再拜
上枢密尚书书
某启（云）（云）伏惟枢密尚书台候起居万福某奔走道涂疲困已甚加应答文移中夕不寐无暇撰修谢启伏増惶惧某久在江外职业无可惟望废退以遂麋鹿之趣而朝廷过聴越次寄任拳拳负荷不能无忧今至延安北入金明视城垒之役且欲深见边事戎马之后原野萧条金明北百里之间元有塞门栲栳二寨并李士彬下蕃部寨二十六所悉已荡去尽没蕃境人不敢诣又此间随川取路夹以峻山暑雨之期湍走大石秋冬之流屈曲如绕一舍之程渡涉十数山川之恶诸处鲜并兵马出入所宜慎重又将帅无谋不务训练坐困粮道惟请益兵兵聚城中无舍可泊人马暴露时苦寒凛库缗空虚不议营构守御之术寂寥无闻张龙图言累陈乞只愿领郡求免军马之务诸将何禀焉某已有奏章乞别选人段待制西人所望无出右者明镐亦知邉事颇见疚心如佥议未谐即某不敢避儒士之算岂能决成但一方之忧未有当者此夙夜切切不得已也秋霖弗止禾穂未收斯民之心在忧如割近分擘延安兵马作六将教习由鄜州之始其于利害奏牍具焉某卵翼门下虽竭心力常惧贻知已之羞此所以罄其短拙而不知朝廷可否之意惟待罪而已尚逺台座（云）（云）
与省主叶内翰书
某顿首窃惟皇上念天下之计至大至重思得良大夫主之故寤寐合下之贤复有此拜而人莫得间之忧国者可不相庆然天下之计其难久矣自李唐中微天下多事诸节度各聚州兵据征赋以自支故有尾大不掉之衅起矣此非唐之本谋但四方纵横扑灭不暇故因其有功而分裂之盖不得已也皇朝开造天下特革其弊重兵聚于京师至于诸节度之兵亦皆赡于度支诚长世之策也然祖宗之初约天下之入以周其用则倍有余矣而八九十年间朝廷全盛用度日滋増兵颇广吏员加冗府库之灾土木之蠧夷狄之贪水旱之患又先王食货之政霸王之畧变通之术不得行于君子而常柅于羣吏则天下之计宜其难矣某出于孤平感遇非浅亦尝面陈君天下之计而应和者寡故不得行及其居外固当不复为言今阁下再领大计必欲尽心为国家逺图是君子可行之时非羣吏之可柅也某欲笔削于左右请公自行之则虑搢绅多言谓合下力革前数君子之为以结上意又欲言于朝廷俟当合下主议之亦惧获晩节躁言之谤以故迟迟而莫能发但媿致身有余报国无状尔愿合下熟念天下长久之计考前贤至当之论则必变而通之非俟某之云云也残暑惟自重为祷不宣某上
又
某启近辱真诲答以报之自信之心弗改于旧此金石其诚对明神而无愧天下识者所以重道卿之髙正为此矣然国之安危存亡系于其人正人安则王室隆正人危则天下忧故君子安其身而后动易其心而后语所以身安而国家可保岂特厚于已耶汉李膺之徒黒白太清而禁锢戮辱虽一身洁清千古不昧奈何邪正相激速天下之祸汉室亦从而亡之仆以为与国同忧之人宜弗为也如与国存亡则有视死于鸿毛者岂特轻其已耶今上睿圣至仁惟股肱协徳则尧舜同功天下为寿前者数君子感遇激发而髙议直指不恤怨谤及羣毁交作一一斥去虽自信于心未足为耻使太上用忠之意谓吾道无可信者此不为重乎道卿能不鉴此宜其与国同忧无専尚名节而忘邦家之大则天下幸甚幸甚不宣某顿首
上吕相公并呈中丞谘目（知苏州时）
某谘目再拜上仆射相公伏蒙回赐钧翰又访以疏导积水之事何岩廊之上而意及畎亩是伊尹耻一物不获之心也天下幸甚某连蹇之人常欲省事及观民患不忍自安去年姑苏之水踰秋不退计司议之于上穷俗语之于下某为民之长岂敢曲沮焉然初未甚晓惑于羣说及按而视之究而思之则了然可照今得一二以陈焉愿垂钧造审而勿倦则浮议自破斯民之福也姑苏四郊畧平窊而为湖者十之二三西南之泽尤大谓之太湖纳数郡之水湖东一派浚入于海谓之松江积雨之时湖溢而江壅横没诸邑虽北压扬子江而东抵巨浸河渠至多堙塞已久莫能分其势矣惟松江退落漫流始下或一岁大水久而未耗来年暑雨复为沴焉人必荐饥可不经画今疏导者不惟使东南入于松江又使西北入于扬子之与海也其利在此夫水之为物蓄而停之何为而不害决而流之何为而不利或曰江水已髙不纳此流某谓不然江海所以为百谷王者以其善下之岂独不下于此耶江流或髙则必淊淊旁来岂复姑苏之有乎矧今开畎之处下流不息亦明验矣或曰日有潮来水安得下某谓不然大江长淮无不潮也来之时刻少而退之时刻多故大江长淮会天下之水毕能归于海也或曰沙因潮至数年复塞岂人力之可支某谓不然新导之河必设诸闸常时扃之御其来潮沙不能塞也每春理其闸外工减数倍矣旱岁亦扃之驻水溉田可救熯涸之灾潦岁则启之疏积水之患或谓开畎之役重劳民力某谓不然东南之田所植惟稻大水一至秋无他望灾沴之后必有疾疫乘其羸十不救一谓之天灾实由饥耳如能使民以时导达沟渎保其稼穑俾百姓不饥而死曷为其劳哉民勤而生不亦愈于惰而死者乎或谓力役之际大费军食某谓不然姑苏岁纳苗米三十四万斛官私之籴又不下数百万斛去秋蠲放者三十万官私之籴无复有焉如丰穰之岁春役万人人食三升一月而罢用米九千石耳荒歉之岁日以五升召民为役因而赈济一月而罢用米万五千石耳量此之出较彼之入孰为费军食哉或谓陂泽之田动成渺弥导川而无益也某谓不然吴中之田非水不殖减之使浅则可播种非必决而涸之然后为功也昨开五河泄去积水今岁平和秋望七八积而未去者犹有二三未能播殖复请増理数道以分其流使不停壅纵遇大水其去必速而无来岁之患矣又松江一曲号曰盘龙港父老传云出水尤利如总数道而开之灾必大减苏秀间有秋之半利已大矣畎浍之事职在郡县不时开导刺史县令之职也然今之世有所兴作横议先至非朝廷主之则无功而有毁守土之人恐无建事之意矣苏常湖秀膏腴千里国之仓庾也浙漕之任及数郡之守宜择精心尽力之吏不可以寻常资格而授恐功利不至重为朝廷之忧且失东南之利也某已具此闻于相府仰惟中丞有忧天下之心为亦留意于此焉干冒威重卑情不任惶惧之至
●钦定四库全书
范文正集巻十
（宋）范仲淹 撰
○祭文
祭谢宾客文
维景佑二年八月日具位某谨致祭于故宾客谢公之灵呜呼南有诸谢兮风流不衰金玉嗣音兮非公而谁大儒之文兮醇醇而弗醨君子之器兮安安而弗敧升百里之堂兮仗千里之麾载循良之吏兮形恺悌之诗践瀛洲之华兮弗驱弗驰立宪台之端兮有威有仪士患其薄兮公持重以厚之士病其躁兮公恬退以静之归去来兮贤哉遂偃仰以舒迟坐西台而甚泰参东朝而非卑呜呼怅日月兮不留诉天地兮胡为仁者以寿兮我懐安悲老成以往兮我僚何师赖堂构之隆兮天弗我欺臧孙之后兮盖相继而丕丕想云山之秀兮神实有知严子之邻兮可相与而熙熙国人不得而见兮望秋光而泪滋伏惟尚飨
祭胡侍郎文
维宝元二年六月日具位某谨致祭于故侍郎安定公之灵惟公出处三朝始终一徳或雍容于近侍或偃息于外邦动惟至诚言有名理卓茂以礼乐率下黄宪以度量过人靡尚威刑积有阴徳安车以谢正寝而终老成云亡荐绅兴慕某辱知深厚闻讣惊哀官守所縻不皇躬事呜呼悲哉伏惟尚飨
祭蔡侍郎文
维宝元二年六月日具位某谨致祭于故参知政事户部侍郎蔡公之灵天生距公泰山之东初矫首于王庭冠天下之英雄孤标孑孑美声隆隆顾幽陋之何阶亦卑飞于牓中瞻公青云日大月崇出处二府心醇道充进惟兢兢退无忡忡端人之徒莫不望公近年京师密仰清风立朝礼隔报国心通忧愚之直悯愚之忠愚贬未还公出而终呜呼邦之善人胡福不蒙欲一问于苍天天杳杳而谁穷尚飨
祭石学士文
维庆厯三年九月日具位某谨致祭于故友曼卿学士之灵呜呼曼卿之才大而无媒不登公卿善人为哀曼卿之笔颜精栁骨散落人间宝为神物曼卿之诗气雄而竒大爱杜甫独能嗣之曼卿之心浩然无机天地一醉万物同归不见曼卿忆兮如生希阔之人必为神明尚飨
祭呉龙圗文
维庆厯三年九月日具位某谨致祭于故龙图学士兄之灵呜呼与兄相知积有年矣行可师法言皆名理日重一日人望公起忧国忧民早衰而死呜呼天有五行播于羣灵惟纯惟粹哲人乃生厥生不易厥道未行一朝往矣天地何情呜呼我不得知泣而懐之又失此人宁莫我悲魂兮有生来休盛时尚飨
祭吕相公文
维庆厯四年十一月日具位某谨致祭于故相赠太师令公吕公之灵呜呼富贵之位进退惟艰君臣之际始终尤难公觏昌辰宰予庶揆保辅两宫吁谋二纪云龙协心股肱同体万国久宁雍容道行四鄙多故忧劳疾生辞去台衡命登公衮以养髙年如处嘉遁呜呼日月迭来数不可回两楹告兆万乗兴哀某素游大钧猥居近辅得公遗书适在邉土就哭不逮追想无穷心存目断千里悲风尚飨
祭陈相公文
维庆厯四年十一月日具位某谨致祭于故相太子太师赠司空侍中陈公之灵惟公挺生圣时素懐伟志髙文醇醇得圣贤之粹大节落落锺公辅之器出处三朝周旋五纪入调鼎鼐叶太平之治出仗旄钺当夹辅之寄忠劳罄宣践扬备至念始终兮覆篑谢崇髙兮脱屣冠东朝之极品访南华之深旨百辟所曕五福具美大数奄终髙风不坠搢绅仰其遗范子孙光其余懿某行役邉隅阻趋哀次望音徽而断絶想老成而感涕尚飨
祭韩少傅文
维庆厯五年正月日具位某谨致祭于故太子少傅赠太保韩公之灵惟公寒苦而立平直以进贤材一伸淑声大振天子乃知命镇坤维两川父老含哺而嬉入领中司进陟二府邦宪以清衮职斯补一徳一心弗愧弗负偃息近藩旨酒盈樽可以卧理不废清言功成名遂揖让而退为国元老望髙中外子孙诜诜礼乐簪绅积善之报集于仁人呜呼厥生有涯终焉惟命柱石之衰邦国不幸尚飨
祭知环州种染院文
维庆厯五年闰五月日具位某谨致祭于故环庆钤辖知环州东染院使种君之位惟君少负气岸兮声盖闗辅青春多难兮白发始遇西戎入寇兮邉臣共沮君从邉事兮独立不惧营故寛州兮一日百堵凿山出泉兮兵民鼓舞叛我者攻兮服我者抚延安东北兮俗康财阜伊余知君兮屡以才举改环之麾兮御彼外侮万余族落兮贪豺狡鼠畏如明神兮爱如慈父朝廷倚之兮一方柱础忽焉长往兮葬于鄠杜君子忧邉兮尚有胡虏伊余追念兮心之酸苦焉得边帅之尽如君兮守此西土尚飨
祭陕府王待制文
维庆厯五年八月日具位某谨致祭于故天章待制子野亲家王公之灵呜呼自古皆有死公死特可悲生相门而不骄幼矻矻而从师纔十五而器成献雄藻于丹墀天子爱而召试摛亹亹之英辞拜登瀛之妙选与先生而并驰起风采于台阁久优游于岁时三借麾以出守民所至而熙熙性清方以自处政坦白而莫欺往按察于荆楚方澄清于一陲惟韩富之二公屡密启于辅帷乃修撰于史局尚未足以施为遽侍从于天阁耸内朝之表仪俄西镇于陕郊懐周召之风规惟孜孜于生民将富庶之可期每布政于畎畞不饰名于路岐君子爱之而心醉小人畏之以神离凡有志于时者皆望公于云逵矧伊余之相知怀金石而弗移曩余谪于江南靡贵贱而见嗤公慷慨而不顾日拳拳以追随何交道之斯笃曽不易于险夷仰万石之家声结丝萝以相维庶子子与孙孙保岁寒之不衰呜呼叔寳多病兮一朝已而颜子不寿兮厥灵何之神茫茫兮安问天杳杳兮曷司不见子野兮穷此生而长思尚飨
祭谢舍人文
维庆厯六年二月日具位某谨致祭于故紫微舍人希深谢公之灵惟公雅识懿文发于诚性着国之史掌邦之命台阁徊翔搢绅辉映徳业素充声猷日盛贤哉云亡顾渊不幸某同年之中切磋游泳今此于藩复仰前政不见故人惄焉如病尚飨
祭同年滕待制文
维庆厯七年三月日具位某谨致祭于故天章待制滕侯同年子京之灵呜呼子京吾人之英文词髙妙志意坦明自登朝闼翕然风声言动两官上嘉其诚乃升谏曹心膂益倾谪去江徼暄凉屡更曾不赍咨奉亲为荣西夏猖獗佥曰当行乃藩于泾有城无兵渭帅败覆戎马纵横征夫不复哭声连营吊之绥之与治其生复率编民易服乗城完此生聚而不奔惊援兵四来扰攘搀抢犒以牛酒万夫丰盈众称其才达于朝廷既允公论俄加宠灵经畧一路环庆邠宁爱民之力强兵之形机谋若织邉陲如扃御史风言用度非经投杼之际迁于巴陵巴陵政修百废具兴虽小必治非贤孰能往临姑苏人喜其升至未踰月美声四腾遘疾不起福善何凭我固当悲同年之朋忠孝相勖悔吝相惩闻其凋落痛极填膺生平意义忽如弗曽独有令嗣堂构可承我其抚之必教而称子京勿恤魂兮髙升呜呼哀哉尚飨
祭龙圗杨给事文
维庆厯七年三月日具位某谨致祭于故龙圗给事杨公之灵呜呼余岁三十兮从事于谯独栖难安兮孤植易摇公方监郡兮风采翘翘一顾而厚兮甚乎神交议必以直兮中无藏韬法必在平兮下无寃号政事以和兮不理而调志议以合兮不结而牢公徙宛丘兮彼岂无僚独不我忘兮且荐且裦羽翼有渐兮阶于云霄二纪之余兮恩荣屡叨公还自蜀兮勲望益髙余贰国政兮得其风谣相目于庭兮中心昭昭曽未密启兮余出豳郊谓公将享兮用于钧陶天不辅善兮公殁于朝大器未充兮非夕非朝思欲报兮光尘寂寥子孙有善兮余抚而招公之不见兮惟余心之忉忉呜呼哀哉尚飨
祭尹师鲁舍人文
维庆厯七年四月十一日具位某谨致祭于故龙圗舍人师鲁之灵呜呼天生师鲁有益当世为学之初时文方丽子师何人独有古意韩栁宗经班马序事众莫子知子特弗移是非乃定英俊乃随圣朝之文与唐等夷繄子之功多士所推堂堂沂公延于幕中矫矫文康荐于四聪自兹登瀛坐扬清风举止甚直议论必公人事多故迁谪羁旅子行其志曽不为苦才弗可掩起于贬所往贰经畧屡典藩府自谓功名如芥可取黑白太明吏议横生斥于散地颓然不争惟曰我咎匪由人倾天意已回吉宜大来于何感疾益重其灾隠几澄神而已焉哉呜呼人皆有死子死特异神不惑乱言皆名理能齐死生信有人矣呜呼与子往还抑亦有年今见其终益知子贤故友门人对泣涟涟哀哉
祭故相太傅李侍中文
维庆厯七年十一月日具位某谨致祭于故太傅侍中之灵惟公生于东鲁早游圣门育文若豹就志如鲲巍巍章圣仄席临轩天下英雄云翔骏奔公冠其首光华帝阍嘉猷日沃威颜日温数十年间秉持大钧言必谠直道惟忠纯或出或处有屈有伸两朝真宰一徳良臣白发仗钺气犹过人青宫作傅礼能退身优游养寿静黙含真人仰如仙上待如宾门馆憧憧子孙诜诜咸闻诗礼并列簪绅人间之盛公无不臻呜呼天地之数圣贤一均髙明而终精爽必神念昔登门遇厚情亲曽莫之报是宁不仁东向何为叹惋悲辛呜呼哀哉尚飨
祭叶翰林文
维皇佑元年己丑十月庚申朔日具位某谨致祭于故内翰侍读学士谏议叶公之灵呜呼贤哉道卿锺乎粹灵秀格峩峩英采荧荧浚学伟文发于妙龄决策三篇万儒竦听阔视霄路直步云庭天然清流不杂渭泾西垣北门大笔未停为藩为翰于澶于青乃牧京兆闗辅以宁再主大计实营实经慷慨国论冒干雷霆出守河桥期归阙庭一夕奄去天地呜呼遘时甚盛得主惟圣谓道必行谓事必正髙节莫屈直言屡诤朝廷风采搢绅辉映天子知人期以辅政弗谐而去能不曰命呜呼仆与公知则相知心蓬瀛共舍切瑳规箴苏秀邻邦唱酬讴吟相许道大交荐言深久要之意不为浮沉今也云亡絶弦于琴白发相失清泪难禁音问一断忧愁百侵古之遗直千载犹钦生平之交情何以任哀哉尚飨
祭杜待制文
维皇佑三年正月日具位某谨致祭于故环庆经畧待制杜君之灵呜呼大儒之门生此令人学深如海文敏若神羣经众史精微悉臻长疏大议慷慨屡陈蔼然风采出乎搢绅寇发岭南猖狂不臣通彼鬼夷毒我天民妻子以驱室庐以焚降之则变抚之不驯一方疮痍嗷嗷呼寃朝廷轸忧择使在人命君以往万里其勤去恶务本岂曰不仁数百就擒戮于逡巡贼怨我当民枉我伸于今几年一邉无尘君之刚果温造其伦圣奨休烈屏诸谗言擢为侍从寄以藩垣邠宁一道制于中军忽焉疾至不起以闻天子震悼惜其忠纯呜呼既锺其才弗以寿存一举之功亦巳不泯我实知君甞以表论今也云亡痛楚悲辛尚飨
祭英烈王文
年月日具位某谨致祭于英烈王之神惟王孝于其亲可以训天下之为人子者忠于其君可以训天下之为人臣者惟忠孝之至诚与天地而不泯宜乎庙食兹土仰之如在某尝叨近辅来守是邦忧国爱民此其职也今春稼方立霪雨大至川源奔注田畞浸溢生民之命实系于斯人将不堪神岂无意救兹亿兆非王而谁尚飨
●钦定四库全书
范文正集巻十一
（宋）范仲淹 撰
○碑铭
唐狄梁公碑
天地闭孰将辟焉日月蚀孰将廓焉大厦仆孰将起焉神器坠孰将举焉岩岩乎克当其任者惟梁公之伟欤公讳仁杰字懐英太原人也祖宗髙烈本传在矣公为子极于孝为臣极于忠忠孝之外掲如日月者敢歌于庙中公尝赴幷州掾过太行山反瞻河阳见白云孤飞曰吾亲在其下久而不能去左右为之感动诗有陟岵陟屺伤君子于役弗忘其亲之深于嗟乎孝之至也忠之所由生乎公尝以同府掾当使絶域其母老疾公谓之曰奈何重太夫人万里之忧诣长史府请代行时长史司马方睚眦不协感公之义欢如平生于嗟乎与人交而先其忧况君臣之际乎公为大理寺丞决诸道滞狱万七千人天下服其平武卫将军权善才坐伐昭陵柏髙宗命戮之公抗奏不却上怒曰彼致我不孝左右策公令出公前曰陛下以一树而杀一将军张释之所谓假有盗长陵一坏土则将何法以加之臣岂敢奉诏谄陛下于不道帝意解善才得恕死于嗟乎执法之官患在少恩公独爱君以仁何所存之逺乎髙宗幸汾阳宫道出妒女祠下彼俗谓盛服过者必有风雷之灾幷州发数万人别开御道公为知顿使曰天子之行风伯清尘雨师洒道彼何害哉遽命罢其役又公为江南廵检使奏毁淫祠千七百所所存惟夏禹太伯季子伍员四庙曰安使无功血食以乱明哲之祠乎于嗟乎神犹正之而况于人乎公为宁州刺史能抚戎夏郡人纪之碑及迁豫州会越王乱后縁坐七百人籍没者五千口有使促行刑公缓之密表以闻曰臣言似理逆人不言则辜陛下好生之意表成复毁意不能定彼咸非本心唯陛下矜焉勅贷之流于九原郡道出宁州旧治父老迎而劳之曰我狄使君活汝辈耶相携哭于碑下斋三日而去于嗟乎古谓民之父母如公则过焉斯人也死而生之岂父母之能乎时宰相张光辅率师平越王之乱将士贪暴公拒之不应光辅怒曰州将忽元帅耶对曰公以三十万众除一乱臣彼胁从辈闻王师来乗城而降者万计公纵暴兵杀降以为功使无辜之人肝脑涂地如得尚方斩马剑加于君颈虽死无恨光辅不能屈奏公不逊左迁复州刺史于嗟乎孟轲有言威武不能挫是为大丈夫其公之谓乎为地官侍郎同凤阁鸾台平章事为来俊臣诬构下狱公曰大周革命万物惟新唐朝旧臣甘从诛戮因家臣告变得免死贬彭泽令狱吏尝抑公诬引杨执柔公曰天乎吾何能为以首触柱流血被面彼惧而谢焉于嗟乎陷穽之中不义不为况庙堂之上乎契丹陷冀州起公为魏州刺史以御焉时河朔震动咸驱民保郛郭公至下令曰百姓复尔业寇来吾自当之狄闻风而退魏人为之立碑未几入相请罢戍疏勒等四镇以肥中国又请罢安东以息江南之馈输识者韪之突厥再寇赵定间出公为河北道元帅狄退就命公为安抚大使前为突厥所胁从者咸逃散山谷公请曲赦河北诸州以安反侧朝廷从之于嗟乎四方之事知无不为岂虚尚清谈而巳乎公在相日中宗幽房陵则天欲立武三思为储嗣一日问羣臣可否众皆称贺公退而不荅则天曰无乃有异议乎对曰有之一昨陛下命三思募武士岁时之间数百人及命庐陵王代之数日之间应者十倍臣知人心未厌唐徳则天怒令策出又一日则天谓公曰我梦双陆不胜者何对曰双陆不胜宫中无子也复命策出人一日则天有疾公入问阁中则天曰我梦鹦鹉双翅折者何对曰武者陛下之姓相王庐陵王则陛下之羽翼也是可折乎时三思在侧怒发赤色则天以公屡言不夺一旦感悟遣中使密召庐陵王矫衣而入人无知者乃召公坐于帘外而问曰我欲立三思羣臣无不可者惟俟公一言从之则与卿长保富贵不从则无复得与卿相见矣公从容对曰太子天下之本本一摇而天下动陛下以一心之欲轻天下之动哉太宗百战取天下授之子孙三思何与焉昔髙宗寝疾令陛下权亲军国陛下奄有神器数十年又将以三思为后如天下何且姑与母孰亲子与侄孰近立庐陵王则陛下万岁后享唐之血食立三思则宗庙无祔姑之礼臣不敢爱死以奉制陛下其圗焉则天感泣命褰帘使庐陵王拜公曰今日国老与汝天子公哭扵地则天命左右起之拊公背曰岂朕之臣社稷之臣耶巳而奏曰还宫无仪孰为太子复置庐陵王于龙门备礼以迎中外大恱于嗟乎定天下之业断天下之疑其至诚如神雷霆之威不得而变乎则天尝命公择人公曰欲何为曰可将相者公曰如求文章则今宰相李峤苏味道足矣岂文士龌龊思得竒才以成天下之务乎荆州长史张柬之真宰相才诚老矣一朝用之尚能竭其心乃召拜洛州司马他日又问人于公对曰臣前言张柬之虽迁洛州犹未用焉改秋官侍郎及召为相果能诛张易之辈返正中宗复则天为皇太后于嗟乎薄文华重才实其知人之深乎公之勲徳不可殚言有论议数十万言李邕载之别传论者谓松柏不夭金石不柔受于天焉公为大理丞抗天子而不屈在豫州日拒元帅而不下及居相位而能复废主以正天下之本岂非刚正之气出乎诚性见于事业当时优游荐绅之中颠而不扶危而不持者亦何以哉某贬守鄱阳移丹徒郡道过彭泽谒公之祠而述焉又系之云商有三仁弗救其灭汉有四皓正于未夺呜呼武暴如火李寒如灰何心不随何力可回我公哀伤拯天之亡逆长风而孤骞愬大川以独航金可革公不可革孰为乎刚地可动公不可动孰为乎方一朝感通羣阴披攘天子既臣而皇天下既周而唐七世发灵万年垂光噫非天下之至诚其孰能当
宋故干州刺史张公神道碑铭
舜天下知其徳也惟歴试诸难禹天下知其功也惟尽力沟洫圣人率天下以勤故能成其务逮夫王道缺漓坐饰话言六代之风亡实而落君子弗观也我朝用舜禹之道平成万邦风化天下于诸使莫敢不劳而有清河张公之最焉天贻厥心则眀则粹拳拳四方老于王盬为舜禹之臣至矣公讳纶字昌言其先因职命氏源流盖逺孝友之基自仲而大五世食韩并为正卿厥生帝师首造大汉唐失公谨文皇以恸暨安史乱华衣冠丧绪降及五代不可以禄幽芳密照需于逺郊今为汝阴人也皇考讳震王考讳元皆含仁竦义映于一乡考讳煦累赠尚书都官郎中太夫人翟氏累封髙平县太君都官端修有大识谓时否之倾家可起也与夫人谆谆蚤暮笃子以文公刻景锻志铿然有就既而慷慨与人语方畧郡国异之以造秀再送于春官所尚弗合退居于易时太祖既定大业太宗乃辑羣瑞经营天下使旌交路复署士三班以走命于四方公曰抱闗蹶张昔贤或为之部以名闻首充其选自兹周旋至于光大其进秩也四命至东头供奉官合门袛候歴崇班承制于内殿改礼宾六宅副使迁文思使昭州刺史荐拜西上东上合门使除干州刺史其更任也淳化中主榷酤于大名之属邑及王钧乱蜀方行天讨公使于军中贼平监庆州兵马西戎方豪我摧其锋迁益简路都廵检使真宗皇帝思清天下之刑命按荆湖诸州狱还乃刺举畿赤制权右振纲目也俄以邉畧典辰溪郡又平凉镇戎二城西陲之机键公歴専之南夷再乱持节安抚辰鼎澧三州溪洞事定朝廷以东南诸路盐铁馈运之重命使孔艰及公而谐六年有大绩迁领天水郡实提重兵以压庶羌盖西诸侯之长焉及朝廷有均劳之议徙横海军又徙瀛州髙阳闗兵马钤辖重北门也岁余请老不获命复莅清池郡已而露章至于再三今上念功不废诏以本郡宠之爵命如故时景佑纪号之二载也明年孟春庚寅启手足于正寝享年七十有五上闻而悼之举延世之典命二子进级即以仲月庚申葬扵汝阴县之懐音乡从先域也公初娶富春孙氏再娶彭城刘氏生子曰孝竭与夫人皆亡今夫人江夏黄氏出大夫之宗能循法度封本邑君生子曰孝标孝孙皆早世曰绍宗今为侍禁曰绍先为殿直并幼公位登二千石权尝亚大总管阶至光禄爵为郡公考终于乡邦国人荣之君子谓不充其器初蜀师之役中军云侯有终辟公以行如左右手平定坤维公有力焉时降寇八百人叛据岩险中军督公追斩戒无遗类公往视之曰此穷寇也急之生患乃谕其向背寇莫不诚听束手归公以见中军而全活焉诗云正直是与神之听之而况于人乎公再至益简属寇戎之后民求息肩新军复骄且敢肆暴公曰兵犹火也将不可向迩磔数辈麾下其众乃戢蜀人頼之诗云民亦劳止汔可小休式遏寇虐无俾民忧公之典辰溪也彼夷人中彭姓一族称其强黠溪洞数州署兄弟以为守国家因其请焉后乃骄叛边鄙既袭城邑朝廷患之公至筑蓬山馆理新兴栅以要其夷道且省戍兵条举十事不及四五而有平凉之行夷又侵我帝复召公曰佥谓彼可殱焉朕惟弗忍汝往圗之公再拜稽首曰恶草虽微天地不能絶其类先王驱之无猾夏尔帝曰俞惟康厥民居公驰传以临谓彼夷者不威不惩不见利不劝乃以谍夫骇其族曰天家使且至方檄兵四道焚若山林毁若巢穴弗灭弗已夷乃大惧请命公曰纳尔爵秩归我老孺天子圣且仁吾为君请夷如其教乃疾置以闻诏原之后其命数贡赐如平日生齿之还者对以刀布作石柱刻夷人之誓掲于疆首自兹威懐迄今将二十年蔑复为患诗云式固尔猷淮夷卒获翩彼飞鸮集扵泮林食我桑黮懐我好音谓夷如恶禽亦感而化然公之使东南也鹾利方剥议者咸峻文重禁以笼其民公曰天与之我取之又可戕乎奏通泰楚三州亭民除其宿逋佑以熬波之具货入于县官而増与之直民力遂振复创杭秀海三郡盐亭自是盐算大充于诸路信乎百姓足君孰与不足时江东大水民胥艰食公请治五渠以泄于海议者谓泽国下流江海与平彼潮者通夜不息沙从而塞欲导焉而何极公曰不然江海善下故能为百谷王彼日之潮有损与盈三分其时损居二焉众川乘其损而趋之曾莫御哉彼沙者岁月而积辟以农隙岂安于灾而恡乎力佥从我谋而苏秀蒙其利又淮南漕河界湖之东偏岁时决溢汩我农畞涸我粮道公请增长堤二百里旁锢巨石为十闼以疏其横流舍役伍于堤上不力一民而日广月高复树以美木今山阳郡东歴高邮抵广陵涂无畏日南北人歌焉诗云蔽芾甘棠勿剪勿伐召伯所茇谓思其人爱其树也又海陵郡有古堰亘百有五十里厥废旷久秋涛为患公请修复议者难之谓将有蓄潦之忧公曰涛之患岁十而九潦之灾岁十而一护九而亡一不亦可乎且请自为郡而图焉诏以本使兼领之堰成复逋户二千有六百郡民建生祠以报公于今祠之诗云乐只君子民之父母乐只君子徳音不已谓利及生民则树无穷之名焉公尝使于夏台时纳欵惟初见公之仪知朝廷礼乐始尽其心焉复三使于北疆听公之言知天子神圣永怀其好焉诗云四国于蕃四方于宣谓夷狄为患则往蕃屏之恩泽弗暨则往宣畅之其公之谓乎逮于贰膳之年圣倚弥重歴雄武河间横海三大镇时天下无事公谨其法制安以清净如叔子之在襄阳仁信着于疆外公长七尺气勇过人昔在西北歴战十二大弓长甲操擐自若诸将伏其强力公性刚不逺仁故无暴明不深物故无怨孝亲之心皓首如孤时言必涕下感动左右复常好施与宗族同其有亡中外孤藐一养于家虽享禄不薄屡膺蕃庶之赏彻乐之日门中索然旧淮汴间运卒冻殍岁常比比及公为使毎冬以俸泉市絮襦千数衣其不自存者且饲而休之使得卒岁曰此有司之过那使僵仆道途以累上仁其爱君勤人如此而深也今文武班有考绩之制率当自表公曰国家廉让之风未衰则吾岂敢终身不为言其阶于通显并天子畴其勲异不得而谢焉公祇事三朝几五十年无一铢之罚又景徳而降权寄不絶保任官材仅三百人一无累者其明哲于人如此而博也公发身如班定逺事边如马伏波修水利如邵南阳议食货如耿大农有一于兹名耸后世公实兼之宜其被金石而不朽矣将终召掾曹沛国朱宷草理命于床下且谓某尝从事于使部仅知所存在甲令五品而上立神道碑如不得已宜为我请孝子致其词某不敢让惟公雄谋伟行布于四方非耳目可涯又多阴徳于人无能名焉敢言其畧以显我国家君子之休其铭曰
天生张侯维颍之滨星萃于上炳为哲人仪兹圣辰维侯之徳柔文刚武弗无矜寡弗有强御犹仲山甫维侯之言乃宣圣谟于彼西北西北有孚邦家之枢维侯之功克显克大攘彼戎寇御彼灾害吾民是赖我生既勤我年斯臻乃怀故园乃谋嘉宾鼓缶而嬉以休厥身帝锡我侯归牧于乡锦裘煌煌鸾衡锵锵故老饮歌吾闾之光我侯为何四方是力诚加于物心竭于国始终一徳侯斯往也帝用恻然遗烈在人史其舍旃埀千万年
宋故卫尉少卿分司西京胡公神道碑铭
公讳令仪字某开封陈留人也曾祖瑜祖绍属唐季五代之否嘉遁不显父弼累赠尚书刑部侍郎妣某氏赠荥阳县太君初侍郎觏皇家之兴乃以儒行教子曰可仕矣公夙夜简编絶而复续雍熙中以明经中第解褐泾州长原尉丁太夫人忧服除补颍川郡法掾又居侍郎之丧皆哀毁过人乡闾志之既练朝廷以前公在颍川辨析寃狱尝活人于死特令陛见拜大理评事知泰州海陵县时江淮内属未久吏奸民嚚陵弱暴寡视宰政如儿戏公至则先令后刑必行无回人皆凛然惮之始服事于官上盖有西门豹之风焉迁光禄丞充刑部详覆官阅天下案牍驳议无隠一切以正真宗嗣位改大理丞会三门发运判官以不职闻朝廷铨其材以公代之秩满守巴汉郡赐五品服天子升岱宗庆均内外迁太子赞善大夫归朝进殿中丞领高密郡徙治定襄迁国子博士拜虞部员外郎典歴城郡郡数万户多用豪力二千石鲜不受侮公正色直心视之无难会河决白马为朝廷忧诏发数十州兵民塞之科赋暴急后期者官吏有不测之咎诸道皆奔走民负敲扑公于部中择其挟贵人势力州县不敢动者一二家薄责于庭众皆大惧曰是家不可缓况吾属耶咸辇其薪昼夜以西北诸州率先以济由是民不被楚吏不坐责其干力如此徙陇城郡歴比驾二部外郎在郡未几破奸发伏有神明之号朝廷谅其公命提点河北诸州刑狱事诸州望风以畏莫有寃者拜主客郎中充淮南转运使赐服三品改陜西转运使且许入觐进金部郎中西陲宿兵食货为大公视民丰俭敛收以时边廪始充焉除河北转运使未踰月朝廷以河东方窘财用改河东转运使公请借民飞挽以实边郡人或媒孽以为非便朝廷惑其说徙守回中郡既而代公者复行前议公得辩改知凤翔府且有锡劳部中毎岁造舟六百艘供大河馈运必借民操篙沿渭而下以达于河凡有覆溺破产而偿吏私诸豪専扰下户公重为立法使得均一于今民道之明道初旱蝗西飞闗中被其害独不入岐下人咸异之寮属请以上闻公曰昔刘昆为郡而虎渡河及帝问之昆曰偶然尔此刘公所不敢当于吾何有闻者谓公质厚有古人之心焉迁司勋郎中亟召还台公叹曰吾年七十有五精力犹强恩奬未衰岂不自知其止耶遂告老于朝有诏嘉之拜卫尉少卿分司西京公既退即家于长安聚书数千巻教子孙乐林泉毎诵白傅歌诗以怡性情凡十二年而终实某年某月也享年八十有七以某年某月归葬于开封之某乡某里附先侍郎之茔公少尚严毅老益精明斥恶与善始终一节古所谓老成人者欤夫人张氏封内乡县君先公而亡有三子长曰逺大理寺丞次曰规耀州三原主簿次曰拱辰成州团练推官女七人长适进士苏贽次早亡次适合门祇候陈惟一次适临濮主簿刘淑次适太子中舍邢保雍次适大理评事韩仁哲次适将作监主簿赵士安孙男七人并登仕籍初天圣中余掌泰州西溪之盐局日秋潮之患浸淫于海陵兴化二邑间五谷不能生百姓馁而逋者三千余户旧有大防废而不治余乃白制置发运使张侯纶张侯表余知兴化县以复厥防会雨雪大至潮汹汹惊人而兵夫散走旋泞而死者百余人道路飞语谓死者数千而防不可复朝廷遣中使按视将有中罢之议遽命公为淮南转运使以究其可否公急驰而至观厥民相厥地叹曰昔余为海陵宰知兹邑之田特为膏腴春耕秋获笑歌满野民多富实往往重门击柝拟扵公府今葭苇苍茫无复遗民良可哀耶乃抗章请必行前议张侯亦请兼领海陵郡朝廷从之仍与张侯共董其役始成大防亘一百五十里潮不能害而二邑逋民悉复其业余始谋之以母忧去职二公实成之今二十余载防果不坏非公之同心岂及于民哉其子以余知公所存恳请为铭而不让辞曰
胡公之生皇朝之始觏文斯兴执经以起自迩而遐干于王家法以持奸政以塞邪七守列藩四当外计曰勤曰恭克威克惠告老于君以休吾身鼔缶而歌十有二春子子孙孙诜诜济济九十其几手足云启福欤寿欤有终有初丰碑岩岩我得而书
宋故太子宾客分司西京谢公神道碑铭
皇家起五代之季破大昏削羣雄廓视四表周被万国乃建礼立法与天下画一而亿兆之心帖然承之弗暴弗悖无复斗兵于中原者登九十载盖祖宗逺算善树于前累圣求贤多得循良廉让之士布于中外而致兹善俗欤如陈留谢公可谓循良廉让之君子矣公讳涛字济之幼而奇敏十四岁讲左氏春秋先生咸器之及冠居姑苏郡时翰林王公禹偁拾遗罗君处约并宰苏之属邑二人相谓曰与济之扬榷天人盖吾曹敌也自兹名重于时淳化三年春擢进士第除梓州榷盐院判官会盗据成都发其徒攻郡县公白二千石曰梓大而近彼畏我梗必先图得我则小于梓者可传呼而下愿急为之防近郊多林木可先伐之以置楼橹且备樵爨为久守之具二千石从之寇果围我我备既坚十旬弗破贼沮而留势未大克以及王师之来遂用扑灭事平就迁梓州观察推官赐器币外台遣权知益之华阳县时寇乱之余民多散亡未复厥居上言者请募人占田可倍其租朝廷从之于是有力者得并其田公曰夺民世产以资富人复将召其怨辞岂朝廷之意耶乃尽取其田以归于民还拜著作佐郎太宗面诏通判大藩得寿春郡后移高安郡改知兴国军就除太常博士真宗即位鋭意任人一日中出朝士姓名有治状者凡二十四人付中书门下令驿召至阙公在召中得对于长春殿上悦赐五品服即呼通事舍人送试学士院明日边有急奏上议北征又京东有强寇惊郡县而曹南阙守朝廷虑之遂命公往改屯田员外郎至郡称治寇不敢犯有凶人赵谏者冒乡荐名与诸弟出入都下交权势结豪侠务乘人之弊用以告讦或任威诈而大致富强人畏如豹虎公即图之患僚佐不一其力俄会故御史中丞李公及始来倅曹李公时之端人也与公协心发其家尽得凶状奏之朝廷命御史府案覆谏之兄弟皆斩于都市乃下诏曰凡民非干已事无得告言遂着于令自是天下讼息而刑清矣朝廷以西蜀仅宁细民犹或摇之俾公安抚两川用天子恩意谕其父老皆从而按堵复命之日举两川能吏三十余人执政疑其多公请连坐事遂行后皆至台省又别诏委公与益牧张公咏议造大铁钱乃穷其利害使盗铸息而物估平蜀人于今便之歴三司度支判官出守海陵新安二郡就迁度支司封员外郎公在三司日尝举榷茶官至是坐所举不职免寻以度支员外郎起倅河南府冯魏公荐公文行真宗简在既久即命召试除兵部员外郎直史馆判三司理欠凭由司出为两浙转运使公大雅之器耻尚文法虽任在按察而诚意坦然且曰吾欲吏乐其职民安其俗尔士人黑白岂不明乎安用伺于毫发使惴惴如虺蜴然取诗人之讥耶还台进礼部郎中判司农寺拜以本官兼侍御史知杂事清静端介百辟望其风采干兴初进户部郎中先帝大行有司治灵驾象物其制高大请自京至陵凡郭门民舍有妨其往者毁之公上言曰先帝封泰山祀汾脽仪卫至盛不闻有所毁去今遗诏丁宁正如汉文帝専务俭薄岂以攸司夺先帝意愿陛下裁损搢绅韪之俄求东归除吏部郎中直昭文馆知会稽郡还拜太常少卿判登闻检院又得请权西京留守司御史台就拜秘书监遂分务洛下朝廷嘉其恬退迁太子宾客嗣子迎侍于京师以景佑元年十月三十日薨享年七十有五以明年八月二十一日归葬于富阳寳元元年赠礼部尚书谢氏之先出黄帝后始为十姓谢居一焉三代以还不显其大至晋宋乃为盛族公之七世祖汾居河南之缑氏五世祖希图卒于衢州刺史时唐季丧乱乃葬于江东嘉兴郡子孙三世禄于吴越曾祖讳廷徽处州丽水县主簿祖讳懿文杭州盐官县令葬于富阳遂为富阳人父讳崇礼从钱氏归朝为泰宁军节度掌书记检校左散骑常侍累赠尚书户部侍郎母崔氏赠博陵县太君公之弟四人曰炎有文于时与卢稹齐名时人谓之卢谢国史有传终于公安令镐为某官果从方外学号安隐师坦为某官公娶夫人许氏先公而终生男三人长曰绛至兵部员外郎知制诰后公几年而亡次曰约将作监主簿以敏才称次曰绮太庙斋郎俱早世女四人长适前进士周盘次适殿中丞梅尧臣次适太常博士傅莹次适大理寺丞杨士彦孙四人景初大理评事宰越之余姚县景温太常寺太祝宰越之会稽县景平将作监主簿景回尚幼公姿格竦异不事修饰天然有雅逺之范未尝阿于贵势见贱士必温礼接之知人之善称道弗舍闻人之过惧弗克掩故终身不闻怨言公始以文学中进士上第而长子长孙世践其科又父子更直馆殿出处仅二十年皆衣冠之盛事厥孙以公善状请文于碑某于公有家世之旧又与舍人为同年交爱公治有循良之状退得廉让之体足以佑风化而厚礼俗敢拳拳以铭云巍巍我宋宅天而君恢逺以威革暴以文济济吾儒多良大夫中外共治休宁八区猗哉谢公周旋其中在梓御寇至曹除凶天子念蜀猖狂始复命公抚之鼓歌其俗偃仰藩屏雅和其政徊翔台阁清修其行人尚刻明我质而平厥民以宁人必夸竞我休而静其道乃胜于嗟乎寿以仁至名由徳全有子与孙相继而贤诚乎诚乎圣人积善之诲不吾欺焉
宋故同州观察使李公神道碑铭
圣王之教万民也资天地之生以为食籍山海之出以为货食均于上下货通于逺迩则可以供郊庙廪卿士聚兵以征伐振民于灾害然非得絶代能臣持变通之数于天下则孰与成当世之务哉故夷吾作轻重之权以霸齐桑羊行均输之法以助汉近则隋有高颎唐有刘晏皇朝有左丞陈公恕是皆善天下之计者也尔后朝廷虽重此任而常难其才天禧三年七月甲戌制曰枢密直学士刑部侍郎士衡可三司使告谢之日天子面褒其能属以大计赐内帑钱二百万缗以助经费复亲制寛财利论以赐之公当职五年间天子有事于南郊又御端门既今上即位并大赉天下至于真宗山陵再塞大河之决其供亿不可胜纪公皆优游以办霈然有余力盖周知天下之利使流而不竭中外服其通焉公字天均陇西成纪人也曾祖涣赠尚书屯田郎中祖彻赠左谏议大夫父益赠吏部尚书尚书娶惠氏赠扶风郡太君生子五人公居其仲幼负气节从乡先生学即有声于西州太平兴国八年春天子亲策天下士第释褐为京兆鄠县主簿府知其才俾权领狱掾咸阳县有民杀人具辞以送府父子五人皆伏加功之坐公告于尹曰尝试辨之盖杀人者一余四人掩其骸尔安可尽辟乎尹覆之卒从公议即谓公曰是四人者非子之明则寃于地下矣子有阴施后当贵乎移知眉州彭山县就除大理评事以父忧去职服除由寇莱公荐领京兆渭桥辇运改司农丞除著作佐郎通判邠州真宗即位迁秘书丞知剑州咸平三年春益州兵乱推王均为首既破汉州急来趋剑欲絶王师之路公告于众曰贼来方鋭孰可与斗吾城无守具而有刍粮之积使贼能得之非徒肉吾一州必据险以阻大兵则两川诸城无援以守尽下于贼矣不如焚其储蓄拥州民辇库帛退守剑门与剑门之兵合以拒战贼可图焉众从之既而贼至得吾空垒无资与粮险不可据遂大沮其谋公知其穷手署牓以示寇曰尔等得无父母妻子之爱盖胁从而来何不归我复为王人得降卒千有九百乃与剑门钤辖裴臻并力击贼斩首数千级败走保成都公即驰驿入奏自引弃城守关之咎且言平贼利害帝深加奬叹擢拜度支员外郎赐五品服俄而大兵得出剑门两川诸城闻王师来无复摇动均贼遂平如公始谋焉会帅臣言公不当弃城朝廷方任帅不得已谪监虔州关征寻召还判三司盐铁勾院时度支使梁鼎上言陜西旧制许人入粟塞下率高其估以池盐偿之人得贾于边市今请借民力转粟以备塞复转盐于边官自鬻之岁得缗钱三十万以给西兵朝廷可其奏命鼎为陜西制置使公上言非便复与执政诤于帝前曰边路阻险舟车不能通每岁转粟与盐民力可支乎徒能夺农时沮商利异日农商失业财力俱屈后复变法人将安信又官自鬻盐则价重价重则边人市虏中青盐食之虏为利矣臣请通盐商如前使人入粟塞下则农不夺时商不易业外不为虏利苟能寛民力沮虏计虽缗钱不足陛下以诸路之羡助之有何不可帝然之公谢以忠愤而言不觉切直帝曰为臣当如此宜无改焉鼎至陜西果无效而罢卒如公言领荆湖北路转运使岁余徙陜西进司封员外郎赐金紫即保任能吏数十分掌榷酤获遗利盖亿计乃奏朝廷助边钱帛岁三十万天子朝陵幸西洛进兵粮五十万石京西路乏粟又进三十万石助之入拜祠部郎中度支副使朝廷以两河屯兵之计择使为难辍公以司封郎中领河北转运使建言民乏泉货毎春取绢直于豪力其息必倍本道岁给诸军帛七十万疋不足则市于民请使民预受其直则公私交济制从之今行于诸道天子东封诏公驻澶州同干供亿事庆成擢拜右谏议大夫领使如故及祀汾阴又以公提举京西陜西转运使司事车驾既行以长安为闗辅之要命公镇安之祀事毕召还进给事中朝廷谓坤维之奥宜得巨人拜枢密直学士知益州朞月诏还有图任意会河朔阙须帝曰河朔未可无卿除都转运使恩数廪禄加常制一等公再至两河夙夜共职积谷郡邑率如京坁议者谓所积太广必将腐败朝廷遣使视之公奏曰岂不为九年之意耶帝悟遽命罢其使明年大蝗民多阻饥公悉发仓廪以赈之仍辇济京西路君子谓公知政矣大河决于无棣将圮其城时以数州丁力昼夜营护役死者相枕藉而水不降公奏曰是不可以州矣请亟迁以避患朝廷从之后数月大水出旧城丈余民不为鱼公之力也就迁工部侍郎相州系囚十四人盗瓜伤其主吏以极法论公曰饿夫何至此皆贷死以闻朝廷阅其奏即日下密诏民有岁凶为盗长吏得屈法以全之公两使河朔凡数年天子封泰山祀汾阴幸亳社进缗钱缯纩粮刍巨万数又请罢内帑钱帛岁百万屡诏褒之魏人饥命公知天雄军又东齐大歉盗寇充斥进刑部侍郎知青州盗有聚山林出为郡邑之患者先是系其妻子棘环于通衢公至遽出之戒曰虐尔何赎尔惟从贼所之俟其自新则复尔闾井贼闻之少懈又下教曰贼辈为魁所制尔能伺而枭之吾将以功论旬浃间盗有枭二魁之首献者余皆散亡或来请命公録之如教齐人遂安天子遣中使奬劳之及为三司使陜西旧科吏人采木送京师度三门之险破散者大半又毎岁市羊亦遣吏送而羊多毙于道二者吏皆破产以偿西人苦兹五十年矣公请募商旅送木于京师如入粟法售以池盐又请许其吏私市羊以副之免闗征算得补其亡失自是西人鲜复破产视天下之弊如此比者日更月除不可殚书矣迁吏部侍郎以足疾求罢优诏不允而许五日一至便殿奏事拜则以通事舍人掖之今上即位拜尚书左丞复求解职朝廷优宠老成遂得请除同州观察使知陈州时大水侵城人有言水入城以诳众者公命立斩之人心始宁乃筑大防以完其州改颍州复莅陈州会曹襄悼公得罪公以亲累授左龙武军大将军分司西京未几进左卫大将军还长安故居后二年遘疾以天圣十年五月二十六日薨享年七十四以其年八月二十七日葬于京兆万年县白鹿乡之原景佑元年其子诣阙理公有劳于国非意左迁天子悯然降制追复同州观察使娶太原王氏封平晋县君早亡又娶冯翊雷氏封延安郡君后公十六年而终男六人丕显不仕丕绩同学究出身并早世丕谅太常博士集贤校理由方畧改崇仪使邠宁环庆路兵马钤辖后公十一年而亡丕绪尚书水部郎中丕逺殿中丞丕旦国子博士女三人长适益州郫县主簿宋肩逺次适曹襄悼公利用次适定国军节度观察留后曹琮孙男若干人公性慷慨善辩论明于知人凡保任才吏数百员尝力荐吕文靖公陈文惠公又尝荐太傅张邓公公服官五十二载専尚寛恕政刑之下活人多矣自古能臣言邦国之利鲜不敛怨于下而伤其手者公则疏通利源取而不夺允所谓善天下之计者也铭曰
舜歌南风兮阜时之财何以聚人兮易不云哉富国强兵兮孰谓霸才弗富弗强兮正基其摧巍巍先帝兮法道法天大烹之盛兮包罗俊贤拔公之才兮属诸利权公之感遇兮惟力是宣封乎泰山兮祀于汾脽千乘万骑兮云驾波驰公常景从兮朝询夕咨供亿何算兮无一不宜入司邦赋兮帝曰汝通屡行大赉兮如泉不穷太上继明兮遇之愈隆公则请老兮命以观风久于货政兮人将无徒公尝寛之兮民易以趋曾不加赋兮抑有羡余全归故庐兮其乐只且安安而寿兮高枕以终门阀不圮兮表于关中峩峩之碑兮章章厥功映于国史兮千古不空
●钦定四库全书
范文正集巻十二
（宋）范仲淹 撰
○墓志铭
赠户部郎中许公墓志铭
公讳衮字公仪世为燕人皇考讳某王考讳某并隠君子也避五代之难不荣以禄考讳某汶阳之庐令累赠光禄少卿妣清河张氏赠河内县太君皆积徳深长庆着来嗣公英秀而文与时会亨开宝八年太宗之尹开封也龙徳日彰髦杰之士其向如云是岁秋赋公卿送名者比比焉及试艺公为之首覆策于庭复有高等时登甲乙科者必更州县有唐之遗风释褐除江宁府狱曹掾本路大使言听决详明上既御大器北伐太原促召至行在曰我姑试之除均州防御判官郡将表其能状乃拜太子右赞善大夫通判姑苏郡事时二浙之地始归朝廷宿政如绳公善解之就进殿中丞俄拜奉常博士领曹南郡树善屏恶新民耳目以前均浙右坐聨职之累降品一等领饶阳钱监未几办之移倅弋阳郡复官曲台在郡七陈谏章上爱其忠就迁本郡守受代至阙下复上策议并所著文四十巻翌日召试禁庭上览而嘉之曰南府才冠吾不失人即以本官直昭文馆赐服五品判登闻鼓院由是四方之讼清而不壅以奉安先茔请理覃怀郡出奉公家入敦孝事河内人歌焉又西陲文州扼其戎险命公往刺逺人便之真宗即位一日谓执政曰人君之言行也动乎天地不可以诬命公修注记以先君之讳固请不获须正人也公在馆三进秩至于职方员外郎因论边事慷慨动上心面改兵部方将图任遘疾求解不得去以景徳二年四月二十九日终于京师武成坊之私第享年五十七娶朱氏封永城县君有子四人伯曰珂祁州深泽尉仲曰琰有文与行擢进士第今为太常博士奉朝请叔曰琦恭谨有立今为右侍禁卫州兵马监押季曰顼早亡一女适进士张涛朝廷赠公尚书户部郎中进封夫人河南县太君子登朝也以某年某月日归葬于怀之河内县某乡某里铭曰
燕赵之英邦家之宝亲逢圣神首冠俊造翘翘入彀郁郁登瀛荣滞六曹淹恤百城晩归内朝端立右史直道始行怒飞爰止呜呼遇岂不奇进岂不时贤者弗达天乎可疑葬于善地兮保以令嗣兮亦公之意兮
滕公夫人刁氏墓志铭
序曰葬者藏也欲人不得而见之也君子之思也逺故复卜于山坎于泉又刻名与行从而秘之意百代之下治乱之变观其铭思其人而不敢废其墓斯孝子之心取诸大过初夫人之长子今祠部外郎宗谅作谏官以抗章黜知玉山郡再贬莅池阳之榷酤俄而起倅江宁府事常谓池之九华山上凌紫霄下盘洪流千岩白云万壑清风草木多灵民人一熙书契已降不知干戈居者得其寿藏者得其朽乃叹曰是可隐志焉是可宅先焉即奉先公太博之灵葬于此山之金鸡原斯又大过之意至矣哉时景佑之三载明年夫人无疾而终春秋七十有二闰四月举而祔之礼也夫人姓刁氏其先谱史存焉皇考讳晃后唐天平军节度判官王考讳杰梁泰宁军节度判官考讳允成皇朝赠太子右赞善大夫夫人归滕氏服勤妇道自先太博之遗世也二子尚幼夫人夙夜诲导内惟节俭外丰礼于宾客俾令人是亲以就厥文行而祠部君克承善志鸿轩凤翥有风采于朝廷夫人累封渤海县太君次子宗元就养于家未登禄仕二女适名族称其礼范夫人之性柔而明端而慈晓文翰通名理事长如不克抚下如不及居大族余五十载门中无间言及子以言贬颠沛于江湖间夫人从之未尝出忧语知事君之然也难哉故生享徳于庆闾没反真于福地某于祠部同年之执也尝入拜于堂上知夫人之贤而敢述焉其铭曰
九江之上九华之中孝子宅亲厥思无穷茫茫万年高岸可迁尚有人焉来此拳拳曰贤哉滕公夫人之墓再拜而去
都官员外郎元公墓志铭
公讳奉宗字知礼其先临川大姓危氏也皇考讳仔倡唐信州刺史避杨渥之乱东依钱氏时朝廷命讨淮南未行而终因家于余杭王考讳徳照为吴越王相仅三十年赐姓元氏累赠太保考讳秀文典吴越书命累赠太仆少卿妣陈氏赠冯翊县太君少卿子五人曰兴宗象宗宜宗道宗公即幼子也三人事忠懿王有儒术皆补为郎象宗忠懿之壻也从而还朝以文召试拜光禄寺丞公精于词律景徳中天子临轩试天下士公中甲科初命歙州绩溪县事再命常州武进令皆以廉爱称迁漳州从事故镇牧钱公惟济洎数朝贤交章保任除忠正军掌书记俄改淮南幕本道按刑使采公理行以闻擢拜太子中允领淝川榷酤朝廷以西蜀天下之富昔者吏嚵民膏怨所由生阶之为乱宜清举者往焉公例改知蜀州晋原县今上即位迁太常丞赐服五品还知通州海门县迁博士入拜尚书屯田员外郎有监郡之行公以思事松楸愿得余杭一闲局莅之诏从其请再朞求分务南都寻告老归姑苏郡朝廷恤之补一子官又以籍田之庆进都官外郎景佑戊寅岁十月丙戌考终于永定里第之寝享年七十有八始娶吴氏再娶李氏封寿安县君公三子昞煜暕皆举进士昞从其补今为歙县簿煜暕并策名煜不赴调暕解官俱就养左右及公之丧勺水不入口者三日公孝悌之性不避祸难初江浙始下关讥甚严衣冠之族咸促赴阙下无敢私归公闻太夫人之忧昼匿夜驰以及于葬兄道宗有才名不就世禄举天府进士为搢绅先生所推诺公友事之如在膝下易衣并食不改其乐有兄子翼幼依于公爱之如伤敎之若不及以至于成宗党称焉相国颍川公曩司淛漕公在武进诸郡有难狱多命公决之在海门日患斥卤之泽民无甘饮及卜良地凿大池广方百步积泉袤丈自是虽甚旱暵人常赖之又邑有大渎亘数十里堙而不治公抗议籍力导至于海人咸利焉公退十余年创竹亭花圃逍遥其间多素食清居非有道者不接晩年制敛服葬器而命诸子曰吾死之日必归我于父兄之侧魂如有知得事亲于地下诸子如其教以其年十二月甲申葬于钱塘履孝乡岘陁岭之先茔礼也某以公年徳尝修乡丈之礼而敢铭焉
荣华之衢奔者无极公乎何心却焉而息孝友之风树者无几公乎何心没焉不已迁惠于民抱道于身于嗟君子吾不知夫古人
赠兵部尚书田公墓志铭
公讳锡字表圣世为京兆人唐徳之衰徙家于蜀昔武王封舜之后于陈春秋时公子完如齐子孙遂大食采于田而命氏焉厥后将有穰苴相有千秋斯可谓之着矣大王父易直王父成皆隐君子也文而不耀父懿因公之贵累赠尚书左司郎中善教于家尝命公曰汝读圣人之书而学其道慎无速为期二十年可以从政矣公服其训拳拳然博通羣书东游长安昌黎韩丕复居骊山白鹿观数年器志大成拔王府荐有声于京师太宗皇帝亲策天下进士擢公第二人时太平兴国三年秋也释褐除将作监丞通判宣城郡召还改著作佐郎俄拜右拾遗直史馆赐五品服出为河北转运使改知相州就除左补阙移桐庐郡迁起居舍人迁判登闻鼔院寻以本官知制诰进兵部员外郎充职以直言改户部郎中出守淮阳以留狱之谤左降海州团练副使起为工部员外郎直集贤院复户部郎中真宗皇帝即位迁吏部郎中判审官院兼通进银台封驳司赐金紫求出典海陵郡还台兼御史知杂拜右谏议大夫史馆修撰以咸平六年十二月十一日终于私第享年六十四公自白衣已有意于风化上书阙下请复乡饮礼又请修藉田礼及在朝廷知无不言太宗初既取太原范阳未下帝怒不赏平晋之功中外嚣然而莫敢言者独公上书论谏理意深切帝感悟玺书褒荅赐内帑钱五十万僚友谓公曰今日之事鲜矣宜少晦以逺谗忌公曰事君之诚惟恐不竭矧天植其性岂一赏之夺耶在河朔暨相州累章论边事至桐庐郡以吴越之邦归朝廷未乆人阻礼教邈如也公下车建孔子庙教之诗书天子赐九经以佑之自是睦人举孝秀登搢绅者比比焉在郡闻禁中火拜章极言上嘉之及还眷遇愈隆会干明节馆阁多进诗歌帝独喜公之辞乃依韵和赐令宰相宣付公又上封禅书谓五代之乱人如豺虎不图复见太平宜崇检玉之礼以荅天意公在西掖会京畿大旱祷祠无应遂抗言切于时政故有宛丘之行咸平初出使秦陇回上三章言陜西数十州苦于灵夏之役朝廷为之戚然出海陵之初以星文示变拜疏请降诏责躬上奉天诫真宗皇帝嘉其意屡召对便殿及行降中使抚安仍加宠赉爰有翰林学士承旨宋公白举公贤良方正以副天下之望一日召对乆之且曰陛下以皇王之道为心臣请采经史中切于治体者上资圣览帝深然之乃具草以进手诏荅曰卿能演皇王清净之风述理乱兴亡之本备观鉴戒朕心涣然所撰三十篇皆隠其目公奉事两朝由遗补歴御史至谏议大夫前后章疏凡五十有二尝谓诸子曰吾每言国家事天子聴纳则人臣之幸不然祸且至矣亦吾之分也及终有遗表陈邦国安不忘危之意其家弗预焉天子怛然命中使赙之有制痛悼赠工部侍郎二子改大理评事持丧中并给月俸哀荣之礼可谓至矣后以二子登朝累赠兵部尚书寳元几年某月某日与夫人合葬于泗州临淮县某乡之某原礼也公娶杨氏再娶奚氏封江陵县君能循法度以配君子二子长曰庆逺今为驾部员外郎次曰庆余今为比部郎中并克奉堂构有能政于四方女三人长适王氏次适龎氏季适张氏皆以妇道称公动必以礼言必有法贤不肖咸惮伏之出处二十年未尝趋权贵之门在贬废中乐得其正晏如也着文章成五十巻目之曰咸平集行于世论者曰在大禹时皋陶矢厥谟在汤武时伊尹周公为之训诰故教化纪纲莫盛于三代而子孙有天下皆数百年秦灭诗书其风丕绍至西汉得贾谊董仲舒其言可以追先王之烈而弗克施使后世王者无复起三代之心由汉始也圣宋定天下太宗鋭意太平真宗之初复亲擢俊乂如田公之徒并见奬用惜乎不终其才岂皇天之意特厚于古欤某幼闻高风未尝游于其门今驾部书先君之履业索文于江外某敢约而修之又采旧老之言而作铭云
呜呼田公天下之正人也言甚危命甚竒尽心而弗疑终身而无违呜呼贤哉吾不得而见之
兵部侍郎致仕胡公墓志铭
寳元二年六月十八日尚书兵部侍郎致仕胡公薨于余杭郡之私第明年二月十有一日葬于杭之钱塘县南山履泰乡龙井源以夫人颍川郡君陈氏祔焉礼也孤子楷泣血言于友人范某礼经谓称扬先祖之美以明着于后世此孝子孝孙之心也然而言之不文行而不逺处丧之言乌乎能文今得浙东签书寺丞俞君状先人之事而敢请志焉某曰孔子见齐衰者必作重其孝于亲也敢不唯命公讳则字子正婺之永康人也昔虞舜之后有胡公武王封于陈葢族望之来逺矣皇考讳彭王考讳濲皆隠于唐季其道不显考讳承师在乡闾间以积善称因公而贵官至尚书比部员外郎赠吏部郎中妣应氏封永乐县太君赠普宁郡太君公少而倜傥负气格钱氏为国百年士用补荫不设贡举吴越间儒风几息公能购经史属文辞及归皇朝端拱二年御前登进士第释褐为许州许田尉以干自闻补蕲州广济宰又补宪州録曹以本道计使谏大夫索公湘之举改秘书省著作佐郎签署贝州节度观察判官公事升本省丞知浔州拜太常博士提举二浙榷茶事兼知桐庐郡丁太夫人忧服除以本官知永嘉郡迁屯田员外郎提举江南路银铜场铸钱监擢任江淮制置发运使转户部员外郎入为三司度支副使赐金紫除礼部郎中京西转运使又移广南西路转运使以户部郎中充江淮制置发运使转吏部郎中改太常少卿丁先君忧终制知玉山郡移福唐郡拜右諌议大夫知杭州入判流内铨以举官累责授少常知池州未行复谏议大夫知永兴军领河北都转运使给事中入权三司使拜工部侍郎集贤院学士知陈州进刑部再牧余杭郡践更中外凡四十七年得请加兵部侍郎致仕朝廷命长子通判钱塘以就养又六年而终享龄七十有七天子闻而悼之进一子官初至道中公在宪州时西寇梗边朝廷命师五路入讨诏具三十日粮以从之索公方引公督随军粮草事公曰为百日计犹或不支奈何索公乃遣公入奏召对逾刻公陈边事如指之掌上顾左右曰州县中有如此人遂可其奏具示甄拔之意后大帅李继隆果与寇遇十旬不解索公曰微子几败吾事一日其帅移文曰兵将深入粮可继乎公曰师老矣矫问我粮为归师之名耳请以有备报之索从其议彼即自还无以咎我其先见如此及索公主河北计又奏辟之遂以贝州之行朝廷遣使省天下冗役就命公行河北道凡去籍者仅十万数民用休息在浔州人有虎患公斋戒祷城隍神翌朝得死虎于庙中其诚之效欤按池州永丰监得匿铜数万斤吏惧当死公思之曰昔马伏波哀重囚而縦之前史义焉今铜尚在吾忍重其货而轻数人之生耶咸以羡余籍之不复为坐在江淮制置日会真宗皇帝奉祀景亳公实主其供亿千乘万骑至于礼成无一毫之阙帝深爱其才面加奬劳遂进秩登于计相之贰在广南西路有大舶困风于逺海食匮资竭久不能进夷人告穷于公公命琼州出公帑钱三百万以贷之吏曰夷本无信又海舶乘风无所不之公曰逺人之来不恤其穷岂国家之意耶后夷人卒至输上之货十倍其贷朝廷省奏而嘉焉又宜州系重辟十九人时有大水公不虑患而特往辨之活者九人焉在福唐有官田数百顷民输租食利旧矣至是计臣上言请就鬻之责其估二十万贯民不胜弊公奏之未报章三上且曰百姓疾苦刺史当言之而弗从刺史可废矣乃有俞诏减其直之半而民始安公领三司使寛于财利不以刻下为功时上方以两京陜西官盐岁久民鲜得食而日以犯法命通商有司重其改作公首请奉诏其事遂行公性至孝自曲台丁太夫人忧庐于墓侧以终丧纪有草木之祥本郡表之及西京之行以家君朱绂为请上曰胡某为孝虽非其例与以明劝也搢绅先生荣之又天禧中尚居郎署朝廷拟公谏议大夫知广州公以家君八十岁恳辞于政府乃复有制置之行寻以哀去职得尽心于丧葬公富宇量笃风义往往临事得文法外意人或讥之公亦无悔焉其轻财尚施不为私积士大夫又称之福唐前郡将被讼去官尝延蜀儒龙昌期与郡人讲易率钱十万遗之以归事在讼中及公下车昌期自益部械至公曰斯何罪耶遽命释之见以宾礼法当偿其所遗公代以俸金仍厚遣而还又济阳丁公为举子时与孙汉公客许田公待之甚厚及其执政而雅故之情不絶若休戚士人而未尝预暨丁有朱崖之行昔之宾客无敢顾其家公实被议出玉山郡尚屡遣介夫不逺万里而往遗焉此又人之难矣及退居西湖乘画船击清波深樽雅弦左子右孙与交亲笑歌于时岁之间浩如也人不谓之贤乎夫人颍川郡君有慈和之徳先以寿终令子四人长曰楷都官员外郎前知眭州祥符七年秋登服勤词学科所至政能有先君风度次曰湘好学有志识朋友多之次曰桂俊异居丧而亡次曰淮孝谨有成人风二女长适泉州徳化县尉苏璠次适御史台主簿华参而亡其闺门之范见其颍川之志某非特为重齐衰之情尝倅宛丘郡会公为二千石以国士见遇且与都官布素之游诚可代孝子而言焉铭曰
进以功退以寿义可书石不朽百年之为兮千载后
胡公夫人陈氏墓志铭
诗称采蘩夫人不失职也夫人之职莫先乎舅姑甘旨以事居苹蘩以事往故可以配君子正家道也夫人姓陈氏金华郡之令族曽祖讳晦祖讳资父讳文谕皆乐善于家不从仕宦夫人幼贤父母笃爱择公而妻之及公中科第累调逺方二亲乐闾里与姻族游夫人愿侍左右不从公行凡二十年缝衣爨飱必躬亲之至舅姑之终与公执丧三年然后就公官所此夫人大节无愧天下之为人妇者有声诗之义焉又性好礼自少至老对公如宾客加以纯俭而仁筓服之余皆均于亲之贫者夫人自公登朝封上党县君公为谏议大夫进封本郡君寳元元年秋九月寝疾乃斋沐易衣怡怡而终享年七十有九以三年二月十一日与公合葬于履泰乡龙井源礼也子四人长曰楷都官员外郎次曰湘曰桂曰淮并太常寺太祝二女习夫人之教柔淑有礼宗党称焉长适苏氏次适华氏铭曰
惟孝惟礼作配君子伊夫人兮至矣
宁海军节度掌书记沈君墓志铭
呉兴郡太守滕侯下车求故同年沈兄之家得诸孤问其坟墓曰贫未之葬滕侯伤之乃谋于僚属卜善地拣良日其礼悉备以寳元三年二月某日葬于徳清县之永和乡大壮岭君讳严字叔寛世为本郡人其先食邑于邥后子孙失国而为沈氏汉晋而下代有其人曽祖讳规祖讳廷诲父讳延岫皆隠而不仕叔寛幼负器识服亲之教宗经属文有声于江表大中祥符七年秋郡国敦遣首送于礼部明年春礼部较天下之才奏叔寛第四人天子命试于庭中甲科除南康军判官三载有善绩改宣城节度掌书记国家兴山泽之利主计等荐君洪州武宁之茗局外台上请兼领本邑事朝廷从之既而吏畏其廉民爱其慈君子谓之善政余杭郡榷酤岁金二十万贯为诸郡之剧主计又奏君尸之三年而还会故参政蔡公居守南都以同年之游惜其沈俊辟为留守推官其年秋七月以疾终于官所享年五十叔寛孝悌于家事其亲未尝违颜色视兄之孤必先于己子与人交笃于信义善人君子无不乐见之及闻其亡皆相吊云天与其才也又赋其行也而不及其显以寿也悲夫三子曰祁曰邰曰郁并从儒学必有立者二女长适前进士陈经次女未笄长女之嫁蔡公不逺千里命赍金以送之及君之葬又滕侯极意以营之有以见叔寛感人之深也如此某同年之列最相知心故书之铭曰
叔寛叔寛生兮可爱殁兮可伤友朋之望兮子孙其昌
户部侍郎赠兵部尚书蔡公墓志铭
寳元二年岁次巳卯四月前参知政事户部侍郎蔡公薨天子悼之卿大夫忧之国人伤之上命三公举行典礼赠兵部尚书谥曰文忠以康定二年岁次辛巳十一月某日葬于许州阳翟之某山公讳齐字子思其先周之子孙累封于蔡因以着姓秦汉以降代生伟人曽祖绾赠太保洛阳人也尝宰莱之胶水居官九年民爱以深遂家焉祖讳邻赠太傅隐居丘园以坟素为乐考讳梦臣累赠中书令博通经史善时笔与宗族居乡党称其孝友娶楚国太夫人张氏而生公教之亲仁宾来如归公幼而神秀眉目广耸见者异之尝依外舅刘氏学于彭城今相国陇西公迪时为监郡得公诗语叹曰渠有大志宜善视之大中祥符八年春真宗皇帝临轩以文考天下之士公中第一及引对文陛堂堂英伟进退有法上大悦顾谓寇莱公曰得人矣遂下诏俾金吾给七人清道自公始也释褐除将作监丞通守兖海郡移北海郡召还以大着直集贤院主判三司开拆司赐服五品今上即位拜右司谏同修起居注改礼部员外郎兼侍御史知杂事赐金紫歴户部度支二副使迁起居舍人知制诰同知审官院既而召入翰林为学士兼侍读学士转礼部郎中龙图阁学士守西京以便亲求为髙密郡徙南京入除左谏议大夫权御史中丞寻改给事中复充龙图阁学士权三司使拜枢密副使进礼部侍郎参知政事以户部侍郎罢终于汝阴郡享年若干楚国在堂君子哀之公之弟秘书丞禀甥着作佐郎寇平干公襄事中山郡夫人刘氏哭泣三年至于疾废二子尚幼曰延庆太常寺太祝曰延嗣秘书省正字长女适试将作监主簿刘庠次女在室而某自布素从公之逰见公出处语黙无一不善门中奉亲日视其亲色诸公昆弟爱之如伤先朝采拔以辅相器之当遗弓之初公怀哀慕不能食者数日家人视其衾衣涕泗沾湿公病汝阴闻拓拔僭称嘻吁感槩敎弟禀言西事甚详葢忠孝之性发之天也公于亲旧间虽死生不易彼有孤遗则必为之备嫁娶又好学无倦未尝不以名教为急孔子之后世袭文宣公尝宰曲阜干兴中四十九代孙承佑卒遂废十余年公闻承佑有母弟在抗章请复其嗣有诏从之其立朝也能清其心髙其行未尝取于人明肃太后时用事中贵人董修景徳寺时公在翰林诏为之记中人求公善辞许以不次公迟之不进故被诬而出至髙密会岁饥公请蠲诸州税又力请放海利以救东人于今赖之公两居宪台方严不动百辟畏其风权戚有过则弹劾不隐未尝求其下也明肃之终庄惠复立合门促百僚贺公毅然正色目台吏不得追班前白执政遂罢自是庄惠损抑礼数有力焉在枢密院海南奏交趾八百余人避本国之虐以归我议者谓不如还之恐生边患公曰当内之荆湖间活以闲田奈何求生而来委之兕虎蛮亦人也义必不还苟散为民盗从而戮之酷又甚焉争之不能得后果为乱捕之岁余宜桂以西皆警朝廷患之公犹有愧色在政府浩然示至公于中外以进贤为乐以天下为忧见佞色则嫉闻善言必谢孜孜论道以致君尧舜为心与大臣居和而不倚正而不讦无亲疎之间有方大之量朝廷为之重刑赏为之平及其出也未踰岁时而天子思之公遽不起呜呼公之生也天有意也公之亡也天无意乎使在位而寿则道徳功名非竹帛之可胜矣铭曰
泰山之东齐鲁同风厥生我公我公堂堂观国之光亨于真皇真皇上僊陨血涟涟欲报昊天今上圣神乃眷正人参于国钧纯徳坦坦平心浩浩进退惟道恕以待物诚以报国仁人之徳天乎天乎岂不有心夺此令人我怀忧深箕山峩峩颍川悠悠山为陂兮川为丘公之名兮与日月留 
《四库全书?范文正集》 　下　（宋）范仲淹 撰
　　●钦定四库全书
范文正集巻十三
（宋）范仲淹 撰
○墓志铭
尚书度支郎中充天章阁待制知陜州军府事王公墓志铭
孔子曰善人吾不得而见之矣噫先圣谓善人之难得也如此世有徳之清行之方政之平斯不谓之善人乎余见之于子野王公矣公讳质字子野其先太原人曾高占籍大名皇考讳彻以文行显至左拾遗累赠太师尚书令兼中书令鲁国公王考讳祜雄文直道名重海内掌太祖诰命至兵部侍郎累赠太师尚书令兼中书令晋国公考讳旭以公正果敢屡当藩寄为时之良二千石累赠兵部尚书妣虞氏赠某郡君公禀严君之教幼而有文伯父文正公为真宗朝贤相重徳大器人莫可动一日览公之业喜甚作诗以奬之谓吾门未衰矣用文正荫补太常寺奉礼郎三迁至大理丞文正既薨公年尚未冠进所著文真宗嘉之召试学士院辞入优等赐进士及第名动京师尝师事杨文公文公器之毎谓朝中名公曰是子英妙加于人逺矣时翰林刘公筠风岸高峻搢绅仰望不得其门而进乃与禁中诸公共荐公之才敏天子命公校文于馆中歴殿中省丞为博士于太常加集贤校理拜祠部外郎丁兵部忧服除以前官充职同判姑苏郡以公心公言正二千石之政二千石初不平之终服其义而加礼焉还朝赐五品服章改度支外郎同判尚书刑部又判吏部南曹进司封外郎出领淮西郡部中十邑素多盗与讼号为难治公至断狱必以情按吏必有礼横者绳之弱者持之州人大服谓往之使君莫公若也蔡俗旧祠吴元济公曰岂有逆丑而当庙食耶吾为州长不能正民之视听俾民何从哉狄梁公李太尉皆唐之忠烈又徳加蔡人胡为不祠命工彻元济庙建二公之祠率吏民拜祭蔡人从之于今号为双庙秩满拜祠部郎中朝廷除公开封府推官除兄雍三司判官公曰皆是要职吾兄弟同日除拜朝廷岂乏人哉乃坚请外补愿留兄京师以奉家庙士大夫闻而贤之往守寿春郡朞月改合肥郡盗有杀其徒以并其财者吏擒之公令处死法寺议当贷死遂劾之公上疏曰盗以强力而又杀人吏追而擒之非自露而悛者胡为而贷焉如法寺所论能害其类者皆无罪名民皆竞为盗盗已而杀一夫其党咸赦之盗可止乎疏上不报凡断狱出入以下吏为首长官为从公曰吾不胜法吏矣上言请为之首朝廷从之左降监舒州灵仙观后一年今资政殿学士昌黎韩公琦知审刑院议盗杀其徒非自首而悛恶者宜勿原之朝廷始颁示天下且知公前所断狱不为失矣又今资政殿学士郑公戬翰林院学士叶公清臣皆论公奇才未大用而非辜坐黜岂朝廷之意耶诏起公知海陵郡代还除度支郎中荆湖北路转运使时西陲宿兵财用为重诸道转运使竞进羡余几千万蕲助军之奬实疮痍细民以为已绩公至而叹曰西兵天子不得已而用之然须于财赋岂如是而迫耶吾不当为由是荆湖之民赖公少休焉会资政殿学士富公弼拜职尚带史馆修撰与公未尝识面闻其风义举公以代修撰朝廷从而除之兼掌选事及韩富二公在枢府又交荐公清方为搢绅之冠天子俞其奏擢以本官充天章阁待制依前掌选事公再让不允既而客有扣公曰铨选至重利病多矣公无建明者何公曰纲纪尽在如权衡然但持者辄高下其手尔何必易其器耶公居之岁时选士赖其平其间人物清浊公必辩之上前量有进抑振天官久坠之职也天子以西北数藩镇皆须巨人乃择近列而褒遣之公得领陜州州当四达之会又用兵而来吏民疲苦公至则缓征赋薄迎劳屏凶寇拯孤弱人乃息肩几一载而感疾以庆厯五年七月二十六日终于黄堂享年四十五灵柩归东都州人哭送于道朝廷加赙公生相门而弗骄弗华以贫为宝文正作舍人时家甚虚尝贷人金以赡昆弟过期不入辍所乘马以偿之公因阅家藏书而得其券召家人示之曰此前人清风吾辈当奉而不坠宜秘藏之又得颜鲁公为尚书时乞米于李大夫墨帖刻石以模之遍遗亲友间其雅尚如此故终身不贪所至有冰蘖声此公之秉徳不亦清乎公充职馆殿二十余年同舍皆显官公介然不动惟求外补当国者非戚必旧公未尝折颜色屈语论以合其意尝有交游以言事被谪朝之贵人皆切齿公特率昆弟祖宴都门谪者拒之曰为无子之累乎公曰吾愿为党人从而贬之光矣此公之执行不亦方乎公为数郡为清心以思治行已以率下必首崇学校而风化之人有犯法非害于物者必缓其狱未始深文焉求民之疾虽处幽不遗去民之梗虽负势不避此仁人之政不亦平乎故毎去一州则百姓号恸如赤子之慕慈母也公性纯孝与家人道先君事必感激泣下故厚于宗族毎拳拳焉忧乐同之弟素文正之子也自淮南外计改泾原经畧使公食不甘寝不安曰弟有母老且疾吾无亲忧因入对请代行既而弗许命其爱子规曰彼穷塞也得无危事汝可侍行而左右之以均吾忧又少弟端尝不利于春官处徒劳者久之公为郎以岁课当迁愿移厥恩召端一试朝廷许之赐端进士出身其友爱之心有如此者公不治生业惟畜书仅万卷逺近从之兼通佛老微旨撰宝元总录一百巻皆圣贤穷理尽性之说公乐称人之善必曰吾不及矣在士大夫非风义高逺弗与之游及其逝矣四方交友书问相吊云前年吴安道死今年王子野卒贤大夫之清者何其衰欤公娶周氏故礼部侍郎起之女封褒信县君生子男三人曰毖将作监主簿曰规前明州奉化县主簿曰复太庙室长女二人长适太常寺太祝范纯仁次女尚幼余走尘土时公一接如旧以道义淡交者有年矣结二姓之好以亲仁人余常期公以青云之器大有立于国朝今不幸乃为公之墓铭铭曰
呜呼人之清者曰贤国得而治焉性之仁者曰寿民得以庇焉何子野之善人兮逝矣如川惟清方而平正兮居人之先在声诗之有言兮胡不万年忍送之于野兮葬之于泉徒切切于辞兮勒石之坚期子野之令名兮与白石而长然
太常少卿直昭文馆知广州军州事贾公墓志铭
公讳昌龄字延年其先镇阳人以仕宦迁徙今为开封人也曾祖讳某唐末起家备尝险阻属文之外长于撰述以唐武宗而下至僖昭皆无实录乃以传闻并诸家之说着唐年补录六十五卷识者称之居石晋朝知制诰至周为给事中史有本传祖讳琰有才识宇量太宗在藩邸相得有素领开封尹辟为推官及即位擢拜正谏大夫枢密直学士期以辅相将讨河东与大臣议将帅上曰非琰不可会寝疾不起上轸悼之忧形于色赠尚书左丞国史有传父讳汾以气义称位不充量终于殿中丞公少孤太夫人爱之以待其成公天然好学甘于清苦时翰林李公宗谔有望于朝名实之士多出其门公依之有年以文行自立门下士咸推重之一上登进士第释褐为饶州浮梁尉彼俗阴狡与人有怨往往食毒草而后斗实时毙仆以诬其怨者公至必反复省视自此被诬之人多昭雪焉秩满除开封府功曹参军在职修举府中常推委之会太夫人寝疾公执药饵不斯须去左右者数月以忧解官哀毁之过宗党称嗟服除为许州郾城主簿本郡牧与外计使皆以文学政事交荐于朝廷改大理丞宰蜀之江源县人繁地狭积多田讼公曰听讼之明曷若使无讼乎及正其疆条其弊以示于民自兹无争焉时天下学校未兴公修本邑孔子庙起学舍俾邑之秀民羣居焉公旦暮往劝导之自此江源始有举进士者邑人于今称之皇上即位升殿中丞知宣州宣城县未至有江淮制置使举公监海州榷货务疏达利路商贾便之朝廷奬其劳改太常博士又迁屯田员外郎既而三司使以公可通天下之利荐之领京师榷货务三年称职特除都官员外郎赐五品服往倅泉州逺人赖之迁职方员外郎俄拜屯田郎中知卫州会州长不利继亡者数人人无敢往士大夫惜公之行或教以易其府署公曰吉凶人乎死生天乎于是弗辞厥命弗易厥居而终亦无咎郡之共城有稻田以供尚食水利有余而民不与焉公使岁溉之外与百姓共之天子以钦恤之怀忧及万邦复先朝提点刑狱使两省近臣交上封奏举公充职朝廷从之命提点京西路刑狱事公性仁恕小大之狱必尽心以听郡邑之幽逺使车所不至者躬亲焉不事风威州县九品必延见与语得其善则画一以闻见其过则教之使悛虽职居按察而不忍摘人之恶搢绅称其长者改度支郎中荆湖北路转运使下车访能吏彻冗官部中诸郡例以公用馈遗者一切不受西南夷人下溪州刺史彭仕羲隶于辰州而骄蹇狙诈尝因入贡诉州官于登闻辞皆不实朝廷弗欲较之责吏而已仕羲益横求割近边土民公遣吏直告之曰天子恩信及尔尔狡而无厌我当择于众族求其可代汝者请之于朝汝其图之仕羲始知惧盟不复敢讼改知潭州潭荆湖之剧府人物繁会素为难治以公神明之照虽千百其讼无毫发之隐吏服民爱歌于道路朝廷知公之重拜太常少卿直昭文馆就镇南海始登舟感疾召诸子授以治命神思不乱以康定元年八月二十三日不起公长厚之性资以明达颠沛造次弗离中道寛而不懈直而不讦与人交久而能恭当官而行未尝违其正士大夫无不爱其风度居家有节与亲族同其有无常谓诸子曰吾家清白可传何生业之为启手足之日门中索然君子谓公之践言矣娶三夫人高阳许氏中山刘氏封长安县君广平宋氏封某县君生八男长曰寅有文学履业登进士第为绛州防御推官与次子廉俱不幸早世次曰蕃开封府封丘县主簿次曰常将作监主簿次曰当堂京冈并幼女五人长适大理寺丞李兢次适庐州舒城县主簿王宗悫次适河中府万泉县令高良佐次适孟州河阴县主簿州学教授盖沂一女尚幼以某年某月日葬于郑州新郑县抱章山之东南三夫人祔焉某既交而亲从其孝子之请而作铭云
邦之令人道醇徳懿芝兰之室瑚琏之器禀孝含忠播仁殖义位乎一方未博其施弗遐厥寿苍苍曷意君子惜贤小人夺惠葬于郑国卜云善地子产在焉魂兮相慰
太子右卫率府率田公墓志铭
古称阴有徳于人者必享厥祥大厥后易不云乎积善之家必有余庆所谓不在其身在其子孙者信矣公讳绍方其先雁门人曾高家于冀自耶律氏炽得石晋山后八郡又岁侵两河间王考讳某被迁于卢龙署之以官复治产云中而货殖焉考讳某能干父之蛊其家益显娶王氏而生公公少称才武抱气重诺有燕赵之风义事耶律得亲信左右常从而南收帐下多掠获汉家士民俾公尸之公黙计之曰汉人吾曹也驱之如犬羊非有罪辜将孥戮于虏中乃纵之夜亡者千计此徳于人多矣公亦自负谓大丈夫胡能老于异域哉考妣既葬吾其归欤乃匿身草莽会夜则负斗而奔既达朝廷真宗悯然嘉之补职于三班以其勇果屡委军甲捕外方寇所谓巡检者至则盗息民得按堵公祥符中主邵之峡口寨时龙水郡蛮寇大扰戍兵屡履峡口溪洞亦乘声啸聚一日迫寨围而噪之公戒军士曰我露其勇彼将整而难破不如示之怯士敢先动者吾以军法从事众皆肃然听命既夜公自率骁果突而击之斩十余级蛮虽众曾不能措手足大骇而奔自是终公之任不敢内冦州将害其功不以上闻公曰我自虏还汉获从王事足矣乌敢为功哉又尝诲督诸子曰吾以汉有圣人之风故脱身以归今教汝诗书趋圣人之道使汝辈有立吾将鼔歌以终天年岂病其不达耶子况举进士高第又举贤良方正天子亲问当世治乱祥咎以对第一乃速进用四五年间掌西掖书命为陜西道宣抚副使还朝敷奏称旨乃诏宠公以太子右卫率府率监琼林苑金明池以便子养士大夫荣之天子以尚忧西陲命况龙图阁直学士出领秦凤路经畧使公在疾经畧屡求省侍有诏敦勉遣中人尚医轸视公以庆厯五年乙酉孟秋月壬子不起享年七十有四上嗟恻之加赗赙焉经畧累章哀诉得告奉公之丧以某年月日葬于许州阳翟县某原礼也公性刚直未尝曲于人然明恕少怒尝官于闽中有爱马使一卒乘习遇危桥不下马折足而毙公曰卒岂欲是耶不复以一言诘之人皆服其度公娶李氏赠福昌郡君前十五年而亡生八男经畧即长子也次曰渊有词业举进士以兄荫补试秘书省校书郎许州郾城主簿次曰沃护幼亡次曰洵颍上主簿次曰浃登进士第唐州团练推官次曰洸太庙赍郎次曰泳皆业进士次小字宝哥尚幼三女长适海州东海令张震次适辰州理掾高焘次适鄂州咸宁令张子方皆以妇道称于宗族某尝与公会于丹阳见公气貎话言刚而质毅而恭使人信而爱之又与经畧之游旧矣俾序而铭云
公复其家去狄而华公教其嗣挺国之器厥后既隆又寿而终天子赗焉大夫吊焉非积徳而胡然
资政殿大学士礼部尚书赠太子太师谥忠献范公墓志铭
庆厯纪号之六载春正月丁亥资政殿大学士礼部尚书知河南府兼西京留守司范公以疾薨闻上悼之为不视朝制赠太子太师赗赙加等子孙迁官者五人有司议行谥曰忠献以某年某月日葬于洛阳之某原某里附先茔也公讳雍字伯纯其先太原人皇考讳某后唐初为校书郎并帅孟公器之尝辟居幕中后又从孟公入蜀霸业既成遂为国相久之一日告老蜀主宠以太子太保就第以疾终及公之贵累赠太保王考讳某在蜀为刑部侍郎后归朝终于左屯卫将军累赠太傅考讳某以太傅荫为供奉官终于合肥郡之监军累赠太师尚书令妣韩氏封安康郡太夫人追进京兆郡实生三子公处其季十岁而孤家甚贫太夫人遣公就学常质衣以为资公警悟过人挺然国器举进士咸平三年春御前释褐补洛阳主簿再调钱塘尉知已荐公廉敏改筠州从事秩满以绩用除大理丞宰建之崇安县迁殿中丞知端州还朝献所著文二十巻进太常博士初公为洛阳主簿实典廪纳而邑多权要公必先细民而后形势时尚书张公咏道过洛阳闻其事乃纪公姓名署之于屏常指以示人曰识斯人否至是张公镇淮阳致书于冦莱公道公之才复奏公为淮阳倅成命未行会莱公出守西洛辟公贰留守司朝廷俞之张公曰夺我贤倅耶公自兹名重朝廷改田曹外郎主判三司开拆赐五品服天禧中河决滑台齐鲁承其弊朝廷遣兵数万人塞其横流千里之民皆奔走负薪刍邑官荷校以督其事民不堪命天子患之命丞相暨主计择人以往佥以公为允除京东转运副使至则度河之势量工集材邑官皆释之与民缓期不烦而济河防既就进度支外郎河北转运使列塞积兵计粮为大民租不能给须重其榖价募商以内之县官苦其费公视徳博间地惟沃饶菽粟易敛又河渠通于塞下大可致之乃辇诸州缗钱就以平籴方舟顺流集于邉廪自是河朔财用周于供亿朝廷患陜西兵食不足困于转馈命公充本路转运使赐三品服公至则先寛其民不使逺输募人入粟塞下给以池盐商嗜其息而农得以休上即位就迁兵部外郎召拜户部副使寻改度支副使未几拜工部郎中龙图阁待制充陜西转运使踰年召还提举京西司会环原州属羌叛起大为边患遣公安抚乃见其酋长谕以恩威实时向顺还朝拜右谏议大夫权三司使旋奉使契丹国以专对有体加龙图阁直学士主计如故公好访问善开纳天下金谷之利病灼然居目中上知其才拜枢密副使岁余丁太夫人忧制以给事中起复视事藉田礼毕迁礼部侍郎时玉清昭应宫灾两府帘对章献太后泣曰先帝崇奉此宫一旦至此赖东北隅犹存一二小殿公揣知有复兴之意因抗言曰先朝极土木而成此宫一夕为烬岂天意耶如因其所存复欲兴之民将弗堪不如焚之之尽也诸公协其对章献意解曰不复劳人矣上说翌日下诏以谕中外焉又尝绘尚书四代图进之以备中览居密府六载参掌机务知无不为明道二年以户部侍郎知陜州踰月移京兆府其年诸道旱蝗人复疾疫于关中为甚百姓转于沟壑公先减廪禄复损民有余以振之活数万人毎人躬自抚视至染疠气卧疾者久徙镇河阳暇曰念国家御戎之备率多弛废西羌狡狠必有窥边之心恩不克威岂久安之势乃感激上言而得入觐陈安边六策上深加采纳进吏部侍郎资政殿学士出守西京既而西戎果叛上咨叹之授公振武军节度使镇延安时守备未完屯戍尚寡公累章乞师朝议小其寇不甚为意一日元昊驱众十余万围延安城会大将石元孙领兵出境上城中守卒纔数百人公身被甲胄复呼民登陴日夜严守遣使召统帅刘平于庆州平领军来援合元孙兵与贼夜战王师不利二帅陷殁城中大恐无可守之势公曰延安西夏之咽喉也如将不守则关辅皆危今人力穷矣奈何郡南有嘉岭山其神素灵乃望而祷之曰吾死王事足矣生灵何辜为虏鱼肉神享庙食于兹土其无意乎厥暮阴晦雨雪大下寇兵暴露不知所为乃昼夜引去延安遂完朝廷闻之封其神曰威显公斯又至诚之感为不诬矣然二帅既殁累公左迁户部侍郎知安州延安吏民百数诣阙号诉谓城当陷而存民将殒而生皆公之力也天子恻然故一岁间起公吏部侍郎知河中府未行改京兆府且许朝觐上优遇之加资政殿学士赴镇岁余以抚安关辅之劳改尚书左丞进大学士俄而复守西京有羣盗集于襄邓浸淫汝洛间朝廷委公营之公夙夜乃事遣兵驱遏兼示恩贷故其寇归者半戮者半民用乐业岁乃大登朝廷有诏褒之又言事者以西事而来收兵大冗宜遣使择去以寛其费朝廷从之军中往往偶语公密疏谓急而用之缓而弃之不可上乃止公保厘三岁拜礼部尚书时已抱疾至终之日洛人悲焉公常志在补益奏稿累箧及其沈痾闻朝廷有事于田狩犹拜疏忠切以尽其心公性恭和有风鉴门下所举多至贵显为时名卿藏书仅万巻惟小书五经则常提携左右不可一日无此与岷山处士龙昌期论易深达微奥以昌期所著书奏御遂行于时公着明道集三十巻后集十卷弥纶集十卷虽高年贵位而造次不忘于学初娶魏氏追封巨鹿郡夫人再娶臧氏始封遂宁郡夫人改仁寿郡男六人长曰宗杰兵部员外郎直史馆陜西转运使三路制置解盐使先公一年而亡次宗良宗衍并守将作监主簿次宗古皆早亡宗师宗贤今并太常寺太祝女十人一适眉州防御使高继宣三人在室六人早亡孙男六人子开子明并大理评事子仪太常寺奉礼郎子谅子奇子渊将作监主簿孙女七人曾孙女二人公约于身劳于国周旋四方始终一节又政惟慈恕不任威罚今二子六孙秀异簪绅岂阴徳之在欤某素为公之所知又诸孤以公善状求为之铭铭曰
邦之伟人念徳不怠勤劳王家四十七载入辅枢轴作为股肱皇猷克赞天眷是膺出临藩宣允专节制蹈乎忧患济以忠义政本乎仁行执乎恭夙兴夜寐则善之从岁月靡靡终于寿纪典礼具举神灵以喜葬于先茔旧柏青青子孙尚蕃承祭祀兮惟宁
东染院使种君墓志铭
君讳世衡字仲平国之劳臣也不幸云亡其子泣血请铭于予予尝经畧陜西知君最为详惧遗其善不可不从而书之初康定元年春夏戎犯延安我师不利朝廷以堡障众多有分兵之患其间逺不足守者即命罢之寇骄而贪益侵吾疆百姓被其毒君时为大理丞任鄜州从事建言延安东北二百里有故寛州请因其废垒而兴之以当寇冲左可致河东之粟右可固延安之势北可图银夏之旧有是三利朝廷从之以君董役事君胆勇过人虽俯逼戎落曾不畏惮与兵民暴露数月且战且城然处险无泉议不可守凿池百有五十尺始至于石工徒拱手曰是不可井矣君曰过石而下将无泉耶尔攻其石屑而出之凡一畚偿尔百金工复致其力过石数重泉果沛发饮甘而不耗万人欢呼曰神乎虽虏兵重围吾无困渴之患矣用是复作数井兵民马牛皆大足自兹西陲堡障患无泉者悉仿此大蒙利焉既而朝廷署故寛州为青涧城授君内殿承制知城事复就迁供备库副使旌其劳也塞下多属羌向时汉官不能恩信羌皆持两端君乃亲入部落中劳问如家人意多所周给常自解佩带与其酋豪可语者有得虏中事来告于我君方与客饮即取坐中金器以奬之属羌爱服皆愿効死青涧东北一舍而逺距无定河河之北有虏寨虏常济河为患君屡使属羌击之往必破走前后取首级数百牛羊万计未甞劳士卒也故功多而费寡建营田二千顷岁取其利募商贾使通其货或先贷之本速其流转岁时间其息十倍乃建白凡城中刍粮钱币暨军须城守之具不烦外计一请自给使一子专视士卒之疾调其汤饵常戒以笞责期于必瘳士卒无不感泣今翰林承旨王公尧臣安抚陜西言君治状上悦降诏褒之曰边臣若此朕复何忧二年就兼鄜延路驻泊兵马都监制置本路粮草迁洛苑副使庆厯二年春予按廵环州患属羌之多而素不为用与夏戎潜连助为边患乃召蕃官慕恩与诸族酋长仅八百人犒于麾下与之衣服缯彩以悦其意又采忠顺者増银帯马绂以旌之然后谕以好恶立约束四俾之遵向然悍猾之性乆失其驭非智者处之虑复为变时青涧既完人可循守乃请于朝愿易君理环朝廷方以青涧倚君又延帅上言人重其去命予更择之予谓夏戎日夜诱吾属羌羌爱其类益以外向非斯人亲之不能革其心朝廷始如其请君既至环安边之利害大要在属羌难制惧合夏戎为暴发之患又地瘠谷贵屯师为难聚粮则力屈损兵则势危斯急病也君乃周行境内入属羌聚落抚以恩意如青涧焉有牛家族首奴讹者倔强自处未甞出见官长闻君之声始来郊迎君戒曰吾诘朝行劳尔族奴讹曰诺是夕大雪三尺左右曰此羌凶诈甞与高使君继嵩挑战又所处险恶冰雪非可前君曰吾方与诸羌树信其可失诸遂与士众缘险而进奴讹初不之信复会大雪谓君必不来方坦卧帐中君已至蹵而起之奴讹大惊曰我世居此山汉官无敢至者公了不疑我耶乃与族众拜伏諠呼曰今而后惟父所使自是属羌咸信于君有兀二族受夏戎伪署君遣人招之不听即使慕恩出兵诛之死者半归者半尽以其地暨牛羊赏诸有功其僭受伪署如兀二族者百余帐咸股栗请命纳其所得文券袍带由是羌属无复敢贰君戒诸族各置烽火夏戎时来抄掠则举烽相告众必介马而待之破贼者数四泾原帅葛怀敏定川之败戎马入纵于渭予领庆州蕃汉兵往扼邠城又召君分援泾原君实时而赴羌兵从者数千人属羌为吾用自此始君曰羌兵既可用矣乃复教土人习弧矢以佐官军吏民有请某事辞某事者君咸使之射从其中否而与夺之坐过失者亦用此得赎吏农工商无不乐射焉繇是缘邉诸城独环不求增兵不烦益粮而武力自振夏戎闻属羌不可诱土人皆善射烽火相望无日不备乃不复以环为意前后经畧使交荐君之才能朝廷益知可倚明年迁东染院使充环庆路兵马钤辖仍领环州惟环西南占原州之疆有明珠灭臧康奴三种居属羌之大素号强梗在原为孽寖及于环抚之狠不我信伐之险不可入北有二川交通于夏戎朝廷患焉其二川之间有古细腰城复之可断其交路又明年予为宣抚使乃谕君与原守蒋偕共干其事君久悉利病即日起兵会偕于细腰使甲士昼夜筑之夏戎固忌此城君遣人入虏中以计款之兵遂不至又召明珠等三族酋长犒抚之俾以御冦彼既出其不意又亡外援因而服从君之谋也君处细腰月余逼以苦寒城成而疾作以庆厯五年正月七日甲子启手足神志不乱享年六十一葬于京兆万年县之神和原君之先河南洛阳人也曾祖存启河南寿安令祖仁诩京兆长安令赠太常博士父昭衍登进士第累赠职方员外郎季父放字明逸初隐于终南山君少孤依之服勤左右以力学称明逸道高徳纯太宗朝再诏以事亲不起真宗复加聘礼起拜左司谏直昭文馆累迁尚书工部侍郎大中祥符五年君用工部荫得将作监主簿五迁至太子中舍初监秦州太平监以母老求养又监京兆府渭桥仓邛州惠民监知泾之保定京兆之武功泾阳三邑在武功毁淫祠崇夫子庙以来学者在泾阳有里胥王知谦者奸利事露逃之逼郊礼乃出君曰送府则会恩益以长恶从所坐杖脊于县庭而请待罪府君李公谘奏释之自是豪黠莫不敛手其嫉恶如此又邑有三白渠比年浚疏用数邑力主者非其才而劳逸弗等功利日削君使勤惰齐其力故功倍贫富均其流故利广至今民能言之歴通判镇戎军环凤二州凤之守王蒙正托章宪外姻以私干君复欲以贿污君君正色不纳蒙正大怨之乃使人谕王知谦讼君蒙正内为之助狱成流窦州上亲政量移汝州君之弟世材以一官让君乃除孟州司马龙图阁直学士李公纮雪于朝授卫尉丞主随州榷酤又礼部尚书宋公绶工部侍郎狄公棐皆言公非辜改知虔州赣县君辞得监京兆军资库以同鄜交辟改签署同州判官事又移鄜州因从军延安乃有故寛州之请君少尚气节昆弟有欲析其家者君推资产与之惟取季父图书而已莅官能摘恶庇民青涧与环人皆画君之像而享事之及终吏民暨属羌酋长朝夕临柩前者数日朝廷深惜之赐三子恩君娶刘氏封万年县君男八人长曰古文雅纯笃养志不仕有叔祖明逸之风次曰诊试将作监主簿曰咏同州澄城尉曰谘郊社斋郎曰谔三班奉职皆有立人也欣记谊三子尚幼一女适西头供奉官田守政君在边数年聚货食教弧矢抚养士伍牢笼羌图夷无贤不肖皆称之又出奇以济几事甞遣谍者入虏中凡半岁间而虏诛握兵用事者二三人谍者还言其谋得行会君已没又天子方怀来故其绩不显铭曰
呜呼种君出于贤门吾志必立吾力是陈宁以刚折果由直伸还自瘴海试于塞垣权以从事意其出人捍虏之患乂边之民夙夜乃职星霜厥身生则有涯死宜不泯边俗祀之子子孙孙
天章阁待制滕君墓志铭君
君讳宗谅字子京大中祥符八年春与予同登进士第始从之游然未笃知其为人及君歴潍连泰三州从事在泰曰予为盐官于郡下见君职事外孜孜聚书作文章爱宾客又与予同护海堰之役遇大风至即夕潮上兵民惊逸吏皆苍惶不能止君独神色不变缓谈其利害众意乃定予始知君必非常之才而心爱焉君去海陵得召试学士院改大理寺丞知太平州当涂县移知邵武军邵武县迁殿中丞还台会禁中灾下御史府穷究君与秘书丞刘越并上疏论灾异明非人之所能为朝廷贷其狱时明肃太后晩年未还政间君又与越尝有鲠议暨明肃厌代朝廷擢当时敢言者越既卒赠右司谏君拜左正言迁左司谏俄以言得罪换祠部员外郎知信州又监鄱阳郡榷酤就九华山以葬先君既而起通判江宁府丁太夫人忧服除知湖州赐五品服西戎犯塞边牧难其人朝廷进君刑部员外郎直集贤院知泾州就赐金紫及葛怀敏败绩于定川寇兵大入诸郡震骇君以城中乏兵呼农民数千皆戎服登城州人始安又以金缯募敢捷之士昼夜探伺知寇逺近及其形势君手操简檄关白诸郡日二三次诸郡莫不感服予时为环庆路经畧部署闻怀敏之败引蕃汉兵为三道以助泾原之虚时定川事后阴翳仅十日士皆沮怯君咸用牛酒迎劳霈然沾足士众莫不增气又泾州土兵多没于定川君悉籍其姓名列于佛寺哭而祭之复抚其妻孥各从其欲无一失所者予目此数事乃知君果非常之才始请君自代朝廷命韩公琦与余充陜西四路马步军都部署经畧安抚招讨使复命君守本官充天章阁待制环庆路经畧安抚招讨使兼知庆州君奏言今既置四路经畧安抚招讨使而诸路经畧亦带招讨之号称呼无别非统制所宜请去招讨二字朝廷以其知体诏从之君去泾之日其战卒妻孥数百口环其亭馆而号送之观者为之流涕君至庆处置戎事甚得机要边人咸称之会御史梁坚奏劾君用度不节至本路费库钱十六万缗及遣中使检察乃君受署之始诸部属羌之长千余人皆来谒见悉遗劳之其费仅三千缗盖故事也坚以诸军月给并而言之诬其数尔予时待罪政府尝力辩之坚既死台谏官执坚之说犹以为言朝廷不得已坐君前守回中日馈遗往来踰制降一官仍充天章阁待制知虢州又移知岳州君知命乐职庶务毕葺迁知苏州未踰月人歌其能政俄感疾以某年月日薨于郡之黄堂享年五十七天子加赗赙礼进一子官呜呼予实知君之才而尝荐之于朝及闻其终泣而诔之惜其才有余而命不足不得尽其术于生民诸子奉君之丧以某年月日葬于池州青阳县九华山金龟原而乞铭于予忍复让哉君河南人也曾祖裔赠将作少监祖屿不仕父感雅州军事推官累赠尚书屯田郎中母刁氏渤海县太君追封仙游县太君君娶李氏封同安县君子四人希仲以方畧进前渭川军事推官希鲁登进士第希徳举进士希雅尚幼并守将作监主簿女二人长适池州军事推官王栩次适进士刘君轲君少孤性至孝居母丧以哀毁屡病庐墓侧踰年手植松柏数万株生平好学为文长于奏议尤工古律诗积书数千巻以遗子孙中外宗族无不尽其欢心其育人之孤急人之难多矣君政尚寛易孜孜风化在玉山霅上回中岳阳四郡并建学校紫微王舍人琪翰林张谏议方平太常尹博士源弟起居舍人洙次为之记重兴岳阳楼刻唐贤今人歌诗于其上予又为之记君乐于为善士大夫亦乐其善而愿书之也可不谓之君子乎铭曰
嗟嗟子京天植其才精爽高出诚意一开抗职谏曹辩论弗摧主畧边方智谋横来嗟嗟子京为臣不易名以召毁才以速累江海不还鬼神何意君昔有言爱彼九华书契以降干戈弗加树之松楸蔽于云霞君今已矣复蔵于此魂其依欤神其乐只寿夭穷通一归乎至理
试秘书省校书郎知耀州华原县事张君墓志铭
孔子门人七十子之徒天下皆知其贤焉或为邑宰或为家臣或不愿仕盖显于诸侯者寡矣然则七十子之徒与孔子语而未尝及怨何哉君子之道充乎已加乎人穷与达外也彼战国豪士不由孔子之门者则有脱贱贫逐贵高弗夺弗厌灭身覆宗而不悔何哉不循圣人之道挟数以进求行其欲得与失重也吾乃知夫由孔子之道者虽困穷以死不害其为贤矣君讳问字道卿陈留人也天圣七年秋广文馆开封府所荐士有与主试官亲嫌者别试太常寺予始在秘阁命往尸之得君策论有汉儒风采乃荐以高等明年不利于春官退居景陵郡研经讲道弦歌终日逺近学者多归之既而献文论百首应茂才异等科第一人召会丁家难不赴宝元初西羌犯延安君慨然有忧边之意述平戎策以进庆厯初故礼部尚书范公雍言君着万机济理书十篇皆国之大议朝廷召试学士院初命试将作监主簿未调而归缙绅惜其不称时予经畧陜西因表荐之除试秘书省校书郎知耀州华原县决滞讼数十吏民服其明属西陲积兵民苦于逺输俗吏急之以奉上官民率多流亡君独与民缓期使得措其手足复流亡者千余户陜西都转运使吴公遵路孙公沔皆以善状上闻宣抚副使田公况复称荐之又本道经畧使郑公戬顾京兆属邑有不治者必遣君治之以慰其民鄜延路经畧使庞公籍思广议论之助权署君幕中仍主州庠以教育人材累表请改官未报会枢密直学士梁公适来代庞奏君以本官兼延州军资库诏从之未几寝疾以庆厯六年十一月三日终于延安之官舍享年五十二以某年某月某日葬于某乡里曾祖洪隠徳不仕祖令钊开封府太康县主簿父允河中府观察推官母夫人宋氏君娶欧阳氏生一子曰徽登进士第镇安军节度推官知延州甘泉县二女长适安州安陆县主簿朱师徳次适进士方琪君力于学志于道直言直躬自信而不惑有孔子门人之业而不挟战国豪士之数虽命与道违又何愧哉其子逺来乞铭故书之曰君子之道耻于弗立立而无所施命也君子之命患于弗知知而无可奈何天也张君其斯人之徒欤吾思孔子之门则当旌其人而不暇哀其人故昭以铭云
太子中舍致仕上官君墓志铭
君讳融字仲川其先蜀人也曾祖讳琛不仕祖讳逊赠礼部侍郎父讳佖兵部员外郎京东转运使赠光禄少卿妣袁氏彭城县太君君幼专词学秀出流辈天圣二年秋广文馆举进士公卿大夫之子咸在焉君中第一人明年春礼部较天下之才君别试于太常寺又首荐之由是名动京师士大夫愿识其面未第间丁光禄忧朝廷录光禄之后赐君同学究出身服除授信州贵溪县主簿君不辞小官而恪其职今枢密直学士蒋希鲁故龙图阁直学士吴安道时并任江南东路转运使聨章荐君就迁蔡州平舆县令吴移使淮南奏掌真州盐仓又故龙图阁直学士段希逸与时贤七人举君于朝旋以疾闻除太子中舍致仕居于曹南郡以庆厯三年三月五日不起年四十有九君始娶任氏再娶辛氏封金城县君子二人长曰延赏郊社斋郎次曰延徳君之弟太子中舍隆与其孤以皇佑三年四月六日葬君于济阴县沛郡乡崇儒里请铭于予予天禧初为谯之从事光禄公方典是郡君时侍行而予始识君见君文雅有议论不敢以子弟器之后数年与君会于京师与之游皆当世异才以文学风义相许予益爱焉君既禄仕而大夫之贤者多荐之斯可谓之闻人矣惜乎命之不修弗克树勋于时可永叹焉或者曰儒生多薄命天岂不与善也余谓不然君子之为善也必享其吉有穷且夭者世皆重而伤之虽一二人犹以为多焉小人之为不善也必罹其凶其祸且死者世皆忽而忘之虽千百人若无焉如仲川之亡可谓重而伤之者矣故作铭云惟人之才而无命兮犹物之秀而不实品彚纷其自然兮非化工之能一仲川之亡兮可奈何如川之去兮无还波彭殇至此兮孰少孰多君子之思兮徒为乎悲歌
太子中舍致仕范府君墓志铭
府君讳仲温字伯玉四代祖讳某幽州人也唐末为处州丽水县丞中原乱离遂家于苏台曾祖讳某事钱氏为中吴军节度判官赠太保祖讳某以神童补官终于秘书监赠太傅考讳某归皇朝歴真定府武信军掌书记赠太师兼中书令府君即太师仲子也生于京师幼孤还苏台与诸从兄弟居服勤素业孝悌于门中景佑二年以某遇干元节恩例补试将作监主簿赴调除越州新昌尉以诚接物民用知劝在邑三年盗不及境外计举监杭州余杭县市征能寛其利商旅便之三载以绩闻按察使洎牧守咸有表荐除宁海军节度推官知台州黄岩县庆厯七年海潮大至坏州城人皆逃散没溺者甚众府君教民为桴昼夜救之全活数千人既而上官知其所存请董众以治城府君雅喜利人长于虑事众议筑土为城用甓以傅之府君独不然谓人筑且劳又捍水之冲甓何能久乃集民累土以牛数百蹂之坚而后增至于成复表以长石互相衔枕势莫得动其城八门皆设之闸遇水暴至则障之众伏其善台人遂安时又岁饥州命邑官率富人出榖俾轻其价以助穷民而穷民乏资无以得谷府君谕之曰汝籴之十不若与之二三则富人易办而贫人易及众皆悦从饥者获济焉永嘉郡禁盗十四人狱具皆当极法外台请府君虑问府君原盗之情而重其行法固请覆奏朝廷悉恕其死黄岩大邑民数万户讼争盈庭府君专尚仁爱多以理遣至有犯徒刑而情非巨蠧者府君必为解其仇讼而决平之民自爱服制置按察等使交章荐之府君秩满还家与乡旧游曰吾乐矣何用官为遂请老朝廷嘉之迁太子中舍致仕皇佑初某来守钱塘与府君议置上田十顷于里中以岁给宗族虽至贫者不复有寒馁之忧府君退居四年宾亲盈门以东皋所入日为鸡黍之具故贫而常乐顾邻里乡党有急难则竭力以济之皇佑二年九月十三日以疾不起享年六十有六中外宗亲莫不过哀里人无老少皆涕下其遗爱感人如是之深娶丁氏夫人男五人长曰纯义守将作监主簿四子尚幼女四人长适进士李沿次适进士沈充二女在室以其年十一月十三日葬于吴县天平山三让原嗟夫某从事四方与府君别动逾千里及余杭得请一获其愿相会未几而有死生之诀泣血洒毫不能成文铭曰
呜呼先公五子其三早亡惟兄与我为家栋梁兄又逝焉我独徨徨诸稚在前未知否臧我其教之俾从义方积善不诬厥后其昌
●钦定四库全书
范文正集巻十四
（宋）范仲淹 撰
○墓表
太府少卿知处州事孙公墓表
论者曰春秋无贤臣罪其不尊王室也噫春秋二百四十年天地五行之秀生生不息何尝无贤乎当东周之微不能用贤以复张文武之功故四方英才皆见屈于诸侯与霸者之为而王道不兴与无贤同故论者伤之甚矣公讳鹗字齐贤富春人也按旧志公以奇文逺策见吴武肃王署越州大都督府文学歴郡县幕府改台宪为郎官判盐铁院持礼入贡授少监终于太府少监领缙云郡享年八十葬于会稽之南山今山阳守沔即公之曾孙也在御史府无所回避有声朝廷近过闾里扫坟墓求故老索遗文得太府之清芬访余郡斋以道之既而叹曰唐季海内支裂卿材国士不为时王之用者民鲜得而称焉皇朝以来士君子工一词明一经无逺近直趋天王之庭为邦家光吾搢绅先生宜乐斯时宝斯时则深于春秋者无所讥焉因追惜太府公奇文逺策而终于霸臣丁彼时也岂徒一人而已乎故吊而表之
鄠郊友人王君墓表
五行之秀见乎人有清而贤有蔽而愚五行之数着乎命或修而寿或速而夭颜子其犹病诸吾友人王君贤而夭之其不幸矣夫君讳镐字周翰其先澶渊人也曾祖鼎刑台之督邮祖楷尚书兵部员外郎考衮太子右赞善大夫妣秦氏封太原县君赞善公慷慨有英气善为唐律诗歴著作佐郎通判彭州会太守不法愤而辱之失官居长安中与豪士游纵饮浩歌有嵇阮之风人特骇之公不安其高复起家就禄得请监终南山上清太平宫从吏隠也时祥符纪号之初载某薄游至止及公之门因与君交执复得二道士汝南周徳宝临海屈元应者蚤暮过从周精于篆屈深于易且皆善琴君尝戴小冠衣白纻跨白驴相与啸傲于鄠杜之间开樽鸣弦或醉或歌未尝有荣利之语一曰会君之别墅当圭峯之下山姿秀整云意闲暇紫翠万迭横絶天表及月高露下羣动一息有笛声自西南依山而起上拂寥汉下满林壑清风自发长烟不生时也天地人物洒然在冰壶之中客大异之君曰此一书生既老且贫毎风月之夕则操长笛奏数曲而罢凡四十年矣嗟乎隠君子之乐也岂待外乎哉暨予东归长白山以亲之故就禄养者仅十五秋君犹隠而未出今殿中丞致仕母君随居鄠郊善谈名理见君之贤而语之曰子美田百顷枕琴藉书酿醇酒养灵药优游云泉踰二十年人生此世中安得独善自乐如此之久耶不若俯就乡老书少劳于人间又长安秀造皆推引之君不得已天圣四年秋起冠京兆之荐明年春官氏较天下之士第君于甲等忽焉构疾以三月九日不起于京师之建隆观时周道士在焉亲视药食而至于终乃赍其柩行哭道中归于鄠郊又数年予倅河中府因王事至长安传舍中会周道士夜话平昔及君之始末道士涕泗交下终夕不止君善与人交也如此又十年予经畧西事遇君之长子以葬期来告呜呼君幼而奇敏能歌诗笔札有声于关中长安人惟呼小秀才长而有文著书乐道不愿荣禄有肥遁之节后感母君之言僶俛一进遽以不寿妻谯氏生子五人长曰规谨厚克家奉父母之丧藏于鄠县某山某原礼也次曰溉景佑元年登明经第除临晋主簿而亡次曰览曰觐曰观尚幼俱嗣其业一女适孙周道蚤卒噫予与君别三十七载风波南北区区百状今兹方面宾客满坐钟鼔在廷白发忧边对酒鲜乐岂如圭峯月下倚高松听长笛忘天下万物之际乎追念故人乃揭石而表之书曰有君子焉生兮云山葬兮云山始终不垢兮其清而贤
龙图阁直学士工部郎中段君墓表
皇佑二年春某月日葬故龙图阁直学士段君于陈州某县某乡之原君讳少连字希逸开封人也曾祖讳知遇祖讳骧隠于五代父讳子昻端拱中登进士第终于陈州録事参军累赠吏部郎中母夫人乐氏追封福昌县太君君幼孤好学大中祥符七年秋登服勤词学科释褐试秘书省校书郎知鄂州崇阳县有治状改权杭州观察判官时枢密直学士李公及领余杭郡当世清徳于人少许可大爱君之才与本道转运使荐之改著作佐郎知亳州蒙城县移雅州名山县还改秘书丞知婺州金华县未行除审刑院详议官执法至平搢绅多之张文懿罢相知江宁府辟君通判府事还授御史台推直官改太常博士时章献太后听朝君与知杂御史曹修古等上言外戚刘从徳家恩幸太过台隶辈皆得禄仕责授秘书丞监涟水军酒税务复太常博士通判天雄军上临轩亲政擢拜殿中侍御史寻除开封府判官改刑部员外郎直集贤院充三司度支判官使契丹国还为两浙转运使君以二浙财赋为天下之最孜孜利病无弊不革朝廷奬之进兵部员外郎充职改淮南转运使兼发运司事移陜西转运使奏劾判陜府驸马都尉同平章事柴崇庆不法朝议直之俄命以本官兼御史知杂踰月除三司度支副使定襄地震坏闾舍压人盈万数天子怵然命君为河东安抚使君恤残民无一不至迁工部郎中充天章阁待制知广州康定初西戎叛兵交塞下近塞藩牧实难其任朝廷以君为龙图阁直学士知泾州未行感疾以宝元二年八月初四日终于广州之黄堂年四十六娶乐氏封京兆郡君生三男俱幼亡五女长适张氏次适孙氏次适谭氏次适明氏次适张氏君风神秀特人皆望而钦之临事无大小无难易决发如流明而不苛和而不随在御史府无所回避谪去踰年及还又与孔中丞道辅等伏合论事见端人之风焉三为转运使特有风采善人君子皆得信用而推擢之小人则畏而少过君在南海予方经畧陜西尝荐君可任边要朝廷纔有泾州之命而君不起搢绅先生咸嗟惜焉予知君之深者故表其墓云
希逸之生神粹而明朝端正色天下公声颜子非寿清徳自久伯道何嗣令名为后表墓以文希逸不朽
赠大理寺丞蔡君墓表
经曰君子之道闇然而日章尝试观之士果有文与行不必据高享大而后显虽林壑之幽逝而不泯者盖有称焉君讳元卿字某其先洛阳人祖讳某为莱之胶水令有惠爱名官九载不得去既终邑人留葬之子孙遂家焉父讳某克已好学以疾不仕君幼不为戏长而好学一日叹曰男子生而有四方之志吾从事于文岂局身环堵而能通天下之志乎乃轩然逺游至江西胡氏之义学与羣士居非礼不由非道不谈君子愿交焉五年业成复归于齐乡老请荐之时方尚雕虫技君以好古不合于有司退居淄川郡之北郊有田数十顷而衣食之以贫为乐未尝屈于人有豪士至门愿输钱五十万请为陶朱之事以肥其家君谢之曰吾伏腊之余尚可为酒醴咏歌之音足以悦情性吾之仁义不得施于生民忍以货殖而取之乎豪士惭而引去君退于斯终于斯享年四十七君体貌魁梧伟其衣冠人皆望而畏之而性本慈孝故参知政事文忠公视君诸父也君亲爱之过于已子毎得文忠所著则喜盈颜面示于识者曰起吾家者耶君娶故驾部员外郎王允已之女赠某县君以孝和闻生四子曰弈曰禀曰亶曰交皆由交忠荫补报君之徳也弈早终于干宁主簿禀既仕而学再举进士出身夙夜刻志富于学问尝应贤良方正科虽失于有司以是着闻于时至监察御史而终君与夫人因禀叙郊祀恩俱被赠告亶与交今并为大理寺丞克孝于亲奉君与夫人之丧以某年月日合葬于青州某县某原礼也子孙游宦诚南北之人也故表而识之云君屈其身不屈其道爱及文忠文忠以报子孙乃昌相与为孝墓而表之如立庙貎
权三司盐铁判官尚书兵部员外郎王君墓表
君讳丝字敦素会稽人也晋右将军逸少之后世居萧山曾祖讳庆祖讳安皆不仕父讳扆有乡曲之行好施与而里人喜之曰厥后其昌娶沈氏夫人而生君及君登朝累赠尚书屯田员外郎夫人追封徳清县太君后夫人谢氏追封会稽县太君君幼禀亲训未尝释巻复游学京师大中祥符八年春擢进士第释褐除兴国军司理参军精意狱事无不得其情前后劾重辟而昭雪者凡十一人郡中称之神明秩满除台州军事判官州城据山病其少井君白州长一舍之外有泉焉请陶土为筒导入于城复五里一穴以济行路之渴于今人赖之移潮州军事判官秩满权杭州观察推官丁父母忧服除赴集吏部选充开封府兵曹参军岁余大理寺举为详断官改本寺丞凡奏狱之疑者必持寛典全活甚众改殿中丞故龙图段学士少连时为两浙转运使举君拨发本路漕船乃革其弊本大增上供之数以考绩闻改太常博士通判衢州州人子弟多习诗书而未有学校士望缺然而君募郡中高赀始建学舍其堂室仅百楹朝廷赐州学额又营资粮之具最于诸郡时金华郡守阙外台假君领之衢之父老遮道于境上谓婺民曰我州一鉴何夺之为有诣外台乞还者婺人薛惟简先有寃状父徒子黥君雪除之其家徳君以紫檀肖其象而祠之故翰林聂学士冠卿应诏举知深州不就改屯田员外郎通判袁州故翰林叶学士清臣举拜殿中侍御史庆厯中湖南蛮人乱攻劫郡县言事者或请夷灭或议招纳岁时未决生民甚苦之朝廷选御史往究其事以君为湖南安抚至则察访利病而前之主者立重赏以诛蛮人一级万钱士卒贪之往往害樵饷之人以为功君下令曰得贼之首者必指其斗地以为质其可擒者当生致之自是无枉戮者君居军中凡十月戎服葛屦与士卒同惟石硋铃景二洞聚党数千君促官军力破之斩首数百级招安三千人余皆窜匿英连韶间自是衰息朝廷奬君之劳迁侍御史赐金紫充广南东路转运按察使兼本路安抚提举市舶司凡蕃货之来十税其一必择诸精者夷人苦之公令精麤兼取夷人大悦谓之曰金珠御史意贵之也时交趾有变朝廷命君经度而广州当交趾之冲无城守备君议陶砖为城造大舰十数日习水战以待其来彼不复动岁余君以瘴疾求领小郡迁兵部员外郎知通州通人岁苦海潮流亡者众君作长堤以捍之复民田业量其肥瘠奏免五年及十年之租朝廷召权三司盐铁判官以皇佑元年四月疾终于京师享年六十一二年三月十日归葬于萧山之先域礼也君娶裴氏生一女再娶杜氏生四男一女其子霁登进士第震试秘书省校书郎露三班借职需修进士业女文慧适泉州永春主簿陆琪文琡适皇佑元年进士第一人冯京予与君同年之交也见君苦志清节不渝于素称荐者皆当世名臣朝廷一用之而克树风绩惜哉位未大道未显而终焉其命矣夫故表其墓云
稽山之阴右军之后生此淑人终身无咎既及于民复归于神葬之家山云气氤氲宜昌乎子孙
○书碑阴
书环州马岭镇夫子庙碑阴
庆厯二年春正月予领环庆之师出按边部过马岭镇四望族落皆镇之属羌而戍城之中有夫子庙貌观其记石乃故兵马监押殿直赠某官张公藴之所建也已而思之昔咸平二年冬契丹以举国之众入高阳闗纵横大掠南至于河乘冰之坚侵于淄齐时河南州郡未尝治城且无战卒四郊之民驱戮向尽城中大惧公方为淄州兵马监押与刺史议其事刺史暨官属州人咸欲弃城奔于南山公按剑作色曰奈何去城隍委府库大众一溃更相剿夺彼狄未至吾民已残矣刺史果出我当杀之以徇繇是众无敢动公乃呼民登城夙夜以守数日狄退而州人相贺曰向非张公英识独断则我辈父母妻子鱼肉于人矣朝廷赏不及公人咸嗟咨公生二子长曰揆今为度支员外郎直史馆荆王府记室参军次曰掞今为秘书丞通判京兆府事并以文学节行自树风采搢绅先生称之议者谓公有阴徳于人宜其有后焉予幼居淄川郡又与记室为同年生稔闻公之事及观马岭之迹虽极塞穷垒犹复立圣人之祠以尚风教乃知张生信道有素固能训子义方昌厥世而大其门盖未可量也岂止阴徳之助哉故书之
●钦定四库全书
范文正集巻十五
（宋）范仲淹 撰
○表
代胡侍郎乞朝见表
臣某言今月日奉勅就差臣知杭州仍放朝辞取便路发赴本任者祇膺宠命伏积震兢臣某（中谢）窃以宁海巨邦生聚十万牧守之重岂臣克堪矧为昼绣之行再领宵衣之寄始终极幸进退甚荣臣方理轻装即趋便道敢有再三之渎庶倾万一之诚窃念臣才不逮人遭逢有素束带从事四十余年荷三朝之奬知歴二省之清要职参仙殿位亚秋卿禄赏被于子孙名级显于中外报国无状杀身何成今复还父母之乡邦适桑榆之晷刻解冠告老决在此行久事朝廷乍越江海无复瞻望咫尺对扬清光虽小人之心固多怀土而疲马之志宁莫恋轩臣欲于京城就两浙舟船载家赴任伏望圣慈暂许臣入谢云天少叙平生之感退归乡里永为万足之心頼君父之推恩庶人臣之毕愿干冐宸极臣无任（云）（云）
睦州谢上表
臣某言臣昨奉勅差知睦州军州事已到任交割勾当者献言罪大辄效命于鸿毛宥过恩寛回回光于白日事君无逺为郡甚荣臣某（中谢）恭惟皇帝陛下天徳清明海度渊黙抚羣龙以宅吉念六马而怀惊临轩以来仄席不暇思启心沃心之道奬危言危行之臣万■〈宀禹〉咸欢九门无壅臣腐儒多昧立诚本孤谓古人之道可行谓明主之恩必报而况首膺圣选擢预谏司时招折足之忧介立犯颜之地当念补过岂堪循黙昨闻中宫摇动外议喧腾以禁庭徳教之尊非小故可废以宗庙祭祀之主非大过不移初传入道之言则臣遽上封章乞寝诞告次闻降妃之说则臣相率伏合冀回上心议方变更言亦翻覆臣非不知逆龙鳞者掇齑粉之患忤天威者负雷霆之诛理或当言死无所避盖以前古废后之朝未尝致福汉武帝以巫蛊事起遽废陈后宫中杀戮三百余人后及巫蛊之灾延及储贰至宣帝时有霍光妻者杀许后而立其女霍氏之衅遽为赤族又成帝废许后咒诅之罪乃立飞燕姊妹妒甚于前六宫嗣息尽为屠害至哀帝时理之即皆自杀西汉之祚由此倾微魏文帝宠立郭妃谮杀甄后被发塞口而葬终有反报之殃后周以虏庭不典累后为尼危辱之朝不复可法唐高宗以王皇后无子而废武昭仪有子而立既而摧毁宗室成窃号之妖是皆宠衰则易摇宠深则易立后来之祸一一不差臣虑及几微词乃切直乞存皇后位号安于别宫暂絶朝请选有年徳夫人数员朝夕劝导左右辅翼俟其迁悔复于宫闱杜中外觊望之心全圣明终始之徳且黔首亿万戴陛下如天皇族千百倚陛下如山莫不虽休勿休日慎一日外采纳于五谏内弥缝于万几而况有犯无隐人臣之常面折庭诤国朝之盛有阙即补何用不臧然后上下同心致君亲如尧舜中外有道跻民俗于羲黄将安可久之基必杜未然之衅上方虚受下敢曲从既竭一心岂逃三黜伏蒙陛下皇明委照洪覆兼包赎以严诛授以优寄郡部虽小风土未殊静临水木之华甘处江湖之上但以肺疾绵旧药术鲜功喘息奔冲精意牢落惟赖高明之鉴不投遐逺之方抱疾于兹为医尚可苟天命之勿损实圣造之无穷乐道忘忧雅对江山之助含忠履洁敢移金石之心仰戴生成臣无任（云）（云）
苏州谢就除礼部员外郎充天章阁待制表
臣某言伏蒙圣恩特授臣前件官充职者涣渥自天震惶无地改中台之华序进内阁之清班尽出高明殊登秘近臣（中谢）窃念臣发自颜巷宾于舜门一第为荣四方无效爰自书林预选闺籍升华耻汩没以怀安或感激而论事惟慕古人之节讵希英主之知伏惟皇帝陛下禀帝尧之聪明加汉高之豁达坦圣怀而虚受期鸿化以咸孚念三圣之艰难而成丕业求七人之蹇谔以补大猷臣独愧非才首当清问危言多犯孤立自持斧钺居前雷霆在上敢避枢机之祸终乖药石之良陛下日月垂光江海敦量恕其万死假之一麾望已絶于青云咎未更于鸿霈俄易藩宣之寄宁分旰昃之忧忽降纶章荐加宠数而况辟图书之府切处于深严践云龙之庭当备于顾问非名儒而不称岂曲士之能堪矧簉清曹仍居旧治辉荣大集志愿何求敢不内守朴忠外修景行进退惟道遵圣贤视履之方始终一心副君父育材之造臣无任（云）（云）
饶州谢上表
臣某言昨奉勅命落天章阁待制守本官差知饶州已到任礼上讫狂愚之诚进多冒死仁圣之造退亦推恩守土非轻报天无所臣（中谢）窃念臣出自畎畞阶于搢绅骤升天阁之游亲委王畿之政臣至孤难立屡请弗谐眷宠既隆补报宜异必将危坠犹或建明处事未精发言多率智者千虑而有失愚臣一心而岂周情虽匪他罪实由已然而有犯无隠惟上则知许国忘家亦臣自信伏蒙皇帝陛下惟天为量无大不容与日垂光何微弗照止削内朝之职仍分外补之符当死而生自劳以逸君恩弥重臣命愈轻敢不动静三思始终一志此而为郡陈优优布政之方必也入朝增蹇蹇匪躬之节庶从师训无负天心瞻望阙庭臣无任（云）（云）
润州谢上表
臣某言奉勅移知润州已赴礼上者幽逺之诚未尝闻达高明之鉴俄复照临臣（中谢）伏念臣起家孤平蒙上奬拔置于清近之列授以浩穰之权圣惟知人臣则辱命徒竭诚而报国弗钳口以安身言涉大臣议当深典可无退省抑有所闻汲黯汉之直臣尝疏公孙之短裴度唐之名相亦陈元稹之非斯实忠良岂无谗毁臣闻孔子曰天下有道政不在大夫前代国家或进退羣臣听决大事若出于君上则中外自无朋党左右皆为腹心若委于臣下则威福集于私门祸衅积于王室故三桓兴而鲁敝六卿作而晋分往古兴亡鲜莫由此孔子之论昭昭不诬是以君道宜强臣道宜弱四渎虽大不可受百川之归五星虽明不可代太阳之照臣按大易之义坤者柔顺之卦臣之象也而有履霜坚冰之防以其阴不可长也丰者光大之卦君之象也而有日中见斗之戒以其明不可微也臣考兹前训虑于未萌当危言危行之秋有寖昌寖微之说谓大臣久次在进退而得宜谓王者万几必躬亲而无倦总擥纲柄博延俊髦议治乱之本根求祖宗之故事政惨舒而自我物荣悴而如天人心不在于权门时论尽归于公道朝廷惟一宗庙乃长臣之所言殊未尽意重烦上听再贬逺方削天阁之班资夺神州之寄任重江险恶尽室颠危人皆为之寒心臣独安于苦节萧望之口陈灾异盖无负于本朝公子牟身处江湖徒不忘于魏阙未知死所敢望生还伏蒙陛下九日垂光八风回力察臣有犬马之志恕臣无尘露之劳特出圣恩稍迁便郡茁如行苇保于勿践之仁鉴若鸣桐脱彼在焚之患敢不长怀霜洁至效葵倾进则持坚正之方冒雷霆而不变退则守恬虚之趣沦草泽以忘忧上副圣知下逃羣责臣无任（云）（云）
延州谢上表
臣某言伏奉勅命就差臣兼知延州军州事已到任交割管勾讫讨伐之秋委寄方重岂繄懦品可副圣忧臣（中谢）窃以延水极边东夏雄屏控黠虏之冲要歴大臣之镇临范廷召出师于塞门向敏中移节于京兆斯为剧任曷在匪人况经侵轶之虞弥藉缉绥之政宿兵既盛为地可知臣职贰统戎志存殄寇所宜尽瘁敢昧请行自荐老成固惭于汉将誓平此贼讵拟扵唐贤伏蒙皇帝陛下曲徇微忠亟颁成命寛其无状用之弗疑臣夙夜敢宁奔驰罔暇刻时莅事翌日兴师庶牵制于戎心仍掩袭于边落大军已出中使聿临不谓孱谋偶符睿算所期克胜少慰焦劳重念百姓屡惊体当招抚五兵又戢务在训齐如治乱绳必期于耐事先除害马亦假于行权仰赖圣威即纾边患臣无任（云）（云）
谢降官知耀州表
臣某言蒙恩降授臣尚书户部员外郎依前充龙图阁直学士知耀州者实负大尤尚从寛宥云天之覆顶踵何酬臣（中谢）窃念臣才本迂疎识非机敏屡由狂率自取贬放朝廷以边有扰动是使愚使过之秋微臣以国有急难当忘家忘身之报自膺寄委罔敢逊避而力小任重智小谋大劳心已竭处事逾乖苟利国家不恤典宪宜及于祸以贻厥羞伏蒙皇帝陛下日月照微天地包广谓千虑之智犹有一失万物之材固无全用轸兹孤弱播于生造削其官足使明大戒存其职足使思后图臣敢不更励疲驽愈加修省庶陈纎芥之効上答高明之私臣无任（云）（云）
耀州谢上表
臣某言伏奉制命降授户部员外郎依前充职知耀州已到任礼上讫雷霆之威足加死责天地之造曲致生全臣（中谢）窃念臣运偶文明世专儒素靡学孙吴之法耻道桓文之事国家以西陲骚动之际起臣贬所特加奬用臣自知甚明岂堪其任但国家之急不敢不行自兼守延安莫遑寝食城塞未谨兵马未精日有事宜处置不暇而复虞内应之患发于边城或反间之言行于中国百忧具在数月于兹而方修完诸栅训齐六将相山川利器械为将来之大备不幸昨者高延徳来自贼庭求通中国之好其僭伪之称即未削去臣以朝廷方命入讨岂以未顺之欵送于阙下此不可一也或送于阙下请朝廷处置又恐荅以诏旨则降礼太甚若屏而不答则阻絶来意此不可二也兼虑诈为欵好以殆诸路之兵苟轻信而纳之贼为得计此不可三也又宝元三年正月八日曾有宣旨今后贼界差人赍到文字如依前僭伪立便发遣出界不得收接臣所以却令高延徳回去仍谕与本人须候礼意逊顺方可闻于朝廷亦已一面密奏臣又别奉朝旨依臣所奏留鄜延一路未加讨伐容臣示以恩意岁时之间或可招纳臣方令韩周等在边上探伺彼或有进奉之意即遣深入晓谕适会高延徳到来坚请使介同行况奉朝旨许臣示以恩意乃遣韩周等送高延徳过界以系其意或未禀承则于臣为耻于朝廷无损及韩周等回且言初入界时见迎接之人叩头为贺无何前行两程便闻任福等有山外之败去人沮气无以为辞贼乃益骄势使然矣其回来文字臣始不敢开封便欲进上都钤辖张亢恳言曾有朝旨若得外界章表须先开视及僭伪文字应有辞渉悖慢者并须随处焚毁勿使腾布臣相度事机诚合如此章表尚令先开况是与臣文字遂同张亢开封视之见其挟山外事后辞颇骄易亦有怨尤与贺九言赍来文字意度颇同非戎狄之能言皆汉家叛人所为枝叶之辞也恐上黩圣聪或传闻于外为轻薄辈增饰而谈有损无益臣寻便焚毁只存书后所求通好之言及韩周等别有札到邀求数事并已纳赴枢密院今于泾原路取得元宝二年七月十四日圣旨札子一道并如张亢之言其所来文字果合焚毁则臣前之措置皆应得朝廷处分唐相李徳裕与将帅王宰书为游奕将收得刘稹章表悖慢无礼不便毁除令向后得贼中文字所在焚之亦与今来意合其札到数事内一事如臣所谕取单于可汗故事欲称乌珠以避中朝之号此大事稍顺余皆可与损益傥朝廷欲雪边将之耻当振皇威大加讨伐亦系朝廷熟议必持重而缓图之或朝廷欲息生民之弊屈一介之使重谕利害苟能听服亦天下之幸也臣前所措置于此二道并未有妨然以臣之愚处兹寄任岂得无咎何敢自欺伏蒙皇帝陛下至仁广度不欲彰臣子之恶特因此量行薄责斯天之造也臣之幸也臣敢不夙夜思省进退惕厉犬马有志曾未施为日月无私尚兹临照臣无任（云）（云）
乞小郡表
臣某言臣闻先民有言曰陈力就列不能者止臣下之通规也进人以礼君亲之盛徳也臣仰逢明圣俯念拙艰抚此病躯敢期生造臣（中谢）窃念臣前在饶州日因学行气而有差失遽得眩转之疾对宾客忽倒不知人事寻医救得退自后久坐则头运多务则心烦昨在延安数曾发动戎事方急虽死难言及降罢之后犹乞専领边城盖欲竭心岂敢避事无何赴任耀州以炎热之期歴涉山险旧疾遂作近日颇加头目昏沈食物减少举动无力勉强稍难见于永兴军请医官看治次其本州岛公事权交割通判发遣臣赋性本蒙处心至狭国家擢于清要有遇事辄发之尤寄以重难无思患预防之智言必取悔举则败官未踰数年实经三黜频招物议屡黩宸聪费天力之主张由臣命之竒蹇矧今抱病何可贪荣处于善藩已多优幸带兹近职深未遑宁伏望皇帝陛下推至仁之恩施曲成之化念其理歴出自遭逢特发圣衷不循朝例以臣学士之职改一庶官或且在当郡或于随郢均汝之间守一小州庶获安静尚图痊愈虽贪冒微禄讵逃识者之讥而逊避清班少缓有司之责傥形骸未顿药饵有功则当再就驱驰少酬亭育臣无任（云）（云）
代胡侍郎奏乞余杭州学名额表
窃以三代右文四郊立学尊严师道教育贤材被服礼乐之风凖绳仁义之行功磨国器标率人伦式致用于荐绅乃助成于声教俊造以之富盛基业由是绵昌至于唐家中外建学文物之盛三代此隆国家徇铎敷文舞干布化四方庠序比比而兴万国英翘拳拳以劝臣伏见余杭郡素为善地蔚有秀民宜恢正始之风丕变轻扬之俗前知州李诏在任日重修宣圣庙建置学舍数十厦面势显敞允为儒宫足容弦诵之流迥处云山之胜臣自出守此郡延见诸生据众状举请曾到御前进士杨希堂领文会有二十余人日课艺业其来不已所益居多臣欲乞朝廷依天雄军江宁府特赐州学名额用明劝导庶获修长岁时不隳方俗可厚颜闵徳行逺侔洙泗之间唐虞文章广及江湖之上臣无任祈天俟命激切屏营之至
●钦定四库全书
范文正集巻十六
（宋）范仲淹 撰
○表
让观察使第一表
臣某言马递降到诰勅各一道特授臣邠州管内观察使仍依前邠寕环庆路马歩军都部署兼经畧招讨安抚等使非常之命既出于丝纶未尽之诚敢逃于斧钺臣（中谢）臣闻先王爵以尚徳禄以报功诸侯之失徳者降其爵诸侯之有功者増其禄此百代不易之典也臣又闻贵贵者为其近于君也汉遣御史绣衣持斧出按二千石唐御史之出节度使以军礼见所以表朝廷之重也学士丞郎出则居亷察刺史之任入则复其位自五代之乱措置乖失亷察刺史之位遂为武官学士丞郎一出为之谓之换过入朝则不复其位故士大夫寕甘薄禄而不乐换之者乆矣况今用兵之际事繋安危今日之命理有利害臣傥黙黙而受一则失朝廷之重势二则减议论之风采三则发将相之怒四则鼔军旅之怨五则取夷狄之轻六则贻国家之患何以言之臣与韩琦并命陜西初为经畧安抚副使次则分领秦庆二州兼本路都部署司兵马公事次则进秩为本路都部署兼领经畧安抚招讨等使皆以学士之职行都统之权是用内朝近臣出临戎阃以节制诸将孰不以朝廷之势而望风禀律臣辈亦以内廷之职每覩诏令之下或有非便必极力议论覆奏不已期于必正自以近臣当弥缝其阙而无嫌矣今一旦落内朝之职而补外帅前在左右丞诸行侍郎节度留后之上今降于知制诰待制之下使居方荣刘兴之下列以外官而行都统之权此则失朝廷之重势一也又既为外帅则今而后朝廷诏令之出或不便于军中或有害于邉事岂敢区别是非与朝廷抗论自非近臣无弥缝其阙之理纵降诏丁寕须令奏覆而臣辈岂不鉴前代将帅骄亢之祸存国家内外指踪之体此则减议论之风采二也臣又自至邉上常责将佐当图实效上报国家勿树虚声妄求恩奨故得岁年以来所奏邉效稍稍得实不至矫诬臣方经制补葺以救边防之阙而西贼猖炽枝叶愈大臣则一年之中三换宠数将何面目责诸将之实效此则发将佐之怒三也又臣闻自古将帅与士旅同其安乐则可共忧患而为国家之用故士未饮而不敢言渇士未食而不敢言饥而今邉兵请给粗供樵爨醋盐之费食必麤粝经逾岁年不沾肉味至有军行之时羸不胜甲弃而埋之负罪以逋未能逺去皆捕而斩之臣虽痛而不忍岂敢慢法或有危逼欲使此等之心同其忧患为国家之用不亦难哉昔禄山之乱河北三十余城俱归于贼者非皆攻而下之由众心无恩当未危之时勉以从事及既危之后翻然改图刦长吏以应贼皆此类也臣每思之则常寒心古之方侯获其厚禄养敢死之士以备冦患今之战士养有常廪赏有常格臣得千锺之禄千金之赐岂敢私与死士哉徒聚之于家使彼目而衔之以待其衅尔臣恐此辈一日仓卒乘怒而发刦长吏以应贼不能为国家之用而能为国家之患矣此则鼓军旅之怨四也又臣闻内列三公九卿外分五侯九伯所以安天下威四夷也臣自到邉上其熟户蕃部皆呼臣为龙图老子至于贼界亦传而呼之且不测其品位之髙下也今贼界沿邉小可首领并伪署观察团练使之名臣若受兹新命使蕃部闻之适足取夷狄之轻五也臣谓国家此举使四路首帅失朝廷之重势减议论之风采发将佐之怒鼔军旅之怨取夷狄之轻由斯以徃必败乃事寕不贻国家之后患哉此六者臣上为国体而辞之也再念臣世专儒素遭逢盛时以文艺登科陛下擢于秘馆处之谏司歴天章龙图之职可谓清切矣寒士至此大逾本望儒者报国以言为先如臣曩者不能练事效贾生恸哭长太息之说黩于圣聪以中外共弃屡经贬放亦已塞朝廷之薄责矣然今之狂士效唐人肆言朝市徃徃甚于臣者而朝廷容之直以臣于无事之秋先为之言故天下指之为狂矣而臣自追其咎未尝怏怏此缙绅之所谅也前春延安之战主将不利大挫国威朝廷有使愚使过之议遂及于臣逮臣至于延安竭心悉力而处置之间不合朝廷之意既废复用无所逃遁臣颠沛十载灰而又然者数四矣臣自知孑孑惴惴非将相之才岂了大事但国家急难之际邉鄙乏人臣以事君之心虽知屡困日勉一日俟将帅得人臣即引退丘园咏歌太平虽多难之夫有全归之乐此臣之所期也臣粗守亷隅朝廷岂有贪夫畜臣落近职而増厚禄将令长居邉鄙永谢丘园非臣之所期也臣本有风眩之疾闻命以来心堕气索不知其涯縁臣夙夜乃事精爽已乏量臣之力岂堪武帅长为荷戈之事乎此臣下为私心而辞之也伏望体天法道钦文聪武圣神孝徳皇帝陛下埀日月之明发于独断追还新恩许存旧职则是以内朝近臣经畧邉事节制诸将其体重矣而况儒臣武士所习不同所志亦异臣辈不愿去清列而就亷察之厚禄者如方荣刘兴辈必不愿减厚禄以就学士之清列矣如使四路之帅上失其势下挠其志沮丧不乐意衰神瘁则事有隳堕岂复能振谋发策为国家长城之倚哉恐非陛下推委使人人尽心之意也一昨宰臣坚让三公虽已行之命蒙陛下特逾其请臣今冒犯天威为国体而辞之者六为私心而辞之者一苟不获命臣当系身庆州之狱自劾无功冒赏之咎又劾违制不受之罪以聴于朝廷假使朝廷极怒臣得死于君父之命犹胜贪此厚禄败名速祸死于冦乱之手此臣之所以知其退而不知进也惟天鉴处之臣无任（云）（云）
第二表
臣某言马递降到诏书一道伏蒙圣慈谕臣所除观察使且从廪秩之优益慰戎行之望者秪膺宠异载被孱愚心戴云天足临渊谷臣（中谢）窃念臣器业无取误荷圣知国有急难固冝自効臣奔走塞下首尾三年曽无寸功以称上意伏蒙体天法道钦文聪武圣神孝徳皇帝陛下曲敦寛宥未即严诛今又擢居亷察享千锺之厚禄加千金之重赐于臣何少哉臣固上表陈让者盖为于国家未便何则落内朝之职改为外官使节制诸将顿失体势又无功进禄发将佐之怒积货于家鼓军旅之怨况庆州与贼界相接其逐族首领管三五百人者便伪署观察团练之名本司常时行移邉上文字及招安牓示若署臣新衔彼则相轻此皆未便之端也又四路文帅自来帯内朝之职而行节制凡百将佐无不禀服方且力修邉备坚御贼锋頼其协心将图成效一旦迁改人情大惑知者谓去此近职改为外官非美也其不知者谓有何竒功加此厚禄非冝也经畧使既无功迁改则经畧副使岂得无望兼钤辖都监等出入暴露冲冒矢石比臣处任尤更重难见此迁改必有不平之意若朝廷不待有功例皆进秩则诸将骄堕谁复自奋国家邉事为之奈何此又未便之大也伏望陛下发于独断追还此恩臣得帯内朝职名节制邉事其体且重副使钤辖都监等即无不平之意各思自奋以求功名又得经畧招讨衔位与伪署蕃部之名不相交错免生轻易此事体大乞埀圣监特降中旨如不获命臣当践言繋狱上请不敢逃罪臣亦知本朝利瓦伊陈尧咨俱自学士换观察使当时四方无事非领节制但享厚禄为优贤之命与今事体不同臣昨罢陜西经畧安抚副使日便乞落职守员外郎知一小郡而朝廷不从今却坚辞廉察之位请存学士之职者盖居节制之任藉朝廷之势以重其体也且儒生后进换入武帅或居于上则多憎愤必有怨言或处于下则多见抑亦无成功惟异其品流隆其委注彼则望风懐畏靡敢不从此为得其体也况臣孤立明时无结托之迹逺居极塞非进用之地如朝廷疑臣不就右职别懐过望即乞圣慈依杨偕张存例特许解去邉任仍乞落学士之职换一刺史或守郎官于随郢间知一小郡臣死生幸甚死生幸甚非领重寄固不敢借内朝之职矣如受命之日却有翻言甘俟鼎镬惟圣鍳裁之干犯天威臣无任（云）（云）
第三表
臣某言马递降到御前札子伏奉圣旨以臣上表陈让就除邠州观察使事当体深衷勿循小节前来成命即冝秪受者天语重临莫非敦奨臣心再剖合尽恳私臣（中谢）臣闻虞舜以舍已从人而称至徳此圣人感人之要也又闻陈力就列不能者止此人臣事君之分也窃念臣世为文吏拳拳素风国家以西事之急用臣过次俾预经畧三年于兹进不能行讨伐之威非勇也退不能宣懐柔之化非智也非智非勇岂主帅之材固当自劾聴于有司岂期睿恩骤进宠禄臣退省无状深所未安况臣前表所陈谓落内朝之职则失朝廷之重势既为外帅则减议论之风采独受宠名发将佐之怒积货于私鼔军旅之怨与伪署蕃部同其官号取夷狄之轻述斯以徃必有败事以贻国家之患此物情可见朝廷必已照之非臣之敢诬也况臣懦尫之质宿患风眩近加疾毒复多鼻衂肤发衰变精力减竭岂堪专为武帅以图矢石之功此臣量力之所不能也明矣且如刘平本是文臣众推忠勇尚不能当将帅之任朝廷察臣之材能如刘平之武力乎昔唐用房管虚名将兵拒贼一战而溃危困社稷此前人之明验微臣之深戒也重念臣出处穷困忧思深逺民之疾苦物之情伪臣粗知之而天赋褊心遇事辄发故居其外则寡悔处于内则多咎臣自知非朝廷进用之器如未获退则愿乆守一藩奉行条诏庻几为圣朝之循吏亦足托青史之末光埀于来代今以边鄙方艰承乏于此御冦之力頼诸将佐臣则日夜思省救其阙漏而已众知儒臣固不责其勇力及改武帅则取笑于三军其诸路有不辞者或当壮岁或负雄才非臣之所及也如裴徳舆张可乆并命合门使一受一免朝廷各从其志斯有以见虞舜舍已从人足以感羣下之心矣臣乆荷圣知叨居近列何独未获其请臣窃自疑今邉上新有事冝已发走马承受张翔赴阙敷奏本州全阙部署钤辖臣未敢下狱待罪再沥肝胆上冒斧钺伏望体天法道钦文聪武圣神孝徳皇帝陛下埀至明之察推广生之造许臣依旧帯内朝之职经画边方节制诸将小事行之大事言之为朝廷之耳目其体甚重臣尚可力疾为国尽心其武帅之难宠禄之过臣敢不揆度固以死请干冒天宪臣无任（云）（云）
谢许让观察使守旧官表
臣某言准枢密院札子奉圣旨令臣却守旧官者宠禄固辞渉要君之大咎圣言惟允推舍已之至仁臣（中谢）臣闻进人以礼退人以礼哲王之体也大让如慢小让如伪儒臣之行也上得其体足以寕家邦下兴其行可以导风俗臣亲逢盛美得不手之舞之足之蹈之与天下称庆哉窃念臣少游庠序长登科级周旋孤宦了无闻逹伏遇体天法道钦文聪武圣神孝徳皇帝陛下金鉴临御多士骏奔于千官百辟之中擢臣谏诤之列置臣图书之府扬歴中外恩常异等自西陲用兵朝廷旰食遣臣经畧邉事岁月无状亦尝得请示以招纳之意期于平定而物议喧然祸在不测上頼日月埀照保全微生暨再委方面专此一路又无出竒之策惟知守御而已日常自讼以待来者陛下浚发宸谋思欲崇诸路之寄例改亷车且从廪禄之优兼贵称呼之重霈然渥泽被于弱质臣以今之观察使列为武帅书生何力可堪此任幸以内朝之职为国家心腹耳目权节制之任其体甚重不烦改作愿回宠异少寛忧栗三黩天聴义不容诛伏蒙陛下念进人退人之礼察如慢如伪之情特降俞旨许存旧秩臣且惧且喜不知所为惧者有不即从制之罪而尚屈彝典喜者以不夺稽古之志而复被儒绅臣敢不竭力悉心夙宵乃职谨疆场之细事伫于羽之大猷退作颂声仰荅圣造臣无任（云）（云）
谢传宣表
臣某言入内内侍省髙班陈舜封至伏蒙圣慈传宣为日近差除两地臣僚未差除间已指挥中书札记候将来邉事稍寕诏卿用在两地非出拟议亦非臣僚奏举特出朕意宣谕卿知兼令臣密举臣僚代臣邉任奏闻圣言天意非臣敢当仰戴光灵伏増战汗臣（中谢）窃念臣素乏才策误膺奨寄经制西事三年于兹曽微毫发之功方俟雷霆之罚伏蒙体天法道钦文聪武圣神孝徳皇帝陛下特降密旨许以重用岂兹无状之迹可承不次之命况羌戎素诈邉鄙多虞若以社稷之灵自然向化则臣当自揆以请便安抱病之躯假一近郡静临民政退保天年如朝廷未议解兵臣愿奔走塞下再竭心膂少赎过尤何敢辄举他人代已邉任惟期自効上荅圣知臣无任（云）（云）
让枢密直学士右谏议大夫表
臣某言三班借职刘仲颜赍降官诰一通勅牒一道伏望圣恩特授臣右谏议大夫充枢密直学士差遣依旧者在物之情向荣必喜自天之命过宠则惊臣（中谢）窃念臣齐鲁诸生本无荣望素乏佐王之术岂期遇主之知伏蒙皇帝陛下采自孤平擢于侍从无似之迹每玷圣造前年以羌戎负徳官军失利朝廷特命韩琦与臣同贰经畧岁时之间琦以节制不行而免臣以招纳非宜而罢寻分四路复领中权二年于兹一功未立屡叨进改深负愧羞虽朝廷忧劳且务姑息而其下将佐覩臣忝冒必思侥幸岂复有实効之心臣亦何面目以责率其下今邉畧未固兵力未强威令不扬战斗多覆因循已甚平定无期一时寇逼三川其势可困而葛懐敏等入贼伏中一战大溃杀伤满野驱掠无算臣以本路多虞救援不早臣方痛心疾首日夜悲忧髪变成丝血化为泪殒殁无地荣耀何心今日之恩非臣所望臣昨蒙朝廷特除邠州观察使累章获让已烦圣聪三黩之诛岂当再冒然臣有愚心不敢不尽有谬策不敢不陈虽属边臣实叨近职敢不议论少裨圣明传曰事君如事亲又曰君臣同体当此安危之际岂敢事形迹避嫌疑而不尽心于君亲乎魏元成曰隋以事形迹而亡唐太宗深然之今愿陛下恕臣万死采臣一言天下幸甚天下幸甚臣观易震卦曰震亨谓圣人因震恐而致亨大也禹汤罪已其兴也勃焉是皆得易之旨畏天之威而致其亨矣陛下其舍诸昨者镇戎兵败之后天色阴晦十日不解木氷地震羣心忧伤此将帅失人生灵致陷天地震怒之意也冬至后一日申时庆州又地震此阴阳战而致动占书曰四夷为中国之阴是夷夏交争未寕之象也自西事以来延安东路北路官军伤折万余人并金明承平诸寨杀虏过蕃部万余户约四五万口及麟府丧陷镇戎三败杀者伤者前后仅二十万人矣死者为鱼肉生者为犬羊臣仰测陛下之心必大震动而天下莫知但见爵赏颁行疑朝廷髙枕负兹生灵愿陛下因其震动过崇谦让以柔逺未至选将有差之辞告谢于皇天后土五岳四渎以哀痛之旨诞告多方下感人心上荅天戒陛下既己罪己两府大臣必有逊谢之请小损勲爵而复其位臣等则宿兵困民讨伐未效罪之大者请落近职左降一官帯责授二字仍削除经畧招讨等使名祗管勾部署司公事以谢边陲以警将佐以励军旅如此则天下闻朝廷罪已知陛下之心不负生灵将佐军旅等见主帅负责知天子必欲破贼即皆震惧甘为艰辛更无侥幸之望臣等得以严率其下日夜聚谋上赖威灵可期平定仍请诏下部署以下非大功不録钤辖都监非竒功不赏其班行将校军士等所得功劳依旧量大小酬奨此救弊之端也今西贼渐炽恐谋深入陛下诚能与大臣密议行臣之策天下幸甚如失此机会行恐后时傥朝廷不取臣言则边上终无大功寖有大患其势然矣愿陛下以大易之旨取古圣人之用心则震而后亨受景福于无穷庇苍生于大赉臣之愚心谬策尽于此矣所降到诰勅等臣有此一策未敢拜受臣无任（云）（云）
谢授知邠州表
臣某言伏蒙圣慈特授臣依前行右谏议大夫充资政殿学士知邠州军州事及管内劝农使兼陜西四路沿边安抚使改赐推诚保徳功臣者陟降秘殿为宠甚隆抚按边庭所寄甚重臣（中谢）窃念臣渉道尚浅立身本孤偶縁英主之知获厕迩臣之列进登二府参预万几议刑赏则不避上疑革侥幸则多招众怨心虽无愧迹已难安而况亲奉徳音逺忧边患既此闻命诚合请行始尘宣慰之名来抚凋疲之俗纔周晋地将适秦关属府库之已虚积兵旅之尚众动费万计理当三思愿假一麾就兼四路亦可处其疆事庶不伤于国财诏旨弗从留居丞弼之位表章再露请陈戎狄之机伏蒙皇帝陛下俯照臣心特回天聴罢政府之重责加仙殿之宠名往守要藩遥按诸部存兹国体简于圣心臣敢不即日首涂奉诏行事生民疾苦可得询求边塞机冝更当筹虑用罄臣节以酬圣知臣无任（云）（云）
邠州谢上表
臣某言伏奉制命授臣资政殿学士守本官知邠州兼陜西路沿边安抚使已到任讫秘殿清华旧藩要剧祗膺涣渥伏切震惊臣（中谢）窃念臣生遘文明幼蹈声教登于造秀之级渉彼州县之劳寝迁荣涂过被宸眷擢居近府参对大猷讵有兴邦之言曽无经国之效自惟三省必匪乆安愿解贰于黄枢请分忧于紫塞庶供麤使聊谢舆言伏蒙皇帝陛下舜聪弗违尧言斯布假禁庭之要职居郡国之长人兼领使名复重边寄进退以礼足为儒者之荣本末可言尽出大人之造敢不砥砺风节佩服训谋不以毁誉累其心不以宠辱更其守副委遇之本意酬保全之大恩臣无任（云）（云）
●钦定四库全书
范文正集巻十七
（宋）范仲淹 撰
○表
谢转给事中移知邓州表
臣某言伏蒙圣恩特授臣给事中依前资政殿学士知邓州者洊进荣阶徃临善壤允为兊渥弥集震惊臣（中谢）窃念臣立迹本孤逢辰其盛以刍言罔避擢登侍从之班以睿奨素隆选预弼谐之列乏増君之善道寡措国之令谋无补当时自安何地遽上借麾之恳实畏在梁之讥俄奉明恩曲加异数假职名于秘殿领使范于边藩由朝廷之威灵属羌戎之欵顺方露便安之请忽颁霶霈之私青琐是登朱轓载启臣绩未着合陈三让之封君命已行惧致再言之黩进退惶惑不知所裁此盖伏蒙皇帝陛下天造曲成皇晖乆照敦川泽并包之量法山雷善养之经悯其勤劳致诸安逸示中外之一体保君臣之至欢臣敢不寅奉朝经躬修民政孜孜共理少望于前贤蹇蹇一心无忘于大节臣已一面起发赴任次无任（云）（云）
谢在中书日行遣公事不当放罪表
臣某言近准中书札子伏蒙圣慈以臣等在中书日行遣李昙男公事不当特放罪者具位之材早亏于国论大明之照终示于天慈爰霁震霆允为涣汗臣（中谢）向以昧陋参于几微心则首公智非周物日视四方之奏类多庻狱之疑而有告讦以言情伪未究妖凶既毙证左弗完上开三面之仁在刑惟恤佥重一成之议至失不经多歴岁时尚腾牒诉伏蒙皇帝陛下川泽广纳日月委临察其无他恕兹不及天地之私至大丘山之戴何胜敢不再省前尤一心后效少赎失中之咎用敷报上之诚臣无任感恩荷圣激切屏营之至
邓州谢上表
臣某言伏奉勅命授臣给事中依前资政殿学士知邓州军州事已礼上讫琐闱清品穰都善地处之甚重惴然若惊臣（中谢）窃念臣志意本微才力素寡始干及亲之禄俄有得君之遇启沃无隐出处惟命持一节以自信歴三黜而无悔顷以氐羌犯塞朝廷旰食起臣思过之地授臣御戎之策往罄死力敢图生还夙夜一心首尾四载仅免舆尸之祸终无克敌之勲一旦召还五章陈让惟求守塞不敢入朝再烦诏音促登枢右改参大政俾竭微才革姑息之风则谋身者切齿尚循默之体则爱国者寒心退孤上恩进敛羣怨诚难处于要路复请行于边鄙方陈豫备之策俄覩绥懐之事乃宣霈泽以安黎元臣以患肺乆深每秋必发求去冱寒之地以就便安之所庻近医药存养晩年伏蒙皇帝陛下天覆地生云濡雨濯进以清近之秩付以偃息之藩风俗旧淳政事絶简心方少泰病冝有瘳实繄寛大之朝将幸康寕之福敢不孜孜于善战战厥心求民疾于一方分国忧于千里上酬圣造少罄臣诚臣（云）（云）
谢依所乞依旧知邓州表
臣某言奉勅就知荆南府续准中书札子奉圣旨允所乞依旧知邓州者明命已行辄希改易危诚既露俄遂便安臣志获宣天慈何报臣（中谢）臣渉道素浅立身最孤早由睿哲之知荐更繁剧之任顷升近弼思副上心以道直前虽危不避竭肝膂以论事犯雷霆而进忠未酬天地之恩已掇风波之议尚蒙圣渥俾守善藩忽此就迁实隆倚任臣以本朝盛徳优礼近臣多处京辅之间以存国体之重而又子有疾恙日常忧虞复困道涂仍逺医药遂至再三之渎庻通万一之情伏蒙皇帝陛下曲轸洪私特回中旨许留旧治免渉长川盖推体貌之恩曷副照临之意敢不拳拳民政战战官箴誓坚介石之心仰荅髙穹之造臣（云）（云）
杭州谢上表
臣某言昨奉勅就差知杭州军州事已到任礼上讫江海上游东南巨屏所寄甚重为荣极深臣（中谢）窃念臣生禀迂疎亲逢明盛居常苦节动必危言践扬谏诤之曹倾尽咨询之地至于徃司戎事属当元帅之权入奉圣谟爰厕大臣之列有致君之素志乏代天之懿功魏相之数陈便宜颇蒙纳用汲黯之多犯颜色敢惮见疎虽辽隔于明天亦荐分于善壤共理呉会之域奉扬唐虞之风迹虽逺而获安年已髙而就逸此盖皇帝陛下天施广育海务兼包宠优旧臣恩全晩岁臣敢不抱公忠之节始终弗回体旰昃之忧逺迩咸一乂兹方面副于宸心臣（云）（云）
谢赐鳯茶表
臣某言入内西头供奉官麦知微至传宣旨抚问臣并赐臣鳯茶一合者乆离帝右曷测天衷异恩一临羣疑尽决臣（中谢）窃念臣至诚许国孤立事君屡触雷霆之威数蹈风波之险一心自信三黜寕逃方安江海之情致覩云天之问伏蒙皇帝陛下仁存旧物泽被逺臣圣训丁寕皇慈委曲念犬马之微志锡龙鳯之上珍馨掩灵芝味滋甘醴濯五神之精爽祛百疾之冥烦允彰仁寿之恩特出圣神之眷谨当饵为良药饮代凝冰思苦口以进言励清心而守道上酬君父旁质神明臣（云）（云）
谢转礼部侍郎表
臣某言伏蒙圣慈特授臣尚书礼部侍郎依前充职者涣渥自天震惶无地循墙弗获致寇是虞臣（中谢）伏念臣布素寒姿斗筲微器初縻下士之禄忽尘上圣之知歴升近班尝预大政深自感激讵为因循仰祖宗之谋请行故事懐社稷之计动发危言虽欲必尽其心奚能乆安于位遽彰无状诚合有诛而圣意始终天慈旷荡尚寘名于秘殿复蒙幸于善藩大拙云藏人言用息莫闻课最敢觊龙光伏蒙皇帝陛下雷霆霁威日月还照未忘图旧不次推恩擢登宗伯之曹上应文昌之纬职命如故爵数甚隆徒执让以弗谐止服荣而为惧臣敢不夕愓三省寅恭一心进则尽忧国忧民之诚退则处乐天乐道之分上酬圣遇用竭愚衷臣（云）（云）
乞召杜衍等备明堂老更表
臣某言伏覩朝廷行明堂宗祀之礼诞告天下臣守在逺方不获荣观大庆思有补益辄兹狂易臣（中谢）臣闻易曰大观在上言天下所观在国家之为也自古国家兴行风教使天下观之必先乎庙周人祀文王于明堂以配上帝所以示天下尊亲之道汉显宗永平二年春正月祀光武于明堂其年冬十月养三老五更于辟雍三老五更以二千石禄养终厥身前史纪之为令王之盛节伏惟皇帝陛下稽古奉先行明堂大礼尊奉三圣配帝而飨普天率土咸知舞抃至于三老五更之典最为盛徳冝可兼而行之如前两府老臣惟太子太保杜衍太子少傅任布在焉衍直清忠荩勤劳弼亮布亷洁不渝止足知退皆可备三老五更之选傥朝廷以礼大数烦难于并举亦可召至俾陪观大礼及覃庆之际特加恩奨是亦兼行养老之典也臣又覩工部侍郎致仕郎简执节清素处心雅尚优游泉石乐于吟咏今八十三岁精明不衰月俸之余不治生业此则臣所目见之也而归老十余年不曽迁改亦无锡赐况天下似此近上老臣甚少不难旌奨如郎简则去京遥逺难行召命可遥均三老五更之庆伏望圣慈稽考旧章特加恩礼自余致仕官亦乞朝廷别赐推恩实当尊亲之朝兼行养老之典足以表大礼之盛彰上圣之仁兴天下之孝悌光搢绅之耆旧史官书之为陛下之至徳晔晔于千古干冒天威臣不任大愿战汗（云）（云）
青州谢上表
臣某言奉勅就差臣知青州充青淄等州军安抚使已到任交割勾当者海岱之区地望攸重岳牧之任邦选甚隆拜命以还戴荣而惧臣（中谢）窃念臣某赋才寡薄抱节孤危会遇不伦进擢无状发言多忤非轻去明主之恩触事为忧所重在太平之业涓尘未补覆载何酬尚玷鸿私屡加优寄渐兹衰朽期以退藏伏蒙皇帝陛下天量庇全圣衷收采改此剧藩之守谨诸连帅之权臣敢不逾励夙宵虔分旰昃体九重之深造安千里之含生上副圣求少图忠效臣（云）（云）
遗表
臣闻生必尽忠乃臣节之常守没犹有恋盖主恩之难忘辄忍须臾之期少舒迫切之恳痛靡自觉辞皆不伦伏念臣生而遂孤少乃从学游心儒术决知圣道之可行结绶仕涂不信贱官之能屈纔脱中铨之冗遽参丽正之荣耻为幸人窃论国体昨自明肃厌代之后陛下奋权之初首承徳音占预谏列念昔执巻惟虞无位之可行况今得君安敢惜身而少避间斥江湖之逺旋尘待从之班大忤贵权几成废放属羌臣之负险顾将列以难裁乃副帅权仍峻使任亦尝周旋战备指目地形力援定川之师始期遇敌誓复横山之壤亟逼讲和虽微必取之功多弭未然之患预中枢之密勿曽不获辞参大政之几微益难胜责自念骤膺于宠遇固当勉副于倚毗然而事乆敝则人惮于更张功未验则俗称于迂阔以进贤援能为树党以敦本抑末为近名洎忝二华之行愈増百种之谤上繋天聴终辨众谗因恳避于钧衡爰就班于符竹一违近署五易名城虽圣恩曲示于便安奈神道常恶其盈满请麾上颍盖遭拙疹之未平息鞍东徐益觉灵医之不效唯积疴之见困非晩岁之能支神不在形气将去干冥冥幽壤倐为长徃之期穆穆清光永絶再瞻之望肝胆摧落精魄飞扬然臣起于诸生歴此华贯雨露泽于数世圭组焕于一门有如臣焉足为荣矣当瞑目以无憾尚贪生而有云盖念所惜者盛时所眷者明主虽性命之际已能自通然君臣之间岂易忘报但无怛化以竭遗忠敢惮陈于绪言庶无负于没齿伏望陛下调和六气会聚百祥上承天心下徇人欲明慎刑赏而使之必当精审号令而期于必行尊崇贤良裁抑侥幸制治于未乱纳民于大中如此则不独微臣甘从于异物庶令率土永寖于淳风言逐涕零命随疏殒臣无任惶惧战惕之至
●钦定四库全书
范文正集巻十八
（宋）范仲淹 撰
○状
代人奏乞王洙充南京讲书状
右臣闻三代盛王致治天下必先崇学校立师资聚羣材陈正道使其服礼乐之风乐名教之地精治人之术藴致君之方然后命之以爵授之以政济济多士咸有一徳列于朝则有制礼作乐之盛布于外则有移风易俗之善故声诗之作美上之长育人材正在此矣国家崇儒敦古右文致化三京五府多建庠序当州近辅之郡宜崇治本兼至圣文宣王庙已有学舍三十余间有修学进士二十余人非有讲贯何以发明臣窃见贺州富川县主簿充应天府书院说书王洙于天圣二年御前进士及第素负文藻深明经义在彼讲说已满三年伏望圣慈特与除授当州职事官兼州学讲说所贵国家教育之道风布于邦畿进修之人日闻于典籍士务稽古人知向方干冒圣威臣无任（云）（云）
求追赠考妣状
右臣窃露微衷仰干睿聴霆威匪逺渊惧斯深伏覩编勅节文一应京朝官在任未满不因公事朝廷非时移替在任不曽磨勘转官者后来同计及三周年不以到阙在任并与磨勘者伏念臣自蒙恩改授京官到今七年除持服月日外亦以四年余两个月不敢侥求磨勘今为迁奉在近未曽封赠父母窃念臣襁褓之中已丁何怙鞠养在母慈爱过人恤臣幼孤悯臣多病夜扣星象食断荤茹逾二十载至于其终又臣游学之初违离者乆率常殒泣几至丧明而臣仕未及荣亲已不待既育之仁则重罔极之报曽无夙夜永懐死生何及今又俯临塟礼尚阙褒封祭奠之间志述之际乏慈恩数逼于哀诚身厕登瀛之华亲无漏泉之泽矧遇孝理若为子心今欲将磨勘改转官恩泽乞先移赠考妣所冀迁厝之日得及追荣况臣尚在壮年序进未晩伏望皇太后陛下皇帝陛下深轸至仁俯从危素特降曲成之造更覃广爱之风则人子至荣获显亲于不次君父大赐必捐躯而是图臣无任（云）（云）
奏致仕分司官乞与折支全俸状右臣伏
覩先降勅命指挥乞致仕官三丞以上与一子身事后来甚有朝官因此陈乞自赞善大夫以下文武官即未有殊恩鲜闻致仕臣窃见外处勾当文武臣僚幕职州县毎有疾患昬耄之人百姓无告本路转运使长吏欲行体量或闻贫虚不忍废罢臣闻先王养老莫不推仁在于公朝宜行懋典伏望圣慈应致仕分司官今后毎遇郊禋各与进秩耆耄盖寡优渥何伤内致仕官并乞与折支全俸况国家折支物色朽腐无算又所估太髙乆冝制置庶能周济以养衰残其文资未有朝散阶者仍乞就加庶明尚齿之恩异于班列其三班使臣判司簿尉以其非大夫之等未有致仕条例亦乞与南班上佐等第别降指挥所贵休官之人不甚失所劝臣下亷退之节彰君亲存覆之仁遂其优闲免于穷困如允臣所奏即乞特出圣恩指挥
举欧阳修充经畧掌书记状
右臣叨膺圣寄充前件职任即日沿边廵按其有将帅之能否军旅之勇怯人民之忧乐财利之通塞戎狄之情伪皆须广接人以访问复尽心以思度其于翰墨无暇可为而或奏议上闻军书丛委情须可逹辞贵得冝当藉俊僚以济机事臣访于士大夫皆言非欧阳修不可文学才识为众所伏徃者縁臣之罪有黩朝聴盖本人素好议论闻于搢绅只如臣为谏官之初杜衍任中丞之日修皆曽移书责臣等缄黙无执非独有高若讷之让也以此明之实非朋党若讷知其无他亦常追悔臣切于集事不敢避嫌其人见权滑州节度判官伏望圣慈特差充经畧安抚司掌书记随逐廵按所典书奏并国家之事非臣下之私若不如举状臣甘欺罔之罪
举张方平充经畧掌书记状
右臣今分经畧安抚都部署司职任在延州又发遣延州兵民公事其应荅诸路文字动渉机冝日不暇给凡有奏报朝廷事须精密臣独力当之必有谬误经畧司虽有判官三员多在本司及别路勾当臣昨举欧阳修充本路掌书记寻以召归馆阁更不赴任臣窃见著作佐郎通判天雄军张方平富于文学复有才用乞朝廷改除充本司掌书记（云）（云）
举彭乘自代状
准勅应系两省台官尚书省六品已上诸司四品已上授讫具表让一人自代者
右谨具如前臣奉勅就转尚书户部郎中依前充职臣伏见西京提点刑狱尚书祠部员外郎充集贤校理彭乘博学不倦孤立无徒馆殿之中独为淹乆臣今举自代
举许渤签署陜府判官事状
右臣窃见权润州观察推官许渤在乡曲时众推孝行登仕宦后自守静节天禧三年进士及第授初等职官数任别无过犯至今犹是初等清心至行不求闻逹复通经术长于论议苟非扣撃似不能言伏望圣慈特与改转京官签署陜府判官厅公事庶旌亷退之士以抑侥竞之风如后犯正入已赃臣甘当同罪
举滕宗谅状
右臣窃见知泾州刑部员外郎直集贤院滕宗谅词才公器周于致用曽出圣选擢在谏司当时同列之人并已清显今泾原已有帅臣本州岛不屯军马别无剧务欲乞朝廷改除于繁重处任使如无称效及有所犯臣甘当同罪
举丘良孙应制科状
右臣伏覩先降勅节文今后应京朝官幕职州县官不曽犯赃私罪情轻并许应贤良方正科目者窃以国家下贤良之诏求补益之言非止抡材将以致治先王坐以待旦旁求俊乂必以得士为昌不以限年为重臣窃见权耀州观察推官丘良孙学术稽古文辞贯道求之多士冝奉大对臣今举本人堪应上件科目伏乞朝廷特赐召试若不如举状甘俟朝典
举张升自代状
右臣伏蒙圣慈特授尚书礼部侍郎臣伏见工部郎中集贤院修撰知润州张升筮仕以来清介自立精思剧论有忧天下之心纯诚直道无让古人之节朝野推重臣所不如乞回臣所授以允公议
举张伯玉应制科状
右谨具如前臣窃见秘书丞知并州太谷县事张伯玉天赋才敏学穷阃奥善言皇王之治博逹今古之冝素藴甚充清节自处尝应科举未亲册对如今仰被清问罄陈大畧必能竭前人之正论副大君之虚懐择而行之有补圣教臣今保举其人堪充应贤良方正能直言极谏科若不如举状甘俟朝典
举张问孙复状
右臣伏覩赦书节文应天下懐材抱器或淹下位或滞草莱委逐处具事由闻奏臣观国家居安思危搜罗贤俊以充庶位使民受赐此安邦之正体也臣窃见试将作监主簿张问文学履行有名于时前应茂材异等科再考中式以父丧不得就试近上封事始沾国恩职不称才众知沈俊臣又见兖州仙源县寄居孙复元是开封府进士曽到御前素负词业深明经术今退隐泰山著书不仕心通圣奥迹在穷谷伏望朝廷依赦文采擢张问乞除一陜西藩镇职事官孙复乞赐召试特加甄奨庶几圣朝涣汗被于幽滞
除枢密副使召赴阙陈让第一状（韩公同上）
右臣等各准中书札子奉圣旨令臣等交割本职公事与郑戬管勾讫乘递马疾速发来赴阙者臣等未立边功忽承召命必虑别有进擢实不遑寕伏縁臣等自领经畧之任竭心戎事其于边上利害军中情伪年岁之后方能谙悉至若仓卒之际贼谋百端熟于见闻始可料度且朝廷举天下之力应副西事于今累年贼气尚骄屡为边患是朝廷责臣等立效之秋臣等尽节报国之日况贼界虽来请和或恐盟约未合近复却有点集事冝将来倍须御备今去防秋只是百余日间夙夜经营犹恐阙漏臣等若更离去或致疎虞不惟上悞朝廷愈长寇孽显是臣等自贪宠异移过后人虽当万死何以塞责兼近蒙差降中使宣谕臣等候边事稍寕用在两地臣等寻具奏闻且乞依旧陈力此由衷之请天鍳可明即非今来虚有陈让伏望圣慈念边事至大不可差失特降中旨允兹至诚许臣等且在本任庶竭疲驽得裨万一臣等无任（云）（云）
第二状
右臣等奉圣旨令疾速赴阙臣等为边事未寕防秋在近已具奏闻乞且在本任去讫窃念臣等自临边鄙乆阻阙廷入对清光人臣所愿忽承召命岂合稽留然事有可忧须当陈列伏自西事以来边上帅臣数有改易天下知其不便朝廷毎以旷官承乏不得已而行之臣等四年之中三换边任不闻成效固当坐责昨以泾原师败之后朝廷命臣等兼领四路以御剧寇臣等夙夜议论思有报效奏选将佐促治城塞阅习军马完补器械为向秋之备但西人诣阙方议纳和臣等不敢出入塞下恐渉生事然常防虑诈计未尝懈心且西贼前来誓书甚明以四十年之恩信一旦翻覆况今情伪未知复有点集之说此大可忧防之日也臣等于此处置纔以谙练上下之情方且禀信节制进退庶无大衂若贪冒宠荣辄便舍去则是复有帅臣数易之弊如寇患再作臣等躬亲边事犹惧不济或逺料贼情则多失机会且臣等自膺寄任蒙朝廷推信日重一日凡百陈请如在帷幄无不施行是臣等遭遇盛明尽节立事之时也所以感激剖述愿留岁年或寇患必息则修固边备为他时之防如其未寕则与将佐合心持重御捍冝无深入之忧如贼志倔强终难调伏则臣等选练兵将于三二年间仗朝廷威灵讨服横山界近蕃以遏外患臣等志在分忧非敢饰让近名频烦天聴乞圣慈深照臣等无任（云）（云）
第三状
右臣等近以边事未寕忽承召命两陈奏牍且乞在任诚悫斯至利害甚明尚虑朝廷未垂照悉谓臣等以礼为让务取虚名俟及再三即当上道是以重烦天聴终期得请窃以处劳而思逸重内而轻外人情之常也今臣等勤勤恳恳且愿竭力塞下岂置身艰苦违人情之所乐以矫时干誉者哉诚以经画西陲于今累岁虽无毫发之效上副委遇其如军中之事粗已谙详况西贼父祖以来蓄养奸谋一旦叛命乗累胜之气而遣人纳和此固包藏祸心别营凶计今防秋急备都无数月之期臣等若贪冒宠荣便离职任向去或有侵轶害及生灵使朝廷重忧后人当患则有识之人孰不责咎何施面目以对威颜虽伏显诛亦无所救故臣等披沥肝膈屡有奏述且乞在任以尽疲驽持重保边庶少败事或且许其盟约未解防虞则愿更留岁月之间补完阙漏纵其翻覆不失支梧万一寸功有立寇患稍平则朝廷进用有名臣等归朝未晩愚衷感切天地可明唯君知臣必当鍳谅伏望圣慈开纳早赐允俞臣等无任（云）（云）
第四状
右臣等自承召命累上封章乞且留本任圣明之照必察愚衷然虑朝廷谓成命已行不许改易或谓三让为礼未赐允可臣等莫遑启处重烦天聪窃念臣等本以书生昩于兵术朝廷委兹边事不获固辞三数年间勉心强力徒懐忧患罔敢暇逸至于勲绩絶无称道虽天心至仁尚赐全宥臣等当自循省更思报效岂复舍边陲之患冒朝廷之宠以取重悔哉所乞且在本任者非敢自谓必能销殄凶寇以安西鄙盖臣等受国重委乆于戎政或才力不足终坐重责是臣等之分也若不能毕事移患后人而得谓之忠乎况自来帅臣初至则众多之言争陈利害于军民蕃部之中号令处置频有更改是以边塞众情皆安于习旧而惮于新规又将佐勇怯未能尽知仓卒之时指踪或误则其害不细故未平定间忌在数易此朝廷之所明知况今国家急务在于西陲臣等于此用之不为不重乞圣慈特回天鍳使得尽臣子之心臣等（云）（云）
第五状
右臣等近者忽承诏旨俾赴阙廷继上奏封且乞在任未量圣慈果悉愚诚夙夜震惶若无所措伏念臣等自西寇猖獗乆当戎事虽才不逮志未有成绩若其裁处军政审料敌情既踰岁年粗亦详练故边防忧患之急臣等去就之分前奏备列不敢烦陈今所切者昊贼累次盗边必先伪逹诚欵伺我少懈随即奔冲今又遣人请和徃复迁延即过夏月其或盟约未合必是又图侵轶而朝廷当经营防秋之际动易帅臣送故迎新众情自扰则于御扞之事不无废阙贼如乘我不备适足遂其奸谋则是朝廷以西事为轻而以进擢微臣为重或因此有误大计更滋寇孽则臣等贪冒宠异情何以安臣等所以知逺在朝廷不若亲临强场盖耳目所接指踪为便庶于仓卒不失事机况今干戈未寕民力渐屈忠义思奋圣宸重忧冝拔非常之才待以不次之位使其恢宣贤业讲求庙筭臣等自当奔走塞下奉行胜畧如此则内资帷幄之议外期节制之行用以相须冀乎必济伏望圣慈察臣等忠荩之恳素有本末实不以内外之职轻重于心早赐俞允使尽臣子之节臣等（云）（云）
●钦定四库全书
范文正集巻十九
（宋）范仲淹 撰
○状
陈乞邠州状
右臣闻臣之事君也贵先劳而后禄朝之命官也患重内而轻外重内轻外何以收藩翰之功先劳后禄所以励搢绅之志臣虽无似辄慕前修臣昨在朝日曽与韩琦同进陜西攻守策又覩手诏云今用何人镇彼西方又去年秋曽有圣旨令韩琦与臣互换往边上照管臣遂面奏乞罢参知政事知陜西一郡兼沿边安抚使乞不转官及不帯招讨部署之名寻蒙圣恩差充陜西宣抚使又以契丹举兵西征元昊在河东接近复差臣兼河东宣抚使臣自至河东体量得边上利害各己奏陈今余靖自北既回必见契丹无南牧之意臣乆住州军亦虑烦扰欲过陜西即又宣抚使所行诸军须望特支恩泽縁南郊均赐之后陜西府库已虚或更行特支又须费十数万贯如不徃陜西则前所上攻守之策复成空言伏望圣慈依臣前来面奏罢参知政事并安抚使只差臣于邠泾间知一州帯沿边安抚使乞不转官仍不帯招讨部署之名如此则不销更散特支自可就近处置边事臣此直诚并守前奏俟三二年间边事寕息攻守有备傥圣恩未移用臣不晩庶朝廷无内重外轻之失臣亦有先劳后禄之效进退始终良得其冝臣无任（云）（云）
陈乞邓州状
右臣闻理之安危固当殊体官之废置孰可冒居窃念臣昨厕台司日曕宸扆亲承睿诏俯念边防思得迩臣徃分重寄臣既获闻命因敢请行遽将宣慰之恩来徃屯戍之旅臣以戎情未测备预当严愿领一藩兼按四路欲将臣与韩琦所上边策躬亲施行尚蒙朝廷付兹职任臣自到豳土已逾半年复以前策奏陈庶逃尸素朝廷以彼戎欵顺方用柔懐不欲修威恐成生事臣之所上必可寝停今又覩朝旨据鄜延路奏所定疆界并已了当仰保安军镇戎军务通行博易者事或寕静理当改更其陜西边事自有逐路经畧使处置惟此四路安抚使今后别无事务欲乞朝廷指挥废罢臣则宿患肺疾每至秋冬发动若当国有急难之时臣不敢自求便安且当勠力今朝廷宣示西事已定况邠州元系武臣知州伏望圣慈恕臣之无功察臣之多病许从善地就访良医于河中府同州或京西襄邓之间就移一知州取便路赴任示君亲之至仁从臣子之所望实繄圣造得养天年臣无任瞻天仰圣（云）（云）
举李宗易向约堪任清要状
准御史台牒准庆厯八年五月十四日勅节文于内外升朝官曽任通判成资以上人内堪任清要任使者各同罪保举贰名并须歴任无公私过犯及不是见任两府并自己亲情方得奏举或虽公罪杖以下情理轻亦许论荐者右谨具如前臣伏见知绛州职方员外郎向约生相辅之家而能专儒学谨官业廉贫苦节慎静寡过臣前知润州日约为通判备见操守后来累次为郡皆有理绩推举甚众未蒙奨擢知光化军屯田员外郎李宗易天禧三年进士第九人及第素负词雅居常清慎有静理之才无躁进之迹今在邻属稔闻治状人忧其去吏不敢苛此二人者乆于扬歴各有行实并堪充清要任使如朝廷擢用后犯入已赃臣甘当同罪即不是见任两府并自己亲情歴任并无私罪内有公罪者亦系杖已下情理不重谨具状奏闻伏候勅旨
举张讽李厚充青州职官状
伏奉勅命就差知青州兼安抚使已到任讫今具合奏辟官二员如后一前御史台主簿张讽文学懿赡履行纯雅未升科进的有才称欲乞朝廷采于清议推以异恩特赐召试授一出身差签署青州观察判官厅公事新注下正官王嘉祥即今未到乞勘会京东路节镇别除一处一邓州南阳县主簿李厚进士出身素有文行渉道且深到任已成一考见权邓州职官欲乞朝廷特除权青州两使推官兼管句安抚司机冝文字节度推官近新到任乞移侧近州郡如难得阙即乞许令安抚司差权见阙官处勾当所贵不住俸给况本路见阙官数员右谨具如前臣受国寄任日忧旷阙或得此二人助其不逮庻无败事如朝廷擢任后犯入已赃及不如举状臣并甘当同罪谨具状奏闻伏候勅旨
荐李觏并録进礼论等状
右臣闻古之明王坐以待旦旁求俊乂盖将尽天下之才成天下之务故为臣者以举善为忠亦将竭知人之明副待旦之意也臣亲逢圣旦尝忝辅臣辄慕前修之为少荅非常之遇臣伏见建昌军草泽李觏前应制科首被召试有司失之遂退而隐竭力养亲不复干禄乡曲俊异从而师之善讲论六经辩博明逹释然见圣人之旨著书立言有孟轲扬雄之风义实无愧于天下之士而朝廷未赐采收识者嗟惜可谓遗逸者矣臣窃见徃年处州草泽周启明攻于词藻又江寕府草泽张元用及近年益州草泽龙昌期并老于经术此三人者皆蒙朝廷特除京官以示奨劝臣观李觏于经术文章实能兼富今草泽中未见其比非独臣知此人朝廷士大夫亦多知之臣今取到本人所业礼论七篇明堂定制图序一篇平土书三篇易论十三篇共二十四篇编为十巻谨缮冩上进伏望圣慈当乞夜之勤一赐御覧则知斯人之才之学非常儒也其人以母老不愿仕宦伏乞朝廷优赐就除一官许令侍养亦可光其道业荣于闾里以明圣人在上下无遗才若不如举状臣甘重受朝典谨具状奏闻伏候勅旨
进故朱寀所撰春秋文字及乞推恩与弟寘状
右臣伏见故秘书丞集贤校理朱宷幼有俊材服膺儒术研精道训务究本源越自经庠擢升文馆力学方起美志未伸不幸天丧深可嗟悼寀春秋之学为士林所称有唐陆淳始传此义学者以为春秋之道乆隐而近乃出焉寀苦心探赜多所发挥其所著春秋指归等若干巻谨缮冩上进乞下两制详定如实可收采则乞宣付崇文院又念其人家道贫窭妻息孤穷有亲弟寘亦习儒业未登仕禄伏望圣慈特沾一命况寀曽任府界提点偶縁病罢别无过犯中前监察御史梁坚蔡禀等亡后亦蒙録用子孙体例颇同不为侥幸以彰圣朝旌録儒学使其孤幼不坠丘壑亦天地之造也干冒宸严臣（云）（云）
陈乞颍亳一郡状
右臣辄陈危悃上黩髙聪逖仰雷霆不任渊谷窃念臣渉道至浅赋材本下爰从孤宦首被圣知自谓得君未尝避事险易一志周旋四方今守东齐方面亦重救灾御寇敢不尽心而年高气衰日増疾恙去冬以来顿成羸老精神减耗形体尫弱事多遗忘力不支持其青州常程公事已牒通判职官发遣其安抚一路九州岛军兵马公事繁多至于郡县利害乡川寇盗皆禀本司指踪自臣抱病勾管不前上无以分宵旰之忧下无以逃尸素之诮惟是奏报文字臣则竭心勉率亦多稽缓揣已量力实不自安伏望圣慈于颍亳二州就差臣一处所贵闲慢少事可以养疾庶安朽质少保残年仰祈洪造之私惟誓丹衷之报臣无任（云）（云）
○札子
论西京事冝札子
臣近亲奉徳音以孔道辅曽言迁都西洛臣谓未可也国家太平岂可有迁都之议但西洛帝王之宅负关河之固边方不寕则可退守然彼空虚已乆絶无储积急难之时将何以备冝以将有朝陵之名渐营廪食陜西有余可运而下东路有余可运而上数年之间庶几有备太平则居东京通济之地以便天下急难则居西洛险固之宅以守中原易曰天险不可升地险山川丘陵王公设险以守其国此之谓也先王修徳以服逺人然安不忘危故不敢去兵以恃徳也陛下内惟修徳使天下不闻其过外亦设险使四夷不敢生心此长世之策也伏望圣慈未烦下议且留圣意可俟臣口对不备谨再具状奏闻
论复并县札子
臣伏覩赦书节文西京河阳管界诸县近经并废颇闻人民不便并特令依旧臣去年秋纔入中书蒙圣慈差中使催臣言事臣首陈七事内一事为天下民困由吏役烦重如西京在后汉时三十七万户置二十县唐会昌中十七万户置十九县今有五万六千户尚置十九县是户口十分去七而县额如旧吏役不减安得百姓不困哉后汉光武诏天下并减四百余县此治世之规可举为法臣请先于西京减并县分以省吏役奉圣旨下范雍并本路转运使密切相度闻奏寻据范雍夏安期等奏相度西京县邑众多人户差役频并今来减县邑为镇实亦利便除山险空迥地里阔逺及陵寝所安难为废罢外乞并作十三县委得允当别无妨碍寻蒙朝廷依奉降勅施行讫约计减役人一千五六百户已放归农官员亦已省罢讫窃闻后来有臣僚上言或称县尉检覆地逺且逐县界分俱不及百里如南方县分有三二百里者亦只一员县尉以此方之甚不遥逺或称却费军人把守其守把军人即非旋有招置并是本府宣毅兵士在本府中亦须请受或称酒税亏额今体问得逐镇比旧日却有増盈其所上言皆非害民之事况无实状只是坊郭物力之人恐产业闲慢或逐县公人中有巢穴已成不愿更改者因兹妄说不便扇揺人情致臣僚误有采闻形于奏牍朝廷未深穷究便以为然改已行之命特作霈恩而不知一千五六百户免役之家重加劳扰殊非沾恩之意只是坊郭物力之人县邑狡猾之吏遂其志愿侥幸欢呼必有作感圣恩道场以惑朝聴者其乡川之民弃农就役复为愁苦是害其本而徇其末也且光武之朝诏下并四百县何号令之行无敢沮者今朝廷止并六县而号令已出敢有沮言是国家命令不行于外恩泽不逮于民矣国政如此则天下无事可行皆欲守因循之弊弊不可救乱所由生且西京在汉时三十七万户置二十县今五万六千户置十九县其吏役劳扰亦甚明白非隐昧之事臣为近辅请行此令者盖欲蘓息穷民且非利已縁亲奉徳音并降中使促令论列时事非臣辄有改易况典故甚明非出自胷臆如上言不当乞朝廷直行黜罢不销重扰生民而沮此一议若转运使等定夺不当亦乞朝廷驳下不当事件特行勘问明示责降自然利害分别中外无疑臣本上言之人如不黜罢其元定夺之官又不勘问却将重扰生民之事作恩宥施行于体不便不知令诸县仍旧惠及何人臣为朝廷惜此一举使天下无复有省役息民之望伏望圣慈指挥西京未得追扰放役之人别候朝廷指挥更年岁间利害既明谤议自息所以恳恳上言者忝为辅臣知利害不能执守则国家之恵必不能行生民之弊亦不能去傥朝廷以臣僚上言为是以臣所言为非即乞依臣所奏早加勘劾速行降黜臣即甘于伏罪不复论列取进止
乞修京城札子
臣危言孤立乆荷圣知当此旰昃之忧岂可循黙自守虽言而无取亦以尽臣子之心臣先于景佑三年五月初在开封府曽进札子言西洛帝王之宅絶无储备乞圣慈以将有朝陵为名使东道有余则运而西上西道有余则运而东下数年之间庻几有备太平则居东京舟车辐凑之地以便天下急难则守西洛山河之宅以保中原当时臣言西洛可营者以备急难也今北事既动营洛已晩臣今别有愚见请一二以陈之臣窃闻修建北京以御大敌以臣料之可张虚声未可为倚何哉河朔地平去边千里北马豪健昼夜兼驰不十数日可及澶渊陛下乘舆一动千乘万骑非数日可办仓卒之间敌骑已近欲进北京其可及乎此未可一也又承平已乆人不知战闻敌大至羣情忧恐陛下引忧恐之师进渉危地或有惊溃在爪牙之臣谁能制之此未可二也又北京四面尽平絶无险扼之地傥乘舆安然到彼而敌骑旁过直趋河南于澶渊四面乘冻而渡京师无备将何以支宗庙社稷宫禁府库皇宗戚里之属千官百辟之家六军万民血属尽在无金城汤池可倚无坚甲利兵可御陛下行在河朔心存京师岂无回顾之大忧乎此未可三也假使大河未冻敌不得渡而直围守澶渊声言向阙以割地会盟为请当此之时京师无备敌骑俯逼陛下能坚守不动而拒其请乎唐明皇时禄山为乱旧将哥舒翰引四十万兵屯守潼关请不出战且以困贼杨国忠促令进讨一战大败遂陷长安今京师无备敌或南牧朝廷必促河朔诸将出兵截战万一不胜则有天寳之患朝廷将安徃乎昔炀帝盘游淮甸违逺关中唐祖据之隋室遂倾明皇出幸西蜀非肃宗立于朔方天下岂复为唐乎徳宗欲幸益都李晟累奏乞且幸山南以系人心乃知朝廷万邦之根本今陜西河北聚天下之重兵如京师揺动违逺重兵则奸雄奋飞祸患四起臣闻天有九阍帝居九重是王者法天设险以安万国也易曰天险不可升地险山川丘陵王公设险以守其国正在今日矣臣请陛下速修东京高城深池军民百万足以为九重之备乗舆不出则圣人坐镇四海而无烦动之劳銮舆或出则大臣居守九重而无回顾之忧矣彼或谋曰边城坚牢不可卒攻京师坦平而可深犯我若修完京师使不可犯则是伐彼之谋而沮南牧之志矣敌入之浅则边垒已坚敌入之深则都城已固彼请割地我可弗许也彼请决战我可勿出也进不能为患退不能急归然后因而挠之返则追之纵有抄掠可邀可夺彼衰我振未必不大胜也此陛下保社稷安四海之全策矣或曰京师王者之居髙城深池恐失其体臣闻后唐末契丹以四十万众送石高祖入朝而京城无备闵宗遂亡石晋时叛臣张彦泽引契丹犯阙而京城无备少主乃陷此皆无备而亡何言其失体哉臣但忧国家之患而不暇顾其失体也若以修完城隍为失体不犹愈于播迁之祸哉朝廷大臣百辟必暁此事但惧议者谓其失体而不敢言臣任在西陲非当清问而辄言此事诚罪人也然臣子之心岂敢忘君亲之忧况臣素来愚拙惟知报国而不知其受谤矣昔奉春君负贩之夫劝高祖都关中而张良赞之翌日命驾臣叨预近列而辄建言比之奉春之僭未甚为过至于西洛帝王之宅太祖营修盖意在子孙表里山河接应东京之事势连属关陜之形胜又河阳据大川之险当河朔河东会要为西洛之北门又长安自古兴王之都天下胜地皆愿朝廷留意常委才谋重臣预为大备天下幸甚干犯圣威臣无任（云）（云）
又
臣近覩邸报有北使到阙逺近称庆及见逐处关报事宜却言西北两界各大点集比疑北使之来未甚诚实以四十年之恩信无故动揺恐非有限之货能足无厌之心此可大为之防盟誓不足倚也敌情翻覆自古非一臣窃覩朝廷未修东京而先修北都臣谓东京根本也北都枝叶也虽先朝曽有北都之行当自有宿将旧兵尝经大敌然犹上下忧疑盘桓而进今太平已乆人情易动又无宿将旧兵不可不过虑也臣见边上将佐军旅耻言不武争乞効命及其临敌十无一勇臣恐驾前诸班武士务夸胆勇有悞陛下昔汉樊哙对上曰臣愿得十万众横行匈奴中季布叱曰哙可斩也昔匈奴围高帝于平城汉兵三十二万哙时为上将军不能解围今言以十万横行是面谩也今陛下自顾左右将军有如樊哙者乎臣昨上言请修京城宜持重而不动者盖为此也若将廵幸北都臣谓有可虑之事者五愿陛下思之臣三四年来闻人所传契丹造舟安轮遇陆可载遇川可济如南牧而来于沧徳之间先渡黄河取郓濮而袭我京城陛下虚徃北京而敌入东路此可虑之一也又宗庙社稷皇宫戚里千官百辟六军万民之家尽在京师而城池无备敌或大至将何保守此可虑之二也若廵幸北京六军尽出回顾京师亿万之中或有奸凶窃发为乱陛下之心能安于外乎此可虑之三也假使銮舆未出敌逼澶渊声言向阙有割地之请既京师无备朝廷能拒其请乎此可虑之四也又敌骑之来必数十万其河朔之兵当须持重如京城无备畏彼深入必促重兵与之决战万一有哥舒之败则社稷为忧此可虑之五也愿陛下必修京城可御大患况天子之城古有九重之号未闻以不严不固而为国体也能严且固则上自宗庙社稷下及百万之众可安堵矣陛下乘舆不烦顺动矣虽敌入东路不得而袭矣彼扣澶渊有割地之请可拒而弗许矣彼求决战可戒诸将持重而勿出矣彼知京师有备大军持重则南牧之志不得而纵足以伐其谋矣而复锐则避之困则扰之夜则惊之去则蹑之因其隙而图焉皆须京师大固然后能行其策近代戎狄为京师之祸者数四矣不可不大为之防易曰王公设险以守其国此先圣之训非臣之所能言也惟圣鍳裁之
乞召还王洙及就迁职任事札子
臣闻国家求治莫先于擢才臣之纳忠无重于举善臣窃见工部员外郎直龙图阁新差知徐州王洙文词精赡学术通博国朝典故无不练逹搢绅之中未见其比以唐之虞世南先朝之杜镐方之不甚过也臣在中书日洙曽求知越州时章得象以下并言朝廷每有典礼之疑则问此人必见本末岂当许求外任遂不行所请寻以撰成国朝会要一百五十巻蒙恩进直龙图阁依旧天章阁侍讲仍赐金紫以旌稽古之能也后以赴进奏院筵会乃在京诸司常例得从一日之休徒以横议中伤例谴居外三经赦宥未蒙召还恐非圣朝弃瑕采善之意臣近见此人来知襄州复能精勤政治庻务修举清简和恕吏民乐康乃知其才内外可用自任工部员外郎已及六考不求磨勘直龙图阁亦又四年未曽迁改伏望圣慈不以人之小累而废其大善如朝廷采鸿儒硕学以备询访则斯人之选为中外所服矧有懿文可以发明议论润色训谟欲乞特赐召还仪表台阁傥朝廷意切生民重其外补则乞就迁近职别领大藩使搢绅之列知稽古有劝为善弗掩实圣政之端也臣尝叨近辅知无不言况襄邓邻封稔闻善治或不如举状臣受上书诈不实之罪如朝廷擢用后犯入已赃臣自甘当同罪取进止
●钦定四库全书
范文正集巻二十
（宋）范仲淹 撰
○赋
老人星赋（明星有烂万寿无疆）
万寿之灵三辰之英其出也表君之瑞其大也助月之明但仰祥光莫辨皤然之象方资睿算斯埀耄矣之名皇家以大洽雍熈咸臻仁寿感埀象之丕变彰御图之可乆爰假号于耆年实归美于元后南郊享处能无鼔缶之歌银汉经时谁是游河之友观夫落落位正荧荧影孤应春秋之候出丙丁之隅视合璧之祥兮未异顾连珠之瑞兮若无象兹黄发永我鸿图想天上之宵征寕悲钟漏顾人间之夕景岂恨桑榆是何上象着明昌时合偶厯数自延于人主名实何惭于国叟月轮遥覩安车之意寕无天驷旁瞻失马之嗟何有此盖君着明徳天陈瑞星会兹鼎盛荐乃椿龄増芳华于信史协休美于祥经每覩运行如纵心于黄道无差躔次疑尚齿于青冥足使厯象者考祥占天者改观挂碧空而的的度清宵而烂烂非时不见如四晧之避秦有道必居若二疏之在汉大矣哉名尊五福位列三光发天文之炳焕符帝徳之悠长北阙前瞻独呈祥于有烂南山俯映共献寿于无疆士有仰而赋曰天之象兮示劝君之位兮善建实赞天灵之数允叶华封之愿又何必周王之梦九与嵩岳之呼万者也
老子犹龙赋（元圣之徳通变如此）
昔老氏以观妙虚极栖真浑元握道枢而不测譬龙徳而弥尊孰可伺珠长存慈俭之寳全疑在沼不离清净之源宣尼之启述嘉言发挥至圣谓此真宗之徳若彼时乘之性每去不祥之器剑化同归常开众妙之门鱼登比盛莫不遗情宠辱放志希夷振淳风而腾骧有便乐上善而游泳无疑所谓性相近也故可则而象之知雄守雌宛讶存身之际絶圣弃智潜疑勿用之时至哲难偕元功莫极知止而过亢何有善行而在田可则彼飞升于天路此逍遥于圣域流沙西去曽无战野之虞紫气东来实有召云之徳岂不以神龙之举也其变不穷圣人之道也无幽不通一则致霖雨于天下一则宣教化于区中背伪归真岂逐叶公之好长生乆视寕资豢氏之功不然又安得深述杳冥盛称逹变忘机而沈梭是拟着经而负图可见宋纎比圣堪为折角之流尹喜依仁自得攀髯之便大道巻舒非龙何如言豹隐者胡能比矣称虎变者近可方诸我名跻四大之间五灵斯会我道配二仪之际三友非疎故能作大匠之宗师阐无为之妙旨惟尊道而贵徳自反古而复始比于或跃之灵荡荡乎其圣如此
蒙以养正赋（君子能以蒙养其正）
蒙者处晦而弗曜正者居中而弗羣守晦蒙而靡失养中正而可分处下韬光允谓含章之士居上弃智斯为抱一之君圣人以设彼易文授诸君子考其在蒙之象得此养正之理浑兮若浊下民无得而称焉闇然而彰圣功亦在其中矣是以不伐其善罔耀其能惟朴素而是守又浚哲而曷矜故知我者谓我愚不可及不知我者谓我智不足称务实去华育徳之方斯在反聴收视养恬之义相应故得悔吝不生纯和自履隐其明而若昩保其终而如始至贤者孟子在养素而弗违亚圣者颜生信如愚而有以是知蒙正相养圣贤是崇欲求乎不失其正必在乎受之以蒙石藴玉而外质蚌含珠而内融天地何言育物之功潜用龙蛇处蛰存身之道不穷其或谋画为先聪明自广不务淳淳而处每思察察而徃则彼蒙也丧乎其真此正也失其所养曷若我知白守黒老氏之教寕忘用晦而明箕子之风不爽至矣哉正之在斯养亦冝其藴道徳而不衒岂祸福之能随志士体之而修身素履无失圣人执之而行化赤子焉知乃有修辞立诚穷理尽性常黙黙以存志将干干而希圣庶几进退之间保君子之中正
礼义为器赋（崇礼明义斯以为器）
礼义交举圣贤是崇既覩化人之要爰彰为器之功修之于身岂晩成而是虑体之于政见日用之无穷前典可稽格言斯启假其器而宣其教尊其义而贵其礼本于太一寕因雕琢之劳见无不为岂定方圆之体不速而成与世作程于以致满而不溢于以知用之则行见者之谓智述者之谓明合二美以同归皆能致用列五常而共乆何患易盈是以化彼邦家器兹礼义其美也混而为一其设也分而为二助政教而可大贯古今而不坠宣尼始问于周史雅契求新晋文首定于襄王允符先利岂不以为君之柄也非礼何持立人之道也惟义是资居上而不我遐弃化下而何莫由斯有之则安在倾敧而莫覩闻而能徙信用舍以从宜是知彼器也利乃生民此器也归诸君子盖用之而可资故喻之而有以察其无体可忘尚象之言执以卫身讵有假人之耻念兹在兹无为而为但守执虚之戒难忘持满之规安上治民寕使乎小人乘矣见危致命岂惟乎长子主之今国家稽古不忘宣风遐被其礼也同二仪之节其义也正四方之志覆万国而无疆通大道之不器
今乐犹古乐赋（民庶同乐今古何异）
古之乐兮所以化民今之乐兮亦以和民在上下之咸乐岂今昔之殊伦何后何先俱可谐于雅颂一彼一此皆能感于人神原夫惟孟子之谟猷激齐王之思虑恵民之道将进述乐之言斯着以谓昔时抟拊实用洽于羣情此日铿锵亦足康于兆庶盖在乎君臣交泰民物兹丰和气既充于天下徳华遂振于域中实万邦之所共谅百世之攸同聴此笙镛曷异闻韶之美顾兹匏土宛存撃壤之风孰是孰非爰究爰度且何伤于异制但无求于独乐移风易俗岂惟前圣之所能春诵夏弦寕止古人之有作若乃均和其用调审其音上以象一人之徳下以悦万国之心既顺时而设教孰尊古而卑今六律再推自契伶伦之管五声未泯何惭虞舜之琴其或政尚滋章民犹劳苦乐虽遵于前代化未畅于率土曷若我咸臻仁寿共乐钟鼓八风时叙命虁而不在当年万舞日新教胄而何须徃古若然则不暇求旧惟闻导和其制也虽因时而少异其音也盖理心而靡他播兹治世之音无逺弗届较彼先王之乐相去几何今国家大乐方隆休声遐被曽不惑于郑卫自能和于天地举今古而酌中与英茎而岂异
省试自诚而明谓之性赋（诚发为徳彰彼天性）
圣人生禀正命动由至诚发圣徳而非习本天性以惟明生而神灵实降五行之秀发于事业克宣三代之英稽中庸之有云仰上圣之莫越性以诚着徳由明发其诚也感于乾坤其明也配乎日月我生既异初郁郁而有融我性在斯终存存而不竭上智不移无为而为藴彼精醇之志发为浚哲之资文王之徳之纯既由天启周公之才之美亦自生知故得冠乎人伦立乎圣域所以见至矣之性所以成自然之诚究其本也盖锺纯粹之精及其显焉乃着文明之徳岂不以自诚而明者生而非常自明而诚者学而有方生而徳者实兹睿圣学而及者惟彼贤良颜生则自明而臻谓贤人而可拟夫子则自诚而至与天道而弥彰若然则诚之道也既如此明之道也又如彼盖殊途而同致亦相须而成理发乎仁义遂使跂而及之着乎圣神所谓诚则明矣且夫明乃诚之表诚乃明之先存乎诚而正性既立贯乎明而盛徳乃宣有感必通始料乎在心为志不求而得终知乎受命于天大矣哉考彼格言见兹元圣施为可覩于君徳动静必遵于天命由至诚而逹至明是为圣人之性
金在镕赋（金在良冶求铸成器）
天生至寳时贵良金在镕之姿可覩从革之用将临熠耀腾精乍跃洪炉之内纵横成器当随哲匠之心观其大冶既陈满籯斯在俄融融而委质忽煜煜而扬彩英华既发双南之价弥高鼓铸未停百炼之功可待况乎六府会昌我禀其刚九牧纳贡我称其良因烈火而变化逐懿范而圆方如令区别妍媸愿为轩鉴傥使削平祸乱请就干将国之寳也有如此者欲致用于君子故假手于良冶时将禁害夏王之鼎可成君或好贤越相之容必冩是知金非工而不用工非金而曷求观此镕金之义得乎为政之谋君谕冶焉自得化人之旨民为金也克明从上之由彼以披沙见寻藏山是务一则求之而未显一则弃之而弗顾曷若动而愈出既踊跃以求伸用之则行必周流而可铸羡夫五行之粹三品之英昔丽水而隐晦今跃冶而光亨流形而不缩不盈出乎其类尚象而无小无大动则有成士有锻炼诚明范围仁义俟明君之大用感良金而自试居圣人天地之炉亦庻几于国器
临川羡鱼赋（嘉鱼可致何羡之有）
彼何人斯在水之湄谓嘉鱼之美矣临长川而羡之瞻之在前殊有忘筌之意求之不得寕无结网之思徒观其纹浪不惊锦鳞咸遂或在藻以安性或戏荷而从类但见嬉游固难驯致常自适于清流若有待于芳饵在渊游泳疑荘叟之梦来依岸噞喁讶平子之书至泼泼晴波在彼中河可以登庖为笾豆之俎可以升鼎俟盐梅之和顾丝缗而则不俯漪涟而奈何凝睇依依控鲤之方安得含情黙黙思鲈之兴何多惜矣空拳眷乎颁首止疚懐而肆目自朶頥而爽口几悔恨于包无徒讽咏于南有心乎爱矣愧疎破浪之能敏以求之惧速冯河之咎谋之未喜烹鲜尚賖弗经营于纲网空顾慕于鲿魦非逹士之识矣其愚人之意耶胡不为施罟之功岂劳弹铗胡不学投竿之术自取盈车又何必其志营营其图琐琐徘徊乎水泽之畔怏怅于泉源之左亦由射雉之子即亡矢以胡为待兔之人非设罝而奚可然则有为者必先其器所羡者何止于鱼器则可为讵见力不足者鱼或空羡又岂得而食诸在临事而求已将触类而起予五饵不陈钓四夷而莫至三纲不缉罗兆民而则疎至如居人之常为邦之彦欲高位而是蹈当崇徳而无倦修天爵而人爵从之何烦健羡
水车赋（如岁大旱汝为霖雨）
器以象制水以轮济假一毂汲引之利为万顷生成之恵扬清激浊诚运转而有时救患分灾幸周旋于当世有以见天假之年而王无罪岁者也当其东作云布西成以期何密云不雨兮若焚若灼而大田多稼兮如渇如饥耒耜之功既至仓箱之望将危岂无陂池抱瓮之行曷济亦有沟洫挈瓶之利胡为乃有智者乐水而起予梓人治材而和汝谓一溉之可洽俾百两之斯举因无伤于濡轨轧轧临川初有认于埋轮翘翘在渚是车也匪疾匪徐彼水也突如来如补畎亩之不足损溪壑之有余渤潏腾波忽若刺山之泉涌潺湲去浪渐如澄江之练舒讵见瓶羸那惭绠短流洋洋兮乍若膏润苖忻忻兮初如律暖载脂载牵几通郑国之渠弗驰弗驱自解成汤之旱动将势旋发与机会既引重之象着亦救焚之功大河水浼浼得我而不滞不凝原田每每用我而无灾无害仁常汲下智复钩深于以见因民之利于以见洗物之心若夫大禹之年应资治水必也高宗之世亦命为霖至如贤人在辅徳施周普五日一风十日一雨则斯车也吾犹不取
用天下心为心赋（人主当用天下心矣）
至明在上无逺弗宾得天下为心之要示圣王克已之仁政必顺民荡荡洽大同之化礼皆从俗熙熙无不获之人当其治国牧民代天作主敷至治于四海遂羣生于九土以为肆予一人之意则国必颠危伸尔万邦之懐则人将鼓舞于是审民之好恶察政之否臧有疾苦必为之去有灾害必为之防苟诚意从乎亿姓则风化行乎八荒如天聴卑兮惟大若水善下兮孰当彼惧烦苛我则崇简易之道彼患穷夭我则修富寿之方夫如是则爱将众同乐与人共徳泽浃于民庻仁声播于雅颂通天下之志靡靡而风从尽万物之情忻忻而日用岂不以虚已之谓道适道之谓权下有所欲吾何可专一应万而诚至寡治众而功宣尧舜则舍已从人同底于道桀纣则以人从欲自絶于天必也重乎安危明夫用舍弗凝滞于物我可并包于夷夏赜老氏之旨无欲者观妙道于域中稽夫子之文虚受者感人和于天下若然则其化也广其旨也深不以已欲为欲而以众心为心逹彼羣情侔天地之化育洞夫民隐配日月之照临方今穆穆虚懐巍巍恭已视以四目而明乎中外聴以四聪而逹乎逺迩噫何以致圣功之然哉从民心而已矣
●钦定四库全书
范文正别集巻一
（宋）范仲淹 撰
○古诗
寄石学士
家有清白志所寳甑中尘休去无生涯老来犹苦辛一麾了婚嫁万事蠧精神与君尝大言定作青山邻蹭蹬未携手得无羞故人
江楼寄希元上人
清言一以遥黙黙江楼上安得如白云无心两相忘
酬和黄太博
古籍东南美蔚蔚幙中议懿行希圣贤尚文粲游赐伊余发已秃偶继立朝士何以宣王政甘为时所弃酌以广州泉不易伯夷志直哉心如弦安虑道边毙窃尝力于古秉笔庶几至孰为末闻达聊以道幽秘夫君锵以名尤为世之器赠我百余言升堂出而示土木朽且陋黼黻谬増贲毌盐烦刻画返朴吾所愧华勋爱士心蓬壶延才地何人荐于子当彼得言位吐以胷中竒落落金玉继九虚高可游凌厉垂天翅吾将退而隐尚得荣其视
滕子京以真箓相示因以赠之
泰山采芝人吏隠清淮濵金函秘寳箓奉之如高真谓子有仙志兴言一相示叩头鸣天鼔玉书粲然异白云引轻素朱丝闻灵篇题云天寳岁传于任凤仙兵火换九州岛于兹三百年非有灵物持此书安得全緑字起龙蛇丹文挂星斗六甲当奉行百神乃奔走密密天上语忽忽人间有与君置青山解冠松桂间服此上淸箓上淸庶可攀无为尘土中草草凋朱颜
送徐登山人（原本后四巻有送徐允升归九华诗典同止易五字今附注于下）
重君爱（后作乐）诗书孜孜不知老白发末理（后作未治）生惟谈（后作设）圣人道爱君妙山水所得是神气尺素冩林峦邈有千里意今日江南行孤云无繋程直指九华峯去扫先君茔却来华阳川与（后作邀）我溪上盟行歌紫芝秀坐啸清风生炼真变金骨飘飘朝玉京结成物外游忘此天下情
匣剑
灵剑经年匣决云谁为高报人如有道何忍问吹毛
南园
南园万树花极目春芳丽林下老成人相招植松桂
行歌
行歌春满路坐歌春满园花前人自乐桃李岂须言
明月
明月照前墀朱弦奏流水春风如未回敢望无云起
南楼
南楼百尺余淸夜微埃歇天会诗人情遗此高髙月
送陈瓌秀才游金陵
君有江南行为君歌以喜龙盘山万曲练静江千里江山不可空台星照呉中（相国陇西公时镇金陵）古来王谢地今有周召风而间杨（诰）与郑（戬）万丈光相映煌煌聚宰府金陵一何盛此去知已贤雅客情无边白云起江树明月逐江船云月共徘徊优哉如游仙归来笑春风白日登青天
○律诗
送欧伯起
天与神交忽解携一溪风月更同谁自惭潇洒如猿鹤却向周郎怨别离
九日
欲赋前贤九日诗茱萸相斗一枝枝可怜宋玉情无限争似陶潜醉不知緑鬓爱随风景变黄华能与岁寒期登髙■〈廴冋〉处狂多少笑杀襄阳拍手儿
送虎丘长老
暂向天台参众真虎丘风月逺随身琼台肯便长栖去无限人间未度人
寄润州龎籍
北固髙栖海气寒使君应此凭阑干春山雨后青无限借与淮南洗眼看
送湛公归四明讲席
满面南风指四明山长水曲不胜情自言此去云林下惟讲华严报太平
和龎醇之见寄
北楼千尺午犹寒冉冉飞尘不可干横望沧溟了无际贵人休向畵图看
依韵和胡使君书事
都督再临横海镇集仙遥辍内朝班清风又振东南美好梦多亲咫尺颜坐啸楼台凌皓月行春鼓吹入青山太平天子尊耆旧八十王祥未赐闲
赠呉秀才
万户侯家几叶孙弟兄红斾独乌巾携琴人入庐山去谁信朱门有逸人
依韵和魏介之同游玉仙坛
云坛共上百神清碧坞红霞相照明幽草欲迷丹井处乱峯依旧白云生亭亭翠纛高杉矗险险狂雷落石轰待得九霄鸾鹤驭玉书应改地仙名（本传云玉作辽地仙也）
依韵和介之未开菊
本非桃李色佳节敢先开席上无言晩霜前幸未摧芳心应有待真赏直须催愿上金樽寿何伤蝶不来
依韵酬池州钱绮翁
天涯彼此勿冲冲内乐何须位更崇白发监州身各健青山遶郭景多同日髙窻外眠方起月到樽前宴未终况在江南佳丽地重阳犹见牡丹红（鄱阳牡丹有四时开者）
寄题溪口广慈院
越中山水絶纎尘溪口风光歩步新若得会稽藏拙去白云深处亦行春
钓台诗
汉包六合罔英豪一个冥鸿惜羽毛世祖功臣三十六云台争似钓台髙
送饶州董博士（讳渊黠鹿鸣燕之后举送诗）
番国英豪富鲁儒同时举送起乡闾文章耻学扬雄赋议论羞谈贾谊书喜得明珠三十六恨遗壮士二千余送君直上青霄去行看归乗驷马车
●钦定四库全书
范文正别集巻二
（宋）范仲淹 撰
○赋
尧舜帅天下以仁赋（尧舜仁化天下从矣）
穆穆虞舜巍巍帝尧伊二圣之仁化致四海之富饶协和万邦盖安人而为理肆觐羣后但复礼以居朝当其如天者尧继尧者舜守位而时既相接行仁而性亦相近内睦九族善邻之志咸和外黜四凶有勇之风遐振聪明作圣浚哲如神一则命羲和而钦厯象一则举稷契而演丝纶孰谓各行其道但见同致于仁谤木设时恻隠之情旁达熏弦奏处生成之惠皆臻民保淳和政无谲诈实博施而可大亦无为而多暇茅茨何耻方不富以为心璇玑有伦惟罕言而自化故得兆民就日万国慕膻诚同心而同徳又何后而何先水沴久忧曷三月而违也朝纲歴试非一日而用焉然则帝者民之宗焉仁者敎之大也帝居大于域内仁为表于天下咨询四岳何异乐山之情统御八元允谓长人之美夫五帝之最百王之宗物无不遂贤无不从于以见昭徳于文思于以见播美于温恭殊途同归皆得其垂衣而治上行下效终闻乎比屋可封大哉光宅无私文明由已稽陶唐之道法有虞之理是则万彚熙熈咸颂声而作矣
君以民为体赋（君育黎庶如彼身体）
圣人居域中之大为天下之君育黎庶而是切喻肌体而可分正四民而似正四支毎防怠堕调百姓而如调百脉何患纠纷先哲格言明王佩服爱民则因其根本为体则厚其养育胜残去杀见逺害而在斯劝农勉人戒不勤而是速善喻非远嘉猷可稽谓民之爱也莫先乎四体谓国之保也莫大乎羣黎使必以时岂有嗟于尽瘁治当未乱寜有悔于噬脐莫不被以仁慈跻于富庶敎礼让而表其修饰立刑政而防其逸豫蒸乂有罪谅责已之情深庆泽无私讶润身之徳着岂不以君也者舒惨自我体也者屈伸在予心和则其体俨若君惠则其民宴如永贺休戈攸若息肩之际乍闻击壤乐如鼓腹之初彼以刍狗可方草芥为比一则强名于老氏一则见讥于孟子曷若我如属辞而比事终去此而取彼观其可设犹指掌以何疑视之如伤岂发肤而敢毁大哉一人养民四海咸宾求瘼而膏肓曷有采善而股肱必臻修兆人之纪纲何殊修已观万民之风俗岂异观身今我后化洽风行道光天启毎视民而如子复使臣而以礼故能以六合而为家齐万物于一体
六官赋（分职无旷王道行矣）
伊六官之设也所以经纶庶政辅弼大君治四方而公共宅百揆而职分克勤于邦同致皇王之道各扬其职以成社稷之勲王者富有八纮君临万国何以致熈熈之化何以崇巍巍之徳欲行其敎必举贤而授能将致其功故列官而分职乃立冢宰爰命司徒一则执抡衡之柄一则掌土地之图总其庶官位定而上下皆正敷于五敎民成而怨恶曽无至若宗伯执事而惟和司马论功而无旷典三礼而稽古统六师而安上俎豆之事登降而不失其宜军旅之容征伐而无有不当又若司寇之治可畏司空之政惟常主宪纲而有典有则劝农功而无怠无荒御百姓于五刑罔敢作乱宅兆人于九土孰不来王惟兹六官邦国是保叶赞王业恢张圣造所以均天地之化所以全君臣之道轩皇六相稽其义而弗违舜帝五臣比其功而可考夫如是则六官之任也司二仪之理法四时之名于以平天下之政于以安天下之情得其人则圣政咸若失其人则王化不行虽乃武而乃文各从其理体亦同心而同徳共辅于文明今国家博采遗贤陟明多士将五帝以齐迈命六官而共理有以见万国一家颂声作矣
铸剑戟为农器赋（天下无事兵器销偃）
兵者凶器食惟民天出剑戟而铸矣为稼穑之用焉我武不施当四海和平之后公田尽辟启兆民富庶之先盖以理定区中文经天下知无用于利器俾改作于良冶以谓前王锋镝不得已而用之此日镃錤有以多为贵者于是施巨橐发洪炉索矛盾敛千殳镆耶之锋冰销于倐忽辕门之器金铄于斯须露颕者惟变所适余刃者复归于无务材训农假工人之鼓铸备物致用取田畯之规模不知我者谓我前功偕弃故知我者谓我欲善其事繇是星陈畎亩之具日新钱镈之类好战者随之而挫鋭力穑者因之而受赐器非求旧委六师征伐之资日用不知増百姓耕耘之利足使上敦淳朴下无战争三农以之劝万国以之平去故从新茂百榖而寜同百战深耕易耨辟五土而何愧五兵况乎清净是崇声敎遐被任甲胄于忠信施干橹于礼义去彼取此息南征北伐之劳小往大来变东作西成之器是知偃武者除其祸乱劝农者臻乎庶饶五野之丰登时至四方之战斗声销与世作程鄙黄帝弦弧之智去恶务本笑夏王铸鼎之朝大哉圣政惟新文徳来逺务三时而仓箱日益却十徳而华夷草偃有以见我后易俗移风敦天下之大本者也
任官惟贤材赋（分职求理当任贤者）
官也者名器所守贤也者才谋不羣当建官而公共惟任贤而职分大则论道经邦帝赉之猷允着小则陈力就列家食之叹无闻王者临万邦之民列百揆之职将政理而有截故抡材而不忒示以好爵惟皇之士攸臻致于周行命世之才尽得始其精选不贰明扬勿休察其言之所谓观其行之所修苟进者不可不慎待用者予取予求劝农勉人咸委循良之徳处繁理剧悉咨浚哲之谋岂不以官者一人之股肱兆民之纲纪厥用也虽各司其局厥功也盖同归于理非其人则贻民之忧得其人则致君之美是故毎孜孜于仄席忧在进焉俾济济以盈庭野无遗矣盖以非贤不乂得士则昌度其才而后用授其政而必当上以见知人之道下以见称职之方亦如大厦构兴惟美材而是取良工制作得利器而允臧自然谗邪知禁惟君子之是任政敎昭宣致王业之不愆庶绩咸若羣方宴然其或未精黜陟弗辨媸姸素飡之诮必作嘉鱼之咏莫传曷若我命以钧衡乃负鼎之明哲升乎谏诤必及溜之忠贤大哉考古典之训谟观前王之取拾巍巍尧帝得五臣而洽域中赫赫轩皇用六相而光天下故我后法二帝之垂衣举多贤者
从谏如流赋（王者从谏如彼流水）
圣人以治厯干纲思迈前王从忠谏而弗逆观流水以堪方毎行补过之言曽无凝滞或得兴邦之议寜昧激扬矧夫内守宗社外临华夏臣不兴谏则君道有亏君不从谏则臣心莫写所以遵启沃之致理若汪洋之就下设樽以进似使其狎而玩之折槛弗诛寜见其蹈而死者岂不以君之徳也贵纳諌而温恭水之性也美随流而顺从故周旋而纳善如荡漾而朝宗询彼刍荛岂愧束薪之咏听诸药石更疑浮磬之容莫不洞达四聪旁求五諌上既资于献替下寜生于谤讪闻善必信不争之势何殊择善以从就湿之情无间于以见万乗之主纳贤以虚七人之职竭节而居又何烦于断鞅岂有悔于观鱼由是忠谠咸臻信智者之所乐俊贤是效见臣心之亦如又何必博闻取规从绳为轨但见弗违于启乃自可偕行于沔彼所以明虚受之功所以得上善之旨及溜之士虽濡首而何伤补衮之臣思澣衣而可美夫如是则咸闻不讳但见寡尤上下莫闻于阙政大小皆罄于嘉谋威王之三赏屡行恩波下施晏子之一言见用徳泽旁流我后光被羣方柔懐多士陈谤木而听政建善旌而求理所以彰从諌之心率疎通而如水
圣人大寳曰位赋（仁徳之守光大君位）
圣人以正兹盛位御彼兆民故称之于大寳实守之于至仁保于域中既永绥于南面贵乎天下自可象于北辰当其穆穆承干巍巍立极必先安之于位然后崇之以徳阐兹神化既天启于一人固此鸿基方君临于万国念兹在兹高而不危于以见大人之造于以见王化之基是谓国之寳也故得人皆仰之九五之尊求忠信而为助亿兆之上与慈俭以同施故能上配三无下安九有且无反以无侧诚可大而可久慎终如始若难得以为思持盈守成契不贪而是守则知禀其圣者于焉位昌寳其位者于焉化光斯位也既首出于庶物其化也乃曰闻于四方亦如位于髙明者天故生成而莫极位于博厚者地则养育于无疆夫如是则遐迩具瞻上下交泰言其寳则非常之寳谓其大则强名之大寜惭希代间千载以居尊岂止连城镇万邦而攸赖大哉君以守位位以居君能辩方而是处则行敎而有闻圣域旁连想善邻而是比皇图斯启覩王度以爰分我后执契嗣文垂衣有位并光华于日月齐长久于天地赫赫鸿猷万斯年兮光被
贤不家食赋（尊尚贤者寜有家食）
国家广辟四门推贤可尊俾进身于禄位寜退食于丘园出仕文明万锺之荣自足不居侧陋一箪之乐奚论当其王道勃兴圣人在上纳忠良而罔怠庶弼谐而无旷敦三接而何善不臻达四聪而无远弗访思举之士效明试于勲庸崇徳之人耻素飡而高尚莫不濯缨交进束带相先上既谐于辅圣下絶见于遗贤克勤于邦自重茵而列鼎不出其位寜凿井而耕田遂使献替无亏经纶是假外兼济于黔首内尽忠于王者行爵出禄但见其圣人养贤论道经邦讵闻乎君子在野岂不以天下之政也惟贤是经天下之情也得贤而寜所以宅兹百揆所以康彼万灵靡吟皎皎之驹已縻好爵宜咏呦呦之鹿尽宴明庭彼茹藜而隠者亦士之丑饮泉而居者何乐之有曷若我美禄是干良时是偶如蛟龙兮得云雨异麟凤兮在郊薮是以子牙就聘求鱼岂恋于水濆伊尹逢时执耒寜思于田亩美夫圣主斯在明贤不遐咸簪缨而奉国岂菲薄而在家端冕之前既协盐梅之用衡茅之下谁兴葵藿之嗟士有学禀素风运逢皇极方励入官之业获颂养贤之徳幸奏艺于尧阶庶无惭于家食
穷神知化赋（穷彼神道然后知化）
惟神也感而遂通惟化也变在其中究明神而未昧知至化而无穷通幽洞微极万物盛衰之变钩深致远明二仪生育之功大易格言先圣微旨神则不知不识化则无终无始在乎穷之于此得之于彼苟精义而入焉如至诚而感矣原其不测识阴阳舒惨之权察彼无方得寒暑往来之理莫不广生之谓化妙用之谓神视其体则归于无物得其理则谓之圣人必先赜其真宰然后识其鸿钧载审聪明见日居月诸之象寜迷肸蠁合春生夏长之仁仰止天倪探诸神造扣寂之情斯至观妙之言可考不疾而速思左旋右动之机不怒而威悟福善祸滛之道岂不以化之布也无党无偏神之理也自然而然亦犹究彼灵蓍审万象而无失推兹妙律测四时而罔愆若然则眇觌虚无遐观妙有知彻妙而斯在欲拟议而何就所以虞舜运璇玑之日不爽昭回仲尼穷易象之年自明休咎念兹在兹不可不知稽恶盈而是则将应变以何疑以此观天通干道而明矣以斯设敎助人文而用之是以圣人徳合乾坤道通昼夜法至神而有要臻大道而多暇有以见秉尧智以无为而民自化
干为金赋（刚健纯粹其象金也）
大哉干阳禀乎至刚统于天而不息取诸金而可方外着元亨想有英而可覩中含变化知从革之靡常原夫圣人之作易也八卦成文百代为宪索隠而神道可极取象而物形何遁立夫干也所以体乎高明为彼金焉所以尚乎刚健观其爻系斯着拟议有伦此则端四徳而成象彼则列五行而效珍非同体于焕耀实比徳于贞纯画而成三三品之容可玩统而用九九牧之贡斯陈况乎运太始之极履至阳之位冠三才而中正秉一气而纯粹万物自我而资始四时自我而下施其动也直谁观跃冶之姿其静也専更想藏山之义岂不以干之徳也至健于斯金之性也纯刚在兹察之则宛若配之则宜其我道易知喻披沙而既得我功不拔如在砺以焉亏则知为冰未良喻马安仰一则消释而可待一则老瘠而何往曷若我取难得之寳匹始亨之象干之运矣盖造物而罔愆金之铸焉亦制器而不爽有以见确然成务昭乎若金首万化而道广方百錬而旨深始终不杂于阴爻寜虞众口上下皆禀于刚徳若遇同心美矣哉易之取舍有如此者仰运行之在上荷生成之亲下故我后法干元而居尊致王度之如也
王者无外赋（王者天下何外之有）
穆穆皇皇为天下王宅六合而化何有外育兆民而道本无疆广若乾坤曷有能踰之者明借日月曽无不照之方当其保安宗社混同夷夏运徳车而无不至焉辟义路而何其逺也普天率土尽闗宵旰之忧九夷八蛮无非臣妾之者其仁荡荡其道平平视之不见寻之无边诚厚载之象地亦洪覆之配天令出惟行寜分乎逺者近者徳广所及但见乎无党无偏若然则包括八纮牢笼九野惟善守于域内乃化成于天下万邦同式孰谓乎限蛮隔夷四海为家莫闻其彼众我寡故得五兵不试四国是讹于以见上下交泰于以见逺近咸和九霄之皇泽下施无逺弗届万国之黔黎受赐其乐如何故知覃及鬼方守在海外书同文而车同轨地为舆而天为盖如春之徳广育而万物咸亨若海之容处下而百川交会大矣哉自南自北覆之育之见兆民咸赖信一人不遗五霸何知据山河而一战三王有道流声敎于四夷今我后寅奉三无光宅九有播皇风于无际守鸿图而可久夫如是四海九州岛咸献无疆之寿
●钦定四库全书
范文正别集巻三
（宋）范仲淹 撰
○赋
易兼三材赋（通彼天地人谓之易）
大哉易以象设象由意通兼三材而穷理尽性重六画而原始要终二气分仪着高卑于卦内五行降秀形动静于爻中所以明朝坤之化育见天人之会同者也昔者有圣人之生建大易之旨观天之道察地之纪取人于斯成卦于彼将以尽变化云为之义将以存洁静精微之理极其数也必在乎兼而两之定其位焉由是乎三者备矣若乃高处物先取法乎天所以显不息之义所以轸行健之权保合太和纯粹之源显著首出庶物高明之象昭宣此立天之道也御阴阳而徳全又若卑而得位下蟠于地所以取沉潜之体所以拟广博之义寂然不动既侔厚载之容感而遂通益见资生之利此立地之道也自刚柔而功备于是卑高以陈中列乎人刚而上者宜乎主柔而下者宜乎臣慎时行时止之间寜迷进退察道长道消之际自见屈伸此立人之道也敦仁又而有伦既而明三极之端知八象之谓存拟议而无爽周变通而曷既君子用之而消息圣人执之而经纬亦由璇玑测象括运动于七辰玉管候时含惨舒于四气岂不以易之为书也范彼二仪易之为敎也达乎四维观其象则区以别矣思其道则变而通之上以统百王之业下以断万物之疑变动不居适内外而无滞广大悉备包上下而弗遗至矣哉无幽不通唯变所适凖天地而容日月畜风雷而列山泽鼓之舞之以尽神统三才而成易
淡交若水赋（君子求友恬淡为上）
伊淡交之相爱谕柔水于前闻惟久要之情不渎而灵长之徳爰分如通润下之功同行其道似得朝宗之便相荐于君原夫大礼立言后贤是拟将敦切切之契必察汤汤之理非敢乎狎而翫之盖惧乎数斯疏矣彼以甘而壊者允谓小人此以淡而成焉实惟君子莫不就乂若渇从善如流甘言者不可不畏澡行者予取予求冀获有终之美免贻中辍之羞义协断金髣髴淘金之利誉称连璧依俙沉璧之秋惟徳是依因心而友游泳而学海同济兢慎而礼防共守寳其忠信懐珠之象寜赊志在琢磨穿石之功自有则知甘而交者何能别嫌淡而交者常如养恬进弗违于泛爱退不失于流谦同气相求将益润身之徳见利而让必扬絜已之廉故得久而不渝诚然可览论心而曷有凝滞投分而毎存澄淡情深结绶远思誓带之流志在弹冠潜动濯缨之感念兹在兹恬为淡为舍已类不争之势亲仁浮就湿之基如切如磋自契激扬之义同心同徳孰分清浊之姿士有逺慕前修聿希令望毎定交而不杂必推义而为上考同人于易象见贤必亲法上善于礼文书绅无妄
养老乞言赋（求善言以资国之用）
年高者不可不养言善者予取予求奉黄发以无怠垂清问而弗休主善为师尊纵心之耆旧既饱以徳咨逆耳之谋猷仰彼前王垂兹令典谓仁者所以能受则言也于斯可选肆筵授几聿修尚齿之宜论道经邦必采无瑕之善莫不崇其盛礼纳以明恩登上庠而有则跻太学以居尊待以常珍用贵皓然之士禆其阙政是询哿矣之言养老之美于斯有以一则崇孝悌之本一则求善敎之旨式宴且喜蔑闻大耋之嗟切问近思屡逆圣人之耳岂不以老者倍年之长言者善人之资养其老则惟贤是择乞其言则患已不知识君临之所重见父事之攸宜不素飱兮实举燕毛之礼善待问者当陈补衮之词是知舍此则无以尊徳遵此则足以守国大礼载之而为美前王行之而不忒汉朝定嗣延四皓以咨谋周伯兴邦奉太公而取则恩斯勤斯故旧不遗孰侮桑榆之暮景毎求药石之良规祝饐无亏何患乎老夫耄矣沃心有取但见乎圣人则之今国家治歴万邦缉熈庶政纳老成之嘉话阐诞敷之休命于以见至道勃兴与唐虞而比盛
得地千里不如一贤赋（贤实邦宝何地能及）
地广千里功亏一贤故开基之大矣寜命世以生焉附益我疆虽有邦畿之逺发挥王业难居家食之先得不载考谟猷旁稽士实延袤之境土虽众挺特之才难可失强吞是戒岂一千乗之多为礼聘斯行在五百年之间出又何取险包絶壑深控澄江非形胜于百二贵国士之无双寻师之道路咸归何能异圣展骥之途程尽入讵可经邦是以攻掠无闻柬求可考匪烦开拓之力惟取弼谐之道秦商于而齐即墨非我之求傅岩野而渭水濵是吾所寳唯贤也其功莫料唯地也于用如何自欲得人之盛岂须拓地之多爵举之流可进之而授赏目极之所难献之而请和斯盖意切求贤事非避地虽沃野之咸在谅竒材之足懿任附庸之国众胡比尽忠纵兵赋之数多罔加余智岂不以贤之得虽少必贵地之有虽多曷能舍地得贤兮邦基以立失贤有地兮国难随兴是故治乱咸繋古先足征鸿沟割而楚亡惟贤不用昌国去而燕夺何地堪矜在乎启土罔资虚襟是急皇明由是以弥逺鸿业于焉而允缉若然则议贤者之深功何百城而能及
体仁足以长人赋（君体仁道随彼尊仰）
圣人受天命体干文既克仁而是务遂长人而不羣法元善之功可处域中之大奉博施之徳宜为天下之君原夫易象洞分干元光启谓元之徳也莫大乎始生之道生之善也莫若夫至仁之体所以法而用也既不由干事之贞体以长焉又不预亨嘉之礼君子乃时法斯道力行乎仁侔刚健之克着致恻隐以昭陈敦惠爱以为心首出庶物得慈和而示化利见大人莫不与合化权潜符天造盖本生成之礼益见尊崇之道安仁为念我则俯视于黎氓克已存诚我则上居于大寳岂不以体其仁则物皆尊戴居其长则民咸悦随君非仁则曷享于推戴人非长则寜致于淳熈讵三月之违焉道之行也致一国之兴矣人皆仰之足可以首四徳以居斯冠兆人而在彼不曰仁何以见为生之妙不曰长何以见居上之美故得万民以济咸承煦育之恩百姓不知尽荷发生之理不然何以握图在上御宇居尊侔干道之罔息酌仁恩而不烦念兹为器之人未足与议审彼乐山之士始可与言方今道化惟微神功至广用干刚而不紊奉仁道而无爽所以吾皇体斯道而御寰中故是尊而是仰
阳礼敎让赋（修射崇饮民不争矣）
先王制阳礼于百姓兴民让于九州岛覩射饮之斯在知政敎之所由我弓既张观徳之风遐被朋酒斯飨序宾之义咸修观其司徒之职既扬王者之敎云下使穆穆而乡饮俾济济而燕射将以弧矢之利习彼威仪复于罇俎之间宣其敎化至若洞启泽宫射夫来同内叶和平之志外敦廉顺之风揖让而升非尚六钧之勇进退可庶不矜五善之功此射之让也邦敎攸崇又若以年以品会于乡饮在献酬之无谬居长幼而必审贵贱位矣三宾之象不踰和乐兴焉百拜之容弗寝此饮之让也国人是禀则知邦礼循循以敎万民所以安天下于不竞所以敎域中之有伦射不主皮息争心于君子酒以成礼导和气于乡人是知用之而在化可久废之而其化则不斯射也可以止其暴乱斯饮也可以乐其富寿所以反当仁之义以劝四方遵成魄之规用寜九有然则谓其阳也取其吉而为名谓其让也取其和而不争于以见莫善于礼于以见与世作程侯以明之罔替君臣之义礼无违者遂谐宾主之情遂使徳艺可观忿肆遄已知沿事以兴敎盖因时而立纪故圣人务焉则违之者寡矣
天骥呈才赋（君徳通逺天马斯见）
天产神骥瑞符大君偶昌运以斯出呈良才而必分眸回紫电鬛妥红云星精效祥聿归三五之圣龙姿挺异不溺三千之羣是何降灵霄极荐梦中国启天之命光帝之徳包羞兮御闲之十二屏迹兮驽骀之万亿曳呉门之练不足以比容竭燕市之金不足以为直徒观夫汗血流赭连钱拂骢鲛瘦筋露鸾肥臆丰矫矫焉鲸跃乎沧海昂昂焉鹤出乎籓笼契瑞图之表述昭神化之感通卒使伯乐居前骇千载之有得王良处右悲一旦之无功得以驯致皇家骏奔帝苑厥生也足比乎房驷之异其来也寜惮乎渥洼之逺虽称徳于絶羣岂代劳而一混首登华廏嘶风休忆于穷边髙骋康衢逐日讵思于长坂岂徒矜半汉衒连干必也瑞乎圣通乎天腾志千里飞声八埏歴金埓以腰褭奉玉勒以周旋日驭如亲合亚六龙之列瑶池若去请登八骏之先异乎哉神物来宜天意纯嘏掩逸足于千驷革嘉祥于一马方驰六辔且殊归岳之流傥驾皇舆曷如负图之者是知造化之竒锺焉在斯祥麟生而奚匹驯犀至而曷为寳于大邦寜徇晋臣之请出于有道岂惟汉帝之时客有感而叹曰马有俊灵士有秀彦偶圣斯作为时而见方今吾道亨而帝道昌敢昧呈才之便
稼穑惟寳赋（王者崇本民食为贵）
资时者稼穑务本者惟王顾民食而可贵为国寳而允臧田畴播殖之时岂惭种玉仓廪丰登之际寜让满堂稽彼前贤垂诸大雅谓养民而可取必重榖而无舍惟农是务诚天下之本欤以寳为名表物中之贵者耒耜无废黍稷是崇毎训耕耘之绩如敦追琢之功辟五土之时披沙岂异载千箱之处照乘攸同盖以顺彼天时美兹政本观艰难而有获称瓌竒而何损年多膏泽连城之价可期瑞有嘉禾希代之姿奚逺是知寳金璧者见弃于圣人寳稼穑者克济于生民得之则九年利用阙之则百姓食贫多既如云寜愧白虹之气祈于元日似求赤水之珍其或剖巨蚌以劳心攻他山而竭力在寒暑则非民之服在饥馑则非民之食徒闻贾祸之辱莫见作甘之徳曷若我东作可嘉西成不忒既坚既好亚父欲碎而何能如京如坻季子比多而莫得念兹在兹百王不移此盈畴而是贵彼韫椟而何为见三时之有伦如分三品与四民之共给胡畏四知今国家崇后稷之功广神农之道既丰年以为瑞盖惟榖而是寳故能富庶之风告成穹昊
天道益谦赋（天道常益谦损之义）
士有探造化之真筌察盈虚于上天虽秉阳之功不宰而益谦之道昭宣万物仰生否者由斯而泰矣四时下济屯者自我而亨焉原夫杳杳天枢恢恢神造损有余而必信补不足而可考是故君子法而为政敦称物平施之心圣人象以养民行裒多益寡之道岂不以谦者物之自损益者时之与昌龙蛇蛰而后震草木落而还芳于以见其物理于以见其天常月既亏而中盈于时不昧阳尽剥而来复其义爰彰然则高明之运也善行无迹盛衰之应也惟变所适苟守之以谦必受之以益有终之士我则锡元吉而弗违罪已之君我则助勃兴而无斁雅契姬文之述何烦太史之占处幽晦者日星必照在焦枯者雨露必沾取类而言如江海之润下殊涂同致若鬼神之福谦得不观庶物之情究至理之本贵必始之于贱益乃生之于损既人事之在斯又天道之奚逺高者抑而下者举一气无私往者屈而来者伸万灵何遁大哉覆受无遗神之听之执虚者不言而应用壮者虽猛何为卑以自牧之人实受其福贵而能降之君不失其宜我后上徳不矜至仁博施实兆民之是赖无一物之不遂贵退让而黜骄盈得天道益谦之义
圣人抱一为天下式赋（淳一敷敎为天下式）
巍巍圣人其敎如神抱一而万几无事为式而庶彚有伦秉乎天得之枢羣氓作则立乃道生之化八表还淳老氏有云圣皇无失保环中而可久率天下而守一盖以一之妙也冠四大而强名式之用焉正万灵而咸秩莫不冥符妙有脗合虚无察察之机悉去淳淳之理诞敷于以见清浄而不扰于以见易简而不踰遵黄帝之求珠我真未丧契庄生之齐物我化皆孚无臭无声是则是效包自然之礼乐畜无亲之仁孝去奢去泰惟存至道之精自西自东咸被不言之敎岂不以一者道之本式者治之筌苟能持于罔象自可制于普天亦若大衍攸虚为四营之本也太阳无二作七政之首焉岂比夫昧于希夷烦其用舍滋彰之法着矣冲寂之猷逺也曷若我静守权舆克寜华夏执此惟精之旨得自窈冥俾诸咸有之风播于上下大矣哉上徳不徳无为而为保谷神而不宰育刍狗以何私政复结绳罔有二三之令理敦执契自为亿兆之规我后超五帝之功迈三王之徳化育而四时为柄恭黙而万邦承式故得兆人熈熈登春台而跻寿域
政在顺民心赋（明主施政能顺民欲）
王者广育黔首诞布皇明阐邦政而攸叙顺民心而和平振穷恤贫必俯从于众望发号施令实允协于羣情昔管子以祖述大猷发挥明主垂敎之言斯着为政之方可覩以谓逆其民而理者虽令不从顺于民而化焉其徳乃普是以究其所病察其所宜礼应时而沿袭敎随俗以彰施欲求乎广所及也必在乎俯而就之彼患困穷我则跻之于富庶彼忧苛虐我则抚之以仁慈于以见百姓为心万邦惟庆无一物不得其所无一夫不遂其性所以感其和气所以谓之善政故得上下欣合莫闻不协之谋遐迩悦随毎覩易从之命岂不以政者为民而设民者惟政是平违之则事悖顺之则敎兴乃古今之必重实圣贤之所能亦犹梓匠任材因曲直而制作化工造物随大小而陶甄是以布政从民者黎元克信驱民从政者羣心不徇思柔逺而能迩必去逆而效顺举刑罚罪因众弃而方行列爵养贤由佥谐而后进懿夫施此彝伦洽彼生民在上者弗私其欲居下者孰敢不遵务材训农皆因民之所利布徳行惠常舍已以从人今我后稽古省方顺时察俗上克承于天道下弗违于民欲有以见善与物之咸亨实无幽而不烛
水火不相入而相资赋（其性相反同济于用）
水火之性也偏其反而水火之利也一以贯之居惟异处动必相资始则无自入焉受诸睽而巳矣中则往有功也取既济以宜其原夫两仪肇生五行并命水以流而顺火以明而盛一彼一此自分燥湿之情知和而和匪间炎凉之性烈烈汤汤曰阴曰阳其数六者柔而胜其数七者炽而昌六以阴而习乎坎位七以阳而配彼离方离坎诚非其一致阴阳安得而两忘虽天生之材本四象而区别盖日用之利合二体以交相道非独善功不相逺翻疑乎方以类聚何患乎体与情反作咸作苦始殊同气之求曰润曰炎岂宜相得之晩施之无穷和而不同亦犹天地分而其徳合山泽乖而其气通日月殊行在照临而相望寒暑异数于化育以同功则知质本相违义常兼济六府辩盛徳之美九鼎洽大亨之惠分而为二曲直相入以诚难会之有元胡越异心而自契象则逺尔理则依于当异位而有别终同功而靡疎从政者寛猛相须体兹至矣为道者恬智交养观此行诸是故躁以静为君有以无为用相薄类风雷之益违行殊天水之讼我道也不相入而相资与天下之公共者也
●钦定四库全书
范文正别集巻四
（宋）范仲淹 撰
○序
十六罗汉因果识见颂序
余尝览释敎大藏经究诸善之理见诸佛菩萨施广大慈悲力启利益方便门自天地山河细及昆虫草木种种善谕开悟迷徒奈何业结障蔽深高着恶昧善者多见性诚心者少故佛佛留训祖祖垂言以济羣生以成大愿所以随函类众圣之诠总为大藏凡四百八十函计五千四十八巻録而记之俾无流坠余庆厯初任知政事时西虏背惠侵扰边隅劳师困民以殄凶丑圣人爱民恤士命余宣抚河东沿边居民将士涂中寓宿保徳水谷之传舍偶于堂檐罅间得故经一巻名曰因果识见颂其字皆古隶书乃藏经所未録而世所希闻者也余颇异之启轴而观乃十六国大阿罗汉为摩拏罗多等诵佛说因果识见悟本成佛大法之颂也一尊七颂总一百一十二颂皆直指死生之源深陈心性之法开定慧真明之宗除烦恼障毒之苦济生戒杀诱善祛邪立渐法序四等功徳说顿敎陈不二法门分顿渐虽殊合利钝无异使羣魔三恶不起于心万法诸缘同归于善余一句一叹一颂一悟以至巻终胷臆豁然顿觉世縁大有所悟傥非世尊以六通万行圆明慧鉴之圣则无以至此方知尘世之中有无边圣法大藏之内有遗落宝文谨于府州承天寺命僧归依别録藏之厥后示诸讲说高僧通证耆达皆未见闻莫不钦信后于戊子岁有江陵老僧慧喆见访因话此颂诸圣秘密世所希闻喆传之于武陵僧普焕处寳之三十余年未逢别本余因求副本正其舛驳以示善知故直序其事以纪其因时戊子仲春髙平范仲淹序
赋林衡鉴序
人之心也发而为声声之出也形而为言声成文而音宣言成文而诗作圣人稽四始之正笔而为经考五声之和鼔以为乐是故言依声而成象诗依乐以宣心感干人神穆乎风俗昭昭六义赋实在焉及乎大醇即醨旁流斯激风雅条散故态屡迁律吕胍分新声间作而士衡名之体物聊举于一端子云语以雕虫盖尊其六籍降及近世尤尚斯文律体之兴盛于唐室贻于代者雅有存焉可歌可謡以条以贯或祖述王道或褒赞国风或研究物情或规戒人事焕然可警锵乎在闻国家取士之科縁于此道九等斯辨寸长必收其如好高者鄙而弗攻几有肴而不食务近者攻而弗至若以莛而撞钟作者几希有司大患虽炎炎其火玉石可分而滔滔者流泾渭难见曷尝求备且务广收故进者岂尽其才而退者愈惑于命临川者鲜克结网入林者谓可无虞士斯不勤文何以至撰述者既昧于向趣题品者复异其好尚绳墨不进曲直终非仲淹少游文场尝禀词律惜其未获窃以成名近因余闲载加研玩颇见规格敢告友朋其于句读声病有今礼部之式焉别析二十门以分其体势叙昔人之事者谓之叙事颂圣人之徳者谓之颂徳书圣贤之勲者谓之纪功陈邦国之体者谓之赞序缘古人之意者谓之缘情明虚无之理者谓之明道发挥源流者谓之祖述商榷指义者谓之论理指其物而咏者谓之咏物述其理而咏者谓之述咏类可以广者谓之引类事非有隠者谓之指事究精微者谓之析微取比象者谓之体物强名之体者谓之假象兼举其义者谓之旁喻叙其事而体者谓之叙体总其数而述者谓之总数兼明二物者谓之双闗词有不羁者谓之变态区而辩之律体大备然古今之作莫能尽见复当旅次无所检索聊取其可举者类之于门门各有序盍详其指古不足者以今人之作者附焉畧百余首以示一隅使自求之思过半矣虽不能贻人之巧亦庶几辩惑之端命之曰赋林衡鉴谓可权人之轻重辨已之妍媸也所举之赋多在唐人岂贵耳而贱目哉庶乎文人之作由有唐而复两汉由两汉而复三代斯文也既格乎雅颂之致斯乐也亦达乎韶夏之和臣子之心岂徒然耳若国家千载特见取人易方登孝廉举方正聘以伊尹之道策以仲舒之文求制礼作乐之才尚经天纬地之业于斯述也委而不论亦吾道之志欤时天圣五年正月日高平范仲淹序
窦谏议録
窦禹钧范阳人为左諌议大夫致仕诸子进士登第义风家法为一时标表冯道赠禹钧诗云燕山窦十郎敎子以义方灵椿一株老仙桂五枝芳人多传诵禹钧生五子长曰仪次曰俨侃偁僖仪至礼部尚书俨礼部侍郎皆为翰林学士侃左补阙偁左諌议大夫参知政事僖起居郎初父禹钧家甚丰年三十无子夜梦亡祖亡父聚谓之曰汝早修行缘汝无子又寿算不永禹钧唯诺禹钧为人素长者先家有仆者盗用过房廊钱二百千仆虑事觉有一女年十二三自写券系于臂上云永卖此女与本宅偿所负钱自是逺逃禹钧见女子券甚哀怜之实时焚券收留此女祝付妻曰养育此女及事日当求良匹嫁之及女筓以二百千择良匹得所归后旧仆闻之归感泣诉以前罪禹钧不问由是父子图禹钧像日夕供养晨兴祝寿公尝因元夕往延庆寺烧香像前忽于后殿阶侧拾得银二百两金三十两遂持归明旦侵晨诣寺守候失物主须臾见一人泣涕至公问所因其人具以实告曰父犯刑至大辟徧恳至亲贷得金银若干将赎父罪昨暮以一相知置酒酒昬忽失去今父罪巳不复赎矣公验其实遂与同归以旧物还之加以恻悯复有赠赂其同宗及外姻甚多贫困者有丧不能自举公为出金葬之由公葬者凡二十七丧亲戚故旧孤遗有女未能嫁者公为出金嫁之由公嫁者孤女凡二十八人故旧相知与公有一日之雅遇其窘困则必择其子弟可委以财者随多寡贷以金帛俾之兴贩自后由公而活族者数十家以至四方贤士赖公举火者不可胜数公毎量岁之所入除伏腊供给外皆以济人之急家惟素俭器无金玉之饰室无衣帛之妾于宅南构一书院四十间聚书数千巻礼文行之儒延置师席凡四方孤寒之士贫无供须者公咸为出之无问识不识有志于学者听其自至故其子见闻益博凡四方之士由公之门登贵显者前后接踵来拜公之门必命左右扶公坐受其礼及公之亡蒙恩深者有持心丧三年以报其遗徳先是公之亡祖亡父梦中告以无子及寿数不永后十年复梦其亡祖亡父告之曰汝三十年前实无子分又寿促我尝告汝今汝自数年以来名挂天曺阴府以汝有阴徳延算三纪赐五子各荣显仍以福寿而终死后当留洞天充真人位言讫复祝禹钧曰阴阳之理大抵不异善恶之报或发于见世或报于来世天网恢恢疎而不漏此无疑也禹钧愈积阴功年八十二沐浴别亲戚谈笑而卒五子八孙皆贵显于朝廷后之称敎子者必曰燕山窦十郎云
某祖与窦公故人祖尝録于书册以示子孙为法惜其不传天下故録以示好善者始见阴阳报应之理使恶者知所戒焉参知政事范仲淹述
○启
上张侍郎启某启
闻汉相出守遽彰集凤之仁蜀客寓言适起攀鸿之志是则感深者惠来而熟间希逺者景附以诚宜矧尝赫赫之瞻敢昧菁菁之乐恭惟留守侍郎崇宣古道茂冠人彝浚雅量于玉渊耀华勲于金册经纬抗鲁云之作论思倾丹石之衷仁助南熏下解吾民之愠道侔东易旁洗庶物之心由是仙贯日升天姿昼接皇坟帝典奉国府之咨询周纪汉纲振宪司之风议台霜载厉心水弥清故得穆穆顾懐师师属望参万微之景业升九序之康歌象先以清浄加人元崇以应变成务梓人之政大斵于周邦金鉴之功景锵于唐室翊宣帝问钦叙畴伦羲鼎载羮既观于烹养鲁巵在庙俄鍳于敧盈不尽君子之余乃起达人之观剧言黼扆牢让台衡天章开均逸之慈国论仰知荣之躅今则倚毘载重名敎荐登鸣玉北门实奉观书之座分珪南阙崇司受箓之都弥重国威益严庙寄萧侯闗内郁隆炎汉之基旦相陜东雅布崇周之化一人为之安抚四国为之承流莫不凝养粹灵惠绥美俗东阳之扇动揖清风武昌之楼静延明月仪刑乎仁寿之域啸歌乎逍遥之墟浩气载盈仁声允塞然而三辅之隩适贺带安庶邦之懐未忘高仰伫见日围迅命星驾严归兔苑风移爱甘棠而益茂龙池天近着温树之重芳浃丽泽于百灵蔼英声于亿载如某者艺疎芳润行愧直清蜉蝣之术未充蝘蜓之嘲奚解依经敏学耻读非圣之书约史徇名勉附青云之士实偶登三之盛获从旅百之先洽呦呦之鸣误膺于宸选循婉婉之书谬厕于宾荣讵兴沈后之嗟尚冀腾夷之遇伏遇留守侍郎燕金募秀蔡屣延才铎宣百世之文旌集四方之善逺者近者鼔之舞之某颙若望风惠然入国六经之敎郁郁成文三月之韶洋洋在耳而况某将趋列镇实附宏都弗违鸡犬之音密奉马牛之境小国之仰大国亹亹诚敦先知之觉后知循循岂倦窃效封人之请顾观魏相之威虽才异唐英未入晋公之幕而时同汉秀庶登梁孝之园如此则慕孤飞之云或为霖而有助效百年之干幸构厦以无遗迹预洪钧惠闻函夏某卑情无任俟恩激切知归之至
上大名府主王侍郎启
某启闻乐府宏开金石有发挥之望灵台峻立风云无隐晦之姿延羣奏以咸宣俯多祥而益辩其况当具瞻之际凝真览之明激扬驾说之音妍丑思皇之俊咸歌乐育熟议密藏恭惟知府侍郎声盈天湍道润金璧俨神锋而不耀藴寳器以难名禀自诚之徳之纯赋将圣之才之美明明诏下诸候修北海之书穆穆宾来天子得平津之策自是蹈扬仙室迁歴帝闱青简婉微谨周孔之垂法王书雅奥含虞夏之遗风故能辅翊天家参修皇极沃心必符于舜好论思岂止于曺随万化景彰诸华砥属一元是问属博阳之有忧六府既瞻异延平之不惧密辞岩座逊请藩庭周人讵有于流言鲁哲曾无于愠色今则屏临三辅岳镇万封辍妙算于庙中抗雅歌于阃外束兵之伍乐寿域以何长含哺之氓赏春台之不足伫见下从佥论上迪宸谋金堤启途黄枢正位大明礼乐不贻唐相之惭尽养圣贤更广周文之意神明百揆舞蹈万邦如某者善逺芝兰言疎黼黻静忘窥圃顾玉器之未成进异括囊愧金声之不振景高山而讵至腾夷路以何稽幸以亨会景炎贲捜寒俊方领矩歩入拜侍郎之庭载纚垂缨出预将军之幕当爪期之未及犹蓬累之斯行伏遇侍郎启辟圣门仪刑俊域实斯文之东道乃吾党之南车是兴请见之辞稍露盍归之志虽拳拳希圣曾无日月之阶而肃肃景贤当有神仙之叹庶乎韩宣此日得言在鲁之文吉甫异时愿上维嵩之颂冀亲黄阁永戴洪钧下情无任
贺胡侍郎致仕启
伏审侍郎进清崇之爵谐髙尚之风耆徳尊隆睿恩深厚荣映之下庆仰居多恭以侍郎诚明自天进退由道宣三徳于夙夜被四纪于龙光赫有华名密多阴施囏难险阻尽力乎三朝富贵崇高致身乎五福而乃起达人之观引大夫之年聪明不衰止足自处国家兴廉让之节疏涣汗之仁宠数优贤休声载路耀锦南国邑子荣太守之归挂冠东门都人蔼丈夫之叹为儒及此其乐何涯伏惟上为圣朝倍保崇重舜好清问方体貌于宿贤国有老成尚弥缝于显道某久荷钧録卑情无任荣观景仰之至
知杭州谢两地启
某启三月二十一日敕差知杭州军州事东南得请夙夕趋程地重寄优感深愧集窃念某生禀迂拙进当盛明述不臻于圣门迹久尘于荣路领出师之重任曽莫有功参论道之近司亦惟无状清光旋逺晦昧所宜爰假会藩即从便道过于桑梓见故老以相荣处兹江湖与嘉鱼而共乐允为天幸出自陶成兹盖集贤相公权衡以诚神明其照俾蒲桞之微质被霖雨之大私惟寅奉于官箴庶钦崇于钧造感惧激切依归之至
移蘓州谢两府启
罪布四方大不可掩宠分千骑得之若惊仰雷霆之霁威加霖雨而蒙润报君何道杀身有宜窃念某生于唐虞学于邹鲁一箪之乐素伏于丘园四库之游滥升于台阁而自践扬谏列对越清光允出遭逢诚当感槩事君无隐必罄狂夫之言渉道未深终乖智者之虑俟窜居于楚泽尚假守于桐庐风俗未殊足张条敎江山为助寜慕笑歌鹤在阴而亦鸣鱼相忘而还乐优游吏隐谢絶人伦岂谓蒙而克亨幽而致显屡改剧藩之寄莫非名部之行宗族相荣搢绅改观此盖相公仁钧大播量泽兼包示噩噩之公朝存坦坦之言路道兹优渥屈彼典彝茂杨天子之休纯被幽人之吉某敢不黾勉王事寤寐政经佩黄裳之文庶扬于易敎咏朱绳之直无忝于诗人上酬乃圣之知旁荅具瞻之造过此以往不知所裁
谢夏太尉启
某蒙恩授前件官者金石之言方形于清举丝纶之命遽被于鸿私深惟山野之材曷副英豪之荐斯盖某官栋梁王室篁鼓天声痛么么之戎夷敢虔刘于封鄙是求参赞将赐殄夷谓某经术粗通可以识国家之体谓某愚衷素悫可以尽兵民之心奏达九清増辉多士敢不竭其素藴辅之至诚震耀我国威张皇我帝算晋公之幕力希唐士之谋能虞帝之庭誓献有苗之俘馘英仪所激狂言不诬
谢贺正启
某启伏以青祗布职珠纬穷天授岁律以端时建斗杓而首序贺牍未驰于便置繁文遽枉于圜封荷勤恳之相先辄佩藏而无斁履兹令旦倍纳殊休
○札子
论西亊札子
臣闻兵家之用在先观虚实之势实则避之虚则攻之今縁边城寨有五七分之备而闗中之备无三二分若昊贼知我虚实必先胁边城不出战则深入乗闗中之虚小城可破大城可围或东阻潼闗隔两川贡赋縁边懦将不能坚守则朝廷不得高枕矣为今之计莫若且严边城使之久可守实闗内使无虚可乗西则邠州凤翔为环庆仪渭之声援北则同州河中府扼鄜延之要害东则陜府华州据黄河潼闗之险中则永兴为都会之府各须屯兵三二万人若寇至使边城清野不与大战闗中稍实岂敢深入复命五路修攻取之备张其军声分彼贼势使弓马之劲无所施牛羊之货无所集三二年间彼自困弱待其众心离叛自有间隙则行天讨此朝廷之上策也又闻边臣多请五路入讨臣窃计之恐未可以轻举也太宗朝以宿将精兵北伐西讨艰难岁月终未收复縁大军之行粮车甲乗动弥百里敌骑轻捷邀击前后乗风扬砂一日数出进不可前退不可息水泉不得饮沙漠无所获此所以无功而有患也况今承平岁久中原无宿将精兵一旦兴深入之谋系难制之虏臣以谓国之安危未可知也然则唐汉之时能拓疆万里者盖当时授任与今不同既委之以兵又与之税赋而不求速效故养猛士延谋客日练月计以待其隙进不俟朝廷之命退不闗有司之责观变乗胜如李牧之守边可谓善破虏矣惟陛下深计而缓图之
○赞
道服赞
平海书记许兄制道服所以清其意而洁其身也同年范仲淹请为赞云
道家者流衣裳楚楚君子服之逍遥是与虚白之室可以居处华胥之庭可以步武岂无青紫宠为辱主岂无狐貉骄为祸府重此数师畏彼如虎旌阳之孙无忝于祖
●钦定四库全书
范文正集补编巻一
（宋）范仲淹 撰
○奏议
论职田不可罢（天圣八年）
眞宗初赐职田实遵古制盖大赉于多士俾无蠧于生民无厌之徒或冒典宪由滥官之咎非职田之过若从而废罢则吏困于廉収而均给则民受其弊天下幕职州县官三班使臣俸微禄薄全藉职田济赡其无职田处持廉之人例皆贫窘曩时士员尚少凡得一任必五六年方有交替到阙即日差除复便请给当时条例未宻士寡廉隅虽无职田自可优足今物贵与昔不同替罢之后守选待阙动踰二年官吏衣食不足廉者复浊何以治化天下受弊必如臣言乞深加详轸不以一时之论废经逺之制天下幸甚
奏减郡邑以平差役（天圣八年七月）
天下郡县至宻吏役至繁夺其农时遗彼地利是以边廪或窘民财未丰臣观汉光武朝倂合四百余县吏职减损十置其一今欲去烦苛之吏致富寿之俗当施此令以寛兆民如河中府倚郭二县惟河东县主戸四千不致逼迫河西县主户一千九百内八百余户属乡村本县尚差公吏三百四十人内一百九十五人于乡村差到缘乡村中等户只有一百三十户更于以下抽差是使堪役之家无所休息以臣管见其河西县冝倂入河东及大名府县分极多甚可省去或谓县邑之中有榷酤关征之利臣谓所废之县止可为鎭而坊市仍旧所贵吏役稍减农时不夺地利无遗民财可阜也
封进草子乞抑奢侈（明道二年七月公时为右司谏江淮体量安抚）
臣昨到太平州界体量安抚本处检会广德军判官钱中孚当涂县主簿兼嘉祥县尉温宗贤等状称往诸乡检旱窃见贫民多食草子名曰乌昧幷取蝗虫曝干摘去翅足和野菜合煑食别无虗妄者臣窃思之东南上供粮米每岁六百万石至于府库物帛皆出于民民于饥年艰食如此国家若不节俭生灵何以昭苏臣今取前件草子封进伏望宣示六宫藩戚庶抑奢侈以济艰难仍乞密下裁造务后苑文思院粮料院检祖宗之朝每岁用度之费数目比于今时则奢俭自见伏望圣慈特降进止则天下幸甚
奏乞督责管军臣寮举智勇之人（康定元年九月公时知延州）
臣窃见边上将帅常患少人今髙继嵩纔亡人情颇骇恐鎭戎不能守御却须藉朱观徃彼朱观既去则鄜延路又阙勇敢之将国家奄有四海未必乏才岂天地生人厚于古而薄于今盖选之未精用之未至今诸军诸班必有勇智之人多被管军臣寮人员等递互弹压不得进用坐至衰老只如朱观元是军班出身因歴边任方得将名伏望圣慈专督管军臣寮等于诸班中摉罗智勇之人各举一名不以将校长行或试以武艺或观其胆畧出众便可迁转于边上任使如将来颇立战功则明赏举主或屡败军事亦当连坐所贵诸路渐次得人不致频有那移免使戎狄谓大国乏才愈増骄气况西北二方将帅之阙实非细事乞国家常为预备早加迁擢
论夏贼未宜进讨（庆厯元年正月公时为陜西经畧副使知延州先是康定元年闰十一月朝廷诏鄜延泾原两路取正月上旬进兵入讨西贼故公上此奏）
臣闻昨贼界投来山遇尝在西界掌兵言其精兵纔及八万余皆老弱不任战斗始贼众深入盖为官军以分地自守既不能独御贼锋又不能并力掩杀彼得其便继为边患其虏劫生口牛羊亦不曽追夺故安然徃来如蹈无人之境今延州东路合堤防之处已令朱吉与东路廵检驻军延安寨其西路亦委王信张建侯狄青黄世宁在保安军每日训练及令西路廵检刘政在德青寨张宗武在政县密令分布兵马候贼奔冲放令入界会合掩击若数路并入且并众力御敌或破得一处即便邀击别路其环庆路已遣通判马端往报总管司令一如鄜延路设备如此则可以乘胜而破贼也今须令正月内起兵则军马粮草动踰万计入山川险阻之地塞外雨雪暴露僵仆使贼乘之所伤必众况鄜延路已有会合次第不患贼先至也贼界春暖则马痩人饥其势则易制及可扰其耕种之务纵出师无大获亦不至有他虞自刘平陷没之后修城垒运兵甲积粮草移士马大为攻守全胜之策非为小利而动如重兵轻举万一有失将何继之则必闗朝廷安危之忧非止边患之谓也苟自今贼至不击是臣之罪也兵法曰战道必胜主曰无战必战可也战道不胜主曰必战不战可也臣昨于九月未至鄜延路便遣葛怀敏朱观入界掩袭族帐盖与今来时月不同非前勇而后怯今若承顺朝旨不能持重王师为后大患虽加重责不足以谢天下苟俟春暖举兵尤未为失策且元昊稔恶以来欲自尊大必被奸人所误谓国家太平日乆不知战斗之事又谓边臣无备所向必破所以恣桀慢之心侵扰不已今边鄙渐饬度其已失本望况已下敕招携族帐首领臣亦遣人探问其情欲通朝廷柔逺之意使其不僭中国之号而修时贡之礼亦可俯从今鄜延是旧日进贡之路蕃汉之人颇相接近愿朝廷广天地包荒之量存此一路令诸将勒兵严备贼至则击但未行讨伐容臣示以恩意岁时之间或可招纳如先行攻掠恐未能擒其聚落如白豹之功官军既退戎类复居狼心重报増其怨毒边患愈滋无时敢暇若天兵屡动不立大功必为夷狄所轻臣又近召张亢到延州熟议亦称愿与戎人相见于界上臣所以乞存此一路者一则惧春初盛寒士气愈怯二则恐隔絶情意偃兵未期若施臣之鄙计恐是平定之一端苟岁月无效遂举重兵取绥宥二州择其要害而举之屯田营田作持乆之计如此则横山一帯蕃汉人戸去昊贼相逺惧汉兵威迫可以招降或即奔窜则是去西贼之一臂拓疆制寇无轻举之失也
乞先修诸寨未宜进讨（庆厯元年二月）
臣近准陜西都招讨使夏竦牒连到朝廷指挥所有行军所须令三司与韩琦等商量疾速擘画应副者臣今据鄜延路部管葛懐敏等申所要军须粮草共四状缴连进呈臣相度前项军须粮草万数不少必是一两月办集未得如令办搬运上项随军辎重粮草又须用厢军二三万人必虑诸处厢军数少起发不得或使骆驼骡子一二万头即山路险隘与兵马三二百里转难主管若多差人夫即恐有雨雪之变﨑岖暴露稍有惊危便多逃散抛弃粮草为贼之资臣窃见延州废却承平南安长宁安远塞门栲栳六寨之后自延州去贼界三程斥堠渐远贼马动息卒不可知又退却疆界贼转深入又况延州东路废却诸寨归明弓箭手尽皆流移着业未得又诸寨侧近蕃部亦多惊起在近里与汉户杂居今春未有土田耕种若不修复旧寨其蕃部既无活路恐纠率打劫近邉人户走入横山贼界则其患不细臣又闻得横山蕃部散入岩谷多设堡塞控扼险处入界之时兵少则难近多则难行假使主将智勇能夺其险彼则逺遁我无所获须过横山后方到平沙却无族帐可取其讨伐之计须是将帅出奇兵从天落则有非常之功似今重累而行实忧不利臣虽密奏朝廷留此一路未速讨伐以示招来之意其边界旧塞不可不谋乞作圣意指挥遣近上使命急至鄜延路令与臣催促诸将于二月半后出兵万余人于废寨中■〈扌东〉有利处先次修复未须大段军须只以随军运粮兵夫因便兴工候着次序选骁捷将兵以守之既逼近蕃界彼或点集人马朝夕便知大至则闭垒以待隙小至则扼险以制胜彼或放散人马亦朝夕便知我则运致粮草以实其备彼若归顺我已先复旧疆彼未归顺我已压于贼境横山一帯在我目中强者可袭弱者思附此亦御边之一事然修复诸寨亦动军民烦费不少比之入界劳敝则有经乆之利而无仓卒之患且安存得东路熟户蕃部幷归明弓箭手乞圣慈裁酌（公继此又言臣所以不敢更执前议乞择废寨中有利者先次修复一则安存得上项熟户弓箭手各着农畞无畔离之患二则遮障汉户且为篱落三则耕作地广粮草易为四则城寨逼近蕃界之后贼为聚散朝夕便知易为设备五则将来委诸将在彼就近为谋大至则守小至则击有间则攻使居不得安耕不得时然后可以降集可使逃遁此固挠贼之一策庶几畏惧早思欵伏前后凡六奏事城承平等十二寨蕃汉之民相踵复集）
再议攻守疏（先是庆厯元年十一月公知庆州上攻守二策诏答曰将帅累次挫衂未甚勇果若幸于获胜恐未为良筹假令克获又须守备若且勤训练严加捍御逺设探候制其奔冲见利而进观衅而动庶可养鋭持乆即宜深体此意与邻路互相应援叶心毕力有便宜密具以闻至二年正月公再上此奏）
臣窃惟国家太平日久而一旦西戎背德陵犯边鄙公卿大夫争进计策而未能副陛下忧边之心且议攻者谓守则示弱议守者谓攻必速祸是二议卒不能合也臣前至延安所谓复诸寨为守御之备次则幸其休兵辄遣一介示招纳之意朝廷以羣言之异未垂采纳今臣领庆州日夜思之乃知攻有利害守有安危何则盖攻其逺者则害必至攻其近者则利必随守以土兵则安守以东兵则危臣谓攻逺而害者如诸路深入则将无素谋士无素勇或风沙失道或雨雪弥旬进则困大河絶漠之限退则有乘危扼险之忧臣谓攻近而利者在延安庆阳之间有金汤白豹之阻本皆汉寨陷为贼境隔延庆兵马之援为蕃汉交易之市奸商往来物货丛聚此诚要害之地如别路入寇数百里外应接不及则当逺为牵制金汤白豹等寨可乘虗取之因险设阵布车横堑不与驰突择其要地作为城垒则我无不利之虞至于合水华池凤州（一作凤川）平戎柔逺德靖（一作静）六寨兵甲粮斛可就屯泊固非守备之烦也环州定边寨鎭戎军干兴寨相望八十余里二寨之间有胡芦泉今属贼泉为义渠朝那二郡之交其南有明珠灭臧之族若进兵据胡芦泉为军壁北断贼路则二族自安宜无异志又朝那之西秦亭之东有水洛城（一作永洛）亦为之限今策应之兵由仪陇二州十驿始至如进修水洛断贼入秦亭之路其利甚大非徒通四路之势因以张三军之威也臣谓守以土兵则安者以其习山川道路之利懐父母妻子之恋无乆戍之苦无数易之弊臣谓守以东兵则危者盖费厚则困于财戍乆则聚其怨财困则难用怨聚则难保民力日穷士心日离他变之生出于不测臣所谓攻宜取其近而兵势不危守冝图其久而民力不匮招纳之策可行于其间今奉诏冝令严加捍御观衅而动与邻道协心而共图之又覩赦文谓彼无骄动则我不侵掠臣恐贼寇一隅逺在数百里外应援不及须为牵制之策以沮贼气至时诸路重兵岂能安坐如无素定之画又无行营之备恐当牵制之时茫然无措虽见利而莫敢进观衅而莫敢动寇至愈盛边患愈深叛亡之人日助贼算不可不大为之谋也愿朝廷于守策之外更备攻术彼寇其西我图其东彼寇其东我图其西宁有备而不行岂当行而无备也所谓备者必先得密旨许抽将帅便冝从事并先降空名宣勅之类恐可行之日奏请不及臣前曽遣人入界通往来之问或更有人至不可不答如朝廷先降密旨令往复议论岁年之间当有成事若谓边将之耻未雪而不欲俯就臣恐诸路更有不支其耻益大贼或潜结诸蕃并势合谋则御之必难且兵马精劲西戎之所长也金帛丰富中国之所有也礼义不可化干戈不可取则当任其所有胜其所长此霸王之道也臣前知越州每岁纳税绢十二万和买绢二十万一郡之入凡三十万傥以啖戎是费一郡之入而息天下之敝也
答诏谕以文彦博泾原对徙（庆厯二年时文彦博经畧泾原帝以泾原伤夷欲对徙公遣王懐德谕之公上此奏帝采用其言）
泾原地重第恐臣不足当此路与韩琦同经畧泾原并驻泾州琦兼秦凤臣兼环庆泾原有警臣与韩琦合秦凤环庆之兵掎角而进若秦凤环庆有警亦可率泾原之师为援臣当与琦练兵选将渐复横山以断贼臂不数年间可期平定矣愿诏龎籍兼领环庆以成首尾之势秦州委文彦博庆州用滕宗谅总之孙沔亦可办集渭州一武臣足矣
论元昊请和不可许者三大可防者三（庆厯三年正月元昊遣伪六宅使伊州刺史贺从勉来纳欵持书至保安军知延州龎籍令保安军签书判官公事邵良佐视其书元昊自称号邦尼定国乌珠曩霄上书父大宋皇帝从勉又言契丹使人至本国称南朝遣梁适侍郎来言南北修好已如旧而西界未寕知此界与彼为婚姻请喻令早议通和故本国遣从勉上书縁夲国自有国号无奉表体式其称乌珠盖如古单于可汗之类从勉亦请诣阙籍具以闻二月始许从勉赴阙公等上此疏时为陜西西路安抚使）
臣等久分戎寄未议策勲上玷朝廷俯惭鄙懐心究利害目击胜负三年于兹备详本末今元昊遣人赴阙将议纳和其来人已称六宅使伊州刺史观其命官之意欲与朝廷抗礼臣恐不改僭号意朝廷开许为鼎峙之国又虑尚懐阴谋卑辞厚礼请称乌珠以缓国家之计臣等敢不为朝廷思经久之策防生灵之患哉臣等谓继迁当时用计脱身窃弄凶噐德明外示纳欵内实养谋至元昊则悖慢侮常大为边患以累世奸雄之志而屡战屡胜未有挫屈何故乞和虽朝廷示纳欵之意契丹邀通好之功以臣等料之实因累年用兵蕃界劳扰交锋之下伤折亦多所获噐械鞍马皆归元昊其下胥怨无所厚获其横山蕃部点集最苦但汉兵未胜戎人重土不敢背贼勉为驱驰尔今元昊知众之疲闻下之怨乃求息肩养鋭以逞凶志非心服中国而来也臣等谓元昊如大言过望为不改僭号之请则有不可许者三如卑辞厚礼从乌珠之称亦有大可防者三何谓不可许者三自古四夷在荒服之外圣帝明王恤其边患柔而格之不吝赐与未有假天王之号者也何则与之金帛可节俭而补也鸿名大号天下之神噐岂私假于人哉惟石晋藉契丹援立之功又中国逼小纔数十州偷生一时无卜世卜年之意故荐号于彼壊中国大法而终不能厌其心遂为呑噬遽成亡国一代君臣为千古之罪人自契丹称帝灭晋之后参用汉之礼乐故事势强盛常有轻中国之心我国家富有四海非石晋逼小偷生之时元昊世受朝廷爵命非有契丹开晋之功此不可许者一也又诸处公家文字并军民语言皆呼昊贼人知逆顺去就之分尚或逋亡莫由禁止今元昊于天都山营造所居巳逼汉界如更许以大号此后公家文字幷军民语言当有西帝西朝之称天都山必有建都郊祀之僭其陜西戎兵边人负过必逃其地盖有归矣至于四方豪士稍不得志则攘臂而去无有逆顺去就之分彼多得汉人则礼乐事势与契丹并立夹困中国岂复有太平之望耶此不可许者二也又议者皆谓元昊胡人也无居中国之心欲自尊于诸蕃尔臣等谓拓拔珪石勒刘聪苻坚赫连勃勃之徒皆胡人也并居中原近则李克用父子沙陁人也进据太原后都西洛皆汉人进谋诱而致之昨定川事后元昊有伪诏谕鎭戎兵民有定关辅之言此其验盖汉家之叛人不乐处夷狄中心谋侵据汉地所得城垒必使汉人守之如契丹得山后诸州皆令汉人为之官守或朝廷假元昊僭号是将启之斯为叛人之助甚矣此不可许者三也何为大可防者三元昊以累世奸雄之资一旦僭逆初遣人至犹称臣奉表及刘平之陷贼气乃骄再遣贺九言至上书朝廷便不称臣其辞顿慢而复屡胜当有大言过望乃人情之常也若卑辞厚礼便肯从乌珠之称皆阴谋也是果以山界之困暂求息肩使中国解兵三四年间将帅懈慢士卒骄惰边备不严戎政渐弛却如前暴发则中国不能支梧此大可防者一也又从德明纳欵之后经谋不息西击土蕃回鹘拓疆数千里至元昊事势稍盛乃称尊悖礼背负朝廷结连北人情迹尽见大为边患偶未深入今复起诈端以欵我兵而休息其众又欲倂力专志倂吞乌勒斯赉等诸蕃去秦州一帯篱落为将来再举之利縁元昊初叛之时亲攻延州是本有侵陷郡国之志今复强盛岂便息心且朝廷四十年恩信所被一朝反侧岂有发既畔之谋蓄未挫之鋭而能久守盟信者乎此大可防者二也又从德明纳欵后来使蕃汉之人入京师贾贩憧憧道路百货所归获中国之利充乎窟穴贼因其事力乃兴兵为乱今兹五年用度必困乃卑辞厚礼迎合我意欲复图中国之利待其给用既毕却求衅兴兵以快本意狼子野心固难驯伏今若通和或再许灵夏蕃汉之人依前出入京师深为不便缘自前往来叛状未彰情无蠧害今既为强敌之虏稔祸未已必窥伺国家及夹帯亡命入蕃或与奸人别有结连或使刺客窃发惊扰朝廷又此类必所在恣纵甚于昔时有事何以处置此大可防者三也臣等乞朝廷俟元昊所遣人至观其所请彼如大言过望坚求僭称则乞朝廷答云上畏天地宗庙不可私许大号壊中国之法彼卑辞厚礼止是求乌珠之称则按唐单于可汗故事有许之之理亦预防其阴谋严饬边臣修葺城寨训练军马储蓄粮草以备虚诈俟一二年间见其表里及边备牢固方可那减戍兵于近里屯泊缘西戎自古翻覆朝廷不可休兵以启不虞之变如求割熟戸则乞答云灵夏甚有汉戸能割归朝廷否况横山蕃部安于内附一旦驱之则惊扰生事必不为西界之用彼如求至京师依前来出入贾贩则乞答云昨来战斗之后甚有军民没阵其子孙骨肉衔怨至深必恐道涂之中多有雠杀致西界相疑更却生事只于边上建置榷场交易有无各得其所彼如邀我自今而后罢修城寨则乞答云边界熟户生有雠怨常相侵害须藉城寨驻兵方能鎭静使各安居尔若自余更有非礼之求朝廷或难应副即且拒之不必从也但厚遣来人善词回答使迁延往来即逾四月贼不能举矣至秋则无足畏也何以言之臣等观朝廷信赏必罚今已明白帅臣奉诏得以便冝又旧将渐升前弊稍除将责实效约束将佐不令轻出训练军马率多变法但今极边城寨或未坚全新集之兵未可大战若贼今春便来以臣等计之尚可忧虑然大军持重奇兵袭击宜无定川之负也如候秋而来则城寨多固军马已练或坚壁而守或据险而战无足畏矣臣等已议一二年间训兵三四万使号令齐一阵伍精熟又能使熟户蕃兵与正军参用则横山一帯族帐可以图之降我者使之纳质厚其官赏各令安居籍为熟戸拒我者以精兵加之不从则战我军鼓行山界不为朝去暮还之计元昊闻之若举国而来则我退守边寨足以困彼之众若遣偏师而来我则据险以待之蕃兵无粮不能久聚退散之后我兵复进使彼复集毎岁三五出元昊诸厢之兵多在河外频来应敌疲于奔命则山界蕃部势穷援弱且近于我自求内附内选酋豪以鎭之足以断元昊之手足矣然乞朝廷以平定大计为意当军行之时不以小胜小衂黜陟将帅则三五年间可集大功仍诏中国臣寮不得讳言边事以沮永图我太祖太宗统辟四海创万世之基业今以三五年之劳再定西陲岂为晚耶契丹闻国家深长之谋必惧而保盟不复轻动然后中国有太平之期矣臣等所以言彼贼非礼之求不必从者盖有此议也或曰今王师不利者数四而未思戢兵何也臣等谓不然国家太平日久将不知兵兵不习战以致不利非中国事力不敌四夷非今之军士不逮古昔盖太平忘战之弊尔今边臣中有心力之人鉴其覆辙各思更张将有胜贼之计昔汉楚之战不以多负罢兵而终有天下安禄山之乱所向无前郭子仪日夜谋虑王师复振而终灭大盗今国家以天下全盛之势岂有偶胜偶负而自谓中国不可振而夷狄不可御耶斯惑之甚矣或曰兵不可久久则民困而财匮臣等谓不然争胜逐利之师则有巧迟拙速之异如其外御四夷则自古未甞废兵是以山海之利皆归边用抑为此也况即日边上城垒经今春修葺渐以险固兵民力役自当减罢又毎岁春夏之交军马甚可抽退于数百里间就食刍粮亦足省入中之费减馈运之劳庶乎民不困而财不匮非如西事之初人人畏惧未测虏情所屯军马不敢少退臣等更思兴利减费之算以为之助臣等早蒙圣奨擢贰清班西事以来供国麄使三年塞下日劳月忧岂不愿闻纳和少图休息非乐职矢石之间盖见西贼强梗未衰挟以变诈若朝廷处置失冝它时悖乱为中原大祸岂止今日边患哉臣等是以不敢念身世之安忘国家之忧须罄刍荛少期补助其元昊来人到阙伏望圣慈于纳和御侮之间审其处置为圣朝长乆之虑天下幸甚
论转运得人许自择知州（庆厯三年二月公时参知政事）
臣窃见古者内置公卿士大夫助天子司察天下之政外置岳牧方伯刺史观察使采访使统领诸侯守宰以分理之内外皆得人未有不大治者也今转运按察使古之岳牧方伯刺史观察采访使之职也知州知县古之诸侯守宰之任也内官虽多然与陛下共理天下者惟守宰最要耳比年以来不知选择非才贪浊老懦者一切以例除之以一县观一州一州观一路一路观天下则率皆如此其间纵有良吏百无一二是使天下赋税不得均狱讼不得平水旱不得救盗贼不得除民既无所告诉必生愁怨而不思叛者未之有也民既怨叛奸雄起而収揽之则天下必将危矣今民方怨而未甚叛去宜急救之救之之术莫若守宰得人欲守宰得人请诏二府通选转运使如不足许权擢知州人既得人即委逐路自择知州不任事者奏罢之仍令权擢幕职官如是行之必举皆得人凡权入者必俟政绩有闻一二年方眞授之虽以精择尚虑有不称职者必有降黜直俟人称职而后已仍令久其官守勿复数易其有异政者宜就与升擢之若然官修政举则天下自无事矣朝廷惟总其大纲而振举之可也
奏乞出内帑物帛收赎陷蕃汉戸札子（庆厯三年公为参知政事）
臣闻淳化中太宗皇帝以边戸饥荒多卖人口入蕃颇悯恻之特遣使以物货收赎各还父母此人君之盛德也近年缘边汉戸被西戎虏不少今既通人使乞出圣意以内帑物帛委边臣渐次收赎陷蕃汉户人口各还其家使父母子孙再得完聚则不惟边上生民恩沦骨髓必也至德动天降佑王室书之史册光于后代乞不降出
○序
续家谱序
吾祖唐相履冰之后旧有家谱咸通十一年庚寅一枝渡江为处州丽水县丞讳隋中原乱离不克归子孙为中呉人皇宋太平兴国三年曽孙（坚垧墉埙埴昌言）六人从钱氏归朝仕宦四方终于他邦子孙流离遗失前谱至（仲淹）蒙窃国恩皇佑中来守钱塘遂过姑苏与亲族会追思祖宗既失前谱未获复惧后来昭穆不明乃于族中索所藏诰书家集考之自丽水府君而下四代祖考及今子孙支泒尽在乃创义田计族人口数而月给之又理祖第使复其居以永依庇故作续家谱而次序之皇佑二年正月人日资政殿学士金紫光禄大夫行尚书户部侍郎知青州军事兼管内劝农事充青州淄潍登莱沂密徐州淮阳军安抚使护军（仲淹）述
○尺牍
蔡钦圣殿丞（皇佑元年三月十一日）
今日相国筵会不暇子细保爱保爱或有书入京逓中即易逹也
苏才翁转运（皇佑三年十一月）
示谕冩黄素为干卦字多眼力不逮且冩伯夷颂上呈此中寒甚前面笔冻欲重写又恐因循书札亦要切磋未是处无惜见教（书伯夷颂后）
○诗余
忆王孙
秋思
飕飕风冷荻花秋明月斜侵独倚楼十二珠帘不上钩黯凝眸一点渔灯古渡头
苏幙遮
懐旧碧云天黄叶地秋色连波波上寒烟翠山映斜阳天接水芳草无情更在斜阳外　黯乡魂追旅思夜夜除非好梦留人睡明月楼髙休独倚酒入愁肠化作相思泪
渔家傲
秋思
塞下秋来风景异衡阳雁去无留意四面边声连角起千嶂里长烟落日孤城闭　浊酒一杯家万里燕然未勒归无计羌管悠悠霜满地人不寐将军白髪征夫泪
御街行
秋日懐旧
纷纷坠叶飘香砌夜寂静寒声碎眞珠帘卷玉楼空天淡银河垂地年年今夜月华如练长是人千里　愁肠已断无由醉酒未到先成泪残灯明灭枕头攲谙尽孤眠滋味都来此事眉间心上无计相逥避
●钦定四库全书
范文正集补编巻二
○制词
除参知政事勅
勅曰诗云乐只君子邦家之基言人君乐得贤者兹为邦家之本肆朕夙夜畴咨峻德共图大政以绥四方具官范仲淹挺然卿材居为国噐敷尔谟猷可以光赞大业惟厥职守可以裁成万务入更要近出领藩垣蹇蹇匪躬彰彰有迹向以戎人失驭疆堠多虞得于佥谐付之帅节辑和卒乘懋着恩威登尔枢廷属之机柄伫矢陈于逺畧期允迪于大猷副予倚毗无俟烦训端听徽命往惟钦哉
复除参知政事知谏院勅
勅曰帝舜尝命禹曰邻哉臣哉臣哉邻哉盖叹君臣道合相须而济今夫与我守祖宗之业成天下之务者大柄所付不在贰府兹其用命惟厥艰哉具官范仲淹道匪一方材周诸用近雅不流合清庙之琴瑟任重无挠中明堂之柱石景佑初载子始亲政惧明敏之不至求畯良而自助得尔疎逺之地非由左右之先擢置谏垣弥缝衮职庶政得失皆我家事凡尔感愤岂躬之故风雨如晦不爽先晨之期雪霜既零益见后凋之节比戎羌不若疆堠为虞斧钺在前罔知攸付思集吾事无易汝者三年鄙上一心劳止卒乘辑睦物械缮完居不暇于雅歌退不宁于蓐寝虽阃外之事赖其临护而幄中之要先乎密勿故驰召传舍命登枢廷兹属宰司则有虚位俾尔旬浃践歴两地夫大恩之下难于报大名之下难为处矧兼此二者可无勉哉尔尚朝夕以交修予允迪前人勤教邦其允孚于休无俾多方议尔于始终之际也庆厯三年八月　日下
拜资政殿学士知邠州兼陜西四路沿边安抚使勅
勅曰夏寇之为边患七年于兹矣朕为生灵之思庶几尧舜汤文之事懐之以德绥之斯和乃眷疆陲方兹安辑当得重任以称此行具官范仲淹早富艺文素著名节扬歴通显周旋委遇比当阃寄实立事功召还本朝更践柄府兹昆戎之初附顾西土之粗安深练机冝揣无尔比惟是新平之路居当四路之冲为吾抚绥抑尔诚请増华秘殿以宠于藩祗服恩荣无易忠义庆厯五年正月　日下
赠太师楚国公卫国太夫人诰
诰曰昔我皇祖仁宗博求多士以绥靖四方天惟眷佑赉之正人既已克和羌戎又以爕治区夏出入中外实兼文武之烈今予嗣守丕业选任大吏亦拔西帅以临中枢匪伊异人惟父惟子得人之盛朕无愧焉具官范纯仁父范仲淹秉德不贰好谋而成始任谏诤知无不言中为将帅靖而能勇卒以功业股肱先圣兹予懐想风烈用建尔仲子嘉其缁衣之德锡以召祖之命惟师保之贵既无以加故河漳之封益大其宠可特赠太师
追封楚国公
诰曰士大夫义隆于显亲恩深于念母追劬劳之罔极悼宠禄之无施兹予毖祀于总章大霈龎恩于海宇思广吾孝以慰尔心具官范纯仁母李氏山河之容江海其行其君子正直有羔羊之德其后世信厚有麟趾之风宜锡褒荣以慰存殁乃祖唐相实启卫国之封眷我枢臣愿为密章之赠贲于幽壤尚克嘉之元佑元年三月　日下
追封魏国公诰
诰曰庇民尊主繄贤哲之逺猷崇德报功实帝王之先务昭掲羣伦之丕范逺旌希世之伟人爰锡恤章式孚众听故具官范仲淹清明而直谅博大而刚方早以名世之才出赞寖昌之运危言警世髙义薄乎天地直道立朝劲气贯乎金石入议大政有功斯人需膏泽之下民繄嘉猷之告后山有伏猛则藜藿至于不采朝知强本则精神为之折冲当夏贼之跳梁总师干而捍御料敌制胜智机若神弭变消萌酋渠褫魄声名暴于夷貊功烈着于鼎彝故敛衽朝堂奋庸乎帝载运筹帷幄震张乎天威文武惟宪万邦风采想见天下泰山北斗学者仰其髙明景星凤凰人皆快于瞻覩当规皇基亿载之业首建金城万雉之谋功成于元丰效见于今日属纂临于初政弥难想于宏模思有褒扬耸兹遐迩命圭华衮已位上公之槐胙土分茅载赐全魏之履岂特赏当贤而臣下劝庶几褒有徳而万方懐英爽如存宠灵斯享可特追封魏国公靖康元年月　日下
○朝廷优崇
给赐祠堂扁额
康熈四十四年四月十六日
御书
济时良相
赐前宋推诚保徳功臣资政殿学士金紫光禄大夫尚书户部侍郎护军汝南郡开国公食邑二千三百户食实封六百户累赠兵部尚书太师中书令兼尚书令歴追封楚国魏国公谥文正（臣）范仲淹
御书亭记
康熈四十有四年乙酉仲春
天子南廵阅河临幸江浙
翠华所至问俗省方乐育贤材嘉恵臣民优恤淹滞布徳施仁罔弗周至万姓欢恱四月十二日乙亥自杭回苏驻跸于时淑景清和湖山明丽
万几休暇乡农野老羣懐望幸之思
皇上轸念麦陇方秋恐
车驾所歴有妨东作惟静息
行宫从容翰墨之乐
圣学渊深赓扬莫及
龙章挥洒恩赉有差而尤加意前贤表章往哲十五日戊寅
赐呉泰伯祠言子祠二扁额次蒙
天语垂询有翰林（臣）查升（臣）蒋廷锡鸿胪寺卿（臣）宋骏业等以宋先（臣）仲淹文正祠对
上俞允翼日已夘
亲书济时良相四大字与钱唐朱子祠晋陵东坡书院各祠扁六轴
命南书房翰林（臣）查升（臣）陈壮履（臣）励廷仪（臣）张廷玉（臣）钱名世（臣）蒋廷锡捧出首宣
赐先（臣）祠传
谕云
皇上崇重先代名臣
特赐扁额
御书墨本当给与嫡派长房子孙藏守如后裔不在苏州者交与地方官有江宁廵抚（臣）宋荦启奏范氏本家相传设有义庄主奉系长房嫡裔范浚（臣）所素识随捧授（臣）祗受（臣）率同宗族
行在户部侍郎（臣）承烈原任东平州知州（臣）溥吴县学训导（臣）旦勋监生（臣）濓（臣）兴禾等跪接
恩旨恭开瞻仰四字褒扬八法古劲书盈二尺大踰他幅众目耸观无不惊羡以为（臣）家荣遇（臣）跪承之下感恩无地谨附奏云（臣）祖祠建在乡邦数百年来未邀
玉音旌显（臣）父必英系丁酉科举人已未臣
召试博学鸿词
钦授翰林院检讨忝列侍从恭覩
御书精妙以微员供职未久不敢请给欲求扁对以为祖祠光荣因向无此例亦不敢渎奏有志未伸今蒙焕发
奎章辉■〈光皇〉祠宇眞亘古未有之旷典（臣）家子孙散处四方者甚多
皇上追奨先臣正所以勉励后嗣（臣）一介儒生需次选人之末于
国家未有尺寸报効乃荷
圣慈赐臣祖祠扁额顷分颁诸臣
御书（臣）浚（臣）溥俱得与赐一日之间叠膺荣宠虽捐糜顶踵何以仰答
隆恩此不独（臣）一家感戴凡厥臣庶观瞻者仰见我皇上推恩及数百年前之臣子念其成绩
锡以芳名自莫不踊跃奋兴砥砺臣节敎忠敎孝
圣德之生成无量所有
赐给墨寳除一面临榜祠楣（臣）原有先世诰勅手泽及前人题跋相传法守谨当装潢珍藏昭示子孙永沐
皇仁于万世侍郎（臣）承烈奏云（臣）沈阳分支系同出先臣之后上叨遗荫一家父子兄弟先后屡受
国恩拔置大僚今（臣）随
驾至苏得拜先（臣）祠下私心方为庆幸今奉
钦赐先祠扁额（臣）适躬逢异数
恩出非常喜溢望外敢不益矢恪恭勉图报称（臣）谨随苏属子孙恭同接
旨理合奏谢奏毕翰林（臣）升等随引至
宫门前入内一一代为传奏出云尔等所奏
皇上俱知道了当即谢恩而出（臣）等赍捧
御扁至文正书院祖像前恭设香案拜告望
阙叩谢讫伏念先（臣）自筮仕至执政四十年中歴知州郡恵泽几半天下所在祠祀不啻百计吴中为父母之邦昭揭
璇题未能遍及谨拟建立碑亭寿诸贞珉摹奉直省各祠俾处处子孙咸得恭瞻
宸翰庻不负
皇上优崇先（臣）之至意因出义田储粟（臣）承勲（臣）承烈（臣）时崇（臣）溥（臣）旦勲等复捐金以助其役于是市材制榜丹黄金碧藻绘兼施择吉悬挂苏城文正书院天平山忠烈赐庙郡学祠支硎寺祠浒墅关书院等处别选石摹勒供寘亭中倂将颁赐（臣）浚（臣）溥
御书列树于壁
天文璀璨荣光上烛于先祠睿藻缤纷凤彩分辉于下士（臣）不揣荒陋援笔恭纪以彰
圣世之殊恩（臣）小之竒遇（臣）不胜感激悚惶之至
○传
宋太师中书令兼尚书令魏国公文正公传
公讳仲淹字希文唐宰相履氷十世孙其先邠州人也（浚按唐宰相懐州河内人丽水丞幽州人今云邠州人当是丽水丞之先世复迁居于此）髙祖隋唐懿宗时调官处州丽水县丞因徙家江南遂世为苏州呉县人曽祖梦龄祖赞时父墉俱仕呉越后父随钱俶归宋终徐州节度掌书记后以公及诸孙贵皆赠太师以徐唐周三大国追封三代祖考父为周国第三子太宗端拱二年已丑生于徐州官舍二岁而孤母谢夫人贫无依更适池州长山朱氏（浚按周国公卒时时中舍最长方六岁次镃亦不过四五龄考宋官制掌书记秩列三班之末周国从钱氏归朝十余年间自冀而蜀而徐匍匐以就微禄一旦捐馆去乡千里三稚幼弱此太夫人所以贫而无依也厥后中舍二兄归呉而文正未离襁褓遂随育于朱氏）从其姓名说既长知其世家感泣辞母去之应天府（今河南归德府）依戚同文学昼夜不息冬月惫甚以水沃面食不给以糜粥继之人不能堪公不苦也眞宗大中祥符五年礼部举第一八年登蔡齐榜进士第为广德军司李参军迎其母归养改集庆军节度推官始还姓更今名监泰州西溪盐税仁宗天圣元年徙监楚州粮料院迁大理寺丞以母丧去官晏殊知应天府闻公名召寘府学上书请择郡守举县令斥游惰去冗僭愼选举抚将帅凡万余言服除以殊荐为秘阁校理公泛通六经长于易学者多从质问为执经讲解亡所倦尝推其俸以食四方游士诸子至易衣而出公宴如也毎感激论天下事奋不顾身一时士大夫矫厉尚风节自公倡之天圣七年章献太后将以冬至受朝天子率百官上寿公极言之且曰奉亲于内自有家人礼顾与百官同列北面而朝之不可为后世法且上疏请太后还政不报寻通判河中府徙陈州时方建太一宫及洪福院市材木陜西公言昭应寿宁天戒不逺今又侈土木破民产非所以顺人心合天意也宜罢修寺观减常岁市木之数以蠲除积负又言恩幸多以内降除官非太平之政事虽不行仁宗以为忠太后崩召为右司谏言事者多暴太后时事公曰太后受遗先帝调护陛下者十余年冝掩其小过以全后徳帝为诏中外母辄论太后时事初太后遗诰以太妃杨氏为皇太后参决军国事公曰太后母号也自古无因保育而代立者今一太后崩又立一太后天下且疑陛下不可一日无母后之助矣岁大蝗旱江淮京东滋甚公请遣使循行未报乃请间曰宫掖中半日不食当何如帝恻然乃命公安抚江淮所至开仓赈之且禁民淫祀奏蠲庐舒折役茶江东丁口盐钱且条上救弊十亊会郭皇后废率谏官御史伏阁争之不能得明日将留百官揖宰相廷争方至待漏院有诏出知睦州岁余徙苏州首兴学校延安定胡瑗为之师州大水民田不得耕公疏五河导太湖注之海募人兴作未就寻徙明州转运使奏留公以毕其役许之拜尚书礼部员外郎天章阁待制召还判国子监迁吏部员外郎权知开封府时吕夷简执政进用者多出其门公上百官图指其次第曰如此为序迁如此为不次如此则公如此则私况进退近臣凡超格者不冝全委之宰相夷简不恱他日论建都之事公曰洛阳险固而汴为四战之地太平冝居汴即有事必居洛阳当渐广储蓄缮宫室帝问夷简夷简曰此仲淹迂阔之论也公乃为四论以献大抵讥切时政且曰汉成帝信张禹不疑舅家故有新莽之祸臣恐今日亦有张禹壊陛下家法夷简怒诉曰仲淹离间陛下君臣所引用皆朋党也公对益切由是罢知饶州殿中侍御史韩渎希宰相旨请书仲淹朋党揭之朝堂于是秘书丞余靖上言曰仲淹以一言忤宰相遽加贬窜况前所言者在陛下母子夫妇之间乎陛下既优容之矣臣请追改前命太子中允尹洙自讼与仲淹师友且尝荐已愿从降黜馆阁校勘欧阳修以髙若讷在谏官坐视而不言移书责之由是三人者偕坐贬明年夷简亦罢自是朋党之论兴矣公既去士大夫为论荐者不已仁宗谓宰相张士逊曰向贬仲淹为其密请立皇太弟故也今朋党称荐如此奈何再下诏戒敕公在饶州岁余徙润州又徙越州元昊反召为天章阁待制知永兴军改陜西都转运使会夏竦为陜西经畧安抚招讨使进公龙图阁直学士以副之夷简再入相帝谕公使释前憾公顿首谢曰臣乡论盖国家事与夷简无憾也延州诸砦多失守公自请行迁戸部郎中兼知延州先是诏分边兵总管领万人钤辖领五千人都监领三千人寇至御之则官卑者先出公曰将不择人以官为先后取败之道也于是大阅州兵得万八千人分为六各将三千人分部教之量贼众寡使更出御贼时塞门承平诸砦既废种世衡策城青涧以据贼冲大兴营田且听民得互市以通有无又以民逺输劳苦请建鄜城为军以河中同华中下户税租就输之春夏徙兵就食可省籴十之三他所减不与诏以为康定军明年正月诏诸路入讨公曰正月塞外大寒我师暴露不如俟春深入贼马瘦人饥势易制也况边备渐修师出有纪贼虽猖獗固巳慑其气矣鄜延密迩灵夏西羌必由之地也第按兵不动以观其衅许臣稍以恩信招来之不然情意阻絶臣恐偃兵无期矣若臣策不效当举兵先取绥宥据要害屯兵营田为持久计则茶山横山之民必挈族来归矣拓疆御寇策之上也帝皆用其议公又请修承平永平等砦稍招还流亡定保障通斥堠城十二砦于是羌汉之民相踵归业久之元昊归陷将髙延德因与公约和公为书戒谕之会任福败于好水川元昊答书语不逊公对来使焚之大臣以为不当辄通书又不当辄焚之宋庠请斩公帝不听降本曹员外郎知耀州徙庆州迁左司郎中为环庆路经畧安抚縁边招讨使初元昊反阴诱属羌为助而环庆酋长六百余人约为乡导公以其反复不常也至部即奏行边以诏书犒赏诸羌阅其人马为立条约若雠已和断辄私报之及伤人者罚羊百马二已杀者斩负债争讼听告官为理辄质缚平人者罚羊五十马一贼马入界追集不赴随本族毎戸罚羊二质其首领贼大入老幼入保本砦官为给食即不入砦本家罚羊二全族不至质其首领诸羌皆受命自是始为汉用矣改邠州观察使公表言观察使班待制下臣守边数年羌人颇亲爱臣呼臣为龙图老子今退而与王兴朱观为伍第恐为贼轻矣辞不拜庆之西北马铺砦当后桥川口在贼腹中公欲城之度贼必争密遣子纯佑与蕃将赵明先据其地引兵随之诸将不知所向行至柔逺始号令之版筑皆具旬日而城成即大顺城是也贼觉以骑三万来战佯北公戒勿追巳而果有伏大顺既城而白豹金汤皆不敢犯环庆自此寇益少明珠灭臧劲兵数万公闻泾原欲袭讨之上言曰二族道险不可攻前日髙继嵩巳丧师平时且懐反侧今讨之必与贼表里南入原州西扰鎭戎东侵环州边患未艾也若北取细腰胡芦众泉为保障以断贼路则二族安而环州镇戎径道通彻可无忧矣其后遂筑细腰胡芦诸砦葛懐敏败于定川贼大掠至潘原闗中震恐民多窜山谷间公率众六千由邠泾援之闻贼已出塞乃还始定川事闻帝按图谓左右曰若仲淹出援吾无忧矣奏至帝大喜曰吾固知仲淹可用也进枢密直学士右谏议大夫公以军出无功辞不敢受命诏不听时已命文彦博经畧泾原帝以泾原伤夷欲对徙公遣王懐德谕之公谢曰泾原地重第恐臣不足当此路与韩琦同经畧泾原并驻泾州琦兼秦凤臣兼环庆泾原有警臣与韩琦合秦凤环庆之兵掎角而进若秦凤环庆有警亦可率泾原之师为援臣当与琦练兵选将渐复横山以断贼臂不数年间可期平定矣愿诏龎籍兼领环庆以成首尾之势秦州委文彦博庆州用滕宗谅总之孙沔亦可办集渭州一武臣足矣帝采用其言复置陜西路安抚经畧招讨使以公与韩琦龎籍分领之公与琦开府泾州而徙彦博帅秦宗谅帅庆张亢帅渭公为将号令明白爱抚士卒诸羌来者推心接之不疑故贼亦不敢辄犯其境元昊请和召拜枢密副使王举正懦黙不任事谏官欧阳修等言仲淹有相才请罢举正用仲淹遂改参知政事公曰执政可由諌官而得乎固辞不拜愿与韩琦出行边命为陜西宣抚使未行除参知政事会王伦寇淮南州县官有不能守者朝廷欲按诛之公曰平时讳言武备寇至而专责守臣死事可乎守令皆得不诛帝方鋭意太平数问当世事公语人曰上用我至矣事有先后久安之弊非朝夕可革也帝再赐手诏又为之开天章阁召二府条对公皇恐退而上十事一曰明黜陟二府非有大功大善者不迁内外须在职满三年在京百司非选举而授须通满五年乃得磨勘庶几考绩之法矣二曰抑侥幸罢少卿监以上干元节恩泽正郎以下若监司边任须在职满三年始得荫子大臣不得荐子弟任馆阁职任子之法无冗滥矣三曰精贡举进士诸科请罢糊名法参考履行无阙者以名闻进士先策论诗赋诸科取兼通经义者赐第以上皆取诏裁余优等免选注官次第人守本科选进士之法可以循名而责实矣四曰择长官委中书枢密院先选转运使提点刑狱大藩知州次委两制三司御史台开封府官诸路监司举知州通判知州通判举知县令限其人数以举主多者从中书选除刺史县令可以得人矣五曰均公田外官廪给不均何以求其为善耶请均其入第给之使有以自养然后可以责廉节而不法者可诛废矣六曰厚农桑每岁预下诸路风吏民言农田利害堤堰渠塘州县选官治之定劝课之法以兴农利减漕运江南之圩田浙西之河塘隳废者可兴矣七曰修武备约府兵法募畿辅强壮为卫士以助正兵三时务农一时教战省给赡之费畿辅有成法则诸道皆可举行矣八曰推恩信赦令有所施行主司稽违者重寘于法别遣使按视其所当行者所在无废格上恩者矣九曰重命令法度所以示信也行之未几旋即厘改请政事之臣参议可以乆行者删去烦冗裁为制勅行下命令不至于数变更矣十曰减徭役户口耗少而供亿滋多省县邑户少者为镇并使州两院为一职官白直给以州兵其不应受役者悉归之农民无重困之忧矣天子方信向公悉采用之宜着令者皆以诏书画一颁下独府兵法众以为不可而止又建言周制三公分兼六官之职汉以三公分部六卿唐以宰相分判六曹今中书古天官冢宰也枢密院古夏官司马也四官散于羣有司无三公兼领之重而二府惟进擢差除循资级议赏罚检用条例而已上非三公论道之任下无六卿佐王之职非治法也臣请仿前代以三司司农审官流内铨三班院国子监太常刑部审刑大理羣牧殿前马步军司各委辅臣兼判其事凡官吏黜陟刑罚重轻事有利害者并从辅臣予夺其体大者二府佥议奏裁臣请自领兵赋之职如其无补请先黜降章得象等皆曰不可乆之乃命参知政事贾昌朝领农田公领刑法然卒不果行初公以忤吕夷简放逐者数年士大夫持二人曲直交指为朋党及陜西用兵天子以公士望所属拔用之及夷简罢召还倚以为治中外想望其功业而公以天下为己任裁削幸滥考核官吏日夜谋虑兴致太平然更张无渐规模阔大论者以为不可行及按察使出多所举劾人心不恱自任子之恩薄磨勘之法密侥幸者不便于是谤毁稍行而朋党之论浸闻上矣会边陲有警因与枢密副使富弼请行边于是以公为河东陜西宣抚使赐黄金百两悉分遗边将麟州新罹大寇言者多请弃之公为修故砦招还流亡三千余户蠲其税罢榷酤予民又奏免府州商税河外遂安比去攻者益急公亦自请罢政事乃以为资政殿学士陜西四路宣抚使知邠州其在中书所施为亦稍稍沮罢以疾请邓州进给事中徙荆南邓人遮使者请留公亦愿留邓许之寻徙杭州再迁户部侍郎徙知青州会病甚请颍州肩舆至徐州而薨年六十有四时皇佑四年壬辰五月二十日甲子也赠兵部尚书谥文正初公病帝尝遣赐药存问既卒嗟悼乆之又遣使就问其家既葬帝亲书其碑曰褒贤之碑公内刚外和其于富贵贫贱毁誉欢戚一不动其心而慨然有志于天下尝曰士当先天下之忧而忧后天下之乐而乐初仁宗以前天下州县未尝立学公自始筮仕以迄参大政其间歴守诸州郡所在必开设学校率先训督教育多士首以吴郡所卜居之宅奏请立郡学至庆厯四年诏州县皆立学从公请也康定用兵时凤翔张载方年十八慨然以功名自许上书谒公公知其逺器乃抑之曰儒者自有名教可乐何事于兵因劝其读中庸又授太山孙明复以春秋其后皆成名儒公之好明经术有功理学者如此性至孝以母在时方贫后虽贵非宾客不重肉妻子衣食仅能自充身殁之后诸子家贫无归日借官屋以居仅蔽风雨而独好施子置义荘里中以赡族人创立规法以垂永久泛爱乐善士多出其门虽里巷之人皆能道其名字卒之日四方闻者皆为叹息为西帅时所得朝廷赐赉悉以给将士故人乐为用又为政尚忠厚所至有恩诸蕃质子纵其出入无一人逃者蕃酋来见召之卧内彻卫与语邠庆二州之民与属羌皆画像立生祠事之及卒羌酋数百人哭之如父斋三日而去元佑中赠太师中书令兼尚书令追封楚国公靖康初复追封魏国公后赐庙号曰忠烈所著有文集二十巻奏议十七巻政府论事三巻别集五巻行于世四子纯佑纯仁纯礼纯粹别有传史臣论曰自古一代帝王之兴必有一代名世之臣宋有仲淹诸贤无愧乎此仲淹初在制中遗宰相书极论天下事他日为政尽行其言诸葛孔明草庐始见昭烈数语生平事业备见于是豪杰自知之审类如是乎考其当朝虽不能久然先忧后乐之志海内固已信其有弘毅之噐足任斯责使究其所欲为岂让古人哉
●钦定四库全书
范文正集补编巻三
○题跋
跋文正公手书伯夷颂墨迹
书从北海寄西豪开巻裁窥竦发毛范墨韩文传不朽首阳风节转孤高　戊申后三十有七日许昌郡齐中题平阳文彦博寛夫（手书伯夷颂系皇佑三年庚寅十一月戊申日）
夷清韩颂古皆无更得高平小楷书旧相嘉篇题巻后苏家能事复何如　壬辰岁正月才翁按察富弼题
青州资政寄示小楷伯夷颂许昌相公以诗跋尾因作诗谢二公兼呈永兴观文相公　舜元上
法书遥逐使车还嘉句新从相府颁牢落二贤天地外（孤竹之二贤）风流三絶古今间台文竞耀高逾丽化笔交挥老更闲不用悲吟恐飞去岂无神物护重关
转运度支得青州资政黄素书韩吏部伯夷颂许昌相公以诗跋尾遂为七言因而寄及谨用拙篇纪咏　殊上
首阳垂范逺吏部属辞深染翰着嘉尚系言光徳音襃崇亘千禩精妙极双金题咏益珍秘用昭贤彦心
逺蒙运使度支以资政范公所寄黄素小字韩文公伯夷颂请许昌文公淮西富公题诗于后才翁复缀雅什兼寄长安晏公公亦有作衍久兹休退人事仅废不意雅故未移悉以副本为贶俾愚继之对此怔忪既感且愧辄尔率强课成拙句奉呈敢言亦骥之乘聊为续貂之比耳　衍上
希文健笔钞韩文文为首阳山下人宁止一言旌义士欲教万古劝忠臣颂声益与英声逺事迹还随墨迹新当世宗工复题咏尤宜率土尽书绅
壬辰岁孟春月使车按部获一观焉　执中题
范希文好谈古贤人节义老而弥笃书此颂时六十有三矣癸已岁夏四月　昌朝书
此书皆谤毁艰难者读之益以自信故退之希文尤殷懃耳治平二年五月六日　襄题
河东薛嗣昌亢宗观
丹杨邵亢获观熈宁庚戌二月庚寅记（时领荥阳舟次泗上）
览才翁家希文手笔伯夷颂辄书短篇于纸尾熈宁庚戌岁初伏日颍川韩绛子华题
高贤忠义古今同手笔遗篇法甚工寳轴传家当不朽追怀余思凛生风
许昌题后及今二纪乃熈宁甲寅之岁仲冬中澣之日念往怀贤不觉悢悢　伊川逸老再题
番阳刘定金陵陈佑甫同观元丰四年三月廿八日辛酉季冬九日　当世题
颍昌韩缜玉汝屡尝观之元丰甲子岁仲秋社日又从安国借看西府东厅书（今墨迹佚）
元佑二年臈日靖恭杨杰京兆慎宗同观（今墨迹佚）
皇佑三年侍行于青社时先公书此颂以寄京西转运使苏公今再见手泽不胜悲慕元佑三年六月七日嗣子守尚书右仆射兼中书侍郎纯仁谨题
林种贾公望获观戊寅冬十月廿九日记
汾阳郭彭年建安陈昱同观宣和壬寅夏六月二十有六日
崇宁五年纯粹得见先公先兄遗墨于颍昌伏读久之涕落纸上七月八日谨题
范文正高风表表文采云为天下后世之仰服盖不独其书也此巻皆元老真儒翰墨使人竦然钦赏政和四年正月六日濮阳李孝彦跋（今墨迹佚）
政和丙申孟秋二十八日赵子琥王孝迪同观于高平三瑞堂
清江李开晋陵胡唐老同观髙贤邈已逺凛凛生气存韩范不时有此心谁与论
绍兴甲寅八月望建康秦桧谨题
伯夷古贤人昌黎追作颂文正小楷书尊仰世所共李侯吾故人收藏万金重适来尹平江范氏暂陪从一日拜祠下归诸子孙用三贤固自佳侯徳亦堪诵再拜书
五贤心芗办清供　大徳已亥四月十五日曹南马绍书于平江旅次舟中（子卿右丞）
皇佑三年十有一月文正范公在青社用黄素小楷书韩子伯夷颂遗京西转运使苏公舜元盖天下万世大纲常大议论扶植天地不可一日以无者昔文王三分天下有其二以服事殷伯夷固知其将终身西伯故辟纣而归之其心岂遂忘殷哉一旦武王之师载木主而以王号于其众非文王意也兄弟奋然以身为天下万世争纲常继之以死其事诚卓絶然人乃或非之至孔子时犹有以为怨者而孔子独曰求仁而得仁又何怨至唐时犹有以为偏而不通者而韩子独曰伯夷者特立独行穷天地亘万世而不顾韩子之言上继孔子而公乎天下万世有功于纲常甚大时无韩子议论废则纲常泯吾为此惧而幸获睹范公之所书义士仁人壮颜毅色凛在心目间使顽者懦者一见且泚汗破胆知畏议论是范公亦与有功于纲常也公平生自许忠义前后縁论谏得罪至被以诬谤目以朋党摈斥逺外而公信道之笃踬而愈奋老而愈厉伯夷颂固其中素所蓄积者呜呼皇佑盛眀时公之书此犹义形于色设不幸处纲常之变当何如若公者真可畏而仰哉大兴李侯戡丁丑岁得此本于燕朅来守姑苏偕济南陈君祥汴梁焦君徳眀首诣公祠下访问其子孙而以畀之尊贤尚义有如此公之孙邦瑞士贵敬受而藏不啻珙璧始其家尝以摹本刻于义庄岁寒堂至是乃得真迹于二百四十八年之后若有神物护持以待其子孙而后付殆匪偶然二君议勒石传不朽辄具论颠末俾以刻晏元献杜正献文忠烈富文忠蔡忠恵诸贤与公忠义相期各有题赋而苏公词翰气槩又公所重宜并刻于后若昌朝执中辈虽素有抵牾亦不以人废焉抑予观忠宣公兄弟有感手泽言泯意外志念深矣尤后人所当取节二君皆有典刑文学能亢其宗族党所共推尚帅其族之人与其子弟谨守此寳图继前志用衍忠义之传其永永无斁大徳四年二月初吉陵阳牟巘识
长白山中名相出首阳山下若人贤古今如此能多少岁月相望越二千遗墨来从新画戟故家复取旧青毡伟哉君子无穷泽留得余芳奕世传　嘉兴张伯淳敬题（师道学士）
班固人表吾尝疑第一武王二伯夷我谓伯夷可第一武未尽美宜二之退之第一唐文人希文第一宋辅臣韩为夷颂范为写三絶谁欤什袭珍星奎运余三百年皇佑庆厯诸巨贤逮至渡江干淳后珠题玉跋盈长编（名士题跋不一）范氏衮衮饶公侯（丞相忠宣公纯仁以下）幽州栝州至苏州（范氏本幽州良乡人迁栝苍今江湘提学君泽居处州是文正始居姑苏）行军元昊惊破胆义庄睦族春复秋子子孙孙居吴中（族长主祭今八世孙邦瑞也）指李后人今黄龚（谓平江使君李公信之逸斋）锦囊偶贮此三絶燕香夜寒吐长虹衮衣绣衣观且夸（衮衣谓右丞马公性斋绣衣谓陈亷访君祥完颜亷访正卿）故国乔木兴咨嗟大尹不吝归赵璧祠以少牢复其家提学翰林索我诗（谓君泽自玉堂外补）肯捐此寳真复竒授者良难受者易即此可刋遗爱碑　大徳庚子春上丁之眀日紫阳方回万里（虚谷先生）
企清风兮薇山之阳寳芳帖兮薇露之香意人世不可以久留兮雷霆下而取将幸邺侯之巾袭兮俨墨迹之未亡把一麾而东来兮文正之乡乔木苍苍兮兰菲菲其弥芳嘉先正之有后兮伟徳泽之长出此帖而归之兮甚魏笏之辉煌时不可兮再得勉世世兮珍藏　天台柯谦（山斋先生）
小楷青州三絶碑复还范氏事尤竒不知百世闻风者更有何人似伯夷
古今一理是纲常范笔韩文妙发扬公饿首阳元不死春风岁岁蕨薇香　钱塘仇逺再拜（山村先生）
退之常作伯夷颂纲常更为文章重小范老子翰墨香唤醒首阳千古梦尔来宇宙三百年劫灰不坏宁非天姑苏李侯贤太守为将手泽归云玄因忆右军修禊叙智永藏之固其所今比萧翼谁贤愚豪夺何如能乐与君子于物不留意好徳终然胜好古剑许徐君自有心书还孔子非无故粟可不食国可辞较之一纸真豪厘闻风亷立遽如许信哉圣人百世师西山之薇何独美向微二子一草耳东海鲁连死犹生中书冯道生犹死承平文献传至今品题先后如盍簮就中何人合愧死九锡不是夷齐心　楚北村民汤炳龙题（北村先生）
逸斋总管相公以所藏文正公书伯夷颂归于范氏怀贤尚徳之心士大夫皆乐道之为诗若文盈轴甚盛事也不揣芜陋僭赋小诗髙沙龚璛拜手
一时端合拯斯民万世宁无启不臣此意圣贤非二致谁令今古共彝伦墨胎事逺颂声在青社人钞楷法新尺素郡侯还范氏先忧天下亦同仁　大徳庚子二月廿一日书于义宅之西序
吴兴赵孟俯子昻高邮龚璛子敬同观
海濵二老本同归末路殊途孰是非叩马匆匆扶义士怜渠未识首阳薇
韩辞范笔照千龄扶植纲常似六经日月争光宜下拜莫将此眼对兰亭　眉山史孝祥（药房先生）
豫章先生集有此帖跋云范文正公书伯夷颂极得前人笔意盖正书易为俗而小楷难于清劲有精神如斯人不必以书立名于来世然翰墨乃工如此盖喜多能虽大贤不免焉志仁伏读诸名公所题大篇短章于伯夷之清风昌黎之伟词文正公之寳墨贤侯归帖之美闻孙承家之懿藻绘尽矣尚何辞之措敬书山谷此跋以补阙遗又山谷尝跋公真迹云范文正公书落笔痛快沉着极近晋宋人书法往时苏才翁笔法妙天下不肯一世人惟称文正公书与乐毅论同法老年观此书乃知用笔实处是其最工想其钩指回腕皆优入古人法度中此跋首述才翁所云于冩伯夷颂亦相关渉因牵聨书以归之竹趣先生晚学清江罗志仁拜手（壶秋先生）
文正公所以师表百世者固不在书然笔法之妙自足追嫓古人故苏公号称能书者亦从公求之以为珍玩焉书此颂时已六十有三距公薨财一年耳而楷法谨严一笔不苟如此真可敬而仰哉夫书虽细事而最足以观人公书如是中之所存可知已同时如文富韩欧诸公书之工拙虽或不同而其浑厚端庄则亡以异此四五公者坐庙堂邦其有弗乂俗其有弗醇者乎世称王荆公书如斜风急雨其胸中躁扰可以想见一旦当国遂尽取成宪而纷更之天下骚然而风俗亦一变而趋于薄矣厥后温公复古而国再安章蔡崇新而世遂乱其正与邪皆莫逃于笔墨之间益信心画之说不诬然究其大归则熈宁以前之书多重厚而少轻浮熈宁以后之书多轻浮而少重厚兹盖世道之所以升降者予尝从故家尽得宋南渡前墨迹观之而窃为之说如此故并识之俾来者有考焉大徳庚子六月乙已朔陵阳牟应龙敬书（成甫先生）
文正公为苏舜元书伯夷颂名公题赞甚富二百年间不知凡几传至于贾秋壑宋亡北流于燕逸斋李侯时为部侍郎得之寳藏文府大徳戊戌侯自两淮都转运使来守是邦谒公祠下求公之后人以与之侯盛徳也衎奉檄来姑苏理海舟之狱范氏之族长竹趣先生出示幸获观焉大徳庚子秋七月小子李衎再拜谨识（息斋同知）
文正范公细书昌黎公伯夷颂石刻在建业玉麟堂墨迹传流大徳已亥复归于范氏庚子岁九月过吴中获观拜手敬赞余杭盛彪（虎林先生）
百世之师维孤竹氏六经之文维子韩子不有斯文孰绘厥媺维高平公髙山仰止素书铦锋羲献是似匪翰匪墨为纲为纪去珠斯逺良玉不毁有物护持复归于是庶几寳之有永千祀
夷齐之论至夫子而定或谓得夫子而名益彰二子求仁得仁名之彰与否不暇为身后计也退之之颂贤于司马迁附青云之见逺矣按文正公在青社皇佑三年十一月书此未几以病请汝阴眀年五月薨于徐其平生特立独行之志夷险一节老且死不变而见于心画者如此与守桐庐日祠严子陵祠同意清风凛乎其相劘也时文潞公罢相知许昌杜祁公为贾昌朝所抑致仕去富郑公淮西晏元献京兆诸贤在外词翰往返萧洒高洁语出意表视夷齐异世同调所恨者公方向用而即世矣后三年文富并相使公而无死天章一疏尽行岂有熈寕之祸哉蔡忠恵治平二年五月之题谓此书皆谤毁艰难者读之益以自信是年忠恵为三司使给事以谗出守杭故云尔意谓公屡遭摈沮盖夷齐其行而世或有非之者遂借此以自见然公知有直道而行而已岂自必于夷齐哉自必于夷齐亦未免有所利而为之矣天荒地老昆玉不烬宛其复归与义田并传君子之泽通乎盈虚之运幽眀之故正不偶然也片纸三百年承平硕辅姓字皦皦如日月见之束衽盘辟若桧若似道亦虱其间使人指画唾骂然则士不以夷齐自厉其不为文正公之罪人者几希虽然亦岂愿其为夷齐哉大徳庚子日长至长乐郭隚拜手谨书（梅西先生）
伯夷之行昌黎颂之文正书之真三絶也子孙其寳之哉真定董章（小山郡侠）
汲郡王简汉东孟淳同观大徳乙已夏五十日（王敬夫御史孟能静总管）
文正范公手泽获见于二百六十三年之后扶植纲常流传是寳济南王文羽保定孙杲同观时皇庆二年岁在癸丑暮春大名王亢宗识（王伯仪郡推官孙缺吴县尹王仲常郡侯）
翰墨尝托文章传文章益重节义全使无节义照今古文章翰墨空婵娟特立独行不顾众万世标凖权亦用吏部雄文破鬼胆为渠唤醒西山梦范公相望余千龄人物自与皋夔并黄素细书伯夷颂白头不草太玄经一字千金价无让虹光夜彻星斗上夷清韩颂髙平书再拜莫作文翰想奸臣袭藏犹畏仰面无生色泚流颡珠还毡复子孙贤我信斯文天未丧佳辞善书常有余呜呼节义不可一日无　致和元年中秋日金华后学胡助再拜谨书（古愚编修）
先正范公文武忠孝亲亲仁民之徳充周穹壤是以尺素寸楮观者敛衽墨妙曹操王敦桓温未尝书不佳也至今见者唾之公所书伯夷颂流入秦桧贾似道家繇贾遂没入官宋亡出于燕赵间复归吴范氏世所共贵重者有在也熈宁以来见者必着姓名岂欲托以不朽耶苟不知观感兴起之唾求公之心希公之徳徒珍玩是夸亦秦贾耳不几于狎大人乎凡我同志相与勉焉泰定丙寅七月十九日天台后学杨敬徳书（仲礼提学）
古人尚友以其类也伯夷之心惟孔子为能知之千载而下惟文正范公有以似之文正之心惟朱文公为能知之千载而下其亦有似之者乎呜呼希矣至顺壬申夏五月宛平曹鉴拜手谨书（克眀太常）
文正公以寳元元年赴润道谒狄梁公庙为之作记立碑又十三年皇佑三年镇青社用黄素小楷书伯夷颂寄苏才翁盖去公薨半岁耳于是公屡以言事忤旨出殿外服知其道之莫可行也将以仰睎古人而于伯夷之清风梁公之大节窃深慕焉揽公之迹可以谅公之心矣所谓百世以俟圣人而不惑者兹非其征乎东阳柳贯谨题（道传博士）
右宋推诚保徳功臣赠太师中书令魏国范文正公书唐韩子伯夷颂真迹笔意精严动合法度有晋人之遗风熈宁以后名公题识具存诚寳玩也按公书此颂遗武功苏舜元南渡后归秦桧氏又归贾似道氏宋亡流入北方李侯戡得之京师来守吴实魏公之郷因谒公遗像以其书归其后之人今藏于范氏义庄子孙世守之窃尝谓时有代谢世有盛衰至于天理民彝则越万世而不可泯者必有人焉王侯之贵晋楚之富死生之大举不能以动其心始足与有为也太史公纂史传思可以厉节义维纲常者许由务光之伦其事不经得孤竹之子遂为数千载人物称首迁之志念深矣唐韩子探其微旨着伯夷颂文正公复得韩子之旨而为之书盖公屡以忠谠不容于时遭诬摈斥守道弥笃所谓不动心以有为者其在斯人欤其在斯人欤夫圣贤所遭之时虽异至于厉节义维纲常而天理民彝赖之而不泯者则一而已故观此书者莫不兴起书云乎哉赞曰于昭民彝不亿而泯肃肃元夫厥徳孔纯弗移弗屈执中允固思皇九有克宁无斁民不可乏主我不陨厥清匪兹元夫日离乱争此何人斯孤竹之子非其君不事非其民不使韩侯作颂郁郁其章魏公书之翼翼其相死生弗渝是式是似旷代同心惟予与尔人获遗书如圭如璠怀徳不替来归其孙维魏公孙子永保勿失惇我风化尚胙皇国 　后学柯九思拜手谨书（敬仲博士）
伏承主奉范君出示先世书诏及文正公手书伯夷颂令集题识仰惟前贤争光日月不敢妄有赞述辄以鄙句奉谢用表惓惓景慕之意云耳蜀郡虞集顿首（伯生待制）
庆厯元臣细字书清风真与伯夷俱潞韩并识何舂应秦贾争藏实蔑污神物护持天爱寳子孙惊喜海还珠敢以微尘赞乔岳愿推余论砭顽夫
企仰前贤岁月深阿衡事业伯夷心义田犹是当时禄遗像能令百世钦窃颂诗书求仿佛黙嗟人物转销沈谁人浪漫矜家世看取天平万石林
敬题文正公所书伯夷颂巻尾长沙汤弥昌顿首再拜（碧山先生）
颂文遥附青云传楷法独推黄素书百世清风元不泯两公髙志更谁如珠遗旧入权臣槖璧返今逢刺史车一巻寳藏同魏笏虹光清夜烛寒虚
文正千年士精忠凛不亡勲名山岳重翰墨日星光乔木参天古幽兰叠砌芳我来拜祠下端欲濯沧浪　髙昌偰玉立再拜（别驾）
孤竹身为百世师范公手染退之辞不知青社挥毫日得似天章论道时
铁画银钩黄素帖珠还璧返岁寒堂须知此事关风教子子孙孙盍寳藏　吴后学干文传载拜（寿道州尹）
青青首阳薇皎皎孤竹子求仁亦何怨清风千万祀昌黎述玄圣雄文剧颂美伟哉青社书感激有深旨列宿丽寒旻羣鸿戏秋水李侯信卓荦不惜百金市分符守吴会开缄授云耳故物传卫公遗璧归孔氏一玩三叹息当思继前轨　元统乙亥三月壬寅新安汪泽民再拜（叔志郡推官）
古之君子之于学也至于成已成物其于天下国家则曰功成治定所谓言之必可行也行之必可言也盖物格知至而至于国治天下平者如此非苟以为言而已世之君子何其言之详而卒不见其成功耶若文正范公则所谓能言之而能行之者也观其所书韩子伯夷颂岂特笔墨之妙其为万世之虑也深矣后学京兆杜本敬观（白原先生）
魏国文正范公在宋朝为名臣称首当时论者或直以为圣人或方之以夔卨是岂泛然而为之言哉观魏国出处始终大节一合乎道其丰功盛徳焕乎简策若日星之不可掩山岳之不可齐与天地相为悠久其穷理尽性以至于命者与今观魏国所书伯夷颂笔法森严直可与黄庭乐毅等书相颉颃是则魏公非特于徳行功业超然杰出其于书法亦造乎其极者也然公不他书而书韩子伯夷颂者尤见公切切于纲常世教未尝一日而忘也披玩再三令人敛衽起敬至元三年后丁丑岁秋九月望后学台哈巴哈谨书
首阳髙节退之颂之吏部文章文正书之时称为三絶赵宋诸贤及有元之材大夫士题咏之不少置其八世孙静翁装潢而珍袭之求名笔以发其光华信可寳已余尝私窃论之伯夷以特立独行之节不待退之颂之而始显惟得退之颂之则其节为益显吏部以日光玉洁之文不待文正书之而可传惟得文正书之则其文为益传故伯夷之节唯知适于义而已初不计后之颂与否也退之之颂深以为乱臣贼子不守名节者之戒初不计后之书与否也三者无心会而为一虹光渥彩昭如日星之垂天使世之乱臣贼子未为者而观此书此颂则神骇心悸而不敢肆其恶已为者而观此书此颂则胆落魄丧而无所逃其罪其有功于世教大矣且文正以清才茂行为时名臣先哲称其事业满边陲忠义满朝廷声名满天下则字画乃其余事然犹庄楷遒丽过人如此真赵宋第一流人物也余适以事过吴伏谒祠下静翁持成巻示余故欣然书之以俟夫知言者得焉蓟丘韩玙载拜（庭玉秘书黄簿）
伯夷颂首云士之特立独行适于义而已不顾人之是非皆豪杰之士信道笃而自知眀者也此数语已足尽伯夷之心文正公亲书此颂匪惟知之亦久蹈之观其立身大节亦不顾人之是非信道笃而自知眀者岂非豪杰之士哉其裔孙静翁先生恬愉乐道独能保有斯文而珍藏之观此者千载清风俱凛然矣后学永嘉郑僖再拜书（天趣先生）
范文正公所书伯夷颂后有秦会之太师贾师宪太傅两人图记宋南渡后此巻必流落江左而尝入其家至李侯戡得之于燕则宋亡之眀年也范氏所居近在吴中两人不能举而归之卒有待于李侯而公之子孙乃获敬受寳藏焉岂偶然哉盖自西方兵寝不用公归而均逸外藩因得以暇日游心于艺事才翁善书而深服公楷法之妙求公冩干卦而公以字数多眼力不逮故为写此颂巻末第云书法亦要切磋未是处无惜赐教而已后来一二大老又推广其说谓公书此实为天下万世纲常计至哉言乎不容复赞一辞也至正七年春正月甲子后学黄溍敬观
韩文称颂伯夷贤黄素真书庆厯年月照眀珠还合浦春风长共义庄田　至正甲申六月辛未燕山呼勒图再拜
宋范文正公书唐韩文公殷伯夷颂想其清风劲节徳行文章真希世之三絶也元初平江太守李侯戡得之中原归之范氏子孙可谓剑出丰城珠还合浦李侯其亦仁人之心欤展玩之顷顿觉忠义之气凛然在天地间令人毛发竦立宋朝十相景仰之忱蔼然见于言辞之表秦贾二公犹加企敬而珍藏之度其心寕无所愧大眀兵至义庄祠宇俱为灰烬此巻同罹此患觊必不存大宗孙廷珍十世孙天倪复觏之于军砦中呜呼公之灵在天天佑其忠俾公之手泽不泯于世是知公之遗泽未艾也雝生二百载后而获观览犹天青白日覩景星鳯皇快平生之心目也河东后学王雝拜书
文正公文章政事载诸简册者窃尝观诵感仰至于遗墨罕获见焉癸未秋予督饷至东吴憩公书院其十代孙天倪持公手泽一轴示予盥手拜阅且羡且栗何也盖所书者非他文乃韩吏部伯夷颂伯夷特立独行圣之清者也后世孰加焉公书其颂所以寓儆者深矣矧公之书法遒劲严整妙絶前代而予也敢不起敬起慕永乐癸未仲秋资善大夫户部尚书夏原吉拜手书于姑苏文正书院
右魏国文正公书韩昌黎伯夷颂一通笔意精妙清古入神虽锺王颜柳不过也余闻书艺也君子贵之艺之美也况大贤之手泽传于后与世俱存公之在盛宋而其名天下重之不特文章翰墨也而学问渊源立朝大节世未必尽知之当时公之书与苏才翁范氏子孙复得而珍惜之十一世孙主奉元理出以相示余生也晚恭覩遗墨肃然起敬悚然在下凛然如公之在前也其真有感发也夫其真有兴起也夫时宣徳戊申仲春上澣奉政大夫戸部郎中零陵刘良拜手谨书
伯夷圣之清者也韩昌黎颂之范文正书之颂之者固尚其节义之清书之者亦尚其节义之清书之以遗苏才翁岂惟欲尚书法之古亦欲其尚节义之清也是书也曽几何年复归范氏非世有贤子孙恶能珍藏之若是耶巡按刘同年葺文正祠堂偕余往观焉顷见主奉从规能善言厥祖不谓之贤矣乎且见其二子其幼者岐嶷不凡而知范氏又将有兴者矣然则公之遗墨不亦留芳于千古不磨者乎成化辛丑秋八月八日句曲戴仁敬题
拜观是巻以韩富诸公之词翰以秦贾二人之图书一善一恶而劝戒具焉有志者得不凛然而敬慕惕然而警惧乎时成化甲辰二月朔旦天台杨泽书
垔评订宋之名臣谓范希文质性气局可比伊尹当有真知垔者信斯言矣兹拜观所书伯夷颂因用识此大眀成化甲辰九月兰亭司马垔书于鹤山书院
弘治元年夏四月廿四日掌宗人府事驸马都尉相人周景同兄苏州府同知周冕拜观
广庭端拜一尘无门外清溪点緑芜三代伟人生庆厯千年遗庙托姑苏浅夫敢窃先忧号盛徳还征后乐图徽国陋儒空仰止海峯高絶倚云孤（右一）
范家园脚步春风皎日英标在眼中银杏十围家庙古玉粳千顷义庄丰身当文正无双士手授中庸第一功却走画廊看翠碣朱弦三叹忆欧公（右二）
走奉诏北上道吴门伏谒文正祠下得阅忠宣恭献诸遗像缅想髙风敬赋二律写贻公世孙从规用致乡仰之万一云时弘治六年岁次癸丑春二月廿七日新安后学程敏政谨志
西望天平万笏林凛然生气到于今名文有托幽光显余事能传楷法深义士若微真接迹髙贤虽有莫论心岁寒堂里千年物敢作寻常翰墨临　先正范魏公楷书韩子伯夷颂宋元以来题咏甚多然奸桧亦厕其间有韩范不时有此心谁与论之句是可笑也旧尝获观此巻今再从公裔孙从规主奉借观焚香再拜谨题其后乡学生吴寛
右宋范文正公书唐韩文公伯夷颂以贻西京转运使苏舜元苏之后不知何代失之而毕竟归于文正公之子孙岂偶然哉岂偶然哉今其嗣孙从规持以示予且请题古今人题咏多矣予何容赘嗟夫文正公宋名臣也道徳功业烺烺炳炳当以三代以上人物论之其片纸只字流落人间者虽三尺之童皆知寳之况其子孙乎噫先天下之忧而忧后天下之乐而乐安得复见斯人也耶高山仰止景行行止又当于书法之外求之若桧与似道乃宋之贼臣公视之宜不啻犬彘其墨迹岂可厕于其间当削去勿为此巻之污大眀宏治乙卯岁春二月之吉后学淳安徐贯谨识
此巻首乃宋魏国范文正公遗墨也后世珍袭或咏叹之无间善恶岂真所谓柳骨颜筋而作祖书法耶抑惟其人而已矣况其所书又韩昌黎之文颂伯夷之清哉于乎观其书而究其心诵其文而论其世千载之下流风犹袭人襟怀范氏子姓其永寳之勿替贱子以弘治丁已来按吴谒公祠而主奉汝轝出此巻征题遂忘其僭陋而赘此于末简云长至日古闽王鼎书于苏台之冰玉堂
君臣大经犹天高地下非可以人力移易者是以武王八百国精兵可以灭商家六百年社稷而不可灭二子扶植纲常违众自是之论观吾夫子谓武未尽善可见矣世降战国生民涂炭已极孟轲氏始以仁义之师讽谕当时盖不得已而救世之大权耳后世以争战定天下往往援以自济遂至篡窃相仍众亦视以为常不复以为变二子之论几灭此昌黎韩公又违众自是特为之颂文正范公又违众自是特为之书今考韩公入淮蔡范公在西夏君臣之义死生以之是二公者附美于二子不止于颂与书也二公既逺颂与书存范氏子孙世守若大训然得之复失失之复得若有以冥护之者人得而阅之如商彝周鼎大为竒遇辄有题识用从不朽是又欲附美于公者也呜呼附公之美谓可止于斯耶正徳七年壬申三月朔旦赐进士吴县知县山阴胡文静题
文正公笔迹之重重人也观者辄有题跋以识景仰之私且欲托名于不朽耳桧何人斯亦有咏焉斯亦可见秉彝好徳之心无间于忠佞矣呜呼韩范之不同时于桧亦幸耳使不幸而同焉抑岂为桧所容哉桧为此言又将举天下后世而欺之矣愚欲其子孙割去之使无污此巻可也虽然若桧者世亦有之毁程朱之道以立异议庙祀之礼以阿世得无似耶范氏之象贤者其韬此巻使无重污哉嘉靖七年乙酉季冬髙安鹤坡朱彦昌书
凤梧以巡抚之暇谒范文正公书院捧阅公手书伯夷颂真迹肃然起敬因奉次宋诸名公题韵以致景仰之私云
范公千载一人豪小楷精分颖上毛真迹至今传不朽泰山北斗并争高（右次文潞公韵）
首阳特立古今无韩颂还兼范老书三絶世间真罕见商彝周鼎可能如（右次富郑公韵）
昌黎辞尔雅文正字精深峻节清风颂髙山流水音声华尊北斗词翰重南金千载神交地先忧后乐心（右次晏公殊韵）
青天白日仰希文自是先朝第一人西贼胆寒真大将东垣望重此名臣青编已载声华旧黄素犹传手泽新应有鬼神为拱护云仍百世尚冠绅（右次杜公衍韵）
嘉靖丙戌春三月中旬后学庐陵陈鳯梧谨书于鹤山书院
范文正手书伯夷颂端雅有好致第不能作开天章帅延庆风骨耳书家者流以为得乐毅论遗意吾不识乐毅论未敢附和然伯夷圣清与昌黎高平皆斯道楩梓不应于翰墨中论轻重也跋内文富晏杜四名相与文正相伯仲纯仁昆玉不忝象贤而君谟才翁辈皆临池老手尤可寳爱别一巻皆元人跋盖元有平江路李总管者尝得之以归于范氏之子孙一时诸公高其谊争为其诗歌题识其间极多名笔不佞获一寓目焉不胜高山仰止之感乃至秦缪丑欲与韩范论心为之失笑庚午春日乡后学王世贞顿首书
此帖与忠宣公告身跋之月余而其后人主奉者不能守作余质库中物者十年矣余闻之数责其以原价取赎不得今年初夏悉理散帙分授儿辈因举此二巻以归主奉且不取价嗟夫余岂敢以百金市义名顾满吾甘棠勿剪之愿云耳为范氏后者时时念文正之手泽为他人者逺则念伯夷近则念李总管庶几其常为魏公家有哉庚辰初夏世贞又题
先正文公手书伯夷颂自李总管戡归吾范氏迄今将三百年而复得王大理世贞不索质镪而归之诚是义事夫当吾世而为不肖子孙所质且久而不知其事何能无罪因识数语巻尾以归掌守者并示后人世寳藏焉倘后有不肖子孙仍以质人请其人勿与质质而如王大理之捐镪以还无益也即子孙不能赎而竟留不归或因而货有之则又为大理君之罪人矣吾不能保后之子孙而所可信者好徳尚义如大理君士君子孰无是心乎万厯庚辰六月十六世孙南京太仆寺卿致仕惟一谨识时年七十有一
曩时于弇州王先生所获覩先贤范文正公手书伯夷颂字画楷秀令人肃然起髙山之仰巻后题跋甚富多名贤擅临池者即秦缪丑论心一语不妨并存以备劝戒真范氏世寳也后人弗能守并忠宣告身质弇州库镪后捐以归与范与李总管先后一辙称盛徳事万厯庚戌不佞叨贰云间其主奉者不戒二巻并元佑间所赐忠宣御诗落拾遗手诸搢绅谓可同裴丞相失印事处分虞投水火不佞窃计印以用用讫无所复用故可缓得此巻无论用不用人人共珍缓将流匿旁邑无复出理竟以急追得之乃知缓急随宜顾用之何如耳为识诸巻末授公十八世孙必溶什袭藏之毋再落他人手诡冀李总管王弇州复遇也甬东朱勲谨识
先生曽为吾乡守遗泽在人甘棠犹思矧惟奕世也百花洲虽复凌墟而过化赑屃之石屹屹矣五六百年间桐乡裔氓得覩手泽怆然先世之感何如眀后学彭而述观于姑苏廿世孙之安柱凤来堂
世有兵火而古物之遭其劫者不独名人遗迹而名人遗迹尤易消毁其获存于世者皆神物也然世存之而未有子孙世守之者其世存之而即为子孙世守之者则惟范文正公之后而已文正徳业文章为有宋以来第一人书法其小技也而为世所寳爱余从公二十世孙安柱者备观于其凤来堂并诸名公手跋洞心刮目应接不暇内有伯夷颂巻书独精楷当时秦贾二贼皆有题识故论者恨之余谓白璧眀珠知其寳者奚分善恶古来遗迹不有藏者何以能存造化自不得不有所借以护持神物而与其人原不相掩也嗟嗟沧桑逓变一消一息宇宙间何物长为人有此之笔墨淋漓六百年来聚散得失不知几经人手独见超然劫外至今日而范氏之物还归于范家藏无恙余因幸见先贤典型斯竒遇矣后学王心一谨题
余再宦游吴获谒范公祠屡矣毎瞻拜文正忠宣遗像令人肃然起敬今年春从公十九世孙主奉能浚得观祠中所藏墨迹九种其一乃文正公楷书伯夷颂贻京西转运使苏公舜元者文正公为有宋第一流人固不以书名而此书谨严有法度一笔不苟世之善书者或莫及焉虞道园有云仰惟前贤争光日月不敢妄有赞述良然按跋中文富晏杜四名相实与文正相伯仲忠宣晜弟不忝象贤君谟才翁及元眀诸巨公一一具在真巨观也秦缪丑题句欲与韩范论心得毋颡有泚耶此巻南渡后归缪丑又归贾似道宋亡流入北方元李侯戡得之因来守吴举而归之范氏义庄眀神宗时曽入王弇州质库后仍归范氏不取直未久主奉者不戒复失去为云间贰守朱勲追得复归祠中今岿然无恙信有神物呵护其间也其余八种一为唐懿宗赐文正公四世祖柱国诰一为宋哲宗赐恭献公拜给事中诰恭献公纯礼也一为哲宗赐忠宣公御书一为文正公与尹师鲁二帖一为文正公道服赞一为忠宣公札子一为忠烈传芳巻忠烈徽宗赐文正祠额巻中载诗文甚伙一为东溪书舎巻东溪为唐以安氏读书处唐正统间人因其地邻范祠不知何时归祠中展阅诸巻定当以伯夷颂为第一余承乏此地幸覩鸿寳敬缀不文之辞于巻末尚有忠宣诰未及见今两江制府苏公先生即忠宣二十世孙也康熈丙子花朝后二日商丘后学宋荦识　男至敬书
承勲于甲戌岁荷蒙
圣恩自滇黔
召总台纲甫就道又蒙调制两江季秋履任金陵即受命阅视太湖暨吴淞水利以孟冬扺姑苏公事既竣因得谒祀先祠翌日往天平省视赐庙不胜水木霜露之感因念先文肃公平生毎心忆东吴冀一亲到而縁会未偶厥志莫遂先兄忠贞公抚越制闽三过吴门数行祭告之礼又为捐俸葺祠至今赖弗圯坠兄之力也因思我父兄徳业事功几与文正忠宣争光嫓美承勲无似虽忝窃是土其于祖功宗徳何能増益毫末但矢志斤斤恪守先训不敢遗羞于我列祖父兄之灵斯为幸矣主奉能浚出文正诸手泽见示真吾宗世寳也巻帙零落因请归署内命工装潢新之还纳祠中附语巻末以志岁月且钤记制篆以示郑重俾子孙葆藏世世勿替毋再归他氏庶先泽藉以长存是所望于吾族之贤后人云
大清康熈岁次乙亥清和月榖旦两江制使忠宣房第二十代裔孙承勲谨题时年五十有五
文正公忠贞贯日月事功炳史册其正书伯夷颂笔力清挺世所罕觏又有文富杜晏诸公及忠宣昆仲跋尾聿为巨观康熈庚辰三月廿有六日舟至中吴拟拜公祠下天雨未果晓过芝兰堂请观墨本展阅再四想见公之丰神其源流赞颂宋元以来众君子言之详矣士竒后学无文何敢多述谨附名巻末诚为厚幸钱塘高士竒拜书
芝兰堂为余同年友秋涛读书处其叔子能濂孙兴校在家应接足慰故人之思是日同观者顾上舎崧暨余从子不骞并记之
跋文正公手书道服赞墨迹
希道比部借示文正词笔观之若侍其人之左右令人既喜而且凛然也熈寜壬子孟夏丙寅陵阳守居平云阁题石室文同与可
窃观文正公道服赞文醇笔劲既美且箴以尽眀契之义有以见高阳公之徳矣传曰不知其人视其友谅哉熈宁壬子年十一月甲子吴兴戴蒙正仲题
范文正公当时文武第一人至今文经武畧衣被诸儒譬如蓍龟而吉凶成败不可变更也故片纸只字士大夫家藏之世以为寳至其小楷笔精而瘦劲自得古法未易言也黄庭坚书
获观文正公之词翰淳重清劲如其为人毎展巻讽诵未尝不想见风采何名徳之重使人爱慕如此其深也富川吴立礼题
文正公为同年友许书记作道服赞言皆至理书特清劲至今观之悚然増敬所谓宠为辱主骄为祸府重此如师畏彼如虎是又美不忘规益可玩味乃知异时丞相尧夫布衾铭实权舆于此欤然是赞不载文正集中则公之文之遗者有矣抑亦盛年之作而或失于编次也耶因缀廿字以寓景行之意云
文正道服赞忠宣布衾铭家乘揆一徳名言符六经　至正癸未春正月廿日金华胡助书
范文正公道服赞其书有法而词有气前人题跋尽之矣余复何言敢僭用公韵敬作遗墨赞欲范氏后裔益知所寳重云
式观遗墨端严济楚柳骨颜筋微公孰与龟文龙鳞或翔或处烈士忠臣兼文兼武画见诸形曰心为主词发诸口曰学为府石抉怒猊章成绣虎百世弥藏弗替厥祖　成化辛丑八月八日句曲戴仁题赞
右范文正公为同年许书记作道服赞真迹道服之制不可考许公为此其意萧然物外必非不臧之服也不然文正公岂率易为人下笔者哉此赞今藏范氏义庄赞后又有文与可诸贤跋语亦不可得者也延陵吴寛谨题
万厯已酉夏汉阳守华亭孙克弘获观
范必溶秀才出文正忠宣宋板集示余余请之郡司理毛公孺初捐俸梓藏松之郡阁天下士大夫得覩范氏一家言至是必溶重装道服赞真迹能护世寳如护头目不愧义泽子孙矣是可重也陈继孺谨题
崇祯二年已已春正太常卿长水姚士慎同弟进士士恒文学士恪拜观于文正公十八世孙主奉必谟家支硎山之晖发堂
崇祯十有七年春二月十日盛王赞陈宗之同张采拜展于凤来堂
丙戌中秋十九日王心一拜观于文正二十世孙安柱即公柱之凤来堂
先魏国所书道服赞结构谨严有龙跳虎卧之势笔力之最劲者搢笏垂裳徳容如可想见康熈甲戌岁清和六日雨中观二十世裔孙承勲谨题
跋文正公与蔡钦圣手启墨迹
尺楮逾二百载魏公手笔如新语不繁而意足可以想见其人矣汤弥昌敬题
右文正公闻子弟过省荅友人书若固有之视利达为何如哉与常人外饰逊避之辞中怀侥幸之意不可同日语览者黙识于辞意之表亦足以感发矣天台杨敬惪拜观谨识时至顺壬申人日
此行次许下荅钦圣帖中云示及省牓儿子与谢家兄弟俱过省儿子即忠宣忠宣皇佑元年进士公以庆厯八年由邓州求守杭眀年三月十一日次许得书正南省放进士时也钦圣不着姓今亦莫可考而籖题蔡钦圣必有据哉东阳后学柳贯书
祁留吴郡城中毎从范静翁先生阅其家藏文正公手帖凡若干巻今又得许下帖读之富哉范氏之藏也静翁先生力承宗绪至老弥笃凡遇其先公片纸只字即购藏之以为家寳嗟乎公之翰墨留天地间如精金美玉人咸知爱重而况公之子孙孙子哉是宜先生之寳之也使子孙之来者皆如先生之用心焉则公之遗泽将百世不泯矣盍相与懋戒之至正十年岁在庚寅夏五月后学荼陵李祁谨题
跋文正公与尹师鲁手启墨迹
方范文正因与吕文靖争论上前贬饶州时尹舎人实上书愿得俱贬监郢州酒税此一巻帙情义谆谆不啻兄弟盖二公爱君忧国道合志同其相与之厚自应尔耳淳熈乙已清眀日梁溪尤袤敬观
范公二帖皆是师鲁谪汉东时书后一帖却当在前或是自均过邓托范公以死时问讯之书与众云云之戒可见也贤者困厄至此人到于今伤之藏之深固之密石可朽名不灭欧公铭文尽之矣淳熈丙午四月洪迈书
佳客千山得得来主人双眼为渠开逢人莫说当时事且泊南亭把一杯　右第二纸当是尹自均来访范于南阳时也范戒尹以不须与众云云此意最深淳熈戊申三月廿八日庐陵杨万里敬书
师鲁自均州舆疾至南阳托范公以死盖平日之相与者如此四眀楼钥书绍熈三年十月晦
静翁近又收得此二帖乃文正公与尹师鲁书也交情古谊百世之下尚可想见视他帖尤当珍爱学士大夫所愿见而不可得者况尤楼洪杨四公之题识亦岂复可得哉贤子孙永宜寳之至顺四年五月五日后学东阳胡助谨书
范公与尹舎人往还书一巻当有与众云云帖而逸之观洪杨二公跋语可知也后人不见此帖乃改跋中三字作二字耳览者当能辨之元统乙亥春三月壬寅新安后学汪泽民谨书
景佑二年公上论迁都事与吕文靖异议黜知饶州秘书丞集贤校理余靖言加罪言者非太平之政坐落职监筠州酒税而太子中允馆阁校勘尹洙又言范某义兼师友乞从降黜亦坐贬崇信军节度掌书记监郢州酒税此二帖皆尹公在郢时所遣问若曰日给外月月有横费家家如之至于收检邠酒候送邓酝合花蛇散和方送上见朋友有救恤通财之义而惟君子乐道为能尽之也其后公镇邓尹公再贬监均州酒税舁疾来邓以存殁托公则公于尹公可谓生死不易其谅矣然杨洪二公跋语以第二帖是自均来南阳时且有不须与众云云之戒今帖中乃无此语然以动止休佳及报他贫且安也等言证之则非疾矣恐此跋非此帖也前帖衔缝有王厚之顺伯阴文十六字印知为顺伯所藏顺伯临川王和之孙好古博物为中兴第一徽文公与之友善集中载其书问可考也田元均讳况盖谥宣简云东阳后学柳贯谨识
尹师鲁何如人而克致范文正公之敬爱若是耶余尝考之师鲁以静退为乐以古文矫俗其行髙学古可知已及观文正黜知饶州师鲁请同降黜其臣节友谊又可知已宜其为文正之所敬爱帖简往还契之若金兰而友之若兄弟也噫观文正遗翰留芳千载一日师鲁之名得与同垂不朽亦何幸哉成化辛丑秋八月八日句曲戴仁敬题
宋盛时有西夏之扰范公与尹师鲁合谋戮力以抗之相得甚深盖以道义事功为友者也此二帖公与师鲁者其一帖已刻于文正尺牍中寛尝阅之何幸今日复获见此真迹哉然二帖不藏于尹氏顾归于文正子孙则其后世之盛衰亦可知矣乡后学吴寛谨书
师鲁贫公语以乐道惟乐道则贫安此絶难问恒人则又得曰先天下之乐而乐矣公生平极辨朋党与师鲁患难交且属生死其密札一言近势利否及投赠仅邠酒四瓶花蛇散若此诚安得有党观者念之哉时崇祯十有七年春二月十日乡后学张采敬沐手拜题题意与盛子王赞陈子宗之商语也
●钦定四库全书
范文正集补编巻四
○碑记（祭文附）
苏州郡学范文正公祠记
承徳郎平江路总管郡推官汪泽民为文并书　中奉大夫江南诸道行御史台经歴台哈巴哈篆额
吴学之兴始于文正范公此所以専祠公也宋景佑初天下郡县未有学公守吴请而建焉吴为公父母之邦向得钱氏南园地将居之或谓是必世生公卿即以其地为学宫公之子恭献公持节过郡益新学给田由是立祠礼殿后忠宣公恭献公从祀髙贤报本典礼宜备至元再元春正月郁攸及祠屋几毁眀年文学掾蒋君伯升至顾瞻摧圯惧神弗居告诸郡守抡材木陶甓瓦撤故朽完补缺栋宇隆敞像设俨肃秋九月始事冬十二月工乃告成工为日凡若干钱为缗凡若干郡守通议道童公乃为署祠之扁蒋君偕公八世孙文英来言曰公之祠于是也乆矣若稽岁月纪载阙焉不书之石曷诒永圗愿记之泽民惟间气哲人问学本乎六经蹈履合乎仁义元勋巨德蔑以形容方庆厯中召对天章阁列奏十事三曰精贡举既用其说学校徧天下矣尝聘安定胡先生幸教吴士嗟乎兴学立师羽翼斯道岂浅浅哉祭法御大菑捍大患于一时犹得祀之若公之功施于天下后世岂惟吴学宜祀之凡有学者皆可祠也夫奉常固以致向往隆报效士之朝夕仰瞻又岂无感发希贤之心者乎泽民夙仰公之髙风随牒公之乡屡常拜公之像今复以文字寓名祠下何其幸耶遂不辞而为之记又明年岁在丁丑正月壬子记
文正书院记
遂昌郑元佑撰
至正五年龙集乙酉夏六月吉亷访佥事赵公承僖分廵中吴至则首谒范文正公祠下拜瞻庙貌起敬起慕作而言曰文正公以德以功既无忝伊傅之为辅相以学以识则有功于洙泗道统之传故其具文武全才出将则安边却敌入相则尊主庇民其先忧后乐与先知觉觉后知觉者何以异岂非圣之任者乎其平生论谏直道正言剀切人主至上百官圗诋宰执为张禹触犯盛怒虽坐摧抑曽弗少阻讵不犹木从绳则正而欲后之克圣者乎当时天下郡县未尝皆置学公至吴首以已地建学故学校徧天下者自公始识泰山孙明复于贫贱中授以春秋遂大鸣圣道于时延安定胡公入太学为学者师而河南程叔子实遇奬拔其后横渠张子以盛气自负公折之而授以中庸卒之关陜之教与伊洛相表里盖自六经堙晦圣人之道不传为治者贸贸焉罔知适从以至于公而后开学校隆师儒造就士类作成忠义之风以致道统之传则公之学识于名教岂小补哉公之薨也所在庙食一以忠烈赐名顾兹中吴公父母之邦所宜大建祠庙万世血食如之何仅享之于私第况今国朝崇德报功在在有书院以祠先贤岂有丰功伟德正学卓识如文正公而书院莫之建则是缺典岂有大于此者乎公八世孙文英具辞于赵公以为先公之功德学识诚如公所言顾惟范宗仰食于义廪食指几千余使建书院则官除山长有山长则有廪稍之奉矣今藐焉义廪不自给使但建书院以祀公慎选族人之贤者充主奉斯足矣官除山长则乞免焉于是公从其言时总管古燕吴侯秉彝闻公之所建明即叙公所言请于行省上之中书议有关世道且不设教官而以居嫡者世主祠而行教于事便由是二公商出公帑羡余命工益址而崇制既宏且固甫完属元佑记之佑以蕞尔肤謭乌敢厕一喙于大贤之门虽然公之功德学识宪佥公知而言之则凡天下之士皆知道之也知其人而不思效之可乎子朱子谓人之立志必当以公自期待况游于公之门乎况郡人乎若然庶于公可无负所谓尚友者此也元佑言不腆谨用复诸宪佥公俾书之石焉（康熈十七年闰三月九日从友人太仓顾伊人湄借得元郑明徳先生侨吴集録之应俱李提举文并存家乘中不可失也世孙必英识）
重修文正书院记
翰林院修撰承务郎郡人张益譔文　奉政大夫修正庶尹吏部郎中兼翰林侍书广平程南云篆额　郡人邹胤书丹
肆惟我国家敦崇教化尊尚儒贤其于前代良臣谊弼功德及人而庙祀于郡邑者必命守臣严祀事葺祀宇示劝之意不既深乎顾在守臣之贤乃克视此为重而尽心焉苏郡实宋太师魏国文正范公桑梓之里而其先陇义庄义宅义田义学咸在故公之祠堂乆建于此事详旧刻西江况侯伯律以奉政大夫礼部郎中奉敕来守兹郡政敷民安百废并举尝有事于祠下顾瞻栋宇有圯桡者因喟然曰兹责在我弗急所圗曷称上意即请于朝用加修治于是卜日鸠工度材筑基撤旧易新拓小以大为祠堂前后各五楹后以奉公神像前置累朝碑刻东西有廊庑东祠宋郡守潜公咸淳中始建是祠者也堂东偏为书院构用旧材以其尚坚好也院亦有堂前后各三楹掲以忠厚旧扁东西有庑斋宿阅牲以及庖湢莫不有所其西偏则范氏家庙岁寒堂在焉子孙岁祀公父子于其中外为门屋三间亦仍以文正书院旧额掲之垣墉周缭规制宏壮视昔有加凡所用度一皆出粟之羡贮于官者经始于宣德甲寅六月三日毕工于九月十日况侯谨率僚属暨学官诸生合范氏子孙以落其成主奉元理及提管希宾爰与族人谋曰祠宇再新既赖郡守盍砻石镌辞用着不忘遂以属余余忝为公郡人于斯盛事在所当述故不敢辞以芜陋惟公间气所生心与学术俱正毅然有为于世奈何周旋中外政府方登谗慝已构虽其才不尽展乃若功徳之及人者尚多节义足以厉俗进退绰绰非古之所谓大臣者何能与于此乎当时苟能尽用必将成就大业以济天下此盖君子所深惜也然而公之自立于天地间者百世不泯祠当百世愈新况侯为郡贤守克承上意亟致修治宜乎在郡多善政也诗云伐柯伐柯其则不逺斯之谓欤故余特为之书正统五年岁在庚申夏四月吉日裔孙提管元英掌计子惠子宁元靖希欧照磨子易教谕从文知县希正希瑊义学师希凤立石何渊镌
重修忠烈庙记
资善大夫吏部尚书兼经筵官前国史总裁泰和王直譔　奉政大夫修正庶尹吏部郎中赐食三品禄直文渊阁永嘉黄养正书　中宪大夫太常寺少卿兼经筵侍书广平程南云篆
正统八年十一月苏州府重修范文正公忠烈庙成其十一世孙都察院照磨子易具事始末属直为之记盖公苏人也曽祖徐国公祖唐国公考周国公皆塟苏之天平山公尝请于朝改天平山白云庵为白云禅寺世度僧守焉作祠于寺之右以奉祀事至公之子孙又作祠于是寺之南以祀公然忠烈之名未有也宋自元昊反西鄙骚动师出无功仁宗乃命公经畧公选将练兵筑城寨垦屯田据其要害示以形势招徕属羌恩信大洽决策取横山复灵武元昊势屈乃请降西人仰公之徳服公之化皆为公置生祠公薨相与哭于祠下者累日不絶宣和间宇文虗中为庆帅言公忠于朝廷其功烈显于西土至今犹庙祀益虔然庙未有额徽宗命以忠烈名之且为题其榜凡庙之在西者皆易以新名然苏犹未有也绍兴以来西土皆陷忠烈之庙越在异邦苏之守令与其士大夫谋曰苏公故郡也而天平山则公祠坟在焉公之精神必往来乎此乃更作新庙掲忠烈之榜于庙门由是苏始有忠烈庙每岁上已郡县长吏率其属致祭岁乆庙壊元至元乙酉嗣孙邦瑞士贵复新之末世兵乱毁焉踰八十年未有能复之者至是工部侍郎庐陵周公忱廵抚至于苏而监察御史寿光刘君甄武昌刘君仕昌钱塘郑君颙皆以事莅焉郡守李侯从智来会政事之暇语及兹庙因相与叹曰公之徳业着于当时传于天下后世不繋乎庙之有无也然表先生以仪来今使后生小子得瞻其庙貌想其精忠伟烈而兴企慕之心则庙亦不可无也乃各出赀俾吴县令永嘉叶锡圗其成锡毅然以身任之殚心尽力规画处置凡邻邑之令佐皆以赀来助市良材命众工为堂前后各三间以奉公及三世先公像东西厢如其数以藏祭器而斋宿寓焉壮丽严整有加于昔中作石桥桥南左右为碑亭前作大门榜曰勅赐范文正公忠烈庙经始于是年九月初九日阅两月而庙成直闻之士之能任天下之重者必以天下为心心之欣戚主乎人而不私于已是以天下为心者也以天下为心则人庶乎有济矣初公未显时已欲任天下之重尝曰士当先天下之忧而忧后天下之乐而乐夫忧人之忧而欲免其忧使人皆乐然后与之同其乐此岂小丈夫然哉孟子曰禹思天下有溺者犹已溺之稷思天下有饥者犹已饥之公之心犹是也故其徳业之盛不愧乎古人岂特着于西土也哉呜呼士不以天下之重自任者多矣不以天下之重自任则其所行一主于为已人之利害不少槩于其心而又悻悻然自以为得功烈之卑无足怪也而所以为士者固当如是耶然则公之孙与邦之人士及四方之来者拜公之庙慕公之功业必当思公之心充之以仁义而力行之于公其殆庶几乎故为之记而道愚之所闻使刻之石以告焉凡以赀来助者其姓氏皆载之碑阴正统十年秋八月癸丑日立　郡人何渊镌
重建文正书院记
诏赐章服闲居前太史中执法经筵讲官翰林学士知制诰奉天翊卫推诚宣力守正文臣特进光禄大夫柱国武功伯兵部尚书兼华盖殿大学士东海徐有贞撰并书赐进士及第翰林国史修譔儒林郎文华殿讲读官长洲陈鉴篆额
宋有天下三百载视汉唐疆域之广不及而人才之盛过之此宋之所以为宋者也盖自太祖而后十有五君君徳莫盛于仁宗前后辅政之臣几百数十人人才亦莫盛于仁宗之朝就仁宗朝之人才论之盖莫盛于范文正公公之为人刚大清纯天资忠孝而为学得圣贤之心庶乎所谓极髙明而道中庸者故其为臣表里一诚始终一正而文武经纬备焉公事仁宗自秘阁登谏垣出入侍从守郡帅边多所渉歴而不得乆处于朝及参大政方将拯时复古权幸间之曽不期月而去凡所建明旋亦更革公之所存十不施其四五然而勋业徳望之盛视彼乆于其位者犹倍蓰焉使其乆且尽施则宋之为宋当不止是矣于乎甚矣直道之难行也有君如仁宗有臣如文正公其犹若此此有志于世者所深惜也公之同时名臣莫如韩魏公富郑公魏公于公每事推重而郑公因事感叹至拟公于圣异时大儒莫如朱文公文公谓公杰出之才为天下第一流而吴澄氏亦谓公为百代殊絶人物之数公者岂无所见而言哉是以后之君子闻风而起者未尝不称公之为盛也凡公所尝过化之地皆有祠吴中公之故乡而文正书院故义庄也其祀事自宋元暨国朝列于尝典春秋享之而其祠宇因故岁寒堂为之屡毁屡葺规制未宏乃者今大司寇万安刘公显孜以都宪奉玺书廵抚南圻而临是邦因谒公祠顾瞻兴懐爰谘所司撤旧为新辟而宏焉协议以赞其图者前郡守黄岩林侯一鹗前郡守琼台邢侯克寛承命以董其工者吴邑主簿南昌李荣也于是公之十二世孙主奉祠事从规来以记请有贞闻之君子之于道也其有所立也必有所宗也求乎今而不足则尚友乎古之人所谓世异而道同者也今夫都宪公之廵抚于斯也犹文正之经制于陜右河东也两郡侯之继守于斯也亦犹文正之为治于苏润饶越也事文正之事也心文正之心也是亦文正而已矣然则三君子之于公岂非所谓世异而道同者欤有贞于公幸为乡之后学固尝寤寐乎公而思所企及者其能自已乎哉虽不文也愿执笔焉附名于三君子之后以庶几夫髙山景行之意云成化二年岁次丙戌春三月望日立石
重修文正书院记
书院在苏城中吴县西隅通衢之上祀宋大贤范公之祠也按范之先世自北徙南而居于吴公生于武宁官舍长仕中朝而薨于徐子孙奉其柩塟河南万安山而祠于是者以公父母之邦且其地本范氏旧业公尝经理作义庄以赡宗族者也当宋咸淳丙戌太守潜说友始请于朝立专祠祀公元末至正甲戌郡守吴秉彝又奏改为书院而以公之赠谥表其门闾举其族之嫡嗣主奉祀事义庄田宅悉附天平山三太师墓所逮际昌朝大新礼制遂以书院登诸祀典春秋祭享郡之官属师生与其族之子姓咸集祠下行礼着为定规彰彰详备可谓盛矣然自国初至今百有余年而祠宇室堂日入于壊时虽修治而功费浩穰率未能完美如旧今主奉从规与其族人屡欲经营顾力弗逮所頼郡守刘侯为之规画又值岁祲公私多故未克就绪适监察御史刘公持节按临爰自下车洞烛幽隐发奸摘伏而下无遁情洗寃涤滞而犴无留狱且不翕翕希同矫矫附异数加延访以革猜防故政不迷而废坠毕举于是郡守得以祠事白公公曰事神治民敦崇风化郡邑首务有或不然非宪体所当究乎夫事有经权时有可否贵在变通使无偏废可也矧先贤祠宇风化所关宜亟行之勿怠吾亦为之处焉用是亲诣祠中纎悉毕视黙运冥思酌量措置悉付长洲令刘辉典史张灏董之而责其成令亷慎老成谨于趋事曽未踰时凡祠之敝者一撤而新之言言赫赫加于旧观邦之士庶来瞻来仰靡不惊叹莫究所繇盖是图也材给于上而官不知费力役于下而民不告劳神享其成而族頼以芘一举而众美悉具非善于谋敏于事而公于心者未易臻此众方落成会监察御史戴公廵歴至郡诣祠见之极加称赏曰盛事也不可无纪于是令与主奉数过丘园以记为请予惟文正公之髙风大节弥两间而冠百世者登诸国史载诸郡乘而杂出于谱传纷播于品题者不可胜书至今庸人孺子一闻公名皆知敬仰故其平生所至存有生祠没有庙祀者不约而同于以见秉彝好徳之诚不以古今彼此而有间也况公父母之邦精神手泽所在则凡生于斯仕于斯者有不加之意乎是宜贤监司良守令之用情于是也第颢晚生末学浅见寡闻不能加豪末以光盛事为慊然尝闻之记者取记其事实信今传后不失其真乃可故敢原其始末畧其弥文而为之直书云侍御公名魁字士元髙唐人戴公名仁字以徳句容人郡侯名瑀字汝器蠡吾人皆以进士歴显融所至有声不系诸此不书　成化十七年岁次辛丑九月既望大中大夫山西等处承宣布政使司右参政太原祝颢着　奉训大夫南京兵部武选清吏司员外郎长洲李应祯书篆　邑人陈俊刻
浒墅镇宋文正公范先生书院记
先生苏人也浒墅苏地也原非居里书院祀焉矫俗也苏之往哲多矣独虔者就人所知耳前乎先生固有其人后乎先生亦未尝无人先生去今四五百年卓然之风青天白日浒墅谈者了了如见先生何所待而兴其豪杰之士欤予观所为之事皆今人所当为者兹浒墅出风气之表躅遗芳而着闻者几人耶使先生所为矫情媚世以大其美则不可为矣惑于一时随后攻之矣欺于无知者难逃于具目矣今犹能大理于口耶使先生所为戾于人情之常亦不必为矣根乎天理之正不夺于私顺乎人心之同不牵于怪今何惮而不为耶使先生所为优入圣域非众人一蹴可到而为之不及犹可诿也人皆可以为尧舜奚先生之有哉人自絶之先生始孤髙于前矣能自奋者肯曰我之形骸欲役伦羣类聚灵于万物造化赋予无少亏欠其志行独不肖人道谁其厄之宁不负所生哉企其懿去其不懿务去其媿求至其企企之弗至弗措焉业儒也豫天下事于胷中扩良心以有为义理所在礌礌落落举而措之笃近举逺毋顾忌毋退逊毋戾毋比毋袭毋俟毋已有随所处而惠泽流衍不逐逐于虚声而寡实效穷逹一致泰如也先生之矩歩的矣身虽齐民不死其良心推平旦之好恶逹于胶扰之际由家庭而宗族邻里乡党交与勉为忠厚而狡诈是耻老穷不遗强不犯弱众不暴寡自拔鄙陋而惇爽矣今浒墅也谁其人欤盖有之矣苦傅畏咻莫孑其归也安得懿其俗哉予固设义塾敦教事矣见广福庵右畔别墅一所幽邃轩豁林木蓊樾日惟藂族赌博蠧俗尤甚令顾泽辈推余工葺颓益新玲珑户牖坚甓屏壁创重门拓院落充广翼宇完洁阶砌暨雘焕然邪塑尽彻设先生木主于中堂岁时特牲祀之掲扁树碑以昭不朽屏浮荡之迹寓诸生肄业昕夕仰瞻而企慕修为诱之孔易矣有来于堂均得观感则劝弘矣竞力全好则先生之懿不擅于一身不止于一时不拘于一方受赐衍赐沛然无既矣犹或有无自待焉得谓之学哉得谓之人哉唯肄业诸生脱落自强为民之先可也或有过其齐民之望不知予之初意也风俗所以难振钧是人也睎骥骥乘睎颜颜徒存乎其人不甘自诬何难哉或谓非后学之极致予恐作辍相胜户庭难跂足也行逺登髙此莫非发轫之地寻向上去自莫可御但戒自足耳先生事迹六一碑悉今人莫不知不复具仲尹之事有投杼之疑当阙之书院成仍令守于僧毋仍倾圯焉　嘉靖辛卯岁仲夏赐进士第奉训大夫户部员外郎懐宁后学天池方鹏撰
建三公堂记
三公堂者祀大师徐国公梦龄唐国公赞时周国公墉也周为文正公之考而唐为王考徐为皇考云按祭法有虞氏禘黄帝而郊喾祖颛顼而宗尧夏迪殷周更立而不变三公堂所由始也粤若我世宗嗣位之初尊师重道稽古礼文首勅天下建启圣祠于学宫上祀孔子父叔梁纥大哉圣人之制作炳越千古矣夫为子者居以王者之庭享以王者之祭为其父者曽不得妥以专祠荐以一牢岂人情乎礼曰天尊而不亲然人思事之者以其有生物之功也况毓灵苍际诞生玄圣与斯民立命者乎范乘载三公者或仕为节度判官或检校少府或掌管书记皆着有劳绩以曽孙之贵追膺封典文正功徳弘茂独盛当时而宋室湛恩汪濊报亦隆矣范氏忠烈庙在吴县徳乡让原笏林之阳墟墓在焉而三公祔诸寝室郡城义泽庄亦止及文正而三公故缺也迨侍御史洛阳温公如璋持节按吴周爰展视仁率义起令于祠后创建三公之堂檄下郡丞茶陵龙公庆云经理其事亡何以瓜代去继为董公尧封亦洛阳人也至则亟核祠工更议坊制矣先是邑司以时诎财殚颇艰厥任适巨家徐姓者误扞宪网耻受污名请以金赎听输工所官第籍记之梓材既集匠作斯兴驱运之劳不扰于乡呀呷之声无惊于市地素洼堑墄而平者肃坻数级筵堂三楹峻而垣墉翼而廊序巍而绰楔饰以丹垩图以云藻蜿蟺飞革煌煌奕奕工若浩繁再期而毕两侍御之令迅于风霆丞一人之力神于不日矣三公者肖像于中旁以将作监簿纯佑许国忠宣公纯仁恭献公资政学士纯礼龙圗直学士纯粹配焉济美五世禋祀一堂由是衣冠之宾虔奔式路来跻其堂为父祖者诒谋是思为子孙者绳武是媿过其门者虽或细流释负弛担徘徊顾瞻咨嗟叹息乃知忧乐之遗忠贞之报百世不斩若此范公可为而人顾不为哉此观风者之绩也司勲氏曰余观兹堂之成而有感于大道之公懿徳之好矣夫阐崇先贤佑启后人激世范俗非御史不能仰承徳意恪供厥职非有司不能上或宣令下或怠事有举之而中废者矣前人美意后人恶其不出于已也将有其始而多不克终者矣堂之成亦幸而遇其人虽文正功徳之感人协恭同好而玄贶黙启其三公在天之灵哉范氏乃更立主堂右以祀温董及龙不忘报徳亦礼也为是举者公十六世守祠孙县学生以益偕其兄主奉惟立请于当路移书太仆卿惟一祠部郎惟丕从外交赞云落成之日告于廵抚都御史莆阳林公润公嘉乐之亦为捐金以毕余工时兵宪为南皮汤公宾郡守为广平蔡公国熈郡丞为上虞金公柱泾阳张公云鸑浮梁吴公宗吉节推长沙龙公光吴邑令漳浦魏公体明继至者郡尉番禺招公梦贤孝丰吴公维京长洲令新昌吕公若愚也敏以从事者苏卫经歴虞兴舜长洲县丞杨荣也并勒于石用戢恩私昭示来裔　隆庆二年戊辰春二月望日赐进士第奉政大夫云南按察佥事前吏刑工三部郎官国子五经博士长洲皇甫汸撰　赐进士第前吏部文选清吏司员外郎翰林院庶吉士太原王榖祥篆　苏州府学生沈庭训谨书　提管世孙善耘　主计世孙惟新督镌
重修河南范文正公祠堂记
赐进士第文林郎河南府推官临清周易譔　赐进士第中宪大夫山东按察使司副使郡人刘贽书　赐进士第大中大夫浙江布政使司左参政郡人刘衍祚篆
洛中旧有文正公祠其建置沿革志悉之矣余戊辰登第初授河南府理刑冬仲月朔莅任越六日宿汴城公署中夜分时梦戴幞头着红袍者来诣余诘守门者而问焉其吏应曰范文正公也余忽觉而异之已已春西塘后峯二公祖枉驾寅宾馆告余曰文正祠之欲修乆矣昔余辈未第时曽共董李村携曹生滋蔡生承佩张生讴肄业于中往岁呈守道澐泉董公祖府中新所张公祖俱有捐特因循未举也幸卒成之何如余一闻其言黙然自惊曰前日之梦不偶哉文正公其谅余之可寄以兴斯役也而来欤乃首捐俸金数星卜日饬材委主簿董子鸠工而肯构焉其令尹复新鲍子雅有同志亦捐俸补助之堂宇圯壊者随即改筑后起仰止亭俯睇龙门遥瞻嵩少河山形胜毕収一覧之中祠遂焕然一新矣祠前有井昔冲庵翁做秀才时所凿以便一方之用乡民日食寒泉之利翁之阴徳泯然无闻余复构亭于上题其扁曰刘公井俾知享其利者知所自云工俱告竣西塘后峯二公命余言记之余辱旧治门下知二公之家世独详敢以不文辞乎窃惟士君子立身于天地间其建功树业当垂无疆之休故天之报施善人奕世显荣必有无穷之泽冲庵公振铎平顺云岩公出宰真定二公虽诎于下位其学问渊源行谊卓越素推重于乡评视文正公何媿焉故西塘后峯聫登甲第并司枢要况二公之弟衍畴辛酉鹗荐慎庚午发解诸子之在黉宫者蜚英驰誉诜诜然绵昌大之祚膺福祉之庆者犹未艾也视忠宣兄弟之贵显又何让焉天人福善之机余于二刘氏信之深矣乡人升斯堂而登斯亭者宁不感发而兴起乎故兹举也在二公谓之显其亲在小民谓之乐其利在余谓之尚其贤固一时之盛事也若文正之徳业文章着在史册者尤详余奚容赘特纪今日之事以见公之精神感召流行于宇宙者不朽而祀之兴废恢弘顾有所待而然也故姑为之记云　隆庆五年辛未孟春吉日立石
重修文正书院记
赐进士通议大夫南京太常寺卿前礼科给事中山东提学副使太仆寺少卿南京鸿胪太仆光禄三寺卿奏准致仕奉诏进阶正议大夫资治尹长洲袁洪愈谨譔　乡后学陈尔见谨书并篆额
文正公祠故义宅也范氏自唐以来世居此矣公既置义田义庄以赡其族之人又葺故居而拓之以出纳其庄之所収以居族之无家者名曰义宅推先世之徳诒永乆之谋焉子孙嗣守不废虽中更散乱遗泽依然咸淳间潜说友守平江以公徳业之盛宜百世祀请建专祠于宅之东至正间守吴秉彝奏改为书院迨我皇朝开大明神大化劝学修礼崇古上贤以风四方祀典既定又即书院为祠而公私时祭子孙会食因以为常祠乆不无颓敝敝则葺葺者凡几而壮丽为难今皇上万厯二年御史余姚邵公选自馆阁代廵江南所至咨诹政务攸先民何以格心俗何以返古谒公祠下慨焉庙貌之弗称无以树之风声若痌瘝厥躬乃谋之藩臬檄郡庀工一大修治资以罚锾郡守成安吴公承休毖事命吴邑魏丞正参董厥工经始迄落成凡五阅月先是御史温公如璋按吴议建三太师堂于公祠之北树绰楔于祠南温公复命奉行者急于苟完地未坚平材多觕瘠无几何时臲卼陊剥■〈黑乚〉昧弗庄羣情靡宁至是重槛巨栋髙扉邃龛神灵攸妥罔不尊严前后堂宇门庑周垣暨茨丹雘罔不精整彻旧而増新则坊石坚贞宫墙赫奕建先忧阁于祠左与岁寒堂对峙苍白相凖神气固完不烦府库不疲民力而绩效倍常矣三年七月癸卯御史率司属陈牲虔祀告于祠文辞深厚灿如也洪愈密迩公祠乐闻盛典秉诚晨诣伫公之门怡然髙望而逺志焉拜公之像黯然沈思而内愧焉作而叹曰嗟乎自古杰士名流岂少哉当时则荣没则已焉伟烈休声震耀千古直与泰伯子游相等埓惟公一人而已岂非礼义之宗盟道学之师范邪盖尝以先忧后乐揣公之心公何好忧而恶乐如此哉伊尹曰予弗克俾厥后惟尧舜其心愧耻若挞于市一夫不获时予之辜夫曰愧耻曰予辜其能勿忧乎公之心事固如此或以公当盛世而常不忘忧此不知公者也世必时雍迓衡然后可以言盛真仁时可遽许乎即公所为不合于时者皆不得已也公所见惟理所存惟理所言所行惟理公故不得大用于时然当时君臣固已愧悔恨惜矣后人之思慕景仰而崇奉乆且益笃岂不以理根于心其天有不死者乎吾侪读圣贤书餐君之粟藉庆于前人而乐利忧穷懵然于理者皆公之罪人也公尝有言吾儒之职舍先王之经则茫乎无从矣奚暇学人之巧失其故歩但惟精惟一死生以之此公之学术生平所以自立也学不通经无以致用而立志者学之基也读书刻厉数年长山数年学舍不解衣不尝肉不窥寳藏不观法驾大通六经而后出而有为学者之志能有如公者乎希贤在我可以深省矣夫善治者绳人以法不若化人以道喻人以言不若感人以心执枢要扬芳风因人心之自然而鼔舞之不待户说以眇论而天下化此知治之本者也邵公此举得之矣时藩参临川舒公督储宪副永嘉王公饬兵协心同徳乐观厥成吴公奉职循理治平称最夙办于此无难也魏丞雅敬先贤奉公竣事亦可嘉矣文正公十六世孙太仆卿惟一念祖绍烈创谟杰构主奉御医惟立守祠庠生以益十七世孙乡进士允谦皆殚虑蒇材共底厥绩不可以弗识也邵公名陛舒公名化王公名叔杲吴公名善言皆以进士髙第为圣朝名臣亦一时之隆际也洪愈浅闻不能究宣受命吴公辞之弗获谨书此以为记
又
赐进士出身中宪大夫浙江提学副使文正十六世孙惟一谨撰
先文正公在当时凡宦游所至各有祠而吴为公乡郡宋咸淳甲戌潜公说友守郡请于朝即公义宅之左建祠祀公而拨田以供祀事至正丙戌郡守吴公秉彝以书院易祠额而承务郎李祁记之大都谓公功被当年泽流后世未易殚举惟是首请天下郡县建学捐已地建郡学授横渠中庸延安定太学有功名教启宋道学之源盖祖紫阳之论云入我明宣徳甲寅郡守况公锺成化丙戌廵抚刘公孜辛丑廵按刘公魁先后葺修之岁乆渐圯且祠南岸地昂林木耸郁堪舆家每言祠庳不称法宜加崇以昌后胤嘉靖甲子侍御洛阳温公如璋按吴是年冬惟一以浙臬使入觐谒公郡台言之公忻然诺行郡于祠后筑坁数级建三公堂五楹祠公皇考徐国王考唐国考周国视公祠特峻起以应堪舆家之言而郡丞龙君庆云经理其事请以公四子将作监簿纯佑许国忠宣公纯仁资政殿学士恭献公纯礼龙圗阁学士纯粹配享左右皆所谓礼以义起者也已董公尧封代按至与温公同邑合志复树绰楔于祠前题曰世济忠贞丹垩赫奕益増旧观矣方三公堂之初议建也今兵宪永嘉王公叔杲时以海虞令治行髙被召未行温院檄公核之公议工直若干会吴尹秦君峥议与公不合故缩其直以苟完塞命堂既崇敞而梓材不胜任以故不三四年堂且就倾惟一与诸宗人方忧皇之顾计未能举也今侍御余姚邵公陛奉天子命代廵江南谒公祠而叹曰予责哉乃谋诸粮道大参舒公化兵宪王公郡守吴公善言委吴邑丞魏正参督修之自祠徂堂自门及庑工材并饬堂加四壁巩以陶埴转倾为坚易故以新先年武功伯徐公有贞所题祠左右文正义泽二坊亦咸整治采绘炳然又于祠左建先忧阁三楹森出云汉之上祠前临河围以石阑南岸列之照屏以障林木盖自有祠以来歴四五百年而祠之制乃大备于今日魏丞祗命恒宿祠中两道暨郡侯时程省之工凡四阅月而竣直取赎金工从佣役廛市无惊氓黎不扰侍御之威令道府之襄劳岂非交相赞者哉七月癸卯侍御自制文祭文正公以告成事畧曰陛也践公之乡景公懿轨新公之祠敬陈奠馈期与百僚凖公为标各修职业以翊圣朝嗟乎侍御固抱先忧之志与文正旷世而相感者哉乃惟一读是文不觉感而泣下因对宗人诸长老言惟一向列士林回翔且乆无所建立竟免以归惭负先忧之训多矣今侍御功徳我范甚大当为立主与潜况温董诸公并祀祠中以无忘报徳且以诏后之子孙庶几闻而兴起不致如惟一之徒贻悔于噬脐也诸长老曰是是因命叙记以镵于石
祭范文正公文
赐进士第廵按直隶监察御史邵陛撰
范公之祠于吴盖四百余禩矣今万厯三年乙亥余姚邵陛以监察御史代天子按吴中得拜公祠而见其有颓圮者谋诸参政舒化副使王叔杲知府吴善言等亟命工葺之事竣乃诹得七月七日癸卯寅率司属以清酌少牢之奠而昭祭于公之神位曰昔闻在宋多贤大臣厥贤伊何公其一人于惟范公秉道踔卓天下自任先忧后乐始居校理风裁独持苏州再徙越有名师四论迕时三臣坐窜为国当然于公奚憾延中失守忼慷廵行累累羌汉公有其城经略中原军雄一范富哉胷中真时宰相天章十事咸仰徽猷台星弗耀遂陨徐州于惟范公学本忠孝诚信所孚焉往不造矜贤嘉善士多及门义田之创族有余恩公虽兼才若无能耳公位不尽公徳至矣公之存也屡摈殊方朋党之议抑而弥扬公之没也碧騢狂讪白璧之辉乆而无间遗范孔严庙食万年以专奉公法有合焉陛也践公之乡髙山伊迩懿轨皭然于今犹古顾斯简命期我百僚尽法于公以翊圣朝栋宇重新拜公庑下先于蒸尝陛其奠者一以自罄仰止之私一以相朂仪刑在兹时代有迁祀公无斁尚使云仍沾其世泽南睇遗封迢迢洛阳灵其不爽来乎故乡尚　飨乡后学周天球谨书
重修文正书院记
赐进士资政大夫太子少保礼部尚书兼翰林院学士予告三赐存问华亭陆树声撰（时年九十六）　皇明任子中宪大夫知汉阳府华亭孙克弘书并篆
万厯甲辰御史马君奉命按视吴中兴贤轨俗率先风化乃首谒范文正公先生于故祠仰视榱栋旁周门庑咸摧圮不治乃喟然慨叹与郡守李侯谋所以新公祠者于是陶甓度材不半期而告成公十七代孙主奉太学生允观十八代孙诸生必溶率族之子姓再拜征予文为记用副御史马君表章先贤巨典予惟公事迹载在宋史若欧阳公神道碑考亭名臣录不啻详矣予耄谢笔研乆则乌能记公独念公少而孤贫块处一室饘粥不赡进士释褐鬻马徒歩而归及为执政焚黄姑苏仅摉库绢以散亲戚闾里知旧小有俸余捐置义田南园数亩地又推之以建郡学度公平生殆未尝享有一日士大夫之奉者夫同一吴耳当时士大夫良田美宅与其人转盼俱尽即其人亡其姓名存谁复为之礼一瓣香荐一杯水者而公之祠至今独存百世而后御史又相与撤蠧而更新之则士大夫不当以此易彼明矣公为将相时邠庆二州之民与属羌皆画像生祠祀公及卒羌酋数百哭如父斋三日而去祠满海内一祠又何足为公重轻特以吴故乡父老丘陇所在子孙旅食于义田者歌哭祠下公其贲然而来思乎未可知也吴中祀典最著者泰伯子游暨公而三公逊田赡族舍宅建学有泰伯之心以春秋授孙明复以中庸授张横渠又延胡安定入太学为诸生师浚发道脉于濓洛关陜之前其功又与子游学道相表里岂若乡先生没而祭于社者等乎御史特新公祠盖推本公为宋儒理学渊源之祖使吴人以公重吴俗亦以公厚凡士大夫有意収恤其族人而加礼于学校者过公之祠或尚有兴起焉是不可以无记御史名从聘灵寿人郡侯名右谏丰城人并已丑进士而赞成其事者公十七代孙乙未进士今滇中学宪允临也例得附书万厯甲辰八月吉立
金山建范文正公祠记
赐进士出身文林郎知常熟县事长水谭昌言撰文　十七世孙允临篆并书
尝稽往牍若越王之念蠡文公之念子推伍子胥之念江上丈人彼非有血脉渊源之派则衔徳慕义精相注而神相驰也以今睹于挥使范公允夫念其先祖文正公于数百年之后乃首倡议而创祠以祀此其精神所向往至深逺已古今人岂不相及哉公之胤子挥使君必忠以治兵与余共事海虞恂恂惟谨且诚不敢自戾于度以速官谤以辱我先文正以负家大人之明训乃从容述尊君挥使公祠文正之始末而祈余记盖公文正公十七代孙国朝有髙祖廷玉以吴县廪生教谕密云故于宦次子天佑获军功擢指挥同知世官永清左卫迄天顺已卯始调金山金山去苏郡三百里而遥文正祠堂向建于苏郡学宫左羣族之子弟崇祠之至今独公以道阻故每不得展谒奉蒸尝心实恻然曰报本反始自昔重之髙山仰止情何能已遂具专祠之议请于当路当路以为可于是度广基聚材鸠工始于癸卯岁孟秋成于甲辰年季夏广溜延荫衡阑拥卫堂宇翔矫牖户通洁翼翼然寝庙聿新矣事既竣公率其子暨族人拜而祭焉海濵之人圜集而观焉斯时也念先忧后乐之懐则恢狭小为广大可以劝志念青天白日之心则变闇沕为光明可以劝徳念破胆寒心之颂则振巽懦为威武可以劝忠章缝念之而检不渝编甿念之而朴不凿萃涣合离移风易俗厚之道也教之始也岂直修祀礼伸孝思云哉嗟乎维水有源其流斯逺维木有本其枝斯蕃乃所以培植而疏瀹之者人也周公肇封东鲁一以亲亲为亟遄遄追念文王且上而追念后稷无忘本始以故开业传世侯封千载视他国独绵长不已挽近士大夫纡朱懐金势雄闾里以舆马宅第相矜耀而尊祖敬宗周党睦族之礼阙焉弗讲以希保世滋大庸可冀乎若公者笃水木之忱敦亲爱之谊迹迈流俗躬持古道其为子孙衍余庆可知也固乐为之记俾勒于石以俟后之人有所镜而念焉万厯三十二年六月日
重修浒墅文正书院记
冯梦祯撰
宋范文正公学术则为纯儒立朝事业则为纯臣垂范子孙则为贤祖宗而师表百世则为殊絶人物公故吴人也少遭闵凶流移转徙以致显逹故京雒齐鲁间皆有公名迹既贵复归吴故公庙祀遍于南北吴中尤盛公之一言一行遗风余烈无论士大夫争为传述即妇人女子具能言之故其庙祀所在即至衰歇化为荒烟野火而士大夫好古嗜义者辄能饰而新之以树世教盖不独爱人思树秉彝好徳之心不可泯没而公之风烈精神实有以鼓之矣公尝读书济南之长白山中其卧起游歴处至今遗踪彷佛可睹民部郎榷关王公者济南之新城人也少尝挈子弟读书其处禀仰风流追玩遗迹依依不能释去既贵宦游又得莅公之里其于公似有夙缘以故乐新公祠浒墅隔水广福庵之左故有文正公祠王公初至修谒见其堂宇颓然阶下杂沓心动而未敢言会学使范长倩相见语及祠之所以颓紊状词色惨然而以重修为托王公唯唯其明年乙已乃偕承祀范生允恒按行其处则知为守祠宗人彦伦者挈其内姻沈某同居沈又挈其姻党擅造私房横塞神路其它匹居羣处者尚累累也王公绳以三尺逐之他徙选耆民二董役始新正堂添造两庑绘公遗迹又添仪门以分内外杜塞旁窦外为大门门左右以居奉香火者余俱严禁凡以工计者若干为费若干祠既成当树之碑以识成功诏不朽而范生允恒者故尝与余有笔砚之旧乃令为介以记请夫古之君子先成民而后致力于神以余所闻王公初至念近岁取民无艺所征科额外例溢加一亟令损之及额而止关南苏松杭嘉湖五郡兴贩小商船叩关者向入科税今一切蠲除商民咸徳之积有羡余以待公用报之两台使者不入私槖盖王公之所以成民者至矣而后斥其余力以饰先贤祠宇合万姓之驩以申馨香之荐文正公在天之灵宁不亟享之故吾谓惟有王公之称职而其崇祀先贤为可称也若其职业之隳弃民力之不存私槖之是营而欲以媚神渎祀托先贤以文其短神之聪明正直宁不吐之何以称焉又尝论之君子之泽及子孙者虽至逺不过五世十世而其风之被于天下及后世者每至于无穷即如文正之祠圮之毁之乃其典香火之子孙而修复饬新者则风马牛不相及之齐鲁缙绅也是故君子之修身善世亦慎所以风之者而已至以先祠为急白之当道以绵其世泽如长倩学使及允恒者亦范氏之贤子孙也因并记之若长白山祠堂则今少师申相国记之其文髙古典则足光盛举又逺非鄙陋所及姑以承王公雅意云尔
●钦定四库全书
范文正集补编巻五
○碑记
新建河南范文正公祠记
赐进士第知洛阳县事太原古交武攀龙撰
宋魏国范文正公葬伊阙万安山下其子忠宣公置祭田八百亩熈宁开创褒贤显忠寺以奉香火然而祀事未备也自元守臣郭文鼐始请举祀遂循为常典云厥后修祠墓禁牧樵者代不乏人而兵革相寻荒颓日甚求其故迹胥委之寒烟芜草之间余既建程夫子之祠于中邵先生之祠于左复辟西偏之地为公之祠堂使天下知公之忠义在朝廷勲猷在竹帛世济厥美在累朝而祀事孔眀在万禩也祠既成长平同年龎子太朴适过余顾谓余曰公之建兹三祠也其以表宋之大儒与宋之名臣也固矣第四人者时地既不同出处亦各异胡鼎峙而为三胡珠聨而若一其有意为之耶抑无心合之耶岂非道徳事功可一以贯之耶亦岂继往开来高谭名理之人出将入相固不难耶又岂非先忧后乐慨然以天下为已任者其于圣学渊源顾未尝无所得耶噫是其作祠之意宁无是耶余俛而笑抵掌而应曰有是哉相与酹酒祠侧举而记之石上时顺治八年六月吉日　县丞傅梦祖　督工乡约曹俊杰
重修先文正魏国公墓道飨堂碑记
先文正宋太师魏国公薨于徐从母氏谢太夫人兆葬于洛阳万安山并其子监簿公纯佑忠宣公纯仁恭献公纯礼龙图学士公纯粹以下三世皆附焉公做秀才时即以天下为已任大通六经之旨文章必本于仁义先天下之忧而忧后天下之乐而乐以名世之才致位将相正色立朝亟意尊主庇民歴官过化靡不绘像立祠故有泰山北斗景星凤皇之诏第一流人物之称世济忠直有功名教因与天下之名山大川前代之圣帝眀王并登祀典毎岁上已有司奉中牢祗祭及世代沿革子孙散处望白云而仰止芳草萋萋至大中八年世孙国隽履其中得同知徐公景儒为复侵地至正七年国俊从弟文英命其子廷方致命李君公平时分宪于洛率所属奉牲帛致祭服豪猾以归化而复徐君所封之故土缭以周垣树以松楸又筑室六楹俾赵氏邻民庐其上以守熈宁间创褒贤显忠寺为立香火正统戊午都御史陈公镒访公墓于郡守袁公锭按褒贤寺碑求其规制遗规偕十三世孙曹县令希正会祭葺修既而宪副尹公礼按部率官僚奠拜墓下新其墙垣飨堂立门植柏令洛人一户免徭役守之成化乙未十三世孙从规诣都宪洛阳毕公移檄河南都宪张公下令正其茔域禁其樵牧而一时大参孙公伯少参蔡公克存副宪王公廷秀佥宪冯公景阳协力从修盱江何乔书其事兼制迎飨送神之歌遗子孙以侑牲醪弘治四年都御史徐公恪巡抚兹土慨然太息而藩臬守令封筑一新第文章事业炳后世之景行故诵诗读书勤千秋之向慕惟是一坏之土无嫡裔守丘毎致斧斤刍牧相寻不无水源木本之痛审处其间乃复蒙公遗文召取吴中后裔迨眀季鹿奔潢池弄警石麟卧于宿莽松韵泣乎秋风
大清定鼎诏凡古昔帝王先圣前贤忠臣祠墓毋得毁弃适余侄承祖特奉简书分巡河洛未几余侄承祖复膺宠命出镇两河扫墓登山殷思先祧时余掌事秘书院辍政居家调苓煎术念先人体魄弓履瘗藏之地乃走书千里督谕两比儿曰汝谓承祖承宗矣顾名思义其亦何居伊洛瀍涧之濵祖宗之宅兆在焉荆蓁草芜得无芟与牛羊樵牧得无禁与断桥破壁得毋饬与供祭土田得毋清与守丘支庶得毋盻与于是乎革眀堂之隘陋祛断水之湫污扩大厦而就浓阴开缭垣而成直道添设耳庑昂轩星门甃两岸以驾虹垦荒烟而培树更买六尺之花蹄给八家之蘘薛命勤于耜庸洁苹蘩遥望苍云鬰岭眀月印溪依希夜雨青山矣而分府大参朱公衣助河南太守宁公之凤汝州刺史秦公耀名洛阳令叶公琪各捐金助役谋建华表擎天石柱以公无忝于双槐华衮标题眀徳允馨于百世亦既贲泉扃之光而锡云仍之福矣家书报竣喜溢滋惶切余不肖叨承顾命参政中书未克继先忧后乐之遗志实自愧出将入相之家声乘六龙以御天慢谓经纶天下跻三公而嫓位甘齑粥之余休惟敦睦宗支弥缝衮职罔敢渝越为家法羞或亦山灵之所鉴而宗祊之所格也极睇牛眠蓊葱松柏曷胜焄蒿之想至其经济文行俱载文忠公勒石非所敢及惟记万安山先后修葺之由以示子若孙世守之而并志诸君子之懿好如斯云顺治十有三年岁次丙申吉旦内院掌内翰林秘书院事纂修大总裁太傅兼太子太师许陈国家重务大学士沈阳后裔文程顿首撰文
钦差整饬河南等处分巡兵备道按察司佥事升山东布政司分守东兖兵备道左参议后裔承祖熏沐书丹钦差经理河南等处军务镇守河南开封归徳三府等处地方总兵官都督府都督佥事后裔承宗熏沐篆额
重建天平山忠烈庙前堂及仪门记
征仕郎翰林院检讨充纂修眀史官文正公十八世孙文正书院主奉必英敬撰
康熈二十有四年孟夏赐山忠烈庙前堂及仪门告成盖庀材鸠工已六年所甚矣兹堂与门之成之难也粤自庆阳庙貌移建于天平之麓宋宣和迄今将六百载考之家乘重建者再矣其始也在元始祖之二十二年主斯役者为主奉讳邦瑞提管讳士贵而司计讳邦翰宗逊等佐之土木丹漆之费咸取具于义学余粟庙成而前朝奉大夫牟公巘为之记经营者固劳矣未闻其难也其继也在眀英宗正统之八年是时巡抚侍郎为庐陵周公忱巡按御史为寿昌刘公甄武昌刘公仕昌钱塘郑公颙知府为李公从智以及邻封之长四方之人先后佽助且责成于吴县知县叶公锡阅三载而庙成而吏部尚书王公直为之记斯役也出于众力尤知其非难也夫前者值元代轻赋之时义学方兴举不坠后者又当眀盛时宦兹土者崇重儒先百废具举宜乎其庙之易成也今则义学久废安从取粟异代赐庙亦何关于国事况乎空山逺道车骑罕有至焉则兹一堂一门之成也不较难于前人哉必英自十年前主祠事时郡城书院门毁于火且为守祠者斥卖几尽浙江巡抚忠贞公讳承谟者蠲金赎之复为修整其什之五书院麤具规模后英系官京师山祠复告将厌焉于是以义田赡族之粟委之提管可询主计弥隆安上及子能洪能浚等令其钩校畸赢积絫锱铢次第兴工犹苦不足逮英请急归里为会计稔知其难复令监簿房世孙兴岩监收新租以充其费先后五载凡以粟易值得白金五百有竒遂撤前堂而新之惟石柱仍其旧较前为朴壮又以形家言移仪门于石桥之南建为五楹以两夹室庥旧碑而池北周以石栏子孙瞻拜之地尤宏敞为费复百余金许是虽一堂与门其成之之难如此乌可以不记乎或曰记当及于庙之成是举不已遽乎英应之曰五年间义田再遘凶荒子孙共蠲升斗以襄厥成且董之者兴岩劳苦为多尤不可没也若夫竭其心力以竣厥工实英之责他日庙成自有当代名公巨卿丰碑深刻如牟王二公者英也何足言记乎惟是后人之覩斯堂者勿视为元眀两代之易而忘今日经营之苦是则英之志也夫
赐山旧葬文正公高祖丽水府君曽祖考徐国公祖考唐国公考周国公及孙子仪公并诸子姓有功义庄者其墓道岁久渐沦于莽因令兴岩培土立石以识之会与庙工同时并举附勒于此乙丑夏四月必英再记
文正书院世徳源流碑记
康熈甲戌之春承勲以滇黔制使
召为御史大夫未几改制两江
特敕驰邮之镇其秋莅止金陵即奉
命与浙江会视震泽暨吴淞水利孟冬来吴公务既竣乃展谒在城先祠及省视诸墓道族之父老子孙长幼毕集献酬饮毕佥以修祠请承勲作而言曰是固先文肃公之志而仲兄忠贞公未竟之事也微父老言固将竭蹷以从今又以为请敢不敬诺谨按谱牒我辽渖一支出自忠宣公子子仪公讳正国累官荆湖漕运使宋末扈从隆佑太后至江西卜居临川三传至恂儒公讳良傥者仕为迪功郎自临川迁乐平因世为乐平人恂儒公传六世至景申公讳岳者眀洪武时以通经授云梦县丞失火延焚巻籍谪戍辽东沈阳中卫后所建文初遇赦还家子匡十七公讳孝文者留沈阳匡十七公三传而至渖溪公讳鏓者登正徳丁未进士至兵部尚书渖溪公又三传而至我父先文肃公讳文程官至内秘书院大学士溯厥源流则文肃公为文正公十九世孙而实忠宣房之嫡裔也先是渖溪公筮仕水部筦榷武林始得详乐平谪戍本末后乃建大司马坊于其邑示不忘本云至先文肃公又得详姑苏至江西原委自是水木本源洞然眀白顺治年予告后拟请
命南归谒祠上冢初志未遂谆谆以属承勲兄弟而仲兄忠贞公随抚越制闽凡三过吴门必展祭先祠见其摧圯几尽祖像不蔽风雨亟捐赀度材陶甓鸠工改作先葺正寝以恪其典礼嗣葺三公堂以安三太师之神鼎新岁寒堂俾子孙报享有所复建先忧阁于祠之左门庑垣墙方欲一切兴举而逆藩告变公遂殉节海疆于是乎遗其责于后人嗟夫非承勲之任而谁任哉然又不敢先私而后公以故甫履任即出俸缗倡修
圣宫之在省会者工既成乃从事于家祠遵忠贞公之规画而加毖焉世济忠直及文正义泽之坊一郡之观瞻也工最急宜首河以南大垣一祠之屏蔽也工亦亟宜次然后建后乐楼于祠之右与先忧阁并峙称雄工又次之又于巽地废基特创新祠以奉文肃公主而以先兄忠贞公从祀焉工又次之忠宣公旧有官祭特祠鞠为茂草春秋权祀于先忧阁下心窃恫焉乃重葺旧诸贤祠改为忠宣公祠以为専祠地而以文肃公旧祠改为诸贤祠以报先贤之有功于义庄者复于东南隅建祠以祀土地之神而眀禋于是乎咸秩矣岁寒堂飨亭废久陪祀子孙曝日承溜无所庇乃复建立如其旧又作门加扃钥焉于是乎旅进趋跄而不失其度矣至于四隅隙地有鬻于他姓者尽偿其直而还诸庄于是乎经界正而侵牟无所容矣凡此固承勲之所以述忠贞之事而皆所以继文肃公之志者也夫以我文正公之徳泽而又承以忠宣公之忠孝父子事业照耀天壤似难乎其为子若孙矣今其苗裔散处四方者多有唯我辽渖当有眀中叶风会未开乃笃生我渖溪公其歴官立朝树绩不朽相传有洛阳水月及范青天之谣士民讴思至今又数传而及我文肃公为开国翊运功臣凡此皆祖宗积累深厚是以代有伟人应昌期而挺出为宇宙扶纲常植名教非特一家之俊杰也今承勲待罪兹土不能于祖功宗徳有加毫发而但渊冰自懔上报
皇上眷顾寄托之深恩下副祖宗父兄期望责难之厚意故于祭告时矢诸几筵之前苟玷宗风有如皦日唯欲令后人指而目之曰此真不愧清白吏子孙者也他何求焉癸酉之冬承勲自滇来
朝奏对留浃月辞还
皇上亲洒奎章
赐臣承勲四字曰世济其美乙亥之岁闽抚臣请特祀臣兄于闽
皇上宸翰重褒
赐臣承谟四字曰忠贞炳日凡此皆万世难遇之恩荣而可为祖宗光宠者也祗勒
御额恭掲祠楣以昭示子孙于勿替云后之观者步范家之园抚十围之树俯仰今古前人之流风余韵有宛然如在者乎傥由此酝酿栽培元气愈固则根本愈深而畅茂条达自不期然而然矣安知不又笃生伟人如上数公乎所望我后之感发而兴起者无穷也工始于乙亥七月以丙子五月落成谨识其实于丽牲之石如右所云勷其事者则有文正十九世孙监簿房孙主奉能浚例得附书康熈岁在丙子夏五月吉日总督江南江西等处地方军务兼理粮饷操江兵部尚书兼都察院右都御史加三级文正二十世忠宣房孙承勲拜手谨记兼书
文正书院世徳源流碑阴记
祠始建于宋咸淳甲戌盖四百二十余年于兹矣其中堂寝廊庑楼阁垣屏坊亭绰楔之属则皆赖当时诸贤卿大夫莅兹土者相继葺修日有以益其阙至嘉靖间凡歴三百余年而其制始备其成之难如此然规度既宏缮完不继百余年来日即于圯已酉之岁沈阳相国文肃公中子忠贞公抚浙道吴谒祠下慨然兴水木之感乃为捐俸以营之庀材鸠工什居六七未几而公以制闽殉节遂弗克溃于成又越二十余年而今制府驻节两江始得以竣其事凡而祀饮寝食教肄庖湢之所无不毕具前后所费不下数千缗而祠之制复备于今其成之难又如此昔文正公置义庄立义学以教养羣族而监簿忠宣右丞侍郎诸公为之详眀规式指挥尽善请于朝而勒之坚珉俾子孙世守至今不废今制府绍文肃之志续忠贞之业父子弟昆殚心祖泽笃成烈而衍余庆何其盛也此世徳源流制府述之详矣窃念先大父少参公当义泽中落为割膏腴田十顷助入之以供修祠赡族之费盖文正公当日义田至有眀中叶仅存三之一田故最下而又困于赋不足以支而贫族仰给者且数千百指实藉是而少沾升斗之恵也暨先父检讨公早岁登贤书即以清理义田为已任前后四十余年间凡三主祠事兴复举废修定规矩凡族之贫且老者嫠而处者丧而无以为葬者子弟之能读书者必加意优恤嘉矜激劝无不曲至先是天平山有忠烈祖庙建于宋绍兴中于吴中祠为最先岁久颓废益甚乃倡劝子孙共捐义米更为斥其制而新之今闬闳阶序严整合度皆先君子之力也当忠贞公之修复先祠也先君子实经理之既以未竟厥工为忧而今制府方开府粤西旋擢制滇黔乃万里家书往复惟以修祠相属今制府能践其言而先君子已不获覩其成亦可悲已能浚滥主祠事得挂名碑尾藉以不朽敢为序而缀之以志徳于不忘且以谂吾族之父老子弟共相维持思所以善其后则尤能浚之所厚望也已康熈丙子八月文正书院主奉文正十九世监簿房孙能浚拜手谨记
重建浒墅文正书院记
先文正公祠宇遍海内而吴中为公乡邦得奉朝旨建専祠立书院载入国家祀典者尤非一所浒墅关武丘乡文正书院其一也祠始建于眀嘉靖中怀宁方公鹏以户部员外郎来关设义塾敦教化掲祀公以示诸生典型即古乡先生没而祭于社之义详华钥义学记与陈大咸诸贤祠记中又于广福庵之左特建书院以奉公祀毎岁春秋部使者具牲牢谒祠下祭典具编关志其来久矣先是彭华乡官署傍故有祠相传公尝降灵为土人旧祀既废而方公乃建于此其后分司张公立爱葺修之而榜其门继为族人占居毁顿既而户部王公之都与先大夫参议公同年相友善属之兴复冯梦祯为之记世孙守祠生可维复増建三太师祠规制畧备
兴朝以来二十余年又尽颓废浒墅为南北庄馗名贤往来辐辏前贤建祠祀公风厉来学立意深逺顾以去郡三十里而遥子孙又复散处其平日之缮完洒扫责在奉祀之人守祠者贤否不等既居其中不一再传遂有视同私产分析授受姻党杂处甚或僦居取直聴其倾圯而不惜祠之废坏大率由此康熈癸丑沈阳族孙忠贞公承谟制闽来吴既捐资修建城庄书院及郡学祠时浒关仅存仪门一椽以栖神主庳逼破露不堪属目会主事陈公于忠贞为年家子先君子检讨公因乞其一言为劝遂得倡助市木五十缗未几陈公瓜代去而海疆不靖忠贞殉节工弗克举祠木久贮河干复为族人废去族孙生员安度与子君揆相继为义庄提管矢志兴建提学赞善许公督关马公巡抚宋公咸分清俸以助其役于是首申理所售之木为贾若干继请撤郡庠旧祠五楹得木瓦之材若干积诸当事及族人所助金若干不足益之以义庄所存旧租余粟若干经始于壬申之夏至壬午秋乃成中建文正公祠旁两夹室左崇徳报功祠右衣徳象贤祠后三太师祠旧祗一室今规而广之一如前堂之制以及大门仪门凡若干楹周垣照屏广袤共计若干丈若干尺门序正位轮奂坚壮逺过于昔盖工力艰巨时会有需累三十年而始克告竣实为关中贤祠之冠龙在旃蒙
天子南巡至吴
特赐文正公祠
御书扁额因摹奉各祠择吉悬挂于时子姓咸集奉祀生安炎歴叙前此废兴之始末而属浚记之浚忝主祠事义不获辞窃念书院之成皆赖当世贤公卿大夫优崇赞襄之力而尤念先君子与安度提管实始其事今君揆善能继述经理督治以迄于成其功未可泯也因括其大畧而书之石自兹以往尤愿关居附近子孙交相保护母使隳废复蹈前辙浚之志也陈公名常夏陜西富平人迁苏州郡守许公名汝霖浙江海宁人歴官礼部侍郎马公名逸姿陜西武功人今任苏松粮储道参议宋公名荦河南商丘人今任江南巡抚皆以治行着声于吴士民食徳而在吾族之生祠而尸祝者尤不容已此崇徳报功之祠所由立也谨并识其名以着不朽云康熈四十有四年乙酉仲秋榖旦文正十九世孙主奉能浚拜手谨记并篆额二十世孙兴禾书丹
重建支硎山文正公祠记
支硎山观音寺者天平白云功徳寺子院也宋制凡大臣茔所恩许置寺度僧追福祖先先文正公葬河南哲宗朝勅置功德寺以旧法会院改赐额褒贤显忠禅院以奉香火今公祠及仁宗御篆墓碑俱在寺中而苏州天平山白云寺则公参知政事时以髙曽祖考四世松楸所在藉此寺照管准先降条贯奏赐今额为功徳寺间岁聴度一僧以严崇奉至公仲子忠宣公登相位乞两处遇节各添剃度行者毎岁一名申尚书省礼部施行盖前代优恤大臣以绵孝思于不匮恩意周渥此功徳香火院之所自来也先是勅建忠烈庙在白云寺之右眀正徳中知吴县事刘公恒以寺本为公奏请而祠反在旁于义弗称乃于寺中复建堂祀公名曰正本俾守于僧欲其不忘厥主焉后寺经兵毁而正本堂亦废支硎为天平支陇两山聨亘相望眀初归并天下寺观其属于白云者凡六而支硎之观音寺与焉遂为功徳寺子院信施所入分供白云常住率以为常寺中亦崇祀公以为山主故皆为范氏香火院祠岁久圯不治神主移供僧舎与释像列坐族姓聚处山下者不下数十家岁时瞻拜无所盖两寺香火仅有空名久矣先君子检讨公主奉祠事振兴衰绪谋重建祠以存香火壬申秋以谢世不果浚仰承先志与掌庄执事房长弥隆弥勲弥熹兴平兴似兴俊君讷君揆仪则仪秩等分董其役材用一取于义庄储粟不以纎悉累僧人重建文正公祠三楹像塐如忠烈庙制外为大门堂阶栏楯朴坚如度自相基会作凡阅八载而卒事祠门南向凭髙面山苍翠异状逺而村墟藂落树阴晻暧游客箯舆隠见絶续者皆出于几席之下以岁之春秋躬率子孙至祠下修报祀之礼凡族人借端侵扰常住者依祖规欺诈白云功徳寺例有罚复上请于学院批袭奉祀生一人以司两山祠庙奔走豆笾之职而香火院始克复其旧以落成之眀年
皇上南巡驻跸苏州念先公为宋室名臣
特赐
亲书济时良相扁额四大字悬之祠宇以墨本给浚藏守因摹勒奉于两山祖祠以示宠荣焉方浚之从事斯举也客有诘之者曰白云功徳之始也舍彼圗此毋亦以两寺香火盛衰异势将与寺僧规尺寸之利与浚应之曰非敢然也白云之为功徳寺载之史册人皆知之今颓废殆尽用艰力巨未克轻复且前此已鼎新忠烈庙矣去寺不数武报享有堂登降有序规制完善正本堂虽未建而香火固不患其湮灭也支硎去阛阓甚近惟藉春间匝月香火以供终岁斋熏讽呗而观者朶頥蚕食僧人空乏今祠既建俾子孙入寺悫然思祖宗式凭在是相与维持而保护之亦欲使见之者念先贤香火所留或生甘棠之爱不至尽剪伐之而后已在寺僧当亦不忘厥主体刘公昔日立正本堂于白云之遗意则是役也上有以妥先灵下有以驭族姓守僧蒙其休游人致其敬盖先君子之志而浚之所乐观厥成也客曰善夫是不可以不记也遂书而刻之于石康熈四十有四年岁次乙酉仲秋吉旦文正书院主奉十九世孙能浚谨记并篆额二十世孙兴禾书丹  
