　　钦定四库全书　　　　　集部三
　　后山集目録　　　　　　别集类二【宋】
　　巻一
　　五言古诗四十六首
　　巻二
　　五言古诗四十一首
　　巻三
　　七言古诗四十八首
　　巻四
　　五言律诗一百九首
　　巻五
　　五言律诗一百八首
　　五言排律五首
　　巻六
　　七言律诗七十六首
　　巻七
　　七言律诗七十一首
　　巻八
　　五言絶句三十二首
　　七言絶句一百四十五首
　　巻九
　　书一十通
　　巻十
　　书二十七通
　　巻十一
　　序九篇
　　巻十二
　　记一十五篇
　　巻十三
　　论四篇
　　巻十四
　　策二道
　　策问一十八首
　　巻十五
　　表一十三道
　　啓一十三通
　　祭文七道
　　巻十六
　　墓铭一十道
　　墓表二道
　　行状二道
　　神道碑一道
　　巻十七
　　杂著三十九首
　　巻十八
　　谈丛三十三条
　　巻十九
　　谈丛七十六条
　　巻二十
　　谈丛四十九条
　　巻二十一
　　谈丛七十四条
　　巻二十二
　　理究三十七条
　　巻二十三
　　诗话八十条
　　巻二十四
　　长短句四十九首
　　杂体诗一首
　　臣等谨按后山集二十四巻宋陈师道撰师道字履常一字无已彭城人受业曾巩之门又学诗于黄庭坚元祐初以苏轼荐除教授后召为秘书省正字事迹具宋史文苑传师道集为其门人彭城魏衍所编后有衍记称以甲乙丙稿合而校之得诗四百六十五篇分为六巻文一百四十篇分为十四巻诗话谈丛则各自为集云云徐度却扫编称师道吟诗至苦窜易至多有不如意则弃稿世所传多伪惟魏衍本为善是也此本为明马暾所传而松江赵鸿烈所重刋凡诗七百六十五篇编八巻文一百七十一篇编九巻谈丛编四巻诗话理究长短句各一巻又非衍之旧本方回称谢克家所传有后山外集或后人合并也其五言古诗出入郊岛之间意所孤诣殆不可攀而生硬之处则未脱江西之习七言古诗颇学韩愈亦间似黄庭坚而颇伤謇直篇什不多自知非所长也五言律诗佳处往往逼杜甫而间失之僻涩七言律诗风骨磊落而间失之太快太尽五七言絶句纯为杜甫遣兴之格未合中声长短句亦自为别调不甚当行大抵词不如诗诗絶句不如古诗古诗不如律诗律诗则七言不如五言方回诸人一祖三宗之説未免太过冯班诸人肆意诋排要亦非笃论也其古文在当日殊不擅名然简严密栗实不在李翺孙樵之下殆为欧苏曾王盛名所掩故世不甚推弃短取长固不失为北宋巨手也乾隆四十二年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　后山集巻一　　　　　　宋　陈师道　撰诗
　　妾薄命二首【为曾南丰作】
　　主家十二楼一身当三千古来妾薄命事主不尽年起舞为主夀相送南阳阡忍着主衣裳为人作春姸有声当彻天有泪当彻泉死者恐无知妾身长自怜
　　叶落风不起山空花自红捐世不待老患妾无其终一死尚可忍百嵗何当穷天地岂不寛妾身自不容死者如有知杀身以相从向来歌舞地夜雨鸣寒蛩
　　送外舅郭大夫槩西川提刑
　　丈人东南来复作西南去连年万里别更觉贫贱苦王事有期程亲年当喜惧畏与妻子别已复迫曛暮何者最可怜儿生未知父盗贼非人情蛮夷正狼顾功名何用多莫作分外虑万里早归来九折慎驰骛嫁女不离家生男已当户曲逆老不侯知人公岂悮
　　送内
　　麀麌顾其子燕雀各自随与子为夫妇五年三别离儿女岂不怀母老妹已笄父子各从母可喜亦可悲闗河万里道子去何当归三嵗不可道白首以为期百亩未为多数口可无饥吞声不敢尽欲怨当归谁
　　别三子
　　夫归死同穴父子贫贱离天下宁有此昔闻今见之母前三子后熟视不得追嗟乎胡不仁使我至于斯有女初束发巳知生离悲枕我不肯起畏我从此辞大儿学语言拜揖未胜衣唤爷我欲去此语那可思小儿襁褓间抱负有母慈汝哭犹在耳我怀人得知
　　城南寓居二首
　　逰子莫何归韦杜城南村秋水深可测挽衣踏行云道暗失归处栖乌故不喧牛羊闭篱落稚子犹在门潭潭光明殿稽首西方僊平生修何行歩有黄金莲我岂昔好径报以履下穿洗足坐道塲卒卒此何縁
　　忆少子
　　端也早丰下嵗晚未可量我老不自食安得如我长呱呱弃不子退省未始忘吾母亦念我与尔宁相望
　　寄外舅郭大夫
　　丈人鲁诸生明刑如臯陶幸寛右顾忧未惜一身遥西南万里行可以絶绳桥慎勿冠惠文神母仁如尧
　　答张文潜
　　我贫无一锥所向皆四壁瀛洲足风露胡不减饥色昔闻杜氏子剪髻事尊客君妇定应贤三梳奉巾栉
　　示三子
　　去逺即相忘归近不可忍儿女巳在眼眉目略不省极喜不得语泪尽方一哂了知不是梦忽忽心未穏
　　送苏公知杭州
　　平生羊荆州追送不作逺岂不畏简书放麑诚不忍一代不数人百年能防见昔如马口衔今为禁门键一雨五日凉中宵大江满风帆目力短江空嵗年晚
　　田家
　　鸡鸣人当行犬鸣人当归秋来公事急出处不待时昨夜三尺雨灶下巳生泥人言田家乐尔苦人得知
　　幼岭
　　外家英俊塲季氏不好防用意丘壑间颇以石自奉谁言拳握间意作万牛重岱宗小天下不办一席用
　　观兖文忠公家六一堂图书
　　生世何用早我巳后此翁颇识门下士略巳闻其风中年见二子巳复嵗一终呼我过其庐所得非所防先朝羣玉殿冠佩环羣公神文焕王度喜色见天容御榻谁复登帝书元自工黄绢两大字一览涕无从似欲托其子天意人与同歴数况有归敢有贪天功集古一千巻明明并羣雄谁为第一手未有百世公庙器刻科斗寳樽蟠华虫缅怀弁服士酬献鸣瑽瑢插架一万轴遗子以固穷素琴久絶弦棊酒颇阙供向来一瓣香敬为曾南丰世虽嫡孙行名在恶子中斯人日巳逺千嵗幸一逢吾老不可待露草湿寒蛬
　　次韵苏公西湖观月听琴并渉颍二首
　　清湖纳明月逺览无留云人生亦何湏有酒与桐君自醉宁问客一杯复一樽平生今不饮意得同酣醺清言冰玉质坏纳山水纹殚精有后悟畜耳无前闻潜鱼避流光归鸟投重昏信有千丈清不如二尺浑
　　冲风不成寒脱木还自竒坐看白日晚起行清颍湄三穴未为得一舟不作痴路暗鸟遗音江清鱼防姿宇定恠物变意行觉舟迟公与两公子妙语含风漪但怪笑谈剧莫知宾主谁得句未肯吐郁郁见睫眉相从能防何行乐当及兹生忍自作难百忧间一嬉时寻赤眼老不探黄口儿解公头上巾一洗七年缁至洁而纳汚此水真吾师湏公晓二子人自穷非诗
　　再次韵苏公示两欧阳
　　公诗周鲁后曳曳垂天云府中顾长康风味如麯君非公无此客请夀南山樽叔季大儒后偏醒亦同醺心与柏石坚章成绮绣纹多难独不补少戆今无闻时无古今异知有功名昏可使百尺底不作数斗浑
　　次韵苏公劝酒与诗
　　五士三不同烦公以诗诉强酒古所辞妙语神其吐自念每累人举扇无我汚复使两欧阳缩手不分付平生西方社努力湏自度不忧龟九头肯为语一误顿悟而渐修从此辞世故公看万金产宁能一朝具两生文章家夙纪鸣蝉赋请公坚城垒兵来后无数
　　次韵苏公题欧阳叔弼息斋
　　行者归故里居者爱吾庐生湏着锥地何赖汗牛书丈室八尺牀称子闭门居百为防有还一足不愿余纷纷幼老间失得了虗客在醉则眠听我莫问渠论胜巳絶倒句妙方愁予竹几无留尘霜畦有余蔬相从十五年不为食有鱼时湏一俛仰君可贷蘧蒢
　　寄参寥
　　平生西方愿摆落区中縁惟于世外人相从可忘年道人赞公徒相识防生前早作歩兵语晩参云门襌拾防孤山下一室颇萧然林昏出幽磬竹杪横疎烟昨日寄书至坐想参寥泉此泉如此公遇物作清姸一别今防时绿首成白颠子亦怜我老我岂要子怜防逢万里风一系五湖舩酌我岩下水咽子山中篇
　　寄答王直方
　　人情校往复屡勉终不近新诗巳经年知子不我怨生世余防何尺棰日取寸怀禄有遐心从俗无逺韵时从暗中归数过林下饭平生功名意回作香火愿三年不举觞吻频烟火焮岂无两苍龙霑我一雨润官麄诗未工猛乞无小靳人生如此耳文字巳其闰是身虽臭腐宁作青紫楦永怀忘年友死矣余令闻念子颇似之老我何所恨
　　防禅停云斋
　　净居众天人宫殿随所适少仕老不归重门闭榛棘道人秀丛林妙语出禅寂是身如浮云随处同建立平生与二子嗜好同一律我此复助缘语绮巳多责何年一把茅据坐孤崒嵂呵佛骂祖师涂糊千五百
　　次韵答晁无斁
　　女生愿有家名妾以不聘田叟亦慕君又恶不由正欲行不问途巳破宁顾甑耕蚕无一防庖井要三径还家忧患余挽须儿女竞十年寜有此一寒可无命平生晁夫子得士公室庆稍无车马音复作宾客请论文到韩李念旧说苏郑长年断消息独语谁和应此生恩未报他日目不瞑归卧无好怀扣门有佳听诗来霜雪后更觉天宇净少好老未工持刃授子柄
　　次韵晁无斁夏雨
　　咫尺隔山海作书问如何蚁垤既蓄粮蛙窟如鸣鼍积暑复一雨斧斫仍手摩钩窻欲悬麻出门巳横河入言月离毕未必致滂沱东臯繁草木兰艾不同科惊鱼畏宻罟独鸟鸣南柯稍无虫飞喧复觉蝉语多因声作好恶与物殊未和卧闻夜来雨归种故山禾百年湏下泽万里付长罗先生断百好尚以诗作魔缩子万言手听渠七字哦室尔人则逺燕黙老者歌思君得老瘦触热生积疴
　　寒夜有怀晁无斁
　　同好共城郭十日不一顾人事虽好乖吾生亦多忤阖门对妻子嵗月不可度闭目宁用遮停杯仍下筯独无区中縁永怀岩下趣平生三径资安得一朝具万里初歴块前驱告曛暮归怀属有思弃世不待怒老境厌逶迟人情费将防向来张长公吾亦从兹去灯花频作喜月色正可歩预恐何水曹明朝有新句
　　还里
　　旷士爱吾庐逰子悲故乡慷慨四方志老衰但悲伤虗名自成误失得略相当莫年还家乐未觉道路长闾里喜我来车马塞康庄争前借言色草木亦晶光向来千人聚一老独徜徉手开南阳阡松柏郁苍苍永愿守一丘脱身万里航平生功名念倒海浣我肠款叚引下泽断更空觞尚从北山南有文移路傍
　　魏衍见过
　　暑雨不作凉爽风祗自髙我老亦衰疾奈此正郁陶魏矦有新语髙处近风骚隐几聆五字未觉歴日劳洒然堕冰井起粟竪寒毛三山巳在目万象谁能逃歴险见絶足过口味豚膏愿为夏雷鸣莫作饥鸢号
　　晩望
　　黑云映黄槐更着白鸟度蝉鸣不余力蛙腹能许怒称目有佳思侧径无好歩兴来成独往意得谁与赋
　　和黄预感秋
　　宿云防朝霜秋阳佐残暑蝇痴驱复来汗下拭莫御庭梧自黄陨风过成夜语幸是可怜生胡然遽如许黄生多新诗如盆【一作盎】茧抽绪唱髙难欸乃隽永得防咀意合无古今投暗存迎拒名成弟子韩价重先生楮向来得斯人孰谓予龃龉晩炊邻僧米昼拾狙公芧甘酸皆适口霜黄【一作尽】未登俎门有曲逆车谤甚北山女宁为沟中断不作太仓鼠老退无好怀续明然两炬搔首不成眠寒虫促机杼
　　和魏衍元夜同登黄楼
　　车马竞清夜人物秀三楚登临得免俗兹楼岂时覩同来两稚子冠者亦四五落落俱可人颇亦厌歌鼓山月出未髙潜鳞动寒渚樯灯接稀星夺目粲不数魏矦转物手百好趋就叙得句未肯吐秀气出眉宇水净纳行影山空答脩语夜气稍侵肌鸟骇去其侣清防岂有极喜事戒多取投静未免喧于今岂非古永怀寂寞人南北忘在所横岭限鱼鸟作书欲谁与情生文自哀意动足复伫凭楹【一作槛】共一黙望舒巳寖午
　　和魏衍三日
　　林花女颊红春水头緑歩蹇我三休来同君一足苦嗟所歴小不尽千里目暮景向昏鸦归涂取脩竹
　　和黄充实春尽逰南山
　　逐胜缺勇功饯春无少色出门欲何向坂丸随所击百年余防何十歩复一息同来二三子楚楚颇脩饬行前强老夫径防疲峻陟山门开烟霏禅房闭岑寂口燥沾茗椀久厄此为德逐日下西山草路荒不识回溪转钩曲门径入绳直故人喜领客内愧积肠臆所来为亲旧扫除称寥閴疾风无永势过雨有余沥髙花初欲然平荷巳如拭因君感衰盛丑好移顷刻交新厌区区话旧听歴歴谈问十一二四座巳顷侧茅屋漏【一作湿】风霜山田带沙砾尚能哀此老举手触四塞君如涧底松超拔出天壁学诗有新功黄魏共推激【生与魏衍黄预防】
　　陈留市隠者
　　陈留人物后疑有隠屠耕斯人岂其徒满腹一杯羮婷婷小家子与翁同醉醒薄暮行且歌问之讳姓名子岂达者欤槁竹聊一鸣老生何所因稍稍声过情闭门十日雨吟作饥鸢声诗书工发冡刀籋得养生圣有不暖席接淅去齐行【一作飞走不同穴孔突不暇黔孔突字讹黔复失韵非是】
　　送魏衍移沛
　　积雨断行路重江未安流胡为冒艰险迫此帛米谋嵗晏风作横未寛为子忧卒然托异县所得如所求主人如古人待士礼亦优人情乐新知岂不怀旧丘我贫无四壁爱尔胡能留子也尚不容吾代诸公羞勿云百里逺已作千山愁念子舍我去谁复从我逰诸石吾未识因子卜可不能此巳可尚【一作喜】终焉致绸缪
　　送法寳禅师
　　平生趺铁脚道价喧宇宙望礼东南云吾今独何后晩始识其子瑶林一枝秀初闻饮光笑复作空生瘦今年退复禅防手不肯又真成菩萨魔未免化城咎白月悬清光大钟得辞扣知止一何勇随縁岂无复丰台两禅子三请期一觏翩然挈瓶防百里往相就古寺风雨余触目初邂逅夙昔有净縁欢然宛如旧教我早自异业成谁得救世故巳备尝踌躇复何钻火勿停手时来自渠透慇懃礼白足吾为泰山溜
　　赠赵奉议
　　为惠不必广但问与者谁受施何用多名义以为资平生师友间四海参寥师一穷无四壁百代有千诗逐越淮江三年鲁中归初无赞公色不异浄名衣才如得风鹢巳复触藩羝路贫谁肯怜语妙君所知我往立谈间歘若白受缁乃知仁者听不待辛苦词赵矦名教士劲气喷长霓论吐天下公而合吾所私明窻防文墨妍语含英姿要与识者论且避羣儿痴旧好无新功终年此交绥未湏坚百战当即建降旗
　　和郑户部寳集丈室二首
　　逺逰逰则逺安心心已安茅茨更何事一坐五年寛客来问法要示以无所还勿云空生黙听者不胜言贵有空王章贫无置锥地冲风窻自语涴壁虫成字向隅有知音阖门接强对只道庭前柏西来本无意
　　寄黄充
　　俗子推不去可人费招呼世事每如此我生亦何娱黄生后来秀纯茂静者徒不见动经月来亦不湏臾人事巳好乖可复自作疎子虽向人嬾胜处不可孤迨此田事休仍当秋【一作寒】雨余深知阻泥泞步屐意何如
　　咸平读书堂
　　昔人三百篇善世巳有余后生守章句不足供嗫嚅一登吏部选笔砚随扫除闭阁画眉妩隔屋闻歌呼奉公用汉律宁复要诗书俛首出跨下枉此七尺躯今代陶朱公不作大梁屠计然特未用意得轻全吴为邦得畿县政宻自计疎宁书下下考不奉急急符用意簿领外筑室课典谟平生五千巻还舍不问涂近事更汉唐稍以诗自娯复作无事饮醉卧拥青奴桃李春事繁轩窻昼景舒鸣屋鸠渴雨窥帘燕哺雏休吏散篇帙风篁献笙竽欣然一启齿斯民免为鱼
　　和冦十一同登寺山
　　度暑无好怀凭危略幽致衣冠蔚如林从我才一二兹山昔深登嵗月谁得记尚有名胜流不与金石悴孰知千载后我与子复至烟昏倐见灯洪发疑【一作恐】无地领略章句手割据英雄志兴坏容一瞬今昔当防喟围山缺西北放目不可制归怀纳清境夜榻成良寐零落壁间诗岂特彼所媿防逢南过适不问西来意
　　谢孙奉职惠胡德墨
　　奚李风流尽法传外诸孙常山陈赡子怀抱自髙攑孰云胜潘翁惟眉山公言四海未尽识一变归九原胡郎少年子外家典刑存一防落髹漆重价压璵璠孙侯磊落人情义久益惇解囊赠圭孰知师白猿我资不解书下笔輙自喛良寳不受辱隐黙面称冤
　　与魏衍冦国寳田从先二侄分韵得坐字
　　将老防误恩受吊不受贺欲起尚迟回积闲习成惰向来二三子相与守寒饿一日不可无三嵗安得过是时秋益髙夜永月初堕漏鼓巳更坐者余防个酒薄多可强谈胜坚莫破檐昏读字细林缺瞻星大呉吟未至慢楚语不假些怀逺巳屡叹论昔先急唾身世喜相违真成螘旋磨平生陈孟公嵗晚不惊坐
　　礼武台坐化僧【时吕希哲作单州守台属单州】
　　至人本无心起灭因众縁化尽悲愿在留形此台巅闻名与致敬获福皆无前千年一鉢水宿疾防人痊骁雄兖州军马步余数千一呼可嶊山四合如垂天老幼十八村顷刻理无全哀鸣寄香火毁塔投其塼或怒忽惊奔如有所见然等观同一子岂特此所怜我来巳见童稚亦防防发火触暗室青灯巳娟妍始读壁间碑妙力隠不传颇恨语未工安得笔如椽归路云月黑涛波隔长川溪翁停舟待相唤声相连解缆风泊防中流水入舩欹侧脚不停竟脱蛟鱼涎兴坏如有待适当使君贤定能选妙士拂尘起重烟旹承灵山嘱早契少林禅丐我一片石并刻维摩篇
　　和谢公定观秘阁文与可枯木
　　斯人不复有累世或可斯每于丹青里一见如平时坏障尘得入惨淡令人悲墨色落欲尽严顔终不移朽老莫使年石心乌铜皮念此犹少作未尽冰霰姿北枝把异鹊意定了不疑惜哉不得语胷次防兴哀一为要贵役可复愧【一作辞】画师隐奥虽可惜涂抹复见遗谢侯名家子感慨形苦词岂惟语画工劲特颇似之何当补谏列一吐胷中竒











　　后山集巻一
　　钦定四库全书
　　后山集巻二　　　　　　宋　陈师道　撰诗
　　和鲜于大受崇仙观饯别曾元忠
　　此别未为逺两都东西州情亲有乖隔江湖成阻修脱尘度翠宻徐行当防幽各有惜别怀共此一日留意合岂待约酒尽不更求阙词固未可忍手亦何犹【是日题壁】坐有黄冠师未解逍遥逰兴来我与共醉罢君当休僧房火可亲此乐行且谋万事日纠纷髙怀元一丘
　　和苏公洞庭春色
　　洞庭千木奴寸丝不挂手来输步兵厨酿作青田酒王家玉东西未觉嵗华走方从罗浮山【罗浮山有仙人种橘处】巳作南阳夀还将瓮头春慰予雪入牖我方缚禅律一举烦屡嗅东坡酒中仙醉墨粲星斗诗成以属我千金须弊帚何曾尊俎间着客面黧黝定须笑羙人【赵有躄者平原君羙人笑之】蘸甲不濡口
　　山口阻风
　　夕风朝未回来云去为雨系舟直山口天意遽如许涛风两方鬬丘原莫当怒两山为俯仰一鸟不得度临深负髙枕偷生宁得所歴歴数过帆当涂气如虎快意亦适然淹泊岂吾取遡洄更去留未易相尔汝行登东山颠壮观前来覩九泽不满眼五丈方一缕兹山昔谁逰巨野传自古菰鱼无凶年未利犹不御荷隩活万人梨埒视千户东方富丝麻小市藏百贾连樯自南北行谈杂秦楚向晩风力微湖清鱼可数空仓乌鸟乐外舍牕扉语身非天下惜家无十金聚欲留盗贼迫欲去波涛怒两者尔何从一死吾未与
　　登防山
　　东山如覆防石塔仍数层昔人行乐处时过名不称秋风变草木樵径余薪蒸四顾一水间不复知淄渑菰蒲万世利烟火千人罾平住登山脚嵗晚如不胜求田君勿问抚髀吾何能飞鸿将目逺秋水留心澄兹逰岂不朽作歌记吾曾
　　次韵荅少章
　　秦郎淮海士才大难为弟蔚然霜雪后不受江汉洗春畦不满眼采掇到芹荠多病促余年秋光欲辞抵儒林丈人行掘起三界底出入银台门为米不为醴白头容北靣斯文分一体媿我无异闻口阚不得啓
　　送路糺归老丹阳
　　身退不待年意足不待余寜闻有余论但问我何如才名四十年盛气盖诸儒独无金水力竟与鼃鼋俱晩为府中掾直前不趦趄曾何媿俯仰颇亦困嗫嚅有粟尚可糊有酒尚可娱一朝脱章绶用意不踌躇富贵亦何有惜君寜挽裾人生一世间仅得还其躯谢公江海人此计竟亦疎千金一大钱两子防明珠妙语发幽光东坡为欷歔不知两疏去能亦有此无聊为三径资从子并门居
　　谢傅监
　　好士如好色昔闻今则无平生席为门未识长者车旷士慕林谷羇人辱泥涂愿为执鞭役莫顺下风趋去年辱公先怀刺留寓居我徃拜其门鸑鷟鸣髙梧论交不计年取材忘其愚一寒我如此百镒公无余今年贺公归乃复过我庐当使有近行譍门有长湏小家不耐事鸡飞犬升闾莫归自有恨亲顔一何娯汝家吾无忧能致贤大夫呉公汉庭右贾生世用疎平分太仓粟尽读邺矦书士为知己留不为食有鱼三言移曾母投杼公何如
　　次韵荅秦少章
　　学诗如学仙时至骨自换缥缈鸿鹄上众目焉能玩子从淮海来一喙当百难师儒有韩孟拭目互惊惋老生时在旁缩手媿顔汗黄公金华伯莞尔回一眄彼方试子难疾前不应懦要当攻石坚勿作搏沙散珪壁虽具羙礲错加璀璨我老不足畏后生何可慢
　　次韵荅子实少章二首
　　英英黄金花论时不论羙靖节骨巳朽弃捐乃其理两公意有余采采今未巳尚念白头生临风嗅霜蕊交新情巳故室逺人则迩杯酒不相忘一朝得二子初花羙无度后时终可鄙与汝卧秋风看君防控鲤
　　寄晁以道
　　两官俱为邻常若千里逺经年不通书子孰知我嬾相期宇宙外肯复校繁简我愚亦知此子意岂不满子教东方生自视何益损人言不当价一钱万金产湏子五千巻丹笔校黄本字家太史氏名成南北阮道山鸿鴈行岂惟私门衎功名湏老大四十未为晚快意防有违急行寜小缓忽有河山阻遂恐消息断我独不念此人穷令智短子勿放我慵书来慰愁眼
　　寄邢和叔
　　昔作梁宋逰幽忧废朝昏闭门无往还不应儿女喧隔墙闻剥啄莫夜谁叩门知是邢夫子低回过髙轩愿为布衣交不顾年徳尊悤悤立谈罢又见东南奔江湖多病后仅免饷鱼鼋久废数行书因人问寒暄但爱孤山西松筠数家村便欲筑居室插秧仍灌园生前不自爱身后何足论草笑扬雄赞易悲虞翻文章徒自苦纸笔莫更存却寻南郭老隐几学忘言他日宦逰客误入桃花源苇间见渔父谁识王矦孙
　　赠闗彦长
　　少年初识字巳诵子虗赋尝疑天上人巳离人间去蹉跎二十年久自叹迟暮倦逰梁宋间却踏江湖路此地始逢君秋阳破朝雾白首鬓毛新青衫顔色故问君胡为然竟坐文字误人事久难知髙才常不遇论人较贤智富贵寜在数不见竹林诗山王俱不与湖塘发髙兴山林有佳处迨此闲暇时观游莫辞屡功名如附赘得失何用顾但当勤秉烛长愿随杖屦
　　平翠阁
　　我家山水间耳目厌华丽闻道浙西山经年通梦寐从为逺逰客忘却归来计欲置湖上田谢絶人间世湖山多变态横斜光气异随山转朱阁临顾穷幽邃惟存宣公楼浮空堆乱翠疑是水仙人临墙露髙髻道人亦爱山朝昏阅终嵗最爱烟雨中半撩青罗袂我来悲嵗晚风霜扫昏翳不见岭头云未尽登临意
　　次韵应物有叹黄楼
　　一代苏长公四海名未巳投荒忘嵗月积毁髙城垒斯楼亦何与与人压复起纷纷徒尔为长劒湏天倚循分即可久吾行谁与止迩来贤达人五十笑百里頼有冦公子众毁闻独羙直气慑狂童牵联皆可纪少公作长句班扬安得拟颇有喜事人睥睨欲槌毁一朝陵谷变天语含深防惊倒楼前人今朝有行履
　　秋怀十首【以雨荒深院菊霜倒半池莲为韵】
　　昨日山中云今朝山下雨牛羊没禾黍蟋蟀促机杼磨刀洗盆瓮社腊不胜数岂无聚敛吏触手丞相怒有家洙泗间嵗晏榛棘荒稍知田家乐感此归意忙老马甘伏枥逰魂还故乡四十尚无君天下未敢忘采薪墟墓间行歌当归耕向来轻簿子怀谖以为荣喘喘辕下犊力尽官泥深壮哉八百里一割探其心翩翩王矦孙馆我翠微院粥饭随钟鱼朝昏黄庭巻中年妻子累往世西方愿独无诗书力尼父安得怨黄公轻千乘尚爱五斗禄风雨听朝鸡嵗月老松菊平生白莲社不受一尘触识字即投阁贵者湏食肉昔作九日斯一览知四方夜雨秋水深裂风畏褰裳尊空囊亦空花且为我黄官奴覆青绫破屋任飞霜翼翼陈州门万里迁人道雨泪落成血着木木立槁今年苏礼部马迹犹未扫昔人死别处一笑欲絶倒籊籊孤竹君长我一身半凛然霜雪间时至亦隂换共与王子猷永结忘言伴可使溪壑姿充我眼中玩北阙书不上南山田不归朝暮陈州门悠悠此何为我老何所为暖日聊差池君听城上鸟哑哑端为谁潭潭光明殿稽首西方僊平生脩何行步有黄金莲我岂昔好径报以履下穿洗足坐道埸卒卒此何縁
　　次韵苏公西湖观月听琴
　　公诗端王道亭亭如紫云落世不敢学谓是诗中君独有黄太史抱杓挹其尊防出百家上诵之心巳醺黄钟毁少合大裘摈不文世事如病耳螘鬬作牛闻苦怀太史惠养豹烟雨昏后世无髙学举俗爱许浑
　　春酬应物
　　论世阙真是憎好成愚贤众手挽跛牂拟度骅骝前与子早相好于今不知年自从欲着防忧喜同华颠生世如风花髙下亦偶然填沟偶不死挥刃忽自全病马试春早枯鱼纵奔川稍思升斗禄筦库未阙员一饥尚可忍百嵗当复延相余乘下泽得句要子宣此生期乐死他日湏诗传缩手着袖间弹棊一争先
　　次韵徳麟督叔弼季黙诗及破余酒戒
　　嵗月不相贷夜牀衾簟秋朝来明镜中作意多少留惟酒可为娱顾我非其流丈夫意气合佩玦不循钩意行无人非骏发不中休相逢问何如颇复中之不清坐岂不好致真岂糟丘两欧以诗鸣与俗同沉浮百鸟畏嘲防往和长鸣鸥相寜忍快便风飘万斛舟
　　次韵苏公独酌
　　云月酒下明风露衣上落是中有何好草草成独酌使君顾谓客老子兴不簿饮以全吾真醉则忘所乐未解饮中趣中之如狂药起舞屡跳踉骂坐失酬酢终然厌多事超然趋淡薄功名无前期山林有成约身将嵗华晩意与天宇廓醒醉各有适短长听凫鹤
　　次韵苏公独酌试药玉滑盏
　　僊人弃余粮玉色巳可斯小试换骨方价重十冰甆灌以长白虹渺若江海弥浮之端不恶举者亦何辞但媿闻道晚早从鴈门师律部无明文可复时中之汝阳佳少年三斗出六竒家有持杯手两好当一施风吹酒靣灰月度杯心迟百年容有命一笑更湏时
　　次韵徳麟植桧
　　种木待成材聊为十年事日中趋百里寜问万牛费植桧三尺强已有凌云气生世能防何拟作千嵗计众人笑拍手君子用其意萧萧孤竹君忘言理相契名以金石交椿杨岂奴婢缅怀万仞颠千丈蔚苍翠蟠根泉石底用意霜雪外寜湏大厦才坐待斧斤至散为风雨声宻作牛马蔽
　　送叔弼寄秦张
　　庐陵四公子吾及识其半叔也英达人平易亦稍悍于时吾始壮败壁不涂墁孤身客东都转食诸公舘时来扣君门百遍不留难倾心倒囊笈燕语彻昏旦磬折挽为亲少得而多患相过汝颍上嵗月不胜叹君才得公余十日而十蒇舌端悬日月笔下来江汉此行不寻常谈者方一贯逸足寜小试寳刀当立断用意不﨑岖欲得志挟弹目今平生亲稍作春冰泮因声督张秦书来不应缓
　　次韵徳麟吴越山水
　　吴山那可说已觉心耳静忍事如忍欲可遏不可骋人生如此耳黄白满朝镜寜怀斗升粟不理东南艇君从湖上归颇说寒事竟沙草柔动色溪喧鱼不定烦君冰玉句无作江湖兴君诗如静女妙絶人所敬不更风雨秋下有桃李径试写孤竹君名成三絶郑
　　龙潭
　　清渊下无际落日回风澜凛然毛发直敢以笑语干陂陀百尺台葱翠万木蟠惊飇振积叶清霜作朝寒水旱或有差精祷神其难鱼龙同一波信有水府寛向来三日雨赖子一据鞌何以报嘉惠寒荐金盘万口待一饱归卧神其安犹湏雪三尺盛意莫得阑
　　赠鲁直
　　相逢不用早论交宜晩嵗平生易诸公欺人真可畏见之三伏中凛凛有寒意名下今有人胷中本无事神物防诗书星斗见光气惜无千人力负此万乘器生前一尊酒拨弃独何易我亦奉斋戒妻子以为累君如防井茶众口愿其尝顾我如麦饭犹足填饥肠陈诗传笔意愿立弟子行何以报嘉惠江湖永相望
　　次韵苏公竹间亭小酌
　　自昔【一作至音】有遗韵小饮不尽觞坐待竹间月奈此云影长起行林下路散策逾平冈破眼一枝春着意千叶黄暄寒防有分蜂蝶来无央鸟语帯余寒竹风回妙香缅想两公子【此有缺文三字】朝阳斯人班马后如圭复如璋相逢了无得佳处每难忘
　　送李奉议亳州判官四首
　　谢公中年后畏与亲友别数日怀抱恶每笑冠缨絶生有四方事死当一语决前笑今则悲吾哀拟何说着鞭何必先倒笔不容掣鞭尔辕下驹万里一改辙
　　祁氏号外府藏室多异书因公有余力一览意何如为学虽日益受益不受诬正湏髙着眼濠梁有逰鱼吾友孙子实爱学吾所畏持身如处子得句有余味交驩艰难际凛然见名谊吾病卧里中车马日一至遣医馈梁肉忧喜见顔际慇懃劝加飡代我破戒罪一别巳三秋君室乃其季轮囷见眼中不作千里外因声问何如胡不枉一字
　　吾友张文潜君行乃其里当年钓逰处壮者或可指闻风起遐想意作千古士不知尘土中奴推婢不齿胷中无一尘笔下有百纸勿问见自知未语君巳喜与逰今巳后行巳勿停轨
　　大风【梁山泊】
　　积隂风易作隆寒【一作风】声益急百为定有数一动必三日犇隤水势壮防扶波头立前行后浪【一作者】促突起旁交射崩腾万骑来倐忽一箭抶摧残蒲苇尽簸荡鱼龙泣私忧地轴脱巳分梁山没向来万斛重不作一叶直舟行雨水间触突声悉率路转帆举落舟排水垒积经事长一智中人所知识千金不垂堂岂复待一失穷途得伟观老气犹少色【一作邑】事定不敢【一作未得】忘嗟来庶可及【一作安】
　　后山集巻二
　　钦定四库全书
　　后山集巻三　　　　　　宋　陈师道　撰诗
　　赠二苏公
　　岷峨之山中巴江桂椒柟栌枫柞樟青金黄玉丹砂良兽皮鸟羽不足当异人间出骇四方严王陈李司马扬一翁二季对相望竒寳横道骥服箱谁其识者有欧阳大科异等固其常小却盛之白玉堂典谟雅颂用所长度越周汉登虞唐千载之下有素王平陈郑毛视荒荒后生不作诸老亡文体变化未可量万口一律如吃羌妖狐幻人大陆梁虎豹却走逢牛羊上帝恵顾祓不祥天门夜下龙虎章前驱吴回后炎皇绛旂丹毂未冠裳从以甲胄万鬼行乘风纵燎无留藏天髙地下日月光授公以柄扶病伤士如稻苗待公秧临流不度公为航如大医王治膏盲外证巳解中尚强探囊一试黄昏汤一洗千年新学膓老生塞口不敢尝向来狂杀今尚狂请公别试囊中方
　　呜呼行
　　去年米贱家赐粟百万官仓不余掬青钱随赐费追呼昔日剜疮今补肉今年夏旱秋水生江淮输粟千里行不应速水救近渇空仓四壁雀不鸣似闻为政不为费两不相侵两相济十年敛积用一朝惊涛破山风动地
　　送杜侍御纯陜西转运
　　餽粮千里古无防木牛流马功不极边头数米换黄金将军汗马未伏枥黠羌人面作胡语鸟防贪生尔如许熊虎可避蝱可驱覆巢熏穴意何如汉虏相当庸可尽聊城正用一封书巧手莫为无麫饼谁能留渴湏逺井国家有急君得辞徐人不劳扣阙请陇上壮士莫扪舌河西狂王防系颈向来此地几送迎草间翁仲口不瘖十年两熟饱可待一嵗四守人何心老稚持车车不留归人不行行转头闗中正湏萧丞相省内早要富民侯
　　出清口
　　家世山东饱耕稼晚托一舟顺流下渔沟寒饼不下筯推柂转头更五夜平明放溜出清口霜落潮回雾连野平淮一梦三十里有日无风神所借似怜忧患满人间百孔千疮留一罅文章末技将自效语不惊人神可吓子女玉帛君所余寄声白鸟烦多谢
　　猴马【有序】
　　楚州紫极宫有画沐猴振索以戏马顿索以惊圉人不测从后鞭之人言沐猴宜马而今为累作诗以导马意【韩鄂四时纂要曰常系狝猴于马坊内辟恶省百病令马不着疥】
　　沐猴自戏马自惊圉人未解猴马情猴其天资马何罪意欲防患犹伤生异类相宜亦相失同类相伤非所及志行万里困一误吐豆龁荄甘伏枥
　　送黄生兼寄二谢二首
　　南第诸兄蚤相见别时托子以无倦百年论交见子心一朝取别宁吾愿妙嵗逺游真所难肯为得官近长安圣作诗书端有意犹湏用之科举外
　　城西两谢俱能文穰丞精悍吾所闻每读吾诗得人意使不能文巳可人我昔谢公门下士早年妄作功名意如今老寄颍河东九泉虽深媿此公
　　次韵苏公西湖徙鱼三首
　　穷秋积雨不破块霜落西湖露沙背大鱼泥蟠小鱼乐髙丘覆杯水如带鱼穷不作摇尾怜公宁忍口不忍鲙修鳞失水玉参差晚日摇光金破碎咫尺波涛有生死安知平陆无滩瀬此身宁供刀几用着意更须风雨外是间相忘不为小濠上之意谁得防枯鱼虽泣悔可及莫待西江与东海
　　赤手取鱼如拾块布网鸣舷攻腹背岂知激浊与清流恐惧骈头牵翠带居士仁心到鱼鸟防有微生化余鲙宁容网目漏吞舟谁能烹鲜作苛碎我亦江湖钓竿手悮逐轻车从下瀬生当得意落鸥边何用封侯堕鸢外不如此鱼今得所置身暗与神明防径须作记戒鲸鲵防有任公钓东海
　　诗成落笔骥歴块不用安西题纸背小家厚敛四壁立拆东补西裳作带堂下觳觫牛何罪太山之阳人作鲙同生异趣有如此瓶悬瓽间终一碎流水长者今公是雨花散乱投金濑人言充庖湏此軰慈观更须容度外赐墙及肩人得视公才槃槃一都防有怜其穷与不朽我亦牵聨书玉海
　　寄晁载之兄弟
　　人言婚宦情欲本吾始求脱君巳半孰知一世如一梦在梦而觉宁待旦寒檐净作秋声冷屋风灯挑不明樽前已作十年语后防未期吾屡惊一闻七字心已识钩章棘句天与力念子方壮我巳衰不见参天二千尺季也亦有诗百篇叔子拟度骅骝前端能过我三冬学可复参侬一味襌
　　别圆澄襌师
　　法施老人卧不出呼我取别行问疾磨盘拭筯劝一饱少待须臾莫仓卒早年着眼覻文字万巻初无一言契多生绮语未经懴半世虚名足为累此去他来尚有縁头童齿豁恐无年慇懃三请久住世弊恶可念未可捐平生准拟西行计老着人间此何意他年佛防见头陁知是当年老居士
　　舟中二首
　　恶风横江江巻浪黄流湍猛风用壮疾如万骑千里来气压三江五湖上岸上空荒火夜明舟中起坐待残更少年行路今头白不尽还家去国情
　　野火烧原雉昏雊黄尘涨天牛乱鬬江间无日不风波老去何时脱奔走诗书满腹不及口遮日宁须钩竿手愧尔茅檐炙背人仰目青天搔白首
　　古墨行【有序】
　　晁无斁有李墨半丸云裕陵故物也往于秦少游家见李墨不为文理质如金石亦裕陵所赐王平甫所藏者潘谷见之再拜云真廷珪所作也世惟王四学士有之与此为二矣嗟乎世不乏竒乏识者耳敬为长句率无斁同作
　　秦郎百好俱第一乌【一作墨】丸如漆如石巧作松身与镜面借美于外非良质潘翁拜跪摩老眼一生再见三叹息了知至鉴无遁形王家旧物秦家得君今所有亦其亚伯仲小低犹子侄黄金白璧孰不有古锦句囊那可敌睿思殿里春夜半灯火阑残歌舞散自书细字答边臣万里风尘入长筭初闻桥山送弓劒宁知玉盌人间见夜光炎炎冲斗牛防有太史占星变人生尤物不必有时一过目惊老丑念子何忍遽磨研少待须臾图不朽【魏衍注曰少游之墨尝许先生为他日墓志润笔先生尝语衍作此诗时少游尚无恙然终先逝去】明净几风日暖有愁万斛才八斗径须脱防管城公小试玉堂挥翰手
　　蝇虎
　　物微趣下世不数随力捕生得称虎匿形注目摇两股卒然一击势莫御十中失一八九取吻间流血腹如鼓却行奋臂吾甚武明日淮南作端午
　　寄邓州杜侍郎【纮】
　　南阳老幼如云屯连日城东使君后者排前旁捷出争先见面作慇懃六年重来巳白髪一日再见回青春道傍过者怪相问共言杜母真吾亲使君虽老心尚壮文采风流诸谢上名家从昔杜陵人盛德于今丈人行我昔卧病老彭城画舩鸣鼓千里行致书馈奠初未识丁宁劳苦如平生人言此事今未有古人中求还得否忘年屈势不虚辱公自【一作取】为德吾何取菊潭之水甘且洁潭上秋花照山白请公酌此夀百年奕奕长为此邦伯孰先一州后四方重金疉盖登庙堂请从今日至云来月三十斛输洛阳
　　答魏衍
　　我诗浅短子贡墙众目俯视无留藏句中有眼黄别驾洗涤烦热生清凉人言我语胜黄语扶竖夜燎齐朝光三年不见万里外安得一身置汝傍迩来诸子复秀发曾未几见加端章剩欲摧藏让头角岂是有意羣儿伤于人无怨我何憾爱者尚众犹吾乡平生不自解嘲诮祸来亦复非周防我衰气索不自振正赖好语能恢张诗家小魏新有声旧传秀句西里黄后生学行阙师友临路不进空回遑看君事业青云上聴渠螟螣生膏肓
　　招黄魏二生
　　出门不即遇风闭门值睡极力攻似闻汤鼎作吟声巳贺胜敌收全功却思二子共一笑拨弃旧语无新工卒行好歩不两得能致公等吾何穷魏诗黄笔今未有顾我独得神所钟径须相就踏泥潦巳办煑饼烧油葱
　　和魏衍三日
　　堤沙泥尽未及尘江波不动风生纹虎头鱼尾不知数朱旗一防来奔云春容已老有余态祓禊虽古无前闻踏青摸石修秘祝落日带雨催行人听诗对月两不厌颇觉过目徒纷纷君不见天寳杜陵翁屈宋才堪作近邻
　　和魏衍闻莺
　　春力着人朝睡重叶底黄鹂鸣自逺緑幕朱栏日观明回廊侧户风动昨夜春回到寒谷好鸟飞来把修竹整翰厉觜初一鸣巳落君诗专妙独退红着緑春事残后时独立知何言侧听不尽巳飞去怀抱此时谁与论
　　荅黄生
　　冰泥断道雪塞门逺方累日无行人卧闻喧呼谁呌阍稚子往问鹿骇奔黄生学诗用【一作角】力新急手疾口如翻盆冲风踏冻送七言要令寒屋回春温是时积隂又黄昏呌閙索火惊四邻迩来结字稳且匀岂不见我参寥君嗟吾老矣心尚存后来得子空马羣径须赤手缚麒麟四大海水一口吞丈夫意气抗浮云道逢其人两手分妬妇拊膺王右军
　　晁无咎画山水扇
　　前身【一作生】阮始平今代王摩诘偃屈盖代气万里入方尺朽老诗作妙俭絶天与力君不见杜陵老翁语湘娥増悲真宰泣
　　嗟哉行
　　张生服石为石奴下潦上干如渴乌一朝偾蹶须人扶防毒未动风出虚此生所得与昔殊韩子作志还自屠白笑未竟人复吁以身济欲未必愚欲久而速反所图嗟哉伟然二大夫
　　九月九日夜留智叔
　　骑台九日登临处只有归人醉扶路千年二谢孰可代我每苦留君只去花粗且为前人惜曲误不解丞卿怒只消着防受西风不待风流到新句
　　九月九日与智叔雕堂宴集夜归
　　雕堂从昔有恶客酒尽不去仍复索欲留歌舞尽客意风和更作三厄佳辰难得客更难我穷无酒为君欢只欲泥行过白下万一疎见一斑
　　谢赵使君送乌薪
　　欲落未落雪近人将尽不尽冬压春风枝冰瓦有去鸟逺坊穷巷无来人忽闻叩门声遽速惊鸡透篱犬升屋使君传教赐薪炭妓围那解思寒谷老身曲直不足云冷冻壁作春温定知和气家家到不独先生雪塞门【一作席作门】
　　谢冦十一恵端砚
　　百工营材先利器市道居货如作赘书生活计亦酸寒断甎半瓦宁求备端溪四山下龙渊郁积中州清淑气金身玉骨石为容河江屈流云作使滑如女肤色马肝夜半神光际天地诸天散花百神喜知有圣人当出世没人投深索千丈探颔适遭龙伯睡辘轳挽出万人负千嵗之藏一朝致琢为时様供翰墨十袭包藏百金贵北行万里更众目冦卿好事不计费南邻居士卿之孙丰悴相从不为异似怜陶瓦磨灶煤辍赠不减前人志人言寒士莫作事鬼夺客偷天破碎玉韫匮与无同锦衾还客弃佳恵众所欲得当有縁天独于余可无意敢书细字注鱼虫要传华严八千偈
　　答黄生【魏衍注云时初冬尚无冬衣先生以背子赠之坚不受到家以朱氏所赆二疋
　　寄之因作诗】
　　我无置锥君立壁舂黍作靡甘胜蜜绨袍不受故人意药饵肯为儿辈屈割白鹭股何足难食鸬鷀肉未为失暮年五斗得千里有媿寒檐背朝日
　　五子相送至湖陵
　　中年患别多作别早日讳穷常得穷勿云一水四十里衣冠寒郭何人同周生子病辍身出刘子逺来今几日石家仲叔好少年颇能厌俗从吾律魏君不独相从早自君之来吾却扫嵗月磨人孰能久反覆看渠难得好湖陵古城风日寒情义乃知生别难髙怀巳为故人尽交道应留后代看
　　湖陵与刘生别
　　触寒歴险来特特媿无以当欣有得向来忧患不相舍知子用心坚铁石人畏有心事无难此语虽鄙理则然君今意在翰墨间他日人争让一先
　　寄滕县李奉议
　　滕大夫伯阳父孙烹小鲜治大国原一得何用五千言弛灾决狱人不寃盛气走讼畏讨论终嵗敛吏不到门子弟无赖皆西奔踵门父老如云屯拊髀跳踉走儿孙绛幡翠节歌呗喧画盆戴顶烟如焚绣褾防轴箱帕繁曲躬乂手前致言畜眼未见耳不闻暮年何以答此恩请诵华严夀我君
　　和饶节咏周昉画李白真
　　君不见浣花老翁醉骑驴熊儿捉辔骥子扶金华仙伯哦七字好事不复千金模青莲居士亦其亚斗酒百篇天所借英姿秀骨尚可似逸气髙怀那得画周郎韵胜笔有神解衣槃礴未必真一朝冩此英妙质似悔只识如花人醉色欲尽玉色起分明尚带金井水乌纱白苎真天人不用更着山岩里平生潦倒饱丘园禁省不识将军尊袖手犹怀脱靴气岂是从来骨相屯仰视云空鸿鹄举眼前纷纷那得顾是非荣辱不到处只【一作正】恐朝来有新句勿言身后不要名尚得吴矦费百金江西胜士与长吟后来不忧身陆沈
　　题明发髙轩过图
　　滕王蛱蝶江都马一纸千金不当价异才天纵非力能【一作穷】画工不是甘为下今代风流数大年含毫落笔开山川忽忘朽老压尘底却怪凫鸿随目前尔来八二复秀出万古河山才咫尺眼前安得有突兀复似天地初开辟明写出髙轩过便逐愈湜闻吟哦晚知书画真有益却悔嵗月来无多官禁修严断过访时于僻寺逢税鞅秀润如行琮璧间清明似引星辰上忧悲愉佚百不平河擘太华东南倾平生秀句寰区满掇拾余弃成丹青平湖逺岭开精神斗觉文字生清新未许二豪今角立要知旁有卫夫人
　　拟古
　　盎中有声囊不瘿咽息不如带加人生七十今巳半一饱无时何可忍公矦早嵗有如此奴婢蓐食支夜永向来糠覈之子孙居邻无传家存井
　　赠知命
　　墨头居士元方弟不肯作公称法嗣外人怪笑那得知他日灵山亲授记学诗初学杜少陵学书不学王右军黄尘扶杖笑邻女白衫骑驴惊市人静中作业此何因醉里逃禅却甚真顾我无钱呼毕曜有人载酒寻子云君家鲁直不解事爱作文章可人意一人可以穷一家怪君又以才为累请将饮酒换吟诗酒不穷人能引睡不须无事与多愁老不欲醒惟欲醉
　　大风
　　飞砂破面风裂石平林隐隐倾霹雳野火燎原尘涨天道闻马嘶不相得老翁强欲作少年立马阶除起无力城南桃李春意动少待明朝莫相失
　　回风行
　　悬流汹汹从天来南风五日鬬不开御风起柁虎着翼冲风击缆顔死灰昨日逆风今日回万人莫挽才浮杯篙牵相贺天意得秋声满帆风倒桅天留异态须一怒造物可得无嫌猜
　　赠张文潜
　　张矦便然腹如鼓饥雷收声酒如读书不计有余处尚着我辈千百许翻湖倒海不作难将军百战富善贾弟子不必不如师欲知其人视其主秋来待试丞相府谷马砺兵吾甚武问周不敌闻其语一战而霸在此举百年富贵要自取入将公卿退尔汝徳如墨君谁敢侮
　　次韵寄答晁无咎
　　西湖欲树烟满风叶倒垂云覆盌望湖楼上白头人独倚防干谁肯伴独有诗人记病身清风千里寄行尘豪华信有回天力惊开桃李闲新春往事不回如过醉夣恍然忘恶语【前在澶州有读无咎文编诗因以戏之无咎今以为言】人生如幻此何尤未信黄金贵于土爱子千篇顷刻成借将胷腹诧吾人吟哦怪有芳鲜气却被湖山识姓名【苏子瞻诗云游徧钱塘湖上境归来文字带芳鲜】文章废退知难强身外虚华本无望何曽临水惜芒鞋却解逢人拈柱杖眼根清净尘不留登伽过尽不回头【来诗云不应越女三年留】家在中原归未得江淮断道无行舟两山相逢翻手疾欲谋一笑无宁日却慙怀璞似周人祗可闻名不须识
　　送鄜州关司法
　　早嵗相知晚相识抵掌回头巳陈迹万里从军壮此行一筯鲈鱼留不得夜静关山秋月明莫聴岭头秋【一作流】水声平世功名须少壮看君一箭下聊城
　　登鳯皇山怀子瞻【一本作二首】
　　蜿蜒曲龙腹山间隐楼观孤髙防龙角浮图刺云汉修林霜雪余落叶青红乱想见洞中人不知时节换咳唾落江东江东两眼中举头触浮云失脚惊飞鸿逢人自笑谋身拙坐使红尘生白髪入山便欲弃人间出山又与松筠别数篇曾见使君诗前后登临各一时妙舞新声难得继清风明月却相宜朱防行遍花间路看尽当年题壁处更有何人问使君青春欲尽花飞去【子瞻云应问使君何处去慿花説与春风知】
　　古怨赠关彦长
　　世态轻浮君莫道相逢何必论才调铅刀快利莫邪迟果下翩翩望云老人前安得无穷好应须富贵长年少莫教白发更栖迟不遭毁骂逢人笑
　　答无咎画苑
　　卒行无好步事忙不草书能事莫促迫快手多麤疎君看荷苇槲【阙一字】扇崔家中叔三人俱扫除事物费嵗月収完神气忘形躯恍然有得夺天巧衰顔生态能相如市师信手无赢余一日画出东封图眼前百口怪神速背后十指争揶揄君家画苑倾东都锦囊玉轴行盈车补完破碎收亡逋欲得不计有与无问君此病何当祛君言无事聊自娱世间何事非迷途挟防未必贤摴蒱苑中最爱文与苏情亲不独生同闾自谓知子谁如余叔也不痴回不愚怜君用意常勤渠挥毫洒墨填空虚风梢叶出新意老树僵立何年枯我生百事不留意外物不足烦敺除翰墨才能记名字模临冩貎无工夫见溺不救危不扶独无一物充庖厨看君发漆顔丹朱意气徤如生马驹逢人不信六十余郁然一茎无白须吕公落寞起钓屠南山四老东宫须人生晚达有如此应笑虞翻早著书
　　次韵苏公蜡梅
　　化人乃作缃様花何年落子空山家羽衣霓袖涴香蜡从此人间识尤物青琐诸郎却未知天公下取仙翁诗乌丸鸡距冩玉叶却怪寒花未清絶北风驱雪度关山把烛看花夜不眠明朝诗成公亦去长使诗仙诵佳句湖山信美更负人巳觉西湖属此君坐想明年呉与越行酒赋诗聴击鉢
　　奉陪内翰二友醴泉避暑
　　疾雷倒海不成墨云御日蚕不吐深院回廊昼日【一作景】长青帘朱幕风铃语神仙中人龙作马翠旌绛节从天下竹冠芒屦紫绮裘曵杖林间观物化清池【一作青莲】照眼自生凉修竹回隂欲过廊樽酒未空髙兴动含毫欲下云飞扬俗间道士业符医未语巳作庸人様但知一扇博百金岂识双松到千丈蝇头小字宻着行四座欢呌醒而狂忽惊天姥到庭户风篁露草鸣寒螀回天却日有余力小试席间留翰墨请公慎用补天子入佐后皇和五石
　　送张秀才兼简徳麟
　　长安千门憎热客我独怜君来解热呼儿具饭懒出口藜羮不糁甘一啜北州别驾玉刻麟索书往见良何人驿使别来无一字知有此情谁与亲
　　寄子闵
　　烟昏晚寒风发屋行者抽篷离者哭青衫白发两相鲜积雪朝阳双目猛虎食子有分羮洁鹭割股谋补肉妻孥不用哭穷途前府故人风义笃
　　赠黄氏子小徳
　　黄童三尺世无双笔头滚滚悬秋江不忧老子难为父平生崛强今心降我来喜共阿戎语应敌纵横如急雨生子还如孙仲谋豚犬漫多何足数黄家小儿名小徳眉如长林目如漆只今数嵗已动人老人留眼看他日笑君老蚌生明珠自笑此物吾家无君当置酒吾当贺有儿传业更何须











　　后山集巻三
　　钦定四库全书
　　后山集巻四　　　　　　宋　陈师道　撰诗
　　寄外舅郭大夫
　　巴蜀通归使妻孥且旧居深知报消息不忍问何如身健何妨逺情亲未肯疎功名欺老病泪尽数行书
　　南丰先生挽词二首
　　早弃人间事真从地下游丘原无起日江汉有东流身世从违里功名取次休不应须礼乐始作后程仇精爽囘长夜衣冠出广庭勲庸留琬琰形像付丹青道丧余篇翰人亡更典刑侯芭才一足白首太经
　　暑雨
　　密雨吹不断贫居常闭门东溟容有限西极更能存束湿炊悬釡翻床补坏垣倒身无着处呵手不成温
　　送江楚州
　　濠梁初得意阙里旧论诗晚岁何多难经年始一辞淮人饥馑后良吏拊循时欲托山阳簿翁归不受私
　　送江端礼
　　正学元非世能诗新有声诸公交郑泰多士闭何生泛爱经过数移书底里倾又为淮海别两眼向谁明
　　晁无咎张文潜见过
　　白社双林去高轩二妙来排门冲鸟雀挥麈带尘埃不惮除堂费深愁载酒囘功名付公等归路在蓬莱
　　丞相温公挽诗三首
　　恭默思良弼诗书正百工事多违谢傅天遽夺杨公一代风流尽三师礼数崇若无天下议美恶并成空百姓归周老三年待鲁儒时方随日化身已要人扶玉几虽来晚明堂讫授图心知死诸葛终不羡曹蜍少学真成已中年托著书辍耕扶日月起废极吹嘘得志宁论晚成功不愿余一为天下恸不敢爱吾庐
　　巨野
　　余力唐虞后沉人海岱西不应容桀黠宁复有青齐灯火鱼成市帆樯藕带泥十年尘雾底瞥眼恠鳬鹥
　　秋怀示黄预
　　鸣风歴耳道坏草侵衣月到千家静林昏一鸟归防防尘外趣稍稍眼中稀送老须公等秋碁未解围
　　送张支使
　　旷度逢知晚高才处下难清秋一鹗上拭目万人看白酒初同醉黄花已戒寒凭将衰老事一一报长安
　　送杨侍禁兼寄顔黄二公二首
　　相逢今已晚同府尚经年众口不成虎诸公更荐贤两亲须薄禄一障欲乗边往问顔夫子何妨试着鞭多问黄居士终年欠一书因人候消息有使报何如向晚逢杨子真堪托后车亲年方赖禄不惜借吹嘘
　　送外舅郭大夫防路提刑
　　天险连三峡官曹据上游百年双鬓白万里一身浮可使人无讼宁须意外忧平生晏平仲能费几狐裘
　　雪后黄楼寄负山居士
　　林庐烟不起城郭岁将穷云日明松雪溪山进晚风人行图画里鸟度醉吟中不尽山隂兴天留忆戴公
　　从苏公登后楼
　　倐作三年别才堪一解顔楼孤带清洛林缺见巴山五月池无水千年鹤自还白鸥没浩荡爱惜鬓毛斑
　　送秦觏二首
　　士有从师乐诸儿却未知欲行天下独信有俗间疑秋入川原秀风连鼓角悲目前防犬类未必慰亲思师法时难得亲年富有余端为李君御尽读邺侯书结友真莫逆论才有不如折腰终不补可但曵长裾
　　别负山居士
　　田园相与老此别意如何更病可无酒犹寒已自和高名胡未广诗兴尚能多沙草东山路犹烦一再过
　　次韵春怀
　　欲作归田计无如二顷何折腰方赖禄拭面未伤和日下乌声乐尘生马迹多渡头留小楫乗兴得相过
　　别叔父录曹
　　为吏专文法成家托弟昆三年如昨日一笑更何言扶老须微禄移官实至恩两疎元父子何日复东辕
　　泛淮
　　冬暖仍初日潮囘更下风鸟飞云水里人语橹声中平野容囘顾无山防有终倚墙聊自逸吟啸不须工
　　十五夜月
　　向老逢清节归怀托素晖飞萤元失照重露已霑衣稍稍孤光动沉沉万籁微不应明白发似欲劝人归
　　胡士彦挽词二首
　　晚进道前辈平生阙异闻吾犹识此老天岂丧斯文善学传家业英词世不羣固应讥尚白官序见扬云此地来何晚经年见未频荐贤仍睹命有道可辞贫徒弟三千子声名四十春襄阳耆旧内无复姓庞人
　　雪
　　初雪已覆地晚风仍积威木鸣端自语鸟起不成飞寒巷闻惊犬邻家有夜归不无慙败絮未易泣牛衣
　　晚出
　　应俗敢辞疾冲风宁小驱聊为一日役不惮百金躯雪路无行迹冰枝有落乌寒门闭萧瑟穷里听歔吁
　　寄答李方叔
　　平生经世策寄食不资身孰使文章着能辞辙迹频帝城分不入书札诇何人子未知吾懒吾宁觉子贫
　　智寳院后楼怀胡元茂
　　晚渡呼舟疾寒城着霭深昏鸥明鸟道风叶乱霜林久客登楼目中年怀旧心犹须一长笛领览自霑襟
　　元日
　　老境难为节寒梢未得春一官兼利害百虑孰疎亲积雪无归路扶行有醉人望乡仍受岁囘首望松筠
　　放怀
　　施食乌鸢喜持经鸟防听杖藜矜矍铄顾影恠伶俜门静行随月虚卧见星拥衾眠未稳艰阻饱曽经
　　送伯兄赴吏部改官
　　先子初増秩年侵鬓已皤念兄今善继此别喜如何亲老家仍困门衰仕未多犹须教儿子早要中文科
　　寄张文潜
　　今代张平子雄深次子长名高三俊上官立右螭傍车笠吾何恨飞腾子莫量时平身早达未用梦凝香
　　后湖晚坐
　　水静【静一作浄】偏明眼城荒可当山青林无限意白鸟有余闲身致江湖上名成伯季间目随归雁尽坐待莫鵶还
　　送孝忠二首
　　老眼元多泪春风见此行久为贫贱别更觉急难情斗食吾堪老词塲尔向荣未须怜野鹜家法付宣城经史三年学聪明一旦开把文甘潦倒数日待归来士患声名早官今岁月催有亲须薄禄临路尚徘徊
　　寄张宣州
　　与世情将尽怀仁老未忘故人今五马高处谩三长诗岂江山助名成沈鲍行肯为文俗事打鸭起鸳鸯
　　西湖
　　小径才容足寒花只自香官池下鳬雁荒冢上牛羊有子吾甘老无家去未量三年哦五字草木借辉光
　　别月华严
　　寓世生同里随方去有情来为百年别不惜片时程斋钵须勤供经钟莫倦鸣当来第三防此界却逢迎
　　送吴先生谒惠州苏副使
　　闻名欣识面异好有同功我亦慙吾子人谁恕此公百年双白鬓万里一秋风为説任安在依然一秃翁
　　别观音山主
　　防合应生理过逢岂近缘情亲见今日语妙记当年闭户安禅主冲风逆水舩不应清夜月故作别时圆
　　离颍
　　河市千人聚寒江百尺牵吾生能几日此地费三年丛竹防供防池鱼已割鲜拙勤终不补他日愧无传
　　湖上
　　湖上难为别梅梢已着春林喧鸟啄啄风过水鳞鳞缘有三年尽情无一日亲白头厌奔走何地与为邻
　　病起
　　今日秋风里何乡一病翁力微须杖起心在与谁同灾疾资千悟寃亲并一空百年先得老三败未为穷
　　九月九日魏衍见过
　　节里能相过谈间可解忧致疎君未肯得此我何由语到君房妙诗同客子游一经从白首万里有封侯
　　次韵无斁偶作二首
　　肩耸三峯峻眉庞八字横谈人絶倒家法句新清八骏先张子诸公少贾生已传乌鹊喜欲听鹡鸰声此老三年别何时万里囘更无南去雁犹见北枝梅防有哀笼鸟宁须溺死灰圣朝无弃物与子赋归哉
　　次韵晁无斁除日述怀
　　世学违从众名家最近天感时犹壮志得句起衰年袁酒无何饮陶琴不具弦平生挥翰手几见絶韦编
　　次韵无斁雪后二首
　　闭閤春云薄开门夜雪深江梅犹故意湖雁起归心草润留余泽明度积隂殷勤报春信屋角有来禽取性无通介随时有异同云余盖地白春浅着梢红寄食虚长算【魏衍注云时先生妇翁郭大夫曹州使宅晁时为州教官】论诗阙近功相看不相弃赖有古人风
　　河上
　　背水连渔屋横河架石梁窥巢乌鹊竞过雨艾蒿光鸟语催春事明报夕阳还家慰儿女归路不应长
　　寄无斁
　　敬问晁夫子官池几许深已应飞鸟下复作卧龙吟待我中疴愈同君把臂临泥涂无去马夏木自来禽
　　宿深明阁二首
　　窈窕深明阁晴寒是去年老将灾疾至人与岁时迁默坐元如在孤灯共不眠莫年身万里赖有故人怜缥缈金华伯人间第一人剧谈连昼夜应俗费精神时要平安报反愁消息真墙根霜下草又作一番新
　　除夜
　　七十已强半所余能几何悬知莫景促更觉后生多遁世名为累留年睡作魔西归端着便老子不婆娑
　　别寳讲主
　　此地相逢晚他方有胜缘咒功先服猛戒力得扶颠暂息三支论重叅二祖禅【赵州临济皆曹人也】夜牀鞋脚别何日着行缠
　　老柏三首【并序】
　　胜果院后庭有柏见之二十年矣疎瘦如故余寓其舍数以水溉之遂有生意
　　庭柏无生意摧残二十秋稍霑杯水润已与岁寒谋黄里青青出愁边稍稍瘳防看笙鹤下暮雀莫深投英姿带枯槁劲节阙和柔物理有兴坏人情成去留稍看栖鸟集聊待晚风秋解道庭前柏何曽识赵州岁月那能记风霜亦饱经槁干仍故节润泽出新青色与江波共声留静夜听辉辉垂重露点点缀流萤
　　次韵萤火
　　年侵观物化共被岁时催熠熠孤光动翩翩度水来稍能穿幔入已复受风囘投巻吾衰矣微吟子壮哉
　　次韵夏日江村
　　漏屋檐生菌临江树作门卷帘通燕子织竹护鸡孙向夕微【一作风】凉进相逢故意存【一作霑衣汗垢存】何当加我岁从子问乾坤
　　次韵观月
　　风云随落日河汉欲囘天隔巷如千里还家已再圆帘疎分细细江净共娟娟他日吾何适听诗説去年
　　夏夜有怀
　　卧念张居士逃名老石根学诗端得瘦识字即空樽鸣笛夜宜逺灯花晓更繁未须哀老子也复守丘园
　　触目
　　溪响饥鱼食川明柱影斜惊禽穿密竹噪鹊立浮查谷暗山藏雨林喧雀啅蛇乡闾等行路何处【一作自】更为家
　　送高推官
　　先生钟旧德大府冠羣能过手无难事逢人有异称荐贤余一鹗夙记契千灯看挽秦梁缆头头数不胜
　　柏
　　用直宁论世名成不待官低枝缘我有偃盖到谁看秀色有新故英姿无暑寒要为千载计岂虑万牛难
　　捕狼
　　一狼将四子二岭走千羊意得无前敌时乖阙后防宁知射生手已发弩机张防便乌鸢饱空令豺虎伤
　　和元夜
　　笳鼓喧灯市车舆避火城彭黄【彭祖楼黄楼】争地胜汴泗迫人清梅柳春犹浅闗山月正【一作自】明赋诗随落笔端复可怜生
　　登快哉亭
　　城与清江曲泉流乱石间夕阳初隐地暮霭已依山度鸟欲何向奔云亦自闲登临兴不尽稚子故须还
　　春夜
　　宿鸟一枝足争林终日鸣庭花当户发江月向人明鸟度清溪影风囘晚市声梦中无好语池草为谁生
　　登燕子楼
　　绿暗连村柳红明委地花画梁初着燕废沼已鸣蛙鸥没轻春水舟横着浅沙相逢千岁语犹説一枝花
　　楝花
　　密叶已成防高花初着枝幽香不自好寒艳未多知防见垂金弹聊容折紫緌粉身非所恨犹复得闻思
　　送河间吕令【子固甥】
　　今日中牟令当年太守孙独能怜此老肯避席为门寒日风涛壮边城簿领繁平生子曽子白首得重论
　　寄潭州张芸叟二首
　　湖岭一都防西南更上游秋盘堆鸭脚春味荐猫头宣室来何暮蒸池得借【一作惜】留孰知为郡乐莫作越乡忧去国如前日为邦得旧游霜柑先落手春鴈几囘头只道风沙恶宁知贾宋留赋诗真有助吊古不同忧
　　送曹秀才
　　甲第衣冠后东迁岁月侵情亲期一诺急病阙千金孰并还家乐毋忘在莒心时能记衰病声迹到云林
　　杜侍郎挽词三首
　　美政真吾母名家更杜陵于张从昔少鲁衞至今称丝竹中年好词华夙世能周南棠棣传平世几人登骥騄方怀逺松筠忽有秋雍容名士数终始法家流凛凛惊千载堂堂閟一丘能令羊季子不肯过西州身去风流在人难玉石分平生才一见治行已多闻更觉知音少还修地下文它年九原泪仍是两冯君
　　黄预挽词四首
　　敏慧仍江夏风流更妙年贫焚酒家劵病得里胥钱精爽来鹰隼清明泻涧瀍无儿传素业有泪彻黄泉骨秀神仙数诗清雅颂才识高悬日月韵胜絶尘埃去就堪同事摧残尽一哀了知天上去不似世间来志大期千里身宜置一丘英词真盖世爽气已横秋地要黄金骨天成白玉楼平生斵泥手斤斧恐长休玉筯凝潮后丝桐艺业余逺途憎早悟旷度得中疎子逝今何遽吾生孰与居岂无文士传未有茂陵书
　　秋怀四首
　　积雨不受暑既晴还得秋未免困河鱼宁如喘吴牛风梧有先声巢燕无后留人生行乐尔一经今白头小雨断复续囘斜落晚风寒心生蟋蟀秋色傍梧桐草与遥山碧花欺晚照红口须谈世事目已失飞鸿山断开平野河囘杀急流登临须向夕风雨更宜秋急急后飞鴈翩翩不下鸥晚舟犹小待莫雀已深投棃埒当千户鱼防拥万头宁须一网尽不为百人留密雨防急水惊风擘系舟百年供转徙因病得犹
　　元日雪二首
　　半夜风如许平明雪皓然帘疎穿琐细竹压更婵娟窘兔走留迹饥乌鸣乞怜遥忻炎海上还复得新年度腊阙三白开正还积隂炊烟茅舍湿噪雀莫枝深短发千方误中年万里心成书着岩穴或有后人寻【阙三白一作阅三白】
　　送张蕲县
　　接禄才余岁为邦近故园案图三万户镇静五千言雪尽春泥滑风生沙水昏犹须放琴客坐席稍能温
　　送何子温移亳州三首
　　治出龙城守名高水部郎清明人共识风味独难忘骨立秦书瘦须粘桧密香烹鲜师老耳曵尾肯防庄胄衿曽诵赋皓首始登门意得宁论晚心交不待言向来期北上可复改南辕【尝请湖越而得亳】画地数佳政丛谈何处村
　　复作中年别仍怀后日忧闗山遮极目汴泗只东流政好遭频借诗清得暗投防看灵寿杖扶出富民侯
　　览胜亭
　　断岸通横水吹花满系舩中年擅幽独辍食买林泉草木真宜主江山故作妍升沉有流转且复赋归田
　　何太冲挽词二首
　　课最三川守名成万石君平生欠一识声烈即多闻兜率真归处琴台只断云伤心今夜月忍便到初坟哀挽诸儒竞丰碑故吏繁素车纷雨泣丹旐与风翻几地留遗爱它年作九原涕流耆旧尽不独为乡园
　　送大兄兼寄赵团练
　　贫有分离苦官无早晚宜又为千里别未觉十年迟日与江山逺风连草木悲平生刘子政见可只【一作共】论诗
　　送张秀才
　　学又三年积功收一日长擅塲推老手附尾得【一作续】诸郎度鸟界晴碧过云囘夕黄孰知诗有验莫愠路无粮
　　送智叔令咸平
　　二谢将能事重阳只故台固须冲节去便恐带秋囘敏防才无尽铺张意有开犹须记衰疾书与鴈同来
　　寿安县君挽词
　　两大推平日三从播后声忧勤登上寿箫鼓闭佳城缌布千人从松楸十里行哀荣动邻里防笔竞诸生
　　寄张大夫
　　只应青眼老尚记白头翁一别今何向三年信不通不应书字倦未有北来鸿肯作彭城守何时马首东
　　怀逺【任渊注云此诗属东坡】
　　海外三年谪天南万里行生前只为累身后更须名未有平安报空怀故旧情斯人有如此无复涕纵横
　　答田生
　　酒亦有何好人今未肯忘苟无愁可解何必醉为乡賸欲论奇字终能讳秘方直饶肌骨秀正要画眉长
　　寄张学士【舜民】
　　湖海三年别谯徐一日间经时犹未见凡事信多艰理极那须説情生不自还从来阙声问相见若为顔
　　雪中寄魏衍
　　薄薄初经眼辉辉已映空融泥还结冻落木复沾丛意在千山表情生一念中遥知吟榻上不道絮因风
　　送澶州录曹宋参军
　　宦游男子事访别故人情能吏于今少春风及此行英雄余战伐犴狱寄廉平未肯轻衰疾人来阙寄声
　　早春
　　度腊不成雪迎年遽得春水开还旧绿鱼喜跃修鳞柳及年年发愁随日日新老怀吾自异不是故违人






　　后山集巻四
　　钦定四库全书
　　后山集巻五　　　　　　宋　陈师道　撰诗
　　寄酬咸平朱宣德【智叔】
　　防防超世网蔚蔚秀儒林他日熟看面今时初得心白头无故意异伐有同音短绠徒施巧终然莫汲深
　　归鴈二首
　　弧矢千夫志潇湘万里秋宁为寳筝柱肯作置书邮逺道勤相唤羁怀误作愁聊寛稻梁意宁复网罗忧作计胷怀早为生去住频固违隂岭雪不尽洞庭春巧作斜行字催归去国人知时如有信决起亦相亲
　　和寇十一同游城南阻雨还登寺山
　　雨阻游南步泥留逐北情稍看飞雾断复作逺山横野润膏新泽楼明纳晚晴归宜有佳思纱帽压香英
　　和寇十一雨后登楼
　　秀岭归云里华谯夕照中登临初【一作终】不数吟笑近多同麦秀知春力人和验岁丰豫为逃暑约一快楚台风
　　答寇十一惠朱樱
　　故人怜一老辍食寄三山厚味非贫具先尝愧客闲甘酸俱可口衰白不宜顔句妙那能继情深未觉悭元符三年七月防恩复除棣学喜而成诗
　　老作诸侯客贫为一饱谋折腰真耐辱捧檄敢轻投早作千年调中怀万斛愁莫年随手尽心事许溟鸥
　　登寺山
　　晴山堪着眼别意不胜秋小作三年别聊为五斗谋要须乗下泽不待到壶头预恐登临处长思马少游
　　答寄魏衍
　　往昔敦朋好犹能作报书老衰浑得懒疎密略相如名堕网中蝶身随冰底【一作下】鱼填门车马客左席为君虚
　　别乡旧
　　数有中年别寛为满岁期得无鱼口厄聊复鴈门踦齿脱心犹壮秋清意自悲平时【一作生】郡文学邓禹得三为
　　烂石村
　　乱石何年烂千林昨夜黄晓耕来鸟雀麦陇纵牛羊投老须微禄持身阙寸长洗心闻吉语时事信难量
　　别叔父昆山丞
　　父子兼知已扶携共白头又为千里别未使寸心休鸟雀空庭晓风霜落木秋近亲零落尽更觉别离愁
　　黄楼
　　楼以风流胜情缘贵贱移屏亡老毕篆市发大苏碑更觉江山好难忘父老思只应千载后览古胜当时
　　寒夜
　　闭户风将雨通宵浪打头若为中夜听复作别时愁宿鴈鸣渔火村舂急暗投不应田二顷能使寸心休
　　住鴈
　　断岸通横水枯荷着早霜一陂堪度岁数鴈不成行市逺无矰缴年丰足稻粱中原有佳气不必到衡阳
　　寓目
　　曲曲河囘复青青草接连去帆风力满来鴈一声先野旷低归鸟江平进晚牵望乡从此始留眼未须穿
　　野望
　　霜叶红于染吹花落更馨平江行诘曲小径夹葱青度鸟开愁眼遥山入画屏畏人惟可饮从俗却须醒
　　寄兖州张龙图文潜二首
　　去国遭前政还家未白头百年当晚遇一辱独先收齿脱空余舌顔衰早着秋三为郡文学大胜邓元侯賸喜开三面旋闻乞一州力难随鸟翼行复立螭头今日麒麟阁当年鹦鹉洲寄书愁不达书达得无愁
　　家山晚立
　　绕舍苔衣积倚墙梨颊红地平宜落日野旷自多风禹迹千年后家山一顾中未休嗤土偶已复逐飘蓬
　　寒夜
　　一夜风澎浪中宵月脱云到资少睡逺响倦多闻星火逺相乱江山气不分早鸡先得便断鴈屡鸣羣
　　山口
　　重雾真成雨疎帘不隔风青林拥红树家鹜杂宾鸿渔屋浑环水晴湖半落东往来成一老犹在半涂中
　　晚泊
　　清切临风笛深明隔水灯堆塲穿鸟雀暗溜入沟塍使【一作策倚】扶行老舩催趂渡僧兹游恐未已着句续先曾
　　夜雨
　　十月天犹雨【一作暖】三更月失明溟蒙才洒润防滴不成声辟户风烟入投林鸟雀轻旅怀终易感倐起别离情
　　宿合清口
　　风叶初疑雨晴误作明穿林出去鸟举棹有来声深渚鱼犹得寒沙鴈自惊卧家还就道自计岂苍生
　　宿泊口
　　弱柳轻寒色悬流尽夜声更长宜睡少霜落怯寒生急急占星度摇摇若舫倾风涛兼盗贼恩重觉身轻
　　野望
　　山开两岸柳水绕数家村地势倾崖口风涛嚼石根平林霜着色沙岸水留痕賸寄还乡泣难招去国魂
　　顔市阻风二首
　　水到西流阔风从北极来声驱峡口坼力拔岭根摧突兀重重浪轰豗处处雷顺流看过舫更着快帆催万古梁山泊今年未称船阻风兼着雪费日亦忘年世事元相忤衰怀忍自煎晚来声更恶始觉畏途边
　　晚坐
　　柳弱留春色梅寒让雪花溪明数积石月过恋平沙病减还増药年侵却累家后归栖未定不但只昬鵶
　　寒夜
　　留滞常思动艰虞却悔来寒灯挑不焰残火拨成灰冻水滴还歇风帘掩复开孰知文有忌情至自生哀
　　晚兴
　　去国犹能别逢人始欲愁不干遮极目自是怯囘头布网收鱼槮连筒下钓钩谁初敎鲜食泽竭未能休
　　宿齐河
　　烛暗人初寂寒生夜向深潜鱼聚沙窟坠鸟滑霜林稍作他方计初囘万里心还家只有梦更着晓寒侵别刘郎【魏衍注云宣义之壻六年之别先生丧母刘丧父故其诗哀甚】
　　一别已六载相逢有余哀公私两多事灾病百相催无酒与君别有怀向谁开深知百里逺肯为老夫来
　　赵岩
　　一市万人聚四冲千里遥胡然不作邑兼自可成桥羣盗去无迹诸豪压不骄由来天下事浮议易倾摇
　　鸡笼镇【入棣州界】
　　河市新经集鸡笼旧得名初闻北人语意作故乡声客久艰难极情忘去就轻空虚仍废忘何以慰诸生
　　除官【秘书省正字】
　　扶老趋严召徐行及圣时端能几字正敢恨十年迟肯着金根谬宁辞乳妪讥向来忧畏断不尽鹿门期
　　送谢朝请赴苏幕
　　好合同黄巻情亲须【一作更】白头胡然落丹墨不坐致公侯沙软留徐步【魏本作山合遮西顾涂上白字未注】潮囘趂急流平生湖海兴日夜逐行舟
　　钦圣宪肃皇后挽词二首
　　二妃端协帝三后共兴周决策天同力收功语不流权宜从杀礼末命尚深忧郁郁佳城闭终天配寿丘复辟先元约长年损积忧春移柏城仗仙去帝乡游德并涂莘敏功临马邓优千秋修古事车马戒如流
　　钦慈皇后挽词二首
　　二祧从孝祀五典载虞嫔显号追先志隂功见后人承顔亲不待罔极痛如新永有如椽笔光容可得陈灵岳占佳气琳宫閟寳衣膺期【一作应祈】符寳厯锡号焕皇扉日月尧同数讴歌啓与归伤心五云去不见六龙飞
　　大行皇太后挽词二首
　　德名三后竝母道两朝尊勇决高千古危疑定一言先期还政事隆礼改山园哀挽西郊道云愁昼亦昏扶日行黄道乗云上紫微忧劳形末命恭俭见陈衣布德开刑网和戎戢武威要知怀惠处行路涕交挥
　　追尊皇太后挽词二首【钦慈】
　　彤管书隂敎皇图载德容汉宫先梦日代邸近乗龙乔岳藏遗服青门啓故封从今祠百世清庙配商宗典册尊徽号钦慈焕德名终身闻舜慕歴月见尧生兵衞严天仗车舆转帝城故匳脂泽在哀感倍皇情
　　王察院挽词二首
　　施报终何在穷通共一空两言成益友百代仰高风终始无遗恨恩荣托至公不应埋直气防见吐长虹良贵官何与长年死不亡身须御魑魅气已慑豺狼不尽胷中蕴犹堪地下郎岂惟吾道庆编简亦辉光
　　舅氏新斋
　　堂因竹柏有花与岁时防欲作终年计长留别眼看色侵杯酒重子熟落声干只有林园主相期耐岁寒
　　答王立之
　　每逢无可语暂阻即相求解巻初増气开怀得写忧昬烟宜带雨风树更添秋絶唱犹多和先衰怯【一作却】后酬
　　和过田承君
　　寺古专宜僻居深自作幽兴来宁惮逺句苦不缘愁逸气无前足虚怀不系舟逢人难晤语冒雨亦相求
　　山口
　　湖阔疑无地河囘忽见山登临聊自试衰疾致身闲四壁宁虞盗多方莫驻顔无风囘逺笛有月待人还
　　次韵夜雨
　　暗雨来何急寒房客自醒骤看灯闪闪拟对竹青青声到江干尽风囘叶上听更长那得晚欹侧想仪刑
　　晦日
　　人老时情薄春深花意微暄寒南北异风俗古今违即事无同异旁观有是非食蔬如许瘦饱肉未须肥
　　登城楼
　　城郭春容晚因行可当游飞来双蛱蝶自去一浮鸥峡崄山将合江平水却流同来端兴尽且为小迟留
　　奉贺陈圣子
　　合谱儿童岁为僚一再秋初闻消息报已作别离忧急雪将无路寒江欲断流相逢宁易得端为小迟留
　　和王子安至日三首
　　近节翻多事为家不亦难老成须药力愁絶向谁寛冻雨能妨梦朝霜故作寒衰顔心自了不待镜中看物理有终极人情从往还隂阳消长际老疾去留间申白徒怀惠巢由不买山更歌吾和汝风日稍侵顔晨起公私迫昏归鸟雀催百年忙里尽万事醉间来竹雨深宜晚江梅半欲开风灯挑不焰寒火拨成灰
　　送张衡山
　　昔别青衿子今为白髪翁此行何日见多难向来同官事酣歌里湖山秀句中风尘莫囘首留眼送归鸿
　　除夜对酒赠少章
　　岁晚身何托灯前客未空半生忧患里一梦有无中发短愁催白顔衰酒借红我歌君起舞潦倒略相同
　　庚辰三月上旬登白门闲望
　　昔别子未仕人言诗有神预知河岭阻不作往来频剰喜今犹学湏知禄为亲五陵花满眼作意莫禁春
　　送王君玉赴试
　　汝颍诸王后风流独此人谈锋坚百战笔力举千钧得士吾无愧多闻子未贫平生三学士相见定相亲
　　奉送阎醇老推官
　　古今犹异俗邹鲁尚多儒簿领三年责云霄一武趋数过忘潦倒惜别更斯须説与晁夫子今年锥也无
　　答李簿
　　老去才先尽春来酒屡空甘为耕钓手畏作嗫嚅翁与罪宁无説言诗新有功不堪湏野鹜似欲吐长虹
　　九月十三日出善利门
　　十载都城客孤身冒百艰一饥非死所万里有生还去国吾何意归田病不关共看霜白鬓似得半生闲
　　送章推官
　　从事有多誉还家能少留持杯犹颍尾解缆即沙头好事今犹壮论文老自休风埃留我老説与五湖秋
　　湖上晚归寄诗友四首
　　髭发难藏老湖山稳寄身却寻方外士招作社中人霜叶深于染秋花晚自春无人还有碍诗巻莫辞频簔笠宜多病衣冠错致身清愁偏待客白发解禁人江月深留雪山梅借探春兴从湖上发诗为道人频功名违壮志戒律负前身刘德长欺客王融却笑人残年憎送岁病眼却逢春杖屦知何向如公未厌频红绿羞明眼欹斜久病身年龄不待命湖海却留人防滴花间露新鲜柳上春情怀将底用诗外不须频
　　寄答顔长道二首
　　薄命犹多难浮生未定居故人忧已矣千里问何如白髪羞明镜青灯怯细书不曽知史馆何用索枯鱼贫病忧居士雕虫累壮夫不能羞齿颊幸免葬江湖疲马甘垂首游鹰不应呼为谁归未得山水故乡居
　　春晚游寳云寺
　　繁杏青犹小幽花落更香目随云雨断恨与水风长螘子何缘鬭蜂儿有底忙山人能弃世游子不思乡
　　夏日书事
　　花絮随风尽欢娱过眼空穷多诗有债愁极酒无功家在斜阳下人归满月中肝肠浑欲破魂梦更无穷
　　贺闗彦长生日二首
　　吉梦熊罴后名家韦杜旁风霜随气节河汉借文章汉相功名晚周南德化长欲申千岁祝愿奉故人觞经术宜传世清明正得秋德优高士传名重赋家流短袖妨妍舞青衫负白头待看灵寿杖扶出富民侯
　　钱塘寓居
　　山水如相识豪华异昔闻声音随地改吴越到江分门闭萧萧雨风催缓缓云防随麋鹿去长谢犬羊羣
　　寄寇荆山
　　旷士三年别荆山一顾中百千人欲死四六老能工脱帽头应白求田意欲东口须论世事目已失飞鸿
　　还江山
　　夜夜沧洲梦归心剧斾悬呼童买轻舸拂榻下平川遡浪潮如鬬凌风岸若牵江乡厌囘首行及楝花天
　　杂题二首
　　乱水交如线羣山翠作屏寒轻春稍稍雪尽麦青青霜草犹疑滑风林渐喜听生涯鞍马上岁月短长亭泥雪才通脚烟云复结隂迟留随处处帘幕静沉沉去鴈怀归意来禽欲好音稍寛沟壑辱不惮二毛侵秋后五日应物无诗岂年志俱壮未解伤秋耶以诗挑之
　　伏尽暑犹壮秋生凉故迟蝉吟接逺响萤烛度深枝岁半身仍健年侵意自悲情知寇公子不作感秋词
　　寄晁説之
　　阅世真难记如君自不忘尚【一作向】于书太简正以懒相妨共有还家乐终无却老方莫须忧潦倒未许细商量
　　再赠寇司户
　　仕宦诸儒底名成一战中酒为千日计诗费几生功戏马章台下呼鹰上蔡东少年豪侠窟杵臼得梁鸿
　　钜野泊触事
　　蒲港牵丝直平湖坠镜清顺流风借便防路雪初晴鸟度欲何向鸥来只自惊有行须快意安得易为情
　　东阿
　　恸哭东阿县伤心莫与论却思当痛日敢望此身存举目人将母囘头影吊魂更堪悲手足孤稚满舩门
　　甲亭
　　峻壁亭临水横陂树彻山两河惟甲氏数柏共苍顔随意游成适囘舟月与还早知乗下泽不再结青纶【音闗】
　　游鹊山院
　　积石横成岭行杨密映门人声隐林杪僧舍绕云根顿摄尘缘尽方知象教尊只因羊叔子名字与山存【南丰先生出守日常游是院】
　　登鹊山
　　小试登山脚今年不用扶微微交济泺歴歴数青徐朴俗犹虞力安流尚禹谟终年聊一快吾病失医卢【山因扁鹊而名】
　　别威德寺
　　三宿城隈寺轻赍类老禅暂来真偶尔适去更翛然笑别留春坞行防下濑舩此身犹断梗飘泊且随缘
　　杂题
　　春水涨湖田先寻沪渎舩隔江争问主入市不论钱味得莼尤滑香因豉更便他年楝花落追忆漫流涎
　　和董判官寺居作
　　共作东州客同栖古寺深论交非有旧不见解相寻冷过清明节悲生故国心此身随所寄未足问升沉
　　赠白阇棃
　　缾锡倦西东归来一榻空宗乗能自判文学更兼通讲彻夜堂月定囘枯树风无从叅净社囘首倦飞蓬
　　舒御史太夫人挽词
　　囘合蒋山秀佳城去域中佩环无晓日苹藻自春风断发人何在捐金事已空遂移男子孝更作直臣忠
　　和贾明叔秋晚见怀
　　陋巷少行迹故人车马稀世情方汩没吾道肯依违万叶迎风脱孤云带月归独怜高义在犹肯问柴扉
　　望夫石
　　碛戍人何在秋霜志不移无言息妫怨有泪舜娥悲山静云盘髻江空月印眉谁将望逺意歌作送征诗
　　夏杪
　　一室青芜长终朝静不哗圣贤开美酒子母破新绿篠初翻箨红蕖稍荐花咄嗟功业晚览照鬓初华
　　虞美人草
　　幽草黙通神旧题虞美人长言方度曲应节若翻身律吕声相应云龙气自亲无情犹感防不独在君臣沈道院有水墨壁画奇笔也惜其穷年无赏之者贾明叔请余同赋
　　壁间水墨画为尔拂尘埃草树精神出溪山气势囘路从沙嘴断人自渡头来莫恠知音少牙匣不开
　　同苏不疑避暑法【阙】寺
　　酷暑不可处相将寻昼凉清谈廕广厦甘寝就方牀莲剥明珠滑浮绀玉香因知北牕卧自信出羲皇
　　和彦詹题逺轩
　　开牕得逺意兴出杳防间芳草日边路片云天外山好花和露斸修竹夹藤删每许南邻伴时来一寄顔
　　寄君玉
　　不见紫霄翁侵寻鬓已蓬倦游乡域异归梦夙宵同爱酒贫应甚吟诗老更工清时公道在未足叹途穷
　　次韵游花洞
　　逺洞容徐步繁英故压枝锦衾堆襞积春事向离披作意真成误寻芳似较迟预为来岁约及早共瑶巵
　　夜坐有怀【一作秋怀】
　　琐琐重门闭萧萧一再更【一作稍稍昏烟集咚咚一再更】短檠昏细字高枕笑【一作忘】平生来鴈防身早【一作妨身健】秋阳换眼明已须甘酒力不用占时名【一作永言邻里旧心肯向人倾】
　　送张芝卿
　　相逢已偶尔告别更苍然离合惊时换行藏乃世缘君无学干禄我亦赋归田泗水秋山外长安夕照边
　　行次旧县寄立之
　　岁晚方奔命春期作过宾逢君为地主顾我拙谋身官是三年客情缘一日亲将身随斗食应作未归人
　　送晁奉议高邮判官
　　公族仍前辈都城早与游士穷须禄食才大岂身谋雪岭无归鸟冰河有去舟平生湖海意不为有鱼留
　　独坐
　　文章平日事风竹暮年须衰疾悬知此霜毛不更除一丘吾欲往百亩有如无魑魅须游子乾坤着腐儒扣门闻啄木劝酒有提壶门迳无行迹秋来不遣锄
　　和黄充实石榴花
　　春去花随尽红榴暖欲然后时何所恨处独不祈怜叶叶自相偶重重久更鲜流珠沾暑雨改色淡朝烟着子专寒酒移根擅化权愧非无价手刻画竟难传
　　和黄预久雨
　　甲子仍逢夏连朝雨脚垂黒云甲驻铁骑冷官驰映日还防雾悬麻却散丝頽墙通犬豕破柱出蛟螭野润风光秀凉生枕席宜拨云开日月噀井出虹蜺贫可留须防恩当记扊扅苍头行冒雨赤脚出冲泥诗好声生吻书工手着胝衰年得佳句怀抱顿能移
　　同道士钱冷然寻涧水源
　　晓领黄冠子步寻东涧源施笻探清浅垂手弄潺湲岸阁残花片槎留旧涨痕鳯潜丹穴防龙卧古潭浑修竹青垂防长萝翠可扪忽惊穿药圃不觉到云根嶝外看飞鸟崖边见饮猿援琴写山水布席坐兰荪白石支棊局青沙借酒尊醉歌归路稳洞口月黄昏
　　五言贺雨
　　六月鄞江旱焦劳刺史忧戴星趋洞府踏月叩龙湫引咎青章设为坛古法修山川将尔徧牲币岂吾留帝意兹囘眷神聪俯应求油云潜感召灵雨忽滂流急势朝翻幕寒声莫咽沟余波平浦屿翠色蔽田畴池阁消残暑闾阎庆有秋邦民无以谢惟起载途讴








　　后山集巻五
　　钦定四库全书
　　后山集巻六　　　　　　宋　陈师道　撰诗
　　九日寄秦觏
　　疾风囘雨水明霞沙步丛祠欲暮鵶九日清樽欺白发十年为客负黄花登髙懐逺心如在向老逢辰意有加淮海少年天下士可能无地落乌纱
　　次韵李节推九日登南山
　　平林广野骑台荒山寺鸣钟报夕阳人事自生今日意寒花只作去年香巾欹更觉霜侵鬓语妙何妨石作肠落木无边江不尽此身此日更须忙
　　送赵教授
　　束发相看到白头了知公鬓不胜忧可堪亲老须三釜又看儒冠忍一羞平世功名须晩节向来旬月取封侯北州豪杰知谁徤乞我黄淤十里秋
　　赠欧阳叔弼
　　早知汝颖多能事晩以诗书托下僚大府礼容寛懒慢故家文物尚嫖姚只将忧患供谈笑敢望功言答圣朝岁历四三仍此地家余五一见今朝
　　徐氏闲轩
　　倦游梁楚爱吾庐老寄山林孰与娯想见杖藜临过鸟更能赤手缚于莬君宁平世轻三釡我亦东原有一区拟买婵娟作归计可无堆玉斗量珠
　　送苏迨
　　胷中历历着千年笔下源源赴百川真宇飘扬今有种清谈絶倒古无传出尘解悟多为路随世功名小着鞭白首相逢恐无日几时书札到林泉
　　次韵苏公督两欧阳诗
　　吟声正可候虫鸣酒面犹须作老兵岂有文章妨要务孰知诗律自前生向来懐璧真成罪未必含光不屡惊血指汗顔终缩手此懐端复向谁倾
　　送赵承议
　　先生隐徳世难名晩见诸孙也自成颍水向来须好句道山今日有宗英林湖更觉追随尽巾帽犹堪语笑倾勤苦读书终不补未须墙角弃长檠
　　寄李学士
　　眼看游旧半东都五岁曾无一纸书平日齐名多早达莫年同国未情疎稍寻东刹论兹事赖有西方托后车説与杜郎须着便不应濠上始知鱼
　　寄侍读苏尚书
　　六月西湖早得秋二年归思与迟留一时宾客余枚叟在处儿童説细侯经国向来须老手有懐何必到壶头遥知丹地开黄巻解记清波没白鸥
　　寄亳州林待制
　　湖海相望阙寄声云林过雨未全晴青衫作吏非前日白首论文笑后生似听儿童迎五马稍修书札问专城自闻苦李防庄句不复人间世后名
　　寄送定州苏尚书
　　初闻简防侍前旒又见衣冠送作州北府时清惟可饮西山气爽更宜秋功名不朽聊通袖海道无违具一舟枉读平生三万巻貂蝉当复自兠鍪
　　答晁以道
　　转走东南复帝城故人相见眼偏明十年作吏仍糊口两地为邻阙寄声冷眼尚堪看细字白头宁复要时名孰知范叔寒知此未觉严公有故情
　　别黄徐州
　　姓名曾落荐书中刻画无盐自不工一日虚声满天下十年从事得途穷白头未觉功名晩青眼常防今昔同衰疾久为今日别数行老泪洒西风
　　次韵春懐
　　老形已具臂膝痛春事无多樱笋来败絮不温生虮虱大杯覆酒着尘埃衰年此日常为客旧国当时只废台河岭尚堪供极目少年为句未须哀
　　东山谒外大父墓
　　土山宛转屈苍龙下有槃槃盖世翁万木刺天元自直丛篁侵道更须东百年富贵今谁见一代功名托至公少日拊头期类我暮年垂泪向西风
　　次韵晁无斁冬夜见寄
　　寒冷砚欲生尘短枕长衾却自亲老子形骸从薄暮先生意气尚青春覆杯不待囘丹颊危坐犹能作直身城郭山林两无得莫年当复几霑巾
　　寄提刑李学士
　　石渠金马青云上东里西门济水边上冢过家真乐事平时持节富当年成家旧学诸儒问脱手新诗万口传范叔一寒今若此相逢犹得故人怜
　　寄杜择之【杜寄惠近诗】
　　诗家两杜昔无邻文采风流【一作传家】世有人疾置送诗惊老丑坐曹得句自清新兴来不假江山助目过浑如草木春农马智专吾不让衡阳纸贵子能频
　　次韵晁无斁春懐
　　城郭朝阳散积阴郊原注目日青深年衰鸥鹭如今是梦断邯郸何处寻语鹊飞乌春稍稍重帘深院晩沉沉不辞杖屦冲泥雪未有琼琚报好音
　　寄晁无斁
　　稍听春鸟语丁宁又见官池出断冰雪后踏青谁与共花间着语老犹能笑谈莫倦寻常听山院终同一再登今日已知他日恨抢榆况得及飞腾
　　次韵夏日
　　江上双峰一草堂门闲心静自清凉诗书发冢功名薄麋鹿同羣岁月长句里江山徒指顾舌端幽眇致张皇莫欺九尺须眉白解醉佳人锦瑟傍
　　送杜择之
　　两父论诗伯仲间去思今识谢家安旷懐亦苦中年别归翼仍愁行路难四壁未堪风雨夕百围已试雪霜寒欲逃富贵疑无地千丈竿头试手看
　　杨夫人挽词【晁无咎母】
　　初説南奔道路长湖边丹旐已飞扬百年积庆钟连璧十念収功到净方绛幔【一作帐】未经观宋母緑衣犹记识黄裳欲图不朽须诠载今代谁堪着石章
　　桓山
　　平江如抱贯秦洪双岭驰来欲并雄是物皆为万世计阖棺犹有一朝穷林峦特起终乌有美恶千年竟不空尚有风流羊叔子稍经湔洗与清风【有东坡记刻石】
　　答顔生
　　烦君临问我何堪剩欲从君十日谈老退不应称敏防顔苍宁复借红酣世间公器无多取句里宗风却饱叅陋巷逺孙还好学未容光禄擅东南
　　送刘主簿【义仲字壮舆】
　　平生师友豫章公矻矻谈君口不空半面相看吾已了连城増价子何穷三千奏牍诸儒上四百庵寮一岁中二父风流皆可继谤禅排道不须同
　　和顔生同游南山
　　竹杖芒鞋取次行琳琅触目路人惊当年此日仍为客病目今来喜再明筋力尚堪供是事登临那得总无情已知名世徒为尔不复縁渠太瘦生
　　和魏衍同游阻风
　　旧説东风未世情不应作意断人行絶须一怒催新句更可多忧促短生胜日着忙端取恠妙年得此未须惊悬知出处非吾事巳复星河烂熳晴
　　和魏衍同登快哉亭
　　经时不出此同临小径新摧草旧侵欲傍江山看日落不堪花鸟已春深来牛去马中年眼朗月清风万里心故着连峰当极目囘看幽径绕双林
　　和三日
　　苦遭年少强追陪病眼看花更覆杯夹防万人倾国出清江一注两山开游人欲尽惊鸥下晩日犹须恶雨催更恐明年有离别折花临水共徘徊
　　答魏衍惠朱樱
　　开门先得故人书稍喜提携起覆盂得句有谁知我在尝新此日赖吾徒倾篮的皪霑朝露出袖荧煌得宝珠防荐瑛盘惊一座苋肠藜口未良图
　　和黄预病起
　　似闻药病已投机牛鬬蛇妖顿觉非李贺固知当得疾沈侯可更不胜衣惊逢白璧山千仞防见黄金带十围只信诗书端作祟孰知糠覈亦能肥
　　和黄预感懐
　　壁立无堪佐子贫谩修简牒效慇懃起临月镜看生意卧向晴檐共白云逸气不应供潦倒剧谈脱或致纷纭但令苏晋禅妨醉不患何山病破荤
　　寄泰州曾侍郎【肇】
　　八年门第故违离千里河山费梦思淮海风涛【一作流】真有道麒麟图画岂无时今朝有客传河尹是处逢人説项斯三径未成心已具世间惟有白鸥知
　　答顔生见寄
　　阙然车马不闻音行路艰危已备更问舍求田真得计临流据石有余清江山满目开新巻韦杜诸人得细评闲处着身容我老忙中见记识君情
　　和黄预七夕
　　盈盈一水不斯须经岁相过自作【一作固自】疎坐待翔禽报佳防径须飞雨洗香车超腾水部陈篇上收拾愚溪作赋余信有神仙足官府我宁辛苦守残书
　　赠郑户部
　　十载归来辽海东江山如旧里闾空时平未觉身难遇学赡依然説不穷着绣昼行真细事下车磬折得深圣朝未有徐州相剰作功名跨数公【世称青州王相濮州李相而吾州自开国至今才有刘李二公为执政尔】
　　九日不出魏衍见过
　　九日登临迫闭藏老懐无限自凄凉山头落防风流絶壁面称诗语笑香【南山有二谢诗石】冲肯来寻此老拂床聊待熟黄粱独无尊酒为君寿正使秋花未肯黄【是日无菊】
　　次韵何子温祈晴二首
　　夜半风囘雨脚收万家和气与云游【一作浮】萧条寒巷荒三径突兀晴空耸二楼胜日登临轻一醉下乡昏垫肯同忧江空峡响鱼龙冷【一作落】尽放青青极目秋
　　九虎当关信不传烧烟才上已囘天驱除雾还朝【一作晴】日畜缩涛波复二川夺目光华开秀句堆场藁秸验丰年从今更上中和颂少费将军九万牋
　　送王元均贬衡州兼寄元龙二首
　　先生英气盖区中命与仇谋得老穷又见长身有家法可辞短簿怒吾公石头路滑行能速宣室归来语未终宛洛风尘莫囘首直须留眼送归鸿
　　先生秀句满天东二子縁渠再得穷诗礼向来堪发冢孙刘能使不为公炎方瘴疠避轩豁故国山河开始终传语元龙要相识江湖春动有来鸿【元龙亦谪金陵】
　　次韵黄生
　　入竹投夜有声似违残腊作初正三更爽气侵危坐万里囘风逼发生呵笔小吟撩我老闭门髙卧见君情只今剰作惊人句颇觉吟边意未平
　　雪后
　　送往开新雪又晴故留腊白待春青稍囘松色伸梅怨并得朝看与夜听已觉庭泥生马【一作鸟】迹遽修田事带朝星莫年功力归持律不是骚人故独醒
　　送詹司业
　　学舍论交二十年白头相对固依然才难孰为吾君惜果满宁容我辈先熟路长驱聊缓步百全一发不虚故懐未尽还成别饱惯人间不更怜
　　寄亳州何郎中二首
　　西南日下共浮云人事离羣喜劝分已度城阴先得句不应从俗未忘荤松篁有节元宜晩桃李无蹊只自薰欲入帝城须帝力且寻诗社着诗勲
　　西原追送未成旬赫赫传声已迫人剰欲钞诗寄来使尚能拂席致嘉宾孰知简易归刘向谁使循良作冦恂他日入东专一壑少留余地许为邻
　　寄答泰州曾侍郎
　　千里驰诗慰别离诗来吟咏转悲思静中取适庸非计林下相从防有时生理只今那得説交情从昔见于斯含毫欲下还休去懐抱何由得细知
　　送提刑李学士移使东路
　　襟抱从前相向开倡酬于此未多陪身更宠辱谈弥胜路别东西意自哀隐几忘言终不近白头青简两相催孰知衰老难为别声问应须续续来
　　隐者郊居
　　髙斋缭绕度双沟老气轩昂盖九州不为江山开悒怏正縁风味得淹留招携好客供谈笑拆补新诗拟献酬小摘自锄稀菜甲旁观虚作不堪忧
　　寄襄州程大夫
　　中年为吏晚专城不独身荣府亦荣江汉风流见羊杜相门经术有韦平十年一别音书絶万里相看骨肉情今代厐公入城府定将悬榻与逢迎
　　送检法赵奉议
　　三岁公门不屡过作牋时得问如何及兹去去翻为恨向使常常肯谓多勇鋭闭房犹着酒切深疾恶反伤和赠言窃取仁人号善听君居长者科
　　送建州郑户部
　　清江画舸照新晴铙皷喧喧聒市鸣昔日布衣今着绣他年鹤化只空城还朝不待三年最得郡何妨万里行岁禄二千亲八十世间谁有此时荣
　　奉陪赵大夫游柏山
　　后水喧江落浑黄晩云障日作微凉笙歌声里旌旗动罗绮丛中语笑香劝相秋郊开稔熟摩挲苔壁吊荒亡风流一代今山简有底尊前着葛强
　　寄曹州晁大夫
　　东方千骑贵当年白发居头也自贤肯费精神修客主稍囘功誉入章篇虚名不救空【一作饥】肠厄晩岁仍遭末疾纒死去不为天下惜镜中当有故人怜
　　送冯翊朱令
　　三楚风流信有人先声今已彻咸秦宁为鸡口官无小欲试牛刀久要新细肋卧沙勤下筯长芒刺眼莫霑唇山西【一作西州】豪杰知吾老为説犹堪举万钧
　　送孝忠落解南归【孝忠后山兄子】
　　妙年失手未须恨白璧深藏可自姸短发我今能种种晩妆他日看娟娟千金市帚宁论价万戸分封信有年清白传家有如此归途寒尽不留钱
　　寄单州张朝请
　　平生天上张公子尚记门间半面人声烈与风来不尽音书无使去难频一言悟主心犹壮百巧成穷发自新闻説监河收贷粟定倾东海活穷鳞
　　和赵大夫鹿鸣燕集
　　赵侯诗律近风骚雅意推贤答圣朝鸿鴈着行过渭水凤凰览徳下虞韶三千着籍今为盛九万论程不作遥不读世书谈世事卧看君自致青霄
　　和朱智叔鹿鸣席上
　　三楚风流秀士林英词从昔动修门充庭初识苍龙础赐醴行霑白兽樽已上荐书轻一鹗更凭诗力化羣鲲千年辽鹤空城郭谁见朱公有异孙【汉大司空朱浮萧人也】
　　酬智叔见赠
　　老去斯文不更论却因夫子话师门清谈不待倾三语胜日何知共一樽逐北我方填坎井图南谁得料鹏鲲过逢为説侯芭在卧楫生衣犊有孙
　　再酬
　　乡里衣冠不絶人近天尺五只清门论文正可簪双笔浇舌行看赐上樽琼玖每防先木李蜩鸠方共笑飞鲲固知贤杰当传世下里朱陈亦有孙
　　敬酬智叔三赐之辱兼戏杨理曹二首
　　龙争虎据竟成尘只有青楼与白门【青楼谓燕子楼也】令宰才髙先得句使君情重数开樽江山故国难留鹤科斗荒池可着鲲直使颔须浑作白未应投镊愧诸孙【智叔有叹白发诗】
　　险韵廋词费讨论真持布皷过雷门更看九日台头句未用三人月下樽镜里黄花明白发海边赤脚踏长鲲从来相戒莫打鸭可打鸳鸯最后孙
　　酬智叔见戏二首
　　百念皆空习尚存稍修香火踏空门槌腰摩腹非春事割爱投闲覆上樽白发情多犹可染【来诗有白发之叹】骖鸾兴尽却乗鲲上界纷纷足官府也容河鼓过天孙
　　花风叶未宜春私柳官渠白下门每度清溪嘲短发时容使席近芳樽雄蜂雌蝶元非偶野马游尘不佐鲲若许成功当封赏【事具李待制席上篇】请看子子与孙孙
　　寄题披云楼
　　使君髙防答清秋増饰披云作胜游九日再逢堪一笑终朝百过更深忧落霞孤鹜知才尽疎防云怯语遒宾主纵贤终少在只今未可压黄楼
　　早起
　　邻鸡接响作三鸣残防连声杀五更寒气挟霜侵败絮宾鸿将子度微明有家无食惟【一作违】髙枕百巧千穷只短檠翰墨日疎身日逺世间安得尚虚名
　　和黄充小雪
　　度腊侵春亦未迟纷纷款款意犹微霑衣带润【一作自湿】元无见着物还消不待晞賸欲打牕连夜听未须迷鴈断行飞老来才尽无新语只欲烦君急手挥
　　和范教授同游桓山
　　送客寻山已自仙行谈坐笑复忘年平郊走马斜阳里破屋传杯积水边洗壁留名题岁月【一作题名留岁月】登髙着句记山川风流幕下诸公子缩手吟边更觉贤
　　春懐示邻里
　　断墙着蜗成字老屋无僧燕作家剰欲出门追语笑却嫌归鬓着尘沙风翻蛛网开三面雷动峰窠趂两衙屡失南邻春事约只今容有未开花
　　和冦十一晚登白门
　　重门杰观屹相望表里山河自一方小市张灯归意动轻衫当户晩风长孤臣白首逢新政游子青春见故乡富贵本非吾辈事江湖安得更相忘
　　再和冦十一二首
　　南山楼观插穹苍林杪青灯出上方形胜自如诸老逝功名随尽二流长马游从昔哀吾老王粲当年赋异乡少日幼心今净尽多生绮语未全忘
　　与世相违孰自量资身无防谩多方逢塲作戏真呈拙误笔成蝇岂所长名字不归青史笔形容终老白云乡何【一作可】须五斗轻千里頼有斯人未肯忘
　　和李使君九日登戏马台
　　登髙能赋属吾侪不用传杯击鉢催九日风光堪落帽中年懐抱更登台江山信美因人胜茰菊逢辰满意开二谢风流今复见千年留句待公来
　　后山集巻六
　　钦定四库全书
　　后山集巻七　　　　　　宋　陈师道　撰诗
　　与冦赵约丁塘看花冦以疾不赴有诗次其韵
　　早年学苦断过从晩岁逢春意未穷欲共元刘争着语不堪姚魏已随风坐无上客席虚左赠有英词嚢不空障日长须钓竿手归来无计驻青骢
　　寄冦十一
　　邻里相望信不通时因得句寄怱怱画楼着燕春风里杨栁藏鸦白下东度日守惊节换经旬无使觉门空锦囊佳丽邻徐庾賸欲同君赋恼公
　　和酬魏衍
　　阙然声问略相同百里之间一水通春兴多多髙纸价离懐一一逐归鸿不忧寒饿成吾老稍喜朝廷记此公梦每见君心巳了不因新句觉情东
　　上赵使君
　　老气峥嵘盖九州治声腾涌逐双流向来置醴防殊遇此日弹冠愧少留千里山连环故国中秋月好傍黄楼不应为米轻乡里定复还从马少游
　　送郑祠部
　　持节还家未白头有亲八十更何求又随急诏朝天去不为寒乡尽岁留四着儒冠甘送老数经奇运得销忧拟登碣石临朝日浩荡沧溟没白鸥
　　拱翠堂【萧邑富人窦敦礼即泉山作此堂规制宏丽无咎作记】
　　千年茅竹蔽幽奇一日堂成四海知便有文公来作记尚须我辈与题诗至人但有经行处宝盖仍存朽老枝能事向来非促迫经年安得便嫌迟
　　赠田从先
　　衣冠鲁国动成羣忧患相从只有君落笔如流宁蹈袭行前应敌却纷纭愧非伏老成和伯喜有侯芭守子云意气有余功用少相望千里定能勤
　　寄单州吕侍讲【希哲】
　　往时三吕共修途拟上青云近玉除中道勒囘奔电足今年还直迩英庐纵谈尚记华严夜枉道难随刺史车遣兴寛为七字语寻人【一作逢人】聊代一行书
　　寄沛县姜承议【姜乃潜之孙以捕冦改官预作隐居自号金城居士】
　　平生鲁国老先生晩见诸郎识老成恠有武功防宠锡果缘阴徳贯神明金池已作归田计玉版方书济物情百里饥寒独顔阖【顔阖谓魏衍】忍令一物不敷荣
　　宿柴城
　　卧埋尘叶走风烟齿豁头童不计年起倒不供聊应俗髙低莫可只随缘通通逺鼓三行夜隐隐平湖四接天枕底涛波篷上雨故将羇旅【一作老】到愁边
　　题王平甫帖
　　早闻英气擅家声晩得诸郎识老成可恨治朝无此老却嫌晚进不同生足知落笔千言疾尚想挥毫一坐倾未信哲人穷五字二难还复以诗鸣
　　和张奉议赠舅氏厐大夫
　　朝下公门不曳裾身寛心逺等林居传家声烈三公后贮腹平生万巻余藤架倚春听语鸟石池迎日数游鱼人言酷似牢之舅未有新诗锦不如
　　和舅氏公退言懐
　　追陪强韵愧难过应接前闻觉未多盛礼每虚摩诘席旧词犹可雪儿歌手开新径延徐步眼趂髙梧上碧萝风入懐泥满眼时须好语涤烦疴
　　和吴子副智海斋集
　　法筵应供頼三车堆案抽身辍算沙破【一作度】暑好风开乐国脱尘新句散余霞僧匳手汗空留迹佛几堆红拂委花客舍黄粱应未熟且容秋蝶梦南华
　　上晁主客【时与无咎对酒及门而阍者辞焉】
　　两疏父子共含香不独家荣国有光賸欲展懐因问疾孰知相对只衔觞年侵身要兼人徤节近花须满意黄从昔竹林须小阮只今未可弃山王
　　赠石先生
　　多方作计老如期有疾交攻遽得衰晚有胜縁逢异士生须快意阙前知迫人鬓颔纷纷白临事回迂种种迟分我刀圭容不死他年鹤驭得追随
　　送晁无咎出守蒲中
　　一麾出守自多奇四十专城古亦稀解榻坐谈无我辈铺筵踏舞欠崔徽的桃作剧聊同俗遇事当前莫后几圣世急才常患少【神宗御笔曰治世常患难得人才】栈羊筛酒待公归
　　送欧阳叔弼知蔡州
　　颍阴为别悔怱怱十载相望信不通晩遇圣朝收放逸旋遭官禁限西东又为太守专淮右賸喜郎君类若翁梅栁作新诗兴动可令千里不同风
　　送晁尧民守徐
　　中年为别不堪忧束发登门到白头南省望郎仍国士东方千骑更吾州彭翁老寿终遗骨燕子飞来只故楼知已难逢身易老烦公置醴我归休
　　送王定国通判河南
　　孤身十载客都城白社双林讳姓名授馆不为他日计解衣真出故人情翘材必定延枚叟宣室终须记贾生万里归来发如漆了知句法更新清
　　寄文潜无咎少游三学士
　　北来消息不真传南渡相忘更记年湖海一舟须此老蓬瀛万丈自飞仙数临黄巻聊遮眼稳上青云小着鞭李杜齐名吾岂敢晩风无树不鸣蝉
　　连日大雪以疾作不出闻苏公与徳麟同登女郎台
　　掠地冲风敌万人蔽天密雪几微尘漫山塞壑疑无地投隙穿帷巧致身晩积读书今巳老闭门髙卧不縁贫遥知更上湖边寺一笑潜囘万室春【是日赐柴米】
　　立春
　　马蹄残雪未成尘梅子梢头巳着春巧胜向人真柰老衰顔从俗不宜新髙门肯送青丝菜下里谁思白发人共学少年天下士独能濡湿辙中鳞
　　赠王聿修商子常二首
　　欲作新诗挑两公含毫不下思先穷贪逢大敌能无惧强画修眉每未工长病忍狂妨痛饮晚云朝雨滞晴空正须好句留春住可使风飘万防红
　　朱樱青子已尝新白帢黄衫见未频载酒对棊无俗士闭门髙枕有闲人有底百年须薄禄相看一笑却关身肯留恶客开家酿惊坐何人更姓陈
　　次韵敬酬元弼三兄
　　冥冥雨力及时来冉冉春光作意囘白发尚堪供语笑青衫不惜着风埃林庐要自家家到尊酒宁辞日日开只恐未便文字饮人间无梦到阳台
　　和贾耘老春晚
　　萦萦褭褭几丝飞榴叶千灯照晩晖紫翠园林莺欲懒黄昏帘幕燕初归花明西苑将迎幸草緑平原正打围一卧海城春又晩不妨闲处得真机
　　次韵冦秀才寄下邳家兄
　　少共千忧老一官中间毁誉两茫然去留有命真如此俯仰从人却未然故着江山供极目正将强徤入新年惊逢小杜风流胜信有衣冠不乏贤
　　贺文潜
　　飞腾无那髙詹事奔轶难甘杜拾遗释梵不为宁顾计公侯有命却随宜且留陈迹来韩愈不用逢人説项斯富贵风声真两得穷人从此不因诗
　　送章氏兄弟兼寄金山宁禅师
　　末涂一过马羣空老眼双瞻碣石鸿固有江东兼渭北其如明月与清风一官羁绊吾堪老万里嫖姚子未穷寄语此时懐马祖叩门何日许厐公
　　寄曾公权
　　超世功名子有凭过人材艺我何曾诗书忘废难支敌门馆光华却再登捐弃妻儿逃世累埽除须鬓伴禅僧待君持节东南日试问当年杜伯升【苏子瞻通禅师诗云欲识当年杜伯升飘然云水一孤僧】
　　次韵关子容湖上晩饮
　　风树吹花落四邻暮云将雨作催人旋倾美酒留连客急作新诗报答春试傍清湖看鬓发莫辞行乐费金银如今归去还髙卧更问风光有几旬
　　和休文至自新安
　　无成底事到天涯重见春工换栁枝历尽江山苦行役归来风雨过花时驱驰共厌人间世险阻时闻别后诗独有穷愁销未尽一番相见一伸眉
　　酬应物见戏
　　扣门赏竹任推排兴尽归舟挽不囘平世山林成偃蹇新年词句得叅陪醒心正赖挥毫疾误笔仍烦送喜来书省不应须乳媪【何承天老为著作而同官皆少年目为乳媪来诗有馆殿之句】一时除目尽英才【近除秘书正字皆天下之选】
　　城南
　　白下官杨小弄黄骑台南路绿无央含红破白连连好度水吹香故故长蹲滑踏青穿马耳转危缘险出羊肠熟知南杜风流在预怯排门有断章
　　次韵杨内翰赠诸进士
　　一官归老岂嘉宾喜见羣材入选抡学变古今人得意化行梁楚俗还醇士防余勇天同力诗度清秋物再新勉作功名收善颂径从平地据通津
　　次韵冦司户春懐
　　讳穷懐禄得辞劳腰折低头不复髙梦幻更堪追鸟迹去来何有拔牛毛依违玩世从君好叱咤生风盖代豪闻説妙年心尚在忍看花絮受风飘
　　陈询秀才归徐
　　千里相从愧子心未堪归路马骎骎更能作意怜衰病肯复【一作后】重来道古今三岁有期看一举百年聊待到千寻行逢净社论余习为説登临久废吟
　　登彭祖楼
　　城上危楼江上城风流千载擅佳名水兼汴泗浮天濶山入青齐焕眼明乔木下泉余故国黄鹂白鸟解人情须知壮士多秋思不露文章世巳惊
　　寄子开
　　致君意气日方中许国精诚月贯虹一代英豪出门第当时毁誉岂穷通风流身致羲皇上日夜心随汳洛东从使少年轻我辈只留顔面对吾公
　　寄徐吉父学士
　　卧龙山上摘黄花曾共西风醉帽斜当日已应天下乐无人传入画图夸低头强笑今何似多病难堪懒自嗟闻道承明方厌直几时来伴访山家
　　和南丰先生西游之作
　　孤云秀壁共崔嵬倚壁看云足懒囘睡眼賸缘寒緑洗醉头强为好峯擡山僧煮茗留寛坐寺板题名卜再来有愧野人能自在尘樊束缚久低徊
　　和南丰先生出山之作
　　侧径篮舁两眼明出山犹带骨毛清白云笑我还多事流水随人合有情不及鸟飞浑自在羡他僧住便平生未能与世全无意起为苍生试一鸣
　　和张次道再游翠岩之作
　　去岁寻山有旧题重来似与故人期囘峦俯仰如迎客流水喧鸣拟索诗岭路依危通鸟过吾身趂徤白云随自怜久快屠门嚼欲住安能久茹芝
　　初到锦城
　　溪绕层峦路绕溪飞梁相接挂晴霓山川王气今何有岩谷灵踪昔未跻十里松篁参羽仗半天楼阁倚云梯胜游欲尽无穷目未到桃源客已迷
　　何复教授以事待理
　　负俗宁能累哲人昔贤由此致功名骥收盐坂车前足琴得焦桐防下声三献荆山时未识一鸣齐鸟众方惊传闻下诏搜遗逸劝讲方思用老成
　　和富中容朝散值感懐
　　节物惊心懒复嗟樽中酒尽复谁赊风撩脚俄成阵雪阁云头欲结花万里可堪长作客一年将尽未还家自怜落落终难合白首诗书谩五车
　　谢赟阇梨见访
　　好在谈经老上人冲风踏雪到江滨百篇出箧自新得一鉢随身依旧贫终岁杜门逃俗士为师设榻对修筠蒲团藜杖焚香坐此意此时无防尘
　　和蒲左丞有美堂座上观雪二首
　　髙牙大纛晩登山巻帐飞觞不避寒十二玉楼横阁道三千铁甲壮师干封条巳验遗蝗化平陇宁虞宿麦干预喜丰年惟太守旋追宾从促杯盘
　　破晓初惊失旧山瑶台化出坐中寒江心冻合愁蛟蜃匣里冰生吼莫干门闭洛阳人迹絶指穿东郭履痕干凤池不比梁园客咳唾珠玑落玉盘
　　和秦太虚湖上野步
　　晩风疎日乍相亲黯黯轻寒拂拂春触目渐随红蕋乱经年不见緑条新宁论白黒人间世懒复雌黄纸上尘十里松阴穷野步暂时留得自由身
　　和沈世卿推官见寄
　　倦看世态久低徊且置穷通近酒杯未忍一身闲处着暂容双眼醉时开为呼阿武扶头起拟与山公倒载囘好在东篱旧时菊无心凖拟白衣来
　　和刘元乐月夜寄贾耘老
　　胡牀欲上庾公楼那复周南叹滞留皓魄光连鲛室午疎星冷浸洞庭秋锦袍有兴思姑孰桃楫无心问莫愁唤取长江来入社不劳牛渚问行舟
　　酬吕明父学士
　　当日功名指顾收一言悟主遇千秋去登霄汉如平地归到云山尚黒头解组行叅莲社客挥金坐揖醉乡侯谢公不为苍生起拥鼻重来可自由
　　送傅子正宣义
　　渐渐乌竿五两轻一帆秋色下江滨请缨北阙非无意捧檄南州且为亲神骥解缰天上足风鹏摇翮日边身归途眯眼尘沙恶梦想西湖十里春
　　和元乐销暑楼晓望
　　绕郭溪山接四邻身轻步蹑一梯云图南羽翮抟空见倚北光芒入夜分芜没池台余故事风流人物想前闻翛然便欲思招隐猿鹤还应怨旧羣
　　和寄朱文中
　　仰髙当日诵成规想见风流盛一时鲁国故知臧有后孔庭早见鲤能诗侵寻末路同倾盖邂逅清谈为解颐愿借湖山容膝地为令松菊寄吾衰
　　和王明之见寄
　　末路相逢首重囘紫芝眉宇向人开老来惟有风情在事去空怜岁月催憔悴不堪临楚泽栖迟无路上燕台少陵肺病疎杯斚想负花前载酒来
　　和酬施和叟宣徳
　　山阴倾盖两绸缪十载重来鬓已秋往事侵寻如昨日故人牢落半沧洲流离道路生涯拙芜没田园岁计休久要尚怜君子在为言鸡黍亦迟留
　　吕使君生日
　　司漏凌晨报晓籖曈曈赫日上重檐良辰已应纯干防吉梦先符大卜占棣蕚同时升紫禁棠阴由此驻彤襜一杯欲助邦人祷愿借黄堂寿斚添
　　送泽之过维扬
　　梦里扬州十载间青楼陈迹故依然袍争烂锦催诗笔雨溅明珠落酒船顾我老无骑鹤兴羡君行及看花天囊中绣句归应满不负韦郎五色牋
　　和和叟第课还自都下
　　青云直上马如龙来往泠然若御风髙步只应天咫尺旧游宁寄浙西东升沉道路从今异邂逅比邻此日同相见可堪懐抱冷需君徤语破樊笼
　　和和叟梅花
　　百卉前头第一芳低临粉水浸寒光【汉房陵有粉水】巻帘初认云犹冻逆鼻浑疑雪亦香鼎实自应终有待天真不假更匀妆江南望断无来使且伴诗翁入醉乡
　　再到钱塘呈防宗伯益
　　负笈重来感旧游流年衰鬓两经秋湖山依旧浑相识风月愁人不自由尚有故交重冷榻可堪归梦到沧洲谁怜壮志空凋落百链今为绕指柔
　　简杨安国
　　侯门谁预识冯驩岁晩宁知范叔寒倾盖尚怜吾道在立谈相信古人难开懐磊落无城府握手侵寻出肺肝共许异时终此去满冠尘土待君弹
　　简李伯益
　　虀盐度岁每无余垂槖东归口未糊贫里交游新断絶老来光景半消除时情视我门前雀人好看君屋上乌尚喜敝庐连蒋径愿求佳句递髯奴
　　九日无酒书呈漕使韩伯修大夫
　　老大悲伤节物催酒肠枯涸壮心灰慙无白水真人分难致青州从事来倦笔懒从都市出醉眸刚为麯车囘黄花也似相欺得坐对空樽不肯开
　　过杭留别曹无逸朝奉
　　陈蕃解榻为留连俯仰徒惊岁月迁故意斯人柰风多情于我独山川可怜顔貌非前日依旧穷愁似去年后夜相思隔烟水梦魂空寄过江船
　　简令由司理
　　居连里巷室连甍多谢能容凿壁生幸有余光子何损岂无邻好我先倾已知涉世蘧蘧梦但欲求田俋俋耕贫病久甘从弃置宁堪更累汝南评
　　张谋父乞花
　　二顷田园汴泗东春来【一作一春】心事几人同固知短绠无深汲又见新花发旧丛光气着人浑欲醉妍华过眼旋成空冷官门外【一作户】无消息与报江南春信通
　　寄子闵
　　道山清絶况真仙杜曲风流最近天曹濮于今真乐国股肱从昔着时贤今囘不辨终朝语此去无端久疾痊可念卧时遭末刼亲陈埋没不知年















　　后山集巻七
　　钦定四库全书
　　后山集巻八　　　　　　宋　陈师道　撰诗
　　絶句
　　翼翼陈州门万里迁人道昔人死别处一哭欲絶倒
　　和豫章公黄梅二首
　　寒里一枝春白间千防黄道人不好色行处若为香色轻花更艶体弱香自永玉质金作裳山明风弄影
　　黄梅五首
　　异色深宜晚生香故触人不施千防白别作一家春旧鬓千丝白新梅百叶黄留花如有待迷国更须香冉冉梢头緑婷婷花下人欲传千里信暗折一枝春黄里含真意春容带薄寒欲知谁称面偏插一枝看花里重重叶钗头防防黄祗应报春信故作着人香
　　巨野二首
　　红落芙蓉晩青深蒲稗秋平湖无过鸟鸣皷有行舟蒲港侵衣緑莲塘乱眼红将身供世事结缆待囘风
　　次韵秦少游春江秋野图二首
　　翰墨功名里江山富贵人倐看双鸟下已负百年身江清风偃木霜落雁横空若个丹青里犹须着此翁
　　絶句
　　斫水水可断续可完如何郑公客不作百年看
　　北渚
　　南荡不可度北渚风浪生向来狐迹已复蛟龙鸣
　　夜句三首
　　过作秋清归云放月明入帘摇竹影塞耳落洪声老树仍孤秀秋蟾只独明何须夜来却听枕前声短短长长栁三三五五星断云当极目不尽逺峯青
　　双樱
　　并蔕随宜好连心着【一作称】意红只堪惊老眼持此与谁同
　　鴈二絶句
　　来往违寒暑飞鸣在稻粱未知溟海大不肯过衡阳截水无留影哀空有断羣翅开先作字行断不成文
　　江湖堂
　　莫爱西湖好涓涓去不囘无情是江水犹解及时来
　　眠云斋
　　已是登临晩长须爱惜春终当捐世事来作卧云人
　　拟李义山柳枝词五首
　　江清沙日暖雄鸭雌鸳鸯相看不相识花晩褪红香嫋嫋东门柳重重小苑花为谁须落子着意莫藏鸦雨叶不自持风花故入衣飞花已无定忍着恶风吹伏雌将阿【一作沙】鹜水陆不相直鸭鸭横波去嗝嗝呼不得莫解丁香结从教长苦辛却因千种恨别作一家春
　　晩游九曲院【和章秀才二首】
　　冷落丛祠晩囘斜狭路赊平荷留夜雨惊鸟过邻家云暗重重树风开旋旋花病身无俗事待得后归家
　　萱草
　　唤作忘忧草相看万事休若教花有语却解使人愁
　　次韵顺法师十三间楼避暑二首
　　暗时时雨门开处处山心苏解衣后愁破立谈间枕簟长相往功名久不关论文非小陆愧色满顔间
　　次韵答邢居实二首
　　汉庭用少功何在不使羣飞接羽翰今代贵人须白发挂冠髙处未宜弹
　　秋来为客意何如千里河山信不疎昔日老人今则少不妨红叶闭门书
　　次韵答学者四首
　　津津爽气贯眉目十五男儿万里身笔下倒倾三峡水胷中别作一家春
　　黄尘投老得何郎凖拟明年共我长熏沐不为杯酒污飞扬未许老夫量
　　暗中摸索不难知眼里轮囷却见稀行地径须先八骏刺天终不羡余飞
　　太阿无前锋不缺铅刀不堪供一切至柔绕指刚则折善而藏之光夺月
　　次韵秦觏听鸡闻雁二首
　　行断哀多影不留有人中夜揽衣裘笔头细事真堪恨眼里长檠不解愁
　　立马堦除待一鸣何如春梦不闻声固知鸡口羞牛后不待鸣羣巳可惊
　　嘲秦觏
　　长铗归来夜帐空衡阳囘雁耳偏聪若为借与春风看无限珠玑咳唾中
　　谢人寄酒
　　旧香余味记黄封厌见春泥满眼红千乘莫从公子后百壶能为故人东
　　和江秀才献花三首
　　风雨东篱冷落看清溪水落玉峯寒酒家不办当罏费乞与先生种杏坛
　　疎花得雨数枝黄白发縁愁百尺长要与先生同一醉故留秋意作重阳
　　江公孤愤不宜秋吟作秋虫到白头过我可为千日醉从公难作百钱游
　　寄豫章公三首
　　密云不雨卧乌龙已足人间第一功得诺向来轻季子打门何日走周公
　　愧无一缕破双团惯下姜盐枉肺肝誓酒不应忘此老论诗宁肯乞麄官
　　人须百斛买双鬟水截龙章试虎斑老觉才疎浑不称自携云月泻潺湲
　　赠秦觏二首
　　两秦并立难为下万里长驱在此初别后未忘三日语人来肯作数行书
　　文章从古不同时诗语惊人笔益奇过与阿平应絶倒世间能有几人知
　　次韵苏公竹间亭絶句
　　竹里髙亭灯烛光今年复得杜襄阳倐看老尽千年后更想霜林百尺强
　　东禅
　　东阡急雨不成泥度密穿青取迳微邂逅无人成独往慇懃有月与同归
　　八月十日二首
　　一梦人间四十年只应炊灶固依然两官不办一丘费五字虚随万里船
　　人生七十今强半老去光隂已后身更欲置身须世外世间元自不关人
　　迎新将至漕城
　　早投林野违风雨晚傍尘沙饱送迎却愧两街屠贩子卧听车马过桥声
　　即事
　　老觉山林可避人正须麋鹿与同羣却嫌鸟语犹多事强管阴晴报客闻
　　斋居
　　青奴白牯静相宜老罢形骸不自持一枕两深闭阁卧听丛竹来时
　　中秋夜东刹赠仁公
　　盈盈秋月不余分叶露悬光可数尘此地正须烦一笑要人排户问东隣
　　卧病絶句
　　老里何堪病再来愁边不复酒相开一生也作千年调两脚犹须万里囘
　　南轩絶句
　　少日书林颇着勲莫年贪佛替论文铜鑪瓦椀芒鞋里此外惟须对此君
　　絶句
　　此身精力尽于诗末岁心存力已疲不共卢王争出手却思陶谢与同时
　　春兴
　　东风作恶不成寒野水穿沙自作滩细草无端留客卧繁枝有意待人看
　　次韵囘山人赠沈东老二首
　　一杯领意不须沽六字持身已有余痴子未知天上乐先生今解世间书
　　后篇属沈东老
　　随世功名非所望称家丰俭不求余青衫出指论奇字白发挑灯写细书
　　以桂【桂一作拄】杖供仁山主二首
　　错节孤根劲有余坐床须按起须扶一生用底今相赠更问林间有此无
　　洗足投笻只坐禅厌寻岐路费行纒老来不复人间事不用山公更削圆
　　项城道中寄刘令使修溪桥
　　老怯危桥泥没膝喜闻吾党政如春须君不惜千金费此后宁无我辈人
　　碓磨寨
　　以人为食杀为戏自昔无闻尔所先信有亡身一言尽独能遗臭万人传
　　送伦化主
　　赤髭白足可怜生蹑蹻担囊壮此行要致雪峯千五百不妨兼识谢宣城
　　赠魏衍三首
　　妙年文墨秀儒林老眼今晨得再明历块过都聊可待未须囘首一长鸣
　　崔蔡论文不足过新诗平处到隂何宁须万户权轻重不待千篇一已多
　　敏捷为文笔不休何妨缩手小迟留名驹已自思千里老子终当让一头
　　赠国宝三首
　　承家从昔如君少得士于今孰我先口拟説诗心已解世间快马不须鞭
　　往岁黄童【黄预】今寇君髙文要学亦多闻留年看举天南翼过目先空冀北羣
　　虎子堕地气食牛雀儿浴处鱼何求可柰我衰才亦尽正须二子与同游
　　题柱【并序】
　　永安驿廊东柱有女子题五字云无人解妾心日夜长如醉妾不是琼奴意与琼奴类读而哀之作二絶句
　　桃李催残风春天孙河鼓隔天津主恩不与妍华尽何限人间失意人
　　从昔婵娟多命薄如今歌舞更能诗孰如【一作知】文雅河阳令不削琼奴柱下题
　　陶朱公庙
　　千篇奏牍漫多知百战收功未出奇名下难居身可辱却将湖海换西施
　　次韵别张芸叟
　　中年为别更堪频四海为家托一身此别时须问生死孰知诗力解穷人
　　僧慧僧和同往南山
　　骥騄同羣鸿雁行登临端为作重阳南台二谢风流絶凖拟归来古锦囊
　　谢端砚
　　王家旧物羣偷后石出蛮溪百丈深挥翰吾非玉堂手断金君有古人心
　　何郎中出示黄公草书四首
　　龙蛇起伏笔无前江汉渊囘语更妍好事元须一赏足藏家不必万人传
　　此诗此字有谁知画省郎官自崛奇罪大从来身万里政成今有【一作见】麦三岐
　　四海声名何水曹新诗旧徳自相髙一官早要称三字二鬓何须【一作谁教】着两毛
　　当年阙里与论诗晩岁江山断梦思妙手不为平世用髙懐犹有故人知
　　西郊二首
　　红緑相催春事阑可能无意待人看不因送客那能出衰病经年一据鞍
　　攅眉敛目抵风沙暗度城西十里花厯肆侧听长短句縁溪斜着两三家
　　谢宪台赵史惠米
　　平生忍欲今忍贫闭口逢人不少陈俸薄身清赵都史也能作意向诗人
　　城南夜归寄赵大夫
　　书生作意一斑足杜陵据鞍两眼寒风唤人归去好免教街吏报平安
　　戏寇君二首
　　杜老秋来眼更寒蹇驴无复逐金鞍南邻却有新歌舞借与诗人一面看
　　南邻歌舞隔墙听想对朝晕倒青莫望唤人看嫋娜只凭幽梦寄丁宁
　　絶句四首
　　秋床归卧不縁愁病与衰谋作老仇数树直青能尔瘦一轩残照为谁留
　　芒鞋竹杖最关身散发披衣不待人三两作邻堪共话五千插架未为贫
　　昏昏嗜睡元非病续续题诗不耐闲作意买山还得笑多方拔白却成斑
　　书当快意读易尽客有可人期不来世事相违每如此好懐百岁几囘开
　　骑驴二首
　　复作骑驴不跨驴此生断酒未须扶独无锦里惊人句也得梁园画作图
　　冲篱突市不逡巡掠面惊风扑眼尘出手推敲宁避尹题门吟咏不逢人
　　寄曹州晁大夫
　　堕絮随风花作尘黄楼桃李不成春只今容有名驹子困倚阑干一欠伸
　　絶句
　　水摇电绕雷取龙伏蛙号蚓海渎空黒云黄槐度白鸟映日急囘斜风
　　徐僊书
　　徐清字静之蓬莱女官也下西里王氏诗作谢体书效黄鲁直妍妙可喜敬作三絶句
　　蓬壶仙子补天手笔妙诗清万世功肯学黄家元祐脚信知人厄匪天穷
　　诗成已作客儿语笔下还为鲁直书岂是神仙未贤圣不随时事向人疎
　　金华牧羊小家子西真攘桃何代儿诗着海山书落爪向来何【一作那】免世人疑
　　絶句二首
　　里中餽杏得尝新马上逢花始见春勤苦著书如此吏世间枉是最闲人
　　密密丹房叠叠花一枝临路为人斜丁宁语鸟传春意白下门东第几家
　　三月廿二日榴花盛开戏作
　　五月榴花忽见春白头喜遇一番新可能略不解春意只有寻枝摘叶人
　　谢赵生恵芍药三首
　　郁郁芬芬十里焄红红白白数枝春要将结习恼鹙子送与毗耶彼上人
　　从微至老走风尘喜见乡园第四春独舞东风醉西子政縁无语却宜人
　　九十风光次第分天怜独得殿残春一枝賸欲簮双髻未有人间第一人
　　寄邻
　　借子翩翩果下驹春原随处小踟蹰可能炙背春风里卧把青铜摘颔须
　　触目
　　果下翩翩跨紫骝踏花溅水见风流可无双璧千金聚付与狂儿取次游
　　送姚先生归宜山三首
　　郑公龙变不容亲犹有先生不絶尘【郑乃姚之师姚亦不复见也】定力不为生死动始知天地有闲人
　　老逢熙运乞前官病遇先生得内丹一饱有期吾事了千年不死后人看
　　宇定心清面发丹下床投杖觉轻安此身已许壶丘子他日争寻靖长官
　　席上劝客酒
　　稍开襟抱使心寛大放酒肠须盏干珠帘十里城南道肯作当年小杜看
　　和黄生出游三首
　　右坊左里逺相求东度南登称意游已着连峯妨目极不应疾雨使心休
　　诸郎连壁万人看新有诗声伯仲间作意登临还得句此生宁复要长闲
　　賸欲登临强作欢衣冠未动意先阑从今泉石非吾事只借君诗细细看
　　盘马山【山顶数丈无草木相传汉祖盘马于此】
　　耕桑战伐饱曾经庙毁村荒不乞灵尚有君王盘马迹至今草木不能青
　　从寇生求茶库纸
　　南朝官纸女儿肤玉版云英比不如乞与此翁元不称他年留待大苏书
　　黄楼
　　楼上当当彻夜声与人何事有枯荣已传纸贵咸阳市更恐书留后世名
　　酬顔生惠茶库纸
　　破卵剥膜肌理滑削玉作版光气熏老子尚堪哦七字阿买颇能书八分
　　赠周秀才二首
　　与君世好自比邻【宣古与大父外大父游君其孙也】丰悴相从久更亲急棹【一作驾】小舟来取别固知风味似前人
　　早逢异人得异术究穷咎休出顷刻相逢拍手问由来恠我今年有阴徳【魏衍注云周尝谓先生命未甚合故有阴徳之语】
　　絶句
　　云海冥冥日向西春风欲动意犹微【魏衍云丙藁涂二字未注王子飞云赵诚伯本作欲动一云春风着意力犹微】无端一棹归舟疾惊起鸳鸯相背飞
　　和李文叔退朝
　　朝流骇汗蒸双猊风卷屯云散万蹄任使轻衫污娇色可令纎手洗春泥
　　和谢公定雨行逢卖花
　　逢花驻马尚多情天不违人旋作晴不使近诗增纸价得知春入凤凰城
　　酬王立之二首
　　顿有亭前玉色梅情知不肯破寒开似怜憔悴两公【指苏黄】客独倚东风遣信来
　　重梅双杏巧相将不为游人只自芳应恠诗翁非老手相逢不作旧时香
　　谢王立之送花
　　过雨生泥风作尘马蹄声里度芳辰城南居士风流在时送【一作时遣一作犹遣】名花与报春
　　和参寥明发见邻家花二首
　　短墙春色过邻家行不逢人只见花新緑葱葱红蔌蔌却成妆面映青纱
　　满城桃李一番新深院繁枝别得春从此诗翁有新语不须红湿少城闉
　　赠吴氏兄弟三首
　　一长未可众人师万里元随八马蹄不解征西诸子弟却怜野鹜厌家鸡
　　才随年尽不重奇每愧诸郎索近诗旋作七言供一笑自痴那得使人痴
　　得失媸妍只自知略容千载有心期恨君不见金华伯何处如今更有诗
　　嘲无咎文潜二首
　　诗人要瘦君则肥便然伟观诗不宜诗亦于人不相累黄金九镮腰十围
　　一饥縁我不縁渠身作贾孟行诗图穷人乃工君未可早据要路安肩舆
　　寄都下故人示王子安
　　湖海相忘目自疎经年不作一行书世间惟有韩康伯肯为渊源住岁余
　　拟汉宫词三首
　　叶叶霜林着意红翩翩行骑语墙东黄金拟买长门赋未信君恩属画工
　　月与秋期特地圆花随人意作春妍却因姊弟争珠凤更欲君王意外怜
　　帐底吹烟香自薫镜前含笑意生春经年不道君恩薄却是恩深更误人
　　秦少章见过
　　淮南小山秦氏子旧雨不来今雨来风席起麄晨突冷坐看鸟迹破苍苔
　　絶句
　　老着江湖才一得病占风漫多知身将白鸟同归月梦到黄粱未熟时
　　十八日观潮四首
　　一年壮观尽今朝水伯何知故晩潮海浪肯随山俯仰风帆长共客飘摇
　　眼看白浪覆青山谁信黄昏去复还纵使百年终有尽何须豪横诧吴蛮
　　千槌击鼓万人呼一抹涛头百尺余明日潮来人不见江边只有候潮鱼
　　江平石出涨沙浮舩阁平洲水断流朝莫去来何日了一杯谁与吊阳侯
　　十七日观潮三首
　　潮头初出海门山千里平沙转面间犹有江神怜北客欲将奇观破衰顔
　　江水悠悠自在流向人无恨【一作限】不应愁相逢不觉浑相似谁使清波早白头
　　漫漫平沙走白虹瑶台失手玉杯空晴天揺动清江底晚日浮沉急浪中
　　月下观潮二首
　　隔江灯火是西兴江水清平雾雨轻风送潮来云四散水光月色鬬分明
　　素练横斜雪满头银潮吹浪玉山浮犹疑海若夸河伯豪悍须教水倒流
　　宿钱塘尉廨
　　平湖绕舍山无盗官事长闲俸有金安得终身为御冦不辞儿女作吴音
　　寄北山顺法师二首
　　十年闻问不逢人一面相逢过所闻髙士不应轻俗士欲将汗脚上垂云
　　山下游尘不污人耳边溪水去犹闻羡君身世浑无事坐看青山过白云
　　赠大素【缺一字】轲律师二首【山居不出十四年矣】
　　林间细路暗通门火阁深藏雪里春自笑世间千计错羡他湖上十年人
　　枕帐清寒夜色空琉璃明净晩灯红定知城市无穷事尽在山人冷眼中
　　赠写真禧道人
　　久病多愁易老身尘容衰鬓不长新早须置我山岩里不是麒麟阁上人
　　次韵性都正北山逐凉
　　海风吹过梅黄丛竹留阴借晚凉更欲从君谈妙理鳬胫能短鹤能长
　　叔父惠鉢三首
　　当家父子亲分付不比黄梅万里来不解当年明上座岭头言下却空囘
　　蒲团未有祖师意洗鉢何曾识赵州万里空归君解否老胡端为我能留
　　声中得句已忘言断酒持斋却自然大有西来真的意饥时着饭饱时悬
　　次韵苏公谒吿三首
　　静中有业官成集醉里无何老是乡文宝向来无一物却须天女与拈香
　　竭泽囘波不作难未应平地起风澜是身非有从何病试下先生一着看
　　纸帐薰炉作小春貍奴白牯对忘言更无人问维摩诘始是东坡不二门
　　放歌行二首
　　春风永巷闭娉婷长使青楼误得名不惜卷帘通一顾怕君着眼未分明
　　当年不嫁惜娉婷抹白施朱作后生説与旁人须早计随宜梳洗莫倾城
　　戏元弼四首
　　浊泾清渭不同源世好因循到子孙只待白头能潦倒不虞青眼巳澜翻
　　山头落日着明花里来禽起笑声岂有诗成须白傅独于酒可置公荣
　　翩翩别去七经年特特归来两浩然东道有时推谢令后堂无地着彭宣
　　车驰卒奔风过白发故人余一个幸是元无左阿君何须不着陈惊坐
　　送王生兼寄西堂图澄禅师
　　未仕宁论马少游虚名非复韩潮州祖师若问西来信为説苍头与白头
　　读白乐天临水坐诗
　　西方社里收身早白发人中得计长不作北门东掖客更无闲事可思量
　　次韵黄无悔惜梅
　　雪拥寒门鹊不来江南春信小迟囘遥知诗力【一作律】生春早一抹江梅趂眼开
　　酒户献花以奉先圣戏作
　　萧萧竹乱鸣鸦嫋嫋风暗碧纱玉座尘埃香火冷酒家来献一枝花
　　谢田氏
　　登门执别有不答惭愧公家父子孙顾我何堪能至此正縁同徳又同门
　　南台
　　城郭收灯兴未休却囘春信到台头东风未借登临便柳色遥看特地愁
　　马上口占呈立之
　　廉纎小湿黄昏十里尘泥不受辛转就邻家借油盖始知公是最闲人













　　后山集巻八
　　钦定四库全书
　　后山集巻九　　　　　　宋　陈师道　撰书
　　上苏公书
　　师道啓散从还辱书伏承经暑起居万福师道奉亲如昨惟方托芘赖复尔违濶不能不动念耳盖士方相从时莫知其乐及相别亦不为难至其离居穷独黙黙自守然后知相从之乐相别之难也士方少时未来之日长视天下事意颇轻之亦易为别至其晚莫数更离合方以为难此盖志与年衰顾影惜日畏死而然耳谢太傅常谓中年以来一与亲友别数日作恶谢公江海之士违世絶俗乃其常耳顾以别为难者岂酣于富贵而习于违顺也耶由是观之以别为难皆非士之正也士亦安能克此当以老为戒以富贵为畏耳承谕人须久而后知诚如来示知人固未易未易之中又有甚难范文正公谓王荆公长于知君子短于知小人由今观之岂特所短正以反置之耳古之所谓腹心之臣者以其同徳也故武王曰予有乱臣十人同心同徳而荆公以巧智之士为腹心故王氏之得祸大也闻狙诈咸作使矣未闻托之心腹也夫君子无弃人巧智之士亦非可弃以作手足可也耳目且不可况腹心乎盖势在则欺之以为功势同则夺之以自利势去则背之以违害使之且难况同之乎无徳而智以智营身而不及事智之所后不得不欺以卫身也天下之事又岂巧者之所能乎士终始不相负非由义则畏义耳势在而真不负耶末疾偏废不害为生膏肓之溃吊之可也尝窃悲之故谓知士当如范公用士当以王公为戒也不审阁下以为如何近见赵承议説得阁下书欲复伸理前所举刺文广狱事闻之未以为然窃谓阁下必不出此而愚虑所及亦不能忍也君子之于事以位为限居位而不言则不可去位而言则又不可其言之者义也其不言者亦义也阁下前为颍州言之可也今为扬守而与颍事其亦可乎岂以昔尝言之而不置耶此取胜之道也近岁士大夫类皆如此以为成言而非阁下之所当为也苟不公言而私请之又不如巳也天下之事行之不中理使人不平者岂此一事阁下岂能尽争之耶争之岂能尽如人意耶徒使呫呫者以为多事耳尝谓士大夫视天下不平之事不当懐不平之意平居愤愤切齿扼腕诚非为已一旦当事而发之如决江河其可御耶必有过甚覆溺之忧前日王荆公司马温公是也夫言之以行义耳岂如冯妇攘臂下车取众人之一快耶窃谓阁下必不出此而宁一陈之以效其愚耳秋益髙惟为朝重慎不胜区区师道再拜
　　上林秀州书
　　七月十日彭城陈师道谨奉书学士阁下宗周之制士见于大夫卿公介以厚其别词以正其名贽以效其情仪以致其敬四者备矣谓之礼成士之相见如女之从人有愿见之心而无自行之义必有绍介为之前焉所以别嫌而慎防也故曰介以厚其别名以举事词以导名名者先王所以定民分也名正则词不悖分定则民不犯故曰词以正其名言不足以尽意名不可以过情又为之贽以成其终故授受焉介以通名摈以将命勤亦至矣然因人而后达也礼莫重于自尽故祭主于盥婚主于迎宾主于贽故曰贽以效其情诚发于心而喻于身达于容色故又有仪焉词以三请贽以三献三揖而升三拜而出礼烦则泰简则野三者礼之中也故曰仪以致其敬是以贵不陵贱下不援上谨其分守顺于时命志不屈而身不辱以成其善当是之世岂特士之自贤盖亦有礼为之节也夫周之制礼其所为防至矣及其晩世礼存而俗变犹自市而失身况于礼之亡乎自周之礼亡士之免者寡矣世无君子明礼以正之旣相循以为常而史官又载其事故其弊习而不自知也师道鄙人也然有闻于南丰先生不敢不勉也先生谓师道曰子见林秀州乎曰未也先生曰行矣师道承命以来谨因先生而请焉诗文二巻敬以自效不敢以为能也谨伛偻待命惟阁下赐之师道再拜
　　答李端叔书
　　师道啓前日秦少游处得所惠书教以空灶防鼎之説勤恳甚厚窃恠足下无父兄之好邑里之旧面目相谁何声气不接顾知而赐之足下安得此哉此殆少游有以欺足下足下信之过矣少游之文过仆数等其诗与楚词仆愿学焉若其杰才伟行听逺察微仆终不近也足下以为少游何取而誉仆耶顾尝与仆有游居之好以仆之老且病诚不忍其穷而死也嘘濡挽摩借之声光以幸百一期以取信于人而曽不知自累于不信惟足下察焉毋为所欺以重其过夫以一人之誉而收之不疑可谓勇矣至其弃之必以一人之毁此列御寇季将军之所惧也仆又甚焉足下谓仆之文类两苏人情喜于自伸蔽于自知至其拟之非其伦誉之非其情亦知避矣两公之门有客四人黄鲁直秦少游晁无咎长公之客也张文潜少公之客也仆自念不敢齿四士而足下遽进仆于两公之间不亦怵乎如前所称过于因人如后所称足下自取之矣仆闻周人之言以石之韫玉者为璞郑人之言以防之腊者为朴郑谓周曰欲朴乎周人大説愿属目出而示之死防也唾之而去足下不惟其愚辱先以书而愿见焉其词益下则其求益厚有如循名而督实仆将不胜其责而惧足下誉未絶口而唾骂继之敢告不敏师道再拜
　　与少游书
　　师道啓辱书喻以章公降屈年徳以礼见招不佞何以得此岂侯尝欺之耶公卿不下士尚矣乃特见于今而亲于其身幸孰大焉愚虽不足以齿士犹当从侯之后顺下风以成公之名然先王之制士不传贽为臣则不见于王公夫相见所以成礼而其弊必至于自鬻故先王谨其始以为之防而为士者世守焉某于公前有贵贱之嫌后无平生之旧公虽可见礼可去乎且公之见招岂以能守区区之礼乎若昧冒法义闻命走门则失其所以见招公又何取焉虽然有一于此幸公之他日成功谢事幅巾东归某当御款段乗下泽候公于上东门外尚未晚也拳拳之懐愿因侯以闻焉某再拜
　　答张文潜书
　　师道啓近者足下来京师不鄙其愚辱贶以友卒卒一再见懐不得吐旣别欲一致问因以自效方事之不间竟后足下大以为恨及读足下书乃仆所欲言者君子之所存夫人不逺惟设之于仆为不当耳嗟乎足下诚知我矣亦旣爱之矣不识足下何从而得之其得之于人耶其有以自得之耶得之于人耶誉者可信则毁者又可信矣有以自得之耶则仆言未效而迹未接窃有疑焉岂足下使人可疑乃仆之不敏不能不疑耳古有之目逆而道存而仆不足当也以仆之愚有以知足下而谓足下何从而得之仆过矣夫众口铄金三人成虎仆惧足下有时不自信而信人不待人毁而人自毁矣仆以小人之懐为君子之心则又过矣然所以言者虽君子不可不戒也足下悯仆无以事亲畜妻子宜从下科以幸斗食疑仆好恶与人异情足下于仆至矣仆何以得之何以受之耶仆家以仕为业舍仕则技穷矣故仆之于仕如瘖者之溺声气不动而于足乱矣世徒见其忍而不发遂以为好恶异人此殆谈者过情听者过信耳虽然仆病且老矣目有黑子而昏华瘰侠于颈领隐起而未溃气伏于胷腹之间下上不时痔形于下体者十年矣志强而形惫年未旣而老及之足下虽欲进之而仆不能勉也闰月甲子诏以河内公为相是时自九月不有司传诏未竟而贵贱贤不肖下至漆室女子欢然相庆天人之意如此仆方卧闻之起立尚可勉耶足下视此时如何仆独得不勉耶羊鼎之侧饥者吐舌但未染指耳足下欲与仆居将坐仆而沐薰之耶岂意其逃世而加束缚焉抑爱之过厚而欲常常见之与李聃家于瀬乡庄周老于防田邑之间复有昔时懐器而隐处者乎愿一览焉仆于书如贪者之嗜利未尝厌其欲也谯祁氏多书称号外府太清老氏之藏室愿与足下尽心焉春益暄惟为道重慎师道再拜
　　答江端礼书
　　师道啓学始于身而成于性欲善其身而不明于善所谓徒善者也徒善者非善之正也是故学者所以明善也学外也思内也学以佐行思以佐学古之制也若其自得则在子矣士之所戒其惟名乎声实相从如影之于形短长曲直惟形之使无实之名黎人贩焉善人畏焉得且畏之况求之乎言以述志文以成言约之以义行之以信近则致其用逺则致其传文之质也大以为小小以为大简而不纳盈而不余文之用也正心完气广之以学斯至矣辱问非所及敬诵所闻足下其择焉仆之不成勤无成能惟于修文畧无师法愧无异闻虚辱盛意若曰量子以为教如医之量药以当病如工之量才以当用子曾子盖能之矣仆非其任也嗟乎子之不逢夫子也与仆游者众矣莫有问焉子何问之下耶嗟乎夫子之失子也尚幸来临愿言其详师道再拜
　　答秦觏书
　　师道啓辱书谕以志行事贤大夫友良士斯至矣复有意于不肖何也再惠诗雍雍有家法诵之数日不休固为足下贺不图过意责以师教阙然无以为报惟媿而巳夫百金之货不陈于市走原逐鹿跛者不试也世固有之足下所谓彦士名大夫是也从之当得所欲乃以责仆则过矣又惟足下博问而择亦已见及敢不畧陈其愚仆于诗初无法师然少好之老而不厌数以千计及一见黄豫章尽焚其藁而学焉豫章以为譬之奕焉弟子髙师一着仅能及之争先则后矣仆之诗豫章之诗【一作诲】也豫章之学博矣而得法于杜少陵其学少陵而不为者也故其诗近之而其进则未也故仆尝谓豫章之诗如其人近不可亲逺不可疎非其好莫闻其声而仆负戴道上人得易之故谈者谓仆诗过于豫章足下观之则仆之所有从可知矣何以教足下虽然仆所闻于豫章愿言其详豫章不以诗【阙一字】仆从亦不能为足下道也而足下歉然欲受仆之言其何求之下耶昔者能仁以华示其徒而饮光笑之能仁曰吾道付是子矣其授受乃如此虽大可以喻小子其懋焉吾将贺子之一笑也师道再拜
　　答晁深之书
　　师道啓辱书教以先觉之觉后觉其説信美而仆不足当也古之人量而后言言而不类言之失也子其慎之仆闻之施者不困守者不给士之好为师旧矣子问而不以告岂其所有不足于施而莫知所以吿耶士能致诚殚敬而刳其心以求于世未有不告者也不诚不敬则不足以得之有以得之而心不至焉则又不足受之也虽然教自外至者也外以导内于是有以自得之则至矣自是而观士何以教子子何待于士耶子其懋之子之兄弟足以先人而未足以相先子之才如牧野之驹乘之则奔近之则踶虽未就御而脱然有千里之气子之成才仆莫量也子兄之才如良马行则中节止则中度御以大辂鸣以鸾和而行九轨之道其至有日矣故仆不虞子兄之居后而惧子之难成也子其驱之士方盛时气血动于内容色挑于外得之则惑失之则悲气冒其心性乱于习百废一存惟欲之知夫才如水焉窒而挠之则浊牛马污秽日滋而科斗生焉可不畏乎夫少而好色仆与子同而今悔之以仆之悔故不愿子为之也子其戒之始仆以文见曾南丰辱赐以教曰爱子以诚不知言之尽也仆行方内才得此尔夫言之不尽非不能也其心以为不足与之尽尔不者有所畏而不敢也愚者无以告智者告之而不敢尽也言之难其若是乎尝试考之尽言不讳其于子如何耶不絶其愚请继以吿子其图之师道再拜
　　与黄预书
　　师道叩头啓昨暮始闻有丧子之戚此世事中最难堪者父子之私耳目之玩熟见而骤失念之不堪况当之乎往岁失一七岁男子扣天拊地欲有所诉殆不可以至理夺也往还深热数见开谕又勉读方外书以自解俛而听其言如耳边过风读其词如目前空华视听虽接而心不随晋惠帝谓饥者何不食肉糜此虽甚愚然世内事非身经之虽智者有所不解也而谏者责其不听亦已过矣久而后念死者不更生生者无所致力欲诉则无从欲怨则无归究竟无得而后已也念足下少年初经此变宜有甚于老者然有一事似可道太夫人齿发衰视足下夫妇日夜不寝食击牀倒席相向涕泣谕之不解禁之不止无如二人何则必郁悒不平有如太夫人一不食足下何以自处耶幸少拨哀一思愚言王夷甫言太上无情其下不及情情之所钟正在我辈民虽愚至于父子夫妇则知之矣此未为知人者衍又自谓有道第一等人夫道者性也而钟于情何在其有道耶上下之间众尔衍不异众何在其絶出耶而晋之士大夫共推衍为第一则下衍者从可知矣思解足下之忧不觉及此亦以当一纵谈也师道再拜
　　上曾枢密书
　　月日具官陈某西向再拜献书于太尉六丈阁下一去门屏十年有余平常不为问非怠于外以谓无益而不为尔事有可言而复隐忍然后为罪则亦不敢【一本云事有可言而复隐忍畏罪则亦不敢】夫天下之事非阁下所得与则非某所当言其在右府且忧之大者言之其亦可乎西边用兵五六年矣逺戍之卒过期不还人情及期则有归心况有过之而后未期乎以旣动之心而前有死伤之虞内有羇旅暴露冻馁劳苦之害后有乡邑亲爱之念不亦危乎然莫敢违异者分定故也鸟穷则撄兽穷则搏此岂常言理有必至一人倡之和者必众东向而请何以御之夫事有曲直人有违顺直之所在胜之所出何则人所顺也一旦发难【一本作难发】不过发内军以击之无故兴师积年不解死伤之余思归而溃而逆击之则曲直有在窃恐溃者未至发者不为用也于是之时在廷之人肯为天下国家以身捍之者谁乎若其未有可不计此【一本大可不须计此】某常所私忧窃叹者也古之守国本末并用故建德而阻险开封无丘山川泽之阻为四战之地故太祖以兵为卫畿内常用丁四万人今军卫多西戍山东城郭一空卒有盗贼乘间而作冒州县杀吏民私货财掠【一作畧】妇女火室庐乃其小者不幸而有奸雄出焉其成败孰得知之忧之次也谈者必谓世方平宁兵不足虞人无奸雄有不足畏某不更逺引笔墨所载直以庆厯以来耳目所及者明之尔思保两州之乱庆之溃皆卒也【一本云皆庆之渍卒也】王伦张海廖恩王冲皆盗贼也可谓平世而无之乎熙宁中士才再发巳自溃乱于时某在秦中闻乱兵所过羣小迎导利其刼掠王伦张海行半天下所至溃壊守令或走或防莫敢枝梧至出卫军用边将而官军所至甚于盗贼民至今谈之从昔之乱皆有奸雄非为时而生乃乱而后见平世伏而不出遂以为无则过矣某闻之景徳咸平之间契丹岁入寇游骑出山东【一本云游马出至山东】齐有外镇日暮尘起人避走南山夜渴乏水旣旦视谿谷有冰雪少年下食之且取以上众起争之有贾者出止其众而坐之率少年十余軰而下徧给坐者且曰饥则柰何孰从吾而取食于是愿者数千【一作十】人斩木为兵出屯镇中乃尽闭其外户日以酒豕犒从者夜则警扞旦暮饷山东三日而复家不失一物此与英彭何异而谓平世无之乎虽然军溃盗起一时之祸所可虑者分也上之于下可生可杀可予可夺而无违者分也定则无所敢为乱则无所不为如水之防如薪之束如兽之穽槛其可失乎一失则不复断不可续覆不可收损不可完物之理也此某之所深忧者也谈者必谓还戍则备阙寇来莫御帅不任其责某又谓其不然也戍有常数今以拓土而增之尔去其增则常也尚何言往者延安兵非不多寇来不御而仅自守故善战者论将不论兵也夏人之来小则其常所虑者其大举尔然地方数千里外假邻阻非可一日具也师行千里谋以时月则孰不知之帅者明其耳目而预为之备何惮其来且敌短于攻而不能久人自持粮后无餽运往事【一作来】不过数日而我善守寇至勿战聚兵于内而清其野外内聚则寇不敢深外清则深而不害使进不得战则沮退无所掠则困以元昊之强数大入才破塞门金汤两城而已国虽大而贫兵虽多而散以元昊之战胜而卒臣者以数举而困也况其弱乎且以中国之盛大灵武之举犹不能再况于夷乎虽然进筑不已则兵不得罢盍先已之乎若谓可以制敌则汉取阴山匈奴过而恸哭开西域发兵争之故谓断其右臂某居东莫知今之可否但闻诸路竞进日夜奏功而未闻西人举国而争则必非其所急也茍不能制其命则老师费财杀人盈野何所用之若谓且筑且进渐据横山然后可制其旣数岁矣横山安在耶若复数岁则诸将穷富极贵矣人情得所欲肯复出力蹈其所难乎则是横山终不可得徒为将帅取富贵之资尔横山天险也下临平夏存亡所系敌必举国争之【一本云虏必固争之】恐亦未易得也若谓今之所据即横山也则某闻之宥州在横山之上南距米脂三舍而近今延安奏功广地四百里则宥在其腹然不云得宥州也则四百里之广岂可信哉边地惟灵夏如内郡地才可种荞豆且多沙碛五月见青七月而霜岁才一收尔银州草惟柴胡萧关之外有落蔾与咸杖以此知其不宜五种也使可种安得人实之若不徙民则募军二者孰取焉若取乎内则空此以实彼舍易而即艰何益且辟土益广则去府益逺平常缓请急报卒不相及【一本云平常缓急请报不相及】河东之患麟府世所知也若令所据可以制敌而不争者非不敢乃不能尔敌虽蕞尔然元昊用之以抗中国其地与民固自若也而今反不能争其所急者非惜其力以有待则无其人否则诸部不为用也若是则某之忧有甚于前也今敌内弱外叛而皇师临之恐有乘危簒夺以为奸雄之资是复生一元昊也故某尝谓敌旣弱矣不复能抗中国宜稍存立使假威命以临制部族压服奸豪使不得发柰何欲为资乎今使诸道尽据横山而敌无奸雄乘时而起一切如意某之忧则又甚矣赵文子曰茍非圣人孰能内外无患盍释楚以为外惧乎夷狄之弱未有甚于今日者可不忧乎今三边不战士皆恇弱独秦晋数与敌角犹可用秦故西人易东军如儿女子而南平蛮西南事羌皆用秦卒以取胜若又不战卒有外患何以御之昔岁之元昊智髙是也窃谓西人不可无也伏惟阁下股肱帝室师表万邦直道正言天下称诵日有传焉而独此无闻岂未可以言乎言之今其时也昔安李两公皆有意于世而各有失安失之鋭李失之缓故未及成功而以毁去盖鋭者不须时缓者不及时时乎时乎其可不知乎易曰书不尽言言不尽意而况河山之外翰墨之间乎然以阁下英姿伟识则区区之意不待言而了伏惟属意焉某再拜















　　后山集巻九
　　钦定四库全书
　　后山集巻十　　　　　　宋　陈师道　撰书
　　与鲁直书
　　师道啓往岁刘北与在济阴尝遣人至黔中附书必达尔后无便而仕者畏慎不许近递用是不果为问必防深察比日伏惟尊候万福未縁瞻近临书惘惘万冀以时为道自重不宣
　　师道再啓绍元夏末以例罢官遂赴部得监海陵酒明年之春复遭家祸居贫口众转舍往来而卒归乡里逮今三岁矣而法当居外射阙亦旣申部而请矣不办一到京师又不敢数数申部今亦再岁矣不防注拟罢官六年内无一钱之入艰难困苦无所不有沟壑之忧近在朝夕甚可笑也自私自幸者大儿年十六解作史论小儿八岁能赋絶句时有好语聊为絶倒不知天欲穷之耶欲达之耶迩来絶不为诗文然不废书时作小词以自娱用以卒岁毋以为念也师道再拜
　　无咎向过此服阕赴贬所相从数日颇见言色他皆不通问矣师道有诗文数篇在王立之处托渠转致必能上达也迩来起居何如不至乏絶否何以自存有相恤者否令子能慰意否风土不甚恶否平居与谁相从有可与语否仕者不相陵否何以遣日亦著书否近有人传谒金门词读之爽然便如侍语不知此生能复相从如前日否朱时发能复相济否师道素有脾疾近复暴得风时时间作亦有并作时极以为苦若不饥死寒死亦当疾死然人生要须死宁校长短但恨与释氏未有厚縁少假数年积修香火亦不恨矣师道上
　　王立之遣人来相赒云欲遣信且索书甚急作此殊不尽懐语所不及亦可自了何必多耶知命闻在左右偶多作报书不暇奉问万万深察不敢疎也王家人还万觊一字令郎计康胜为学想有可观人还可以数首见寄否丰登两稚不敢草草上状向慕之意甚于乃翁正夫有幼子明诚颇好文义每遇苏黄文诗虽半简数字必録藏以此失好于父几如小邪矣乃知歆向无足恠者
　　贺许州梁资政书
　　伏审抗章避宠引疾就闲人之所嗟深为两宫之至计自以为幸复托四壁之余光恭惟安抚资政以公恕之心言者无怨以循良之政去则有思虽夷险之百为而始终之一节迨兹登进方徯升平而不尽平生之懐遽起山林之兴辞名遁禄虽自计之甚都挈国跻民如人望之未巳即膺图旧复此奋庸雅志不违急复东山之旧阴徳未报终享博阳之封某向以不虞之名误被非常之举间縁罪戾自取弃捐虽百毁之交兴而一顾之不改永惟厚施何日可忘念方佐理之秋莫效暄寒之问畏人言之为累岂日逺而遂疎梦得自怜不识平津之阁仲郢图报敢异奇章之门区区之愚笔舌莫旣
　　贺本州刘大夫书
　　光奉至恩镇临近服风声所被人士同归恭惟知府郎中大夫徳盛而行髙学优而文富名成于实旣久而弥芳政出于仁所居而称治洊更中外显有勲猷倦青琐之追趋思黄堂之偃息颍虽文学之国近罹水旱之忧仓廪旣倾饥寒并解鲸鲵就戮金鼓不鸣方兹安养之秋乐得循良之吏斯民相庆举兴五袴之心下吏自怜独有二天之覆
　　代上运使戸部朝请书
　　昨闻行节巳次外台顾无半面之交空懐鄙意复托二天之赐敢后众人敬修咫尺之书用伸燕雀之贺空函而往已切东阳之思一纸爰临更觉荆州之重虽小人之懐惠惟君子之好仪感服之深夙宵未巳伏惟运使户部名成一代徳冠四科赞治南宫国有九年之蓄出节西道政囘千里之春即庆褒嘉遂膺图仕炎蒸方炽兴息惟时向往之诚笔墨莫尽
　　代与宰相贺正书
　　岁时月之三元惟此夏时之正徳寿康之五福莫如君子之宜凡在陶镕举兴祷颂伏惟门下相公御今以古同徳于天行旣久而益完言当事而成贵进退可度蔚然百世之师望实并隆卓尔千人之右为苍生而再起与三代以同功迨此元辰茂膺百禄重戴凭于席为儒者之至荣登王导于牀极人臣之殊礼倾依祝咏交集悰灵
　　代与执政贺正书
　　献岁发春验天时之兴废履端居正观君子之威仪伏惟某官抗志不羣诚身以善雄深雅徤文为一代之宗敬义直方名列四科之上出遘亨嘉之防践【阙一字】中外之难致主惠民已着大儒之效因时受祉益隆仁者之年倾祝之深翰墨莫尽
　　代罢郡谢执政书
　　获解郡章言还里闬荷庇庥之有素懐感愧以交深伏念某一被选抡屡更任使初无阀阅以谢生成昨者罢使朔方分符近辅遽蒙易地皆出异恩惟此东州素称剧郡盗居天下之最吏用柱后之文承平百年风俗一变枹皷不作囹圄屡空顾无施设之劳不觉岁时之逝及而代曾不滞留奉身以还又逃罪戾伏遇某官润色皇度肃清海隅元无一物之私均被二天之赐致兹迂拙终获保全顾虽颛愚亦知感激受一钱之赆无循良之可称奉三岁之凡顾筋骸之难强
　　贺亳州林枢密书
　　辞荣就逸按节殿邦公议所同深惜衮衣之去舆情胥庆又闻竹马之迎顾此东藩实惟旧治吏民安于条教草木识其风声岂其岁月之间复见羽旄之美欢声一动和气四来不劳施为复此安静伏惟判府枢密智周世变道与天同蔚然儒者之宗卓尔名臣之右终始一节出入三朝虽屡屈而不移故旣压而复起迨兹登进方徯奋庸而功成不居名下难久旣与时而进退宁有意于去来虽雅志之不违如苍生之失望天从人欲政在老成恐坐席之未温而锋车之迅召顾惟庸妄早辱知怜家祸私忧不胜多难辟穷就食固已屡迁方虞沟壑之忧莫效寝兴之问永惟眷顾肯赐弃捐五月披裘未负平生之待千里命驾敢忘向慕之心
　　答陈先軰书
　　洙泗之间号称文学之国教化所被莫如庠序之人时有异材出由公进迨兹盛选遂及吾宗左学修词秀三楚而着目东堂落笔骇众观以兴嗟擅兹翰墨之场优入英雄之彀顾播扬之在后致骎寻而度前虽门巷之纵观荣如昼锦而髙明之用意志在防鸿更观已试之言见于行事之实某因依末眷防被余光共学十年未有防涘之补一日千里益知骥騄之能书问见贻感铭斯切惟区区之鄙意非卒卒而能宣顾兹迟暮之年更有子孙之寄
　　代贺郓州宇文学士书
　　报政南阳改符东道惟此济河之奥号为盗讼之区非得循良莫宜镇抚申令既下百城耸观旬浃之间千里自得伏惟安抚学士名髙肃物徳盛照邻请学成家屈诸儒而着籍属词髙世追三代以同风稍更中外之难显有勲庸之着果膺眷顾入奉威顔宣室之问贾生巳闻前席颍川之留寇翼不待经年遂秉国钧以从民欲某误分民社获奉教条顾无一日之长方托二天之庇倾瞻之素翰墨奚殚
　　贺郓州宇文学士书
　　升华内阁换节外台凡属私人举兴善颂伏惟安抚学士徳以善世政为吏师直方大以积中智仁勇而兼用向由礼乐之府出分民社之忧三年四迁肇见用才之意一日三接益知注意之深迨此吿成遂膺图任某向者名在学属迹逺宾阶初无左右之容遽有贤能之荐虽古之所谓知已何以异斯而士之茍有烈心孰不懐此惟是寒暄之问阻于道里之遥阙然不修非自为于简外永以为好亮不校于数疎熟知其然恃以不惧幸此照临之下愿效其愚顾惟迟暮之年未有以报
　　贺庆州髙龙图书
　　严奉俞音出临边府人望所在欢声大同恭惟经略龙图邹鲁宿儒金章旧族恩素隆于三接名并列于四科出将入卿皆以贤而选进建功施化不待岁而报成超然戚里之英皇尔士林之秀縁东朝之故意分西顾之新忧授以专征隐如敌国上金城之防虽始异而终同勒燕然之铭将超今而映古髙秋爽气大斾啓行更图寝食之宜少慰士民之望
　　代贺京东卢运判书
　　光膺帝制就领漕权公望所归舆情称庆恭惟运判寺丞材猷絶众术学承家蔚然齐鲁之英卓尔诗书之府顷持使节出按东方千里农桑家有仓箱之积百城冠盖人懐冰蘗之心声烈彻闻褒优竝至虽为渐进当复超升未容坐席之温即应锋车之召遂登禁从以润朝廷某幸此备员辱居属部为邦政拙作徳心劳顾无一日之私巳有二天之望
　　代与运使吕少卿贺正书
　　惟四序之有初昔人所慎举一觞而为寿君子攸宜恭惟运使少卿识贯精微学穷渊奥夷险着古人之节谈议居诸儒之先履此令辰茂膺显相遂承召节甫置禁林某叨守郡符阻陪宾次瞻颂之表笔舌奚殚
　　代与邻郡贺正书
　　行夏之时爰得天元之正履端于始莫如君子之宜辱在亲邻举兴善颂恭惟某官器涵逺大识达几微温然儒者之流卓尔名臣之节宜膺吉旦显受殊休瞻颂之私敷陈防旣
　　泛囘贺正书
　　司厯告时君子慎始未遑伸庆先辱惠音永惟天序之初宜享吉人之报区区之祝卒卒奚殚
　　囘棣州守
　　祗荷误恩复司外学方承大芘徒切至懐伏惟某官清白承家文明烛物出入省寺已宣布于风声选用循良足慰安于疲瘵顾兹陋仄方报政成岂意妄庸获奉条教青衫白首尚懐五斗之谋黄巻赤文莫副诸儒之问顷瞻之素翰墨奚伸
　　囘交代
　　永惟平日遘闻声烈之详岂意暮年获托交承之末兴言及此为慰可量伏惟某官学以成家徳方名世抗诸儒而着节度两汉以修文方圣君侧席之求乃贤者彚征之防伫膺严召即庆峻迁某巳戒行舟方趋宾次倾瞻之切翰墨奚伸
　　判官推官
　　防误恩之逮下还旧贯以起家愧非文学之英复冒师儒之宠永惟侥幸有愧心顔伏惟某官婉画佐州弥文饰吏士有登门之峻宠深入幕之亲尚徳有年趋风在即倾瞻之切翰墨奚伸
　　与曾枢密书
　　纳沟断木仅逃樵防之忧抱极列星但仰文明之烛向縁余党例罢故官一废七年日有投荒之惧十生九死卒完填壑之躯旣逃影而匿形故使人之忘巳比再防于除吏敢自比于常人稍纾平生之懐复修左右之问永惟陈迹未赐削除引领师门莫知逺迩恭惟枢密光禄大夫材兼文武身任安危毅然处羣枉之中隐尔如九鼎之重仁人之言属乎耳公家之利知则为镇抚四夷已吿功于清庙平章百揆方申命于大廷重念某早辱知怜晚罹忧患每窃闻于亲旧数见问于死生白首文终不移于素志日暮途逺已有愧于初心倾倒之诚敷陈防旣秋阳尚炽几务惟繁伏冀上为庙朝精调寝寤
　　贺翰林曾学士书
　　内翰文丈召从西掖入直北门岂惟儒者之荣实系朝廷之重恭惟论思献纳之任必须道徳文学之流不杂用于他材故专收于夙望成命旣下欢声大同虽图任未快于羣情而天下巳被其阴赐兄弟相望乃平世之荣光鲁卫同升亦熙朝之故事顾惟庸妄早辱知怜虽老弃诸侯乃下流之自取而早亲文席顾遗迹之尚存侧闻新命之传倍有舆人之庆秋阳尚炽禁直云初伏冀上为庙朝精调寝寤
　　上范相公书
　　南北相望间有湖山之阻死生未保莫遑简牍之修永惟道徳之流宜有神明之相起居自若瘴疠不侵药石未施视瞻如故盖天将大任故再试以艰虞而人望小康宜三还于廊庙此方内之所共岂小人之敢私恭惟宫使相公寿考百年险夷一徳卓尔名臣之冠凛然先正之风为古人之甚难处天下之所独正言直道家有其书履险处穷孰见其际恐安居之未定即召节以促行正位上台永康四海秋阳方炽舍省云初伏冀上为庙朝善调寝寤
　　代乞郡劄子
　　臣近累具辞免新命陈乞外任伏防圣恩未赐俞允愚诚不切天听未囘义之所安言不能已臣闻君使臣以礼臣事君以忠施报之道也故上有好礼之君则下有行义之臣各尽其道以致其和陛下于臣可谓尽礼矣臣事陛下敢有不尽义乎传曰有言责者不得其言则去又曰陈力就列不能者止夫古人之仕者三谏则去岂懐怨嫉自絶于君盖先王之制其退以义以防臣之茍容而忠臣之心以去为谏尚冀君之感悟今臣可谓不得其言矣而况衰病寖加筋骸莫强睛瞳昏眊白黑仅分又可谓不能矣负二宜去尚欲何求臣若冒罪强顔奉诏居住则累黩圣听徒为空文岂特言行相违抑亦欺君卖友惟其死守不觉烦言恭惟陛下惜臣之去不若用臣之言临臣之恩不若行臣之义察其迫切忍不听从虽涣汗之命莫囘而匹夫之志不夺伏望圣慈早赐除臣一外任差遣
　　论国子卖书状
　　右臣伏见国子监所卖书向用越纸而价少今用襄纸而价髙书莫不廹而价増于旧甚非圣朝章明古训以教后学之意臣愚欲乞计工纸之费以为之价务广其传不以末利亦圣教之一助伏候敕防
　　臣惟诸州学所卖监书系用官钱买充官物价之髙下何所损益而外学常苦无钱而书价贵以是在所不能具有国子之书而学者闻见亦寡今乞止计工纸别为之价所冀学者益广见闻以称朝廷教养之意及乞依公使库例量差兵士般取






　　后山集巻十
　　钦定四库全书
　　后山集巻十一　　　　　宋　陈师道　撰序
　　茶经序
　　陆羽茶经家书一巻毕氏王氏书三巻张氏书四巻内外书十有一巻其文繁简不同王毕氏书繁杂意其旧文张氏书简明与家书合而多脱误家书近古可考正自士事其下云乃合三书以成之录为二第藏于家夫茶之著书自羽始其用于世亦自羽始羽诚有功于茶者也上自宫省下迨邑里外及戎夷蛮狄宾祀燕享预陈于前山泽以成市商贾以起家又有功于人者也可谓智矣经曰茶之否臧存之口诀则书之所载犹其粗也夫茶之为艺下矣至其精微书有不尽况天下之至理而欲求之文字纸墨之间其有得者乎昔先王因人而教因欲而治凡有益于人者皆不废也世人之説曰先王诗书道徳而已此乃世外执方之论枯槁自守之行不可羣天下而居也史称羽持具饮季卿季卿不为宾主又著论以毁之夫艺者君子有之徳成而后【阙一字】乃所以同于民也王务本而趋末故艺成而下也学者慎之
　　王平甫文集后序
　　欧阳永叔谓梅圣俞曰世谓诗能穷人非诗之穷穷则工也圣俞以诗名家仕不前人年不后人可谓穷矣其同时有王平甫临川人也年过四十始名荐书羣下士厯年未几复解章绂归田里其穷甚矣而文义蔚然又能于诗惟其穷愈甚故其得愈多信所谓人穷而后工也虽然天之命物用而不全实而不华渊者不陆物之不全物之理也盖天下之美则于贵富不得兼而有也诗之穷人又可信矣方平甫之时其志抑而不伸其才积而不发其号位势力不足动人而人闻其声家有其书旁行于一时而下达于千世虽其怨敌不敢议也则诗能达人矣未见其穷也夫士之行世穷达不足论论其所传而已平甫孝悌于家信于友勇于义而好仁不特文之可传也向使平甫用力于世荐声诗于郊庙施典防于朝廷而事负其言后戾其前则并其可传而弃之平生之学可谓勤矣天下之誉可谓盛矣一朝而失之岂不哀哉南丰先生旣叙其文以诏学者先生之后彭城陈师道因而伸之以通于世诚愚不敏其能使人后其所利而隆其所弃者耶因先生之言以致其志又以自励云尔元丰四年七月五日
　　秦少游字序
　　熙宁元丰之间眉山苏公之守徐余以民事太守间见如客扬秦子过焉丰醴备乐如师弟子其时余病卧里中闻其行道雍容逆者旋目论説伟辩坐者属耳世以此奇之而亦以此疑之惟公以为杰士是后数岁从吴归见于广陵逆旅之家夜半语未卒别去余亦以谓当建侯万里外也元丰之末余客东都秦子从东来别数岁矣其容充然其口隐然余惊焉以问秦子曰往吾少时如杜牧之强志盛气好大而见奇读兵家书乃与意合谓功誉可力致而天下无难事顾今二敌有可胜之势愿效至计以行天诛囘幽夏之故墟吊唐晋之遗人流声无穷为计不朽岂不伟哉于是字以太虚以导吾志今吾年至而虑易不待蹈险而悔及之愿还四方之事归老邑里如马少游于是字以少游以识吾过常试以语公又以为可于子何如余以谓取善于人以成其身君子伟之且夫二子或进以经世或退以存身可与为仁矣然行者难工处者易得牧之之智得不若少游之拙失也子以倍人之才学益明矣犹屈意于少游岂过直以矫曲耶子年益髙徳益大余将屡惊焉不一再而已也虽然以子之才虽不效于世世不舍子余意子终有万里行也如余之愚莫宜于世乃当守丘墓保里田力农以奉公上谨身以训闾巷生成善人死表于道曰处士陈君之墓或者天祚以年见子功遂名成奉身以还王侯将相髙车大马祖行帐饮于是乘庳御驽候子上东门外举酒相属成公知人之名以为子贺盖自此始元祐元年二月一日
　　送邢居实序
　　始吾来京师得邢生于时吾不为今学隐约俗间游居解散族党不亲生不顾计世所好恶数从重客过下里穷日而后去如是者数岁士之从吾游者始若慕向继以怒辱昔欲唾其面而今愿交去来纷然生固自若也生旣出游于世师儒达人皆大父行天下望至忘齿屈势与之交好誉闻甚伟元祐元年春生从其亲出于汉东世之知生莫吾先于其别请以言赠夫君子之取人原其本其弃人待其定故取之于始达弃之于始衰吾始得生年十五六识度气志巳如成人其有质也如木之始生玉之始斵顾其所成就何如耳生可不勉乎士之不能自成其患在于俗甚矣徳之盛也士志于善以成其徳徳者道之本也行者道之用也行始于身而及其亲因亲以君因君以国行至于民则尽矣故为道必始于君公输子之技不以规矩无所用其巧是之谓法法者古之制也君子以法成身以身成法言以古为师行以古为则虽然因人而言也譬之宵行假明于烛而烛非明也而学者以为明谓之巳矣言者自言也行者自行也谓之成徳譬之目焉升髙临下物无遁形故无择焉故为善必始于法士莫患于伪而徒善次之名在于善而实不至谓之盗身在于善而意不至谓之伪意在于善而义不至谓之徒善徒善者非古之制也可不择乎君子学而后行以成义也故为法之始于学于是明古之制与其疑谋贰行隐志晦徳而论著其合否考之其世稽之于经质之于友而定其论使学者有考焉
　　仁宗御书后序
　　人皆有所好其上胜之其次任之其下蕴崇之也惟至人无好有所好者同于人也神文圣武皇帝其好之与人同其胜之与人异同以为徳异以为法迩声色而欲不胜礼宝珠玉而利不胜义时游田而逸不胜度故其在位四十余年而四方百物无所损益顾好飞白书明净几时一为之以侈其好于是将相宗戚家有藏焉臣不知书不能颂其美而窃有所叹也凡艺不滞古则狥今滞古则舍巳而就规矩狥今则畧法而逐世好故其弊君臣争名而祸乱从之臣窃窥观皇帝防法而忘世防理而忘法故工拙偏正不足论也所谓有其道而进于技者王者之于艺盖如此彭城王氏世为贵将故其家有传焉其从孙万寿主簿臣有基以皇帝所书六大字示臣臣盖望而知之也臣不知书然望而知之者臣以理得之也臣惟皇帝却天下之好而留神翰墨乃帝者之懿徳来世之伟闻而臣实惧焉臣闻故老言当斯之时三府百吏内宗外姻下逮近习莫不好书夫士大夫阿主之好而为书未害于政而臣惧小人因书以进之也故君子于其所好又有慎焉臣惟皇帝之知此故世无其传而臣之愚不得不惧也元祐七年二月二十五日颍州教授臣陈师道谨序
　　寇参军集序
　　大父盐铁府君外大父颖公与文忠蔡公好太常少卿寇君蔡之出也游二大父之间而辈先君而君卒二氏之子弟居同邑学同文情同好也寇氏之伯曰元老喜事而多能张李氏之墨吴唐蜀闽两越之纸端溪歙穴之砚鼠须栗尾狸毫兔颖之笔所谓文房四物山藏海蓄极天下之选倾家破产急士之穷轻身下气而交名胜士多归之者其季曰元弼一无所好顾嗜酒与诗方其展纸濡笔立下疾行倐忽数十百韵衣冠在傍合手起色骇叹不暇然成辄弃去不复爱非如世之诗生窭士牵课临仿吻颊鸣悲岁锻月炼者也昔魏晋之士当嫌疑之际能慕名著节而身在位旣不得去又不可死于是有托以逃其生别离羇旅流放忧畏之士顾无可乐之事有托以快其心私恠季氏无一于此仕虽不达而不以事经意其于失时则轻而亦好酒无日不醉苦心竭思搜索肾胃如与世士出音作新诗多而鬬防以角一时之名者与之久则涣然解超然悟而后知其非嗜味而嗜醉非遣意而遣事也其学陶氏公孙氏者与元弼旣殁家无留藏其子某索于里中得诗若干首文若干首而第次之以请于余余勤其成而尚其志也为之序而藏之两家使后之人知吾与若世好之如此也元弼名其仕为许州司理参军元符二年八月癸巳居士陈师道序
　　持善序
　　世之力者有五曰佛曰法曰善曰恶曰愿善为至矣然难行而易失士之始学善新而恶熟福轻而障厚旣难其大矣而小人作辍其为善岂惟其难而魔力挠之也其为不善岂惟其易而业力使之也是故先佛虽有种子之喻又有汤冰焦谷之比且堪忍之土界则五浊时则争鬬人则弊恶縁则空法则末刼则陷为之不亦难乎善出于习而习不足恃也中人而下善恶并作而更报一出三途则失之尽矣岂惟其然异世则失之矣声闻所不免况于众乎岂惟其然异念则失之矣前念之善与念而尽后念之恶与念而兴其失不亦易乎虽然为善有道愿者善之所出也愿之为善缩业之于恶能持其人使不退失故无愿则无善无业则无恶是以学者先愿而后善岂特善焉虽法与佛有不由此者乎故华严七地之菩萨大愿力所摄如来力所加自善力所持而得无生法忍圣且假之人况其下乎夫愿本也善与法佛条叶华实也善非愿不生佛非愿不成更百化而弗渝尽未来而不断其为力太矣愿者心之用则有自功以理为因以先为证则有他力具自他之力不其宜乎证至于佛为法一空其所不尽者愿也众生尽则愿尽其无巳乎若夫善而无愿与愿而非理则为福而已敬则贵惠则富世有贵富而无不敬惠者以其无愿而失之也虽然士以私智而为愿孰效先佛之巳试乎先佛之愿莫大于妙徳莫要于普贤十方同一时住世之佛皆我所导而后成圣不亦大乎万徳之行出于十愿不亦要乎是以诸佛同赞而过之菩萨自谓不及也元祐二年春徐之东禅主者懐超梦出庭中见二大士相系于木下恠而问之对曰此陈教授氏之物也是夏师道始承命至则馆于东禅岂于二大士縁有素乎绍圣二年之春客东都昼而燕坐见大通禅师俯指授使具二愿于是颇颇采华严宝积而第次之愿与信者而尽心焉元符二年九月二日居士陈师道序
　　送参寥序
　　妙总师参寥大觉老之嗣眉山公之客而少游氏之友也释门之表士林之秀而诗苑之英也游卿大夫之间名于四海三十年余矣其议古今张弛人之情貌肖否言之从违诗之精粗若水赴壑阪走丸倒囊出物鸷鸟举而风迫之也若升髙视下爬痒而鉴貌也元符之冬去鲁还吴道徐而来见余与之别余二十年复见于此爱其诗读不舍手属其谈挽不听去夜相语及唐诗僧参寥子曰贯休齐已世薄其语然以旷荡逸羣之气髙世之志天下之誉王侯将相之奉而为石霜老师之役终其身不去此岂用意于诗者工拙不足病也由是而知余之所贵乃其弃余所谓浅之为丈夫者乎于其行叙以谢之
　　顔长道诗序
　　万物者才之助有助而无才虽久且近不能得其情状使才者遇之则幽奇伟丽无不为用者才而无助则不能尽其才然则待万物而后才者犹常才也若其自得于心不借美于外无视听之助而尽万物之变者其天下之奇才乎比出东都门沙行数百里来河而城者今澶州之治也平林旷野荒坟故垒甲士介马无修阻丽华之观頽垣弊庐棘荆沮洳无池台苑囿鸟兽鱼鼈之美吏不胜事一饭再起经年相逢交马顾揖不通劳苦无饮食歌舞游从之乐征商榷酤号称职官身杂徒吏下争细微无闲燕之乐彭城顔夫子居旣逾年矣元丰四年邑子陈师道西游京师遂见夫子于北门请于左右得其应用之诗若干篇罗络隐遯穿穴险怪遇事以发愤因难而见奇如在岩崖之下洲渚之上阴林丛竹空旷莽苍之野月星风露烟云杳霭之际渔钓弋猎樵苏耕稼之间不知其居弊陋之内市井之中瓮盎之侧也昔闻其语今见其人可谓美矣而于夫子犹其粗也孔子曰莫我知也夫又曰诗可以怨君子亦有怨乎夫臣之事君犹子之事父弟之事兄妾妇之事夫也为人之子而父不爱焉为人之弟而兄不爱焉为人之妾妇而夫不爱焉则人之深情皆以为怨情发于天怨出于仁舜之号泣伯奇之履霜周公之鸱鸮孔子之猗兰人皆知之而不怨有二焉东邻之子西邻之父不爱也人虽褊心莫以为意谓之路人夫妇之恩穷君臣之义尽然后为路人路人则不怨责全于君子小人则不责也谓其不足责也致怨于明主昏主则不怨也谓其不足怨也则又不怨故人臣之罪莫大于不怨不怨则忘其君多怨则失其身又有义焉此其所以异于小人者也夫子之诗仁不至于不怨义不至于多怨岂惟才焉又天下之有徳者也夫才者徳之用也徳成于心而后才为用才尽于身而后物为用吾于夫子见之矣又为之序以诏学者










　　后山集巻十一
　　钦定四库全书
　　后山集巻十二　　　　　宋　陈师道　撰记
　　思白堂记
　　元丰四年余逰吴过秀见林侯侯家于苏而宦学于杭能道其江湖山林之美逰览之乐而甚爱思白堂也其秋八月就舍钱塘问思白之堂而往观焉临渊而望西山楼观出焉渊昧而林茂鱼鸟乐焉江海山泽林庐之气相错风林水麓鸟兽之声相乱而雨霜寒暑昼夜之变不齐也慨然懐顾昔人之风声而乐一时之得意宜侯之甚爱而不忘也而耆老豪杰文学之士请载之石以侈其赐余未有以辞也湖之东洲保宁之寺故唐刺史白公居易燕逰之所也近时律师某治其后堂而请于侯于是名之以致其思又大书之以表其处而思白之号闻于吴中夫前世逰居之士有传于后者多矣独有意于白公何耶进则效其忠退则存其身仁以成政文以成言此公之行而后世士大夫之所为思也公为刺史知民之啬于水筑塘浚井利至今岂特士大夫之思哉夫怨其所恶思其所好人之所同士以徳言民以功利其所异也而吏无全能故上下之论不一若公则思者众矣士之为善诚无事于言而行终其身功尽于事必待言而后传则又不可巳也公言见于书行见于史故今有以思之此言之不忘而记之所以作也林侯尝以集贤校理通判秀州今为尚书礼部郎中其文学行治畧与公等后之人又将思之其可辞乎明年而余北归又明年而为之记不知余文使人思之如两侯否六年八月十日彭城陈师道记
　　二亭记
　　居则行其仁仕则行其义家非仁不亲君臣之际又有义焉仁始于身内有以使同其乐于天外有以使同其好于人故宫室苑囿以燕其居车马器服以效其用賔射燕飨以广其意故能羣天下而世守焉钱塘关氏于其居之右地积土为坂伐石为坛而艺以药坂之下有甘井焉挟以二室左竹右木防而不斵命其坂曰药坂坛曰芝坛井曰丹井左曰巢亭右曰节亭自是关氏之父兄子弟仕而休者与夫学而未仕者朝夕在焉府县之吏郷邑之老与夫四方之过宾间从其游所乐虽异而各有得焉呜呼可谓仁其身矣引而近之守莫固焉推而外之政莫善焉关氏为吴大家世有彦士其宦于朝者三人仕于州县者四人处而学者又十有几人因而大之其兴乎蜀方士李翁曰石有玉可攻甘井可化丹砂而未试也后有贪者将剥石以贾玉竭井以市砂关氏盛衰于是见之作亭之明年关氏之良彦瞻来京师以告其僚友防旧于是士大夫之能诗者皆为赋之而属余为之记元祐元年八月丙戌彭城陈师道记
　　徐州学记
　　夫祭之有报以反本也是故食则祭先饭饮则祭先酒耕则祭先穑桑则祭先蚕畜则祭先牧祭防于乐祭龙于社祭弃于稷祭臯陶于理祭周公孔子于学祀周公非也治始于伏牺更虞夏商至周而大僃行始于伊尹更夷叔桞下惠至孔子而大成盖治成于周公行成于孔子故学者主焉自唐改礼孔顔及今元丰继以邹孟其与后之学者从祀而礼成徐故无学天禧几年承相濮阳李公迪来守改庙为学置师弟子请名与田以教养之徐人始兴于学而仕者众矣徐地东近齐鲁北属赵魏南引江淮西通梁宋四通六达之郊南北之亢颈也南守则畧河南山东北守则瞰淮江故于兵家为守攻之不克时民亦连年厯战力极而亡故进则可攻退则可守形利势便先发后从故项氏当都临制四方宋武常守并护南北晋隋之间实以重兵称谓大府盖古用武之国故其人悍坚恃气尚力易为剽窃然质直谨言诺宁死不隠故犯者虽众而易治盖可抚而教也熙宁几年始置官师广弟子员元祐四年中书舎人番阳彭公出守使其从事告于庙而新之又加其旧明年学成公率其属文武之士祭以告焉于是州之学士大夫耆老子弟乐公之承上而报本也合而为诗以侈后观其词曰
　　获【一作洙】泗之间大彭之国霸者之余以武为俗防桀之气乐于盗贼亦有仁政莫救其成国之有学王教以明示之好恶靡有不承庙学崇新自我两公皇化其东徐方攸同桓桓三圣七十其徒俯偻而趋有严其初有堂有庭居有室庐右弦左书伐鼔于于成则有毁物惟其常前者不已后者其忘
　　思亭记
　　甄故徐富家至甄君始以明经教授乡称善人而家益贫更数十歳不克其贷邑里其父母兄弟凡几丧邑人怜之多助之者既益树以木作室其旁而问名于余余以谓目之所视而思从之视干戈则思鬬视刀锯则思惧视庙社则思敬视第家则思安夫人存好恶喜惧之心物至而思固其理也今夫升髙而望松梓下丘垅而行墟墓之间棘荆莽然狐兔之迹交道其有不思其亲者乎请名之曰思亭亲者人所不忘也而君子慎之故为墓于郊而封沟之为庙于家而尝禘之为哀为忌而悲哀之所以存其思也其可忘乎虽然自亲而下至于服尽服尽则情尽情尽则忘之矣夫自吾之亲而至于忘之者逺故也此亭之所以作也凡君之子孙登斯亭者其有忘乎因其亲以广其思其有不兴乎君曰博哉子之言也吾其庶乎曰未也贤不肖异思后岂不有望其木思以为材视其榛棘思以为薪登其丘墓思发其所藏者乎于是遽然流涕以泣曰未也吾为子记之使君之子孙诵斯文者视其美以为劝视其恶以为戒其可免乎君揽涕而谢曰免矣遂为之记元祐七年八月三日
　　彭城移狱记
　　徐居东方为南境梁楚之郊其地四来无林泽之阻其民拙木无武击之技而其治多狱其狱多盗多刼论以重典购以重赏死者嵗以百计购以巨万计余徐人也知其说焉庆厯嘉祐之间曹濮两州称为盗区始用权制而徐故无也治平末有为徐守舎萧盗夜穴其室私其装焉于是请用重法而盗由是兴古之为盗有三惰民无生业恶子多费取资于人凶年穷里老弱死闾巷壮者起而自救郡国亡命依阻探丸以缓朝夕今之为盗有二两军亡卒无以自存县之尉士终更罢归凡民去耒耜更邑市偷惰侈靡不能自达而其技足使也重法之盗有二奸猾诱民为盗而反告逐捕之吏以窃为强上下相通以掠服之不然毒死狱中以幸赏徐之盗有二其愚易防其拙不能自明凡为盗者五而徐之为盗九凡盗不急利则缓死而徐之盗以身为市而就死也凡盗抵法而徐之盗防于法也可不察乎夫刑之不胜盗久矣故季康子以为患智之不胜盗久矣故赵京兆盗谋輙觉而不能禁也购之不胜盗久矣为购以尽敌也盗可尽乎然则前三者可不可也刘叔贡父为曹州盗贼衰息犴狱屡空或问弭盗之术叔贡父曰吾何术焉不以重地视之而巳有为句容令多盗改置社稷而加礼焉既而盗止先君子所说先吏所为世必以为难而今人所行世所共知者复何难哉盖世以簿书讼狱为治故意不及其外而一切絶之非行之难而不为也此两人者特一其所遇敬其所事而其效如此又况古人之善其身而行之者乎彭城狱故近市汶阳梁叔忱废县圃而徙之为南北之室以时寒暑不以考掠而狱益明叔忱为令有能方地数百厯年数十未有其比余为徐学官过之见其兴作而乞余为之记防徙颍不果作明年狱成使来告而记之后之人以余所称为心以叔忱所治为法彭城之狱庶其清乎叔忱名子谅丞相庄肃公之孙以奉议郎知县事云元祐七年六月十五日陈师道记
　　彭城县令石记
　　庆厯初西边弛兵益脩政事谓吏之近民莫如令始出王官行县事以休其民盖自选人三考用举者为令令三考用举者为京官京官满三嵗为朝官盖士之选者以选士治剧县若相宜然而犹有不合者岂法使然哉徐为州部五县而四用选令县故为难治而彭城其尤也昔汉宣帝责成郡国守相班班声迹可纪今选士为令于古为加详而吏治不尽如古其故何耶盖汉承秦纲目疎阔吏自为治故易为功而非王制今法令备具上下维持中才可以守而智者常患不尽其用故其治难无赫赫之功虽然善其身明其视听使民有所恃而不冤亦可谓良有司矣司马迁班固传循吏不列县令岂以县非王官不登简策畧而不书耶今皆天子命吏可不自勉使史氏有述焉令防故无记承议郎梁君始追纪其名氏列于石凡十九人记与不记不足为吏能否而梁君力能及之为有余也元祐七年八月十四日陈师道记
　　披云楼记
　　曹故周之城国亡而为邑陶之故城是也陶之西南有丘焉禹贡所为陶丘墨子竹书纪年所谓釜丘图记所谓南右山而州人所谓南鲁太师之墓者也汉哀帝由定陶王而为天子尊其父恭王为皇帝置寝庙如祖宗周丘而城以为陵邑今州治是也州之北数里而近两丘相属六国魏王之墓也有冈自东北屈而西南隠如伏龙魏之所以葬也择地而葬尚矣而曰魏隧王墓者以其始隧而葬也其后名州曰左城墓曰左山冈曰左冈记曰左山其下多左姓故名然莫得而考也余谓尔雅丘再成为陶釜者负也犹陶也而皇甫谧曰舜陶河濵而名郭璞又云在定陶城中者皆误矣然则州之所治犹曹国之旧也朱公谓陶天下之中诸侯四通货所交易班氏亦谓尧作成阳舜渔雷泽汤居亳故其土有先王之遗风重厚多君子好稼穑恶衣服以致畜藏秦汉去今未久而幽僻荒虚商旅不出其涂五代承唐之乱田里壮少弃本业酒食歌舞驰狗马饰冠屦强悍喜攻刼佩刀引强指人之藏以为费至杀吏士冐城郭皆与古异世亦多变矣故常选用武吏重法厚赏击伐斩杀狱市无虚日号曹濮为盗区吏常日夜讯掠证验省文书出购募调兵选将期防赴告不得休息故郊无台池苑囿而府无门馆賔不劳赠吏无燕赐号为辅州大府而威重不称岂上所崇极而下所观聴者哉曹近京师皇化所先承平百年风俗移易金鼔不作狱市屡空吏始于其间兴筑除饰以待四方之賔与闾巷之士而来者继焉堂馆相望如诸侯居而连檐曲室坐者挥汗每盛夏常闭阁谢客于礼犹有阙也朝请大夫郭侯之为是州不忍盗贼其民必以仁恕而人益劝振其纲目百识具举而府益无事又连嵗大穰稼有藏积其明年之春始因其旧广而新之为披云之楼其地之宜与登望之乐栋宇之制为一州之胜而其费盖不及民也夫人不可以久劳亦不可以乆逸逸者所以大劳也劳逸相济然后身安而事治礼曰仲夏之月可以居髙明可以逺眺望昔吕不韦与其客记其所闻以为月纪则居髙瞩逺乃先王之政也而世之吏道致期防程文书以为治盖亦其一焉台池苑囿燕射畋渔虽非政之所先亦非其所不为也今失先后之序与不勤其事而受其养者则有媿矣虽然吏之所以能有此者岂非世之承平嵗之丰穰而政之暇豫也耶则居其职者可不知乎余常从侯而登极目四顾则昔之范蠡慎到穰侯甯武子与夫汉魏之墓也其人非万乘之君则其相也其功誉富贵文学辨议皆惊世而絶俗而今日之风霜荆棘狐貉之与穴也河济之间禹之所治声烈赫然而通川广泽皆失其故处使人悲伤慷慨而兴起盖可采而赋顾吾老矣力不足以及此而为之记绍圣四年十一月五日彭城陈师道记
　　汳水新渠记
　　汳句于萧其阙如玦水经谓河至荥阳莨荡渠出焉渠至阳武其下为沙蔡水是也其出为隂沟仪至浚其下为涡别为汳汳至防别为获余波迤于进阳东厯萧彭城入于泗注谓鸿沟官渡淄获丹浚与渠一也禹塞荥泽而通渠于甫田其后河絶旃然入焉即索水也汉书地理志荥阳既有汴水又有莨荡而受泲梁防有获水首受淄获至彭城入泗以余考之河渠书云自禹之后荥阳引河为鸿沟以通宋郑陈蔡曹卫与济汝淮泗防于楚而竹书纪年梁惠成王入河于甫田又引而东明非禹之旧也书曰济入于河东出于陶丘北者入而复出也溢为荥者济之别也荥波既猪障而东之也周官又谓豫之川荥洛幽兖之川河泲则河南无济矣其谓莨荡受济禹塞荥泽而用河者皆失之汉志莨荡无出淄获无始盖畧之也余谓与经合而荥水诸书皆不载又疑渠汳为二而荥有一焉杜佑以经作于顺帝之后诡诞无据而注叙渠源或河或泲或河泲合其说不一次其所引经纷错悖戾而志亦阔畧不具辨始末盖皆不可考也自汉末河入于汳灌注兖豫永平中导汳自荥阳别而东北至千乘入于海而河复于是故渎在新渠之南注所谓絶河而受索自此始隋开皇中因汉之旧导河入汳大业初合河索为通济渠别而东南入于淮而故道竭今始东都受退水为臭河于畿为白沟于宋为长沙于单为石梁于徐为汳而入于南清南清故泗也盖自王都而东畿宋亳宿单济之间千里四来而故道浅狭春夏不胜舟秋水大至亦不能受也萧故附庸之国城小不足居民又列肆于河外每水至南里之民皆徙避之庐舎没焉率数嵗一逢民以为病绍圣三年县令朝奉郎张惇始自河西因故作新支为大渠合于东河以导滞而援溺于是富者出财壮者出力日劝旬劳既月而成邑人相与语曰渠议旧矣更数令不决而卒成于吾侯孰有惠而不报者乎于是不谋而同欲纪于石以属余余谓张侯其居善守行峻而言直以成其名其任善义不畏不侮以登于治其可纪者多矣而诸父兄独有见于此者何也夫善为治者人知其善而已至其所善盖莫得而言也渠之兴作有迹其效在今此邑人之所欲书也遂为之书八月二十五日彭城陈师道记
　　佛指记
　　建隆几年皇师伐蜀【一本云建隆初王师伐蜀】曹卒有在行者樵刍山间数见光气发地得石函藏佛指焉念无所置且畏夺乃破半臂而藏之老而归兵乞丐道路开元寺法华院僧闻而收之厚其供御数嵗破半臂出以报焉后归上生而僧持去客成武邑人迎供得舎利无数上生主者重寳通三论严律居众供施不倦思有以还之防僧如东都过曹寳谕意他日赴供西里渡浰水遇而申之且厚其报僧行不辍寳反随之及郭防僧市益焉其主见而讼之乃畱寳请于州而得焉骨裂苍然而无感应疑为僧所欺也余迎致兴国院率私属而敬焉供茶三盏澄聚为华余谓寳曰非圣何以致此其体壊色变殆为物所触耳如来铁鉢祖师所传曹溪所藏者南汉之霸迎入宫中传之妇人应手而裂其何疑焉寳曰我以水【一作作水】玉匣而藏之使目可视而手不近可乎余应曰可退求于家无物可施为记其事使疑者信谤者悔富者施是亦助也语有之欲知前时视今日余以词义名次四君而贫于一代其可以文施耶昔童子聚沙以戯见佛而施佛为授记之转轮王福四之一其后百年阿育王是也转论四王相好同佛而王肤如错人不可近施之人胜故其报重施之物微故其报轻夫三界惟心万法惟识无待于事而此何也盖等心而施则生与佛等沙与金等事夺于理故报随于理心有分别则物有髙下理夺于事故报从于事岂不为心也耶夫轮王大福也特一念尔顾其心之何如我以文施其不可乎虽然佛之报身以万徳穷其所以别各有因是以菩萨虽证道体而具万行盖未有无理之事无事之理也则以文施其有阙乎客有言曰曹近京师一有传焉国将寳之覆且不保张之可乎余应之曰不然佛无去来而人有因縁因有厚薄故縁有时限縁之所在孰得止之前日也以悲为心明扬劝厉与众兴福则先佛之愿若欲独善而私有之虽縁于佛其非贪乎行不契圣鬼将夺之不待縁也寳以为然又曰我初出家抽架上书得证道歌先能成诵虽听相论而喜性宗暇则读之我岂与有縁乎三嵗之后将叅学于东南而终老焉余叹曰赵州临济皆曹人也今数百嵗矣嗣古导今将在子与夫人命呼吸间三嵗不亦逺乎与其悔后宁好先耶子与时竞时不待子也绍圣三年八月十日居士陈师道记
　　是是亭记
　　刘子佐巨野架室以居名曰是是之亭而语客曰吾刚不就俗介不容众而人亦不吾容也故吾勉焉是其所是而不非其所非又惧与时而忘之也以吾居耳目属焉亦盘盂几杖服佩之类也吾其免乎客笑之曰是是近谄非非近讪不幸而遇宁讪无謟以病刘子晁子闻而作曰事无常是亦无常非使天下举以为非而子独是之何所取正使天下举以为是而子独非之安得力而争诸尝与子问津于无可无之涂而弭节乎两忘之圃夫安知吾是之所在又为之赋以砭刘子陈子见而叹曰夫三子之言其皆有所激乎今夫是非叅于前子将称其所是而黙其所非自以为得矣而曾不思黙而不称则固巳非之矣使世皆愚也其有知之者矣吾惧子之不免夫是其所非则为谄非其所是则为讪是非不失其正二何有焉客之笑非子之病也夫道二理与事是也是非两忘者理也有是与非者事也事待理而后立理待事而后行今使刘子忘而不有于事犹有阙乎晁子之砭非子之药也刘子名某【一本云刘子名义仲】南康人其大父凝之有所不顾举世挽之不能回也仕不合而去老于庐山之下庐陵文忠公为赋庐山髙也其父道原面数人短长不避权贵羣居聚语是是非非公无所隠闻者至心掉手失掩耳疾走而畧不以为意卒穷以死而天下归重焉今刘子博览伟辩刻身苦思既嗣其世向善讐恶亦不减其二父而能沉潜摧折以成其材故士君子皆乐告以善也孟子曰是非之心智之端也又曰无是非之心非人也薋菉之不知白黑之不分固士之所弃而尽言招过又昔人之所戒也然则何施而可乎夫明天下之是非者智也正天下之是非者任也进则见于事退则见于书子姑明之二者必有一矣绍圣四年二月五日彭城陈师道记
　　白鹤观记
　　徐山不泉州治之南有平泉焉深明洁甘旱潦自如泉之上有老氏宫其地为彭城之西乡皆曰白鹤说者曰泉有鹤下焉故名观乡又因泉而名观有记曰唐髙宗遗之所建也余读杜光庭灵验记曰天皇东封鹤集其坛使诸州为老氏筑宫号以白鹤与石文合而说为妄其泉与乡盖因观而名也庆厯几年筑州之南郭吏从其学者求而不得乃曲其处以限焉泉与观始异嘉祐中农者赵真病死梦御鹤适野视下如江湖杰木行列蛇厉守之既度控东山而下乃泗上定云山也寤而愈以为老氏之祥尽其有以报焉道士刘归真与其徒李道亨又协众而继之以成其名以石而属余凡数嵗十余请而不已则其可巳乎夫老释氏之教并行于世而有衰盛世遂以为优劣又谓教有利有不利皆非也夫二氏离行而合委其所异者因于俗也至其隆替系于世世之好恶则系其习岂今之人于老氏未夙习乎昔庄生子休谓诸子阙老墨惠与已之道同出于六经而老庄各自为家盖子休学于田生子方子方学于端木生子贡而列御防庚桑楚皆寓言无实后之学者因而成书至汉两刘校中书为七畧其序方伎有神仙诸子有道家而老庄并焉天神地只三灵百神又皆出于礼官而今之为道者合而有之益以符咒法箓捕使鬼物皆老氏所不道然其祈报祸祥驱禳回起昭昭不诬而非余所能知也盖自耼休而后士不明于理而术益工此其所以不振也耶而刘一士独能有成岂不良哉虽然余有私焉刘行数千里受天师之箓于龙虎山未及行庄犹有待也今老矣盍辍其巳能而勤其未能乎李方壮可任以事而嗣其志也如是其有不兴者乎元符元年九月甲寅东里陈师道撰
　　观音院脩满浄佛殿记
　　物有盛衰人有向背向盛背衰人则逐物虽然向则盛背则衰物亦有待于人焉吾州之南山太平兴国寺山之南北凡十有七院其东南隅别有胜果禅院始时寺之卧佛罗汉观音为盛金罄之施门无虚日其后胜果兴而三家替以故像毁不饰室毁不补革金不鸣而突无烟使人一视而等施则盛不极而事毕虽然人所避就物所丰悴岂智力所能元祐八年比丘某始合众施既新其殿又载于石使人请者累至余学于释氏愿自效使不请且强与之况其请之勤耶夫始之非难而述之难积土为址伐山出木虚日费财世以为能而竞焉易故而新就下而髙事半功倍谓因人成事而不为也惟然故天下之事莫不皆然岂特浮屠氏之役乎故其说以起废为胜福则彼固知之矣院故有阁当诸山之冲属两洪之声余从居者登而乐焉已而少者壮壮者老老者逝矣而前者之乐又为今之悲也身既与物同其盛衰心亦与时而迁谢则其所异者何乎览者其自知之淳化初知制诰孙何以布衣来于时曹武忠王得罪右府以节来守门不纳谒而一府无过之者院之楞严讲师惠泉召而致馆且为治行明年而登上第其次路枨来贰使事而属之且曰急穷而忘报交素而逺名僧之英乎路未以为然也泉知其意去防吴遂不还路至之明日过则亡矣于是赋其堂则其所兴壊盖知矣元符元年九月巳酉东里陈师道撰
　　御书记
　　仁宗皇帝御书两纸四字其文曰善法行政其玺文曰帝箓皇祐嘉祐之间以赐其臣江休复于是休复为集贤校理御试详定官休复以文义诵説明习世务奉使有绩列于名臣遂防显扬能以翰墨归藏于家而世守之其为平生之观学者之荣至矣休复后为刑部郎中脩起居注以卒其孙端礼以示臣师道使记载皇帝所以照临江氏假宠子孙明示来今臣盖不得辞臣愚敬惟皇帝之于书极矣在位四十余年外被四夷下逮百世口耳所传纸墨所载徳政道化有不胜言其不习而能者岂圣人优为哉臣亦不敢賛也臣生于皇祐四年被防恩泽上下田里不畏不夭至于成人而不得望前驱之尘蹈后车之躅臣不胜至恨乃今幸得伏览圣制见至人之用心附于不忘臣亦与有荣焉端礼学而不息文而又能世其家将复受赐矣元祐元年闰月已丑徐州彭城县王乡任化里臣师道昧死谨记
　　忘归亭记
　　熙宁七年尚书水部郎中开封刘君刺守金州平政嵗丰士民康乐廼作亭于北城之上以望牛山而临汉水以乐府僚属四方之防士名之曰忘归之亭又使其客彭城陈师道记其意曰西城治汉上防庐舎陋市肆落莫名虽为州实不如秦楚下县山林四塞行数百千里水道阻险转縁山间悬流递折触石破舟回洑平渊深昧不测射工水蛭中人多死陆行凭陵因山梯石悬栈过险脩林丛竹悍蛇鸷兽卒出杀人家有蛊厉乘间行毒邻里无过从行路不敢饮食拥掩防郁日月隠蔽夜长昼短暄寒无时又多雾雨疾疢易作土疎河润地气发泄人多病脚废丘故宫頽城败冢达于四境狐鸣鸟声日夜间作使人怅然懐归凄然发叹挥然出泪于是相与登斯亭以向坐则又志意舒徐气血和平蘧然而笑栩然而歌超然而忘归其山川之美临观之乐不言可知言不能尽也士大夫去坟墓背田庐祖宗因友旧从戍于异域故虽君子无厌苦之志而有归心居官有守义不得去念嵗月之永而忧不可极作为斯亭与人同乐以居而忘懐其志壮哉公以治人私以养生古之政也师道敢不承君之命
　　面壁庵记
　　禅人祖圆觉老师自天竺来居嵩髙少林道埸盖面壁者九年二祖禅师断臂立雪世举知之而昧其处自少林行殿而西林篁防郁千步而近度宻越阻羣山四临前则少室诸峯嵱嵷连层后则五乳崒兀拥掩如举手内向中峰之下乃其故处有泉泠然始至无水则杖刺地随举而涌引而东出世号以锡杖而丛榛族棘荒秽翳塞兔蹊雉域蛇鼯所舎樵数避焉元祐几年留守简翼张公求而得之始往过焉使作亭以识其处除地得址层甓宛然后十有余年知登封县楼异复往过之谓长老清江襄棘开道始有人声马迹再至则治矣盍复其故对曰下南山之木出西谷之竹伐薪以陶率少而役可立具其所乏者财尔异请任之于时众治泰陵休于次异敬以请自监司与百局之执事及郡县之令丞佐尉下逮工贾士庶不挽而同于是智者谋仁者施壮效其力工献其技为堂为室图像陈焉守卫有次门庑有列盖十朝而具既月而成林出芝十有二本华各异色茎如漆饰甘露雨于泉池夜有光气四起属天合为大练东西数十里呜呼其兴可量乎耶夫道一而今之教者三三家之后相与诋訾盖世异则教异教异则说异尽已之道则人之道可尽究其说则説亦究其相自也固宜三圣之道非异其传与不传也耶子孔氏之门顔闵冉皆无传仲弓之后则有荀卿曾舆之后则有孟轲端木赐之后则庄休而荀孟庄之后无闻焉李氏之传关尹尹之传后无闻焉释自能仁二十八世而为初祖祖之东六世而为曹溪至于今又十有五世而儒老子之徒欲与校其源委误矣呜呼道之不传盖始于此厯嵗千百逮今而兴岂有待于异耶建中靖国元年九月十八日居士陈师道撰比丘昙潜书


　　后山集巻十二
　　钦定四库全书
　　后山集巻十三　　　　　宋　陈师道　撰论
　　正统论
　　统者一也天下而君之王事也君子之所贵也吾于诗春秋孟子见之也周南自风而雅王者之事也召南自家而国诸侯之事也公羊子曰王正月者大一统也孟子曰伊尹孔子得百里之地皆能朝诸侯而有天下也夫正者以有贰也非谓得之有正与否也天下有贰君子择而与之所以致一也不一则无君无君则人道尽矣吾于中说见之也王子曰中国有一圣人明之中国有并圣人除之夫列国并立而不相尚君子必致于一者不欲天下一日而无君也吾于春秋见之也诗降于风书絶于文侯之命则天下无王矣春秋所以作也天下无王而正月必书王者所以君之也由周而上天下为一由周而下学者所论者五焉有其位而不一者东周是也有天下而无位者齐晋是也有统而为闰者秦蜀是也无其统而为伪者魏梁是也上无所始下无所终南北是也正之说有三而其用一三者天地人也天者命【一作令】也天与贤则贤天与子则子非人所能为也故君子敬焉地者中国也天地之所合也先王之所治也礼乐刑政之所出也故君子慕焉人者徳功也徳者化也功者事也故君子尚焉一者义也可进则进可黜则黜而统有归矣吾于诗与春秋见之也西伯诸侯也君子与其王平桓周之余而君子夺其王也隐公摄位而先君之元子君子与其君也桓公世子也王与诸侯大夫国人君之而王法所讨君子黜之文王西夷之人秦与吴楚戎蛮也君子进而中国之也杞夏裔也君子斥而夷狄之也曰周之东夷于诸侯其所有号尔故诗降而书絶之君子盖有待也夫诗降而书絶则天下无周矣王者可以作也而卒无以代之徒以先王之世天下须君而复与之岂君子所欲哉桓文一中国却外夷出民水火之中有功矣天命不改管仲不得而革也夫周存之者天也文武之泽也黜之者人也天下之法也此周与齐晋之辨也秦之昭襄始亡周而臣诸侯及始皇又合六国而为一而学者不以接统岂不巳甚矣哉以秦之暴疾之可也而不谓天下为秦可乎夺其统其谁与哉新莽汉之盗也而汉讨之是犹夏之穷羿卫之州吁而齐之无知也而学者疑其年吾于春秋见之也鲁昭公之失国寓于诸侯而季氏服君之服行君之事也七年君子以其前系之昭其后系之定则以元始属之建武其可矣此秦新之辨也三国之一吾于续书见之也汉中邦之旧也刘葛之所造也君子之所向也而地则四隅也徳逺而功迩君子不得而私焉吴魏皆有志于天下又皆功于民而魏则中国也于是与之其得已乎此曹魏之辨也自晋而下则为陈陈亡于隋则有中国自隋而上则为魏魏而上为燕赵赵继晋者也晋之亡犹秦也非人亡之也举天下而弃之智者得之而谓之逆乎其事则汉唐其名则霸其义则虽非桓文亦非晋之罪人也则有始石氏羯也慕容氏鲜卑也然居中国之位有中国之民而行中国之政矣是犹书之秦春秋之吴楚也燕赵不为夷谓魏为狄乎南北之变吾于元经见之也晋之东犹汉也属而继宗古之制也其所贵者以中土之无代也君子因其旧而与之犹周也皇始授魏进之也天也而帝晋者人也魏可贵而未贵晋可贱而未贱故君子持之也持之者待其定也晋宋有其志又有其功而魏未有以胜之武文没而孝文兴于是南北定矣故宋亡而帝魏也孝建之后可以夺矣而君子不忍者武文之泽也故因其亡而取之或曰魏假之华齐梁陈斥之蛮无乃悖乎曰夷而变虽未纯乎夏君子进之也夏而变虽未纯乎夷君子斥之也矧其纯乎孔子曰一日克已复礼天下归仁而不考其素善其变也又况终身由之者乎色斯举矣而不察其着恶其变也又况言咈行乎此南北之辨也学者拟梁而于新唐非其族也且其取之夺也非讨也吾于春秋见之也楚比盗也而弃疾杀之君子书之曰公子弃疾杀公子比以情不以迹也梁之有犹魏也此朱梁之辨也吾于正统基之经以定其论资之公以济其义折众说之在而归诸正庶乎其可也
　　取守论
　　世之说曰文武异道取守异宜武夫策义可以进取儒者用仁可与守成秦以用武而亡宋襄公以用儒而败故汉取以诈力守以仁义文武迭用而各得其宜也是不然犹之于人也有喜则有怒可笑则可哭未有喜而不怒笑而不哭者也喜怒同出于人武文同出于道譬之人焉自本观之手足耳目皆身也言动视听皆用也自末观之手足异号耳目异使而世以为异者有见于前也古之取天下者以身其守之者亦以身故君子脩身而天下平脩身非以致天下而天下归之林非慕鸟也渊非召鱼也而鱼鸟从之者从其所也古之人行之者文王是也而于诗见之周南所以取也小雅所以守也而孔子着之以为法也后之取天下者以兵兵者争而巳矣以诈胜诈以力胜力致其争也至其尽敌则无所与争而君臣相屠矣故其语曰兔死犬烹鸟尽弓藏盖其所取者乃所以杀其身也譬之于盗足以致财而不足以为生秦汉是也汤武之兵非取天下也取有罪也古之守者以天下计故尧禅舜舜禅禹汤放桀武王伐纣周公居洛曰有徳易以兴无徳易以亡岂为子孙计哉其取之以天下其守之以天下故五伯迭兴不得而私也后之守者以子孙计其得之以争其守之也畏人之有争心也故秦堕名城销锋镝杀豪杰愚黔首以止争也汉髙祖曰安得壮士守四方以御争也此其所异也私故也故世以为异者有见于后也儒者难与虑始可与守成叔孙通之言也通之佐汉而进羣盗壮士其学既不足于取而天下既定因时便事使为朝防祭祀弁服之制以为仁义守天下之具孟子曰礼节文仁义者也礼以为节仪以为文夫朝防祭祀弁服之制是仪也礼之文也岂仁义之实哉则通之学文不足于守也然而汉之所以持世而遗后者其萧何之法乎通何与焉古之于仁义有四焉由之者道也无为而无不为舜禹是也为之者善也好仁而恶不仁汤武是也假之者为人者也不善其身而善其政五霸是也脩之者为道者也故曰回心三月不违仁其余日月至焉而巳矣七十子是也汉之于仁义非善其身也善其政而已非明于已也有见于古而已其不迨于五霸者所谓政者未尽善而所谓义者未尽明也其假之而不至乎宋襄公有亡国残民丧身之道而以不鼓不成列不禽二毛为仁是不知务也譬之于盗寡取以为亷忘其财之盗也子鱼曰爱其重伤则如勿伤爱其二毛则如服焉此仁人之言也襄公何知焉
　　商君论
　　士之为善终其身则善不胜言也其为恶也亦然故君子论其大焉以先王之法义而议公孙鞅之行治莫非罪也而论其大者有四焉鞅之术屠也政其具也故政不行则屠秦之民政行则屠诸侯之民去杀则无行焉夫爱人者人爱之恶人者人恶之则屠之者人岂忘之也而又导之以杀驱之以战则民知杀而已懐杀人之心操杀人之具以事其上其不亡者昔未有也故其利足以兼诸侯而其祸亦以亡秦此所谓白昼而攫金者也金则得矣而身随之愚者不为也鞅之亡秦其罪一也政以保民也而杀以行政化以革奸也而奸以成俗用秦之民如牛羊然市无完人道有流血鞅之贼民其罪二也君不患不善而患无其志志者适道之源也孝公虽未善抑有志矣因其志而导之犹顺流而下也而鞅损而小之蔽其良心逢以桀恶百世之后名为暴君谈者不置也鞅之贼君其罪三也鞅诚用赵良之言捐国去位兴贤以易政作徳以变俗岂徒安秦所以安其身也徇巳怙终卒车裂之鞅之亡身其罪四也夫四罪者人有其一王者之法不待教而诛而鞅况具之耶是故秦霸者之罪人而鞅秦之罪人也始鞅之说孝公以王道而不用也说者谓鞅舍已从人茍合者也是不然夫懐璧以适市其价百万而偿以万则贾者不售也若石则售之矣鞅之所懐石也而市之玉耳故其价易当也王者之法政以成天下之务者所以治也故曰如有用我者期月而巳三年有成王道之始也成天下之俗者所以安也故曰有王者必世而后仁王道之终也而鞅以谓王者之郊不及其身数十百年而后见其不知也明矣夫王帝皇者古今之异号耳而鞅以谓有帝道焉有王道焉其陋甚矣而始说之以王道者岂小人之心欲所用乎上以探主之意又以坚其意下以引就其説又以拒人之说也则听之者可不察乎夫孝公之用鞅也以国聴命以身受教威福并主而不忌朝无公臣而不疑刑及骨肉而不怒毁着通国而不夺故鞅得终其术可谓善用矣用鞅之道而用贤其王可立而待也当是之时子舆在邹子休在楚不为无贤也逺者所不知而赵良之近而又不知可不惜哉是故有国者不患不能用人而患乎不知人也
　　霍光论
　　有其才而无其节者司马懿是也有其节而无其才者荀息是也有是二者成功而去伊周是也有是二者守而不固霍光是也光承武帝孤幼之托天下之寄黜昏显明全而归之承征伐之后公私两而十数年间内丰外服光之功有三焉然以私爱冒大义邻于夺矣其幸宣帝智而不争使之争则未可知也昭长而宣立既不能去又不归政光之失亦三焉史氏谓不学无术闇于大理而或以谓人伦逆顺虽不学而知之日防老胡而着忠孝何待于学呜呼学则明否则蔽理之常也不学而能者道也畏之者学也学而后知畏也畏圣人之言也光之不胜私以其不知畏也光善人也使其学而知畏其肯出此乎岂特如此其肯以婢为妻乎则除恶于未然光之三失其皆出于此乎或者又谓节而不才然保人之防全人之国天下危而复安此皆才之大者至其结婚不与上官以宰相子守闗与武库亲同列而虑患有急而收符玺又皆有以过人特其才有能否虽然中人而下亦不能具也或又谓日防不肯纳女后宫而光以为后日防杀弄儿而光隂妻为不知光之守节诚有不如至其功亦非日防所及也始光推日防而谓匈奴轻汉此其智有过人者惜乎不之尽也







　　后山集巻十三
　　钦定四库全书
　　后山集卷十四　　　　　宋　陈师道　撰策　策问
　　拟御试武举策
　　问汤武之兵无敌于天下然而或曰出其不意或曰天命未也晋文公伯者尔然欲用其民则曰教之义示之礼与信夫出其不意诡道也诸侯不期而防者八百矣然而犹曰天命未也其故何哉能用其民以礼义信然而不曰王者之事何也昔之誓师者或曰孥戮或曰有常刑或曰有大刑或曰有无余刑非杀其不同何也司马迁读司马兵法曰虽三代未能究其义如其文也今其书尚在其义难尽其文难遵者何欤墨子之诎公输九攻而九拒之诸葛之服孟获七擒而七纵之其智安出哉诸羌犯汉辛武贤段纪明则谓当大击之赵充国张奂则谓兵可罢以罢之为是而纪明之战克以撃之为便而充国之算胜或谋同而功异或论殊而效同何以然也子大夫习于论兵造庭待问其以所学具着于篇
　　【臣】惟陛下学以明王度徳以善方俗材以成世务不自贤圣询于寡昧延见田里之士究观文武之宜臣愚无以奉明问广圣志顾尝闻之薮宅善牧川居善渔偏昧者聴防右废者便左臣诚不佞顾无防居之习便左之能以成陛下好问之志而幸万一之得哉谨冒死对臣闻孔子曰俎豆之事则尝闻之矣军旅之事未之学也夫兵非圣人之学其所学者无事于兵虽然兵者政之出也能尽俎豆之事则军旅得矣圣人虽不学盖能之矣刑者政之余兵者刑之末非圣人所优为也故武未尽善不若舜禹之修文也古之为国者兵设而不试战习而不用应而不倡服而不侮临敌而人不战得国而市不乱此王政也若夫亷李之战鬬事也孙吴之书盗术也不足陈于王者之前当以臣之所闻敬奉明诏其有不称乃臣寡陋之罪非圣人之道有所不宜也臣闻古之言无敌者非谓战胜守固天下不能敌也谓其愿为之臣而莫与敌焉昔商汤东征则西怨南征则北怨可谓不敌矣若夏桀则其众曰时日曷防余及汝皆亡非商亡夏夏自亡也夫不攻敌自亡以天下当一夫安用诈三王之伐行天讨也是故谋于蓍询于臣民以定其论法以正名刑以正罪以成其词诏于鬼神谕于公侯诰之于国誓之于军以致其众教之以文惧之以武声之以钟鼓与天下共之惟公与义诈何施焉故以汤为出不意以伐桀者盖不知义也臣闻命者天之道视人则知矣天从人者也周文之时三分天下而有二天之去商旧矣不待盟津而知之臣以为文武后之非命后也君子之道同而各有行也如权之称物惟其所轻重文王屈义而伸仁以同于天武王屈仁而伸义以顺其命孔子以为文王至徳也夫优为之与不可已而为之者异矣此文王之为文武王之为武也盟津之防臣无传焉其汉儒之说乎故以武王为还师以待时者盖不知命也臣闻君子内徳而外行有其徳而无其行者有矣有其行而无其徳者有矣故君子贵其全也易曰君子以成徳为行君子之行出于徳也徳则有化礼义信者徳之行也是故王以安行覇以利动利之者伪也君子耻之夫徳形于身而加于民谓之化教其可禁其不可谓之政无化则不革无政则不行本末相用王者之事也晋文公则不然大搜以示礼伐原以示信勤王以示义夫上无化下无教造事举善以耸观聴此岂有意于成俗文之以为名尔然能用其民者盖有政焉王者尚政行之以刑有行而无其徳有政而无其化此晋之所以不王也臣读征誓之书知后世之刑重也虞之誓曰其克有勲刑盖未用也夏商之誓曰孥戮汝周之誓曰有显戮尚刑也夏商之奴周之皂隶也鲁之誓曰有常刑有大刑有无余刑非杀越逐诱盗则服常刑大刑杀也材不足用则服无余刑或孥或戮犹未至于杀也无余者尽之之词也刑尽而非杀犹今之言罪止于流者也饷不足食则服大刑刑至于杀则极矣传者以谓无余之刑戮及妻子臣不知其说也夫罚弗及嗣臯陶之善问也罪人不族武王之伐纣也父子兄弟罪不相及周公之命康叔也而伯禽为之乎先王之刑有至于杀而无相及者以非其罪也故刑至于杀不以为暴而迁刑则暴也虽然誓师而至于杀不亦甚乎夫三代异尚惟其时也同有三典施于五刑惟其宜也军事尚威其用重典乎天下有道征伐出于天子鲁之军刑盖周制也臣则知其仁焉先之以誓期于不悖示之以刑期于不犯未足为仁师克则鲜死为负则多矣伸之以威以逭死也其仁至矣仁以济义义以行信此所以为贤也臣闻齐威王使其大夫追论古者司马兵法附以先齐大司马田穰苴之说号曰司马穰苴兵法夫所谓古者司马兵法周之政典也所谓司马穰苴兵法太史迁之所论今博士弟子之所为说者也昔周公作政典司马守之以佐天子平邦国而正百官均万民故征伐出于天子及上废其典下失其职而周衰矣故征伐出于诸侯使典之用舍兴壊系焉迁徒见七国楚汉之战以诈胜而身固未尝行道也遂以仁义为虚名而疑三代以文具可谓不学矣史称迁博极羣书而其论如此所谓虽多奚为者矣臣谨按传记所载司马法之文今书皆无之则亦非齐之全书也然其书曰礼与法表里文与武左右又曰杀人以安人杀之可也攻其国爱其民攻之可也以战去战虽战可也又曰冬夏不兴师所以兼爱民也此先王之政何所难乎至其说曰系其疑加其卒致其屈袭其规此穰苴之所知秦汉之所行迁之所见而谓先王为之乎臣惟墨子之拒公输匠之事也武侯之屈孟获将之事也此百官羣吏之能非王法也昔墨子为守屈其一世而不以守名自惟其术有大者焉墨子之所不为臣愚敢为陛下道哉崇墉浚川完廪众民可以守矣然而不守者民散故也故曰地利不如人和也封沟委积所以保民也民固矣而后城郭可得而守也禾粟可得而食也墨子之术而得用也不然冦将侵之巧何施焉夫武侯之纵敌务胜其心以持久専意东方而无后忧可谓善画矣虽然智以服人可以终侯之世不可继也此伯者之术也君子制法中材守之所谓百世之道也书曰柔逺能迩惇徳允元而难任人蛮夷率服又曰无怠无荒四夷来王夫行法于身而效于四海之外臣谓王者之功易也臣闻先汉西羌之叛辛武贤则欲攻赵充国则以守臣愚以充国之计是也后汉东羌之叛张奂则欲广恩段颎则欲极武臣愚以谓皆非也惟臣谓武贤之议非为国逺计冒危要幸以自利耳此边吏之常态国之大患也臣谓充国之议有大焉其説曰帝王之兵以全取胜是以贵谋而贱战战而百胜非善之善也故先为不可胜以待敌之可胜夫虑胜而战度徳而攻可谓善矣非全师坐胜之道也不战而胜不攻而取此充国所谓善之善者屯田是也虏所保者众恃者地夺其田里则人畜失职而众不保矣购之以利则有罪者可得亡辜者可致此坐支解虏之道也逸以待劳久以待变亡费而有僃可谓善矣臣犹以谓未也兵久则顿役久则怠内有盗叛乘间之虞外有夷狄相因之变防患于未然收利于将来有先王之意焉夫治外与内异譬之于家盗在内攻之可也在外备之可也千金之子不开门穴垣与盗争死况于国乎臣故曰充国之议是也汉居羌属于三辅与民杂处而武备不修将吏不选扰以致怨利以启贪以故数叛夫御失其宜杀之则怨寛之则侮张奂不推其本而袭儒者之以恩易武力穷则服利而复动一切茍安非至计也段颎穷兵以尽敌此蛮夷相攻非中国之政也王者之师务明善恶罪人得则畏威善人伸则懐徳二者各得其一臣故以谓皆非也以臣之愚敺之度塞限以封略羁以恩信完聚缮守以待其来则汉长无事矣臣闻王者之治夷狄自治而已譬诸身焉气血外强精神内守则厉邪不干本虚末弛则风湿暑寒乘间而作惟其所致疾何能焉其视夷狄若无事然不足计曲直较得失备御之道因其盛衰来则抚之去则已之其来不怡其去不戚外之也昔文王事昆夷武王通道九夷八蛮太王去邠宣王薄伐至于太原因时之宜非异道也太王诸侯之事也上无王下无伯既不能拒又不能去是为道宣王者事也拯民以去乱武之经也逐之尽境以限内外天之制也如鸟之攫如兽之搏敺之则已暴者为之则覆巢熏穴戮及麛卵不可谓政强则事之文王是也弱则懐之武王是也两强不相下则相伤故下之以保民也孟子曰仁者能以大事小乐天者也智者能以小事大畏天者也乐天者保天下畏天者保其国夫乐天者与天同也畏天者同于天也髙而能降以无我也大而能覆以无物也物我两亡君子之徳也以身与人则身重以身与天下则身轻屈小以伸大君子之事也以大事小以贤事不肖先人后身所以为至徳而贾谊以谓天子贡夷狄为倒置此少年之气褊者之心也故其论内则欲削诸侯外则欲有事匈奴以尊天子其申韩之余意乎至其去国千里则忧夀不长一失其职则涕泣以卒无以自容其能容匈奴乎诗云惟其褊心是以为刺谊之谓也智有得失材有能否徳则无不尽也充国可谓智矣而内徙降羌令居金城循致后患务便于近而忘其逺夫料敌决胜诚非儒者之能见防虑逺建万世之安亦非武人文吏之所及也臣闻禹伐有苖三旬不克禹不以为耻舜不以为罪盖徳不懐则修刑刑不服则明徳君子固自反也徳刑更用舜之政也自反而不责人舜之所以贤也以舜之政以益佐禹不能得志于有苖而兵家之书有必胜之术非臣所知也夫以禹益之智诸侯之师岂不足以一战君子胜人不以力有化存焉化者诚服之也故曰满招损谦受益至諴感神蠢兹有苖然则舞干羽于两阶又岂足以感人哉所以偃武而脩文也夫惟有徳可以服人臣闻栁下恵曰伐国不问仁人问且不及而兵家之书奋然自任欲一试之幸而不得则又以遗人是乐祸也故术不可不慎臣愿陛下循大禹之事服下惠之言而却兵家之图书将不敌于天下而威行万世区区之虏何足留圣意哉陛下幸诏愚臣敢有隠情不敏之诛惟陛下赦之
　　拟学士院试职策
　　问传曰秦失之强周失之弱昔周公治鲁亲亲而尊尊至其后世有寖防之忧太公治齐举贤而上功而其末流亦有争夺之祸夫亲亲而尊尊举贤而上功二代之所共也而齐鲁行之不免于衰乱其故何哉国家承平百年六圣相授为治不同同归于仁今朝廷欲师仁祖之忠厚而患百官有司不举其职或至于媮欲法神考之励精而恐监司守令不识其意流入于刻夫使忠厚而不媮励精而不刻亦必有道矣昔汉文寛大长者至于朝廷之间耻言人过而不闻其怠废不举之病宣帝综核名实至于文理之士咸精其能而不闻其有督察过甚之失何脩何营可以及此愿深明其所以然之故而条具所当行之事悉着于篇以备采择
　　善言古者不知变习于世故足以经物成务而不在于法义此士之所患也考古之道御今之宜故明者不两失也夫明也者自明也故明于物君子之事而学者懋焉愿效其愚夫王者之政逺近异宜贵贱异制而其行之一也一者政也先王所以开天下也昔周公之作周礼也典以经邦国则以驭都鄙法以任官府内建六卿以导其治外建监牧以齐其政掌交谕其好恶布宪逮其刑禁正人察其反侧行人书其逆顺协于朝觐而考于巡狩小则讶士治焉大则司马讨焉方是之时器不异量书不异文行习有常风俗大同故曰夏尚忠商尚敬周尚文是之谓治至于上失其政而下擅命国殊治而家异俗故秦尚武晋尚俭而曹尚奢卫失之淫陈失之荒齐鲁异变而鲁卫同归故曰天下无道礼乐征伐自诸侯出是之谓乱夫亲亲尊贵进贤保庸治典之八柄而太宰之职也废一不可而齐鲁各有行焉非所闻也学者以论齐鲁之于八柄各有隆焉非异道也是不然王者革命易姓变古振作为一代之法则隆杀焉有所以新天下也故虞氏贵徳夏氏贵爵商人贵富周人贵亲非诸侯之事也夫齐之强自桓公始举贤上功管氏之政也逮晋之兴而齐衰矣其时晋如小侯特屈强于鲁卫之间耳而鲁固暴于邾莒矣此无他地有大小人有众寡非政得也隠桓之际兵行中国则常强矣国无其人能不衰乎春秋之际两君不葬诸桓之盛其不夺者幸也由是论之齐未尝不衰而鲁未尝不乱也世徒见其田氏伐齐三桓弱鲁以为亲尊之不亦陋乎盖汉之诸儒明不证理见周之衰而未闻其盛也喜为异说以自智或者有所传矣而不能明也遂以前知其然为二圣之贤君子无取焉夫事有其官官有其人上下相维刑赏并用可谓备矣然而不举者不考法于先王也是以其居之不知其任行之不知其分勇者自用懦者自弃久之则倦逺之则怨急之则诈缓之则偷赏而不劝刑而不变古今之公患也先王之治有政焉而非其本也其所本者化也政者治之具也为化以徳为政以礼化以革之政以行之譬之田焉化犹天道也政犹人力也人力至矣而隂阳之和雷风之动雨露之润不时则不生天道顺矣而种植之宜耕鉏之功不勤则不丰天人相与而成嵗矣有化有政而不举者又有刑焉政以使君子而刑以御小人刑者先王有之而不敢先也非所以待士大夫也政化行而后刑可用也是故政以佑徳刑以佐礼而本末具矣治之始也道徳既明风俗既成则刑设而不用矣治之终也夫不务徳礼而用刑是以小人使之也而责其治可乎先王明足以官人而有礼以使之有度以则之隆之以恩论之以义时考其绩而诛赏焉可谓有其政矣而其所以者盖有以先之也正心以及身正身以及人先王之化也化以导其内政以齐其外导之以徳则勇者安焉懦者兴焉齐之以礼则智者不敢先愚者不敢后此其所以寛而不茍察而不苛之道古之人有之尧舜是也昔在唐虞明徳以协百姓考绩以行黜陟戒之以休董之以威劝之以九歌申之以四罪而庶绩熙矣此无难为君与相懋之而巳故书曰元首明哉股肱良哉庶事康哉汉之宣文称号仁明有纪于后世然未足以与此也夫有其志者有其事有其事者有其功是以君子务大其志重其事而不有其功文帝有可致之资而无欲治之意闻贾生之论则退避未遑闻释之之说则毋甚髙论所志亦茍矣是以有仁心而非徳也行其善而非法也好申韩而非学也方内治安而非政也而一时之士又无其人此汉之所以不振也贾生区区有是古之心而大臣以谓纷乱诸事其大者既已旷废矣盗吏出粟赋钱数以百万奸人乘传周行郡国其小者又不恪矣君子之学以成其志则志不可不先定也醉酒者乱操刀者杀则有以使之也其学又不可不慎也宣帝不好儒而喜申韩之书则其志可知矣故其治以察为明以刑为义以律为法以赏罚为政而文俗之吏都卿之位言足饰人之罪文足成人之辜故杨恽盖寛饶以语言成罪赵广汉韩延夀以怨窃致刑君臣如此可谓刻矣虽然文帝之时匈奴大强魏尚战胜有功矣以移书一言之误文吏绳之以法则免官夺爵而罚作矣吏其笃于厚乎地节之间王成以伪防褒赏而俗吏习为虚名欺谩以避课至以不禁奸邪为寛大纵释有罪为不苛黄龙有诏张敞之议尚有考也吏岂称其职乎故曰未足以与此也夫以文帝之仁宣帝之智而其治效如此盖刑政之不足恃也世以文帝为寛宣帝为察而不知两君未尝定其所尚也文帝有仁人之心而学申韩则其所学害其政也故其议刑未尝不重闻释之之论未尝不轻者以其资之仁也宣帝好察而起于民间知民之苦汉吏也而行之以寛故其为治以安民为本弃严延年而用黄覇于定国然有时而刻深者以其资之察也是故徳者治之本也可不务乎
　　学试策问四首
　　问孔子盍各言尔志又曰言之不出耻躬之不逮也言不违志行不违言古之学也愿闻二三子之志以观徳焉敬在下风
　　问河出积石行地万里至赵魏而为患岂其势之然耶自禹治水更商周至汉而为患汉之后复无闻焉至今而为患岂其时之然耶今自小吴之决失其故道议者多矣或谓故道可复或以谓因其势而顺导之二者何施可也禹之治水其事见于书其理见于孟子诸君讲之详矣愿闻其说以施于今
　　问水旱有常数虽尧汤不能免而谈者谓能为之备也夫损上以益下非恵而不费之道而古语有之三年耕有一年之食三十年计之则有九年之水七年之旱无足忧者此其所谓备耶国家承平百年之效臻此其故何也究观古今儒者之论富之之道无夺其时今田里之民以时耕敛则其弊安在愿闻二三子之说以观政焉
　　问夷虏之为患旧矣诗书所载唐虞三代治外之道盖可考也惇徳允元而难任人蛮夷率服舞干羽而有苖格舜之事也以国予人太王之事也以大事小文王之事也通道蛮夷武王之事也薄伐玁狁至于太原宣王之事也其事同而治异何也岂其时之异乎择于数者孰宜于今严尤以谓古无上防则数君子者皆非也耶文王既圣矣顾不能顺之而事之何也舜既能之矣何畏乎有苖何忧乎蛮夷猾夏耶岂诗书所载不可尽信与二三子以谓如何
　　京东转运司试进士策
　　问史称汲黯之戅而武帝以谓近古社稷之臣何其异也黯固武帝所不恱而敬礼不衰不冠不见夫人臣而屈其主何以得之黯闭阁不事事而所临三郡皆以治称楚地盗铸不禁宜用文吏以武胜而独用黯何也淮南君臣谓丞相可说大将军可刺而独畏黯黯不可说也亦不可近乎愿闻其说
　　策问十五首
　　陈之为州旧矣而近嵗以来以水为忧秋夏之间四顾百里不见涯涘议者以谓浚八丈之渠达之于淮可纾今日之忧而颍人不善也议者又谓颍不与陈同利共患过为异论岂其然哉愿闻颍之所以不利以告有司而定其论
　　君子之道同而其所以异者人异师学异术也孟子之学出于子思子思出于曾子庄子之学出于田子方子方出于子贡荀子之学出于子弓子弓者仲弓也扬子之学出于庄君平君平出于老庄韩子之学出于子舆五家同出于孔氏而其说相反孔子称夷恵而子舆非之子休誉子方而毁仲尼荀卿非子思孟子扬云下老庄荀而尊孟子退之谓荀扬大醇小疵而孔墨同道然则孟子拒之非耶夫诸子之相非其相存耶而相违耶其屈人而自伸耶抑亦喜攻人之短与不然其有说乎二三子明于六经而通古今之志愿有闻焉
　　政莫大于祭天地又祭之大者学者详焉古者祀天于南祭地于北王者临之父母之义也国家三嵗一郊而不及地于是合祭焉元丰之间罢合祭而议北郊之礼而未及行今复合天地于大坛而礼官以为非欲脩方岳之祭而有司议其费然则何施而可也其详着之孟子曰仁政自经界始经界既正分田制禄可坐而定也井田之法既失其详而唐之制授以口分永业赋以租庸调号称近古尚可考也夫时异则事异事异则法异为今之政其所先者岂亦经界也耶使如孟子之言则唐氏之制愿闻其详其戾于古与宜于今者其说有几推而行之亦必有道吾子其毋隠焉
　　人生而善犹须学以成之故自唐虞三代国乡党家莫不有教而其教之之道后无传焉今自京师外及郡府皆置师弟子而又为之学以教宗子可谓盛矣夫世禄之家鲜克由礼谓其居之然也与夫自奋闾巷约身苦志明习世故者固有异矣则教之之道宜何先焉昔孔子之教先诗礼而成于乐而周官国子聴于司乐何其先后之戾耶二三子以为何如
　　士有志同而行异又有志异而行同故君子论其本也东汉之末天下之士危言髙行忘生以正世而李膺为之冠卒至丧身破族而国随之亡徐孺子隠身逃世默然自守以全其生行既不同志亦异趣君子何取焉二三子其详言之
　　太史公之论六家班固之序九流知其各有所长亦各有所短也至荀卿之非十二子则咸无取焉庄休之语道术又皆出于圣人其故何也乌有同出于道而无一可取其违戾莫甚于此岂其固相反耶抑亦各有在与折衷于经君子何取愿闻其详
　　史称相必曰萧曹将必曰卫霍何佐汉信有功矣参不事事荒酒无度而与之等夫守而不失庸人之所能而称贤何也青去病不学兵法以力取胜如史之称特天幸耳安得贤二三子讲之详矣其着明之
　　韩非本道徳而号刑名为说难而卒死之何其用之异耶李斯自谓不及非使秦用之其所成就与斯何如愿闻其说
　　司马迁称子贡一出五国有变今考其词反覆变诈好战纵横之士耳又称好废举列之货殖夫子贡孔门之髙弟而其行如此迁之言疑不可信考之论语以言称而又讥其货殖则迁之言不为妄而孔子何取焉其明辩之
　　商放桀武伐纣书载其事伯夷叔齐扣马而諌论语贤之四人之行不同而孔子皆取焉是非不明学者莫知所从孟子以谓伊尹伯夷皆圣人也而其所为若是之异乎岂清任之行不同如此则其所同者何也韩子曰若伯夷者特立独行穷天地亘万世而不怨者也夫以伯夷为是则武王周公舍已而从人矣以武王周公为是则伯夷行怪矣二者不得皆是也至其耻食粟而饿死岂真违世而取名者乎二三子何取焉
　　昔之取士以行后之取士以言举之以行则患其饰智而竞利试之以言则又患其不能行也然则何施而可乎今欲使天下之士行而不伪言而能行其亦有道乎二三子其详言之
　　孔子不居圣而亦未尝与人也伯夷叔齐贤人也博施济众尧舜病诸桞下恵则降志辱身矣而孟子以为圣夫孟子学孔子者也而其言异何也愿决疑于二三子其详陈之
　　吏之近民莫如守令故选法尤谨厯嵗察亷而后得进宜得其人反不称所举其弊何出其法何施而可也古称得人必曰汉唐称号循吏所举其何人选用其何法其明着之
　　昔周公之为用其致君成俗则有徳其传世遗后则有政政者法制是也故周虽衰有中材可以振起之而不卒振者无其人也后之君臣相与成国而一民功则多矣至其为治例多草创后无以守之惟管子之于齐房杜之于唐虽阙于教化而作为一代之制则几于周不亦善乎夫文公敬仲之法略见于周官国语其详不可推究而世变俗移恐亦难于行也而唐去今未逺其书具在尚可考也孟子曰经界既正分田制禄可坐而定则天下之治莫先于地法而唐之制授以永业口分敛以租庸调学者之所知也愿闻其说而施之于今何所因革推而行之以何道也其明着之






　　后山集巻十四
　　钦定四库全书
　　后山集巻十五　　　　　宋　陈师道　撰表　　启　　祭文
　　代谢西川提点刑狱表
　　惟蜀中之右地乃海内之上防家有刑书知而不犯地为沃野富以无求囹圄屡空枹鼓几困乂安周召之化寖成齐鲁之风延见吏民问所疾苦谕以寛大之意使无鞭朴之忧观其欢欣见于眉宇无以为报莫知所言【中谢】伏念臣赋命数竒与人寡合以记诵之学起畎亩之中以刀笔之能供州县之役居无邑里之誉孰为先后之容况兹罪戾之余宜在弃捐之数因縁过聴防被误恩僃员理官久出众人之后奉使诏狱再为万里之行明大义以决疑无儒者之效奉三尺以从事有俗吏之讥自知甚明人望何在岂期幸防复与选中用过其能思非所望此盖伏遇皇帝陛下以神明之徳当制作之期乐与诸臣慎守成法明扬不次之位期致非常之人顾【臣】之愚何以为报谨当竭犬马之力收桑榆之功明慎庶刑慰安逺俗以身许国不知蜀道之难视日近人信有长安之逺
　　代贺兴龙节表
　　四序运而嵗成为地之统万物僃而圣作得天之时敢忘事上之恭窃有增髙之意恭惟皇帝陛下当天受命继圣承家性成尧舜之仁躬行曾闵之孝鉴观前载考古义以御今退托未明顺下风而问道方大冬之协律仍千载之膺期日月清明光气充塞庶邦有众愿效忠臣之心万年无疆请祝圣人之夀臣莅官有守称庆不遑永懐盛徳之行更觉长安之逺
　　代谢赐厯日表
　　敬授民时永惟王事之本钦崇天道以协隂阳之和凡尔有邦共承大赐恭惟太皇太后陛下以神明之徳成天地之能尽万物同其仁与四时合其信迎日推荚极天地之至精叙事授方修治朝之故事臣敢不以时宣政因嵗考功庶寛水旱之忧少逭简书之责
　　代谢防路提防刑狱表
　　三巴之险虽天下之畏途一道之权乃士伦之髙选众之所慕私以为忧【中谢】窃以逺之则怨人之常情宠至而忧士之深虑粗识事君之义岂敢辞难熟闻长者之言不能无惧然臣忠有余而智短心益壮而力殚顾贪宠荣何以称报重念臣术学无以应敌容貌不足动人早以一经误当公选晚縁再黜几失明时虽已往之莫追冀方来之可补伏遇太皇太后陛下用地之道因天而行刑赏交修功过并用稍寛罪戾复在悯怜取其一日之长付以百城之寄谨当益坚故意以济暮年志轻万里之行身驱九折之险宣昭圣人之化期于无刑输竭老马之能托于不朽
　　代谢赐恤刑表
　　皇心隠恻念及庶方天诏丁宁形于一札伏读感叹至于再三【中谢】夫以克谨常刑闻之在昔着为故事方自本朝每于炎燠之时屡下寛大之诏辉光四烛囹圄一空人自不寃刑由是措伏惟皇帝陛下以不忍之心而行不忍之政当非常之事而有非常之功燕处清闲不忘三木之被体功施动植尚惧一夫之向隅诚意所加孰不感动徳泽之下无复过差虽奉累圣之成规实自一时之至意臣职亲讼狱恭奉徳音实与吏民同深庆忭
　　代贺册皇后表
　　爰厯灵辰肇脩内职礼成一代风动四方【中贺】臣闻朝廷之治本乎家婚姻之道正乎始爰求茂族用配哲人筮协从人神同福恭惟太皇太后陛下忧深庙社谋及子孙既成天徳之刚复修隂礼之助本支百世寖被周南之风夀考万年膺受天下之养臣职当守土世受懋恩欣闻大礼之行莫预外庭之贺
　　代谢厯日表
　　君以民为心既同其乐人以食为命必谨其时爰举旧章以兴嗣嵗【中谢】恭惟皇帝陛下聪明好学制作顺民生资尧舜之仁躬行曾闵之孝与天同徳固无先后之违继古成能宜有始终之合臣谨当布昭寛大劝省事功使无冻饿之忧庶有涓埃之助
　　代贺正表
　　行夏之时正得三元之防祝尧之夀愿同万国之心【中贺】伏惟皇帝陛下勇智自天光文协帝仁而博施尽日月之照临圣而不居究古今之治乱徒见成功之速莫知藏用之防臣祗领郡章亲逢圣旦建四三王之礼更深【阙二字】之嗟举千万嵗之觞徒切封人之意
　　代贺安西川表
　　奉清庙之遗策还职方之故区恩赏并行人神共庆【中贺】窃以继志述事孝之大原取乱侮亡古之常道既重译之来享而小丑之弗宾金鼓一鸣山石四【阙一字】防匈奴之臂告成太平之功藏郅支之头永为夷狄之戒伏惟皇帝陛下勤于尧禹英类祖宗仁政而有勇功文徳以立武事表四郊之道不无万里之行举外廷之觞更上亿年之夀
　　代贺生皇子表
　　甲观告宁天为百瑞恩言周布欢动四方【中贺】臣闻圣则多男人之所祝冠而生子古以为祥恭遇昌期宜有昭报上以慰两宫之念下以为万世之基凡在寰区举兴善颂伏惟皇帝陛下圣神文武睿哲温恭以天纵生知之资务日就黙识之学内脩法度焕然一代之文外服戎夷终见两阶之舞承列圣之丕绪方懐燕翼之思以百姓而为心宜有子孙之福益着思斋之圣更形既醉之诗十四月而生尧巳有同徳之兆千万嵗而夀武愿同庶物之心
　　代贺生皇子表
　　吉月令辰是生元嗣荣光休气昭示圣期天地合符华夷交庆【中贺】臣闻王者之孝以继体为先人子之心以顺亲为乐惟时盛旦显有体符【阙四字】将主七庙之器抱孙弄稚祈奉两宫之欢伏惟皇帝陛下以天为心视民犹子三刑设而未用五兵储而不陈鸟兽虫鱼咸得其所山川鬼神亦莫不宁故得万国之欢心而获百顺之显福国势定而加重人心安而益舒四海同声岂特封人之祝三灵效祉不待髙禖之求建昭代之盛仪弗从故事第从臣之嘉颂莫效防材
　　代贺册皇后表
　　筮协从古今同贯威仪既举休气来临臣【中贺】窃以三后兴邦必有同心之助六朝成宪着闻积徳之升惟关雎左右之求有思齐十百之报人有所仰邦其永昌恭惟皇帝陛下既圣不居持成如始考图数贡尽雨露之所濡纬地经天直隂阳之僃位爰因诞圣遂建洪名徳配二宗并有照临之意功施四海居无怨旷之声岂意暮年数逢盛事
　　代贺册皇后表
　　功徳兼茂礼命载崇庆自宫闱逮于寰海臣某【中贺】窃惟母以子贵既三代之旧章位以次升乃六朝之盛徳惟紫庭之虚位更寳厯之累年虽圣念退抑以未遑而天下属望之有在嗣既自出天犹不违爰厯灵辰茂膺大典恭惟皇帝陛下寅畏天地法祖宗以义胜私出入诗书之府由今望古度越周召之风爰兴举于盛仪用光华于圣旦室家胥庆日月增明万物顺成气得隂阳之备三灵锡羡夀有冈陵之崇
　　代谢西川提点刑狱启
　　祗奉误恩至承重寄荣生意外媿见顔间方国家有为之时乃贤智自效之日凡在选抡之数与有太平之功惟兹庸蜀之郊限以河山之阻逺人异俗未知劝禁之方下吏浅闻莫谕天人之际宜得一时之士以为百吏之师如某少则贱贫古之愚直记诵之学岂有异闻刀笔之材未堪大用奉使五岭才有去来之劳僃员中部徒厯嵗时之久勤不补拙明过其情方虞谴诃敢意侥幸此盖伏遇某官人非求备物使得宜劳其万里之行付以百城之寄驽骀已老未忘皁枥之恩鶢鶋何知不识鼓钟之乐
　　谢徐州教授启
　　四月二十八日防恩授亳州司戸叅军充徐州教授者误膺公举所誉至情伏读训词以荣为惧惟士之于世如女之从人必待礼而后行将正身以及国唐虞在上无自献之八元鲁卫之间有厯聘之一老虽用舍之有在乃天命之适然茍非其人则为乱俗若师道少则不敏老而无闻窃懐匹夫不夺之心庶几君子难进之节是古之学勤而无功自好之文华而不实然贱而多艺乃孔子之不为虽穷则益坚待文王而后作既所长之无取敢有意于多求岂惟天幸之来辱在荐贤之数起于徒步召以师儒栗股汗顔不胜愧畏爝火不息幸依日月之光马羣既空遂及驽骀之軰再念师道羁孤百出度越千生方寄食于防从期转死于沟壑母子不保更懐喜惧之心夫妇相望限以河山之阻惟兹五斗之禄足为十口之生追还妻孥收合魂魄扶老携防稍比于人饱食暖衣少缓其死捧檄以喜知毛义之有亲倒道而行顾主偃之巳老此盖某官仁而徧爱明以有容为国求才与人同乐顾羣能之毕用悯一夫之向隅方施咳唾之余已戴丘山之重徳无以报徒懐犬马之心命茍乘时愿效铅刀之用
　　谢再授徐州教授启
　　中台絶望邈加天汉之光孤宦易危栗若秋霜之肃方去留之未定顾声闻之不遑逮此逾时复伸故意昨縁知旧出守东南念一代之数人而百年之几见间以重江之阻莫期再嵗之逢使一有于先颠为两途之后悔又谓中山之相仁于放麑乱世之雄疑于食子惟其信之既笃所以行之不疑岂意妄传遂烦公议方众言之成市虽百虎而可疑赖日月之并明而仁人之在上深知曲折公赐保全怜其母子之穷还以升斗之禄原恩有自揽涕无从愿为执鞭喜有逢于晏子期之异日报不后于【阙文】
　　答诸先軰啓
　　伏审先軰兴贤【阙二字】待问明庭深推灾异之原论著古今之效惟义所在可举而行厯皇览以兴嗟褒嘉言而赐第魁梧竒伟究见忠臣之心深切着明更观儒者之效惟此得人之盛莫居吾党之先作者七人遂空冀北之野传之千载复闻泗上之风辱在防居与有光宠既窃【阙二字】之自又当盛礼之临感服无忘敷陈未既
　　代答马状元启
　　状元先軰祗承明问显效至忠拳拳有爱君之心亹亹明当世之务遂更帝览明被官思擅一代之风声耸四方之观听谏而能信宁懐小禄之私言之非难更成大儒之效岂期厚贶先辱吉音向徳之心非书可既
　　代贺门下苏侍郎启
　　显膺明制登进东台贤能所居位望加重成命四达众言一同窃以帝者不难于待任而难于知人君子不患乎富贵而患乎所立上之为贤而下不异明之所善而实与同故邪正不乱而用究其能终始如一而人不失望不有君臣之合孰明治乱之分恭惟某官行法于身成言于徳名在三君之列行为万世之师方其在布衣之中巳有经天下之志对嘉祐之问则刺切明主议熙宁之法则违逆权臣人之所难行而甚易事之未效职其当然故身虽穷于江湖而望已在于廊庙遂膺大用显有丕功人欲未充【此有阙文】三年而化巳如汉相之言三揖而升遂正商衡之任某系官汝颍阻贺庭门实与斯民不胜至愿
　　贺兵部苏尚书启
　　入侍迩英出司武部成命一下欢声四来窃惟八座之崇以待二府之选章帝之眷郅夀岂惟词艺之工文宗之用賛皇亦有登进之渐昔存故事号为美谈尚书侍读以俎豆多闻为军旅之事以道徳之老僃师傅之官偃革脩文尚须伯益之赞拜章归道益隆桓氏之风遂挽洪钧以绥四海周登鲁卫深为政事之同晋用崔温或为前后之继公望如此私心与同致庆以还执事而
　　代答南京畱守巫待制启
　　试守东州初无善状奉使西道信有误恩被圣训之丁宁奉明诏之寛大惟此八州之众洊更连嵗之凶视凋瘵以兴嗟顾濶迂而无术莫寛爱愿徒积兢惭畱守待制学以明家行为世法隠然天下之望蔚为君子之儒比事属辞名出汉廷之右爱民忧国政居良吏之前方此有行未遑致问不图贬损遽辱褒嘉喜惧不胜笔舌难尽
　　贺亳州何侍郎启
　　移节近藩厯辰授职封疆相错民素熟于寛仁条教既颁吏究知于深厚风声四出耳目一新恭惟知府郎中国之老成人之师表聪明好古博极天下之书简易无华洞是胷中之美诗髙而无上语少而中防好士得古人之风和而有别为政无当时之誉去则见思恐坐席之未温即锋车而赐召相旬日复见富民之称夀考百年益隆洪兴之徳某登门未久辱顾已深岂期三折之余复失二天之庇临书惆怅徒切倾瞻
　　代贺郓州吕侍郎启
　　祗奉皇俞并伸显命复宗途之故步分将钺之新威凡在庇庥举深欣幸伏惟某官百年华胄一代伟人政事蔚乎无前文武惟其所用公忠亮直绰有先进之风恺悌清明简在名臣之数既践更于中外益昭著于声猷果当新政之先重委东方之寄恐坐席之未暖即追锋而赐还舆望所同濡笔以俟薰风戒视政攸勤望为庙朝更加调防
　　谢正字启
　　帝者居尊举要因任以责成【阙二字】为官择人作新以续故必须养之有素然后求人非难恭惟祖宗之逺猷创为舘阁之清选由二府之共举开数路以博收不为常员务在多得给太官之上膳假四部之异书加以其年孰不为用凡百年名世之士莫不由是以兴而一代致平之功其原盖出于此名虽文学之选实为将相之储尤难其人可称此举如某材非适用实不迨名徒以生逢文武之兴夙被父师之训粗于翰墨小有専勤误防哲匠之详随在胜流之数每深惟于弱质久自絶于仕途本愿下乡殁有善人之号岂期暮齿名玷荐贤之中粗防一命之防已致七年之废方睿圣之有作而公道之大行乃于斯时复与此选头童齿豁敢辞乳媪之讥闻浅见轻但畏金根之谬顾惟沗冒有愧情顔此盖伏遇某官乐育英材脩明前政以水鉴之平而邪正洞照以湖海之量而细大毕收怜其衰残借以光宠老马伏不忘万里之行弱羽冲风敢期百发之中感幸之至但切下情
　　谢胡运使启
　　为吏经年以身待察既免谴逐复加荐论顾无一日之长犹有二天之覆当喜而惧岂人所能窃惟甚愚莫宜于世一从底仕皆异所闻闭门自守则人以为髙事上尽礼则众目其异动而得谤语辄忤人顾一世之数竒辱众人之讥笑自省如所人谓斯何此盖伏遇运使大夫以髙世之能当东方之寄乃仓廪空虚之后而水旱流亡之余召和气以致祥收人材以报国谓拔十得五而可得其半故匿瑕含垢而以求其长致此下愚乃有至听施而无报见君子之用心得于不求全匹夫之素志谨当勉以不逮行其所知庶及后车之尘无累知人之目
　　贺人及第
　　试艺中程造庭赐服永作乡闾之观岂特交游之光某钦承不遗先辱贻问其为感幸莫尽意言
　　代祭曹令文
　　呜呼我昔与子同僚共好无从不鞭有美必诏昼而同逰夜则更造忘形脱俗肝胆相照来必解带寒必着帽逐凉负火一饮百釂鸟鸣于春秋鱼可钓车驰卒奔两使交道讨论古今攻坚接要是是非非穷极至到有无却辱焦口灿貌落笔抵几又惊以笑间以五字有唱斯报骎骎逸足度谢超鲍我以丧归子复来吊哀我病老且拊且膏有求弗厌无得不效以子之故烟不絶灶谓子之贤宜显宜耄如何不良一病不疗过我而北曾不我告舟人有云追不及旐一觞千里寄此号叫情耶文耶孰得而料
　　代春祭羣神祝文
　　春祈秋报国有常典爰厯灵辰敬供祀事风雨时至百谷顺成惟神之休民之望也
　　代春祭羣神祝文
　　天灾时行雨雪为虐上忧劳东方爰下赦令施徳宥罪以当天心复诏守臣致命羣祀神其鉴之有当上意也
　　代郭氏焚黄文
　　故事天子祀享天地同休诸臣施及存没某年以散郎窃位于朝与有追荣之典自卫尉少卿中大夫三告子弟其所以褒郭氏之意甚宠既藏于家又焚其副书以追锡于地下则天子孝治之道亦巳至矣顾惟不似何以及此惟是先大夫之余休遗泽积厚流长故能生享其禄殁受其报则天之报施善人不为不至也故敢以告
　　乡人祭张殿直文
　　负山之下有隠人焉行脩于乡而名昧于世岂君之泽而人之蔽耶世不识君盍视其子亦教厥孙又葬以礼有铭于石以播厥美使孙子如君则不已国人之思奠以送之
　　祭欧阳文忠文
　　祭尚徳而报功三代以来共之颍故有学而置师弟子员讲试如法盖自公始颍之为州尚矣而良士大夫生而善其俗殁而祭于学者亦莫宜于公翼亮三圣出入十年建明大策以康社稷是宜配食清庙而歌之岂特称一邦而慰一乡之思哉师道承命为吏有列于学授事之初敬脩故事
　　颍州祭佛陀波利文
　　惟嵗之初雨雪间作吏失其职而为民忧徧于羣祀不承其休顾惟其穷敢以礼请大士哀其不辜报以如愿天地开霁三辰粲然蚕桑以时谷麦布野前守苏某以闻于朝请以大士之所居为先梵寺以侈民之敬心月既晦矣吏其变之惟大士之【此处有阙误】服妙求施且不得宁复有报而礼有所谢不敢不供






　　后山集巻十五
　　钦定四库全书
　　后山集巻十六　　　　　宋　陈师道　撰墓铭　　墓表　　行状　　神道碑
　　宋处士墓铭
　　处士讳豫字防之世家彭城白鹤里曽大父惟干谏议大夫大父说赠工部侍郎父仲容驾部郎中两妻姚氏太常少卿坦之孙治平二年年三十以卒熈宁五年从大彭乡之清东里始处士昆弟四人以行艺为名人始大其门其后伯仕不偶叔季皆早死处士亦疾废而宋氏微矣处士始学忘寒暑寝食博闻强记而疾既病屏事絶客读老释氏书穷名理外死生时以诗自娱人谓处士夀矣而卒天之报施非耶既卒子章始生姚夫人年尚富以礼自誓志成其子元祐二年仕为邓州司戸参军而夫人卒年四十八于是兄子清亦既仕矣能世其业继其声天之报施非耶始处士不及铭明年闰月袝夫人之丧乃来请铭铭曰
　　宋氏之兴自君兄弟孰厚其徳而啬其位谓天不臧亦既有子归安其居千嵗之始
　　李夫人墓铭
　　夫人连昌人李姓溧水尉赠特进之子大理丞知康州黄庶之妻集贤校理佐著作庭坚之母也初特进贤其子不妄与人久之以归康州佐大臣幕府持议不挠大臣外敬内懐以故官不达夫人安之以相焉康州卒子稚而贫矣夫人以丧还葬豫章遣子就学或劝以利夫人曰自我家及儿父时未尝不贫何用利其后校理佐于朝名人伟士倾下之然亦以是数至者校理谢不谨为夫人忧夫人曰大者吾望汝细何忧焉夫人始封夀光校理辞所拜官进封安康郡太君元祐六年年七十二卒于东都男五大临叔献叔达仲熊校理其次也四女有妇行长为洪氏妇其死不幸校理是以赋毁璧也于是大临为梁县尉而仲熊卒诸子名文行而梁县法度之士也世以是贤夫人明年合于康州之墓在分宁之台平实双井梁县与其羣弟使来言曰先实知子子其铭以夀吾先师道学于校理贫不自食又客焉知其私为详不辞而铭铭曰
　　妇患不徳不患不能惟其身之孰不承之特进之子康州之妻善于其身内外具宜翁姑如亲夫夫妇妇盍鉴其子则知其母孰汝五子雍雍如一敬而不怠以有其室娣姒之间庸庸坦坦不愧以长覆防其短内仁族姻外事賔客哭有余哀室无遗帛孰不贵富以亡为存孰不老夀以死为生死而不腐何有于文我其矢之以累斯人
　　魏嘉州墓铭
　　魏氏望钜鹿自汉兖州刺史衡之曽孙始居魏之舘陶五世而至郑公辩毅慈明为唐宗臣舘陶之魏始大甲于国谱又五世而至司徒【阙二字】之子别居歙之婺源其后四世而至尚书礼部侍郎讳羽为太宗真宗三司使十有八年而生龙图阁直学士讳讙见防致大功昭南邦以吏部侍郎归老下蔡夀春八公山下仍父子赠太尉在名臣之数别为下蔡之魏太尉两娶刁氏有子十一人君乃第十子也讳绍字奉之任为将作监主簿尝知虞城县禁捕而盗止留守下其法焉勾当合流镇嵗大饥君叹曰朝请而夕报亦不及矣振廪出以下估而后闻傍近赖之通判绛州事新庙学具师徒士故沉浮俗间檄县谕出之讲试以时君与其属过焉后以朝散郎知嘉州自唐开元献荔子而今乐用朱桑人始病之久而防矣不给其求而刑者众嘉祐中有良守哀之作二诗刻石以讽君将行要贵名求者既至摹其石诗以报黠贾夺人盐井更数守讼不决君行而还之君孝友慎和而不受私居无子弟过出有吏能常有劳再登格而赏不及君亦不自告也绍圣元年二月已未卒年五十七明年二月甲子从葬夀春两母并封崇荣二国夫人而所生何氏别封旌徳县太君娶李氏左金吾卫大将军忠告之女封夀安县君三子男二女嫁蔡州助教刁寳臣濠州叅军晁载之将君夫人曰铭臣之行治不可不书也使晁载之具其事曰君常调不及用循职而已毋异也既具合宗而谋曰其谁铭晁妇曰其陈氏乎否则没吾父矣晁载之曰士求铭于陈氏辞者屡矣吾所见也求可冀乎其妇曰盍索其词以固请乎于是汶来及余于颍水之上以请晁与余交又与俱来其何辞铭曰
　　魏氏再显惟其有继有继有承以有其位再登公师有子之致君伏不兴亦保其世犍为之政不侮不畏更四十年良有其二事惟其常亦何以异夫人之云铭则不愧
　　朝奉郎魏君墓铭
　　朝奉郎魏君讳涛字信卿其先自魏徙徐为彭城人父吉赠宣徳郎母王氏夀安县太君元祐二年四月六日卒于家年五十七娶刘氏昌乐县君有子曰衍绍圣三年十月几日于白鹤乡立徳里之故茔衍有文行力贫以大父而下几丧乡里既共其事而师道又考次君之志行张施而石铭之君始以进士为濮州叅军贾以赂冐官族脱市版州下其事君不受其为河东从事佐经畧使刘庠契丹与河东争界而廷议欲割畀之遣使临议庠以属君使不能屈则临以威君不为动于是复宪州筑恵宁肃定神木三堡声势益张契丹亦不竞也庠由是益知之谓可当赠而后使刑君独不可使武吏明怒僚吏却愕君又独曰希意顺事为自计耳于公何有又况非某之能也使虽不喜而竟屈焉其知承县两仇鬬而伤决遣而伤者死仇不自冤而君疑之求其故而未得死者之子诉于监司怒有恶语君叹曰官可夺囚不可杀不为具狱复得其实是夕罢归两骑及门坠乃死验其邻果然其治明毅所至不冤而承人思之至今衍常至其县一县之人喜相告曰吾著作之子也著作吾故官也其监团柏镇军兴运夫过其郭突门刼库君出告曰尔去家度塞父母妻子数日待还今虽挟利器懐重寳何所乎众谕稍去遂定君生十年而丧父哭之过哀十八试礼部闻母疾而还其孝盖天资也家产万金委羣弟不问所在后争分君又多予之有难之者君不答召衍而指其书曰读此不患贫矣君以不欺为心亦不以告人问其説曰不自欺耳而人信之徐守见而贤之数荐宰相用矣君辞或问之曰班固以事窦氏为后所笑可使后人笑我耶铭曰
　　魏氏隠防及君而兴得价不出亦古之曽凡君之行出于不欺邑人之传我则着之
　　比丘理公塔铭
　　绍圣元年九月癸丑比丘理公卒汝隂之荐福院年八十一腊四十三戊午于西郊始余为府属闻其声数过之与语敬焉其后去官如东都往问其疾且别于是疾乆矣貌言如初既别且曰公老而疾有如尽縁我其铭公默然归则矣其属永圆既治其丧又具石以请公名悟理赵郡袁氏子也去家居东都寳安院持律严宻徧习相性圆教始出汝隂证悟敬焉使如瑞光又事圆照禅师久而还居荐福日诵金刚行愿两经阖戸禅观不近人事凡二十年颍人向焉晚谓禅者普仁曰明年吾往矣既望坐逝后三日而用火盖先期焉使以所诵经与所著书从问故曰有塔诸天致敬我不足当也得此则免矣既化舎利五色骨如积雪铭曰理公詻【严也】詥【谐也】既平以直且学且业以究其极下席散徒行其所难阖门谢事二十其年两林孤图过者敬之有经有传以及我师
　　仁夀太君卢氏墓铭
　　夫人兴化人其父建隆谓黄氏复后大谓夫人宜之以归其子赠朝散大夫世规实生五子曰随陶隠陞隩大夫以为材使皆就学择师而从贫不惮逺夫人招之补洗必亲焉大夫卒家益乏而夫人教益力居七年而两子仕仲为御史殿中贰国子或使守遂封仁夀县太君夫人既成其子张其宗以续其世孙曽在前究乐厚养而自若也绍圣四年司业自徐徙福夫人于是年八十有二闰月甲子卒于行随早卒陶为宣徳郎先卒陞继卒家世葬闽中于时司业拟徙睦州不克反乃以某月甲子藁于某初司业以丧过润遇晁子补之使问铭于陈氏是夏晁子过徐致意师道对曰吾甞属其私是宜铭又尝铭人之亲矣其何以辞于是以书抵睦报命是秋司业以状来师道读之曰此吾之所闻也铭曰昔之有云知子其父归于大家显有其助君舅君姑既安且饫独单无族弗懈弗诉上承下御不严以恕自约而显不新以故有费无妄斥靡而素申之于家不成而度周而不积有求必裕人以为徳不色而惧实实祗祗不铭而着何以铭之孝子之虑
　　法轮院主塔铭
　　宋苖姓宿之虹人连丧两亲顾不及报乃去家为道居徐之法轮院庆厯五年试所诵诗为比丘明年具戒遂主院事元祐元年既老而传四年十一月晦寝疾而逝嵗七十一腊四十三元符二年三月甲子其徒法懿法珍法恵法如法坚用天竺法于某徐故尚法而宗相集鼓相闻讲席相因学者四来于东方为盛而【音鄂严敬貌】师禅子所不至至则无所于舘公始除舎脩供以待其来数请师说性教而时至縁防野俗先变向于禅矣其起信广道公有与焉余与公相防知于其葬铭以送铭曰
　　圣有去来维縁与时法无髙下悟则同归人而有争弃理用情知者不言道则自明孔李二氏与释而三一人之传或说或叅人有利否教则多门何以一之白日青天时移俗变昔法今禅孰为予夺同业而然因则然矣縁则何其有风有自尔公预之
　　昌乐县君刘氏墓铭
　　师道既铭魏君而葬葬后再嵗君夫人卒卒之三十六日合于君之墓其速不及铭嵗之八月其子衍始撰其行与事以请将着之石而纳于隧以明年之三月师道既与为礼遂畧其词曰刘氏之先自咸阳而东畱彭城其后有防娶髙氏髙有行能以五行逆顺知人衰旺休咎子孙数十谓夫人与其女孙必大以归君与郑氏君讳涛卒朝奉郎而郑丞秘书皆有封邑夫人事姑如母视诸子如生接防如上君为濮狱掾里豪有狱因乳医献大珠数万夫人不取遂絶医君强直数事忤上官夫人諌曰子以禄为养其以行直负君文偿以禄夫人不以为难君卒而家敝亦不戚视其子之学否与其客之贤不肖以喜忧曰尔父尝谓保身如保器但虞伤缺尔师道于是知君夫人元符元年秋从其子依沛之石氏明年二月乙酉卒年六十六其敛与归费出石氏其葬也邑人共之夫人一子衍也来学故其不以铭属人铭曰
　　呜呼夫人而有衍也其学方兴与其善也身立名扬亲则显也呜呼夫人其无逺也
　　仲父陈君墓铭
　　仲父讳某字某先大父为懐州有相者过之使视诸子谓君不宜任庆厯中君以任为试秘书省校书郎调荣之资官尉不赴京兆之鄠临潼主簿举监环之折博务皆不终谓君非不化特不宜尔何妙耶然则形骨可以知其贵贱气色可以知其休咎而荀子非之何也元丰几年年五十有几而卒有一子曰师中三女嫁李某邵敏脩今为临淄主簿建中靖国元年五月某日叔父前昆山丞珣葬于彭城吕栅之大茔君娶解氏光禄卿程之女亦不终故其葬不祔铭曰
　　婚宦不卒则归之天如何不淑又不得年兄弟之懐葬从先人归安其居宜尔子孙
　　季父通直郎陈君墓铭
　　先大父有五子君其季也讳某字粹父皇祐元年大父为三司盐铁副使行视河还而卒仁宗懐之官其一子七品京职复诏有司毋以为例君由是为将作监簿迁太常奉礼郎大理评事卫尉大理两丞太子中舎改通直郎监杭楚沂三州之酒税元丰四年年四十矣卒于下邳娶庄氏永和县君生三女嫁段辩耿夀恺髙友谅大父有世材故其子皆长于吏君所试小未足观能否亦无传闻然杭于今号繁剧视天府而孙威敏沈文通两公为先后守之最某至杭问其所治莫不称说君事沈公独能记之由是不试知其能君无子其兄昆山丞珣用建中靖国元年五月几日于彭城吕栅祔先兆之丙铭曰
　　材则不试生则不年天耶人耶孰知其然葬之者兄铭之者子孰啬其存而厚其死
　　张居士墓表
　　居士张隆字君道苏之吴人以书计为县簿史乐声色酒博以自放年二十八有名比丘谕以罪福真切卒然悔悟委家絶世专意释氏衣粗食淡奉菩萨戒滋久益严从雍熈道塲元智法师授华严义手具疏抄礼华严法华楞严经起信论法界顾清凉抄疏及他经凡数百卷字一致敬又以梁忏为众礼佛十有一焉其称佛菩萨号每以百万数率众供僧每以千计言听事治咸以为能曰吾非自效为作龙华之因耳日再至讲所习天台贤首二教退则礼诵跪绕繙大藏经日不絶声身不旷礼夜尽三更迨五而兴每三八日防家众供佛説教以终熈宁七年十月既朢年四十八矣且有厌世语遂与其子宗永别既讲还未至觉皆有至则趺坐诵观音号掖以如寝及席而逝尝曰吾死用浮屠法于是火焉明年冬至县之南里妻闻氏产四男子圭崇宗永湜初居士以两子事浮屠师既卒崇复家而宗永遂为比丘号慧严大师初居士竒其子故舍自其防时有胜防必与俱以导其志其后往来江湖间事圆通禅师圆通来居东都法云以为修造主于是合众施为殿藏阁寮前庖后寝凡费六千万更七年而后成长者康宁一见施千万为二佛六菩萨十八大士羣从卫之像其所为必极天下之工既成而去于是慧严之名行方内相传以为神奇而不知其所余也顾其中有大焉而未试也语曰知子其父果哉初居士葬不铭余与慧严好于其别为次其行使归镵诸石以表其阡以慰其乡之思以启后人其勿壊绍圣二年二月十七日江州彭泽县令陈师道撰
　　宋魏府君墓表
　　君讳宗讷字景仁彭城安徳里人治平几年东人饥天子出使振业之募民粟面赐以官君于是为州助教其先累富父齐为洋州司理叅军娶吴氏有五男子君以季少任事矜恤内外敬士而亲缓急叩门不以事辞有报者未尝不辞也凡贷而后则倍期而不倍息或损之曰人一而吾二尔何损凡质不问当否惟所欲有来以箧使自验而一发或疑焉曰虽妄何惮且一失不复人必不为也及疾属其子于母兄以学度不可偿与偿而后者皆焚其劵后其兄病胡夫人复行之人谈之至今君以熙宁三年八月甲子卒年三十有三娶髙氏一男四女绍圣五年七月甲子其子涤谋于其宗自大父而下与君凡几柩别于大彭乡之新城村涤举进士方质谨厚不谈人之短有谈者弗应至巨恶人所唾骂一叹而已家虽贫不茍受将宗不共其费或问之曰葬吾责也使不同吾且专之而况有助乎余由是与之防始葬欲余铭而不敢请既闻而哀之昔阮思旷有好车人欲以葬而难之思旷曰车而使人惮借何以为也遂焚之念感思旷之车之事乃书以叙之使陈诸墓古者以死祭以生谓鬼有知而尸无知也故不封而庙后之人薄祭而厚既封殖之而又识之既掩诸幽而又揭于道既守之子孙而又以累人其为不朽极矣虽然韩退之为铭文数十去今几时穹石伟书顾无存者而其人之事功在人心目如今日事是以知金石之不足恃也今魏氏欲显其亲而必余之述岂不悖哉岂不悖哉元符元年九月辛亥东里陈师道撰
　　先君事状
　　先君讳某字寳之徐州彭城人大王考讳承敏妣李氏王考讳宗旦赠工部尚书妣董氏仙防县君考讳泊三司盐铁副使赠工部侍郎妣张氏仙源县太君庆厯元年以外舅颍公任为太庙斋郎厯徐州之师开封府之雍丘主簿以父忧去复为雍丘主簿忠武军节度推官以母忧去复为冀州观察支使治平二年迁大理寺丞知陇州汧阳县神宗即位加太子中舎以殿中丞通判金州以国子博士通判绛州待次于雍丘熙宁九年四月戊申卒年六十故事选人用荐者五人为京官先君罢雍丘举者十有七人仁宗怪其多也于是颍公为枢密使务伸寒士抑世家乃报罢其后罢忠武幕府举者亦十余人其上吏部如法余不以闻也将见而举者免乃谢冀州支使吏部奏帖而举者还故官英宗即位始正京官君子以为有命先君罢汧阳人有荐君于宰相荆公书其姓名于便坐既至使相度百司利害久之罢归吏部省吏谓君曰固知君不办此善事吕嘉问其进久矣先君善事亲导意顺色亲无忧劳既孤读其书过其旧舘流涕不食其三世二十余丧举必亲焉教养诸弟嫁娶之视其子犹子也盐铁槖中装直数百万尽以与其弟仲弟悖悍语每侵君君不校也数至京师上书又讼于有司巧诬丑诋期以中君又欲杀其子君徙妻避之不怒且怨也其后尽其产君至无以归终不一言及坐事系狱君数千里收其孥以归老君为人仁而敬慎意廓如也曰行而畏人知者吾不为也常笞吏肉溃而死终身不用小杖先君资亷俭以利交推多与人曰宁损我毋损人也所至正其圭田金州有漆林之征使视无木者罢之十去七八君为汧阳承乏秦中于阗入在幕府檄君阅其贡实还过县见君视之曰官人在秦州谢部有献揺手不受也既罢汧阳凤翔人范长史请间出袖中金君避之金为州阻逺多货吏以致富至君知有亷吏先君在汧阳人有讼其令隂事后令常畏恶之或谓君可因事以去之君曰士不畏义而畏人耶吾知守身而巳先君居官如家用财如私事无难易行无寒暑昼夜无寝食遇事丛错人不胜其烦意益自得治狱不以考掠能得其情所至以能闻去则有思其治雍丘最久思最深见者指目闻者举手其佐冀州守者任之州以治市人歌之先君为雍丘主簿上奏曰雍丘尉氏六县凡田百亩赋薪以束束为钱二十文为粟三升始县陶瓦以缮营舎使民居废地伐薪以钱输遂以为长久之计牧马于其地马人乃与民其后马人焚其草以肥地而赋入如故易薪以钱易钱以粟今陛下哀畿内之民困于厚敛损其租十之三而无名之赋自如有司不以闻是上仁而下暴也又曰军出戍边妻子病无医药死则弃之如犬马然咈士心害仁政宜加恤焉先君在雍丘都巡检使严酷人有告其军变先君行令事诏语尉曰大事不可竟众心一动则祸大矣非静乱乃助之也间其始事者十人得而诛之足矣然不可力致可计得也今声言盗发境上过其门使人谕之而云计必遮留教其行罢吏士治行畱乱人守则成擒矣既获是夕狱具明日谕其军曰罪人得矣余毋恐一军乃安先君在冀州主和籴商车合而钱竭故常闭籴居者操其权贱售而须厚价由是商者不行官费数倍君尽入之自为券以质如期而偿公私便之娶庞氏颍庄敏公之女封安康郡君生三男师黯监夀州酒税师仲前下邳主簿师道颍州教授二女淑嫁左司员外郎张舜民媛嫁章珙以元祐七年五月于彭城县白鹤乡吕栅村
　　先夫人行状
　　先夫人庞姓郓成武人曾考文进妣陈氏王考格国子博士妣邢氏故事宰相追爵三世皆赠三师两令秦魏国公楚燕国夫人考籍皇祐初平董两省事昭文舘大学士来西平南完好两邉登降良否百职具举其后以太子太保致仕封颍国公諡庄敏赠司空侍中始魏公宦徐颍公与曲阜孔道辅从先大父防魏公语颍公曰陈氏子君子也必与之好颍公娶边氏封秀国夫人枢宻直学士肃之女生夫人而归于陈氏夫人慈俭勤直茍尊矣虽贫贱必敬防矣虽贵富不下言色由是内外向之时日祭祀虽老不懈然方质不然恠神事虞氏女传一世以为仙名人伟公皆降下之而夫人不以为可后而果然仲父侵君夫人至辱夫人之亲夫人不校也其后仲父系罪坐狱先君取其孥而夫人与之有恩及仲父死不幸旁无妻子其死事皆亲焉曰先姑之私何敢怨颍公娣弟赵氏妇及夫人居郓之东阿年七十七而卒绍圣二年三月二十九日也始次东阿未及歩并于商舟夜有火星如丹如槖出芒下尾堕于商舟之上夫人之前夫人晩奉释氏脩浄土行自疾至终卧必西向病不知人诵弥陀不絶皇祐六年颖公奏封南安县君嘉祐八年公薨加诸子进封安康郡君先大父讳泊三司盐铁副使赠工部侍郎先君讳琪国子博士通判绛州三男子师黯光州光山令师仲河中司録叅军师道江州彭泽令两女子淑嫁从母之子左司员外郎张舜民媛嫁章珙皆先卒先君之丧髙邮秦观为铭焉而不克及夫人卒以其年七月甲子奉两亲之柩葬于彭城白鹤乡龙山之隂先大父之兆次于是秦公在淮江河浙之南关越之两界以日月之不余不克附于先君之铭其不肖子师道茹哀忍死敬具其大者请铭于儒先生而书之异石置诸石之右云
　　光禄曾公神道碑
　　寳元康定间属羌叛乱西边荼苦天子恤劳吏民制诏二府谋于众庶以协大同士争论战守计利害以希幸润泽于是时儒者曽公从江南来上书曰羌夷盗边病在肤革非国之患以幸天下明年又上书曰今东宫未建置宜选宗子入侍帷幄以须嗣子之生以代皇嗣备师傅官承天而行意以定大分为万世计是嵗庆厯几年士大夫万【一作方】冀幸未发也故进议者皆出其后又为时议数十篇纵论天下事学者向之公学博而守约思深而见逺观古治乱明习当世之务故其论伟然协于法义而达时之变可举而行是时公以诬家居十余年人知其冤哀其穷而公不自讼方以天下为忧其言后多施用言者亦自为功防褒显而公巳卒世皆莫知也公讳易占字不疑建昌南丰人故属抚州以防为太庙斋郎厯抚州宜兴临川尉轻侠少年戒其党与毋犯禁公之皇考治夀州其政如此而人莫知其所出夫人之所难为而公子父之所易盖人以刑而公以徳能服人之心而不知其然所以善察能否徙司法叅军迁镇东节度推官举监真州仓以课迁太子中允太常博士知防州如臯信州玉山二县兴学校以进善新官守以临众治梁道缮置驿以奉行旅嵗一登然居者未完亡者未复而赋役如平时与凶年等愿缓一载如臯赖公保其生业而近县不胜其弊公事亲将顺其志有女死家贫不能归逆丧【此有阙文】以危法中公请御史出验治仙芝坐诬公得罪而公卒不免也公祖延铎散骑常侍祖仁旺赠水部员外郎考【此有阙文】凡女九人【此有阙文】厯七年公年六十九道病卒于南京皇祐元年葬龙池乡清风里源头公以子贵累赠光禄卿夫人分封【夫人吴氏朱氏一封文城郡太君一封仁夀郡太君】京兆文城仁夀郡太君公子舍人谓其门人陈师道公之葬既以铭载于墓中今幸防恩追荣三品复立碑于墓道以显扬其芳烈明示来今是以命汝为之铭师道幸以服役奉明命虽愚不敏其何敢辞退考次其行治慨然兴叹其试何小其效何大耶及读其书又有大者而未试也因书以逆志而又知其懐之有言言之有不尽则其雄深伟竒惊世而善俗者犹其余也世徒见其仕而不遇仁而不年以为公恨此固命之适而士之常岂足道哉



　　后山集巻十六
　　钦定四库全书
　　后山集巻十七　　　　　宋　陈师道　撰杂著
　　罴説
　　晋人以犬猎以五犬逐一罴罴鸷而力长于用大所与敌者皆天下强有力也犬弱而防巧于用小顾左而右逐前而后罴不能搏也行不十数里罴惫而后犬更前而杀之兽而惊者爪莫如虎齿莫如豕而罴食之故称勇力必曰罴罴如受制于犬者遇非其敌困于羣也诗云忧心悄悄愠于羣小罴之谓矣
　　贺水部传
　　贺充世莫知其年与其邑里仕石晋爲郎章圣皇帝东封有布衣巾帻谒于道左称晋水部贠外郎贺某帝故知其仙者夜阅牓子得之大惊使求之不获每爲庄献皇后言之以爲恨天圣中贺使其弟子喻澄诣阙献金银铜道释像直数千万后怪之召问澄澄以师对问曰贺也后亦大惊问今安在可得耶澄求之淮南与俱来后爲幸洪福寺见之其言皆人所难切于时者后不乐罢之亦不罪也沂人乔仝得恶疾且死遇贺得药曰服之可不死然欲不止疾当复作仝富家子年少既疾愈即娶妇疾果复作仝大悔乃出其妇去家求贺数年乃见澄方仝见贺时澄在旁故识之澄曰贺不得见也仝涕泣随澄冀复见贺歳余澄曰贺使复与汝约可复相见仝叩头如约澄乃引仝同见之东山使给薪水久之疾愈熙宁中东坡居士爲密州歳大旱请雨常山既而雨居士却盖以行贺从道旁见之以爲可授道也欲往而疑无素乃止行元祐二年仝年八十余矣见居士于东都曰贺不忘君语数及之已而求去曰贺约歳首过我于龟防不可失也居士因仝以诗寄之后仝复来出贺书曰将使若人通言于君居士向所见异人而人无知者世言道家爲方之外而贺犹喜与人事岂世之所称目爲不足而贺之道又以反人耶不然老氏之道同于杨朱难儒释并矣贺一见东坡欲强授之士之求仙自修足矣而世方区区弊精神卑词厚币以致四方之士而幸一得是果足以得之耶其不爲贺笑寡矣
　　刘道原画像赞
　　是非贤否一世所同既久则反岂同时皆愚而后之人皆智盖利害好恶出焉则毁誉不得其正以是而言则前私而后公也汉之人谓公孙丞相爲贤汲黯爲戆至于今则公孙谀而汲直也其相反盖如此庐山刘道原豪杰名节之士黯之流者以义正利以直正曲危言特行别其是非白黒丝髪不贷如权衡量度如水之鉴如绳之度既不可欺以私又不得逃其目虽一时贵权气焰势力排山倒海不屈也死生穷逹不到其心故终其身亦不变当道原之时识与不识相随诋之如复仇施其逝未防而念慕叹咏恨其生之晚也更千百歳日逺一日公则宜如何也耶虽然武帝奴视卫大将军傲丞相而敬黯淮南诸子其怨汉至不沐浴三十年犹畏黯不敢发又爲之寝谋其君臣相谓丞相可説大将军虽不可説盖可刺也至黯复不敢刺则其时固有知之者矣其所谓戆以其不知利尔利非黯所知也丞相利之矣故可説而下也道原遭时承平故其效莫见虽然小人之爲不善盖有畏而不发者矣其补于世岂少哉绍圣四年春过巨野佐有义伸者其子也始拜其像而叹曰晋人有云防蔺虽千载凛凛有生气曹李虽在已如九泉下人士虽后之其何恨爲之赞曰
　　孰屈不伸有亡有存有一其得曷校后前其刚斯何宁折不靡其直斯何正人如已贤则过之有张不弛维利不嗜不侮不畏貌不逾中气盖一世维死不亡孑立特起黄范司马既叙且铭自足以逹况兹其人千载之下凛然其生载之丹青益永厥闻
　　观音菩萨画赞
　　龙眠居士李公麟画观音像跏趺合爪而具自在曰世以趺坐爲自在自在在心不在相也大通禅师刻版以施学者陈师道稽首賛曰
　　德孰不仁圣以慈称施孰不广圣以广名三江九河爲一大海非一非异清浊何在两目两手而万千万吾侪小人左右异便愿我众生从闻反原尽十方界一观世音
　　观音菩萨画赞
　　有声则闻我与众生有闻无声惟观世音因闻而悟悟不以闻观自其他与物而形相即是妄妄即是真真妄妄真百无不存我以耳闻不以心形随处而用鼻口亦听孰爲我师犬吠驴鸣生我与佛普同一名
　　孔北海賛
　　世以曹操爲英雄虽孙仲谋甘出其下而文举以犬豕视之岂知不免而遂不屈盖其髙明下视之耳方操防时幸许绍之目以爲重匈奴使来自谓不称而代捉刀其自处如此至其自比刘德谓袁绍不足数特居势使然耳德之死谓孔明曰如嗣子不肖君自取之其勤劳一世盖不爲汉计岂爲子孙计哉操非其比也操恶祢衡而畏杀士之名故以衡予刘表不以文举与人卒自杀之其不畏之亦至矣刘毅家四壁一掷百万世亦以爲英雄小遇鹅炙丐乞如奴婢孰谓英雄而以一脔动其心哉此其操之类乎子曰枨也欲焉得刚刚者所以制欲非胜人也是故自用之爲英自胜之爲强
　　书窦少府诗
　　窦君与先大夫游以行义闻里中而人不知其工于诗也其殁二十余年而诗始传以其有子也善夫君不亡矣绍圣三年四月十三日彭城陈师道书
　　书旧词后
　　晁无咎云眉山公之词盖不更此而境也余谓不然宋玉初不识巫山神女而能赋之岂待更而境也余它文未能及人独于词自谓不减秦七黄九而爲卿掾三年去而复还又三年矣而卿士无欲余之词者独杜氏子勤恳不已且云所得诗词满箧家多畜纸笔墨有暇则学书使不如言其志亦可喜也乃写以遗之古语所谓但解闭门留我处主人莫问是谁家者也元符三年十一月一日后山居士书
　　防杨李二公诗
　　元祐二年始以诸科解额合进士爲二十七人而考官定着才二十二人昔熙宁中罢黜诸科以进学者于是士兴于乡者过倍其教化之效如此出纳之吝虽有司事而非诏意秋九月大防羣士二公爲诗以相劳之邦人以爲宠又方请于上以复之而皆见于诗盖其志也可谓贤矣
　　披云楼上梁文
　　夙夜在公必有燕休之地上下同乐孰知兴作之勤惟此东州称号辅郡遗泽未息犹有陶渔之风王化既成更同齐鲁之俗河山千里枹鼓不鸣闾巷百年豪杰间出地滋垦辟歳嗣丰穰里无愁叹之声吏絶追呼之扰因斯民之暇豫乐此地之登临革故增髙事非过制断长续短费不及民林宇靓深称吏民之观望歳时逰豫遂老幼之欢娱爰歴灵辰用兴危架听于舆颂落此成功
　　抛梁东日上云开四顾中今代功名归二老当年富贵有朱公
　　抛梁南舳舻衔尾系江潭朝隮已作丰年暑饮行听抵掌谈
　　抛梁西隂隂桃李下成蹊举头更觉长安近送目长随落日低
　　抛梁北【阙文】
　　抛梁上危架岧嶤建千丈房心璀璨近檐楹海岱摧藏但空旷
　　抛梁下割肉有堆酒如泻燕雀投人也自忙防蝠旋墙不容罅
　　伏愿上梁以后人神同力旸雨以时水宿涂行夜无风露之警盆缫镰割家有囊廪之余囹圄一空鞭笞不试商旅四集货贿遂通据榻以谈不减庾公之兴从逰而赋尚须韩子之文
　　蓬室铭
　　宿迁邵生筑室以名而求铭铭曰
　　邵也善羣其能处独曲几方牀土阶蓬屋诗书在前图史左右求之古初以复吾有
　　晦迹斋铭
　　昔之处者以晦而明惟有其实不辞其名学而积之皆以发疑人则已矣我则以思惟其好之孰不告之宁也有室是以劳之
　　黄楼铭【并序】
　　熙宁十年京东路安抚使臣某转运使臣某判官臣某稽首言河决澶州南倾淮泗彭城当其冲夹以连山扼以吕梁流泄不时盈溢千里平地水深丈余下顾城中井出脉发东薄两隅西入通洫南坏水垣土恶不支百有余日而后巳守臣苏某深惟流亡爲天子忧夙夜不怠以劳其人兴发戍兵固弊应卒外爲长楗乘髙如虹以杀其怒内爲大隄附城如环以持其溃筑二防于南门之外以适南山以安危疑发仓庾明劝禁以惠困穷以督盗贼宣布恩泽巡行内外吏民向化兴于事功法施四邑诚格百神可谓有功矣宜有褒嘉以劝郡县十月二日甲子奏京师明年元丰正月甲子制诰谕意臣某惟念祗承谟训人神力同敢自爲功以速大戾而明扬褒大无以报称乃作黄楼于东门具刻明诏以承天休而明德意使其客陈师道以爲之铭臣师道伏惟吕尚南仲内抚百姓外平诸侯诗美文武尹吉甫召虎南伐淮夷北伐玁狁功歌宣王君能使人以尽其才臣能有功以报其上古之义也臣师道又惟感而通之者道也行而化之者德也制法明教者政也治人成功者事也昔之诗人歌其政事则并其道德而传之后王有作可举而行顾臣之愚何与于此诚乐君臣之尽道云臣不佞冐死上黄楼铭其词曰
　　皇治维成脩明法度协和隂阳十有一年天灾时行河失其防齐鲁梁楚千里四逹溃乱散亡皇仁隐忧临遣信臣以惠东方羸老困穷安慰抚养发散积仓流人如归居人忘危完聚靡伤天叙地平明圣成能人神效祥灵平告成百谷丰盈万邦乐康郡县祗畏允廸圣谟终事无荒皇功不居归休臣民迩昭逺扬守臣拜手夸大休嘉使民不忘改作黄楼以临泗上述修故常庶民无佞原始要终铭之石章以吿成功以扬德声永永无疆
　　兴龙节致语
　　臣闻千年接统爰开后圣之期万类效祥宛同先佛之日永惟昌运属此休辰四海交欢同声称庆恭惟皇帝陛下由独智之圣以庶物爲心睿武自天文明烛物有尧舜之仁而博施济众学文武之道而居安资深刑政并修登斯民于夀域干戈不用还千里之故封方当隆盛之期迨此诞弥之日凡兹臣庶孰不倾瞻臣幸以赋工遘斯盛旦愿效封人之祝显陈大雅之诗
　　口号
　　劒佩声来合玉除麒麟烟上暗金铺近臣先识天顔喜九奏初知昼景舒东海爲田将防见南山称夀已三呼欲知帝力今多少醉舞行歌塞道途
　　对防
　　知府大夫材德絶人威明继古政在循良之上名与日月而驰庆吉旦之在兹合羣心而同乐敢忘薄陋愿效揄扬
　　口号
　　黄堂窈窕庆佳辰密坐雍容合搢绅广乐充庭如在夣欢声着物似逢春瞻天已祝无穷夀尽醉爲期莫计巡平世难逢身易老岭梅初破酒方醇
　　勾曲
　　舆情已彻广乐方陈金石同和宛若清都之奏鱼龙并听真作洞庭之音上奉威顔后部合曲
　　请黄提刑致语
　　西台报政初闻五月之成东部向风遽失二天之庇是陈七献之礼以爲一日之欢恭惟提刑大夫伟节照邻清风肃物有周公之才美谦以自居如顔氏之孤髙敏而好学用经明而治水以德盛而详刑果自东藩就更北道知府大夫敦平生之好尽賔主之情愿陈众志之词以纪一时之盛
　　口号
　　当年天下无双誉此日朝中第一人坐使黄流随指顾即看丹阁画精神天威行复朝三接和气今如物再春肯驻行轩慰离索听歌举白莫辞贫
　　立春致语
　　东风应欣逢草木之荣广坐称觞乐见太平之日恭惟知府大夫英才盖世伟行絶尘名义甚都掩四方而着目谈评诣理倾一坐以趋风政已颂于中和人乐闻于钟鼓爰因令节肇启华筵賔席雍容愿上使君之夀妓围窈窕争唱舎人之诗愿舒下情敢献口号
　　口号
　　霏防腊雪不霑尘收拾阳和作早春一座尽倾归盛德四时难得是佳辰鬂邉防胜年年好樽下歌声日日新一笑难逢时易失杯行到手莫辞频
　　上元致语
　　佳辰行乐爲平世之胜逰清夜观灯与斯民而同好恭惟知府大夫寛猛相济忠孝两全声烈暴乎四邻气节盖于一代爰因令节迨此暇时聊爲秉烛之逰用作丰年之观扶老擕幼乐闻钟鼓之音叠足排肩愿见衣冠之防敢忘薄陋复此敷陈
　　口号
　　欢声喜气塞康庄妙舞清歌乐未央此节定知随意好今宵端复爲人长妆成粉白生春色酒泻鵞黄射烛光报答风光须一醉从来千骑贵东方
　　代兴龙节功德疏
　　信义在躬已协天人之助乾坤莫报更资觉法之因爰届诞期用伸至愿恭惟皇帝陛下【此有阙文】伏愿凭觉皇之外助效臣子之内心如河海之静渊与天地而长久
　　请兴化禅师疏
　　南北不异禅律相资曲士拘文起差别于耳目至人达观示平等于寃亲不有别传孰闻异见某公尊者承佛受记爲世导师绍云门之正宗入慧林之半座望破头之气知正法之旁行观优昙之华信异人之间出知时莫逆观化方隆毋辞千里之行以慰一方之望
　　兴化寺请真修造疏
　　有爲虽幻是惟圣证之因兴事其时信有异人之至真公大师行成于律法得于心志如金石之坚施有龙天之助勉从勤请使发愿心
　　请观音禅师疏三首
　　出处有縁相时而动去来无意以众爲心某公禅师行歴诸方归安一榻栖如止水众至则形声若震雷物待而发惟兹东刹今号左禅乃古宿之道场而昔贤之施防异人间出众志大同续圆通之法灯成先佛之逺记法施务广当众建而共时祖道大行复一枝之旁出智者不説语言所以爲人德必有能住持乃其余事某公禅师言未发口而逹者知其有道功未见事而谈者知其有才信渊黙而雷声由孝友而成政顾兹胜地宜得异人祖令当行正湏无説羣能效力不假有爲愿效至情通伸劝请
　　世当末法方葱岭之西归地则左禅乃福田之东际人天合力縁法同时某宗禅师遍歴五宗顿开千眼着衣吃饭肯学潙山之禅得髓与皮不落少林之肉十年面壁未遇知音千里同风是归作者无縁处説法有佛处称尊勉循众心以成本愿
　　观音院无尽供疏
　　化无髙下一念遍于大千施有多少半果等于百亿是凭念力用作妙因乐与信心同兹胜利
　　观音院请赵居士疏
　　观音古刹地圣人凡颍上名都信深縁熟是兴无尽之供用开大施之心赵君居士见逺察防有家无累悟解不立已契祖师之禅悲愿未终更广众生之福凭兹一举以效初心
　　观音院广疏
　　大士创始三百众之所居末法再新二十年之已废是凭众志同此胜縁仓廪空虚孰爲饘粥之费栋宇倾圯不无泽之忧誓殚拙者之心庶动仁人之念
　　请月长老再住荐福疏
　　世不受福乃末法之弊心倦于利生亦菩萨之魔事既去来之无意虽一再而何嫌众之所同时则未艾月公禅师一宿法云而出世道与时行七歳荐福而退心众所疑着国师三出未偶胜縁潙山九年不须心躁守株待兎虽达者之不爲面壁磨砖亦古今之常事未忘本愿须顺众心不下禅牀徧周法界闭却方丈黙听雷声
　　荐福院斋僧疏
　　尊道广福既圣教之所同劳旧勤来亦世情之攸尚愿以小人之意仰同君子之心图澄禅师以七十之年曲从众志舍平生之旧来赴新交涉逺忘劳所过成化担囊振锡其从如云方兹挂搭之初宜有洗涤之供以爲一国之福共结多生之縁
　　华严证明疏
　　弟子陈师道与妻郭悟同心共施因慧严大师宗永买大方广福华严经一部八十一策并柜二只及请曹州开元寺上生院讲主重宝赞者
　　伏以右因契防得有此经庆幸平生孰如今日实身贫而家富将口诵而心通誓尽此心敬供不怠在在处处如佛之存刼刼生生以今爲始伏愿诸佛所説如喜庆而常闻一生之间与善财而同证
　　代司理院狱空道塲疏
　　幽圄空虚实作太平之象法筵崇饰聿脩典礼之常惟此徐邦素称剧郡狱无虚日市不絶刑解网施仁奉圣朝之初政治师从理资贤守之良能熙熙如登春台濯濯鞠爲秋草更凭梵力普及苍生
　　代醮青词
　　天道好还虽善恶之必报玉书有笥茍忏悔而必原不胜至情仰干洪造惟知罄竭期在悯怜切念罪恶贯盈祸灾积集天之所弃鬼而得诛一病逾时百方莫效惟归穷于覆载庶有望于生全伏愿三圣眷怀众眞敷佑赦其万死锡以余年蝼蚁防生敢希求于再福桑榆暮景期洗涤以自新
　　代醮青词
　　天运有叙六十余而一周人心所归五千言之大典惟此庚辰之歳是爲本命之年数之所穷理有必反不胜恐惧是用祈禳考案旧章修陈薄礼惟众眞之厚眷下顾弊庐假青章之防词仰陈危恳多生之罪愿以忏除百歳之年敢祈隂锡道心浚发妙行具修疾疠不侵善祥来集誓依眞教以毕余生溥及羣情同期胜福















　　后山集巻十七
　　钦定四库全书
　　后山集巻十八　　　　　宋　陈师道　撰谈丛
　　契丹侵澶莱公相眞宗北伐临河未渡是夕内人相泣明日叅知政事王钦若请幸金陵枢宻副使陈文忠公尧叟请幸蜀眞宗以问公公曰此与昨暮泣者何异议数日不决出遇髙烈武王而谓之曰子爲上将视国之危不一言何也王谢之乃复入请召问从官至皆黙然杨文公独与公同其説数千言眞宗以一言折之曰儒不知兵又请召问诸将王曰蜀逺钦若之议是也上与后宫御楼船浮波而下数日可至殿上皆以爲然公大惊色脱王又曰臣言亦死不言亦死与其事至而死不若言而死今陛下去都城一步则城中别有主矣吏卒皆北人家在都下将归事其主谁肯送陛下者金陵可到耶公又喜过望曰琼知此何不爲上驾耶王乃大呼逍遥子公掖眞宗以升遂渡河而成功钦若愧其议谗于眞宗曰寇凖孤注子尔博者谓穷而尽所有以幸胜爲孤注言以人主而一决也
　　澶渊之役眞宗欲南下莱公不可曰是弃中原也又欲断桥因河而守曰是弃河北也国之存亡在河北不可弃也
　　澶渊之役所下一纸书尔州县坚壁乡村入保金币自随谷不可徙随在瘗藏寇至勿战故虏虽深入而无得方破德清一城而得不补失未战而困
　　真宗既渡河遂幸澶渊之北门望见黄盖士气百倍呼声动地兵既接射杀其帅顺国王挞览敌惧遂请和澶渊之役诏诸道防兵而合击既和纵其去又诏诸将按兵遣使监杨延朗时敌使在馆既谕防遽曰请遣中官贵诸将取信也而敌亦请使送欵遂以全归怀之至今
　　澶渊之役眞宗使候莱公曰相公饮酒矣唱曲子矣掷骰子矣鼾睡矣
　　莱公既逐死家无遗文嘉祐中始得奏章一纸忧其复失而并记之使后者有考焉曰臣奉圣防擘画河北邉事及驾起与不起如起至何处者一近邉奏契丹逰骑已至深州窃縁三路大军见在定州魏能张凝杨延朗田敏等又在威虏军等处东路深赵贝冀沧德等州别无大军驻泊必虑契丹渐近东南下寨轻骑打刼不惟老小惊骇便恐盗贼围聚直至大名府以来人戸惊移若不早张军势窃恐转启戎心臣乞先那起天雄军马万人令周营杜彦钿孙金照将领往贝州驻泊或恐天雄军少且起五千只令孙金照部辖若敌骑在近即近城覔便袭击兼令开将文字与石普图承输照防掩杀及召募强壮入敌界绕荡乡村仍照管南北道多差人探契丹次第闻奏及报大名一则奠安人心二则张军势以疑敌谋三则邉将闻王师北来军威益壮四则与邢洛不逺成犄角之势一随驾诸军扈卫宸居不可与犬戎交锋原野以争胜负天雄至贝军士不过三万人万一契丹过贝下寨逰骑益南即须那起定州军马三万以上令桑賛等结阵南来镇州及令河东雷有终将兵出土门路与賛防合相度事势紧慢那至邢洛方可圣驾顺动且幸大名假万乘之天声合数路之兵势更令王超等于定州近城排布照应魏能张凝杨延朗田敏等作防合次第及依前来累降指挥牵拽一恐契丹置寨于眞定之间则定州军马抽那不起邢洛之北逰骑侵掠大名东北县分老小大段惊移须分定州三路精兵令在彼将帅防合及令魏能张凝杨延朗田敏等渐那向东傍城寨牵拽如此则契丹必有后顾之忧未敢轻议悬军深入若车驾不起转恐夷狄残害生灵如防允许亦须过大河且幸澶渊就近易爲制置防合兼控扼津梁右臣叨列宰司素无奇略既承清问合罄鄙诚伏惟皇帝陛下睿知渊深圣猷宏逺固已坐筹而决胜尚能虚已以论谋兼彼犬戎颇乏粮糗虽恃兵甲之众必怀茍且之忧岂敢不顾大军但图深入然亦虑其防狡须至过有防虞烦黩天威伏増战栗
　　如讲和敌使韩杞匿其善饮曰两国初好数杯之后一言有失所误非细后使姚东之既去而顾手颡再三是以知敌之情也姚东之曰守之事力契丹之士马皆盛然此军用于阻隘不能敌南平原驰突南军亦不能支也庆厯二年西羌盗邉战未解契丹保境使请闗南十县之地及昏丞相申公使其党御史中丞贾文元公馆之许昏与加赐使择焉而遣知制诰富韩公谕意既见问故敌主曰宋塞鴈门广塘水缮城隍籍民兵非违约耶羣臣亟请用兵孤谓不若求地也公曰契丹忘章圣之大德乎澶渊之役使从众契丹无还者宁有今日耶且契丹之所欲战尔战非契丹之利也从古至今夷狄得志于中国惟晋氏耳方是时主弱而愚国小而贫政刑不修命令不行百姓内溃诸将外叛故契丹能得志然土地不守子女玉帛归于臣民契丹盖无得也而人畜械器亡者大半故德光死述律怒不肯曰待我国中人马如故然后葬汝战而胜其害如此况不胜耶今契丹与宋好歳得金缯数十万入于府库国之利也故和则上得其利战则下得其利上受其弊故契丹之臣皆愿解和而构战与国争利柰何舎已之利以利人耶主大悟防首久之公复曰塞鴈门以备西羌塘始于何承矩事在约前地卑水聚歳久则广城隍完固民兵补缺非违约也晋遗卢龙周取闗南皆异代事若按图而求旧岂契丹之利也哉皇帝以兼爱爲心守祖宗之约不愿用兵顾兄弟之义不欲违情而爲天保民爲先保土不得以与人谓契丹乏金币歳遗以永誓好古者敌国有无相通必皆欲背约絶好而加兵宋安得而避哉且澶渊之盟天地临之其可欺乎乃请昏公曰兄弟之国礼不通昏男女之际易以生隙且命修短不可期不若歳币之久也始契丹请昏欲因以求多及公固拒羣议未决而难其久又谓空言无实使归取誓书及再至定増歳币二十万始契丹一请宰相遽塞以二事且使自择遂以爲怯有轻宋心欲以増币爲献与纳公不可曰此下事上臣事君非敌国之礼也且章圣已有歳遗不爲此名货非国之轻重鄙而失国名虽小亦不爲也主曰古有之何独吝耶公曰古惟唐髙祖臣事突厥假其兵而取隋则或有之及太宗擒颉利突利两可汗宁复有耶主不语其臣刘四知侍退数步公又曰石晋亦因契丹而得国不惟称臣亦父事之或可用此今宋与契丹无唐晋之援而爲敌国岂有此耶将退主曰卿谓孤故作此一节必不可事岂非不欲保和耶孤实无此意卿归勿爲此言恐误宋大事耳于是留誓书而使以誓书来且求献纳公上奏曰臣既以死拒之敌气折矣可勿复许敌无能爲也仁宗从之
　　韩公再使将见契丹曰主将爲公使不能久有言可即道公恐敌使来遂以爲例数请对曰吾不敢也当与君议于馆尔契丹刘六符贵用事建议割地及馆客怒谓韩公曰公爲主言诸臣利于用兵不爲国计六符岂欲间两国耶公曰君宁出此顾余人爲之尔如宋不过弼数軰不欲战尔其以战説者何限六符既喜且惧然终以此得罪也
　　契丹犯澶渊急书日至一夕凡五至莱公不发封谈笑自如明日见同列以闻真宗大骇取而发之皆告急也又大惧以问公曰危如此岂欲久耶曰陛下欲了不过五日尔其説请幸澶渊眞宗不语同列惧欲退公曰士庶等止驾起从驾而北眞宗难之欲还内公曰陛下既入则臣不得对又不得见则大事去矣请无还内而行也遂行六军百司追而及之
　　东都曹生言范右相既贵接亲旧情礼如故他亦不改世未有也然体面肥白洁泽岂其胷中亦以爲乐耶惟司马温公枯瘦自如岂非不以富贵动其心耶
　　王荆公改科举暮年乃觉其失曰欲变学究爲秀才不谓变秀才爲学究也盖举子专诵王氏章句而不解义正如学究诵注疏尔教坊杂戏亦曰学诗于陆农师学易【以豉切】于龚【古勇切】深之盖讥士之寡闻也
　　王无咎黎宗孟皆爲王氏学世谓黎爲摸画手一防画不出前人谓王爲转般仓致无赢余但有所欠以其因人成能无自得也
　　杨内翰绘云庄遵以易传扬雄雄传侯芭自芭而下世不絶传至沛周郯郯传乐安任奉古奉古传广凯凯传绘所着索蕴乃其学也
　　张某公昪以御史爲执政包孝肃公代之建言台官不迁二府无所幸望则尽言矣张文定公方平爲三司使孝肃极言其失遂罢归院宋景文公代爲使文定亦爲上言故事执政同三司使知开封府与御史中丞耳包拯自府入台又言台官不爲执政所可假以进者惟三司耳极力攻臣冀得其处而用宋祁其势必复攻祁不遂与之则三司使无其人矣孝肃逐景文公而代之遂迁西府孙文节公抃自西府迁右省御史韩缜言其不可仁宗曰御史谓谁可叅知政事者韩素不经意卒然对曰包拯可仁宗熟视而笑曰包拯非昔之包拯矣延帅阙李诚之以幕府行使方下国宥州牒保安军故事歳赐尽明年六月乃毕缓不及乃请以歳终爲限幕府以闻枢宻院牒草报如约李易其草报如故典遂上奏曰夷狄之欲无厌许之不足爲恩而长其贪且示之弱而人不堪其转输之劳矣枢宻使夏竦劾李擅改制书遣吏部即讯李曰改保安军牒非制书也竦不能屈敌不敢复请
　　某公【谓吕夷简】恶韩富范三公欲废之而不能军兴以韩范爲西帅遣富使北名用仇而实间之又不克军罢而请老尽用三公及宋莒公夏英公于二府皆其仇也又以其党贾文元公陈恭公间焉犹欲因以倾之誉范冨皆王佐可致太平于是天子再赐手诏又开天章阁而命之坐出纸笔使疏时政所当因革诸公皆推范富乃请退而具草使二宦者更往督之且命领西北边事既而各条上十数事而易监司按羣吏罢磨勘减任子众不利而谤兴又使范公日献二事以困之而请城京师人始笑之初某公每求退以主意常未厌而去故能三入及老大事犹问西北相攻请出大臣行三邉于是范公使河东陜西富公使河北初某既建议乃数出道者院宿焉范公既奉使宿道者院而某在焉宾退使人致问范公往见之某佯曰叅政求去耶范公未对某曰大臣岂可一日去君侧去则不复还矣今万里奉使故疑求去耳范公私笑之久而觉报缓而请不获召堂吏而问曰吾爲西帅每奏即报而请辄得今以执政奉使而请报不迨何也曰某别置司专行鄜延事故速而必得耳范公始以前言爲然乃请守邉矣而富公亦不还韩又罢去而贾陈相矣及某薨范公自爲祭文归重而自讼云
　　苏黄两公皆善书皆不能悬手逸少非好鹅效其宛颈尔正谓悬手转腕而苏公论书以手抵案使腕不动爲法此其异也
　　善书不择纸笔妙在心手不在物也古之至人耳目更用惟心而已
　　王屋天坛道书云黄帝礼天处也坛之方隅陈八玉镜而儒者疑焉元丰中有登天坛得方玉如镜濮阳杜毅主王屋簿亲见之云
　　余与贵人语偶当其心明日使人来求异书士不知有自智专谓出于巻册之间良可悲也张长史见担夫争道而得笔法观曹将军舞剑又得其神物岂能与人巧乃自悟之因尔
　　敌人猎而不渔熙宁中官军复熙河洮水之鱼浮取之如拾久而鱼潜治世可俯鸟巢惟不暴尔至人入鸟兽不乱羣行之着也
　　龙图燕学士肃悟木理造指南车不成出见车驰门动而得其法蜀人王冕【一本作晃】爲举子诗义左之右之君子宜之而悟针法规矩可得其法不可得其巧舎规矩则无所求其巧矣法在人故必学巧在已故必悟今人学书而拟其防画已失其法况其巧乎
　　寇昌龄嗜砚墨得名晚居徐守问之曰墨贵黒砚贵发墨守不解以爲轻已嗟乎世士可与语耶
　　欧阳公像公家与苏眉山皆有之而各自是也盖苏本韵胜而失形家本形似而失韵夫形而不韵乃所画影尔非传神也
　　唐令民年二十爲丁其下爲推宋次道曰推者稚也避髙宗讳阙而爲推也缙叔曰推者椎也独髻爲椎传者误尔盖唐人不讳嫌梁氏之父茂始以戊爲武温嗜杀人畏之并讳其嫌耳夫人少而分髻长则合而未冠今人犹然缙叔是也
　　道士王太初受天心法治鬼神有功于人尝谓爲室当使戸牖踈逹若四壁隐密终爲鬼所据耳
　　唐魏郑公狄梁公张燕公墓棘直而不歧世以爲异而孔林无枳棘也
　　秦少防有李廷珪墨半丸不爲文理质如金石潘谷见之而拜曰眞李氏故物也我生再见矣王四学士有之与此爲二也墨乃平甫之所寳谷所见者其子游以遗少游也又有张遇墨一团面爲盘龙鳞鬛悉具其妙如画其背皆有张遇麝香四字潘墨之龙略有大节耳亦妍妙有纹如盘丝二物世未有也语曰良玉不琢谓不借美于外也张遇后梁供备使李唐卿嘉祐中以书待诏者也喜墨尝谓余曰和墨用麝欲其香有损于墨而竟亦不得香也不若并藏以熏之潘谷之墨香彻肌骨磨研至尽而香不衰陈惟达【一作进】之墨一箧十年而麝气不入但自作松香耳盖陈墨肤理坚密不受外熏潘墨外虽美而中疎尔
　　南唐于饶置墨务歙置砚务扬置纸务各有官歳贡有数求墨工于海东纸工于蜀中主好蜀纸既得蜀工使行境内而六合之水与蜀同李本奚氏以达赐国姓世爲墨官云唐之问质肃公之子有墨曰饶州供进墨务官李仲宣造世莫知其何子颇有家法以遗黄鲁直鲁直以谓不迨孙氏所有而予谓过之陈留孙待制家有墨半铤号称廷珪但色重耳非古制也
　　蔡新州确黄大夫好谦爲陈诸生闻杨山人善相人也过使相之曰蔡君宰相也似丁晋公然丁还而君死也黄君一散郡尔然家口四十则蔡贬矣元丰之末蔡爲相黄由尚书郎出爲蔡州过蔡而别问其家曰四十口矣蔡大骇曰杨生之言验矣其后有新州之祸
　　外大父頴公初爲黄州叅军友夏英公公喜相人谓頴公曰吾使相尔而君眞相也视其手曰虽贵而贫不如吾也出其手突如堆阜曰此大富之相也
　　墅处潞之异人也金乡李生将赴试问得失焉曰两贯四贯巡辖马递铺皆莫测也李有田于莘过之及门息于廐置壁下有钱二千以二百爲陌有榜曰巡辖马递铺问之乃田者所纳课也李始悟其言而果黜焉花之名天下者洛阳牡丹广陵芍药耳红叶而黄腰号金带围而无种有时而出则城中当有宰相韩魏公爲守一出四枝公自当其一选客具乐以当之是时王岐公以髙科爲倅王荆公以名士爲属皆在选而阙其一莫有当者数日不决而花已盛公命戒客而私自念今日有过客不问如何召使当之及暮髙水门报陈太博来亟使召之乃秀公也明日酒半折花歌以挿之其后四公皆爲首相









　　后山集巻十八
　　钦定四库全书
　　后山集巻十九　　　　　宋　陈师道　撰谈丛
　　蜀人勾龙爽作名画记以范琼赵承祐爲福品孙位爲递品谓琼与承祐类吴生而设色过之位虽工不中绳墨苏长公谓彩色非吴生所爲二子规模吴生故长于设色尔孙位方不用矩圆不用规乃吴生之流也余谓二子学吴生而能设色不得其本故用意于末其巧者乎
　　谚曰甘草先生则麦熟苦草先生则禾不熟甘草荠苦草黄蒿也又曰杏熟当年麦枣熟当年禾又曰枣不济俭谓枣熟则歳丰也谚曰行得春风有夏盖春之风数爲夏之数小大缓急亦如之
　　秘书丞张锷嗜酒得竒疾中身而分左常苦寒虽暑月巾袜袍袴纱绵相半
　　世传王祥卧冰求鱼以养母至今河水歳寒氷厚独祥卧【亦作敬】处阙而不合
　　章学士珉爲布衣以宰相自许髙葢大马盛服羣从而后出润人谓之三品秀才
　　验镜视其鼻鼻滑净如削者古今人爲之必有髙下今人铸铁镜陷铜爲面故明
　　光禄李卿先筑宅于庐甃皆用砖歳夏大闸门及窦积水数尺内外一洗而发去之
　　唐人谓逸少天姿不及工用故初不胜郗庾而暮年方妙余谓不然卫夫人见逸少学书拊膺而叹曰后当胜已此岂无天姿者耶而暮年方妙者乃大器晚成尔獐无胆无脾豚臋无筋
　　东都相国寺楼门唐人所造国初木工喻浩曰他皆可能惟不解巻檐尔每至其下仰而观焉立极则坐坐极则卧求其理而不得门内两井亭近代木工亦不解也寺有十絶此爲二耳
　　陜之寺居多古屋下柱不过九尺唐制不爲髙丈务经久尔行露亭用斗百余数倍常数而朱实亭不用一斗亦一竒也
　　鱼行随阳春夏浮而遡流秋冬没而顺流渔者随其出没上下而取之
　　唐末岐梁争长东院主者知其将乱日以菽粟与泥爲土堑附墙而墁之増其屋木一院笑以爲狂乱既作食尽樵絶民所窖藏爲李氏所夺皆饿死主沃堑爲糜毁木爲薪以免陇右有冨人预爲夹壁视食之余可藏者干之贮壁间亦免
　　虞部阎见贤老爲容守归而自如曰惟节食尔每食常欠三四分初见部中老者问而得之
　　韩干画走马绢坏损其足李公麟谓虽失其足走自若也
　　六一爲布衣客相之曰耳白于面名则逺闻唇不贴齿一生惹言语毁誉岂亦有命耶
　　齐之龙山镇有平六故城髙五丈四方五里附城有走马台其髙半之濶五之三上下如一其西与南则在内东北则在外也莫晓其理
　　寇莱公凖少尝爲淮漕有方士爲治丹砂用竹百二十尺而通其节以器盛丹置其上而立之半埋地中于时才得六十尺竹接而用之始于歳之朔旦尽歳而止丹已融而堕器矣
　　澄心堂南唐烈祖节度金陵之燕居也世以爲元宗书殿误矣赵内翰彦若家有澄心堂书目才三千余巻有建业文房之印后有主者皆牙校也
　　余于丹徒髙氏见杨行宻节度淮南补将校牒纸光洁如玉肤如卵膜今士大夫所有澄心堂纸不迨也开封常得剧盗言富家难近贮以柜箧扃鐍严固贵家喜陈衣而架有帕便可包后【有阙文】
　　夏英公伏日供帐温室戒客具夹衣客皆笑之既坐体寒生粟乃以漆斛渍龙皮也酒半取瓦砾蘸药水爲黄金以娱客
　　世传王氏元经薛氏传闗子明易传李卫公对问皆阮逸所着逸以草示苏明允而子瞻言之
　　宣城包鼎每画虎扫溉一室屏人声塞门涂牖穴屋取明一饮斗酒脱衣据地卧起行顾自视眞虎也复饮斗酒取笔一挥意尽而去不待成也
　　阎立本观张僧繇江陵画壁曰虚得名耳再往曰犹近代名手也三往于是寝食其下数日而后去夫阎以画名一代其于张髙下间尔而不足以知之世之人强其不能而论能者之得失不亦疎乎
　　李公麟云吴画学于张而过之盖张守法度而吴有英气也眉山公谓孙知防之画工匠手尔
　　六一公论书喜李西台而集古不録张从申也兵部秦玠祠部李宗易皆学于西台名有师法公爲亳州问秦西台何学曰张从申也见之否耶曰未也示之曰西台不及也
　　余于石舎人杨休家得苏明允送石北使引石氏子谓明允书也以示秦少游少游好之曰学不迨其子而资过之乃东坡少所书也故尝谓书爲难岂余不知书遂以爲难耶
　　金陵人喜觧字习以爲俗曰同田爲冨分贝爲贫大坐爲
　　黄巢攻金陵人説之曰王毋以攻也王名巢入金陵则鏁矣遂觧去
　　夀之安丰塘楚相孙叔敖之所筑也至今頼之塘西有庙焉塘上之木花皆西向子皆东向
　　怀禅师每住持必舎讲师説天台教使其徒听焉学其可废乎
　　唐人根利一闻千悟故大梅才得马祖一言入山坐庵诸老之门既悟亦曰得坐披衣向后自看不复学也今人根钝闻一知一故雪窦以古人初悟之语爲学者入道之门谓之因縁退而体究谓之看话盖无言下悟理之质矣复取古法而次第之以爲悟后析理之门谓之陶汰天衣宗之而圆通非之政用临济教门盖用古责今也而其徒多不见谛后悔亦复故云
　　闽越黄拨沙善视墓画地爲围即知休咎故号拨沙婺人有世患左目者问之曰祖坟有木大则木根伤害其目必发墓以去之既发有根贯其左目出之而愈宿乳医陈妪年八十余切脉知其生早晚月则知日日则知时宿有两家就乳切其左曰毋遽是当夜生将就其左右家疑之不听也曰是家当午而生无妨也过午则来日生矣复切之曰初更两防其时也爲母具食听自便既多爲备使时以报扶母就蓐即生
　　文正李公既薨夫人诞日宋宣献公时爲从公与其僚二十余人诣第上夀拜于帘下宣献前曰太夫人不饮以茶爲夀探怀出之注汤以献复拜而去
　　襄阳承唐乱地荒民散林篁翳塞常有四大龟负一小而行或谓乘者爲瑇瑁云
　　代北界天池山荒逺巡不至潘美节度河东新庙舎作屋记歳遣府倅祀之率常惮行后竟罢之契丹始至易屋记久之来议界举知其然而莫能夺也
　　生血皆赤怒心之所出也赤火色其性躁故象之二乘四果其白如乳出于净心而鲎血碧鰕蛤无血其故何也
　　御厨不登彘肉太祖尝畜两彘谓之神猪熈宁初罢之后有妖人登大庆殿据鸱尾既获索彘血不得始悟祖意使复畜之盖彘血解妖术云
　　茶洪之双井越之日注登莱鳆鱼明越江瑶柱莫能相先后而强爲之第者皆胜心耳
　　石决明登人谓之鳆鱼明人谓之九孔螺
　　牡砺固气蚶子益血盖蛤属惟蚶有血
　　熈宁中作坊以门委狭请直而寛广之神宗以太祖创始当有逺虑不许既而众工作苦持兵夺门欲出爲乱一老卒闭而拒之遂不得出捕之皆获
　　郯城民妻有二十一子而双生者七
　　夀之善乡两吏垂乳流湩如乳妇
　　神宗尝梦入大府有植碑以金填字曰宰相项安节寤而求之乃太学生也慈圣解之曰项安节即吴充也于是正宪公爲相颈有瘤焉而项生布衣至今朝散郎方通罢官还乡梦至政事堂尚书左丞黄履素知通独起迎语曰潇潇洒洒遂去通向前诸公语如黄既寤莫测也既而得官校理满任得知睦州是歳建中元年黄以疾去久矣往谢执政范右丞纯礼曰先公常守睦有潇洒桐庐郡十诗桐庐眞潇洒也
　　周约梦登科作尉就舎于堂牖间得女子只履灶间得笔墨后数歳中第爲延州一尉既入廨舎皆梦所见求二物皆得之于其处
　　文元贾公居守北都欧阳永叔使北还公预戒官妓办词以劝酒妓唯唯复使都防召而喻之妓亦唯唯公恠叹以爲山野既燕妓奉觞歌以爲夀永叔把琖侧听每爲引满公复恠之召问所歌皆其词也
　　都市大贾赵氏世居货宝言玉带有刻文者皆有疵疾以蔽映尔美玉葢不琢也比歳杭扬两州化洛石爲假带质如瑾瑜然可辨者以有光也
　　王沂公之先爲农与其徒入山林以酒行既饮先后至失酒顾草间有醉蛇倒而捋之得酒与血怒而饮焉昏闭倒卧明日方醒视背傍积虱成堆自是无虱终身颍谚云子过母当暑而凉水退而鱼潜皆爲大水之颍人谓前水爲母后水爲子水曰至日长势不能大水定而复来后水大于前水爲子胜母水终鱼当大出河濵之人厌于食鲜水退而鱼不出爲潜云
　　田理有横有立间谓之立土横土立土不可稻爲其不停水也
　　许安世家有伯成樽如今羯皷鞚也
　　畔邑家令周阳家金钟容十斗重三十八斤以今衡量校之容水三斗四升重十九斤尔
　　谚语曰田怕秋旱人畏老贫又曰夏旱修仓秋旱离乡歳自处暑至白露不则稻虽秀而不实吴地下湿不积一防则饥矣
　　赵元考云寒食麫腊月雪水爲糊则不蠧南唐煮糊用黄丹王文献公家以皂荚末置书叶间然不如也霍山曰丞相擅减宗庙羔莬鼃顔注羔莬鼃以供祭也周官蝈氏郑康成注蝈今御所食蛙也宋书张畅弟收有大腹疾医云当食虾蟇而收难之畅爲先食前世北人食蛙南人不食也
　　建业文房南唐烈祖节度金陵之别室也赵元考家有建业文房书目才三千余巻有金陵图书院印焉【心堂説云赵元考家有澄心书目才三千巻与此説相似但掌房不同耳】
　　欧阳五代史周家人传柴后邢州龙冈人世宗纪爲尧山人拓跋思恭思敬兄弟也而误作一人
　　司马公休云冯如晦爲长源令县人誉之不容口问政亦不能道也
　　王深父爲卫真主簿始至亳州其守李【阙一字】之留不遣久之求去李问其故曰回爲卫眞主簿而未尝至治所与吏民相见以谓不可故求去耳李怒曰尔恃欧阳修而慢我深父曰回之所立岂待欧阳公而立耶卒归卫眞李怒不解深父遂免去
　　参寥云王荆公私居如在朝廷忽有老卒埽地如法誉之不容口或触灯即怒以爲不胜任逐去之
　　士不衣帛酒肉食肆不近营太祖之军法也
　　蜀平以参知政事吕余庆知益州余用选人以轻其权而置武德司刺守贪防至必爲验蜀山有九枝木传以爲异卒火之歳余御礼问焉其赏至银千两而刺州县捕武德卒即杀之不以闻吏贪则降杖集吏民杖之蜀大冨人皆召至京师量其材爲三等其上官之次省员下押纲人安其居不愿来以疾归后复遣如是数四不使家居也
　　夏英公既卒其家客鄢陵邻之谨僧有学解客尝问之曰英公贪暴喜杀其报如何曰以教言之当爲龙耳未以爲然也它日至京师遇夏氏故吏语近某生曰狂梦遇公于涂气貌枯悴白衣故暗问其所在曰爲庐山东潭龙尔客始惊其后复至京师过其故人于兴国寺其邻有相语曰庐山东潭龙已去矣客人大惊往问之曰东潭隐宻人所不至往歳木皆立槁人始至其上潭水清彻有白龙在焉夏日之中水沸而龙死夜则复生冬结于冰数歳有僧十余结庐其上爲之诵经又数歳而龙去草木复生英公奉释故当困危复能致僧爲之作福
　　文思殿奉帝者之私凡物必具宣后当国九年不索一物
　　或劝太祖诛降王久则变生祖笑曰守千里之国战十万之师而爲我擒孤身逺客能爲变乎
　　释从青【阙二字】人主某寺之某院陈讲居众而净居不出善画树石而人不可得使好事者爲修供则量其多少而报之吕汲公以御史爲淄倅过而请之不与也或问之曰后其所事而先其所好此吾所以不与也
　　仁宗在位四十年邉筭不入御阁每大事赐宴二府合议以闻仁宗崩讣于契丹所过聚哭既讣其主号恸执使者手曰四十二年不识兵矣葬而来祭以黄白罗爲钱他亦称是仁宗崩天下丧之如亲余时爲童与同僚聚哭不自知其哀也仁宗既疾京师小儿防阙下燃首眉以祈福日数百人有司不能禁将葬无老幼男女哭以过哀
　　宣后初临朝西戎戒邉吏曰圣后相司马公必用仁宗故事自今后敢以一人一骑入界者族
　　杜防契丹名相也谓和亲爲便民戒契丹世世相受谨守其约又虞中国之败约也凡十年遣使以事劝四国而坚其约
　　国初荆湖既平溪峒皆纳土请吏太祖不受廷议独置辰州歳费四万缗尔
　　元祐执政议两河説文潞公安枢宻焘主故道范丞相王左丞存主新道士大夫是故者见文安是新者见王范持两可者见四公也
　　曹武惠王既下金陵降后主复遣还内治行潘公忧其死不能生致也止之王曰吾适受降见其临渠犹顾左右扶而后过必不然也且彼有烈心自当君臣同尽必不生降既降亦必不死也
　　故事常赦官典藏入已不赦熈宁以后始赦吏罪元祐七年南郊赦杖罪八年秋皇太后服药而赦则尽赦之矣






　　后山集巻十九
　　钦定四库全书
　　后山集巻二十　　　　　　宋　陈师道　撰谈丛
　　故事郊而后赦奉祠不敬不以赦论治平中郎中【阙姓】易知素贪细既食大官醉饱失容御史以不敬闻韩魏公请论如律英宗不欲也魏公曰今而不刑后将废礼英宗曰宁以他事坐之士以饮食得罪使何面目见士大夫乎
　　仁宗初即位燕恭肃王以亲尊自居上时遣使传诏王坐不拜使还以闻上曰燕王朕叔父毋妄言久而王闻之稍自屈奉藩臣礼
　　燕恭肃王轻施厚费不计有无常预借料钱多至数歳仁宗常诏有司复给如是数矣御史沈邈以谓不可以国之常入而奉无厌之求愿使谕意上曰御史误矣太宗之子八人今独王尔先帝之弟朕之叔父也毎恨不能尽天下以爲养数歳之禄不足计也
　　子曽子初见神宗上问曰卿与王安石布衣之旧安石何如对曰安石文学行义不减雄然吝所以不及古人曰安石轻冨贵非吝也对曰非此之谓安于有爲吝于改过上颔之
　　明者无所不知知者有所知有所不知众人所知者少所不知者多而强其所不知智者谓其择而不爲学而已爲道则不然学得于外思出于意不足以得之庄子曰缮性于俗学以求复其初滑欲于俗思以求致其明古者谓之蔽防之民虽然学与思者道之助也士之爲道必始于学【此段疑有脱误】
　　道者吕翁如金陵过王荆公而公知之伏拜请道翁曰子障重不可公又勤请曰我能去障则爲子去之矣竟去以语广陵王某王曰先生何取焉曰吾爱其目尔王以语余曰如金陵者翁之真身也翁察之久矣欲度故自往余语禅者普仁仁曰障必自去非人能去也渠如此道而不解乎
　　世传吕先生像张目奋须捉脱而市墨者乃庸人也南唐后主使工访别本而图之久而不得它日有人过之自言得吕翁眞本约主图其像而后授其工后以像遇之客舎市邸方昼卧叩闗不发问吾像如何且使张之曰是也相语而觉稍逺已而声絶发门索之无见也意客即吕翁也乃以所画像献之今有传焉深静秀清真神人也
　　辠説文从辛从自言辠人蹙鼻苦辛之忧秦以辠似皇字改爲罪臣铉等曰自古者以爲辠字故从自罪捕鱼竹网从网非余谓使民自辛欲其不犯秦从网非不失有罪也辠古文也説文不当以篆写之
　　驾以二马夹辕谓之两服服供其事也左右又各驾一焉谓之两骖骖副也总谓之乘又云驷騑亦骖也説文云骖驾五马非也乘车四马因以乘爲四名乗夫乘韦是也
　　瓠子在当泽黄河故道今呼爲沙河沙河西北其迹犹在土人谓之瓠冈也
　　吴越钱氏人成丁歳赋钱三百六十谓之身钱民有至老死而不冠者
　　杜正献公丁文简公爲河东宣抚河阳节度判官杜逊恭惠公之子上书言事歴诋执政至恭惠曰至今臣父亦出遭逢谓其非德选也进奏院报至正献戏文简曰贤郎亦要牢笼文简深衔之其后二公同在政府人言苏子美进奏院祠神事正献避嫌不与文简论以深文子美坐废爲民从坐者数千人皆名士大夫也正献亦罢去一言之谑贻祸一时故不可不慎也
　　元祐八年九月六日奉太皇太后遗诏实以三日崩知州事龙图阁待制韩公服金带肩舆而出以聼遗诏既成服又欲改服以治事寮佐谏之而止余爲儿时闻徐父老説庄献上仙李文定公爲守两吏人持箱奉遗诏公步从以哭自便坐至门外嘉祐末先人爲冀州度支使知州事皇城副使王易经用干兴故事遗诏既至王召见先人便服持遗制哭以示先人遂下髪衫防勒帛以听宣制是日成服元丰末余客南都留守龙图王学士益柔择日而成服士大夫家居者皆防哭于府庭张文定公方平致仕于家举哀于近寺宦者李尧辅言上散发解带袜而不履
　　水浮百物而不能胜玉可以试玉也
　　秘书监刘几好音与乐工花曰新游是时监贵幸其弟卫卿谏不用乃戒门下勿通监约鸣管以自通卿又使他工横吹于门以误之凡数奏而不出卿又告之监曰非也语次两工至横管一鸣监笑曰此是也乃走出世传张长史学吴画不成而爲草顔鲁公学张草不成而爲正世岂知其然哉盖英才杰气不减其师各自成家以名于世使张爲画吴既不可越功与之齐必出其下亦争名之弊也
　　青杨生好画而患其不能别也释从有画名而从之学有以画来必召杨而教之此其所以爲能此其所以爲不能也杨有得焉而谓杨曰尽子所知才得其半何则以子之不能画也
　　乖崖在陈一日方食进奏报至且食且读既而抵案恸哭久之哭止复弹指久之弹指骂詈久之乃丁晋公逐莱公也乖崖知祸必及已乃延三大戸于便坐与之博袖间出彩骰子胜其一坐乃买田宅爲归计以自污晋公闻之亦不害也余谓此智者爲之贤者不爲也贤者有义而巳宁避祸哉祸岂可避耶
　　乖崖自成都召爲参知政事既至而脑疽大作不可巾幞乖崖自陈求补外眞宗使软褁赴朝乖崖曰岂可以臣一人而坏朝廷法制耶乃知杭而疾愈上闻之使中人往伺之言且将召也丁晋公以白金千两赐使者还言如故乃不召
　　外大父庄敏公爲鄜延招讨使元昊效顺公召李诚之问其信否诚之曰元昊数欺中国故疑之今则可信也元昊向得歳赐而不用积年而后叛今用兵数歳虽战屡胜而所攻不克田里所掠不办一日之费向来之积费已尽矣故罢兵尔然公毋以爲功归之朝廷则兵可罢窃计诸公不以此与人也公未以爲然既而果遣两人以他事使敌过延问朝廷议罢兵云何皆曰不知及还与敌使王延夀来公召防两人问延夀来意又曰不知公曰延夀黠敌与君来而君且不知耶召禆将曰问延夀何来吾爲将而不与知耶亟书所奏事来不然且遣还两人大惧乃以情告愿还使者公曰军令不可反君自止之而书其事来两人具以事闻公自是异李焉元昊既效顺而不肯臣请称东朝帝爲父国号【阙二字】年用私号求割三州十六县地朝议弥年不决既而报书年用甲子国号易其一字敌使过延公坐堂上召虏使立前而谓曰尔主欲战则战今不战而降则朝廷所赐藩臣诏与颁朔封国皆有常制不必论自古夷狄盗中国之地则闻之未闻割地与夷狄也三州十六县岂可得耶使曰清逺故属敌且坟墓所在故欲得尔公曰中国所失州县今未十年若论坟墓所在则中国多矣使语塞公曰尔主既受封歳禄多少此则可议余不足论敌使畏服
　　英宗即位韩忠献公使谕宗室诸王曰皇帝已即位大王宜思保富贵毋行所悔诸王惶恐诣次求见公谢却之某王还次及阶足废不举扶而后升
　　王荆公爲相喜説字始遂以成俗刘贡父戏之曰三鹿爲麤麤不及牛三牛爲犇犇不及鹿谓宜三牛爲麤三鹿爲犇茍难于遽改令各权发遣于时解纵绳墨不次用人往往自小官暴据要地以资浅皆号权发遣云故并讥之
　　张忠定守蜀闻莱公大拜曰寇凖眞宰相也又曰苍生无福幕下恠问之曰人千言而尽凖一言而尽然仕太早用太速未及学尔张寇布衣交也莱公兄事之忠定常面折不少恕虽贵不改也莱公在岐忠定任蜀还不留既别顾莱公曰曽读霍光传否曰未也更无他语葢以不学爲戒也
　　莱公性资豪侈自布衣夜常设烛厠间烛泪成堆及贵而后房无嬖幸也
　　王某公薨秘书晁少监端彦以外姻爲忏罪而戒僧和我乃大唱曰妒贤嫉能罪消灭闻者莫不笑也
　　潘美爲并帅代之北都山有天池焉歳遣通判祭之其后惮逺而罢久之契丹遣祭焉又易其屋记至熈宁中始有其地凡数歳两使往来卒不能辨而与之故事歳赐契丹金缯服器召二府观焉熈宁中张文定公以宣徽使与召众谓天子修贡爲辱而陛下神武可一战胜也公独曰陛下谓宋与契丹凡防战胜负防何两府诸公皆莫知也神宗以问公公曰宋与契丹大小八十一战惟张齐贤太原之战才一胜尔陛下视和与战孰便上善之
　　元祐初司马温公辅政是歳天下断死罪凡千人其后二吕继之歳常数倍此岂人力所能胜耶
　　钱塘邉江土恶不能堤钱氏以薪爲之水至辄溃随补其处日取于民家出束薪民以爲苦张夏爲转运使取古西山以爲岸募得江军以供其役于是州无水患而民无横赋
　　范文正公帅鄜延荅元昊书不请宋元宪请斩云度必擅以土地金帛许之晏元献郑文肃请验其书仲淹素直必不隐书既上乃免
　　太祖既受位使吿诸道东诸侯坐使者而问故宰相其谁乎枢宻使副其谁乎军职其谁乎从官其谁乎皆不改旧乃下拜
　　眞宗至陈桥驻跸不前行遣知院陈尧叟先至澶问知州何承矩当驻江陵当驻澶渊耶尧叟夜至城下不得入既明承矩遣通判率羣官迎驾久之承矩亦出见尧叟尧叟传宣承矩曰某守藩将尔安知可否此宗工大儒素所留心者顾吏取自书劄子曰臣带郡符率属吏躬诣界首奉迎圣驾将面天顔臣不任踊跃欢呼之至实封以付尧叟尧叟复问对如前尧叟既去真宗遣中使问尧叟承矩云何道路相踵既至发封乃知当去而尧叟兄弟皆大怒承矩卒诸子不敢仕
　　承矩于澶州北筑爱景台植蓼花日至其处吟诗数十首刻石人以谓何六宅爱蓼花不知经始塘泊也自五代来契丹歳压境及中国征发即引去遣问之曰自校猎尔以是困中国
　　余爲汝隂学官学者多言万夀之西颍水之上有林号税子步步之西有异木人莫能名相传数百歳荣落不时旧有碑云粉黛涂容金之树余过之往观焉木身才十数年尔是时歳暮羣木皆落从者以爲枯也木下有刹石石有像文有铭云曹公有悟怖心未已敬造浮图式崇妙理文词阐相粉黛涂容金刹一树永出烦笼开元十六年歳在执徐首旬五日建地故佛氏道塲石乃刹下铭也粉黛涂容谓建像也金刹一树谓建刹也读者寡陋传者喜爲縁饰茍无此石亦足惑世也蔡州壶公观有大木世亦莫能名也髙数十尺其枝垂入地有根复出爲木枝复下垂如是三四重围环列如子孙然世传汉费长房遇仙者处木即县壶者沈丘令张防闽人尝至蔡爲余言乃榕木也岭外多有之其四垂旁出无足恠者栁子厚栁州诗云榕叶满庭鸎乱飞者是也余读魏氏杂编见眞宗时公卿大夫慰国哀登极往还书盖大臣同忧戚宜有庆吊往在南都奉神宗讳见苏尚书作路发运帖莫知当慰与否也相与商论竟复中辍乃知前軰礼法犹在而近世士大夫之寡闻也因録之寇侍郎慰书曰伏以大行皇帝奄弃万邦天下臣子毕同号慕昔同华缀俱受异恩攀灵驭以无由望天顔而永诀方纒悲緖遽捧台函摧咽之诚倍万常品贺书曰伏以圣人出震大明初耀于四方王泽如春普庆载颁于九有凡在照临之下毕同欢抃之心侍郎久滞外藩已成美政廊庙伫征于旧德云雷始洽于新恩未果驰诚先防飞翰感铭忻慰无以喻名
　　夏英公家中风方父子屡中輙愈
　　鱼大鱼白也今谓之纳子
　　王学士逵妻某氏妾常辱之愬于逵不受亦不校也或问之曰彼将去矣不必校也已而逵怒逐之某尽归其装一家皆谏止之曰此自彼有吾何与焉然亦非彼所有也妾遇盗尽亡其资尝语家人今夕甘露下使以器取之又谓逵曰新妇妾某日当死以后事属公皆然仁宗四时衣夹冬不御炉夏不御扇
　　太祖爲太原镇将舎县人李媪家媪事之谨他日访其家媪则死矣得其子以爲御厨使久之不迁求去太祖曰以尔才地御厨使其可得耶爵禄以待贤能而私故人使我愧见士大夫而尔意犹不满耶
　　太祖阅蜀宫画图问其所用曰以奉人主尔太祖曰独览孰若使众观耶于是以赐东华门外茶肆
　　太祖不以法吏爲狱官畏其迁情而就法也
　　王荆公嫁女蔡氏慈夀宫赐珠褥直数十万
　　前世陋儒谓秦玺所在爲正统故契丹自谓得传国玺欲以归太祖太祖不受曰吾无秦玺不害爲国且亡国之余又何足贵乎契丹畏服
　　嘉祐之末宴二府两制三馆于羣玉殿御书飞白以徧赐之蔡襄王珪同爲学士襄有书名而仁宗使珪题所赐两人各自得也
　　太宗不豫吕正惠公宿西省内侍都知王某夜叩省门以丧赴告且问所立于时长子楚王以疾废眞宗次爲太子诸子王者五人公曰此何语内侍欲斩耶预立太子正爲此尔且吾奉手诏可取视也王既入公遽阖戸鏁之而去眞宗既立还而出之
　　太宗数私谓正惠公日与太子问起居既崩奉太子至福宁庭中而先登御榻解衣视之而降揖太子以登遂即位
　　张忠定公令崇阳民以茶爲业公曰茶利厚官将取之不若早自异也命防茶而植桑民以爲苦其后榷茶他县皆失业而崇阳之桑皆已成其爲绢而比者歳百万匹其冨至今始令下惟通乐一乡不变其后别自爲县民亦贫至今也
　　韩魏公屡荐欧阳公而仁宗不用他日复荐之曰韩愈唐之名士天下望以爲相而竟不用使愈爲之未必有补于唐而谈者至今以爲谤欧阳修今之韩愈也而陛下不用臣恐后人如唐谤必及国不特臣軰而已陛下何惜不一试之以晓天下后世也上从之
　　叶表爲句容令县有盗改置社稷而盗止下邳故多盗近歳迁社稷于南山之上盗亦衰息





　　后山集巻二十
　　钦定四库全书
　　后山集巻二十一　　　　宋　陈师道　撰谈丛
　　司马温公云仁宗崩有司用干兴故事羣臣布四脚如冠于是时莫识其制以幅巾幕首破其后爲四脚其后郑毅夫读续事始云三代黔首以皂绢表髪周武帝裁爲四脚名以幞头马周请重系前脚盖布四脚脚皆后垂如周制遇暑则系其前脚如唐制英宗崩宋次道误爲布幞头有司遂用民间幕丧之服以今漆纱幞头去其铁脚而布褁之前系后垂而不可加冠坏之而冠幞头之失自次道始也余谓四脚加冠今士大夫丧冠是也夫布之冠古也四脚今也于礼爲繁矣
　　肃贾窦氏兄弟同利伯治要仲治繁季爲士逸饮无度伯薄之给与有限仲数私爲偿其费季德之仲亲睦而伯疎仲之子复爲士游学京师季始疑之彼能欺其兄而私我也恶知其不欺我而私其子数以诋仲仲实不私也而无以自知季终疑之相与如仇嗟乎不慎其始卒以相诋
　　尔雅哉始也注云尚书曰三月哉生魄释文云亦作哉疏云古文作才以声近借爲哉始之哉也今按説文才草木之初生也哉言之间也当作才非借也又按集韵云缯一入色曰才借作才非是
　　无爲军巢县柘臯镇永宁院有雀栖于庭松累日不去遣取视之已立化矣盛夏极暑经涉月余形质不坏轩喙鼓翼有腾翥之状
　　阿井在阳谷县故东阿城中惟二井甘水也相传秤之比他水重尔
　　广济衙门之上有石榴木相传久矣元丰末枯死既而军废爲县元祐初复生而军复
　　教坊之乐以不齐凡乐作不偕作止不偕止以先后次第而起止故婉而长然亦未始不齐也余于此得爲政之法焉
　　蜀中有小车独推载八石前如牛头又有大车用四人推载十石盖木牛流马也
　　中秋隂暗天下如一中秋无月则不孕蚌不胎荞麦不实兔望月而孕蚌望月而胎荞麦得月而秀世兔皆雌惟月兔雄尔故望月而孕
　　蜀稻先蒸而后炒谓之火米可以久积以地润故也蒸用大木空中爲甑盛数石炒用石板爲釜凡数十石油绢纸石灰麦糠马矢粪草皆能出火
　　庐州有坐化猫峡中有坐化胡孙李公择家有坐化虵唐有鹦鹉舎利
　　郓州阳谷自国初巳来不诉灾伤
　　汉州德阳及峡中定军山皆有八阵图定军山下土堆也
　　王师初伐蜀李吴范仁恕劝后主不拒而降不聼雍则仁恕之后也
　　某官杜子民言大陆今黎阳是也自此而西北降水疑安阳河是也大陆邢州钜鹿泊也过此爲九河父老言九河者正流分爲支流同爲逆河者爲潮水所逆行十余里邉海又有潮河自西山来经塘泊
　　李相昉在周朝知开封府人望已归太祖而昉独不附王师入京昉又独不朝贬道州司马昉步行日十数里监者中人问其故曰须命尔上闻之诏乗马乃买驴而去三歳徙延州别驾在延州爲生业以老三歳当徙昉不愿内徙后二年宰相荐其可大用召判兵部昉五辞行至长安移疾六十日中使促之行至洛阳又移疾三十日而后行既至上劳之昉曰臣前日知事周而巳今以事周之心事陛下上大喜曰宰相不谬荐人诗云惟寡妇之笱寡妇乃用笱尔古之渔笱亦有制也陈恕领春官以王文正爲举首歳中防刘子仪于常选自云吾得二俊名世才也是不愧于知人杨文公以爲然谓王休山立宗庙器也
　　嘉州旧产紫竹楠榴樱木等仕于蜀者竞采之以爲器人甚苦之吴中复作嘉阳四咏诗以悼之
　　卓氏之先起家爲将爲王氏守北边号太傅其妻练氏封郡君太傅尝因事欲斩两卒郡君苦救之不得乃隂纵之两卒奔江南皆爲将闽之乱也李氏使两卒将而攻之太傅已卒其子守之两卒使人谕郡君言城旦暮当破郡君无忧也郡君报曰尔全我一家何济不若完此一城两将许之谕使降卒完一城此其所以有后也世以癞疾鼻陷爲死证刘贡父晚有此疾又尝坐和苏子瞻诗罚金元祐中同爲从官贡父曰前于曹州有盗夜入人家室无物但有书数巻尔盗忌空还取一巻而去乃举子所着五七言也就库家质之主人喜事好其诗不舎手明日盗败吏取其书主人赂吏而私録之吏督之急且问其故曰吾爱其语将和之也吏曰贼诗不中和也子瞻亦曰少壮读书颇知故事孔子尝出顔仲二子行而过市而卒遇其师子路趫防跃而升木顔渊懦缓顾无所之就市中刑人所经幢避之所谓石幢子者既去市人以贤者所至不可复以故名遂共谓避孔塔坐者絶倒
　　鲁直爲礼部试官或以栁枝来有法官曰漏泄春光有柳条鲁直曰榆条凖此盖律语有余条凖此也一坐大哄而文吏共深恨之
　　闽中诸县多至十万戸坚忍喜讼号难治邵武其尤着自国初迄今有四令张邓公杜宗防其二人则忘之矣宗防澶人
　　赵普请缮都城而太祖不可曰使寇至此其谁驻足耶王师既平蜀诏昶赴阙曹武肃王密奏曰孟昶王蜀三十年而蜀道千余里请族孟氏而赦其臣以防变太祖批其后曰你好雀儿肠肚
　　蜀平二曹潘美自蜀还既对太祖爲内燕惟三将与秦晋两王尔既入乃福宁殿席地而坐陈彘肉白鱼情意欵狎酒终设饭三将皆曰朝廷事力寡薄致陛下燕设不丰上曰岂止寡薄此饭乃乞来三将莫测曰近从江南乞此米也
　　秘阁画有梁文瓉五星二十八宿图李公麟谓不减吴生妇女疑蜀手也
　　谚曰黄防口噤荞麦斗金夏中黄防不鸣则荞麦可广种也八月一日则角田不熟角田豆也角者荚之讹也
　　婺州李翁与乡人如五台山众少皆骑翁老且躄独徒行既至众所见瑞相如常翁与山东老人所见寳阁千叠山东老人持菩萨戒四十年矣
　　释氏之愿儒者所谓志也则志欲逺大逺大则所成就者不小矣若其所志近则其所成就何足道哉如志在万里则行不千里而已也
　　近年华山毛女峯有隶字曰茯苓下云诸山皆假惟此者眞一旦一丸三斗三斤疑爲服茯苓法也今山下人用三斗水煮药三斤水尽爲度蜜和而蒸服而不丸道者赵翁云盖茯苓不蒸煮不能去隂气也余谓不煮不能去皮梗也
　　古者诸侯取财于国不取于诸侯岂特国民亦然也惟桑与梓树之榛栗椅桐梓漆梓漆以爲棺榛栗以爲贽椅桐以爲器
　　马骡驴阳类起则先前治用阳药羊牛驼隂类起则先后治用隂药故兽医有二种
　　三税法皇祐初爲李谘所坏及韩魏公用茶小引益坏京师市井自三税法改后日渐萧条酒肆自包孝肃知府日重定麴钱
　　三司故吏髙成端襄邑人明习吏事自五代以来三司条贯无不有也嘉祐中尝言事不用
　　契丹使至德清军防仁宗崩议欲却之又欲使至国门而去邵安简欲使奉国书置柩前见天子以安逺人张贵妃受册诏问册毕受【缺一字】仪其爲修媛已自尊大邵必以三公事仪比命妇一品上之
　　张咏守蜀仲春官粜米仲夏粜盐惠民
　　干徳四年诏诸道受纳税赋不得称分毫合勺铢絫丝忽景德四年三司使丁谓复行稽括比咸平六年税额増三百四十六万五千二百二十九贯石斤
　　王旦爲相十一年王珪十年赵普沈伦韩琦曽公亮九年薛居正向敏中八年王曽章得象七年卢多逊李沆富弼六年李昉五年
　　赵普吕防正张士逊吕夷简皆三入
　　顔长道曰某年河水围濮州城窦失戒夜发声如雷须臾巷水没骭士有献衣袽之法其要取绵絮贴缚作巻大小不一使善泅卒役城中扪漏穴用随水势畜入孔道即弭众工随兴城堞无虞
　　二广居山谷间不隶州县谓之猺人舟居谓之蛋人岛上谓之黎人
　　仁宗用兵无敌虽不服而心服使人数世服非无敌而何
　　仰山元老既北归青州山间有唐福院之故处深宻岩险久无人迹元与其徒往焉舎于石室夜则小叅一夕闻疾风甚声出视星月粲然久之有大蛇行来蟠于室前仰首以听既罢伸其下体如拜伏状而后去从者震恐元自如也自是每夕必至
　　太祖尝幸秘书省召管军官使观书焉
　　太祖置竹木务于汳上市竹木于秦晋由河入汳有卒千五百人出材于汳纳材于埸置事材埸于务之侧有二三千人凡兴造者受成材焉其法曰有敢请生材者徒二年今启圣院乃其材也今百年矣梁栱之际尚不容发自置八作司以具杂物而领以三司修造矣岩头雪峯钦山同行至湖外诣村舎求水舎中独一女子见山爱之爲具熟水而山盏中有同心结山谕意而藏之遂称疾而留岩峯既行复还访之则已与女纳昏是夕成礼乃诱出之投之棘丛展转钩挂而不能自出忽大呼曰我悟矣遂弃去既出世每升座即曰锦帐绣香囊风吹满路香大众还知落处麽众莫能对久之传至岩头岩教之曰汝往但道传语十八字好好事潘郎僧既对山曰此是岩头道底僧又无语余爲代曰熟处难忘
　　徐之南山崇胜院主崇璟故王姓也熈宁中修殿大像腹中得画像男女相向衣冠皆唐人也而题曰施主王崇璟岂其前身也耶
　　北里张生家世奉道自谓当爲左眞人遂以爲称爲朝元图绘其像于位后梦爲城隍神所逮诘而杖之既觉臋流血如常杖云
　　古镜县而入施之四平扣之玉声
　　钱氏甓城前后相押凡四重号押塼故久而不坏司业黄君守徐新彭祖楼砌用再重使草不生
　　道者吕翁某初遇钟离先生权授以干汞爲白金法翁曰后复变否曰五百歳后药力尽则复故曰五百歳后当复误人谢不受先生惊叹谓有受道之质遂授出世法
　　苏公自黄移汝过金陵见王荆公公曰好个翰林学士【缺三字】某久以此奉此公曰抚州出杖皷鞚淮南豪子以厚价购之而抚人有之保之已数世矣不逺千里登门求售豪子击之曰无声遂不售抚人恨怒至河上投之水中吞吐有声熟视而叹曰你早作声我不至此圆通行脚至浮山逺録公深爱之欲收爲嗣通遂去复以偈留之欲共评量古今公案通荅曰究竟
　　邑子寇定疽发于脑每呼其母自叙平生不孝与悌则痛可忍若有使之者又召其弟教以毋效也
　　中州松子虽秕小不可食然可种惟不可近手以杖击蓬使子堕地用探锥刺地深五寸许以帚埽入之无不生者东坡居士种松法
　　晁无咎移树法其大根不可断虽旁出逺引亦当尽取如其横出逺近掘地而埋之切须带土虽大木亦可活也大木仍去其枝
　　丁谓当国窜逐李寇二公欲杀不可既南贬而文定复相相传忠愍爲阎罗王世谓死活不得
　　洞下太阳和尚久而无嗣晚得逺公欲得爲嗣逺曰弟子自有师承恐误和尚太阳出泪逺曰请受授鞋他日爲和尚接法嗣逺既住浮山爱青老明惠接以洞教后遂嗣太阳云
　　刁学士约喜交结请谒常至夜半号刁半夜
　　杜祁公爲相苏学士舜钦其壻也歳暮以故事奏用卖故纸钱祠神以防賔客皆一时知名士也王宣徽拱辰丞御史吕申公之党也欲举其事以动丞相曰可一举网而尽也有曰刁亦与召知其谋而不以告诘朝送客城东于是苏坐自盗除名客皆逐丞相亦去而刁独逸其后坐客皆至从官而刁独终于馆职吕申公曰惟人主之眷不可枉
　　叅寥如洛游独乐园有地髙亢不因枯枿生芝二十余本寥谓老圃盍润泽之使长茂圃曰天生灵物不假人力寥叹曰眞温公之役也
　　仁宗时契丹献八尺字图而侍书待诏皆未能也诏求善大书者有僧请爲方丈字以沙布地爲国字张图于上束氊爲笔渍墨倚肩循沙而行成脱袈裟投墨瓮中掷以爲防遂赐紫衣
　　里人某贜吏也既死请僧对灵追福夜中有驴伸首出于帷久之而没
　　西都崇德寺僧善端酒色自恣既病度必死念地狱果有然耶若有不亦危乎乃燃香祝之曰地狱若无烟当上有则当下既燃烟下而地裂受之端大惊失色而逝仁宗每私宴十阁分献熟食是歳秋初蛤蜊初至都或以爲献仁宗问曰安得已有此耶其价防何曰每枚千钱一献凡二十八枚上不乐曰我常戒尔軰勿爲侈靡今一下箸费二十八千吾不堪也遂不食
　　华隂吕君举进士聘里中女未行既中第妇家言曰吾女故无疾既聘而后盲敢辞吕君曰既聘而后盲君不爲欺又何辞遂娶之生五男子皆中进士第其一人丞相汲公是也
　　黄绥武人常谓平生无大过惟于熈河多得官爲恨盖边徼例以虚功而受厚赏尔又谓议者重燕而轻夏燕人衣服饮食以中国爲法夏人不慕中国习俗自如不可轻也又言爲泾原总管尝夜雪临邉顾有马迹使逐得之乃夏之逻人当四更者夏人逐更而巡中国之备不及也以渠自巡其境乃舎之
　　乖崖爲令尝坐城门下见里人有负薪而归者问何从得之曰买之市公怒曰汝居田里不自种而食何惰耶笞而遣之
　　眉山公卒太学生侯秦武学生杨选素不识公率众举哀从者二百余人饭僧于法云主者惟白下听慧林佛陁禅师闻而招致之
　　参寥徙兖布衣李南式家甚贫供蔬菽洗补恩思甚笃他日爲曽子开言之子开曰吾軰当爲公报之使知爲善之效
　　苏长公以诗得罪刘攽贡父以继和罚金既而坐事贬官湖外过黄而见苏寒温外问有新诨否贡父曰有二屠父至其子而易业爲儒贾二父每相见必以爲患甲曰贤郎何爲曰检典与解尔乙复问曰与举子唱和诗尔它日乙曰儿子竟不免解着贼赃县已逮捕矣甲曰儿子其何免耶乙曰贤郎何虞曰若和着贼诗亦不稳便公应之曰贤尊得以忧里








　　后山集巻二十一
　　钦定四库全书
　　后山集巻二十二　　　　宋　陈师道　撰理究
　　世谓孔老同时非也孟子辟杨墨而不及老荀子非墨老而不及杨庄子先六经而墨宋慎次之闗老又次之庄恵终焉其闗阳之后孟荀之间乎
　　杨闗老庄四家本同而末异杨氏存身而絶物闗老尚理而下事【阙老氏一句】庄氏揉曲而过直
　　乐始于人声而被于物有情则有变不得其正故假无情以传之而五音生焉及其末也迁无情以就有情而声乱矣
　　温文正公曰礼莫大于分分莫大于名何谓分君臣是也何谓名公侯卿大夫是也是不然君臣父子者名也亲疎贵贱者分也公侯卿大夫者器也名生于器分生于名名以为表分以为限易曰天尊地卑天地名也尊卑分也孔子曰必也正名乎正父子之名也
　　苏长公曰道可以讲习而知讲习而知者学也非道也徳可以勉强而能勉强而能者善也非徳也
　　贤而在下谓之天民贤而在上谓之天吏孟子所谓天之降大任者也
　　孔子曰余非多学而识之一以贯之也学不可以不适道孟子曰博学而详説之将以反説约也道必由学乎有君子之仁然后可以死可以无死有君子之义然后言必信言不必信
　　五世之祖尊而不亲庶长之兄亲而不尊礼之别也今之学者读其书则书而已诵其言则言而已此道之所以不明也
　　文王之化至于田夫武人室妇行女莫不好善而纣乃自如化之不革殷之所以亡也武王可得而不诛乎贾谊之过秦以谕汉也陆机之辨亡以警晋也有经世之心焉
　　儒者之论正而不变智者之论变而不正
　　君子有常而非常智者无常而非常
　　君子之交以其丽君子寡从择其类也小人无择丽既合矣故曰实繁有徒君子小人并则小人胜何则众也况君子之所弃皆与羣矣不亦众乎
　　君子和而不同譬之州焉有守有贰有僚有属凡事可而后行谓之和世徒见其上下如一遂以爲党不亦误乎不知一有不可则不可行也
　　尧老而舜摄君薨聴于冢宰古之制也母后临政自秦宣太后始也
　　圣人之心静声中五行故禹以声为律也伶伦聴凤鸣以制律凤者鸟之圣者也众人之心乱视聴不得其正其作乐也其音淫郑卫是也唯圣作乐唯贤重音情动于心而发于言形于手足诚之至也故复用以感人歌以效其声舞以效其动乐自外来而感之深者以其出于中也
　　释名云皇帝王者君也而学者谓有优劣误矣
　　三代之治公与义而已封建是也王侯皆君也王不王则诸侯可以王以不私其后而与天下共之公也绌不肖以伸贤义也
　　道者体也徳者体之相也行者体之用也譬之人焉身者道也耳目口鼻手足徳也背负腹受肩任首荷者行也
　　子思曰喜怒哀乐未发谓之中发而皆中节谓之和中者徳也和者行也有声则有聴有见则有视与物而动者众人之行也无视无聴感物而应者徳之行也易曰君子以成徳为行言行出于徳也
　　易曰精气为物逰魂为变是故知鬼神之情状葢合则为人散则为鬼鬼之情状人之情状也此轮回之説也中州葬用五姓闽人家有仕者则为商姓中州用三穴而附自江以南葬【阙一字】而已各有吉防其可信乎吾州陈氏之葬有物焉如豕大如马出于穴既而死者相继其可不信乎故虽先王尚卜筮敬鬼神不敢违也惟不求其福矣夫隂有鬼神犹世之守宰也出其一令人不得而违何独至于鬼神而违之鬼神不得而知故假术以求则术可违乎汉择昏日而诸家异説则术不可一也今用一家法避防从吉示有畏于鬼神则可矣既不求福则术之精粗不必校也虽然用人不如用蓍也术者常也占者变也常不足以尽变
　　兵二法制之师太公管乐诸葛是也法不足而用谋谋不足而用诈孙吴是也
　　不务本而爲末者悖也有其文而无实者僞也
　　义者制也以正行之得失譬诸则焉形之偏正木之曲直水之浅深物之长短可得而知之也礼者理也以约行之过与不及如水之防不得左右如居之门以限内外权者量也以明行之轻重可以爲可以不爲而后有权而权之与物更爲轻重舍轻而从重也改法者不知其前制法者不知其后
　　七国之战用众而已故合则胜离则败秦畏诸侯之合从与其兼并也故亲则离之攻则救之既不使之和又不使之立而后天下可专有也其爲计不过游説间之积威胁之而已然秦之人常有尽利之心故其谋专行之不废以有天下诸侯之人茍而已矣缓则相弃急则相救卒以此亡
　　秦之力不足以敌诸侯故利于割地不利于战而示天下以好战之形隂使説士道之以和诸侯之力足以敌秦而轻于割地重于战示秦以怯鬬之情此其所以亡也
　　东方生和而近迂然不同也爲柳下氏而过之者乎孔子谓学柳下惠未有如鲁之男子者也
　　灌婴不爲吕氏击齐而与连和以待变除魏勃以弭乱可谓知矣而不知勃之佯怯也故非君子智有所短仁有所阙安石屈郗超叔夜傲钟防此其生死之由其清而未仁乎
　　嵇叔夜居于野而司马氏知之阮嗣宗居于朝而人以爲狂故二子同避晋而有存亡盖叔夜匿形而见志嗣宗出身而纳智故君子以爲宻
　　晋公以贾充而存亦以充而亡所谓既以此始必以此终天之道也
　　李斯焚书杀士非爲秦计自爲计尔其意自智而愚人使无范雎之间穰侯蔡泽之困应侯者不知赵髙代之不必学也故其计非特亡身而亡秦也
　　昭烈谓武侯曰子如不肖君自取之其勤劳一世盖不爲汉计岂爲子孙计哉乃周公之用心也
　　刘毅家四壁而一掷百万以爲英雄小遇鵞炙乞丐如奴婢孰谓英雄以一脔动其心防
　　孔子曰枨也欲焉得刚刚以胜欲非胜人也故自用之谓英自胜之谓雄


　　后山集巻二十二
　　钦定四库全书
　　后山集巻二十三　　　　宋　陈师道　撰诗话
　　王师围金陵唐使徐来朝铉伐其能欲以口舌解围谓太祖不文盛称其主博学多艺有圣人之能使诵其诗曰秋月之篇天下传诵之其句云云太祖笑曰寒士语尔吾不道也铉内不服谓大言无实可穷也遂以请殿上惊惧相目太祖曰吾防时自秦中归道华山下醉卧田间觉而月出有句曰未离海底千山黒才到天中万国明铉大惊殿上称夀
　　孟嘉落防前世以爲胜絶杜子美九日诗云羞将短髪还吹防笑倩傍人爲正冠其文雅旷达不减昔人故谓诗非力学可致正须胷度中泄尔
　　望夫石在处有之古今诗人共用一律惟刘梦得云望来已是防千歳只似当年初望时语虽拙而意工黄叔逹鲁直之弟也以顾况爲第一云山头日日风和雨行人归来石应语语意皆工江南有望夫石每过其下不风即疑况得句处也
　　欧阳永叔不好杜诗苏子瞻不好司马史记余每与黄鲁直恠叹以爲异事
　　费氏蜀之青城人以才色入蜀宫后主嬖之号花蕊夫人效王建作宫词百首国亡入备后宫太祖闻之召使陈诗诵其国亡诗云君王城上竪降旗妾在深宫那得知四十万人齐解甲更无一个是男儿太祖悦盖蜀兵四十万而王师方数万尔
　　韩退之南食诗云鲎实如惠文山海经曰鲎如惠文惠文秦冠也蚝相粘如山蚝牡蛎也
　　白乐天云笙歌归院落灯火下楼台又云归来未放笙歌散画防门前蜡烛红非富贵语看人富贵者也杨蟠金山诗云天末楼台横北固夜深灯火见州王平甫云庄宅牙人语也解量四至吴僧钱塘白塔院诗曰到江吴地尽隔岸越山髙余谓分界堠子语也
　　黄鲁直云杜之诗法出审言句法出庾信但过之尔杜之诗法韩之文法也诗文各有体韩以文爲诗杜以诗爲文故不工尔
　　黄鲁直谓白乐天云笙歌归院落灯火下楼台不如杜子美云落花游丝白日静鸣鸠乳燕青春深也孟浩然云气蒸云梦泽波撼岳阳城不如光涵太虚室波动岳阳楼爲雄浑也
　　苏子瞻曰子美之诗退之之文鲁公之书皆集大成者也
　　学诗当以子美爲师有规矩故可学退之于诗本无觧处以才髙而好耳渊明不爲诗写其胷中之妙尔学杜不成不失爲工无韩之才与陶之妙而学其诗终爲白乐天尔
　　退之诗云长安众富儿盘馔罗羶荤不解文字饮惟能醉红裙此老有二妓号绛桃栁枝故张文昌云爲出二佳女合弹琵琶筝也又爲李虚中墓志叙当世名贵服金石药欲生而死者数軰着之石藏之地下岂爲一世戒耶而竟以药死故白傅云退之服硫黄一病竟不痊也
　　荆公诗云力去陈言夸末俗可怜无补费精神而公平生文体数变暮年诗益工用意益苦故知言不可不慎也
　　子美怀薛据云独当省署开文苑兼泛沧浪学钓翁省署开文苑沧浪学钓翁据之诗也
　　王摩诘云九天宫殿开阊阖万国衣冠拜冕旒子美取五字阊阖开黄道衣冠拜紫宸而语益工
　　杨大年傀儡诗云鲍老当筵笑郭郎笑他舞袖大琅珰若教鲍老当筵舞转更琅珰舞袖长语俚而意切相传以爲笑
　　吴越王来朝太祖爲置宴出内妓弹琵琶王献词曰金凤欲飞遭掣搦情脉脉看取玉楼云隔太祖起拊其背曰誓不杀钱王
　　武才人出庆夀宫色最后庭裕陵得之防教坊献新声爲作词号瑶台第一层
　　宋玉爲髙唐赋序巫山神女遇楚两王盖有所讽也而文士多效之者又爲传记以实之而天地百神举无免者余谓欲界诸天当有配偶其无偶者则无欲者也唐人记后土事以讥武后尔
　　黄诗韩文有意故有工夫左杜则无工矣然学者先黄韩不由黄韩而爲左杜则失之拙易矣
　　永叔谓爲文有三多看多做多商量多也
　　余以古文爲三等周爲上七国次之汉爲下周之文雅七国之文壮伟其失骋汉之文华赡其失缓东汉而下无取焉
　　陈绎批答曽鲁公表曰爰露乞骸之请黄裳爲曽侍读制曰备贠劝讲乞骸备员乃表语非诏语也鲁谓人曰使布何所道
　　诗欲其好则不能好矣王介甫以工苏子瞻以新黄鲁直以竒杜子美之诗竒常工新易陈莫不好也
　　熈宁初有人自常调上书迎合宰相意遂丞御史苏长公戏之曰有甚意头求富贵没些巴鼻便奸邪有甚意头没些巴鼻皆俗语也某公用事排斥端士矫饰僞行范蜀公咏僧房假山曰倐忽平爲险分明假夺眞盖刺之也
　　黄鲁直谓荆公之诗暮年方妙然格髙而体下如云似闻青秧底复作兆坼乃前人所未道又云扶度阳焰窈窕一川花虽前人亦未易道也然学三谢失于巧耳
　　苏诗始学刘禹锡故多怨刺学不可不慎也晚学太白至其得意则似之矣然失于粗以其得之易也
　　王荆公暮年喜爲集句唐人号爲四体黄鲁直谓正堪一笑耳司马温公爲武定从事同幕私幸营妓而公讳之尝防僧庐公往迫之使妓逾垣而去度不可隐乃具道公戏之曰年去年来来去忙暂偷闲卧老僧牀惊回一觉游仙梦又逐流鸎过短墙杭之举子中老牓第其子以晚让之客贺之曰应是穷通自有时人生七十古来稀如今始觉爲儒贵不着荷衣便着绯夀之医者老娶少妇或嘲之曰偎它门戸傍他墙年去年来来去忙采得百花成蜜后爲他人作嫁衣裳眞可笑也
　　熈宁初外学置官师职简地亲多在宴席徐有学官喜谇语同府苦之咏蝇以刺之曰衣服有时遭防染杯盘无日不追随
　　唐人不学杜诗惟唐彦谦与今黄庶谢师厚景初学之鲁直黄之子谢之壻也其于二父犹子美之于审言也然过于出竒不如杜之遇物而奇也三江五湖平漫千里因风石而竒尔
　　谢师厚废居于邓王左丞存其妹婿也奉使荆湖便道过之夜至其家师厚有诗云倒着衣裳迎戸外尽呼儿女拜灯前
　　世称杜牧南山与秋色气势两相髙爲警絶而子美才用一句语益工曰千崖秋气髙也鲁直有痴弟畜漆琴而不御虫虱入焉鲁直嘲之曰龙池生壁虱而未有对鲁直之兄大临目见牀下以溺器畜生鱼问知其弟也大呼曰我有对矣乃虎子养溪鱼也
　　欧阳公谪来阳闻其倅杜彬善琵琶酒间请之正色盛气而谢不能公亦不复强也后彬置酒数行遽起还内防闻丝声且作且止而渐近久之抱器而出手不絶弹尽暮而罢公喜甚过所望也故公诗云坐中醉客谁最贤杜彬琵琶皮作自从彬死世莫传皮世未有也尚书郎张子野词有云云破月来花弄影帘幕卷花影随风絮无影世称诵之号张三影王介甫谓云破月来花弄影不如李冠朦胧淡月云来去也冠齐人爲六州歌头道刘项事慷慨雄伟刘潜夫侠也喜诵之
　　往时青幕之子妇妓也善爲诗词同府以词挑之妓答之曰清词丽句永叔子瞻曾独步似恁文章写得出来当甚强
　　黄词云断送一生惟有破除万事无过盖韩诗有云断送一生惟有酒破除万事无过酒才去一字遂爲切对而语益峻又云杯行到手更留残不道月明人散谓思相离之忧则不得不尽而俗士改爲留连遂使两句相失正如论诗云一方明月可中庭可不如满也子瞻谓孟浩然之诗韵髙而才短如造内法酒手而无材料耳鲁直乞猫诗云秋来防軰欺猫死窥瓮翻盘搅夜眠闻道狸奴将数子买鱼穿栁聘衔蝉虽滑稽而可喜千歳而下读者如新
　　龙图孙学士觉喜论文谓退之淮西碑叙如书铭如诗子瞻谓杜诗韩文顔书左史皆集大成者也
　　少游谓元和圣德诗于韩文爲下与淮西碑如出两手盖其少作也
　　王夫人晁载之之母也谓其子功名富贵有如韩魏公而未有文事也
　　退之作记记其事耳今之记乃论也少游谓醉翁亭记亦用赋体
　　庄荀皆文士而有学者其爲説劒成相赋篇与屈骚何异
　　子云之文好竒而卒不能竒也故思苦而词艰善爲文者因事以出竒河江之行顺下而已至其触山赴谷风抟物激然后尽天下之变子云惟好竒故不能竒也欧阳公谓退之爲樊宗师志便似樊文其始出于司马子长爲长卿传如其文惟其过之故兼之也
　　退之以文爲诗子瞻以诗爲词如教坊雷大使之舞虽极天下之工要非本色今代词手惟秦七黄九尔唐诸人不迨也
　　韩退之上尊号表曰析木天街星宿清润北岳医闾神鬼受职子曽子贺赦表曰钩陈太防星纬咸着昆仑渤澥涛波不惊世盖莫能轻重之也后当有知之者国初士大夫例能四六然用散语与故事尔杨文公笔力豪赡体亦多变而不脱唐末与五代之气又喜用古语以切对爲工乃进士赋体耳欧阳少师始以文体爲对属又善叙事不用故事陈言而文益髙
　　退之云王特进暮年表奏亦工但伤巧尔
　　元祐初起范蜀公于家固辞其表曰六十三而致仕固不待年七十九而造朝岂云知礼是时文潞公年八十余一召而来人各有所志也
　　昔之黠者滑稽以玩世曰彭祖八百歳而死其妇哭之恸其乡里共解之曰人生八十不可得而翁八百矣尚何尤妇谢曰汝軰自不谕耳八百死矣九百犹在也世以痴爲九百谓其精神不足也又曰令新视事而不习吏道召胥魁问之魁具道笞十至五十及折杖数令遽止之曰我觧矣笞六十爲杖十四耶魁笑曰五十尚可六十犹痴耶苏长公取爲偶对曰九百不死六十犹痴唐语曰二十四考中书令谓汾阳王也而无其对或以问平甫平甫应声曰万八千戸冠军侯不惟偶对精切其贵亦相当也
　　范文正公爲岳阳楼记用对语説时景世以爲竒尹师鲁读之曰传竒体耳传竒唐裴硎所着小説也
　　柳三变逰东都南北二巷作新乐府骫骳从俗天下咏之遂传禁中仁宗颇好其词每对酒必使侍妓歌之再三三变闻之作宫词号醉蓬莱因内官逹后宫且求其助仁宗闻而觉之自是不复歌其词矣防改京官乃以无行黜之后改名永仕至屯田贠外郎
　　宁拙毋巧宁朴毋华宁粗毋弱宁僻毋俗诗文皆然魏文帝曰文以意爲主以气爲辅以词爲卫魏文不足以及此其有所传乎
　　鲁直与方防书曰顷洪甥送令嗣二诗风致洒落才思髙秀展读赏爱恨未识面也然近世少年多不肯治经术及精读史书乃纵酒以昉诗故诗人致逺则泥想逹源自能超卓之必皆离此诸病谩及之耳与洪朋书云父所寄诗语益老健甚慰相期之意方君诗如凤雏出鷇虽未能翔于千仞竟是真凤凰尔与潘邠老书曰大受今何在其诗甚有理致语又工也
　　又曰但咏五言觉翰墨之气如虹犹足贯日尔
　　老杜云长镵长镵白木柄我生托子以爲命黄独无苗山雪盛短衣数挽不揜胫往时儒者不解黄独义改爲黄精学者承之以余考之盖黄独是也本草赭魁淫黄独肉白皮黄巴汉人蒸食之江东谓之土芋余求之江西谓之土卵煮食之类芋魁云
　　余读周书月令云反舌有声佞人在侧乃解老杜百舌过时如发口君侧有谗人之句
　　韦苏州诗云怜君卧病思新橘试摘才酸亦未黄书后欲题三百颗洞庭须待满林霜余往以爲盖用右军帖中赠子黄柑三百者比见右军一帖云奉橘三百枚霜未降未可多得苏州盖取诸此
　　余评李白诗如张乐于洞庭之野无首无尾不主故常非墨工椠人所可拟议吾友黄介读李杜优劣论曰论文正不当如此余以爲知言
　　礼部贠外裴説寄邉衣诗曰深闺乍冷开香箧玉筯防防湿红颊一阵霜风杀栁条浓烟半夜成黄叶重重白练明如雪独下闲阶转凄切祗知抱杵秋砧不觉髙楼已无月时闻塞鴈声相唤纱只有灯相伴防展齐纨又懒裁离肠恐逐金刀断细想仪形执牙尺回刀剪破澄江色愁捻银针信手缝惆怅无人试寛窄时时举手匀残泪红牋漫有千行字书中不尽心中事一半慇懃托边使裴説诗句甚丽零陵总记载説诗一篇犹诙谐也
　　世语云苏明允不能诗欧阳永叔不能赋曽子固短于韵语黄鲁直短于散语苏子瞻词如诗秦少游诗如词韩诗如秋怀别元协律南溪始泛皆佳作也鲍昭之诗华而不弱陶渊明之诗切于事情但不文耳
　　子厚谓屈氏楚词如离骚乃效颂其次效雅最后者效风
　　右丞苏州皆学于陶正得其自在
　　眉山长公守徐尝与客登项氏戏马台赋诗云路失玉钩芳草合林中白鹤野泉清广陵亦有戏马台其下有路号玉钩斜唐髙宗东封有鹤下焉乃诏诸州爲老氏筑宫名以白鹤公盖误用而后所取信故不得不辨也裕陵尝谓杜子美诗云勲业频看镜行藏独倚楼谓甫之诗皆不迨此
　　吕某公归老于洛常游龙门还阍者执笔歴请官称公题以诗云思山乗兴看山回乌防纶巾入帝台门吏不须询姓字也曾三到凤池来
　　曹南院爲秦帅唃氏方兴举国入寇公自出御之战于三都谷大败之唃氏遂衰其幕府献诗云贤守新城盖代功临危方始见英雄三都谷路全师入十万边尘一战空杀气尚疑横塞外捷音相继徧寰中君王看降如纶命旌节前驰马首红
　　太祖夜幸后池对新月置酒问当直学士爲谁曰卢多逊召使赋诗请韵曰些子儿其诗云太液池邉看月时好风吹动万年枝谁家玉匣新开镜露出清光些子儿太祖大喜尽以坐间饮食器赐之
　　韩魏公爲陜西安抚开府长安李待制师中过之李有诗名席间使爲官妓贾爱卿赋诗云愿得貔貅十万兵犬戎巢穴一时平归来不用封侯印只问君王乞爱卿某守与客行林下曰柏花十字裂顾客对其倅晚食菱方得对云菱角两头尖皆俗谚全语也
　　杭妓胡楚龙靓皆有诗名胡云不见当时丁令威年来处处是相思若将此恨同芳草却恐青青有尽时张子野老于杭多爲官妓作诗与胡而不及靓靓献诗云天与羣芳十様葩独分顔色不堪夸牡丹芍药人题遍自分身如鼓子花野于是爲作词也
　　王岐公诗喜用金璧珠碧以爲富贵而其兄谓之至寳丹也闽士有好诗者不用陈语常谈写投梅圣俞荅书曰子诗诚工但求能以故爲新以俗爲雅尔
　　苏公居颍春夜对月王夫人曰春月可喜秋月使人愁耳公谓前未及也遂作词曰不似秋光只与离人照断肠而老杜云秋月解伤神语简而益工也
　　余登多景楼南望丹徒有大白鸟飞近青林而得句云白鸟过林分外明谢朓亦云黄鸟度青枝语巧而弱而杜云白鸟去边明语少而意广余每还乡里而每觉老复得句云坐下渐人多而杜云坐深乡里敬而语极工乃知杜诗无不有也
　　周盘龙以武功爲散骑常侍齐武帝戏之曰貂蝉何如兠鍪对曰貂蝉生于兠鍪外大父颍公罢相建节出帅太原其诗曰兠鍪却是貂蝉出敢用前言戯武夫李待制师中以相业自任尝帅秦以事去其诗曰兠鍪不胜任犹可冠貂蝉
　　东坡居惠广守月餽酒六壶吏尝跌而亡之坡以诗谢曰不谓青州六从事翻成乌有一先生
　　王瓬平甫之子尝云今语例袭陈言但能转移尔也称秦词愁如海爲新竒不知李国主已云问君能有防多愁恰似一江春水向东流但以江爲海尔














　　后山集巻二十三
　　钦定四库全书
　　后山集巻二十四　　　　宋　陈师道　撰长短句
　　菩萨蛮四首【七夕】
　　行云过尽星河烂炉烟未断蛛丝满想得两眉颦停针忆逺人河桥知有路不解留郎住天上隔年期人间长别离
　　东飞鸟鹊西飞燕盈盈一水经年见急洗香车天回河汉斜离愁千载上相逺长相望终不似人间回头万里山
　　绮楼小小穿针女秋光防防蛛丝今夕是何宵龙车乌鹊桥经年谋一笑岂解令人巧不用问如何人间巧更多
　　银潢清浅填乌鹊画檐急长河落初月未成圆明星惜此筵愁来无断絶歳歳年年别不用泪红滋年年歳歳期
　　又一首
　　髻钗初上朝云卷眼波翻动眉山逺一曲杜韦娘当年枉断肠佳期如好月拟满还湏缺别易见应难长须仔细看
　　木兰花
　　隂隂云日江城晚小院回廊春已满谁教言语似黄鹂深闭玉笼千万怨蓬莱易到人难见香火无凭空有愿不辞歌里断人肠只怕有肠无处断
　　南柯子【贺彭舎人黄堂成】
　　故国山河在新堂冰雪生万家和气贺初成人在笙歌声里暗生春今代无双士当年第一人杯行到手莫辞频明日凤池归路隔清尘
　　西江月【席上劝彭舎人饮】
　　楼上风生白羽尊前笑出青春破红展翠恰如今把酒如何不饮绣幕灯深緑暗画帘人语黄昏晚云将不成隂竹月风弄影
　　菩萨蛮【和彭舎人留别】
　　喧喧车马西郊道临行更觉人情好任有一年情去留千载名离歌声欲尽只作当时聼天上玉堂东阳春是梦中
　　虞美人【席上赠王提刑】
　　城南观阁连云起形像丹青里使君笳鼓渡江来尽帯江南春色放春囘青春欲住风催去流水花无数尊前触目一畨新只有玉楼明月记逰人
　　木兰花【汝隂湖上同东坡用六一韵】
　　湖平木落摇空濶叶底流泉鸣复咽酒邉清满往时同花里朱弦纤手抹风光过手春氷滑十事违人常七八不将白髪并黄花拟下清流揽明月
　　南乡子二首【九日用东坡韵】
　　晴野下田收照影寒江落鴈洲禅榻茶炉深闭阁飕飕横雨旁风不到头登览却轻酬剰作新诗报答秋人意自防花自好休休今日看时蝶也愁
　　潮落去帆收沙涨江回旋作洲侧防独行斜照里飕飕巻地风前更掉头语妙后难酬囘鴈峯南未得秋唤取佳人听旧曲休休瘴无花孰与愁
　　西江月【咏酴醿菊】
　　防防轻黄减白垂垂重露生鲜肌香骨秀月中仙雪满瑶台曵练绰约却宜长见清真不假余妍慇懃与挿小婵娟要试尊前玉靣
　　又【咏榴花】
　　叶叶枝枝緑暗重重宻宻红滋芳心应恨赏春迟不防春工着意晚照酒生娇面新妆睡汚胭脂凭将双叶寄相思与看钗头何似
　　木兰花减字
　　清尊白髪曾是登临年少客不似当年人与黄花两并妍来愁去恨十载相看情不尽莫更思量梦破春囘枉断肠
　　满庭芳
　　闽岭先春琅函聨璧帝所分落人间绮纤手一缕破双团云里游龙舞鳯香雾起飞月轮邉华堂静松风竹雪金鼎沸湲潺门防车马动扶黄借白小袖髙鬟渐胷里轮囷肺腑生寒唤起谪仙醉倒翻湖海倾泻涛澜笙歌散风帘月幙禅榻鬂丝斑
　　南乡子
　　急打寒牕雨气侵灯暗壁缸下有人挑锦字行行泪湿红消减旧香往事自难防更着秋声説断肠曲渚圆沙风叶底藏藏谁使鸳鸯故作双
　　清平乐二首
　　休休莫莫更莫思量着记着不如浑防着百种寻思枉却绣囊锦帐吹香雄蜂雌蝶难双眉上放开春色眼前怜取新郎
　　藏藏摸摸好事争如莫背后寻思浑是错猛与将来放着吹花巻絮无踪晩妆知爲谁红梦断阳台云世间不要春风
　　南乡子
　　隂重垂垂并马西郊试薄衣红蕊未开花巳过迟迟不见东风着意时酒到更须辞报荅春光旧有期勤苦著书妨作乐痴痴莫学衰翁事事非【洛人谓牡丹为花而不名也向秀注荘子示嵇康曰妨人作乐尔】
　　罗敷媚二首【和何大人酴醿菊】
　　春风吹尽秋光晚瘦减初黄改様新妆特地相逢只认香南台九日登临处不共飞觞镜里伊旁独秀钗头殿众芳
　　芙蓉不借韶华助故着缃黄宿靣留妆不出寒花只暂香伤春不尽悲秋苦落叶浮觞知在谁旁一笑盈盈百种芳
　　木兰花【和何大夫】
　　荣光休气天为瑞道祖当天传寳裔千年昌运此时逢四海欢声今日沸蒙蒙香雾霑衣腻漠漠轻寒梅栁细封人长有祝尧心从此年年并歳歳
　　木兰花减字【赠晁无咎双鬟】
　　娉婷娜嫋红落东风青子小妙舞逶迤拍误周郎却未知花前月底谁唤分司狂御史欲语还休唤不回头没着羞【一本云婷婷袅袅芍药枝头红玉小舞防迟迟心到郎邉客已知当筵举酒劝我尊前松柏夀莫莫休休白髪簮花我自羞】
　　临江仙
　　离别寻常今白首更须竹雨萧萧不应都占世间豪清风居士手杨桞洛城腰文字功名眞自误从今好月良宵只消怜取董娇娆脩门君自到不用我词招
　　南柯子【问王立督茶】
　　天上云爲瑞人间睡作魔疎帘清簟汗成河酒醒梦回多眼费摩挲但有寒暄问初无凤鸟过尘生铜碾网生罗一诺十年犹未意如何
　　木兰花减字
　　匀红防翠取次梳妆谁得似风栁腰肢尽日纎柔属阿谁娇娇小小知是寻春人校老着便休痴付与风流幕下儿【古词云十五年来从事风流府】
　　清平乐二首
　　秋声隐地叶叶无留意冰簟流光团扇坠惊起双栖燕子夜堂帘合回廊风帷吹乱凝香卧看一庭明月晓寒不耐初凉
　　秋光烛地帘幕生秋意露叶翻风惊鹊坠暗落青林红子防行声断长廊熏炉衾换生香灭烛却延明月揽衣先怯防凉
　　卜算子
　　纎软小腰身明秀天眞面淡画脩眉小作春中有相思怨背立向人羞顔破因谁倩不比阳台梦里逢亲向尊前见
　　洛阳春
　　酒到黄波娇满和香喷面攀花落祝东风诮不借周郎便背立腰肢挪撚更须回眄多生不作好因縁甚只向尊前见
　　浣溪沙
　　暮叶朝花种种陈三秋作意向诗人安排云雨娶新清随意且须追去马轻衫从使着行尘晚谁念一愁新
　　临江仙【送叠罗菊与赵使君】
　　官様初黄过九闗鲜妍时更冝寒挽回人意不成防香罗堆叶宻芳意着心单过与后房歌舞手轻盈喜【一作春】色生顔坠钗拥髻与垂鬟欲知谁称面徧挿一枝看
　　清平乐【咏柑子菊并引】
　　柑子菊姿韵俱胜如王谢家十五女儿而名不雅驯爲改之曰官样黄作清平乐词且令方内知有此君也
　　重重叠叠娜嫋裙千襵时样官黄香百叶一歳相逢两节【是歳閠九月两作重阳】曲栏绕徧芳丛一枝作意妍秾折得有谁相意却须还与秋风
　　南乡子【并引】
　　晁大夫増饰披云务欲压黄楼而张马二子皆当年尊下世所谓英英盻盻者盻卒英嫁而盼之子莹颇有家风而曹妓未有显者黄楼不可胜也作南乡子以歌之
　　风絮落东邻防缀繁枝旋化尘闗鎻玉楼巢燕子防防桃李摧残不见春流转到如今翡翠生儿翠作衿花様腰身官様立娉婷困倚防干一欠伸【周昉画美人有背立欠伸者最爲妍絶东坡爲赋续丽人行】
　　又【咏棣棠菊】
　　乱蕊压枝繁堆积金钱閙作团晚起涂黄仍带酒看看衣賸腰枝故着单薄瘦却禁寒牵引人心不放防拟折一枝遮老眼难难蝶横蜂争只倚防【菊色防赤而叶单】
　　临江仙
　　曲巷斜街信马小桥流水谁家浅妆深袖倚门斜只縁些子意消得百般夸粉面初生明月酒容欲退朝霞春风还解染霜华肯持鸳绮被来伴杜家花
　　蝶恋花
　　九里山前千里路流水无情只送行人去路转河回寒日莫连峯不许重回顾水解随人花却住衾冷香销但有残妆污泪入长江空防许双洪一抹无寻处【一本云戏马台前京洛路车马喧喧蹙踏尘如雾借问使君天不语朝云旋作留人雨尘断山青人已去老幼扶携泪眼仍回顾下两句同】
　　西江月【咏丁香菊】
　　浅色千重柔叶深心一防娇黄只消可意更须香好个风流模様玉蕊令谁攀折诗人此曰凄凉正须蛮素作伊凉与挿钗傍鬓上
　　洛阳春
　　素手拈花纎软生香相乱却须诗力与丹青恐俗手难成染一顾教人防倩那堪亲见不辞紫袖拂清尘也要识春风面
　　菩萨蛮【寄赵使君】
　　清词丽句清朝曲使君借与灯前读读罢已三更寒雨打声应怜诗客老要使情怀好犹有解歌人尊旁未得听
　　木兰花减字【和人对雪】
　　清愁叠积更莫迟留春酒逼吹靣和风梅信新来一线通危楼晓望雪满羣山开画障目断瑶川同凭防干意防般
　　卜算子【送梅花与赵使君】
　　梅岭数枝春踈影斜临水不借芳华只自香娇靣长如洗还把最繁枝过与偏怜底试傍鸾台仔细看何似丹青里
　　渔家傲【従叔父乞苏州湿红牋】
　　一舸姑苏风雨疾吴牋满载红犹湿色鬬朝花光触日人未识街南小阮应先得青入栁条初着色溪梅巳露春消息拟作新词酬帝力轻落笔黄秦去后无强敌
　　少年游
　　御园果子枝繁看看分摘无縁团沙弄雪劳心费手不肯暂时圆赛神旧愿心儿有终了待防时还芍药梢头红红白白一种防千般
　　南乡子
　　娜嫋破余豆防梢头二月初众里腰支遥可识应殊暗里犹能摸得渠醉侧不须扶唤作周家行画图背立欠伸花絮底知无未信丹青画得如
　　木兰花减字
　　今年百五风日清明尘不举紫秀红尘三节烟花次第春来舆去马千念一空春事谢白下门东谁见初杨弄晩风
　　踏莎行
　　红上花梢风传梅信青春欲动羣芳竞林声鸟语帯余寒江光野色闲游径乍雨还晴暄寒不定重门深院帘帷静又还日日唤愁生到谁准拟风流病
　　鸷鹊诗【并序　此系得之鲁氏传本及南宫氏编中他本所无者】
　　辛巳夏四月庚戌日将晏与客追凉露坐有雀引雏二三集垣下行且哺俄有鹊至自北俛啄雀间初循循少焉得雀遽攫一雏而升于垣出雀不意雀悲鸣啾啾奋身抵雀再三欲夺鹊竟磔雏以食不顾如得计然坐客叹息余感之赋诗
　　若奚不鹯吾知避而迁汝胡不貍吾知逺而驰宵迩吾巢晨并吾枝懐毒姙防初不汝期莽恭拳拳甫笑嬉嬉情貌深厚孰从而追









　　后山集巻二十四
　　后山集记跋
　　先生姓陈讳师道字履常一字无巳彭城人幼好学行其所知慕古作者不为进取计也年十六谒南丰先生曽公巩曽大器之遂受业于门元丰四年神宗皇帝命曽典史事且谓修史最难申敕切至曽荐为其属朝廷以白衣难之方复请而以忧去遂寝太学又荐其文行乞为学録不就枢密章公惇髙其义冀来见特荐于朝而终不一往元祐初翰林学士苏公轼与侍从列荐乃官之俾敎授其乡未防除太学博士言事者谓先生甞谒告诣南都见苏公为私遂罢移頴州敎授绍圣初又以余党罢换江州彭泽令未行丁母忧寓僧舎人不堪其贫暨外除犹不言仕者凡四年左右图书日以讨论为务葢其志専欲以文学名后世也元符三年除棣州敎授随除秘书省正字将用矣殁于建中靖国元年十二月之二十九日年四十九友人邹公浩买棺以殓朝廷特赐绢二百疋尝与往来者共赙之然后得归初先生学于曽公誉望甚伟及见豫章黄公庭坚诗爱不舍手卒从其学黄亦不让士或谓先生过之惟自谓不及也先生既殁其子丰登以全藳授衍曰先实知子子为编次而状其行衍既状其行矣亲録藏于家者今十三年顾未敢当也衍尝谓唐韩愈文冠当代其传门人李汉所编衍从先生学者七年所得为多今又受其所遗甲乙丙藳皆先生亲笔合而挍之得古律诗四百六十五篇文一百四十篇诗曰五七杂以古律文曰千百不分类衍今离诗为六巻类文为十四巻次皆从旧合二十巻目録一巻又手书之窃惟先生之文简重典雅法度谨严诗语精妙葢未尝无谓而作其志意行事班班见于其中小不逮意则弃去故家之所留者止此昔汉雄作太法言箴赋如刘歆号知文始敬之后而短毁谓其必传者桓谭一人而巳先生之文早见称于曽苏二公世人好之者犹以二公故也今贤士大夫竞收藏之则其传也奚待于衍耶后岂不有得手写故本以证其误者则不肖之名因附兹以不朽为幸焉其阙方求而补诸又有解洪范相表阐微彰善诗话丛谈各自为集云政和五年十月六日门人彭城魏衍谨记跋













