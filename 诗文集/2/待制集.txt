　　钦定四库全书　　　　　集部五
　　待制集　　　　　　　别集类四【元】
　　提要
　　【臣】等谨案待制集二十卷元栁贯撰贯字道传浦阳人大徳四年荐为江山县教谕延祐四年授湖广儒学副提举六年改国子助教至治元年迁博士泰定元年擢太常博士三年出为江西儒学提举至正元年擢翰林待制兼国史院编修官仅七月而卒故世称栁待制焉事迹附载元史黄溍传贯虽受经于金履祥其文章轨度则出于方凤谢翺呉思齐方回龚开仇逺戴表元胡长孺其史学及掌故旧闻则出于牟应龙具见宋濓所作行状中学问渊源悉有所授故其文章原夲经术精湛闳肆与金华黄溍相上下早年不自存稿年四十余北游燕始集为游稿其后有西雝稿容台稿钟陵稿静俭斋稿西游稿蜀山稿至正十年余阙得稿于贯子卣以濓及戴良皆贯门人属其编次凡得诗五百六十七首文二百九十四首勒为二十卷阙及危素苏天爵各为之序濓为之后记天爵序又称有别集二十卷今未见其传本考濓记称尚余诗九百七首文二百四十八首誊为二十卷授先生子卣藏之葢删汰之余本未刻也以数计之诗仅存十之四文仅存十之六冝其简择之精矣附録一卷杂载诰勅祭文像賛行状墓表之属不知何人所编卷首亦题曰栁贯着其谬陋可想又墓表今在黄溍集中而题曰戴良记舛驳尤甚以所记较史为详尚可考贯之始末姑仍其旧本存之云尔乾隆四十三年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆费墀















　　钦定四库全书　　　　　集部五
　　待制集总目　　　　　　别集类四【元】
　　卷一
　　五言古诗
　　卷二
　　五言古诗
　　卷三
　　七言古诗
　　卷四
　　五言律诗
　　五言长律
　　五言絶句
　　卷五
　　七言律诗
　　卷六
　　七言律诗
　　七言抝律
　　七言絶句
　　卷七
　　制
　　诰
　　表
　　笺
　　状
　　祝文
　　防问
　　卷八
　　谥议
　　卷九
　　碑铭
　　颂
　　卷十
　　墓志铭
　　卷十一
　　墓志铭
　　卷十二
　　墓志铭
　　塔铭
　　墓表
　　甎志
　　卷十三
　　铭
　　辞
　　赞
　　箴
　　传
　　书
　　卷十四
　　记
　　卷十五
　　记
　　卷十六
　　序
　　卷十七
　　序
　　説
　　卷十八
　　题防
　　卷十九
　　题防
　　卷二十
　　行状
　　祭文
　　诔
　　启
　　附録














　　待制集原序
　　天地之化物类人事之理久则敝敝则革革则章非敝无革非革无章吾何以知其然也在易之革革之卦贞离而兊悔离文也时至于革则其敝也久矣夫兊离所胜者也物敝当革虽所胜者熄之故兊革离夫惟革其故而后新可取故革其文者乃所以成其文也近取诸物若虎豹之文非不彪然炳也及久而敝则防昧厐杂曾不若狌狸之革而章者也四离之终而革之时也五与上革之功也故五爲虎变而上为豹变以其世考之成周之文唐虞以降之所未有也至孔子之时乃大敝矣周公圣人也曷不为是勿敝之道以贻其子孙以传之天下后世使之守而无变哉葢物久而敝理也理之必至圣人亦末如之何也孔子之作春秋或者以为绌周之文崇商之质夫岂尽然以其告顔子四代之制与夫后进礼乐者观之则其所损益者可知也由周而来亦可防见汉之盛也则有董子贾傅太史公之文东都而下则敝而不足观也唐之盛也则有文中子韩子之文中叶而下则敝而不足观也宋之盛也则有周子二程子张子欧曽之文南迁而下则敝而不足观也夫何以异于虎豹之文彪然炳也及久而敝则防昧厐杂曾不如狌狸之革而章者哉文之敝至宋亡而极矣故我朝以质承之涂彩以为素琢雕以为朴当是时士大夫之习尚论学则尊道德而卑文艺论文则崇本实而去浮华葢久而至于至大延祐之间文运方启士大夫始稍稍切磨为辞章此革之四而趋功之时也浦江栁先生挟其所业北游京师石田马公时为御史一见称之已而果以文显由国子助教四转而为翰林待制兼国史院编修官葢先生蚤从仁山金先生学其讲之有原而淬砺之有素故其为文缜而不繁工而不镂粹然粉米之章而无少山林不则之态惜其未显而已老欲用之而已没也余在秋官时始识先生甞一再与之论文甚懽比以公事过其家问其子孙得其遗文凡若干篇因使先生弟子宋濓戴良彚次之将畀监县亷君刻之浦江学官世有欲徴我朝方新之文者此其一家之言也必有取焉因题其卷首以俟至正十年八月丁祀日武威余阙序
　　天之生才所以资一世之用使之尽其才者天子宰相之事也千寻之木产乎高厓深谷人迹所罕至之地匠石之欲营宫室者犹必仰而取焉况于人才之足以为邦家立太平之基者乎诗曰蔼蔼王多吉士惟君子使善治其天下国家者宜于此乎防意焉可也方仁宗皇帝在位崇尚儒术葢朝廷极盛之时于是浙水之东有桞先生道传出执政有知之者用之于成均又用之于颂台焯有誉闻及出提举江西儒学满秩而还家食者复一纪至正初今皇帝召还为翰林待制将进用之而先生以疾卒于官方先生为国子教监察御史马雍古公伯庸荐先生可任风纪御史大夫特克实不从江西之迁在朝之人有忌嫉之者扼而不用及公道既明将寘舘阁而先生老矣故其所学百不一见于功业所以传示来世者独赖文章之存而已先生少歴游前代遗老之门该综百氏根极壸奥故其文雄浑严整长于论议而无一语袭陈蹈故葢杰然于当时者也先生既没门人宋濓戴良类辑为二十卷而属素序之先生官豫章素以诸生见焉训诱奬厉久而弥笃知先生之得于天者不可谓薄顾阨于人者若是是故读其文而惜其才之不尽用也临川诸生应奉翰林文字文林郎同知制诰兼国史院编修官危素序
　　翰林待制桞公既卒子卣藏其文若干篇至正庚寅浙东佥宪余公按行所部以浦江监县亷君清慎有为爱民重士乃命刻其文传焉昔宋南渡树都钱塘浙东为股肱郡衣冠大家接武于名公硕士相继而起汪洋博洽之学辩论宏伟之文人自为书家有其说呜呼盛矣哉至元中海内为一故国遗老尚有存者师友讲授渊源不絶大抵皆以殚见洽闻为主天爵窃禄于朝三十余年其于浙东钜儒犹或及识故翰林侍讲学士袁文清公及公而已间甞接其论议诵其文章竒辞奥语层见叠出信知非因陋就寡之士所能及哉尝考南渡之初一二大贤既以其学作新其徒吕成公在婺学者亦盛同时有声者有若薛郑之深淳陈蔡之富赡叶正则之好竒陈同父之尚气亦各能自名家皆有文以表见于世其为文也本诸圣贤之经考求汉唐之史凡天文地理井田兵制郊庙之礼乐朝廷之官仪下至族姓方技莫不稽其沿袭究其异同叅谬误以质诸文观防通以措诸用读公之文者庻犹见其兆欤故公施教训于成均则胄子服其学司议论于奉常则礼官推其博天子方召入禁林而公年已老矣惜乎文之不大显于世也其制作规模之盛则于乡之先正有足徴焉嗟夫水贵有原文贵有本儒者之学贵乎多闻之为尚也然而择之必欲其精语焉宜中乎度非夸多鬭靡以为能也孟子曰博学而详说之将以反说约也胡氏曰学欲博不欲杂欲约不欲陋防哉言乎亷君名额能巴哈字景渊为至元名相文正王诸孙家世清白故治县有声其于赋役推考均一可行永久民深德之今刻文集二十卷别集又二十卷皆公门生宋濓戴良所彚次云通奉大夫前江浙等处行中书省叅知政事苏天爵序











　　钦定四库全书
　　待制集卷一　　　　　　　元　柳贯　撰古诗【五言】
　　拟古次吴彦辉编修见寄韵
　　昨夕芳兰英今晨寒露□凡物荣悴之所慎在交友燕燕参差飞尚自求其偶何况万里心仅若风中栁服君无流黄贻我有佩玖感叹临长河何山近牛首驱驰苟可及赢囊具我糗但恐川涂修所期非所有
　　秋晓行园览物三咏书寄临川孙履常
　　苦瓠若悬瘿宜瓢亦宜笙笙将用合雅瓢以供酌烹吾为苦瓠谋任力不任声荐劳铏鼎开自足资飬生物贱终反质吹万岂其情
　　其二
　　庭后双桐树当春各扬熈方华俟其实匪为鳯皇饥逡廵白露下时变物乗之阳柯色黯黯隂兀颀颀朝曦与夕晖同煦亦同吹君防特立者至德岂下衰
　　其三
　　蓬艾着茎頴其高论寻尺在时荟翳中初不自防择秋风一披猖东藁共狼籍儿童强解事走报蓍生防是物岂能伸虚名偶相廹四营尔何知无徴安有获呼児告之故吾占用吾易
　　墙东莳青菊
　　墙东莳青菊墙西种丛蔧蔧高菊尚卑俯仰作秋意森修己盈东张王宻相比飘风日凄凄荣悴忽殊位一为斩艾侵坐阙藩篱蔽以兹感时物回复临轩砌孤华耀黄艶回立有余地馨香不满把零落还自致夕餐讵能饱根蒂已中弃粪除蔧何惭羡尔身后计
　　九月廿八日迎大驾至昌平县
　　回銮向京阙佳气拂天来千官肃迎谒奔走及舆台前瞻直南口帐殿层云开驼铃远有响象驭不惊埃却升玉座甫进蒲萄醅侍仪主奉引唤仗声如雷雕盘荐桃实磊落推玫瑰庶明土物爱敢觊天顔回退旅称万嵗俛首三徘徊圣人乗六龙宣光照九垓兹地适顿辔秋阳薄崔嵬蠲复周黎庶宴见先背台继体如舜禹其仁已深培陋儒职为颂感奋惭非才
　　奉皇姑鲁国长公主教题所藏巨然江山行舟图
　　善畵如攻诗意到即竒警葢其踈儶姿笔墨无容骋敛之缣楮间咫尺万里景巨然作江山所得尽幽夐防深风雨重旷朗云霞屏秋光满帆腹上下天一影白鸟不尽飞枫林有维艇稍前牛渚矶郤后瞿塘顶岂无乗航戒尚想然犀炳巨灵制坤轴割截尔何猛至今气淋漓幅背出光耿人言此非畵与幻本同境然师岂幻者贞胜以其静我来覧遗迹皦若天机秉巫闾东北长岷蜀西南永朱邸雪消初春晖浮藻井开图望神州时节躬朝请慨思禹功成重喜殷邦靖将铸岳牧金明堂安九鼎
　　袁伯长侍讲伯生伯庸二待制同赴北都郤还夜宿聨句归以示予次韵効体发三贤一笑
　　杜诗诧蜀险高有石柜阁安知居庸口可掠太白脚马行已崇巅鸟度尚层壑林蹊旷迷辙崖井荒畱幕俯疑日沉车閴若风鼓槖云倐扬朱霞粲涂□数驿程非賖袭裘寒更薄客魂逢酒销鬼胆因诗愕蟠木将为容胡防未宜索严召戒晨趋澄旻际秋廓紫防晶焕烂瀚海气防漠腰无两鞬属道有五丁凿弭辔谁所援还衡犹屡错小息树吟旌争先厉词锷非开石首筵似听郾城柝巨敌无前勍偏师当后却
　　送张子昭经歴赴淮东
　　严严御史府荦荦聚英彦计今玉笋班显者半郎掾居中宻告猷治外详论谳我游朝士间闻谈輙心羡胡为三十年负此一破砚子昭每相过开口竒自见璧本不赀况复加藻荐安能辞富贵尚欲志贫贱平明借马出向夕拥书倦去年参元火可贺亦可唁端公坐南床爱士诚睠睠屈君亷访幕首路走淮甸生平书檄手妙在巧裁剸谁无扰狱市勿使滋蔓延平反奉慈母欢喜洁羞膳君子既得舆小人将革面想当治曹暇稍稍事游宴试茗蜀井冈防花西竹院古思浩无边新语时一转定懐京游旧寄赠比黄绢交情二纪余此别良缱绻徃时媚学侣散若风蓬旋今我亦老丑尚复把经卷分襟各回首絮防杂花片重来都门道迎子十乗传
　　送贡泰甫南归觐省
　　简材适南山观水至东滙形生蹙舒间智出寻尺外自我入西廱羣士日参防谬云持一鉴岂敢当品裁贡生晚实来见即加畏爱时时片语出高爽无猥碎进从衿佩行退察軰流内器许不异口嘲评絶憎背属方引自近已廹期而代我老如枯畦于尔资沃溉胡为忽有行言买归舟载一隂月更朔魄死明始朏长河夜来雨物色饶生态去者遂翾翻留者诚拘阂狥名苦求益或乃讥卖菜永愧堂上翁所乐清浄退寕将五粒松换此双龙焙旧学待表防新声行起瞆趋庭重有闻作气应再倍必观正令申靡恤偏师北低昻与禽纵用处无不在终然爝火光岂掩日中沬我歌实劳劳尔思母昧昧眷言蕙草秋霜露不相贷
　　文子方寓直翰林数日即以使徃云南典选诗用识别
　　圣人御世具黜陟用明幽恒持万里见若与一室谋滇池出西南疆理亦中州皇明所照烛犷强悉恬柔缅懐国利器爵禄廼戈矛稍铨鍳宗将贻茧丝忧况提天官书徃即外府筹考择命词臣得无慎其由翰林文夫子见谓能言流受词别知友大斗釂不酬襆被辞夜直出门戒晨驺选材古所难此事若防捜岂无甲乙簿珠砾同一收施施处士议劳劳城者讴太史制褒贬在子用春秋将令周道正遑防楚人咻循吏果再见斯民庻其瘳得结数十軰参错置边陬上以昭王度下以振儒猷吾徒分阸远被服在林丘
　　谢无疑将归延平畱诗为别次韵四首
　　裘葛亦何事为人司暑寒防哉一封垤欲等嵩华防如将射变率未免噎废餐我贫不自遂早知行路难解后与君别好懐讵能安为语南飞鸿雪迹何时漫
　　其二
　　数路欲求贤当宁席为侧书生无籍名咫尺不得夕区区冷官调自视培风翼坎盈岂能亨井渫谁为恻乐哉归去辞河流夜来急
　　其三
　　山载道南伊阙无全书遯翁受李氏一轨行众涂如人执蓍蔡于物察鸢鱼至今表乡学粹美不近迂得君覉旅中滞念尽刋除讥评世亦有鍳在我岂虚唯应双剑光贲子幽贞庐
　　其四
　　服官如服贾苟利无不然间闗远行迈肇彼车牛牵亦越南北垂不间东西阡蹇予拙于用蓬飘逐回旋可能食无鱼自诧笔如椽好友不可呼逝去犹飞烟谁欤重晨招谢尔嘲昼眠泥涂肯再辱况欲使之年离弦不成曲麟胶我当煎
　　次伯庸韵赋苦寒三首
　　我衣防布缝彼裘众毛集将微御冬具奈此飞霰夕衣完幸掩胫裘温更重袭燠寒非尔私宁观俟其复
　　其二
　　且无金辟寒顾有犀镇帷穷年一莞席仰胁涕流澌敲门求束緼彼固吝所施美哉南檐曝一煦吾敢私
　　其三
　　至日不通闗谨此隂阳交我非爵禄身自视如露泡所操无直笴欲弯强弰严风铄肌骨此志徒嘐嘐
　　寄题天台王氏抱素斋
　　我琴虽无弦固亦徽轸具浑浑大璞如正以不雕故置之空山间众籁毕来赴谁其聆希音且复展幽歩天台三万丈瀑水若悬布想见桃花岩风吹落新雨青鸾倘未来白鹤已径度太上乃忘言吾归抱吾素
　　发通州至小直沽
　　十年鞍马中释去理归檝江光来娱人似与我意惬疲劳省前痛欢喜获新接念当有行初苟志在懐牒何期腰间组爵等遂凌躐外虽被宠荣内实惧颠跲以兹恋阙情益欲务修业清霜防晚信老树见畱叶沽河漳潞交冰水尚可渉急浆追南鸿直不数旬浃梅花定迎笑粲粲光生頬远游忘贱贫吾寕负吾铗
　　贯草草南归伯生秘监方晨赴经筵驰诗见别于舟中次韵俟便答寄兼简伯庸赞善
　　讲经白虎论载笔承明入此事岂在予鹓鸾正高集乞身去江湖幸矣归期及于何君子心缱缱念朋习新诗比绣段重赠当珍袭因怜菅蒯才分寸强纫缉頼承廷鳯辉庶遂谷驹絷皇猷待润色在治时所急服惟絺防明基借台莱立斯文仗公等别不须执
　　过大野泽
　　大野自为泽济流安得通渟涵就深广蟠际西东掲帆入洪澜尽此一日风青山若浮髻隐见云烟中不知何乡聚欲辨已防防兹惟开辟水岂因防凿功捐小以成大地利廼丰崇至今徐兖郊桑麻岁芃芃贿迁擅工贾组丽连仆童矧时漕事兴舟航宻如蓬寳藏在山海其益无终穷一令民生遂坐致国本充非吾黄防郎孰讯白鳬翁
　　沽头阻浅
　　倾囊作舟佣颇意遂所徃进止由他人何异车在鞅沽头临闸水塞浅不容浆小待得防澜嚣噪争下上强挽才一篙退却已数丈两舲忽枨触石际戞余响前船已释棚后船如脱襁回头望欹岸心折犹惝怳投艰始谁偪出险终自誷却懐乗木功在易垂彖象夫知理即事岂有患非想归鸟尚依樊游鱼亦惊网人生覊旅中百嵗徒攘攘白云何方来相招泚予颡
　　雪霁得风径过高邮
　　乗舟得顺风如鸟新挿羽甓湖五十里浪破雪花舞不知岸势廻歘觉帆力举却望烟中竿参差数家聚高沙旧游处酒贱鱼可煑伸眉一笑粲对面九疑阻得非龙受珠逞儶挟双艣意令明月胎光焰閟不吐我诗初未工聊用相媚妩后朝妙高台呼云作吴语
　　晚渡杨子江未至甘露寺城下潮退阁舟风雨竟夕
　　鼓枻凌涛江江光晚来薄相望鐡瓮城正値沙水落滩长洲渚出月黒风雨作欹眠听春浪梦枕生新愕起吟不成魇但怯体中恶金焦两浮萍天堑何恨着意令制溟渤帖帖就防瀹奈何潮汐舟咫尺限前郤方冬百泉缩潦浄海为壑乗流俟满魄明夕异今昨快呼北府酒暖客慰离索庻因行路难幸识还山乐
　　赠王翰
　　元贞元二禩我頥未垂髯吴游一长铗欲以钝为铦跻攀羣公间蹞歩限堂亷在我履籍正从渠藩级严维时许与分金缯不徒兼坐中清观氏颀身高防檐倾懐指道要恐此后益殱我戆但耳受语味讵能懕谓方偶升运岂遂叹中淹寒暑三纪余徃来如痎痁清观已下地白髪我日添徴言骇今见信若兆占斯文大圆镜有目人得觇奈何复反剥不遗洪入纎朅来豫章城束口类遭拑听谈虽亹亹闭息但厌厌道逢美少年进止一无嫌掲子为我言其人详视瞻家微百金产架有羣书籖煌煌定武宗缅彼世泽渐清观我故友有子在穷阎技富愈思蓄时来当发濳我为想顔色覆鉴并收奁令毁玉不卒举鱼盐促坐席屡改风回雨飘帘寒防恶草具觞至时一拈旋防养花法頼人加盖苫虽承天泽滋更畏夏光炎又闻日月华西沦则东暹藏景閟扬曜出幽县素蟾木功能拯涣地道有流谦育材我岂敢赠子以安恬我歌实激烈谁为晢与黔迟归絮我酒宿草尔其霑
　　杜原父自清江访予钟陵畱欵旬余将还武夷山中
　　原父志完洁闻道实先吾定交自钱塘暑霜二十逾京华亦继见失路各﨑岖区区抱两瑟混合万齐竽吾人许与心固有弗占孚讲谈必防烛游衍每聫裾防雾不知润披荒才启途君归得超越我畱类踞拘八年忝京秩踏鼓厌晨趋偶纡江西绶言访玉人刍企瞻云谷云随风时卷舒梦中反招隐觉来闻过车感别欣既见相防情纷如数宵复欵洽深懐为之摅叹息吾道存斯文岂其孤后至邈未逢前行逝将徂寕观以俟之曷日免沦胥吾年属须暇追惟删述初英茎以论乐防画以成书有理有声形道隐言亦芜击防非揣想发蔀得昭苏新闻启吾听宿说讵能诬匆匆上瀬船言返粤山居慢亭老曽孙道景骖云舆计程两旬浃到家改蟾蜍况兹诗书窟咫尺文公庐漱芳酌岩液哜道撷烟腴初非山水淫将为造化徒定开懐友轩呼童重汛除布筵齐旧帙扫壁张新图友道繋伦理别久防常踈津津丽泽益许许伐木呼诗人有行渉尚或歌卭须所以千里驾但取一夕娱有殁与升沉蹈道本无殊迹徃虽异方神游实同区落月屋梁色疎梅外株此意方寥寥防君谁起予勉勉鸡黍期茫茫冠葢衢美诗惭报贶缅彼貂防防
　　危太朴自金谿来访防馆兼旬因归有赠
　　数日出恒早旋归已疲剧思睡方未暝强起临几席席间有佳友来来千里屐所来非健羡亦不畏名迹谓吾昔求学颇尝窥窽郤欲要一夕谈以慰百年役寤疑则岂敢辨义能忘益斯文千载后泮涣抵离析不有高朗姿谁完超距力夫道非远人何尝系徴索譬如山出泉其初论防滴渟就深广千流同一脉掀掀鼓云涛帖帖输溟渤是气中乗陵无吹亦无息文章道之英各亦随所觌草木纷以滋何尝须粉泽生机一发越形色自不隔吾闻古作者严严垂典式履正有夷途胡行犹□埴韩公起扶衰文字欲适职取新非厌常通变由知易衰迟岂复进傒子坚吾壁乗风廹归期未了千日客少畱慰将远芳草萋以碧谅哉君子心永言若金锡悬知筐筥赢不废秉穧积勉勉他日思为寄东飞翼
　　题谌姆授道许旌阳图
　　阿姆孕气胎万生皆其婴大児太素童小児丹元精解后执帉帨御轮游九清玉妃左右眄璧月东西倾逝去八景灭畱观三秀荣赤文大洞书累累满囊盛纷吾子弟职若昔列僊登坛授受已溘然乗云征前行拥豹节后车载霓旌鳯飞亦既远箫勺有余声匪观蹈道机曷识顾养情茫茫大九州禆海环一瀛谁者为蠛蠓谁者为鳣鲸稽首阿姆言吾今亦长生葆冲揔羣粹亿龄歌太平
　　三月廿五日予至官满嵗矣雨中言懐
　　去官今日雨懐组涖官初凌晨入兹宅载家借谁车既欣就夷旷稍复加溉除前荣布筵几后槛栖琴书莞簟已丰若庖圊亦班如闲官讵免俗拙性匪求余幸无夘申防兼谢朱墨拘荏苒年运往凄凉宦辙迂及朞当报政省已媿懐居庭花不吾背檐沬屡相濡天泽自兹厚土思得无亿去礼寺秩久违朝士裾非才职教育希世忝名誉常恐后啼鴂安能同赋狙此邦望吴楚其鎭倚衡庐古人不并世下里工歈乍可悬我榻谁将束彼刍青青莓苔地翳翳桑竹墟令节感慨集私忧报効踈哦诗以自讼庻用砭其愚
　　宜春卢仲谟将老好游
　　江水日夜下江帆朝暮开趋名与服贾什伯竞沿洄岂有挟胜具翩然动高桅桅前风水壮浪雪卷成堆奔奔沧海入遝遝青山来易柁泛淮泗随云望登莱中原筵几间恒碣两尊罍覧古发燕歌歌上最高台径陈东皇席遥酌北斗魁无瀛洲客引升九阂织女弄机杼天章不难裁谈谐得珠琲服缀琼瑰手擕蟠桃实自吟还自咍郤顾井上瓶几为瓽所轠丈夫属有念淟涊亦何哉借君三尺扫我一寸埃举头谢黄鹄不敢恨低摧
　　三节堂诗
　　高昌偰辇部族望维世卿济济効臣顺振羽簉王庭服袭邹鲁化将由仁义行因兹命偰氏本其所从生再世表三节秉心存一诚若昔淮安王受诏始南征都运麾下实以材武名擢为主饷吏资粮有余赢论事举其要赏功取其轻单提海王篇前临百粤城御冦适不利忼慷死于兵其精凝为神其气引为星虽死得死所义烈犹光晶夫人属盛年灯孤影防防寄家万里外收涕抚其婴义方教以正明德祀维馨中尝得剧疾液齐弗能平元帅方在穉隐忧为屏营引刀刲股肉和糜加餁烹儿手奉进膳母躬欣载寕居四十春门户底重荣何必栢舟誓旦旦申其情是家天所厚和声恊琴笙臣忠则子孝为妇德维贞自靖以所安大节见峥嵘艺黍黍已熟种槐槐已成筑堂备宾祭大书扁中楹非徒尊厥美固将遗世程元帅屡刺部击奸着能声肆今右广越一扫妖氛清世称为臣表士望为国桢嶤然诗礼门日以谦治盈五子各秀发文塲并蜚英翩翩台阁武亹亹云霄翎节义有丰报如获必于耕翁炊而季食左右列铏饱腹亦饱人大田嵗多秔普令四海饥悉得烹殽烝濬此忠孝源泽彼疲瘵氓庶明国家盛育材乐莪菁休屠七世孙珥貂聮佩珩奋建万石家乗轩塡里闳是岂无本欤培覆因栽倾予忝元帅游山立仰仪刑伯子矧同朝蚤尝接绅缨钱塘偶参聚话旧叹蓬萍歌有三节章酒无防玉瓶登堂介眉夀为子寄嘤嘤
　　送叶生以相墓之术西游婺源
　　公刘昔居豳匪占龟独契景冈观流泉相土辨形位抱阳而负隂生生此其类后乎豳为周亦卜瀍水澨卜稽惟洛食防同四方至宅中以图大自时保成乂遂令堪舆家原本夸术知险固金汤如踞蟠龙虎示论都虽在德其次当审势茫茫大九州河山列经纬三条来自西天马掣鞿辔振迅或骁腾安行或容曳顿尘或立踠足或惊蹶或攀游龙骧或籋浮云逝或为春絮扬或作龝缒错或黼采明断或旗斿缀大将域斯邑小则穿彼隧墓宅如流查亦各寄所寄天地发盖函形实不离器若然防映厚翕受皆沐气所以石窌封阅世若邮置古人重择术耕者必敛穧不见相墓师一言兴孝弟永惟死有藏如生宅郊遂嵗时履茔域魂魄瞻髣髴五行象在天五气应在地冈峦以顺动积止无颇陂青囊一卷书析理垂教思奈何世之人伐同以为异不有儒家流谁其覈讹伪叶君坟史业间亦游于艺防山目光炯抉摘破幽閟前年入天台屡揖浮邱去嵗驾胥涛载鼔吴门枻诸师铃记存荒语渉竒诡防观领其妙射覆不待议有来证所闻齚舌称唯唯昔昧今已章按求初匪贰命釂展芳筵承筐陈厚币艺成当赏酬千金讵能致今晨风日佳君来我方寐迎门肃而入促席谈斐亹防行莫我以去若惊飚驶问程上江东马衔车挂轊婺源万山丛壑谷窅森灵秀之所钟不独专品彚企哉黄墩里藏策在金鐀其言实系道大明仰东出彼邦多俊英彪炳人门丽宾延计恐后且复羞鼎馈稊稗廼有秋穑事岂终废学为有用学士非以此媚蜀庄讲老子日晏坐帘肆奠丽极忠孝听者知砥砺矧是劝尊亲无穷待来裔吾诚苟未至何以承宾祭观采非卑居洒削犹薄伎勉勉君子心无入不毅荃兰本根在芳馨期晚岁
　　岁莫杂言四首
　　少学老无成所守但糟粕譬如福与市渉海求灵药岂不望三山风至輙引郤嵗防坐穷陋青灯映踈箔虽微白足禅自置丹霞缚贱贫吾所安饮水差足乐东隣日椎牛得似西邻禴
　　其二
　　中年鞍马间所歴万里途髀肉亦既消梦惊还一呼读史窥古人恨时不能俱寕知逺游躅足蹑防飞鳬汉北松亭塞燕南督亢图居今采竒迹未觉吾行迂嵗晚重思之天高明月孤
　　其三
　　梅花彼粲者玉立庭戸间摄衣起从之重是氷雪顔馨香不可挽百绕亦空还我老诗力退管窥无全斑奈何被花恼语出恐遭删谁持明月珠置我罗浮山无诗有重罸当尔三百锾
　　其四
　　里中四三友论交尝莫逆自我逺行迈廿载成隔今归仅有存生理各崩廹经时不一晤寝想犹如昔闭门风霰中何以永令夕不见万松根濈濈养灵魄吾寕独夕夀持遗同懐客
　　小至日独坐诵太首序有感而赋
　　泰始十八防积终用踦嬴日星相纬经【去】律厯廼施行羣余容养受盛气自中萌君子乗其运进退无营营防阳力虽少得与重隂争我时掩闗坐休复观此生巅灵尚思反阙传以全明文棿安用哉自然元道成
　　尊经堂诗【有序】
　　昔赵人安先生以布衣教授里中裒辑羣书大备经训使子若孙采撷芳华厌满膏泽有余则推之以及其乡之人焉去今五十年尊其书犹尊先生即名其堂尊经堂曰此先生之志也太史属苏君伯修尝受经于先生之孙最为得安氏之学者乃来请诗刻寘堂上噫书在安氏而其淑人之功独安氏哉诗曰
　　圣人言纯如载道行万世贞明配日月广大侔天地简牍之所资包络无巨细上而建皇极重覩人文丽下以开民彛性初均秉畀训行宣光熈道否隔氛曀千人万人心掲掲皆经谊此息则彼消刚柔乃殊位进乗休复机廸哲蹈仁智自絶其根本奈何取天劓燔灭滋秦瘝罔罗兴汉利存亡书岂知论者常不置济南耄言出孔壁发神秘百篇始昭垂五代着成乂鲁齐韩毛诗其传迭兴废审音以知乐亦各徴四至乐崩名仅存缅想歌钟肄礼失野可求谁明射乡义制氏记铿锵后苍详数制区区象声容讵得作者意赖夫春秋家尚识王道贵载事或称诬推凡疑翼伪田何受孔易其全縁卜筮扬施孟梁徒别出踵焦费挟书律始除六籍岂俱逝伤哉居下流众恶所犇萃驾言拾灰残我道犹未坠乗之以颛门中复縻防纬党同防朽竹攻弱击枯骴文字日荄滋编防亦鳞比孟荀与扬韩先后参舆卫择精语益详炳炳诏来裔一籥节众音八风无滥吹方张乃遂翕已矣更五季大明升殿郊荧奎属炎慧防陵南标正陜落黄离继经世偶濳虚象图合而异举隅岂无反仅若小星嘒肫肫紫阳翁敷贲暸羣眎在时张吕间建学特趋诣一鼔行无旁八区同教肄矧兹龙德中美化纯渐被家书动盈屋人各事康济恭惟罔极恩圣哲布嘉惠经尊道则尊有合严庋寘覆之以堂庭牖戸亦崇古史洎今诠珠骈而玉缀高名以经掲酌原知水味譬如登高岳冈阜左右睇草木流华滋烟云撤纎翳观生老其间面背俱盎睟岂惟一身谋直作数世计是家离石宗遭乱藁城寄劬书自玉峯菑播实深穊子孙刈其熟穰穰收秉穗后来及门士妙合若契尊闻行所知况复躬自致过逢诧师资忍负筑塲志我愿安氏堂广作天下治矜式表国都歌行党术蓄诚以端逹生以知类惇典叙彛伦三郊而五禘与世开隆平吾经固无累自防可之显道岂不在器世间有形物展转资游谈亦何根阁束秪自弃是将彼镇寳前人所敷遗手泽尚鲜新一展一流涕昼诵夕思之上帝俨临涖作诗谂苏子孙曾戒无替
　　郑景明载醪携饷招游左溪山访朗大师遗迹观庑间李华碑命二三友生搨得墨本已复陟东北絶巘至大师藏石壁下众壑生寒夕阳散采踌躇覧胜迨晚始归归而成诗
　　异境閟岩壑地神不輙售必逢僧寳珠窽启方畀授左溪掖仙华山山蓄灵秀蒸霞作岚霏泄云出嵌窦朗公修何行宴寂并昏昼及其止观成白月飞光透岩岩絶壁下台殿耸遗搆谁初藏舍利驾说包椁柩到今乱石间鬼物严居守残僧数十軰裓衲裹猿依慿像教力逢年足粻糗安知大法衰已偪三季后我家一舍余瞻云每东首白髪既徂龄松门乃重扣入谷变晴隂出林占气候西风戒新寒黄叶聚盈帚叠阁象橧巢鳞鳞各开牖景胜尘已空神超坐滋久摩挲李华碑楷画辨跟□固惟制作精所以能不朽搨墨虽糢糊尚可形篆籀还乗不尽兴更歴最高阜鞭石障夘风无乃巨灵剖川岳奠方维坤舆鳌背负岂为一比丘诪张启陋不然秉佛慧正以镌俗谬人师经者此道尝独厚我来证所闻山意亦知不仰睇圆颢天俯阅古今宙是山矗危巅实自开辟有青防逼虚空浑璞谢雕镂中峯眎羣巘仅若綦组绶而况原隰包远近错文绣灏气方袭人落景已衔岫从来四五客一二年旧余如芳兰苕服美兼缫就佳哉采眞游吾衰恐难又
　　旦发渔浦夕宿大浪滩上
　　张帆得顺风飞鸿与争疾后浪蹙亦舒前山过如失桐江转数湾上瀬未入日篙工享安便坐穏头屡栉人生倚造物理防难究诘处顺安可尝离忧讵能必白鸥知此情故向浪间没











　　待制集卷一
　　钦定四库全书
　　待制集卷二　　　　　　　元　柳贯　撰古诗【五言】
　　度居庸关
　　居庸朔方塞始入两崖张行行转石角细路萦涧冈层壑倒天影半林漏晨光崎里四十所歴万羊肠千辕络前后两轨通中央谷开稍夷旷在险获康庄岂惟遂生聚列防叅鴈行激流或机硙架广亦僧坊我来山水窟爱此不能忘是日新雨已浮岚乱霑裳水声与石鬭风飘韵清商局辔不知高游云翼超骧考牒曩有闻经途今始详缅惟古塞北八州犹汉疆控扼识形势防同知乐康属兹景运开六服聨绥荒两京伤廵幸离宫岌相望守岳将考制如祠匪求祥式瞻龙德中足徴皇业昌请继王防篇勿赓祈招章
　　李老谷闻子防
　　杜老闻子防近在东西川犹云感时物抆泪写幽悁今我行塞徼子防相后先时夏云景晦鸟呼摇空烟响入树窅窅啼垂血溅溅想知岐路难不恤躯命全千声复万声唤我归言遄苟非木石心岂免肠内煎江南丛薄间有花名杜防开时是鸟至相戒治春田不归如江水负此今五年风土孰云异物情要有迁寄巢勿浪出祝尔还自怜严程趋行迈且复挥吾鞭
　　龙门
　　一溪蔓流渡者云可乱屡渉途已穷前临波始漫岩岩龙门峡石破两崖半沙浪深尺余湾洄触垠岸它山或澍雨湍涨輙亷悍顷刻漂车轮覉络不能绊其源想非远众水自兹滥济浅抑何艰虑盈疑及患峯隂转亭午出险马蹄散草路且勿驱烟开望前馆
　　望李陵台
　　平沙北流水青山在其上李陵思乡台驻马一西向草根含余凄峯尖入寒望俚言虽莫稽陈迹尚可访想其深入初歩卒亦材壮手张天子威气夺名王帐覆军防囚虏此志乃大妄一为情爱牵遑恤身名防缕缕中郎书挽使同跌踼安知臣节恭之死不易谅河梁执别处出语惆怅家声故燀赫三世汉飞将兵法有死生人运迭休旺忠回在信史岂没功罪状马迁当腐刑强欲雪其谤土思岂能无层云塞亭障千年麒麟图吾将执鬯
　　五月八日至上都国子监作
　　今晨得佳马驿行趋上京郤顾沙卷幕前瞻车载旌翠华戒鸣跸肃肃远有声驰道无十里云开防阙明迹既阻奉引班非陪列卿言寻圜壁宫纡徐临雉城茀地三数亩虚堂十余楹稍加溉扫勤得遂憇息清韩公博士年实教东都生今我再冗官懐鈆从北征古来朔地雅颂亦铿轰丰芑德甚广韦编义尤精前修有轨辙后生多俊英抑将授何业可使器早成寕无子衿刺仅免吏牍婴高居谢暑浊广矣羲皇情
　　晓发龙门次独石赋呈杨廷镇修撰
　　日日思南归乃逆北风去北风不贷客吹雪作寒沍明当发龙门一昔屡惊怖男儿事结束辛苦在岐路奉命有程期邅廻岂我据沙平占斗行野断蹴冰渡重貂袭裘防矫矫若纨素防鞍肌骨痛劲气肠内注口鼻一吸嘘喷噀须上露露已成澌虬张本非怒瞻前独石近投馆薪火具聫镳有佳友执醆起相语我实孱懦姿逾五已斜暮隩居尚少欣远役宜多惧明廷集鹓鸾燕雀一二数曷不捐半菽啄抱随所慕置危而易安正以縻爵故先庐越西陬亦有返耕处吾闻知几士顔子其殆庻翩翩不远复绰绰有余裕赠君白云篇还我归田赋
　　乗海青车过赤城雕窝
　　小车簟为巾中箱劣容坐服辕一牡良贴靷两骖佐轻行渉岭坂防若风鹘过手虽息鞭棰身已倦轩世间取快事往往遭蹶挫吾归亦是客奔廹理诚缓驭良自佳山光晓来破一瞬数里逾浮青犹几个逢迎不我舍知我行意惰故园果下钩三岁想胜防闲从白社游间即丰草卧成吾防山福岂不在老大
　　送俞伯贞祝蕃远下第南还三首
　　辟涂将进贤设科大搜罗有司执衡度称物平无颇一语不从律万言徒自讹防伸已什百小轧能几多完此不雕玉虹光亘岩阿
　　其二
　　栖迟兎园读已复泽宫射两豪吾所贤九轨防方驾奈何慁子弟竟使刘蕡下文章如羣龙其智可变化乗干忌孤刚君子有时舍
　　其三
　　北学自姬孔此道日星垂防陵建南标紫阳焕重徽何尝限风气但务开民彛我昔防词翰屡亦逢黜归欤理吾书与子指秋期
　　十二月七夜畏寒无寐阅陈景仁都曺云南行卷为和杂诗八首用其韵而不用其意葢景仁之作在赋咏而予之狂言则发于兴比之间要不必同也
　　古乐入今耳间歌才一成颂钟在高悬淫哇不能声彼昏但坐睡我听心和平曷不荐庙郊使之配咸英式观三雍拜遂陪千亩耕
　　其二
　　天骥不可得我尝有其图非无相马法仅出智之余骐骃与騧骆一一随指呼踶齧性岂异区分意何欤求之衔橜间徒以利为渔卑哉论形似蹄涔语江湖
　　其三
　　豪气久已无诗成差自喜是中高高楼安敢卧余子十歩九防防百年三仕已方轮岂能行曲几无足倚有田归去来编名附闾里
　　其四
　　青山引寒望赵北与燕南孰云古人迹不使今人探谬从下士秩章服裹朱蓝听鸡鼓紞紞懐谒府潭潭孱顔入我梦五年心内惭此邱元不愚彼泉岂其贪一笑掷忧患浮曦在圆庵
　　其五
　　日月相丽行有时而昃亏君防明堂柱基构实丕丕人心即天理何尝有欹危制政自帷幄流风被疆陲转旋乾坤正纲纪頼不隳巳日叹孚草继明仰重离嵗功适已成祁寒无怨咨
　　其六
　　尝闻学道人即有以观无如何弹铗声嗟嗟为车鱼董生汉儒者卓哉彼丈夫当时江都相岂视大梁屠仁义言蔼如我兴久踟蹰
　　其七
　　陈君自少年高歩已青霄迩来鞍马间髀肉渐渐消美玉琢庙斚胡不舟以瑶乃令坐郎署两鬓日萧萧君子尚难进躁夫率狂飘皮冠岂非礼寄谢虞人招
　　其八
　　大龟尺二寸至竟有何神备物使纳锡乃在九江滨我昔用支床吐故以纳新苟能避鑚灼何必愧泥尘养生实有主徇名岂其宾
　　舟次衢州
　　逌然青霞君问我廿年别南洄复西沉有行何屑屑京尘苦未浣葆变霜茁是身本不赀吾计乃自谲情知禄万钟顾岂在笔舌毛锥强解事涂林岂驾说从谁餙竿牍若已负覉绁停舟此水滨滞虑一澡雪可能招翔鸾为尔恨啼鴂珍重幽桂丛高枝待予结
　　晚泊贵溪游象山昭眞观
　　舟行弋阳道山石多异状嵌空露钟窽屹立俨珪鬯防洄百数里璆鐡森相向最竒象岩下仙馆占丹嶂舍櫂遵防行松篁挿云上开门防青壁左右挟高闶飞雨洒靣来轻飚入檐飏道人出迎客牖戸坐南向延登升仙台境肃神滋王不知日车侧但觉天宇旷我生名山游正费屐几两采眞喜初遇恋胜期屡访布帆催夕举未敢恨飘荡水深彭蠡湖回眸更东望
　　杜家三舅浔阳官满明年当致其事来洪都取荐牍却擕家东归畱连数旬醉吟惜别
　　舅家内外婣十七着门阀鼎迁变则大强半异存没没者风烬销存者枯株杌宦游四十年翁今亦华髪征商上考第休致廹期月取别来枉途亲情为之竭小畱寕久久仰见圆蟾缺官餐无厚味归袂当明发言寻九江柁转上吴门筏还山朱夏初生事及薇蕨欢顔抚羣穉一洗道间暍仕宦至悬车如射释于筈又如解奔鞅回谢彼衘橜遂收尘土躯并弃权门谒百年百醉醒飘风几何忽背虽无鲐文头已有夀骨饮水防三邱青山青硉兀
　　送刘叔谠赴潮州韩山山长
　　掲阳海陬郡谿谷藏雾毒买区乃在城积居跨南服凡今仕者往喜气溢僮仆非轻万里途葢善千金蓄子行携束书言就韩山读韩山祀昌黎有酒有肴蔌骑麟想未过盻盻揽遗躅汛除蛮风清沾溉时雨足以兹为教首如日升若木何必鳄避溪已防鸡应卜今人慕古人未免伤抑促儒官实闲散嵗廪七十斛饱饭取诗哦云月与追逐寕无赵子徒弹琴和予筑是将实装槖果胜美粱肉毋羞宦辙卑所志三年谷子其厚韩山听我歌独漉我歌傥无证并讯两黄鹄
　　康端玉蔡辅之和予言懐之作清整可爱因再用韵答赠二友
　　自吾得二友所谭皆古初如临左右鉴并引后前车相观善已至薄发秽全除诗成讽在口道契徴诸书并秀方卓尔蚤衰独纷如念兹鈆椠业未弃朴斵余众尘适可厌一袂岂胜拘间因邪辙仆覆谓正途迂赋无借鹦鹉祀有及爰居大雅属寥濶斯文窃涵濡自彼柯叶改何尝本根无裁将麒麟罽餙作马牛裾世虽浑空假圣犹公毁誉虞箴不在兽士撃仅如狙凡物有合气非秦独能庐区区学章句咄咄事歌歈若已困糠籺从谁问薪刍防流积至海广陌莽成墟吾徒慎修习世好等乖疎蚩蚩善贾者取谥信为愚
　　林敬舆将赴宜春筦库之任过钟陵访予官舍道别来出处相对惘然即赋为赠
　　吾闻昭文氏鼓琴息其生听者耳无聦谓琴有亏成木朱丝弦备之以声形奈何至治音卒负不平鸣敬舆江夏来又欲西南征濶别十五年抚镜各星星人生不满百忧患毎相婴覆鼎有倾否偾车无折衡霜松独抱正受变愈青青桓臧已粪壤孔孟犹光晶儒者有要归体用实兼行无轻平凖书操竒制其赢此事足为理岂以仕易耕三嵗如风花瞥眼秋叶零宿桑尚可恋息炬自全明宜春州郭小山水刻且清便将防比益使赋咏精妍辞难为好苦力特易盈湔我尘土胸潄君琼瑶英进琴出防语为悉别时情
　　送富州章仲实判官解归
　　丰城县为州民碞事丛脞虽慿节制尊未底桁杨卧吾原共理心忧不在吏课授人以太阿芒刅能勿挫章君一屏星驾用良马防人言甲科郎屈迹郡丞佐置之奔轮间寸跬无少蹉夫知勤保惠不计灭寒饿才多适自烦有席不暖坐最其刍牧功连垄富秔稬君去谁则来毛髪责吾过今年秋风高更畏茅屋破吾闻为叹息此道无坎坷诗书有利泽元造所菑播是心苟不存卿相徒尔大起瞻东壁明讵患南箕簸君懐有至寳万金难并货慎德抑良图余事堪一唾行舟未觉远云树千个寄声执法家须君警贪惰
　　郑万里再赴广东辟书题其所藏深村晚景图因以赠别
　　江西到南海满槖贮山川融液出賸语泉珠泻匀圆谁无疑薏苡我见皆云烟余情在所寄手把无声篇褰开揽秀色羣玉数峯前洪厓顾之笑言尝拍其肩岂有双太阿埋晶牛斗边寒防夜来梦五羊载五仙腾景道君御海童歌后先涧中菖蒲根緑节如蜿蜒溉烹作鼎实荐进旅盘筵是物能益气于人可长年唯应云中君解頥为君妍功名来无期进思方沛然题诗代画记蹇浅讵堪弦
　　题牕外木粟丛
　　木粟比经雨抽稍将过寻藩篱苦不高争长意骎骎爱此茎叶间緑缛暎萧森檐前数歩地借以成幽隂稍令晨光薄岂惮午暑侵我屋如横舟风来一开襟淮浦萑苇岸越江篁竹林似人见眉睫失喜闻挐音薪秸供嵗晚糗粮待秋深小得偿作劳不归如此心
　　贞一錬师遗舟舆招游玉隆防诗山中
　　故人丹邱侣招我云林行云中逍遥君高居白玉京不知几尘隔笑颔相逄迎肩舆五十里细路田间萦半途廹曛黒一炬借防明映壑台殿出入林风物清旷然莽苍墟翠气欝峥嵘仰见星斗光安眠已三更晨升紫兰借瓣香致吾诚何期奔走中获践仙者庭晋柏已槎枿柯叶尚青青海桑知几换风霜亦屡惊使非丹液滋即是剑气精至今畡陛边鸾鹤时来停五马昔浮江龙战方纵横楚氛则甚恶触波多骇鲸神兵一飞出坤道载承寕悠哉防禹叹但诧仙道成班班函臼迹古石托坚贞如求造化枢揣想以其形白云在遥天何尝繋浮蒸已去忽复来神存于杳防四溟环五岳茫茫大八纮仙君所过化山川实扬灵年年八月秋来归云作軿至人懐其郷其心常怦怦麻姑后千载时犹过蔡经弭节城阳宅亦有许宣平锦帷虽飘去辟堂树琼旌况兹贤主人重有能诗声口吟蘂珠篇手攀琪树英客至辄授馆命庖羞膳烹时春杂花发景风畅新晴开轩得憇息众鸟方嘤嘤覧物忽有兴然懐友生京游我维旧尝同车笠盟既果名山期复惬沧洲情申歌不成章聊希蚓窍鸣
　　渡湖宿麻子港
　　青山彭蠡尾湖水始生岸一舸破防澜风帆用其半乱流二百里午发至未旰苍茫洲景中明灭津烟畔数家小聚落渔灶倚滩爨旧闻萑蒲间弱肉饱强悍时平道路清跋渉得无患岂非年谷丰礼义能服叛严严主湖神牲酒满杯案乞灵我岂敢云黒樯鸟散艣师促转柁轧轧鸣鵞鹳前瞻麻子洲波面明星烂新别重有懐县情如此灿
　　重游象山昭眞观憇祝丹阳斋迨晚登舟作
　　偪仄小舟中动目喜清旷僊山在眉睫彩翠分千状林扉延客歩入谷迹逾放广如屧廊洒瀑层云上不见泉液滋但觉池流涨烟霞尽清淑草木无穴长古人所题字镌刻尚遒壮不然身后名千载有眞妄山中丹阳子与我同雅尚京华十年别相对宜梦想鬂变将还童药成犹静养褰閴曲蜜房苦笋煑可饷病身正怯饮坐息得疎畅欲起复徘佪檐隂稍移丈东归路更长篙师催进榜
　　我昔京城居
　　我昔京城居思山见山少今还蓬庐卧山云日缭绕青山如高人特立万物表方思谓有餍久翫复不饱门前再成邱其上可延眺冈峦四塞中蔽翳一葢小烟云所出没变态异昏晓宇宙几尘沤心目俱照了孰大浑鸿蒙孰细入芒秒不必载尻舆超腾阅齐赵兹惟龟殻屋左右幕篁篠习忘我岂能况欲观其徼灵景既内澄游纷徒外扰推琴跋残烛闭户月皎皎
　　曺尊师求白云楼诗
　　錬师养母处白云蔼丸丸朝飞映皓鹤暮返随青鸾兴言芝术飡未贷菽水欢每年不满百眞归葬空山云来复云去泪眦讵能防飘飖檐前景杳没堂上顔茫茫天地间人云同一观故虽僊者形安能久坚完逝川日沄沄理定无回澜名教信可乐孝行垂不刋吾闻楼居人锄云种琅玕大丹几时熟吾当候仙坛
　　昔仙华方先生晚最嗜吟吾乡诗道尝一昌矣自公下地寂寥无闻余每深嘅于斯闲居多暇方裒公手泽为卷得公山中竹醉日感旧寄赠之作輙追次其韵写寄其嗣子夀父孙壻吴立夫
　　猗嗟岩南叟久化防漠君巫阳不下招宿草荒秋云篇章一二在旖旎扬余芬谁昔开雅颂世方疎典坟重此窥制作怅焉远兴羣道散五十载于今叹弥文叵穷积石原但渉九河濆不知黍离降遂及东门枌公诚后死者幽明已中分弦歌三百首烈火岂俱焚向余忝末至于兹怆前闻嘉谷虽屡歉旱苖犹足耘呜呼召公臣闵下如苍旻胡不扶雅道廓然荡埃氛公诗载扬熈与世析朝醺
　　十一月十六日为僊华先生寓祠植碣于其墓北化城僧舍里之交友咸来会祭归而成诗用识斯事
　　先生隐仙华卒葬仙华麓凄其十霜露墓草今几宿永为不朽事诔行当有属业钜自宜久才防岂堪服重予师友义黾勉承记録铺棻虽弗工序述皆可覆平生有道碑此笔知不辱但嗟无缫借吉荐忝嘉玉成碑悬窆后合置庭之曲奈何荒阡中风日所飘暴乍可牛厉角敲火防童牧十夫舁致之寄幕托僧屋并为近墓祠泉荐寒菊交朋响然臻杖屦或不速意气有歆动夫岂为肴簌兹山望其庐数里入隂谷离离紫翠间歴歴盘游躅定应挟飞仙时来防云木防吟应吹鹤高举还骑鹄谁家松栢坟行鹿不敢触运徃无须臾夷堫已为陆春花照黄垆有酒无茅莤先生死布衣桐棺仅能束葆兹泉阿藏免彼涂刍蹴斯文在天地千嵗如转烛顾其不亡者徃过来已续虽防冡瘗文尚有藁充簏清诗数千篇一一汰鱼目简搜付方来后死惭不谷藏之于名山斯言可予复
　　秋徃兰溪访吴正传録事
　　终嵗困拘欝出门欣有行防蹇轻百里驾言寻友生是节秋雨歇新霜初戒晴桕林朝日中綘防缀珠英青山似为我出此相逢迎云卷原野辟潦收沙水清入岭复出岭江蹊抵防平古塔如枯桩冠山表孤城投馆已曛黒昏灯照初更有形即有役百嵗徒营营幸兹闲放日且无尘务婴初非怵所畏其来为交情吾人文字欢至味若铏羮又若朱丝弦三叹有遗声所以丽泽益展然君子贞学功苟堪补过时岂无成安得缩地法念来频合并
　　寄题兰溪州学挹翠轩贯子素使君题榜
　　庠斋小如舟雅与东风对东风动层翠飘落楹户内时春宿雨过芳事适已退松高或千寻草长将再倍众緑乗风来掩苒发朝采广文曺务简宴坐得神防长歌乐泮诗小息元戎队白酒彼何功青山吾堪爱名轩以其实心赏惟有在枕藉山水间未省着阛阓斜阳隐江郊正与飞乌背峯端片云出舒卷亦多态谁持白变苍强挽明入晦人生邮传耳百嵗几更代不朽不在名毋庸嗤湛軰
　　五月十一日瘗夭后独坐斋中感叹成诗
　　吾儿志端完不与短折类受命胡弗长灾疾并为厉始痁谓旋愈荏苒半朞嵗医来为我言咎证在肝肺饮齐兼凉温补腑泻肝气善方无竒功葢有利不利数宵齐増剧一语无惴畏药食方在咽防然如大寐儿年才十三荦荦具成知虽防警敏姿强学差有志八龄入讲肆玩愒不一二何尝踈笔墨颇似好文艺吾宗久衰落望以无失坠咄哉桑榆晚见此芝兰悴三世攻诗书树德有余地中间从薄宦常恐负明义庻期孙曽成食有不敛穧儿生亦何为天固予术慧不令悦吾老忍更夺之易中殇礼有服吊哭当为位老吾今望七就木身如寄爱儿若爱苖盻盻俟成穟将秋忽斩艾造物果吾弃废放安足嗟衰頺复谁慰坐斋日方永清风歴轩砌长歌瘗夭诗哀深得无泪
　　王叔能尚书招游虎丘归而有作
　　阖闾藏窆处白虎卧其丘殉葬剑已化金精犹上浮秦强事穿伐鬼功恊人谋刳肠裂青壁歴髓发寒流树色不知古蛟龙欝相缪蜕影入深窈鐡花綉吴钩供庖绠汲余千人宜浣涑生公昔讲经聚石尚防头至今盘石上法云垂防庥寳坊何年建凌虚出飞楼北牖俯平楚西轩延广畴登临小吴防万象一目收韦白题诗后物华厌雕锼何哉幽独君窅然遗清讴兹山起原隰岿形如覆瓯我疑星游空堕地得长畱不然驾海来六鳌为载辀现成股舟台示以闻思修客过阊门西防山几回眸是节风日美招携有扁舟旋櫂午影亭繋篱野隂稠行酒进热啜饮阑归兴遒词客思如云尚书气县秋吾衰落人后技痒记斯游谬误尚可芟芜秽焉能廋
　　袁文清墓下作
　　十年渍酒緜不到文清墓遥遥许剑心梦寐伤迟暮千里来东州九旬縻逆旅谅哉生刍束耿耿复谁语空懐郭林宗不见王文度山风吹空林更絶重湖去
　　草堂琳藏主得徃年黄晋卿吴正传张子长北山纪游八诗装演成卷要予继作因追叙旧游为次其韵増诸卷轴
　　灵源
　　禅堂生莫寒客至不成宿岩云忽飞堕深灯出他屋仰见星斗高阑干转空曲
　　草堂
　　半陂纯浸山山空时见景老禅行道处水木余凄冷文字岂其机无言坐移顷
　　三洞
　　高高三洞门中天开积翠隂火发晶荧坤珍抉竒閟仙灵倘下来归吾此焉迟
　　鹿田
　　尘飞天宇空石破岩泉古萎花吹防香林端夜来雨语客莫题诗山灵忌多取
　　寳峯
　　到寺取径危穿林限沮洳井气升为云篁竹高于树清风翼我兴纳履下山去
　　潜岳
　　德人久归泉何异舟藏壑僧庐出椔翳楹桷亦頺落回望芙蓉城杂花香漠漠
　　山桥
　　言寻磊磊亭蹑云随下上涧回防流山空答遥响我已后斯人寥哉得其赏
　　寳石
　　余春不可挽风花吹满路向来一宿觉寤语知其处却望北山南城深昼多雾
　　九日试院诸友小集分韵得口字
　　今年秋意深闲门作重九轻拈糁菊杯强沃谈经口森然奎璧光残星映珠斗文字入权衡在悬不在手我岂能重轻铢两差可否举手谢西风此心如此酒
　　出试院诸友小集湖中分韵得淡字
　　棘围坐逾月滞思入重坎今晨始超然放舟事游览前林卉木清后岸风日淡云开两峯出秀色手可揽嘉兹十二友夙昔共鈆椠操袂将语离漂萍易増感举釂屡饮醇实铏还荐醓欢意方未阑夕隂浮晻惨吾人许予心初岂异肝胆所志续鸾胶母徒嗜昌歜向风窃有示君当一笑颔
　　王继学侍御将赴南台仆自山中来城饯辱惠近诗輙借韵叙别
　　龙劒久不试精金生绣涩谿上一磨莹光射秋涛碧凡物要有眞厚形非薄积所以君子心知人恒不失嗟予始从公深眷蒙引翼追惟三接昼何啻百朋益覉穷苦相累进寸退已尺徒将鹿豕游企望鹓鸾集乡部属建台登门怳如昔煌煌执法星照影秦淮白兰舟晓当发离恨焉能释独怜蓬濯深永与云霄隔衮衣早归来申歌歌赤舃
　　题苏长公书曹侍中与王省副论赵元昊事
　　古人善观人其孚如眡龟后是数十年理事可逆推何尝爽分寸自足制盈亏夏童昔跳踉势将撼邉垂生子实不令貎求惟有几虎欲既逐逐狐行亦绥绥于时曹侍中中山拥旌麾相逢輶轩使王鬷贰三司谓言国若鼎寘安毋易危人才出试可邉患稔愆违消衅必思豫恃吾有足支西枢本兵地举纲振其维迟当属之子在子究所施鬷虽践枢筦夏强适斯时谋弱遂弗振斥去乃其宜亿言不幸中国岂终莫医坡翁忠义人闻之为愕眙写寘尺纸中示作垂世防流传百年后引贯珠累累清夜一发楮光晶射南箕我观与众异慨今谁致之自古泰治世守道在四夷滥觞起毫芒流末诚弥猗久不作国蹙祚已移展卷懐所钦凄风振庭枝
　　十六夜望月蚀隂雨不见
　　三五秋正中既望月当蚀公庭修救事摐金控鸣镝喧拏走儿穉发召徧巫觋我时适未寝披衣歩檐隙飞雨洒靣来空云稍如幂天应爱厥妃恐惧遭掩抑仗此丰隆威角彼妖蟇力譬诸薮藏疾舍秽惟汝德两曜驾两轮安行各适职奈何啖食凶须臾成毁璧见过虽有惩匿瑕乃无迹雨非党蟇者为天防精魄常情惜良夜良夜安足惜德刑与隂阳配对初不逆星辰繋天歩磨螘防歴歴圆颢示无为苍苍垂正色稽首父母光千人万人觌
　　读汉史
　　博陆在汉庭受遗能效忠拥防建皇极庶几社稷功惜哉懵学术慆滛无有终不知闲家吉卒蹈覆餗凶白日丽天行过昃已非中虽防骖乗嫌固足戕其宗独时休屠【音储】子任同识不同抑畏秉臣节不受通侯封谓臣外国人旅王若羣工讵以防毳习屈此礼义风荐进后其党志冲言乃雍子孙祉报厚七世食勲庸人才如百谷并收成嵗豊立贤果有方汤治何由隆穿穴有攸隙累善至于崇汉法虽峻厉虞机繋其逢春秋贻典则朗鍳双眸空废书起叹息岂独悲人穷
　　送张典史赴江寕
　　太防执法星下临维石城城中治两县珠光聨玉防仰承澄清轨顺抚疲瘵氓地大故物众奸端乃横生爬梳方费日更复事将迎薄责亦诟病厚诬俄近刑况兹朱墨曹走趋门屏罄折如不容尚忧违指令葢夫铨鉴宗职在贤公卿南端操国秉招招有虞旌士以才自致筮云艰则贞霜风不凄厉讵纵垂天翎盘错别利器神锋发新硎张君懐牒去佐县得江宁江宁簿书丛堆案来相仍敏手试料理即见讼缿清仕道若歴级淹时观序升禄食三十载未博一衫青迁秩虽左次考第当视成小住期月尔快陟天衢亨古人重难进每用谦治盈故能终器业挺然居盛名春华非不佳寒松有余荣觞菊酌君别愼哉千里行
　　题姚文公草书杜诗【公草法得于伯父左丞公而此卷作于庐山太平宫】
　　草书贵神隽不在加铦锋端如孙吴兵善守亦善攻合正当胜筭出竒思变通泛观造化初足想搆结工桞城文献家奥学自为宗游艺践张素希风盛咸戎褰开大雅堂倒泻云梦胸朝光出纸背百丈飘晴虹早势已枨突余吹尤长雄山防舞幽窟河伯开泉宫收采不一二恠珍溢其中昔公富清览弭节匡庐峯峯前羽章馆敷坐紫烟重雪茧晞浄月蘸毫挹飞谼松风助挥洒能事不匆匆却后三十年剑化无畱踨易名倍末议私窃百世公展卷三呜呼企公其犹龙
　　宗忠简公畵像为公外曽孙叶深道作
　　近古社稷臣生世常不数不能半五百继见已超卓炎运昔中否兵氛纒大角掩斾薄日黄张弧北风恶起公滏阳节仗以障河朔恳恳存赵忠愤极涕横落扶义亟西征敌忾为小却佐兴灵武功受任留宫钥主辱臣则何国势滋以削回銮累十疏言谆听殊藐一死不贷公百壬吁可怍企公如列星宵光仰昭灼几叶外曾孙传世春秋学手图起予观言自崇勲阁士稚虽则亡随会尚堪作蹙国今更非云飞天一握谁能挽江汉为公洗河洛
　　梁谿謡赠盛高霞道士
　　梁谿一片月揺荡緑罗烟玉女采珠回驾龙耕璧田春去竹花实嵗深芝草骈鳯皇招不下迟景惜留连却望白云峤明星正当天云中青童君招麾使之前谓言寳诀书列在瑶台编蚩尤守扃钥一閟三千年至今海岳间光气常蜿蜒茅龙亦解飞金匮岂徒坚引手探筞得之可登仙首路向恒碣西窥临岳莲天坛见日出皓鹤共蹁跹行攀飞狐塞回薄扶桑渊沧溟挹不满石廪小如拳还寻屏风叠鼓枻陵中川调笑呼陆羽濯缨第二泉但闻丹齐成不见朱顔迁颢露荐承液雄虹为采上下入景中窅然观化先何必肩洪崖遂将侪偓佺寕能独不死为我启眞筌大还容草创小刼度沉绵桂枝倘堪结迟赠远游篇
　　度马岭将适乌伤
　　舆轿陟层巅线蹊若县絙先登歩尤局后挽行益艰履危不数仞避险輙多盘三石立于独累寘若为安使非五丁力谁其凿巑岏松边取一息影动浮云端曜灵却在下身今插飞翰冷风掖车兴青露向空漙不知日驭侧但觉天宇悭俯视万庐落井干涌防澜青林缀防垤新霜变朱殷客尘将尽敛眞境乃徐还防观葢壤内开辟有此山何年画疆邑冈峦属连环鸟道劣容迹人兽为通阛旅行负薪粲鱼贯勒牵攀十歩九颠踬肩頳汗流丹彼诚谋口给老吾廹衰孱胡为事兹役荒游起孤跧放情思脱兎引手招翔蛮复恐血肉躯容易堕榛峦山灵若镌我涧声助抨弹寥哉不远复脱粟有余餐
　　过哭亡友傅景文墓
　　傅子于为诗其气尝逸发束之就声律韝绦鸷生鹘眉山正令申杀伐机更活在藁数百篇一一无拣防占毕老于行妻孥穷至骨晚涂从禄养嵗月已飘忽归此邱樊宿土蓬科没嗟予负朋义不得临纼绋过车一恸已林风鸣窸窸佳哉承宗子堂搆方突兀封培繄有自神理固无拂因知钟釡赢初不弃圭撮交情等肺腑悲喜两相戞流为挂劔謡庻以开欝塞
　　过钱清浦阳江由此入海
　　浦阳配三江犹以小絜大我家其始源涓流激湍瀬到兹直逹海混混百川会归墟岂其丰出坎亦非杀赢缩防一如眞源自霶沛浮舟絶江津浪触银花碎朝曦如青莲升光破烟霭归云回望长鸿飞天外
　　望防稽山
　　城东鉴湖道水光翻夕鸥云破青靡稽峯芝掌浮悠然动予瞩玉女开明眸固知穴可探却恐书难求蒲莲浩如海防风挟轻舟前山与后岭导从森幢旒谁将北斗旗渐进东瀛洲桂枝倘堪折衰白媿重游
　　月夜下通明堰
　　挽舟下通明初宵落潮后两挺才负轭十夫齐奋肘引重如举虚歘过姚江口细水不生鳞月色金光走蟹窟在芦根西风吹泽薮开蓬挹防凉众黔予白首欲持浩浩歌徃和呜呜缶隔云呼长星劝汝一杯酒
　　过龙山不得防至车廐郤乗小艇至门
　　矫首上龙山翠气深盘盘松云制扄钥沙月转湾环沿泝二十里回樯客扣关山中宴坐人阅世如翔鸾十年不同梦笑迎发清欢浣我尘土面对君冰雪顔吾生大自在眠食尽轻安为作十日留闲防飞鸟还
　　中秋防月有懐正宗
　　前庭竹栢间月露下如泻此景不可孤脱巾坐其下露气挟清华月光穿隙罅明河耿在天动影两相射忽如龙洞中蒸云雨初夏又如澄江路残雪在林野我时病少蘓久已谢杯斚移床着圆蒲小怠容枕藉只愁太孤絶翫翫不堪把触屏仆已僵照壁灯将灺络纬鸣四檐细声如合雅前身我不知岂亦饥吟者凄凄感离别切切懐保社嗟吾风雨交会合何其寡有形即有患孰者非空假去年东海头劳筋寄禅舍是节秋正中褰帘扫风榭正见金背蟇冰轮促高驾防灔煑松涛丁东响檐马倒槖无生忍谈余犹炙輠染指宻中边如啖得牛炙再秋未阔疎为生故闲暇惟余懐友情不与凡物化遥慿梦中梦寄讯楞伽夜
　　朔游卷中有句云成吾防山福岂不在老大此拙者早退之符也然青山献秀白日延景羮糗足饱宠辱兼忘山中之乐殆不过是而福则吾不知之也嵗晏苦寒孤坐无憀用其句为韵赋十短章以自信先示戴生间或贻诸同志
　　澷郎岂不仕而多山水情中懐不远复束身返农耕陈力嗟既老食功遂无成饮水读吾书处困维心亨
　　其二
　　粤初贤科废吾年类童乌承家有占毕衿佩亦朋趋同时执业人十九为邱墟傲兀忧患中愧独余今古
　　其三
　　木无青紫楦偶尘文石班鹈梁濡其翼愧此头上冠幸保清浄退苦节谐所安山吾耐久友隐几澹相防
　　其四
　　祥麟狩而获仅与犬羊般所不如孤豚在槛犹在山应龙廼眞智天飞薄间嘘云自为神施泽何尝悭
　　其五
　　宻裌缝我衣厚墐涂我屋食口相煎熬嵗计幸中熟儿童向我言负智寕负腹赫赫起近名容容滋后福
　　其六
　　【阙】　轻世事饮酒思乐岂老衰负初心顔鬓日以改酒能乱人性强止中自悔饮少固陶然吾心寄千载
　　其七
　　一瑟混百竽众然予独不是意岂无传正听非妄受圣作不必云肇自孟荀后韩欧望百世仰者若山斗
　　其八
　　紫阳继禹功导川至于海吾乡三夫子派别原有在斯文两曜张羲娥自相代耿耿遡小明后死吾敢怠
　　其九
　　行藏常事耳吾以易自考系遯与敦临何莫不由道物理数中齐年华客边老白髪对疎梅持以相媚好
　　其十
　　揆时不相先抡材徒尔大吾世属多艰学絶将无奈逝者莫予追未来宁寡和卫道固有人惟无抑之过














　　待制集卷二
　　钦定四库全书
　　待制集卷三　　　　　　　元　柳贯　撰古诗【七言】
　　送马伯庸御史出使河陇
　　河湟陇坻天西壁御史严行八十驿风惊大卤幕初干雪重穹庐寒未释入关先见父老喜出节始通氓逆鲸鲵既戮海为清蜂虿虽防尾含螫急宣圣德慰荒遐尽洗民痍转疲剧当今至尊御疆宇坐朝法宫受图籍晖晖阳曜烛天垠殷殷春雷行地脉周公方宏治外防汲黯岂负居中责固谓真儒识边径烦拂士迂朝迹可能高戴触邪冠不使横飞征蜀檄君行万里从此始人生百年俱有役副藏待子马迁书重赠慙余绕朝防归与空腹贮岷崘促此南风谈禹画
　　六月十五日大雨雹行【是日月食】
　　日月相鬭鹑火中晡时欲息云埋空雨脚初来杂鸣雹雷驱电挟声沨沨排檐倒槛挥霍入犀兵快马难为雄中休颇意絶崩迸转横更觉加铦锋乱抛荆玉抵飞鹊恣掷桃核随飘风坐移向壁防碎首急卷巾席何匆匆上天号令岂轻出摧残长养皆元功隂凝阳烁鬼神着气有至反诚则同想兹试手鼓万物特欲振槁昭羣防斋心变貌谨天戒呜呼生意无终穷
　　送王元叙赴颍州同知【元叙以世泽入官始仕登州而其先人尝为亷访使者浙东有声至元间故与余识今别二十八年矣】
　　淛河东开绣衣府正士持刑吁可数王公风裁独近古靣目冰寒严刺举我初冠首羣游序偶坐时聫诸老语当堦兰玉秀妩妩间亦从人诧懐祖二十八年如过雨相见都门髩生缕缇车再驾腰县组犹困铨曹覈班簿学维有宗政有谱限以门资岂其叙宻法深文已如许貌取于何知子羽是州虽小邻陈汝适彼其郊云乐土塍塍耒耜偏宜稌村村鸡犬无行虎西湖山色谁争所揽结何妨入樽爼登颍东西从外补要与老坡同一武攻诗琢词毋太苦忠信宜民民自与使华持节纷旁午大忌孤高矜誉处道迎督邮首频俯饰具先须修簋簠固有深藏称善贾不则蛾眉成妬女青云易致无幽阻收拾声华继诸父天寒远别衣当褚祝防有言君听取我軰交情非诩诩【防补令初官与武阶元叙再转乞换文资有司以为不可乃已】
　　送陈景仁都事使徃云南调选
　　徃时文子初使滇吾诗亹亹当离弦上言黜陟有操柄在尔笔削行防权今君过别又继徃凄裘凉葛仍三年庙谟制胜思服远视彼裔土犹郊防大邦小邑实维系立监置尉皆官聫生民百万等休戚启拟未必非材贤尚烦着令通朝士执简徃试天官铨况君沉敏有注措雅颂自足资言宣度长絜大固应尔防十得五犹超然龚黄卓鲁不并世器使徃徃防其全当从謡俗详考覈勿以吏议深拘牵和柔岂曰由地产犷戾尚可因人迁方今天子重法祖忧轸最在西南邉布昭德意歌乐职王路恢廓行平平朔风吹空凄以君马既驾何须鞭泸南泸北经百驿到日想及归鸿前玉节高持飞蜀雪锦囊满贮倾蛮烟嗟余渐老守章句好游亦有青行纒今朝执醆忽内长吟短讽还成篇胸中九域苦未广借君尺纸图山川
　　寒食日出访客始见杏花归而有赋
　　京华尘土春如梦寒食清明花事动偶賖占毕数日闲似释頳肩百金重今晨访客出城东马上风来乱吹塕秾桃靓李杳然空山杏一梢红耸耸浮晖隔树岂饶春丽色迎人太矜宠后皇赋命几何偏早秀迟荣徒倥偬娇姿不并嵗寒防残香秪作篱根拥物情如此乃自嗤一官坐得三年冗乌腾兎走苦相催老矣髩丝今种种紫鳯怜渠短褐穿白鸥负我归心勇故园棃雪想缤纷月下有樽谁独捧防滴长令酧颗蓬何用百家营守冢寄声为谢歌泥中补兀吾犹完趾踵
　　敬题皇姑鲁国长公主所藏唐周昉畵金德星君眞形图
　　星辰上罗天文章帝宫太紫严中央长庚启明左右当西柄下掲斗口张浮空翕赩流金光云雾降精神杳茫乗之无际运无旁中有颢气随飞扬頩然玉色含防阳翠绡防袂□琼珰手弹琵琶韵清商商声按节秋思长银河经天浩汤汤跂而望之河无梁徃来倐忽难为详但见初月如悬璜洛书五行着禨祥始终德运推柔刚云此太白乖其方义亏言失多滛伤神无异体智有常我梦见之觉佪偟披图骇目得未尝粉墨形似争毫芒作者周昉传自唐能品上上题明昌王家甲观开畵堂瑶华承宇借以芳升殽洁浆祭于祊灵衣被被舞执防神保至止辰维良驾言为织天孙裳吾闻五曜持乾纲龙腾虎拏互低昻星官执御调黄照烛九土穷八荒东西咸池直扶桑下贯天毕晶煌煌煌煌之晶降为穰物不疵疠民不殃千秋万嵗国乃昌
　　赠写眞张翁【翁居京城南年八十一神清眼碧葢进于其技而无求于世以自足焉者也】
　　傅岩审象形何形麒麟设色非丹青肖图如以烛取影岂谓炬火无晶荧腰间挿箭气自倍颊上加毫神则寕古人艺圣不两至心动手应夫谁令不夸笔墨工防欲与河岳开英灵京华冠葢萃山薮风万骑云千軿前行卫霍后褒鄂佩服宪宪登明廷俗工写似不写韵却诧果臝非螟蛉或攀有若拟圣仅类蜡纸模兰亭我虽意见颇自可岂固贱耳疑羣听张翁八十贞静者城南巷居昼掩扄客来拂绢出新鉴能事逸发无畱停一毛一发生意足造次参倚象仪刑由其天机胜嗜欲愈觉眼防如流星承明待诏绶若若晨朝索米侪优伶徒夸世有青紫楦岂恨我屋无芳馨吾闻画者多善幻倐忽变化开防安知神完意自定伸笔已似行春霆草间陋质不须写二十八宿罗天经得闲携酒就翁饮倾倒沙头双玉瓶
　　刘常州宅对菊醉歌
　　菊花高株高一丈葩蕚垂盂叶承掌搀先节物作重九乱防秋光入屏幌黄黄白白鬭新品大朶如擎小如仰或稽红紫当独秀讵识幽无竞爽天工似尔费雕刻人力可堪专灌养京华乐事全盛日隙地买栽随意赏夸多直拟衞霍室岂顾家防百金享常州使君开畵堂檐网连楣出虚敞集芳作谱为娱宾赖有筵前玉舟两不知谁舸载倾城但道我屋无藏镪过从数客问前茅出节何时试英荡可能轻别负芳期遂使寒香沦宿莽孤根有托俟嵗晚急景如流嗟运徃我歌君饮君当酬明日霜河催去桨
　　出北城独上秋屏阁望西山烟霭中漠无所见
　　北江负城沙似碛帖岸防行谁所辟折旋殆类蚁防封漫漶犹如鸿印迹风披披鞍兀兀去马浮曦正相逆入门平歩得高层身与危阑争几尺缁袍年少不嗔来拂掠胡床趣敷席钩帘意拟见西山云亦何心故防羃我疑玉女畏迎将且惧词锋恣弹射豹藏惜此管中斑黛防羞渠眉上碧不然洪崖仙者过雾幦烟軿罗什百讵容左右觌昌丰秪许依防揽芳泽我时坐定深得之大小徃来成一易青天白日岂尝无好懐转眼难寻绎祝融开面索新诗五老破顔愁恶剧我持一影行万里负舟而来山有力搴华宁俟九春期系匏未了三年客正须慰藉管城公重此提携烦脱帻
　　为蒋英仲作顔辉画青山夜行图歌
　　前山湿雾方濡濡后山蒸云如鬼驱松蹊行尽廹曛黑璧月正挂寒蟾蜍问翁苍茫何所途投馆莫有林间庐枯梢尚鸣风势急隈岸欲渡溪流麄沃洲天姥虽峭絶无此原壑深盘纡固应丰城牛斗墟龙劒夜出乗飞苻神人仗气挟以俱虎豹旁踯雄牙须世间何物瑚株不可防翫矧可诬青峯之巅野水砠独徃似是仙者徒心融意定不少假收揽竒怪一笔模蒋君闲朝携过予墨色照几晴光铺老顔未老为此图桞子歌罢三呜呼南州双璧范与虞君当请赋倾明珠
　　出新城门至北沙下行视陶瓦
　　二年居城伤局促腰脚未免成坚顽西山迎马若导从隔江正面开云鬟想渠故要诗料理况此已复秋阑青林红树高下暎潦水卷尽霜痕斑村墟虽小有鸡犬砂行十里到即还黉宫改作土功起穑事休来农务闲直防苦窳厉陶旊遂走荦角劳鞍镮古云薄物毋芥蔕特取尽已方安安心为形役语非是动静自我操其端爰从忧患出苦力偶窃禄食犹空飡西风輙赠好山水起我平生清浄观梦游已了豫章郭饱目尚欠匡庐山胸中尘土要淘汰防此得不嘲天悭吾人所赋实蹇浅报贶岂有青琅玕
　　后木龙渊歌为陈景常作用其韵
　　我斋谁名名衮斧有肃其趋坐轩庑坐来歌彻木龙渊卷雨输云出江浒是渊无龙安有木土石夔魖非若伍想当堑荒刋翳初已辨枯槎閟终古刳形实借水为锋腾身尚恐雷慿怒沙湮浪汨几何秋翕合苍精配金虎不然因防戮防风残骸槁骨相支拄专车剥尽化椌楬羞向人前承乐祖他生劬书来自献问尔非臯我非禹直将夜思破漫漫徃和谷声呼许许又闻用木作寓龙致得陈寳祠中语降神报贶不在眞狞须逆鳞吁可数湫移偶尔阁汀州转眄遂与波涛阻幸依砚席听吾伊免逐泉珠疑贾竖是龙是木不渠嗔但觉噫气吹还喣物化为人人化物上天下田云作渚木龙招君君径归袖有渊神三尺雨故饶龙文不成讴未害水人能起舞谁为斧钺谁为衮春秋伤麟礼伤鼠还君置我一束刍许可当年陈仲举
　　题高彦敬尚书竹石图
　　尚书胸中贮秋色翠石苍筠谁防笔当其被酒气初酣芒角森森出矛防墨痕散作纸背光虎卧龙腾俱有迹伯夷去后凛清风叔向生来古遗直见之冠佩不敢燕矧是圆坛方荐璧房山西北弁山南二老交情尝莫逆陶泓毛頴始受呼不写秾芳写寒碧流传此物成宅相钿轴缥囊新潢餙老夫馋口近更滋便欲归山煑吾箦诗成题作主林神未害西湖渠不识
　　雪夜苦寒沍
　　一冬愆阳积之久隂气乗凌如决骤飞雪才惊穷腊交祁寒浸逼新年后宵眠辗转成局躬晨兴播洒愁手羣山藏疾岩骨峭下瀬胶流溪腹厚欹欹瘦竹岂堪支植植僵株如恐仆宁无鱼淰入渊濳固有兽穷离旷走两间自尔埋翳曀万物于何遂牙纽衰年疲薾动畏兢穷屋栖迟甘老丑朝盘至午得饔飱冻盌经旬无瀡堆床败絮可能温弛担枯樵聊足槱咄兹恠见骇南翁启我梦游追北叟天时岂久拂常经君子唯当坚素守既欣瘴疠扫氛祲将喜来牟盈垄亩迟迟阳德际朋升杲杲天光发丰蔀治朝有道容我拙日饮山堂无事酒
　　自勘居山所作诗题其后
　　世言作诗能致穷遂指此物为妖凶不知善药不龟手时来或取通侯封我生屡渉忧患境所不偶世由大慵有言即吐非尚口譬若气至鸣蜩蛩何尝梦见古罍□颇愿濯出清芙蓉嘲啐未免杂凄楚姿媚岂复能昌丰宦游足迹半宇内颠毛雪白身龙钟归来十事九多忤顾有愁绪无欢悰尚余结习在篇翰风雅远矣吾何从蓬蒿环堵适自好乾坤万象谁当供唯应未防绮语业岂意更留鸿雪踪一年藁卷盈一束论石犹堪几簏容夜郎东屯两醉叟流落西望千山重胸中绣线虽采缛不得帝衮亲弥缝苏梅黄陈后起者世岂不淑乖其逢九州四海莫予骋一生坐受饥寒攻咄予六六牛马走仰视迁固其犹龙贱生无用此语实何况窃发言非雍荥华岂是拙者事图画将为后世宗自歌自咢自拊几和予付与风号冬
　　三月十日观南安赵使君所藏书畵古器物
　　三月浃旬新雨余市河一舸如浮苴言寻佳客赵横浦歩入城隅门巷纡褰帘迎揖坐便坐深炷炉熏呼茗盂砚屏方截紫绮段楚瑶秀列瑚株是家素号虹月舫载画盈簏书盈车客逢好事要审鍳便肯解褚倾囊储相防贵德亦贵物古玉错落排筵敷鹿卢带钩环佩玦鞸防昔将承属镂佩章六纽四官印篆画刻深铜质麄配之冲牙奉君子贯以系璲聫金鱼连钱騘马琢文玉圉人侧立垂裙裾神工定复烦剞劂赤刀故想来锟鋘次陈鼎器论制作啇周秦汉焉可诬武实水卣实醴腹背翠错提梁朱最竒剑槊尺有咫緑玉龟鳞纯体肤精铜嵗久刚性在间阅燥湿其无渝铨量画品差甲乙锦标玉轴随伸舒庭光古佛生梵相满月在水莲生趺卢前吴从笔锋劲履豨承蜩化俱瑶池仙会上中卷细巧自是吴元瑜云霞楼观逓隐见花竹羽毛工染濡绛旌飘转紫箫发歩辇导从千琼姝终篇八骏惜既阙诗亡可补此置诸意夫鬼物揜疵吝免彼耄荒留叹吁徐熈葩叶妙设色尘昏蠧蚀犹鲜膄古绡一叚写秋意芙蓉鸂防连茭芦梦载鸱夷浮浩此兴初不縁莼鲈七客张萱为谁作浓墨大笔色不枯五人人跨一善马一跨乌犍一蹇驴印窠惨淡悦生字岂曽借入官中帑穰穰画苑姑拨弃伸眉更请评法书二王眞迹胡可得硬黄数幅眞唐摹兰亭五字损不损肥本瘦本班班殊如人身口耳目具神采乃在颊上须虎贲举樽虽甚似优孟抵掌何其踈世间楮墨日欲驾跛鳖行天衢南唐常侍六书学凌轹斯邈开榛芜杂诗流丽满一卷铜甬篆法无能逾金防鐡纽莽回互山蚪海蜃争腾驱嗟予欲读屡拑口形求意索且须臾泰山继起石鼔后李监防出张先弧向防二徐为启籥此道湮灭谁昭苏眞书生行行生草飞白籀同一枢张颠草圣入三昧小楷妙合禇与虞郎官石记毁已久百金可有墨本无世之珍物岂待赞题识况复经鲜于绮园甪夏四神坐刻字寸许无葩荂永平元舅纪功颂燕然何在搨墨乌厓镌野刻百数种传观一二日已晡余欢未尽谋再至榜人催发吾归欤莫投萧寺防雨作昏灯照影溜鸣渠防懐且复领其要回向灼观心地初百年蓬累大宇宙荡揺不啻风中旟寓意于初形物着尤物亦能为我娱滞形小足致偷夺大成控頥伤口珠牛李相倾坐石王涯复壁嘻其愚吾徒适目取一快彼毫巧者方睢盱睎予嗜古与君并见猎时然思负嵎题诗纪载实覼缕若遇匠手当刋除同观六士梁越产王杨三子甘陈予交游聚散等萍絮春风吹江湖徴诗如见所见者后有画者传之图
　　中秋夜半起防月戏题长句调静远子安二友山长
　　青天明月不可呼何况有酒无江鲈寒灯顾影叹离索如此良夕焉能孤三年家居三见月此独不见为踌躇梦回虚馆漏声急碧霄莹浄开冰壶仰防圆魄挂屋角俯见流光穿座隅振衣起舞青桂下白露寒生肤他宵得酒有明月山栖未免思江湖阖闾城东庠舍静庭列桞榆三四株暗蛩振股和鸣杵栖鹊飜树如惊弧素娥似为我幽独故出光景相嬉娱不然顾兎养灵魄何以拭泪县方诸百年心赏半尘土岂独负丞兼负予好懐都付橙蟹月淡味寕忘杞菊厨隂晴聚散胡可拟云翻雨覆无须臾清琴在手不成防且复题诗讯大巫
　　寄题惠山华氏溪山胜槩图
　　山如尊卣溪如籀洗刷秋光出深秀市尘飞不到亭臯翠幌朱帘闲白昼主人宴坐与天游收拾至乐归之酒丝管愔愔大雅筵荃兰泥泥离骚囿以心观心廼如此更为溪山发神腠水榭褰开寻丈间物华防出雕锼右客来问石石忘言客去留云云为守惠山山中第二泉水品古今夸满口井干余溢为澜落毳飘来鸟惊救高人但取一赏足择胜谁能占幽茂两腋清风起振衣百年陈迹供回首寄声鸥鹭莫相疑还我灵养耆夀
　　题赵敬叔所藏龙眠飞骑习射图
　　元丰盛际臻重熈驾幸寳津方戒期材官骑射选精锐人伟马骏由天姿雕弓引发赤羽箭绛绡系在青杨枝班中驩言斫鬃射好手莫是六州儿拖毬飞防最鲜中十中三四才称竒人如明星马如电日色昡转交龙旂彤庭赏隽赐金帛周庐艶目生晶辉激扬材武振士气正借庙略能匡时集英排仗廷试毕景未休宫漏迟南宫仙伯预宣押应奉殿门因纵窥天上寳图唯我见宫中秘戏少人知白笔追摹得神骏五采不复烦彰施雌堂清翫要有属太氶丙署知为谁庆元逆数到元祐画江自固运已移紫阳语系锡山后法云旧案重称提题诗叔简定王氏入官延阁方然藜嘉定章公中执法二年己巳升中司两公出语各臻妙骊珠满槖光离离承平兵制怳在瞩燕安鸩毒终难医赵侯钩致自瓯粤启袭传翫晴虹披玉山汪氏所珎蓄再落人手廼得之霜蹄十六脱其半骑者臆语如指麾由来得意忘彼象若也补亡非是诗何况龙眠记画意字字透纸沙画锥天球河图怅莫觌寳玉大弓欣有归材如赵侯当用世纵靶已并金飚驰移人果岂在尤物但视无逸为元龟
　　与用章戴生同度淡竹岭夜宿山家
　　一溪屡渉溪流浅廿里穷源终絶巘云间仄径细如萦霜后枯葼齐若剪沙崩石烂阻危攀磴断崖县还斗转已惊汗袂余滋更拟班荆息防喘未昏斜照白波沦直下遥空青雾卷粤初川岳各流形自是隂阳始昭辨谁开壑谷通片云重为封圻制钩键神工使解铲崔嵬世路何庸増连蹇舍车未免役孱躯搘防聊将收胜践枌榆连防壮且衰婣友关情行孰遣吾生已付一浮沤此足寕堪几重趼莫投山馆睡雨撼窓扉灯睍睍寒鸡呼梦报诗成旷懐直为朋知展
　　载酒堂诗【并序】
　　兰溪州同知州事彭侯震卿为南寕军判官日尝访得苏文忠公载酒堂遗址筑室肖像即修祠事朝野名胜徃徃形之赋咏予知侯有懐贤尚德之心则夫宜人之政是不一书而已作载酒堂诗词曰
　　东坡先生如龙鸾世人疑其欲飞蟠九州四海不容足摄身径去窥髦蛮南荒万里儋耳国帝遣海若开竒观濳渊挟得睡骊目思山梦见峨眉弯风恶浪吁可骇土芋脱粟才供餐黎家兄弟好事者小酒初熟生防澜丱童迎路吹葱叶门东刺竹西牛阑扶擕归去常半醉流落生存重一欢四黎善善君子类若比章蔡犹萧兰天乎木铎何望尔蝇之附骥渠非难谁寻雪迹到鸿爪正用载酒标堂顔百年文献随草莽庭阶芜没井且眢风流别驾彭夫子未负进贤头上冠是心尚德甚饥渇挈取旧物还祠官书名小摘桄榔緑荐爼时羞荔子丹海邦夷俗杂蛙黾兹事信为风化端音声固有合琴瑟嗜好果岂殊醎酸朅来兰隂语吾故缁衣三昧三长叹咄哉恺悌神所劳云路矫首防扶抟
　　雷琴行为萨仲明赋【中有铭云天寳二年雷威造】
　　美琴论德兼论质如玉凾和中缜栗蜕形錬骨龙体成九转丹功在髹漆唐人妙斵称雷威桐材既寻天予之当时重购已莫致到此珤秘知由谁七百年中几桑海大物尚随人代改庚庚理似鲐文鬼蓄神缄端有在萨君昔游冶城东倾倒囊褚携松风道逢陆子惊再拜世乃有此云和宗云和收声吁已久满耳滛哇听欲呕鼗磬非因襄武亡弦歌实自猗那首执器求道道乃全声形精感人其天荐之庙郊鳯当下盛际追还天珤前
　　寄题陈子敬録判澹古斋
　　光尧论书称澹古谁其采之名子所想应蜇口厌芳辛且惮取妍趋媚妩治心养气岂无端致一凝神要有緖虽防鼎实载升牲劣可堂筵容布武开卷明明揖圣贤防琴眤眤羞儿女是中趋尚乃大佳俗下爱憎难遽数酒犹堪飨庙郊疏布何尝愧文黼一溪晴緑防揉蓝二顷圭田催醸黍天机谁者得之深为问人间养生主
　　题高尚书滕纸画云林烟障图
　　髯翁昔饮西湖渌满意防山防不足醉拈官纸写秋光割截五州云一幅吾闻妙画能通仙此纸度可支千年秪愁蓬莱失左股六鳌载之飞上天
　　题陈子仁屏间新作长松叠障
　　陈子胸中有竒句墨沈如云时一吐不知毫頴挟何神顷刻移山起烟雾纸屏潢餙素光揺眼明见此青霞标尘埃两屦我顔厚为子三赋淮南招
　　介福堂诗为张繁昌作【繁昌之祖蓝山先生为紫阳之学乡人筑室奉祠列之学宫繁昌名纯仁】
　　蓝山张氏家有堂素屏朴几六尺牀堂中夀母八十强鬒髪未变双瞳光有子朱绂垂银章有孙经明贡于乡彬彬濬发文字祥弥甥亦已苐奉尝嵗时拜庆俨趋跄防腒荐豆醴实觞厐眉一笑回春阳树萱在背英煌煌和气充牣天降康绣文新添晷景长是家穮蓘连墨庄徃徃刈熟盈囷仓廼翁谈经临象璜青矜弟子如雁行上窥云谷开防茫著书充簏名山藏精庐百世飨烝尝祖孙播获嵗乃穰此道付与今繁昌政学优优问弥彰栽之培之至敷芳夲深木荗理则当母昔寡居称未亡肆今五鼎食有鲂介福堂成贮缣缃大篆题榜卿云骧宾客上堂声必扬有来观乐歌泱泱天津之女工织防言将为母制锦裳他时花诰鳯衔将并与缫借充承筐蟠桃种在瑶池旁碧实累累秋露香仙人畀以郤老方执鬯起酌天飘浆金华小儿牧羣羊畴昔授道张子房作诗寄夀言荒荒母当启钥分霜
　　观宣抚资政郑公追复元官诰词题其后
　　郑公进仕由咸阳才则有为时则否主和正尔持死力蹙国寕甘防戎丑庙堂手挟震主威壮夫夺气闗其口铨封朝上夕投荒公捄止之言弗售自兹违弼意稍垂未必蓄犬眞堪嗾长孺居中诚少戅相如使蜀非徒厚屯耕虽则致赢羡反使烦言推罪首江州狱具徙封州妻子流离穷见肘朋滛乃更滋瘴疠亡鉴不嫌殱夀耉台星中圻山亦頺国不负秦秦自负明年手诏收权纲追复流人洗瑕垢从官恩典视生存还畀其家犹固有悔心一发本诸诚训语明明知所受诰绫六尺载书词印窠满幅萦虫纽东序河图曷足多继世子孙当寳守天生忠贤岂无意毁誉方来在身后秦顚郑善古有云易漑深耕视终亩国非其国六十年权以春秋夫岂苟桧如狗彘人不食公如龙麟骖帝右矢诗追系辨奸篇太史贱臣牛马走
　　草堂比丘尚贤为报母故刺指出血煎錬如法命其弟子如琬以小楷书妙法莲华经一部七卷匵而藏之总胜阁上予尝阅是经随喜说偈昔绍兴中有僧寳元刺血写金光明经全部施是山今尚在焉
　　我观众人与我身通体气脉常充满云何触目生痛楚闗节脉理元相管四支百骸皆有血流行肤革初无溢以鍼刺指即得之渥丹濡濡供渍笔法华妙经佛所说经凡几字字几画蝇头细字满夹书天龙夜乂承指役血出尚贤书出琬是师弟子本同性龙华防上昔相从信心一发超圆证县知是血母所生为报母恩法忍一鍼一滴聚成勺书经有尽血无尽愿兹寳印金色光载母上生游极乐妙庄严域常现前是经在处获尊阁今生贤琬两比丘前身寳元无乃是五色云台舍利幢藏海莲华相对起我尝奉佛乐我浄与闻种种殊胜事一朝拾得王髻珠五十小刼皆眞际昔人持经向空里雨尚不能至其处况夫性血之所书无量诸佛垂善喻大云所覆甘露濡四海九州同稽首我今随喜为述偈子墨客卿当谛受
　　黄晋卿提举授官初归予偕敬叔轻行访之假榻湖边满心僧院明日病作敬叔先还予畱就医药数日乃归予少时尝听琴此院今四十年矣
　　湖漘僧斋听琴筑间四十年来不速秀眉一衲今雪顚迎门坐窓煮茶熟自敲竹槛唤童归更拂藜床延客宿客方病起气如丝夜枕歌眠屡惊触晨兴体恶头岑岑三日忘飡不思粥归者先归畱者畱赖是吾生耐幽独疲蕞犹资药饵扶过存厚谢亲朋辱隂阳致冦孰乗之小待神完理当复行藏一迹大累人畏影偏教影相逐莫途久寘折腰具高谊能忘软脚局湖山欵欵惜重违雨色云容防未足宁能将此不赀身坐耗斋厨两囊粟鹤背西风去意轻命仆肩舆催结束
　　题钱选画僊居圗
　　仙人羽驾青云舆游戏八极凌空虚神山缥缈在何许意所到处皆方壶畵师岂常与之接梦时识取醒时摹聮栋紫房县薜荔交柯碧树排瑚琴书整暇筵几静左右绛气横扶疎武陵溪曲仇池路人迹往往通樵渔仙凡一膜初不隔悟迷异趣何其殊奔轮骇辙世多有逐臭未免如虫蛆吴兴老钱招隐曲驾言设色调方诸披图三诵归来乎盍亦视此招摇车
　　过闸行
　　二漳合下如奔矢絶出为河容汇水南樯北柁越埭来后挽前抽争一跬懋迁物品实王畿岳贡方输千百絫啇功已觉十分赢趋利眞成三倍市圣人乗运智者谋尚忆当年河事始向非庙筭屈羣防安得舟航若平履天开地辟几何年禹迹芒芒大疆理毋将本榦贰强弱所务有无通远迩日高楗闸放三版津人絶器舟衘尾河渠使者水衡丞走马西来呼起起
　　松雪老人临王晋卿烟江叠嶂图歌
　　君不见帝壻王家寳绘堂山川发墨开鸿荒重江叠嶂诗作画东坡畱题云锦光又不见后身松雪斋中叟伸纸临摹笔锋走楼台缥缈出林防芦苇萧骚臧泽薮白云飞不尽青防百丈牵江入樊口墨花照几射我眸我为搴芳歌远游胸中是物有元气世上何所无沧洲我疑此叟犹未化瞬息御气行九州五山四溟一觞豆琐细弗遗囊褚收故能援毫发天藻不与俗工争丑好楚山云归楚水流万里秋光如电扫拈来闗董散花禅别出曹刘斵轮巧披图我作如是观毛頴陶共闻道呜呼相马亦相人驽骀岂得同翔麟舍夫毛骨论形似如此鍳赏焉能眞后来有问延祐脚意索举似吾方歅
　　送萧从道还蜀歌【并序】
　　萧侯从道自京还蜀舣舟广陵薄游吴防邂逅一见如故交焉葢侯以辽东贵族累世将家早从征伐艺勇有声袭父爵为万户鎭保寕泰定末上屯耕便宜京师会阙外称兵侯受诏前行搴旗斩将功最一时亡几云南大理亦慿险扰邉廷议遣使持节分道督战侯与在行独由乌蒙深入巢穴折其锋锐凶渠授首逆类悉平幕府上其平南之绩吏持微法赏典未下侯载家径归朝廷制爵禄以驭臣顾于侯系吝若是邪侯方将覧观山川形胜以摅发胸中之耿耿然自此泝江入蜀魏吴战争之故墟遗垒徃徃而在吊古兴懐可以慨然而赋矣因贳酒酌侯申歌以送之
　　天厯之元边衅起反兵攻阙如突豕宴安鸩毒五十年覇上棘门徒戏耳相臣只手扶乾纲虞渊取日宣重光雷行固已观用壮龙战不必疑无阳萧侯蜀帅方入奏受钺前驱渠敢后鼓行三阙气既倍徃徃短兵能获丑系组才来轵道旁奔鲸复振潼川右枢庭论将岂无人懦夫上马还逡廵念非萧侯材勇者讵足濳消蜂蚁屯传声六诏将深入已觉蚕崖鐡骑陈仁义之师若时雨大狝获禽非我所坐令万里哀牢夷回谢天威迯锧斧防书径上清暑宫节制重开紫防府论功亦或防深文覇陵闲杀故将军京华再见梅花发春色遥从锦水分相逄吊古吴台下壮士寕为时所舍载愁万斛压归舟舟经灔滪高于马江水万从天来江花锦帆相暎开长歌系剑歌莫哀随世功名何有哉
　　韩魏国忠献王七世孙植甫家观王蝉冕畵像
　　文奎瑞宋三百年英云五彩章赋篇出藩入从国秉重势如九鼎安堂筵西戎小丑罔干纪北门三军常晏眠谁为社稷存至计借此粉墨开凌烟﨑岖南徙今异代启匵传观玉色鲜使时殷耉犹弗咈安用蜀业图其偏神人玩世未尝死刚风乗之游九天李君执御我问世更恨凡骨何能仙
　　归度太阳岭
　　北南二岭中我居出入堡塞险且迂方州治县能弗徃徃则盘辟徒舍车金华枝引峦岫蹙丹霞翠雾交吸嘘人影翔天云在下溪流宛委旁行书浮岚开道通两屐落日挂树明三珠是节秋高气初肃喘息防汗衣成濡崖间野菊虽琐细黄艶迎人偏静姝连峰转想画为假怪石特疑神所刳居庸桑干矗天北我尝骑乗陟其砠彼诚崖絶犹戴辙此更礧砢难容跗尻舆神马意所适四海八荒同一驱咄哉屈于远游烛撰辔欲系扶桑株
　　天台张节妇吟
　　天台山中百本桑枝叶露晞春阳女妇采桑叶肥厚饲蚕作茧盛满筐盆手缲丝丝万绪不将织杼为缣缃缣缃缝衣破谁补涷弦絙瑟声凄楚瑟声凄楚还自悲妇昔红顔畵眉妩罗未绽变苴衰嫠姑在养儿在乳家贫百需丛一身恶笄我是未亡人绩灯明分夜窓读粝膳厚具高堂珍窠倾雏弱风复雨扶宗一节四十春妇为夀母儿亦壮白发含饴坐堂上荒烟乔木几家存况复有人修荐鬯天怜忠贞尝独厚世防表厉吾安放诗书流泽称清门妇家有子且有孙过车入里见慿轼饮其德者如衢樽台山峩峩水深深明月下照秋无隂丝声按节指可寻一弹弹为节妇吟雅颂自足开人心世廼有此瑶华音
　　题瀛洲仙会图
　　巨鳌骧首戴三山海波不惊坤轴安方壶员峤彼何境灵气布濩非人间金银观阙势如翥攅林珠树垂榱题竦擢明河畔阁道横截浮云端仙人来徃羽卫备或驾紫鳯骖青鸾霓裳法曲舞袖破执乐琼姬神彩闲时容下界揽芗泽却对连峯愁髻鬟茅龙飞去杳无迹乌踆兎走双跳丸蓬莱舟近风引郤三岛灵踪难重攀是谁摹写枕前梦欲用镌凿区中顽神仙固多狡狯事世儒论著存不删贾生赋鵩语大道后有逹者当大观忽然为人化异物斯理几何堪控抟池洞穴通小有神清玉宇标孱顔彼皆因竟示生悟直启眞源湔垢瘢□余质薄廹世隘轻举便拟凌飞翰披图惝怳纵覧托乗浮游窥九闗无穷八极冀一遇返道遂与松乔班登年阅世要自致何必辛苦成金丹
　　题临本捕鱼图
　　斩联舻防为栅中流起罾如举羃取鱼计获有且多拨剌银刀长数尺船头五两受风偏双桨乗之转山急夜凉星斗满川垂烟销鲛鳄腾空掷江鳞穿栁趂朝墟白粲装囊供日食人生渔乐乐可知云月为家天一席翁歌媪醉儿啸呼有酒盈甔无事役前林枫枥疎欲凋后岸茭芦寒可剔泝淮入汴昔所经野歩荒郊曽自歴秪疑辋口旧山川犹是高人画时迹世言图画能象物风土班班证今昔乾元去乱几何年右辅分畿无数驿畋渔乐业廼如此休养眞堪遂生息临摹甚似谁所为大笔中藏十钧力君不见舟车入筭析毫厘汉皇经国国未卑虽云山泽有厉禁鱼丽以后非无诗
　　题龙眠释迦出山像
　　明星在天斜汉落佛道灵明魔道弱修行已证等觉位不顾身形瘦如削华缦垂袒云半肩歩出山来赤双脚文殊低眉普贤笑满谷天风韵天乐青莲贴贴印虚空白象耽耽系覊络自兹应物如洪钧五隂五浊皆清廓龙眠昔是防中人以心应手亲描摹纎煤利頴发其神垩鼻钩轮无此斵流传什伯甲子余玉采珠光破防寞鄮江古寺秋日晖洗涤翳睛烦发籥稽首调御天人师优鉢昙华开一蕚
　　蕃王献寳图
　　皇天飨德亲至仁四夷慕义悉来臣押奚两番称使者稽首自请输庭珍梯航琛賮惭后至象犀珠贝充前陈髦蛮何由舍爱吝圣化如天能服驯仁柔义懐乃至是声驱威憺非其眞君不见周公居中秉周礼王防书成白环至按图索骥岂不然贞观兴唐有画传
　　题王宰所藏墨龙
　　飞廉为御丰隆车慿陵九渊倾尾闾谁与发墨启奥神光蹑斗旋其枢湖边竹屋清夜徂防有没人来摘珠
　　商学士画云壑招提歌【有序】
　　诸生伊埒布哈尝从其父官洛下强学好修得于山水之助者也集贤侍读学士商公见而器之为画云壑招提以赠乞予作歌公此图意韵闲远生能求之笔墨之外将不由是而有发乎
　　高为巅峯下为壑羣木惨惨风欲作浮红动翠何许似别崦残云明佛阁眼中疑此洛南山只尺便到龙门湾暗潮已落洲渚出新月未上渔樵还商侯胸有羣玉府借酒时时一轩露延春阁下墨淋漓余情亦及沧洲趣好山好水如高人岂直貌敬将心亲平生几梦奉先寺不知猿鸟犹相嗔君不见饮酒吟诗狂太白曽是匡山读书客泥途失脚走憧憧歳晚防云情脉脉生今益壮业益修未可造次思岩幽披图渍墨歌远游我无桓寒具油
　　僧传古踊雾出波龙图歌
　　叶公好龙致真龙精气所感无不通僧中刘累有传古夜梦防入骊龙宫阳晖熖熖隂魄动左右给侍皆鱼虫探珠不得逢彼怒轰然鼓鬛兴雷风濳窥窃识领其妙写之万楮将无同目睛数月才一防波浪只尺如层空乗云执镜麾电母跨海献寳招河宗刘尝善豢古善画得意忘象象乃工为龙为画了不识有顷噀水投长虹龙乎龙乎德正中超忽变化天为功绛衣帝子秉节从九渊唤起赤鯶公永奠鳌极开鸿蒙






　　待制集卷三
　　钦定四库全书
　　待制集卷四　　　　　　元　柳贯　撰
　　律诗【五言】
　　同杨仲礼和袁集贤上都诗十首
　　出塞行瞻日趋朝喜近天离宫开苑囿驰道絶风烟瑶水廵非逺峒山厯更緜甘泉多法从献赋忆当年
　　其二
　　雨水渐衣黑云砂际目黄烟开才黯惨日出已苍凉徇俗髙檐防清心小篆香端居万里念蕙草惜微芳
　　其三
　　昔建寰中业初开徼外山雉城平兀兀沙水净湾湾朱夏宸游正清秋武卫闲叨陪文学乘空愧髩毛斑
　　其四
　　謡俗随方异沟涂隔舎迷醺人唯马湩劝客有駞蹄殿角孤花靓城隅杂树低天涯中夜舞如意昔曽擕
　　其五
　　天潢犹白白云幕故青青积潦摧车轴髙风堕箭翎宫涂丹赭垩殿戸紫金钉女乐蓬莱秘哀箫动杳防
　　其六
　　幄殿层云障辕门积雪峰竒鹰皆戴角御马尽飞龙瀚海将临幸云亭望陟封青丘大羽猎有事待冬
　　其七
　　曹务唯章句官规自法程斋扉侵雨润宴几得风清厯厯三刀梦行行万里城明年遂耕隐深仗酒为名
　　其八
　　经游还絶塞际遇复清朝天暑无蒙绤轻寒已御貂盘空虀屡荐觞至酒频浇贫病谙为客何惭带减腰
　　其九
　　公子青丝辔王孙绿幰车宴酣风小定舞破日西斜手掷宫中菓神行海上查筑毋自厚俭徳不期奢
　　其十
　　水草方方善弓弧户户便合围连妇女从戍到曽雪毳千家帐冰瓢百眼泉浚稽山更北长望斗光悬
　　送李文晦佥事易节燕南十首
　　北催乘传东人挽去辕不观沧海小安识大行尊好爵随年进初心与道存老儒当剧部烦防国西门
　　其二
　　儒有操存固才须体用该律文防法具心学左图开更借皇华使重光肃政台析津占分野星动斗间魁
　　其三
　　【阙】圻全赵际诗教古周南荡节装文玉轺车备左骖静宜观物变清至饮泉甘河患频年息民康化易覃
　　其四
　　雕鹗三秋击骐驎万里行官聨汉直指经术鲁诸生世或深求法公惟不近名天心与民监上下一昭明
　　其五
　　后起或持槖同升已秉钧三迁分节钺万化待弥纶自足区中宝宜为席上珍平津若开閤未必舎斯人
　　其六
　　治狱多隂徳传家有寜馨一夔当奏乐三鳯见仪廷我实存康济谁方忌独醒之官趋便道回首鹊湖亭
　　其七
　　婺栝山区外台明海屿中为生民少鲁食力嵗宜丰謡俗方方问襜帷处处通笃恭人自化无欲是深功
　　其八
　　厯下名泉众江南芳草多悠悠増越思往往振燕歌滹水氷犹壮坛山石未讹北还今易节回雁带春和【赞皇坛山有周穆王吉日癸已四大字】
　　其九
　　王子朱丝直徐公玉尺方得君同议谳厥类重从阳上智能旌淑常情失吐刚法家制诛赏端合用其良【徐周臣为使王在中为佥事】
　　其十
　　走昔登儒馆公时列省曹过逢常不数澹泊相遭入里能忘贱游庠辱誉髦临分勤祝哽何止恋绨袍乡友胡古愚久游京师赋诗念归睠然起予因之同作次韵二首
　　东府铨衡外西廱雅颂边青云谁荐赋白日但催年固欲翔千仭宁能闯九天淹防亦何遂未了北延篇
　　其二
　　劳歌非异曲羸服有同袍客路添重趼童年忆两髦晓星田漏正春水钓船髙为寄吴江梦将慙蜀市遨
　　天师留国公挽词二首
　　袭美神明胄游造化徒万灵观受印九斗直飞符御气今安在迎年故岂诬唯余室中麈光景见悬珠
　　其二
　　斋祠承画法汤沐啓仙乡观物将齐化成真已坐忘空瞻朱鸟影不见碧鸡祥天上飞廉馆还应从武皇
　　大司徒饶国公吴公挽词二首
　　周世羣支合秦封故邑开耆英今几叶爵秩比三台正倚椿年永何知薤露哀海山云缥缈真待乐天来
　　其二
　　緑玉扶衰杖黄封介寿巵髙天流宠锡晚日被光熈菊秀何妨澹松贞竟亦萎唯应韩择木不媿歙州碑
　　送霍通叟著作行祠海岳
　　干御当阳日坤灵効职初尚烦金马使行探玉函书魁柄荧荧掲龙光亹亹舒何须封禅草能赋逼相如
　　送朱本初法师赴豫章玉隆宫四首
　　北阙层云紫西山薄雨青荐厘称秘祀承制领殊庭剑彩龙双角衣文斗七星绿章深夜上神爽动秋防
　　其二
　　籍在丹台上神行剑气间天香轻冉冉云佩静便驾青鸾去应骑白鹤还名山九域记须为刻孱顔
　　其三
　　鎻蛟唯有柱堕鼠已无家想到真仙宅能回俗士车露坛春剪柏云臼夜敲茶人境今双絶长吟采物华
　　其四
　　久作江西梦翻从蓟北游云间朝士舄霞外羽人丘泛爱非无别深懐转益愁山灵宜谢我下瀬有轻舟
　　登龙山寺后阁
　　山阁凌虚起江天引望开连延黄竹浦隐见白龙堆云树离离出风帆杳杳来飞车倘堪蹑即此妙髙台叔能廉访寄湖南道上诗次韵奉荅二首
　　岳色褰帷防湖光揽辔收诗如陶菊晚心寄楚兰秋手内青防斧筵前白玉舟感时潘骑省有赋莫登楼
　　其二
　　荃蘅无可拣杶栝并宜收正想三湘月能涵七泽秋辟涂非改辙破浪合操舟慎重经纶具迟开五鳯楼奉陪二府羣公重至北沙因而张饮二首
　　稍转龙沙路沙穷导骑休大官聨野饮小客思山游树色争知晚峰光悉献秋移时偃旌葢归去不惊鸥
　　其二
　　展席方成坐随开择胜亭日斜诗未就风度酒徐醒间道收徒御当歌合从伶山公未尝醉爱看晚峯青寄赠陈君采二首时闻宴坐西岘山中
　　翠岘峯千仞峯蹊步步迷令人通履屐借子立堦梯欲防青云破须寻白石题是中观万象轩豁露端倪
　　其二
　　明明删述轨本始数千年玉初谁毁麟胶合更煎如将求杪忽自可制方圆防子孤吾望申歌意惘然
　　冒晓雨赴健徳门二首
　　浊潦已波道浓隂欲变曛纷纷蛙黾地汨汨马牛羣城邑将无辨人声仅有闻深思黄道次初不隔浮云
　　其二
　　一月恒多雨初更抵正朝人皆忧沮洳吾复畏漂揺宗祀申严誓官班列具僚劳筋偶羸马奔走意全销
　　初夏斋中杂题
　　蜀溪溪水上先世辟林庐重有江湖思甘从木石居树桐留宿鳯养竹待竿鱼一一幽栖事穷年岂负予
　　其二
　　功名如土梗嵗月付萍漂病怯衣裘重衰看髩髪凋药功迟久久酒见昭昭不是吟诗力何方破寂寥
　　其三
　　壤隔溪流断门依野次成初非慵应接自是寡将迎笋蕨搜山得盐醯入市营贫居薄滋味盘脍敢求精
　　其四
　　经月始一出移时还小劳生涯依马磨力作问蚕缲藤刺青隂密楸花紫艶髙雨晴防烂漫草径莫令
　　其五
　　池岸方如截池波深可泅出门歌小海见客思沧洲鱼沫吹还息蛛丝断复抽万生同一马敢望絶辕辀
　　其六
　　紫翠金华色浮空似玉芝冈峦无百里衢路有千岐鹤背王乔下鲸鱼李白骑丹经吾解读须暇一重披
　　其七
　　杳杳京华信栖栖垄亩身食糜多賸口黔突有劳薪牲鼎虽无具鲑蔬亦粗陈朝飡犹一饱不愧在家贫
　　山中九日三首因寓懐所知
　　九日西风里千山落照边白头难讳老黄菊强为妍酒向邻家得杯从旧俗传陶潜归计是但觉费诗篇
　　其二
　　节序匆匆换风霜稍稍侵赐萸成往事餐菊是初心欲就持螯饮除非跨鹤寻一身将一影犹恨隔云岑
　　其三
　　湖边秋水观送客具帆樯忽忽经年梦凄凄九日觞山中黄叶满淇上白云长便作鸾凰去何妨万仭翔
　　闻临江范徳机以母防哀毁而卒
　　才名朝士右行义古人中正想招旌起何嗟掩袂穷山川还寂寞台阁谩穹崇此世丹青笔吾今属望空
　　其二
　　服斩谁非子摧形不有身使能穿圹入果胜阙泉亲突兀防文冡凄凉卷钓缗夜台开幕府还借笔如神
　　其三
　　逖矣音容逝凄其翰墨存徒闻舂罢相安用哭招魂世已无耆哲吾犹忝弟昆生刍虽易具终愧玉人温
　　哭内
　　汝世嗟何短吾年亦渐衰胡为齐甲子不共数期颐馈奠将谁主形神自是离老来多涕泪情至极生悲
　　其二
　　年侵常匮食儿大未承家共老心诚切多忧鬓早华即令加饭含谁更问桑麻防祭当从礼吾门不贵奢
　　僧舎除夕四首即简贾惟贞左司
　　嵗晚穷隂逼城隅古寺寒天时当朔易人事入忧端不为庖厨薄从知道路难车鱼皆外物长铗未须弹
　　其二
　　薄袂齐三服髙冠汉两梁犹惭博士秩有累故人觞尘土深如许山林耿未忘江梅能厚我随分予春阳
　　其三
　　索寞杯觞外欢娱博塞中老思浑是妄苦语未成工鬓髪毵毵白灯花熖熖红摧頺影一丈何负嗫嚅翁
　　其四
　　小寄维摩室将乗笠泽舟嵗阑书未达春近病先瘳药物聊须致丹砂莫苦求凭谁反招隐为我畔牢愁二月七日与陈新甫甘允从饮范使君亭二首
　　心赏他年屡湖光此处全春生鸥鸟外人醉杏花前细竹浸除道残阳满系船毋将比西子吾实愧华颠
　　其二
　　醉客休移坐歌姬不受呼山光浑欲滴酒醆未宜孤倒挿浮屠影横开罨画图使君能揽胜堆案有西湖
　　题瀛海图因忆旧游
　　一幅烟绡展千重海观开日华浮沆瀣云气接蓬莱昔驾飞龙去还随泛鹢回吾诗与君画倾泻尽琼瑰
　　吴门逢张仲举送之秣陵
　　东南多积水西北有孤云盛气宜锺秀明时属右文若何开典训自尔泝河汾此处山如洛登临日又曛
　　其二
　　乌府声明地鸮林雅颂筵尊闻惟有在友教益宜专莫取三鳣应终期一鹗骞吾徒负能事揽物要新篇
　　其三
　　我辈相期意穷年岂击名囊书方逺适舎櫂欲兼行南斗文星动西风旱火生他宵有鸿雁载影过台城
　　送胡廉使致仕北归东原五首
　　在服须耆俊游廷重老更引年方未艾纳节去何轻泰岳云端出长庚月畔明一言兴孝弟四海乐盈成
　　其二
　　周诗尊耉老汉节重祥刑傅说为霖雨鲜于是福星独游鸥烱烱髙举鳯防防出处关时运吾心与道寜
　　其三
　　壮节清澄志孤怀献纳忠明扬当盛世休致仰髙风醴酒倾杯绿丹砂入脸红鲁侯宜燕喜春在画图中
　　其四
　　越部山为畛齐民嵗阻饥皇华方揽辔太史亦陈诗食徳何多幸遗荣此一时东门开祖道花影动春曦
　　其五
　　种徳髙槐并留香晚菊鲜鳯毛方瑞世鹤骨正宜年旷视浮云表真游太古前群峰因岳小雾卷见青天
　　睡余偶题五首
　　青衿嗟老偪白髪向书垂重托巵飬能忘草木滋浔阳三亩宅同谷七歌诗境熟初何累情忘适更竒
　　其二
　　竹处风清暑梅时雨报丰萧条欹枕外安隐闭门中药物防衰景蓬蒿信薄躬有怀谁与语朋友各西东
　　其三
　　此世何多幸予生厚自怜简书方厉禁裘葛屡催年正是稊能熟其如橘不迁摧藏南郭隐放浪北窗眠
　　其四
　　惜此瑚玦栖之薜荔牀青山围坐密白日放歌长客久违朝籍人谁问夕郎驾车容一驷何必更留良
　　其五
　　侯客真当逐虞冠莫重招议刑才铸鼎乐圣但歌樵藻荇犹堪挚芝薇幸有苗不能縻尔爵焉用折吾腰
　　十六夜重对月
　　白兎不捣药病衰将奈何酒嫌他日少月似昨宵多寡鹤无谁和新鸿亦未过儿童解娱老舞影屡傞傞
　　许益之讣至恸余有作五首
　　贤兴寜论世道大欲侔天圣路无迂辙师门有絶弦全归成此志不朽待他年逝水西风急空林落照县
　　其二
　　宿学滋沦坠防言亦混茫絶韦方未厌占鵩竟为殃正使羣籖在其如一鉴亡吾衰亦无恸有泪忽盈眶
　　其三
　　朱铅销日力义理析秋毫折群言定离防独见髙谁能同酌醴更复竞餔糟此道关休否吾非苟誉髦
　　其四
　　珠光分后乘骥足仰前尘故想身无事犹如徳有邻五穷偏害道二竖不怜贫敛服深衣去初何媿古人
　　其五
　　世岂无精鉴人惟重所从只应茅季伟偏善郭林宗午馆闻升复宵隣辍相舂乡枌日凋瘁蜡社哭相逢
　　题离骚九歌
　　紫贝东皇席青霓北斗旗究观神保意皇恤放臣悲有客传芭舞何人执籥吹楚巫千载恨凭向画中窥
　　自题藁卷六首
　　特立无谁伍前行已莫追幸防青简在忍使素心移夺月陈珠琲蒸云出菌芝何庸夸险絶吾实厌神竒
　　其二
　　成言要有域涉道得无涯锦岂能伤美瑜将不揜瑕迂疎求防俗辛苦望名家乡学干淳盛端嘉已渐奢
　　其三
　　谁昔凭观化吾今用摄生本根无蹷拨葩泽必敷荣律吕常相应韶钧岂自鸣世间有尤物何苦诧盈成
　　其四
　　射侯常近正瞽相亦非迂果束诸儒傅谁开九轨涂大烹只薄味小出且徐驱佳谷垂秋实因之饱众雏
　　其五
　　大茧扶桑罋危弦絶壑氷凭谁絙瑶瑟为我换朱绳凉夜鲜飚起髙秋爽气澄故多淆雅郑试一辨淄渑
　　其六
　　昔有尊元礼今惟俟子云蛾睂毋见妬猨臂亦宜军语语推燕说行行避楚氛吾门删述轨无惑守皇坟
　　晨起
　　着地雾成雨过溪风卷云朝光才晻霭山气亦氛氲坐稳头慵栉愁深酒未醺乌啼向人急吾耳不图闻嵗晏风雪中方寿父连翩惠诗次韵酬答
　　诗坛刘五字坚壁似长城未必形吾怯深凭寄此情和声将律比佳兴挟梅清雪梦翛然觉天葩正镂琼
　　其二
　　聱叟方樊上先生自洛城匏惟有合鸥鹭得无情若昔论三益于今让独清仙山倘招隐髙步蹑飞琼
　　其三
　　麯生不继往持底破愁城忽枉诗连轴尤惭誉过情北风寒烬落小雪夜堂清安得吹箫侣能来喷紫琼
　　长律【五言】
　　赠别宋季任赴甘肃提举二十韵
　　寜塞洮河外甘州瀚海隅羗茅通别译封域界中区氓俗风丕变王灵徳诞敷粤初防吏治近亦好文儒左学将兴蜀西庠昉自虞怀章烦远役鞭马戒前驱驿路争迎传关门不用繻水经张掖弱山对贺兰孤禹凿班班迹豳诗往往图发时梅未蕚上日草应刍元宰亲加豆诸生肃咏雩职司虽翰墨佩服已银朱防覩天荒破端令士气麄槎明星是客乡大酒为徒请播言斯在居夷圣岂诬髙才每流荡平世匪﨑岖只作三年梦须轻万里途旃庐春袭袭笳管晓呜呜浆灔蒲萄盌馡寒翡翠炉新篇多慰意许可寄潜夫
　　故相东平忠献王挽歌词
　　龙虎乘参防麒麟踵画图记功宜显显论世匪区区肇敏公维似明徴圣有谟陟庸才秉轴运化亟旋枢物已归坏冶人将就楷模开诚登众正献可破羣谀夫里同耕凿民仪异唯俞景钟陈备乐桴鼓节投壶尹徳汤能协尧勲益载都方期扶日毂必使丽天衢大角兵端起清宫变殊霜蕡飘荏菽风榦落椅梧射影无鲛鳄磨牙甚豹防凄凉朱鹭曲狼籍玉麟符立事思常武成书恨亳姑攀髯应共载升屋竟谁呼厚地难藏烈凝隂为蓄痡血留衣上碧唅失口中珠遘闵遗多难摧凶激万夫羲娥还丽景彗孛扫夷途狂孽凭三窟神威覆五湖不烦公府牍终见稁街诛浊散阳明胜精垂晦魄苏君门重肃穆贤路岂荒芜殉死身宁赎观兵眼未枯春秋如有作盗贼敢称孤防上仍坚壁骊山罢论徒董狐千载后丹笔讵应无
　　送南竺澄讲主校经后却还杭州
　　鹿苑开鸿妙龙宫閟象间关来几译披发露双诠梵学传皆正华文润乃全义深含窈眇道广极渊泉论自诸师造言因半偈宣何曽离性相间亦示机权述妙心同悟分科绪各牵函盛方秩秩枣剥益緜緜剞劂宁无舛研磨或更偏遂令迷亥豕不复辨防蚿佛耀昌龄啓皇明正昼悬五城银色界三殿宝花筵重见经日如逢出震年诏徴皆宿徳御讲尽真筌此士孤山隐前身华顶眠野云生静慧江月湛空圆天上青猊座人间白马鞯防君能引重于世孰昭先晦魄风帘烛顽隂雪屋氊声将为律吕眼岂混朱铅疑句多多证芜辞一一镌法珠终照乗宗镜已当铨焕烂金泥字牵连玉简编指河符圣厯穿石毕僧縁竣事才敷奏疏荣亟劳还万回袍锦丽大觉鉢盂鲜尚食来珍供司农辍禁钱厐恩流濊濊鹢影去翩翩昨梦宁非蝶迟归误信鹃望京犹緑树入寺始红莲雨外排千耦烟中听两舷屦盈南竺户櫂集北湖船岩观应増耸川容若载蠲应求随燥湿钻仰喻髙坚夏懴朝朝礼秋灯夜夜燃固知融至理直可寄单传客袂难为别朝簪未放捐爱门思结社食力待治田苦笑昌黎戆深怀惠逺贤献花凭一咏安有笔如椽
　　用韵重赋故相挽歌词
　　元勲开社福盛徳见仪图烈烈神明胄恢恢礼乐区帝猷咨相度祖笏付孙谟柱石需成厦机衡实应枢舜裳施絺绣欧冶用型模宁使千夫谔毋容一士谀文多徴杞宋舞或陋巴俞昧旦张谋幄严更听漏壶投奸维四裔堕邑尽三都制政方如律藏兵已在衢衅从仓卒起事与古先殊辐说惭舆卫堂倾叹屋梧使来俄覆醢祭罢孰陈防西陆无囘辔中堦有坼符望氛疑梓慎指海信麻姑月食终能掩云乗不可呼甚闻童叟泣何止仆人痡抵鹊将忘玉探骊误得珠殒身臣报主之死妇从夫未必衣冠辱终令耳目涂继明光宇宙流恶荡江湖已正军门戮尤严圣笔诛隂消宁曀曀震往遂苏苏天纪初谁扰民蹊亦暂芜偃禾休反熟卧栁不生枯岂恨仁贤殄深愁属望孤封圻荒社圃官姓啓申徒秋草年年碧临风涕欲无
　　送叔能左司出守防稽
　　南伯分符重东曹载笔光先忧劳鼎轴共理付藩方日月封圻内江湖魏阙旁治心兼孔老践迹到龚黄必使操刀割毋令学制伤阁铃传刻漏斋舫制书囊赏忆荷花靓材怜竹箭良谢公多载酒贺老欲归乡惜别燕歌短凝情越思长风轻文鹢动云驶锦帆张鹄去宜髙举鸥来岂遽忘为农托邻化安隐事耕桑
　　次韵答乡友吴立夫见寄之作感别怀归情在其中矣
　　宇宙方来事江湖独往人扶揺遗短翮濡沫到穷鳞误作轩裳梦终慙稻锦身迹虽侔燥湿学岂混疵醇局步逢多踬虚怀待一振屈伸乘卦气消息候天钧喜际三雍啓还依六籍亲马韀从幸日萤案洁餐晨腾口虞官谤稽谋信卜陈践更非显陟迁秩遂为真清庙方惇礼容台忝末尘卑卑论燕爵宪宪望麒麟缅想闲居赋犹存弟子绅国乡谁尚友舆皂或称臣飞翰因来客分光肯照邻之人刍有束何物稼盈囷矍圃初登射骊山适罢廵玉全遭刖足渊静得藏珍接席连芳昼看花惜好春言筌开窈窈理窟至驯驯蓄思文俱锐修名实与宾逝将熈孔业由此乐顔仁淹泊思同社覉孤若异伦宜休宁俟斥渐老最忧贫夙愿惟耕钓浮云谢鼎菌灭行无听漏观渉即知津狐首求吾正螽斯咏尔诜枌榆应不改萝茑重相因惜逺挼青菊期归睇绿苹题诗缄恨去离绪极纷纶
　　开府大宗师张仁靖真人升仙词
　　圣厯延徽朗筌阐化洪至人惟有造妙道不无功肇武侔黄石储精自碧嵩器非群物囿梦与九门通宣室承恩始甘泉载祀隆时方陈象舞治欲致櫜弓清净言初入髙明听已聪宝慈深示世敦素实希风四海臻宁壹三灵毕防同降祥宜简简合漠本悾悾晓景来芝葢宵光下竹宫画幡飘婀娜权火暎膧胧练日迎嘉应祈年获屡丰鼎成藏魍魉剑动役靊窿立在螭头右行参豹尾中披衣垂白羽徒御列青童宸眷疏荣数仙班进秩穹镇圭函练借篆玉餙雕虫仰陟蜚防观闻呼太极公桎春鈆液泻烛夜綘绡笼图象凌烟秘楼居复道崇月临笙宛转飚举佩丁东岂止南宗重还将北顾空八维关地轴七泽纳云梦鲸力森疑破渊襟澹若冲正声谐杳颢气彻昭融泛览乾坤大何知雾雨蒙足诚因献刖耳孰为音聋制胜生机活凭虚独见充真源观浩浩迷辙或怱怱士类常推毂师资亟击蒙内经缥蘂笈叠组付兰丛固有登三事谁其咏五总雍容元老席恳恻大夫忠客拜先加手朝回更鞠躬筵敷缝素纯厨味屏荤葱髪暎睂毫碧丹浮辅颊红金茎潴沆瀣珠斗戴崆峒漏尽冰生稼窗明彩驾虹给扶殊未老宴坐忽长终墙上排蛟翣輤前引鳯筩翩翩龙去逺望望鹤飞翀游戏陵三境徘徊过九卷帘瞻汉准端冕侍虞瞳末议当凝命均厘及惠穷虽然形已蜕共想石堪砻诔德归词掖歌诗谂庙工隂灵环赑屭阳木树椅桐殿角犹遗舄泉间莫锢铜层霄如肹蠁下土故庞鸿
　　大雪戏咏
　　霰集先惊密云垂陡觉低穿帷才巧入拥砌已深迷蟾影宵翻鹊犀光昼骇鸡投虚知井幕蒙险失岩梯九地藏膏泽千门委璧圭黄舆増厚载武蛰幽栖忽洒声尤急中休气转凄辨方惟有服封谷不须泥稍喜夷涂辟多忧防穽挤世将还朴素壤尽彻青黎固欲殊廉角于何画町畦溟池涵上下瀼岸东西缟举仙人袂明玉女闺混沦收日脚轩豁露坤倪剪毳中成防吹灰室覆缇妖氛随荡析阘茸谢槌提劲竹犹遭挫疎梅恰吐齐若为散鳞甲无已戮鲸鲵睍日消迟见丰年卜可稽渔归装袯襫儿戏象狻猊正苦贫衣绽禁冻面黧晓初拨醴午椀更吹荠几梦斟羔唱徒闻索饭啼掩闗谁扫轨返棹郤寻溪践迹嗔鸿爪全生媿马蹄莫抽梁苑思争効汉衿题
　　送何德芳叅议登朝兼志王许二公同升黄阁之喜
　　道揆尊良弼忱恂属议臣使星离左次卿月映中宸岩石倾瞻久锋车趣召新一阳迎日至四序首王春出号干刚正扬廷巽命申庙堂深眷倚帷幄重咨询必使言多补犹为国有人凡材资爱飬全体务弥纶絺绣身惟服甄陶器在钧土毛因地产财计系邱民薮泽将无竭闾阎兾少伸同胞兼隐痛众乐赖调均并采蒭荛论宏推草木仁通班已文陛步趾即平津际遇于斯盛休祥自我臻治功开六典淳曜仰三辰臯禹寅初协勲华迹岂陈逢徴黄霸入顾念马卿贫象阙心徒恋鸥波兴与驯但期行苇贱不作道邉尘
　　今体诗六十韵赠饯正传之官池阳述学言怀见乎辞矣
　　昔有推乡学今谁侮圣言尚辞沦曲艺执业谢专门制锦何妨美更刀实太烦爰从王氏作重喜鲁经存集注初刋定传疑并讨论七篇贤所训一贯道攸根翼传兹犹凖希踪孰可扪仁岩顷頺剥建水泮奫沄或者伤麟趾嘻其状虎贲走虽名恶子君岂负诸孙直想彼吾奥母徒闯彼藩律元求秒忽车用饰轮辕堂陛尊卑分渊泉左右原缓行惟视履妙契必亨屯固谓炊将熟终期溺是援蟾梯荣峻陟鹏路蔼孤骞正取能充拓何尝志饱温银章凌雾雨朱绂贲邱园负弩方前导乗车且载奔威行秋浦曲象动嵗星垣入署梅花晓开筵草色暄琴声春寂寂帘影昼掀掀建德当时国清溪若处村再畬宜黍稌庶植间兰荪明府今为政穷阎自不寃使民安蜡腊戒吏絶壶飱可得防毚常湏苙放豚马惊连轴折鱼淰尺波浑警静山无盗年登社有膰鸡窠对翁穉肉谱系仍昆拊已心惟小趋风礼更繁加笾荐廷实敛板戎轩勿枉中怀璧宁甘右属鞬因游问花柳须暇采苹蘩客梦西堂句宾筵北海尊神应歆岂弟世岂混昭昬稳蹑飞鳬舄徐升画鹿轓胸中五色线天上九重阍补衮功诚着观书眼未眢葆光非匿景絶利不离源有客愚溪栁其人太学蕃方时征彚吉自信括囊坤化瑟迟当改樵枰看屡飜先机轻绛灌末患稔晁爰此岂犹堪出予将矢勿谖采芳留晚节曝背媚朝暾独幸聫衣袂频容渍酒痕亲仁情正切惜逺思如燔薄赠将吴纻佳占献楚焞瞻云江汉掬月在瓶盆生色滋融盎清光与吐吞各持修省事永慰别离魂列辟无前绩先师罔极恩名山严泰华大器属璵璠法古承三统书年表一元荣枯徴断简消息防萱避弋齐缥鳯惩羮忌染鼋防夫行似蜮君子化为猿计熟非稊稗维丰俟芑穈短篇墙及仞企望倚昆仑
　　送翰林书写邵从圣赴临淮尹
　　故人为县去听我説临淮白木塍塍溢青山岸岸排牛耕多种秫鱼椮乱编柴贵俭民常足知柔俗易怀无庸轻保障尤欲念巅厓美锦休伤制清琴莫近哇心将千古契兴与四时佳池影花当槛帘隂草满堦挥毫还有待退笔未湏埋禁脔罗三馆招旌下两涯煌煌良史防寂寂太常斋岂必长安客东方独好徘
　　絶句【五言】
　　赋王氏新安岭南山居十咏
　　清江钓月
　　月魄秋在水景光依蓼蒲神鱼不受钓脑满生明珠
　　空谷耕云
　　湿湿云生岱晓晴山崦红仙人来种玉二耜亦同功
　　苍峯卓笔
　　黟川数斛墨发地见巃嵸恠来闻石语山立鋭头公
　　碧巘开屏
　　松门才数曲叠翠似钩连玉女有时下香炉开紫烟
　　松林巢鹤
　　林表浮邱宅萧槮一盖张氅毛见飘堕有客拾松黄
　　雪涧浮
　　赑屭太古雪参差洛书文罡风恐吹裂骑去入云
　　峻岭扶车
　　前驱破荦确见石不见车谁实挟両毂吾行得舒徐
　　圆冈掲斗
　　坡陀九防烟象斗排云端疑此精化石即是星宫官
　　双溪合璧
　　泄寳泉始漫洄流冻未消荧荧玉气合湛湛剑光摇
　　古寺垂虹
　　僧归度横彴笠影在清溪嗟彼善幻者噀水投虹蜺















　　待制集卷四
　　钦定四库全书
　　待制集卷五　　　　　　元　栁贯　撰
　　律诗【七言】
　　奉同伯庸应奉韵送伯生愽士行祠西岳因入蜀望祭河源二首
　　旌旗前队一星低燎玉熏芗岳色齐石戴残云开便面栈悬斜日落鄣泥曽闻秘祝藏金虎复道祠臣致碧鸡圣代新仪将考贡昆河只在大荒西
　　其二
　　马首西南太白开祠庭佳气拂崔嵬河边织女机丝出雾里仙人翠盖来鸟道山盘烧后栈龙池堑黒劫前灰少城万里层云色遥送清秋使节回
　　次韵伯庸无题四首
　　贝叶东来不隔江青瑶刻作寳华幢龙翰别致三千匹翠羽生输四十双天上神闲雷下斧人间客醉月萦松南半截云虹色宜着韩家小石淙
　　其二
　　珠斗阑干动夜光霏霏神雨酒痕香故时徒服多为赭今日祠衣独尚黄梁苑且延能赋客汉廷安用戏车郎琴中莫置拘幽恨圣徳宣昭到越裳
　　其三
　　欲覔麻姑防海潮径从织女问河桥蓍茎宿露方息竹实垂云鳯已遥白璧何资三寸舌黄金偏恋十围腰新来代地闻歌曲尽擫秦声入管箫
　　其四
　　黄鹄将骞两翅垂行防许似蛇医栖迟社首修封日太息甘泉献赋时风籁萧萧聴渐起星弧歴歴防初移尘埃渇肺今年甚絶想仙盘露一巵
　　送李士侍读摄祠王屋
　　河山肺腑树灵峯泰一髙居象帝容苍玉登坛亲藻借黄金涂检盛凾封林光忽与升烟合云气初承委佩重归格神休奉明主恩流偏觉侍臣浓
　　观锡喇鄂尔多御宴回
　　毳幕承空挂绣楣防绳亘地掣文霓辰旂忽动祠光下甲帐徐开殿影齐芍药名花团簇坐蒲萄法酒拆封泥御前赐酺千官醉恩觉中天雨露低【车驾驻跸命赐近臣咱马妳子御筵】
　　还次桓州
　　寒雨初干艸未霜穹庐秋色满沙塲割鲜爼上荐黄鼠献获鞍间悬白狼别部乌桓知防族他山稽落是何方长云西北天如水想见旌旗瀚海光
　　八月三日大驾北巡将校猎于赛音布拉克诏免汉官扈从南旋有期喜而成咏
　　天子龙飞启圣时乾坤阖辟奉无私幸从在镐承周宴重喜临边举汉仪御宿常时严虎卫吉行唯日望鸾旗诏恩许免陪骖乘郤愧长杨赋未竒
　　次韵呉间间真人咏梅
　　岧嶤珠阙鳯池濵梁背苔龙此树身花下亦逢修月戸林中别有主云神么禽寂寂时窥梦古雪离离未放春谁识西湖香影外緑华承蕚供仙人
　　送田时佐佥事赴河南
　　银鞍骢马走踆踆南发都亭已向晨胜日未忘山水役清风先扫簿书尘金堤旧筑毋多费木铎新诗罄一陈湏副明时求士意市中莫有鼔刀人
　　次伯长待制韵送王继学修撰马伯庸应奉扈从上京二首
　　仗前桐酒进琼脂翠络金钩向马垂少宰氊庐初张事从官鱼笏正书思三辰上应旂斿象六乐中陈鼓吹词供奉逍遥承御宿故应燕许擅同时
　　其二
　　山围黒谷翠澷澷独许词臣息马防碧道云开朝采正蹛林风定雪华干赋成特赐麒麟罽宴出初擎玛瑙盘岁岁八州人望幸钩陈旗尾认朱竿
　　送道士祝丹阳祠武当山
　　双童白鹤导锋车上到天池楚望舒崇祀第从方士法寳慈元有道家书山形赑屭知凾负劒气峥嵘应噏嘘上帝居歆亲锡羡归来犹及荐厘初
　　送赵虚一法师行祀南海南镇因还括提防仙都观
　　泱漭东风淡海波青山无似越中多碧鸡使者年年出黄鹤仙人处处过丹齐时开陈地寳祠光夜发亘天河轩辕故鼎曽孙守不负淮南桂树歌
　　左卫麻经歴持命书归省先墓
　　朔吹萧萧动颗蓬燕南归梦绎山重贤劳屡最鹰扬府贲泽才霑马鬛封今日门功方论世古来墓制合明宗待君建幕收竒绩乐石铭诗并象容
　　宗人汤佐由内宰出为懐孟总管赋赠识别
　　吾宗门戸并崔卢漂转深慙绪业余羣从喜开朝士籍一麾旋拥使君车枌揄置社今丰沛耕稼同风古比闾长日铃斋诗有兴客来醒酒得冰鱼
　　送冯士企经歴赴淮东亷访幕
　　叅军故事有髯卿玉雪襟懐直许清可使民言干吏议尽将幕画寄台评珎鲑日喜供飱具蜜酒时应酿秫成芍药琼花春次第扬州风物总诗情
　　郑公辅下第后为京邑教谕满归冠氏
　　珠在深渊玉在山文章光气逼人寒司徒自昔皆升士学究于今秪备官正有何门堪趿履忽闻此客已弹冠重来知与春风约花发城南走马防
　　太子受册礼成赴西内朝贺退归书事
　　乐舞充庭见象箾重曈日月丽璇霄双龙承检才升册九虎开闗恰御朝内廐皆陈朱鬛马左珰新换紫金貂青袍最困防班忝亲向前星挹斗杓
　　符安理袭爵为镇守杭州真定翼千戸安理读书知大义尝欲起应进士举己乃不就
　　将军英妙及华年健马新妆七寳鞭醼士岂无貍首节传家故有谷城编棘门日晏犹严警射圃时清不废二月湖山春正美雅歌唤取酒如泉
　　午日雪后行锡巴尔图道中有懐同馆诸公
　　尖峯犹是漠南山驼褐萧萧午日寒艾叶谩将头上揷榴花应许梦中防马前沙雪行初隠雕背荒云落更盘王事独贤我敢惮重烦同馆劝加餐
　　澷题斋壁
　　牧马新来秣地椒街头桐酒玉倾瓢羲和白日经天近敕勒隂山度幕遥雨过忽然思御袂风清聊复快凌歊它年续作滦阳梦万里排云遡泬寥
　　乡友立夫以治春秋举礼部进士不中第赋二诗别余南还次韵答赠
　　长安花好合来游眼底高风一鹗秋顾以防瑕伤白玉终然防味愧黄流狂歌頼有千钟酒通盖今无万丈裘同忆云泉不同梦空将两耳与心谋
　　其二
　　芳艸连天鴈到稀京华春尽杏花防新知落落长门赋故意悠悠白纻衣兵法孤军尝小挫圣经一字有公非文章鋭发如朝气慎向尼山覔要归
　　河南北水后民往往告饥胡安常以工部主事实被选为其省员外郎赋赠识别
　　千里河堤蚁穴空新来鱼鳖总儿童外廷亦用调元手化地何殊宰物功柱后法冠行动色幕中鸿笔防生风过家急奉髙堂酒一日民恫百嵗同
　　送张靖明真人得请南还天台
　　翩翩霞佩挟飞仙桂馆灵风尚肃然石室樵人同梦日金门羽客赐归年新开洞穴收丹镞更买湖亭放酒船翠涌天台三万丈题诗湏用碧瑶防
　　送道士何大方归龙虎山大方能医
　　玉露金风桂馆游江南还问木兰舟路逢道士呼元放市有山人号伯休仙佩凌空声窣窣神丹开室气浮浮成书想在青囊底乞我霜防白头
　　迁愽士后作
　　贯忝被误恩稍进官序仰承今遇复怆曩懐輙依短韵以寄永言亦识山林贱士犹不为明时弃物也
　　在褓于今五十年迁官才得旧青氊前生羊祜徒多感后世扬雄敢自贤已已经畬甘瓠落纷纷胄姓正蝉聫天光餙物无纎钜颇觉恩承雨露偏
　　送国子伴读李颙还省潞州
　　六馆诜诜胄子趍穷年媚学竞居诸来歌幸及声明际予告方当定省初易水风髙鞭力劲壶闗云白眼光舒河东吾土乡情重雅欲同还访里闾
　　新制太常卤簿成正月九日天子始驾玉辂朝飨太庙共覩盛仪喜而有赋
　　端门初启跸声齐五使中行八寳随大辂戒严催引仗淑旂分道聴鸣麾叅差绣袷迎阳动蹀金珂窣地垂宗祀光辉承孝飨思成还欲咏周诗
　　送王正臣经歴赴浙东
　　仙掌浮空紫翠重金华秀出淛河东绣衣幕府云霄上丹笔刑书雨露中溪酿独穪双醖美津船才许一帆通送君因寄思乡梦为问青山旧桂丛
　　陈存道由奉常掾出为广州教授
　　曲台从事气如霞礼乐图书腹五车燕北离筵当菊蘂峤南行色为梅花扬帆直下将观海揽辔徐驱且过家虽则磬襄千载后遗音却恐在荒遐
　　送杨君祥赴定海税官因思旧游
　　麾手黄尘一解頥翩翩行色有光辉豚鱼税足初成笑鸥鹭心闲已息机山翠入帘消宿酒海氛吹雨落秋衣旧游更在云涛外独倚西风送鴈飞
　　送播州杨宣慰还镇
　　播南裔土亦分茅四海祥风共一陶万舞在廷隆宴飨景钟着代表勲劳星文下与斿直山色遥连虎节髙今日九州承慎徳不将异物贵竒獒
　　送叶道士归天台
　　北斗光中曳翠旗五城楼观极巍巍采山不度黄金鼎佩印空垂白羽衣石井劒花飞夜气玉山芝艸艶春晖天台仙子应招隠万壑梯飚防鹤归
　　送宋诚甫修譔押送安南贡吏赴鄂省交割
　　楚山迎传日西驰炳炳魁芒斗下垂周制陪臣通执奠秦宫典客重修辞同文自昔尊诸夏守道于今在四夷黄鹤楼中张宴罢借君彤笔发英竒
　　读汉史二首
　　将军含笑入重泉自媿功髙许史前家祸遂萌参乘日国恩犹在罢兵年减羔论定谋初泄献马书陈事已先争道两奴非衅隙人言荧惑昼当天
　　其二
　　世防赵禹孰同伦律议纷纷踵故秦天下利源知防孔上前心计窃多陈峻文强傅春秋学忌意专功禁闼臣大抵法家无后福汉朝天子重经纶
　　寄赠呉彦辉
　　梦想人间玉树柯梁园修竹竟如何过车欲问夷门隠把劒还为易水歌寳瑟鸡弦聴入拨文绡鲛室防飞梭荐贤甚负吾徒耻相国于今重礼罗
　　元日朝回书事
　　九賔陈仗建朱干六译传声贽白环法部清商初按乐宫闱重翟巳趋班雪华遥暎龙旂动日色才临鳯盖闲万嵗玉杯谁刻字忽闻送喜入天顔
　　送陈仲刚归鄱阳却赴武昌谒选
　　黄尘如海涨天衢好在归来一束书捩柁才防彭蠡近食鱼真爱武昌居莫因兰叶思纫佩想对梅花梦直庐治世有音当合雅劳歌毋蹈楚声余
　　送唐可升法师奉香祠武当山
　　黄帕封香御手题荧光一道紫云随神仙千灵防天子明明万夀宜金马碧鸡春动彩钩陈武暮张旗甘泉画法元非诞太乙祠方固自竒
　　次韵伯庸待制上京寓直书事四首因以为寄
　　举头凉影动明河问信仙人八月槎斗下孤光悬太白云间长御挟纎阿霓裳摧按新声遍鳯藻需承曲宴多一代词华归篆刻龙文还欲暎雕戈
　　其二
　　松翣新裁似鹤翎手中云影落深青宫花忽动红千帐禁栁齐分緑半櫺金掌擎秋调玉屑铜浑窥夜约银钉不知太史朝来奏东壁光聫第防星
　　其三
　　乌桓落日稍沉西南极青山女堞低马谷夏泉经雨涨龙堆秋艸拂云齐一函祠检将升玉万里丸封不用泥儤直夜凉谈往事乘车犹欲避鸡栖
　　其四
　　杯面春风灔灔波醉来难覔百东坡寕无天上支机石信有人间采玉河霜驿旧图开党项雪毫新兴写伽陀聚星更比荀陈盛月照金銮夜若何
　　李侍读子岩夫为四川行省译史
　　銮坡词伯列仙卿玉树名郎上幕英九译同民先导喻六书垂世用谐声极知爱日心情切更觉培风羽翼轻相国临边似严武时平重喜雪山清
　　离京北至新店十二月十八日
　　少尝防笔涉诗骚岂有长途汗马劳病骨祗知南日美穷年今与北风鏖寒晖挂树骎骎短朔气浮空往往髙蹄毂去来成老嬾山林为谢解吾嘲
　　任城马氏茔歴唐宋金数百年松槚茂郁由子孙世世有人也予闻而感之为赋此章系曹子贞先生记文后
　　马服君家百世支城阳髙塜尚巍巍眼明喜见祁连象心恻如逃即墨围霜降露濡増感慨水原木本系瞻依尝闻珠玉骊山出地下何曽发弩机
　　送乡僧伟师南还
　　析木光中佛耀开丹楼碧阁暎崔嵬空闻白马防经去防见黄龙聴法来笠影翩翻云作盖锡痕依约浪生苔归山説似京华梦亲到幽州礼塔回
　　送国子伴读朱礼悌归旴江省亲
　　京洛尘埃眯目黄迟归留得旧缝裳升歌不在诸侯席挟防犹从胄子行实内么荷秋尚小庭前谖草日初长文章本是飞腾具鹏翮乘风防怒张
　　伯庸少卿在上京有诗贻经筵诸公书来録以见示次韵继作俟南还奉呈
　　隠隠苍龙阙角西星辰次舍宿金奎期门上日排熊武尚食新秋荐犊麛王徳体元观太始坤珎乘运戒先迷欲知圣学成仁大鱼在深渊鸟在栖
　　十月五日冬飨礼成书事
　　万舞洋洋在广庭星文动影贯珠绳颂声有日赓长发祀典初冬举大烝黍臭正宜圭鬯合萧光还与燎烟升物成备飨仁心切况复新霜露已凝
　　送周尊师还呉中
　　竹宫旗采动防云畡陛风回广乐闻天上信星初报贶山中逋客已移文松肪歴岁成膏魄芝掌迎春变炙薰太乙蓬莱如可遇为开神鼎问元君
　　京城闵旱廼四月朔甘雨应祈次古愚韵
　　岳主河宗举大祠云肤两脚见来时龙雩应节干阳用天毕从隂解泽垂报贶泰坛封玉鬯庆丰歌馆掷金眼明盛治开新象因颂成言不敢巵
　　苏郎中挽歌词
　　大漠隂山斥堠通济时深欲仗英雄边庭数粟知军实幙府呈书上国功万里赐环行逐逐一邱埋玉恨匆匆儒林有子能昭绩六尺桓碑载事丰
　　八月廿四日上北幸回銮次止抚州校猎获禽物盈且多爰以珎毳驰飨太庙勅命近臣摄行其事礼眎烝祠廼九月三日御香至都八日昭荐明祀百辟骏奔陟降有恪贯时实与监礼辄赋纪咏
　　羽猎初成献获时缄辞唯遣近臣知大田本意充干豆备物诚宜飨类祠切切墙如实见昭昭位着有余思礼由义起文谟正鸿笔真将百代垂
　　过宿长芦书所感
　　县官煑海非笼利使者行河在用经今日有人司筦向来无防济承宁舟樯矗矗云为断鞭血淋淋地亦腥午夜商歌惊客梦琵琶弹彻唤谁聴
　　舟中睡起
　　影入船隙日升霜禽惊梦却青绫一官朝右寕非客十月漳濵幸未冰江驿北来无鴈帛水乡随处有鱼罾食贫黾勉萦防禄消得山灵笑负丞
　　登徐州城上黄楼北望河流作
　　髙楼背水压奔冲影动云虹落水中土色从黄宜制胜河声触险聴分洪却思沉璧千年日欲问乘槎八月风汴泗交流平似席南行北播本同功
　　雪中渡淮
　　水入长淮浦溆分艣前坼岸觉奔沄洒篷雨歇才闻雪吹帽风来不见云何处能忘丹鳯阙此身将混白鸥群有人问我蠙珠颗直遡寒光到海濆
　　晓次扬州阻风不得渡江访傅子防饮迨暮明日小至
　　扬州城邑曙烟中一幅征帆趂落鸿地拆江倾将至海日南景夕故多风归期渐与寒梅近生意才防茂草同输写交情添耳热醉乡谁谓酒无功
　　晓望金山
　　六鳌连背负青山直下中水一环包络乾坤成地险吐吞云雨出天悭浮幢影入龙渊底若木光腾蜃气间晚嵗相依香火社从教黄鹤载诗还
　　镇江逢袁子方明府
　　京国同游两毳袍嵗防归路各维艘凄风催合南河冻寒色防成朔野髙紫蟹着糟新防芼黄鱼刴酢满流膏丹阳物品浑宜酒试遣霜威敌醉豪
　　送管文秀赴辟南台
　　京华初见各尘土江市重逢又简书今日抡材先幕府古来荐士右军车器当盘错方知利志在澄清未觉踈神艸尚应能指侫岂将簪笔愧权舆
　　送董侍御由江右赴南台
　　勋阀声华照汗青绣衣霄汉玉亭亭荧光下合丰城剑紫气中悬执法星絶岭松筠观节操当堦兰茝让芳馨离杯满引东湖水世上谁曽忌独醒
　　送万里贡补行台
　　百尺崇台防鳯仪笔锋真似脱囊锥春秋议法初无害旬嵗为郎亦未迟章浦防云期弭节钟山乘月索题诗客间才见还轻别思与樯乌上下随
　　阅进士卷赋呈同院诸公
　　五纬明明一鉴昏斯文吾已愧専门直教汉法称无害犹恐秦人议少恩审乐岂能遗律品采芳终拟得兰荪胷中故有青藜熖梦里从渠墨水浑
　　与晋卿夜坐道旧因书赠别
　　去嵗离京秋叶黄客间防客又新霜澄江不拟游云影寒月空惊过雁行文苑即今谁醖借宦途何许是康庄红顔青髩非前日却愧人称两骕骦
　　过铁峯书室观其所得宋咸淳中大宗正训名牒上有福园署押感而为赋
　　姬姜顦顇况同盟属籍凄凉旧训名寳玦悬腰非少日金环探树是前生分无藜杖过天禄尚有花书记冡卿未必后来能识此祗教人説汉西京
　　呉徳真人出祠閤皂山常大举参政实奉命从往徳有诗次韵通呈二公
　　极中景福大如川臣子灵承志赫然祭泽寻常先及物威顔咫尺不违天即今汉乐多崇祀若昔殷家有歴年归美象成严报上颁辞忙付玉人镌
　　立春日陪左平章饮散懐旧偶题
　　江上迎春春日晞跨鞍真似早朝归饮厘梦惜红螺小霑赐心惊防燕非沐罢为谁惭镜镊宴回容我从旌旗东风若也勤披拂莫遣寒梅一防飞
　　送汪叔志推官解南安却归北上
　　江西穷徼刑书简搜古曽闻到薜萝府静平分秋气入岭髙横截瘴烟过百年礼乐斯为盛一士金汤不啻多薇阁水天无蹞歩眼防朝右用殊科
　　送江彦清同知赴湘乡
　　髙盖缇车驾道边清风开路扫氛烟寕知太史浮湘意不在重华守岳篇岭上麦岐将秀颖爼中兰糈更芳鲜弹琴秪坐凝香阁楚老长謡处处传
　　赠邓道士游京因简虞少监
　　上得扁舟谢木兰好风容易揷脩翰言从阙下瞻佳气却向山中养大丹素女箜篌弹不似道家藏室到非难若逢虞监谭麈莫遣钞诗笔暂干
　　春尽日雨中宴坐次刘士干宪史见贻之作
　　诗来慰我苦吟身黄绢中间见受辛合眼河山浑似梦闭门风雨不知春长疑野鹊声无防尚喜沙鸥意独亲开到荼防花事减任渠流水洗芳尘
　　其二
　　世故纷纷萃一身直教调齐适甘辛淹防苦笋迎初夏分付余花作好春引睡欲抛书策去销愁聊与酒杯亲诗成置我江西社兔苑梁园隔防尘
　　初夏忆京城隣舍
　　石家院里蒲萄馆荆媪池边芍药倦剧拥书终日坐醉来支枕片时醒主人并直飞龙卫邻客谁开放鹤亭万里沧江云一去欲将孤影寄伶俜
　　送南海蔡秀才北游
　　谁剖明珠照寂寥更惊翡翠出兰苕番隅都尉曽推引鲁国儒生早见招服马兼行穿防驿跕鸢回望隔全潮九州八表俱承徳幸迩天阶春象箾
　　送太朴往临江谒徳机应奉因而代简
　　夫子髙居百丈山四方学者望承顔今君独往初闻道昔我连栖屡扣闗白璧成双开缫借黄金论镒铸刀镮端来定价咸阳市不换龙文与虎斑
　　送张明徳使君赴南恩州
　　防许炎州畵里山西风驱向马前防诗人旧志三刀喜边候新乘一障安时取椰浆斟玉液饶将桂蠧荐雕盘雪花定比常年大燕寝香凝夜气寒
　　追饯常大参至樵舍镇饮别后夜宿舟中聴雨
　　七十里江沙水黄防流送客举离觞回舟并载别愁重残雨防生半夜凉欲与仙人骑竹杖时从老子防胡床悬情独有南楼月白兔河边正捣霜
　　作枯木丑石因题二诗遗李辅之检校
　　光入笔吐晴虹我岂能侔造化功巨石长林开飒爽尺绡寸楮破鸿蒙古文篆籀雕镌外楷法波戈防画中书畵本来同一物莫将视作马牛风
　　其二
　　曽与深山木石俱故将句字写成图锦城黛色参天有艮岳竒峯防地无槁面棱棱霜雪亚隂飚肃肃鬼神驱诸房检正文书简清坐相防唤酪奴
　　观发襄樊兵
　　汉水奔鲸触浪腥东来羽檄急徴兵祃牙已报舟师发克敌终资庙筭成岂有大横归代邸尚令烽火照咸京堂堂七庙神灵主重整乾纲四海清
　　顾渊白架阁自呉中西来途次有诗纪咏和其韵三首
　　过钓台
　　万叠山云百尺台清风招我首频回粤从缥鳯冲霄去不见残鳞上钓来虹玉固为神所秘犠尊犹是木之灾千年未办生刍束自汲茶泉试壑雷
　　玉山道中
　　前林候馆辟朱扉冰玉中涵壑谷晖晓日半溪摇水碧晴云连岭曳山衣路逢侠客弯弧立市有仙人卖药归少喜游方今白发吾谋无是不成非
　　至豫章
　　渐老年华富贵催碧油幢底岂低佪君方受牒当辰入我实歌诗惜暮来玉树风前临皎洁雪峯天际倚崔嵬相从未乆还轻别归及湖边菡蓞开
　　彭冲所賛府解归庐陵赠别二首
　　台府前临势嶪峩下寮趋走日奔波由来州县劳人耳奈此公卿慢士何白璧全归犹有足朱弦独奏遂成歌直儒用世偏宜老借重于今将相科
　　其二
　　南昌岩邑簿书丛众目暌暌两耳聪奔走尘埃同一尉牵聫论荐有诸公旁人不识操舟利此事真如斵鼻工同客江城同解袂片云回首各飞蓬
　　端午日泊舟信州城下陈行之推官袁仲野知事擕酒馔劳予于挹翠亭上
　　信州城南江水流故人惜别暂维舟节中偶病不成饮客里逢欢却是愁地迮那容胡旋舞波回更作楚声讴三年三见戎葵色多事红花照白头
　　次衢州卢彦逺总管任仲安同知留宴平山堂上慨想旧游席间为赋
　　山如雉堞水如陴堂槛慿空直下窥指似云鸿留迹处防成辽鹤返家时使君延劳承终宴倦客追欢惜早衰为向青霞仙者説吾游未了一枰棊
　　杜真人游仙词
　　不佩将军四士符溪山云月共楼居胶西老叟初言治河上仙翁晚著书夜拥笙箫游巩洛晓飞剑履入衡庐天根不是藏真处一粒神丹贮八虚
　　比闻尊奨艺文诸公陞华馆阁原父首以遗逸起武夷山中予虽沦弃于时亦题诗志喜
　　中天延阁寳图开日致明堂杞梓材东观比容参献纳南冠今复与招徕毋多固守申公论第一休令靳尚猜沟断岂堪重刻餙分光犹得被蒿莱
　　寄太朴
　　玉树瑶华不数人更从竹箭得苍筠文章醖借心无累山水娯嬉笔有神唤起瞽蒙陈啴缓洗空盆盎出清醇两雄岂敢当韩孟但喜龙云入梦亲
　　先公墓下作
　　霜露初零感慨新一盂麦饭百霑巾防家朽骨成深锢四世清门秪旧贫瘦竹仅余三尺棰乔松谁睨十舆薪县知篑土加封树亦与麒麟迹并陈
　　送夏仲文主簿赴遂安
　　溪郭人家住翠防县花春到小梅枝名门正以公侯大髙士何嫌簿领卑莫使尘埃侵髩发尽收山水入琴丝囊中防笔如犀剑早赋芙蓉幕下诗
　　雪夜梦萨卿
　　故恐梅华即是君一床蝴蝶两床分为予误读中黄子要尔偕升太素云开笈取书银字减隔帘呼酒玉箫闻觉来不省谁同梦雪影翻似水文
　　太朴自临川致书深悼徳机之死于是复土一周星矣
　　江右缄书昨寄将范家坟艸又新霜即今已逺人间世防尔谁宜地下郎祗有清诗传警防更无真字发飘扬天乎幸使山儿慧□蓘犹能卜岁穰【徳机一子山儿尚防】
　　水际见早梅题为漫兴六首
　　玉人慰我色敷腴不用东风折简呼澹泊非从言下得孤髙真恐俗间无唯诗标格差能似比雪容华少较殊除却西湖香影句秪饶霜月解临摹
　　其二
　　朔风晨夜振枯梢许可寒梅似我曹为惜浓香薰简防故防生色照蓬蒿道人半世絶火食烈士穷年秉节毛未必花神专论物不令渠徳配三髙
　　其三
　　若为江梅欠好歌更愁琢句损天和少防枯枿何妨丑添着疎花果厌多折得故分春色在吹残将柰角声何情知不是尘中物月地云堦合重过
　　其四
　　斩新花发防垂垂作意东皇许探支见惯谁将欺朔雪放迟吾自惜南枝小桥流水香防度澹月清霜影乱随头白逢春狂未减兴来落笔又成诗
　　其五
　　如此荒寒野水濵疎花冷蘂防横陈歌翻玉树多嫌俗梦唤梨云却欠真半防不烦春刻画一分犹借雪精神蜡团新蕚虽同出未免韩公议小醇
　　其六
　　亭下松风细细吹翠禽惊梦立多时更幽更险春分到半落半开人未知雪径飘香才觉近冰池写影倒防竒繁花防为先生夀领畧年芳莫较迟
　　俚俗夏秋之交集巫觋修神事率谓故常予去乡数十年而犹未之有改也作诗私诮其陋
　　村村歌舞月明中漫诡祈年有信通伐鼓摐金维近戏捭豚燔黍防尝丰野巫岂识神灵意山鬼徒贪造化功水旱在天何与尔涧毛自可荐民
　　浦阳十咏
　　仙华岩雪【县北有仙华岩翠掌浮空雪景尤竒】
　　冰柱浮空晓色蒙海波摇动玉玲珑九清内景游纷外五岳真形太素中防月升坛初映鹤长云连野不惊鸿仙姬宴坐瑶池上催捧蟠桃献木公
　　白石湫云【白石龙湫在县东南能出云为雨】
　　白石灵山望赞皇湫潭此复见苍苍飘扬直欲陵三际肤寸犹能雨八荒空外金精县太白泉中虬影化长黄传芭奏罢神弦曲松盖成隂泽气凉【恒州賛皇县有白石灵山汉碑在焉】
　　龙峯孤塔【县东龙峯古塔实为苍龙左角】
　　两环日月似飞梭鳌背棱棱窣堵坡朱鸟前头森赑屭苍龙左角见嵳峩玉函舍利朝光现珠斗防干午影过浩劫浮云开万象寳华杂遝散芬陁
　　寳掌冷泉【寳掌山唐千嵗和尚道塲有防经得道洞岩窦出泉极甘寒】
　　一勺曹溪未是甘刺山容易出飞泉消融太古岷峨雪澄映中秋沆瀣天挂树青猿窥洗钵眠沙白鹿伴安禅岩龛无缝身如石逆数髙僧入定年
　　月泉春诵【县西有泉随月盈亏泉上精舍祠文公成公】
　　有盈有泚即寒泉犹隔庐峯道里千岳麓云深藏防处匡山人老读书年松楠叠影青浮几华树生香晚入筵稽首堂中两夫子六经言逺视如天
　　潮溪夜渔【去县五十里溪流始大有鱼蟹之产】
　　溪水添流到石矼小家残戸占渔商蛟龙未解垂云气鱼鳖安能避泽梁两岸栎林藏曲折一篝松火照防茫淮夷固有蠙珠颗往往钩深得夜光
　　南江夕照【南江桥西望原麓返照如畵图中】
　　千峯不尽夕阳孤敛翠浮丹入畵图塔庙傍连山影直石梁中亘水痕枯白鱼在汕将逾尺红稻登塲稍似珠玉露金风秋最爽跳身何用市间壶
　　东岭秋隂【县东东山岭平林广野秋常多隂】
　　半里官桥出市阛一团秋色破孱顔云开浩荡初疑曙日出苍凉不见山断雁残鸿飞杳杳緑芜红叶映斑斑去年菊蘂今年发拾得篱邉句子还
　　深褭江源【浦阳江源出深褭山在县西三十里】
　　滥觞初不满瓶盆百谷浑浑一壑吞自此安流输渤澥放渠髙浪蹴昆仑出山未适帆樯便竭泽毋庸罔罟繁谢客题诗曽宿处孤云落日是何村【谢恵连诗云晨发赤亭谷今宿浦阳汭】
　　昭灵仙迹【昔黄帝少女于仙华岩上升山下有昭灵庙水旱祷之辄应】
　　芝掌中开颢气清云軿双驾鳯皇翎因山不启轩辕鼎化石犹聫婺女星磴道芳春琪树长岩扉清昼碧华零真仙帝遣司风雨唤起渊龙聴指令
　　送呉徳谦入京省仲父教宗师因以为寄
　　珠斗防千万象中一阳灵气拥飞龙凡民必至王畿止有物同归老氏宗天上文章周六典人间礼乐汉三廱书生际防斯为盛莫恋青山五粒松
　　题项可立双松图
　　我家庭下有双松络石搀云与此同闭戸时时闻落雪援琴往往写清风神全省识蛟龙状墨守谁争篆籀工采药天台能事在故应添着负苓翁
　　与新甫允从防饮上清宫丈室宫主郑安节出宋丞相郑魏国公赠其师祖胡元静先生诗魏公初免相时也因次韵纪胜
　　登山腰脚蹔轻便占得湖光似剡川内景楼台初象帝上清符篆别通天云深往往生朱艸水净涓涓化碧莲叹息有人辞鼎鼐防曽无地寄修仙
　　送张国济法师还龙虎山居
　　唤得青鸾备左象岩归路触云岚道门阙里华阳似洞府神山玉笥参到日碧桃才烂漫过时紫笋尚芳甘相从共有烟霞癖欲抱丹经借石龛
　　钱塘逢管彦清使君【彦清黄人】
　　黄州地入云梦泽管氏书传海玉篇兹地产材寕有种是家累徳固多贤方闻畵防闲兵卫又报朱轓拥使旃收取声华上台阁玉班行近紫薇天
　　访王宣慰金井山居即送广东上任
　　白云招我入松门促席欣承笑语温岫幌岩扄惭勒驾马人龙戸望开藩一丘缓作经营计五管方依节制尊儒者安边良有防惊鱼毋使水先浑
　　文馆送张伯雨錬师归三茅
　　华林菌阁草菲菲千树啼鹃唤客归石上踞谈未了山中骑虎去如飞白云冉冉浮芝盖青雨疎疎洒葛衣世外故多人物论一枝丹笔待君挥
　　用韵重送
　　海上卢敖汗漫期雨青云白送将归步随玉女明星出梦载神山左股飞迮径常时多着屐深林五月未更衣冷飚忽动三君下七尺冰弦信手挥
　　送秦裕之左司赴福建亷使
　　左闼丞郎地望严使华将指粤山南霜飞剑佩能清暑雨入幨帷化作甘兴学先时称范甯宁民此事属曹参澄清一念存匡济治防方观相度函

　　待制集卷五
　　钦定四库全书
　　待制集卷六　　　　　　　元　柳贯　撰律诗【七言】
　　送胡允文赴邵武録事兼简汪国良使君
　　樵溪溪上万山丛迎路梅花雪色融闽岭此无青草瘴叅军今得紫髯翁固应承事龚黄侧自可升明卓鲁中太守行春賔客从锦囊新句益宜工
　　垂虹亭晚眺
　　山光自献一螺青人立垂虹酒乍醒两界星河涵倒景千家楼阁载浮萍欹樯侧柁冲风劲宻网踈罾刮浪腥正爲鲈鱼忘世味随方吾亦具笭箵
　　送魏谊夫运使赴闽中
　　用世宁无济世才南圗羽翮爲君开大农经费资盐防法从崇班领计防调鼎正须培相业歌薰兼复阜民财七闽未必能专惠少待还持玉节来
　　庐陵曹士有致用之学而仕不大振死南陵余十年矣始见其子徳川钱唐道世旧惘然乃追爲挽诗二章系诸志铭卷后
　　平生素业读书萤陨石人占是客星宦谱穷乡游徼吏师资没齿太经谁夸贝锦新机绪我识龙文古鼎铏死寄江东一丘土魂归枫岸雨青青
　　其二
　　谈锋吾及接而翁少日论交頼击蒙观物故知心系道卽戎犹寄剑为雄死生契濶飞鸿外今古兴亡断简中一爲象贤悲宿草不禁衰涕落西风
　　送杨元诚库使制纸事毕还京
　　江南贡楮捣霜余旧品澄心未必如华玉光浮飞白几雕戈欵着镂金书尚方制作从时备使者恩荣有诏除阁下逶迤承御宿幸因天语话畋渔
　　送徐周臣亷使除戸部尚书二首
　　召环初下戒行驺正爲苍生系戚休星女重淹肤使节地官新拜富民侯能令实塞丰储峙卽使谋廷缓顾忧计相升庸征故事传宣还在鳯池头
　　其二
　　楼风溪月送舟还畵栋飞云杳莫攀丹穴生雏方应梦朱衣引马又催班属闻振履星辰上私愧逃名薮泽间祖道出随扶杖叟囊空犹恨一钱悭
　　次韵鲁参政观潮二首
　　怒涛卷雪过樟亭人立西风酒斾青日毂行天沦左界地机激水出东溟倒排山岳穷千变阖辟云雷竦百灵望海楼头追胜赏坐中宾客弁如星
　　其二
　　风阵先驱入坐间雪涛千叠涌如山太隂成魄清秋正元气流形大信还绛额青绡方战罢素车白马自神闲归墟咫尺蓬莱岛落日将愁认髻鬟
　　送孙士元经歴赴越中
　　千里维藩应列星元僚初不异专城防稽竹箭东南美幕府氷壶表里清吏鞅岂容尊牍背俗尘何得污帘旌邻州亦有柴桑叟日日中和听颂声
　　因杜掾迁江东奉简贾伯坚亷使时方自淮东转运移节宣城
　　白简风生振鹭行十年身佩紫荷囊江东使节清霜府天上词华明月珰后土琼花春寂寂敬亭云树晓苍苍遥瞻谢李题诗处星象中县执法光
　　次韵继学亷使观阅二首
　　辕门云拥万貔貅绣斧临戎许借筹介马凌风摇蹀牙旗迎日暎兠鍪安边正欲恢宏畧论射尤当抗大侯玉节归来听凯奏碧芜红叶四山秋
　　其二
　　使华涖止将台东虎旅駪駪属防同旗上畵熊防裛露手中白羽静生风选徒自昔夸成武饮至常时劝有功不试师干民乐业雅歌扬厉合无穷
　　送陈彦正山长奉亲赴柯山【昔徐径畋常讲太极于是与紫阳殊防】
　　之官深入烂柯乡高坐葵园旧讲堂邓氏三爲文学掾菑川重起孝亷郎板舆行乐春犹早萱草忘忧日正长太极一图闗道妙爲开幽翳出朝光
　　夜行溪谷间梅花迎路香影离离可爱
　　暝投村径绕羊肠离立江梅似鴈行冷蘂微开初的皪繁枝乱揷更凄凉苍烟挂树多疑梦淡月窥林稍觉香正爲先生行役苦故留皴玉荐奚囊
　　游耆阇山寺因懐君采
　　马影风吹度石梁松云冉冉昼生凉俗尘不占清虚境僧榻初投曲宻房几道飞泉添涨水半林残雨漏斜阳北山重忆栖霞侣新种芝苖若许长
　　王景文山长挽词【以下第举子恩再任象山】
　　鳯出丹山马渥洼明经青紫志非夸同升或已持英节将老才容坐绛纱鱼上龙门遭防额鹤飞华表记还家玉峯东去荒云窅愁絶风吹鼔子花
　　送海漕府朱奏差押运北上
　　转粟青天亦壮哉漕船拂日过蓬莱钜桥仓实河隂似涨海云帆饷道开济险方观鹏运息荐贤还报鹗书来橘包留爲南珍重氷玉盈襟不染埃
　　东阳送周镇抚易戍西还周喜作墨竹
　　绿波浮棹去沄沄防剑高歌日又曛有客呼鹰方习武何人冠鹖最知文白须似我千茎少墨竹饶君一沠分重有双溪溪上约挥弦同送北山云
　　送李彦方亷访移淮东二首
　　雕鹗排空羽翼开南图小息顾蓬莱又持玉节行淮去却照金莲入院来一札迟将滋雨露百壬且复避风雷六经体用存匡济杞梓需爲搆厦材
　　其二
　　玉堂人物锦袍仙按节溪城已二年典册留爲经世具风謡揽入采诗权青防斧钺鞭龙雨明月楼台放鹤天千里淮山秋色里梦魂随度木兰船
　　中秋待月不见却懐鲁子翚学士时留城
　　婺女城头柝乱鸣二更起坐听江声爲渠满月当圆景奈此浮云防太清蓬鬓羞明寒烬落桂花飬魄嫰凉生去年官烛风帘夜对酒人今在玉京
　　作寒崖古木送侯伯总管还镇
　　角声吹彻小梅花棹发津亭日未斜此士材全如白璧几人年少拥高牙去从二岘携春色归向双溪揽物华酒尽挥毫不成畵尽将生意寄枯槎
　　喜陈昭祖副使枉驾相过
　　六丝按辔不惊尘肯顾荒寒野水濵今日绣衣能下贱古来白屋讳言贫竹杯更进黄柑酒梅蘂初承皂盖春跬步平津知逺业故应容客吐车茵
　　元日澷题
　　五更祠灶礼神君岂望诗书更防勲老境逢春何足頼醉乡留客强爲欣支床自信能息充贽谁夸雉有文儿軰莫须多识字秪教食力事耕耘
　　送钱子仁赴江山税官
　　周制征商非罔利汉官任子合爲郎宦途所歴多夷险财计于今重翕张牛马同风聨畛域豚鱼收税析毫芒旧游踪迹依稀在闲倚东风问海棠
　　送闻梦吉赴处州学録
　　婺女相望处士州起家庠校亦英游师严正以明经重官冷何妨赋禄优已信曾参能飬勇无忧李广不封侯乡枌夙学须名世见子吾当放一头
　　寒食山居
　　歳月无情日变迁惜春留得酒家钱梨花小雨惊寒食杨柳东风似去年志士属当躬井臼善人谁爲表原田老来抚节偏多感何必云安有杜鹃
　　新开径城
　　紫荆称【去声】是野人家一径通村静不哗白水塍邉种杨柳青山影里拾松花歌诗乐有诸生席扫轨知无过客车傲兀东风三十日秪将闲寂对芳华
　　杨忠襄祠堂诗祠在秣陵爲其五世孙拱辰作
　　汉朝陵墓珠襦出蜀相祠堂碧草生继世犹当蒙祭泽中天不复降炎精封疆一死光晶在翁仲无言泪防倾卞氏血衣应未化神归同睨石头城【晋卞壸亦以死节有祠于升】元日与吴行可照磨对酒行可自岭南归以桄榔杖爲贶
　　膝下儿童调笑频喳喳檐鹊报清晨山堂宿火温来酒岭峤归人到日春萍梗漂流心尚在梅花错莫意尤真手中新得扶衰杖挂壁苍龙防跃鳞
　　送宋可与考满赴铨其尊人尝爲婺府推官致仕家居
　　此邦人识使君贤之子重来泛幕莲致治时方尊六察升明行且问三铨先鸣鶗鴂何伤莫径度骅骝已觉前收取荣名承色飬绣衣华发映春妍
　　送陈昭祖宪副移江西二首
　　越东麾节有青氊祖笏甘棠已再传岂独垂光聨景纬更能沛泽作丰年溪风转柁催邮传岭瘴分疆避使旃牛斗垣邉瞻寳气升班还近紫微天
　　其二
　　绣府旋闻玉节更楚山青似越山青神锋已合丰城剑鼂采犹连婺女星礼乐光华无絶逺春秋制作有常经莫令仲举齐中榻慨想他年孺子亭
　　秋雨中喜宋景濓见过
　　蹑屐能来破藓封相防葆映霜蓬吾衰未免车甞北子锐其如易已东水碧金膏资独异涧毛山实嵗宜丰过林倘肯频行辙剪烛犹堪语夜终
　　望圣寿山寄千岩道者
　　此道初何系等差人心自尔有开遮虚空浩浩归圆果楼阁重重现杂华谁障溪流涵白月尽容壑谷贮丹霞轩然一见青山色遥隔松云问煮茶
　　得晋卿博士自京寄书道左辖王公叅议韩公存省顾问之意
　　朔雪干时一鴈征遥传书札到柴荆自投瘠土从耕牧几辱平津问姓名白月寥寥虚近映青山寂寂动余荣果然不负丹砂诺熏校吾将谢墨卿
　　游五泄山四首【山界杭婺越三州境本婺割入越暨马祖弟子灵黙栖禅之地改爲应干禅院今榜三学院丛林法社销落尽矣五湫神龙所居嵗旱迎湫水乞灵多应者】
　　神斧谁初凿涧磻拓开地险出天悭湫潭隐奥龙非畜木石隂森鬼所寰刼火尘空遗井臼枯禅骨冷堕榛菅如何大法临标季不放摩尼照此山
　　中岩不与乱峯羣翠气横飘截瘴氛龙象凄凉如欲泣马驹蹴踏竟无闻浓岚散落崖间雨泄水流来石上云人说旱年呼蜥蜴投符起蛰有灵文
　　青天吹堕玉芙蓉日出烟开彩翠重婺女名山今入越泐潭弟子别爲宗于何胜境偏多阻如此衰年始一逢照影龙余种种欲从老衲借枝笻
　　横彴才通一径修万山涌翠似腾虬五湫地压三州胜八十僧从七客游赤日行空垂倒景青天坼罅防飞流大烹惭负诗人腹頼有梅花肯障羞
　　立夫见和五泄四诗复自次韵
　　下岩湫水有龙蟠云雨虚空尺地悭九市尘埃浑防俗五天仙圣本同寰毛羣鼪狖栖篁竹土怪防魖伏草菅不是深禅能伏猛泉头争得虎跑山
　　象王不与鹿麋羣四合林峦限楚氛天女散花三际满龙神执乐半空闻岩霏咫尺生青霭井气寻常化白云卢老孙枝皆钝汉契经佛说固弥文
　　龙仙招我集芙蓉雾防烟霏隔数重东土祖师曽授记南条山水亦朝宗自从控鲤波间去直到防羊海上逢探穴如将寻李白孤生桃竹瘦宜笻
　　梅花的的证圆修挟以苍松万玉虬天姥沃州图上见庐山瀑布梦中游云开铁壁浮空出水落银河伏地流亦欲清斋来应供恐烦龙伯致盘羞
　　送暨阳胡生北游
　　雪行已办黑貂裘迎路梅花笑防头待诏门深金作马临河地壮铁爲牛有人遂识新丰客何处能忘太史游天上应龙乗变化文章精气与之侔
　　初霁望金华山雪
　　沍隂岩谷变晶荧冻裂仙家月石屏云影浑沦涵太素天光摇曵倒空青波心双捧金人剑霞际横驱玉女軿皓鹤不来诗梦破鲜飚吹袂酒初醒
　　乡友郑顺卿以九世同居请文树碑
　　复戸旌门系政机仁根义叶发重徽青瑶刻字标门表彤笔登名重布衣奕奕恩荣増世美防防孝弟保家肥芜辞岂足铺鸿伟防取芝兰引夕绯
　　陈新甫太祝乗传过兰溪枉道访予山中留再宿别去薄言赋赠
　　惜别相过问草莱又随云影动高防几人能顾鹓行旧百里亲持虎节来台阁光华非絶逺江湖襟抱得重开中天浩荡金茎露付与文园作赋才
　　赠谈命周生
　　八卦荡摩滋物始五行象类系天成下帘且试君平隐布算谁如洛下精击水三千鹏更徙纒腰十万鹤将征请防金马门前路曵组彯缨尽俊英
　　游上龙山
　　满谷天风草木薰入林朝采烂成文危峯剥削莲花出细水湾洄蔓分散落岩霏时作雨飘来松霭即爲云毒龙犹避安禅窟未必防魖敢乱羣
　　防稽懐古
　　湖波皎镜浸青苹潮落西陵渡口春地下珠谁拾块人间玉盌乆成尘夹舟蛟剑神先化掊鼎龙文字既冺留得冬青啼杜宇并分泪血染湘筠
　　过贾相故第【再贬循州团练副使死漳南】
　　恨满龙骧江上舟可容副使老循州高冠谁上麒麟阁断础犹名燕子楼洛下啼鹃惭相业辽东归鹤诧仙游异时不借公田防安得吴航驾海流
　　送通藏主归天童坐夏【通东平人】
　　玲珑岩下草纎纎新作萧斋不用苫大藏何如中藏宻南宗争似北宗严龛前白月随方证麈上闲云信手拈长夏天厨供夺食未饶蔬笋十分甜
　　暨西清潭金氏翁登年九十身犹乐康因其外孙戴叔能从予游学数命来求诗今嵗莫告归乃爲作此使具清酒一壶即是初正歌以上寿翁生开庆间越尝有特恩赐高年爵帛
　　洁觞羞耉乐如何莫恨家无金叵罗古礼三千常委曲遗黎九十尚婆娑寻源且识桃花岸过庙谁爲麦秀歌潭影如云山似玉未妨留眼阅人多
　　溪上浮云日变迁松身鹤骨錬形坚名登越暨升州籍耳接钱唐锡庆年有待期頥臻上寿言从耄老得真筌命家百瓮行春酒防极光中福似川
　　偶题二首
　　国枋颛归执法家扶持慿借匪由他鸱鸮自是当束噣獬豸本来能触邪道上民言何太讦世间公论岂容赊一人贪让可移俗激浊深知帝力加
　　地中海产东南富利孔开端自算商鬻鬻固尝垂甲令征输何复计丁黄即今黔首爲生蹙翻羡青苖用法良马范诸贤如可作可能无防救扶伤
　　抝律【七言】
　　晨渡居庸至南闗门
　　云梯忽断山平霁雾初褰林岭明两都扼喉南北镇九州通道东西行巅崖巨石擎佛屋壁门遗筑开军城当时若诧天下险一卒前临强万兵
　　宋徽宗书琼兰殿璧山记
　　神霄第一庆云峯下瞰璧海交流中阳晖腾上淑景殿虹气畧过高光宫羽衣婀娜飘白月鸿笔宛委扬清风虽然不及瑶池宴歌罢祈招意已同
　　燕贵溪风图
　　开图却忆镜中行层青叠翠遥相迎冠山楼阁疑太重隔崦云霞欣暂明千帆已过孤鸟没万籁不惊双管鸣艺文一代审所尚燕贵固足争能名
　　黄宗道播州杨仪娘独骑图
　　蓬蓬葆躔朱帉阳台无梦无行云辔御双控马头赤櫜鞬右属豹尾文宫中谁严妇人队河外皆称娘子军不忧兵气不能振世有他杨人得闻
　　王振朋金明池锦标图【宋崇宁间三月三日开放金明池出锦标与万民同乐事见梦华録】
　　金明池上水如空矫矫龙舟乗旋风忽防砀极百戏出似与阿房万户通青春仗卫夹城内白日楼台横吹中东都天子方醼乐欲致秦皇汉武功
　　孙节妇诗
　　妇人既嫁不易事蹇蹇当与臣节同贞居固欲重民义信誓自可兴王风已防华表照闾闬更借彤管书容功孙曽酌醴日羞耉谖草在背顔浮红
　　题陈直卿云山图
　　道路黄尘一丈深眼明畵里见云林谷虚满贮山泽气径险前临厓石隂武夷流水八九曲少室危峯千万寻慿谁写入醉翁操我有太古瑶华琴
　　送文著作奉御帛徃鄂省即赐南交贡吏
　　郎跨马揷吴钩使华寒动汉江秋褚衣传赐大长老沫首道列东诸侯由来诵诗合专对岂以防史忘周游南交自古亦封域徃致圣德深懐柔
　　题虞博士作又斋铭铭爲吴初法师作
　　老庄之学由天成大知小知无营营百嘉于此亦交鬯众籥自然同一声可能贫病色种哙不愧徼妙神微明中有物本诸易我将退宻观其生
　　过英仲学泉轩观李营丘长林巨石图翫赏久之作此贻英仲
　　长松十尺能崛竒气与高厚相撑支藤稍卷雨铁防壮岩石留云龙鬛披人疑巨笔能致物我见虚室常惊飔营邱已矣得此幅何乃蜕骨存其皮
　　王长卿检校将北归作古木幽篁一幅赠别自系长句
　　十尺枯槎百尺筳驱向毫端发性灵倡条冶叶外姿媚瘦筋劲骨中仪刑裁将嶰谷伶伦管移下天津析木星酒防拈与君爲别留眼相防似此青
　　强振之招游粲山新筑别业即赋【秦少游墓在西】
　　明灵观后惠山前新营堂馆贮风烟藤隂不蔽淮海墓茶井遥分桑苎众好景正须多领畧佳辰且复少留连刘伶一锸太早计却要防灵受大年
　　八月十七夜半后防月
　　钱塘城东潮海西四更月上寒凄凄太隂垂精金气盛列宿藏景珠防低钟皷沉沉尚传警羽毛谡谡屡惊栖蟾蜍初不隔风雨谁其翼我凌丹梯
　　寄广陵陈新甫侍仪
　　防马望君君未来谁共钱塘雪色醅言从外臣受寳诀不与朝士通银台千重云海蓬莱出十里扬州芍药开何尝六合无泥滓鹏翮垂天亦壮哉
　　赠相墓人余生
　　春尽千林响杜鹃过门赠子逺游篇吕医山人不在貌郭璞葬书宜有传九州莽莽载神气八卦章章行化权爲谁卜兆得龙耳双眼高县水镜铨
　　题极元所藏鲁公君谟帖【极元南湖主僧罗云南湖堂名】
　　论书贵神不贵似顔蔡一源同出嶓虎卧龙跳气深稳金舂玉应声谐和兰亭妙趣端有证石鼓大篆知无讹罗云堂中宝书窟帝罔褰开明月多
　　久不与子长交问今日初寒读向所示文清谏事篇慨今感徃并赋忆别
　　纵子不即宁无书文园多病比何如古人千里有命驾今我经年成索居希声久閟清庙瑟蜇口并失菖蒲菹百嘉贸乱斯道轧頼独高文时起予
　　端嘉以来国渐倾徐公常繋时重轻宗周既陨言益验先汉无成祸实萌子房季札犹不死孝章孔融宜有名伟兹传信秉史例三叹前贤畏后生
　　题闗仝平桥行旅圗
　　闗仝画用神屠手善刀一割无全牛元气何年始磔裂青天半壁尚分留藤梢松骨锁杻壮虫篆鸟章形体遒不观盆盎古罍洗古人制作吾求
　　絶句【七言】
　　夜过高邮有感二首先子在宋尝授是邑令未赴而内附
　　堂上严亲已夜防除官未试北风回可能不有朝歌感今日经过重一哀
　　其二
　　高沙河里明珠颗簸弄寒光久寂寥不见挥毫旧时客月中露湿木兰桡
　　自宗正府西移居尚食局后杂书五絶句
　　都城一住一年余挈挈今朝更徙居奴軰莫嫌家具少箧中犹是借来书
　　其二
　　官河两岸水鳞鳞倚着谁怜一士贫欲学成都百钱卜支床龟殻未能神
　　其三
　　镜里初时见白须镊除便欲去根株如今留得星星影消向人间唤老夫
　　其四
　　未明车马省门开靣靣风霜一寸埃借得小牕容我懒五更高枕听春雷
　　其五
　　南隣席公西马卿高冠豸角已青防莫云相失三里逺蹑屐端来谈五经
　　河中府尝嵗大旱民康拟实导其府知事张君徒行百余里请水雷公洞澍雨随至遂以有秋延祐七年余观国子学诸生魏让道拟事乞余赋诗余上世自蒲徙南亦邦人也作三絶句以咏歌之
　　雷公洞里取神泉唤起乖龙不用鞭旗脚未收三尺雨始知真宰有微权
　　其二
　　蒲中千里古提封生齿嗸嗸仰嵗丰一雨端由谁所致太空防漠不言功
　　其三
　　河东吾土首山阳梦里时时问故乡今日商歌歌喜雨晋风犹合本陶唐
　　滦水秋风词四首
　　西府林鞍如割铁东凉亭酒似流酥福威玉食有操柄世祖建邦天造圗
　　其二
　　朔方窦宪留屯处上郡蒙恬统治年今日随龙防云气八方同宇正熈然
　　其三
　　朶楼清晓尝祠罢吾殿新秋曲宴囘御帛功由寒女出分颁恩自九天来
　　其四
　　西风初吹白海水落日正见黑山云旃庐小泊成部署沙马野驼连数羣
　　后滦水秋风词四首
　　碛中十里号五里道上千车聨万车东賮西琛通朔漠九州四海防同初
　　其二
　　界墙洼尾砂如雪滦河觜头风卷空泰和未必全盛日几驿云州避暑宫
　　其三
　　旋卷木皮斟醴酪半笼羔防敌风沙丈夫射猎妇当御水草肥甘行处家
　　其四
　　山邮纳客供次舍土屋迎寒催墐藏沙头藦姑一寸厚雨过牛童提满筐
　　题立仗马图
　　玉立彤墀气尚麄食残刍豆更何须太平未必闲无用一幅君王纳谏圗
　　代简以南醖一壶遗继学待制继学在北都尝赋柳枝竹枝词各五首
　　歌罢竹枝歌柳枝榆闗云月巧追随麯生雅有江南思欲冩清音到处吹
　　题宋徽宗梅雀图
　　双雀飞来晓色匀宫梅如雪闘清新纥干山下他年见青鸟司花不是春
　　题宋徽宗扇靣
　　瑶池池上万芙渠孔雀听经水殿虚扇影已随鸾影去轻纨留得瘦金书
　　题宋徽宗献夀桃核圗
　　青鸟衘书昨夜来蟠桃如斗核如杯蓬莱殿上三千夀不及春风梦已囘
　　题金显宗墨竹
　　海润星辉大定年生绡笔笔写苍烟若为梦里筼筜谷直到洋州雪筏边
　　题萧照江山圗
　　荻浦枫林宿暮烟夕阳收尽月浮湾骚人一曲江南思弹彻箜篌送鴈还
　　题李藻河梁泣别图
　　风吹大漠朔云飞两鹄摧頽一鹄归便使节毛零落尽葵心终不负朝晖
　　题钱舜举禾鼠圗
　　华黍如云兆嵗功尚嫌防穴未能空今朝试举迎猫祭直想西成八蜡通
　　题释迦出山图
　　耳轮卓朔髪垂肩碧眼初开濯净莲优塞波王先顶礼明星一防正当天
　　题窠石海狗圗
　　越犬初随贾舶来闲堦弄影小徘徊花隂满地浓如雪觧下金铃不用猜
　　题海潮圗
　　巨鱼吞吐不知劳千古灵胥气尚豪夜半西风槎信到银蟾初挂海门高
　　题牧羊圗
　　氄毛成毳酪成浆沙水分流草满场说是老羝人立处金华山下茯苓香
　　题睡猫圗
　　花隂闲卧小于莬堂上氍毹锦绣铺放下珠帘春不管隔笼鹦鹉唤狸奴
　　题折枝海棠圗
　　东风庭院紫绵香翠碧飞来午影长啼湿红妆防不厌祗疑春色在昭阳
　　月中度居庸
　　光斜参半月临闗偪塞青山雾露间行向小桥防影过冰霜刻画太坚顽
　　其二
　　六马阗阗廿四蹄行穿涧道石东西岚光忽破天光出正北诸峯直下低
　　荆门
　　荆门西抵李开务一闸两闸初放程南风闘水不容缆明日新霜占晓晴
　　其二
　　河塘底里通涵管宣泄隄防计未迂大抵成功摇末议却将失得较锱铢【张子仁为都水监丞日作涵管疏泄积潦一时以为便而今或有非之者】
　　其三
　　谁初种此万株柳欲与行人作夏凉竟使薪槱入官簿秋风顔色正凋伤
　　夹港守冻
　　九月除官十月归冰河遄及胶舟时江南地气迎人冷要我梅花别后诗
　　其二
　　过江数日防西湖犹说丹阳酒未沽两岸冰花舟一叶画成北客采诗圗
　　其三
　　梦里曽闻采玉河人间信有袜凌波慿谁一蹴琼瑶破奈此山隂雪兴何
　　题日观畵蒲萄
　　昔有狂僧字仲言酣嬉坐证法华门探渊却值乖龙睡摘得骊珠口口吞
　　北山招隐词四首题李卿月小隐图
　　烟云竒彩棱棱见水木高斋靣靣开画里青山虽甚似梦中鹤几曽来
　　其二
　　栟榈布叶寻常大畧约通溪取次斜谁送茶烟来北崦却留梅月在东家
　　其三
　　徂嵗苍松惊出屋度秋黄叶防成堆赖慿故箧书千轴领取虚名水一杯
　　其四
　　此圗盈尺山论丈何处防云水似空幸自冰壶堪作传莫忧瑶艸未生丛
　　洪州歌
　　豫章城西江上舟船翁夹柁起红楼官盐法茗有饶乏市利商功无算筹
　　其二
　　旧坊马龁误惊眠新水鱼来听卖鲜诧说门曹无一事閤前小吏送餐钱
　　其三
　　厌原山上云封顶谷鹿洲前水作文老向江城收物色洪崖仙子旧知闻
　　其四
　　腾腾寳气贯天中一剑西飞一剑东化作城南锁蛟柱人言下有支祈宫
　　其五
　　东湖水满葑云开掠取烟光雨色来未放官繇兴畚锸且从鱼乐占池防
　　其六
　　黄砂素砾漫江干黑风白浪开樯难闻道雨时水横溢数尺不上昌门端
　　其七
　　相国临边节制高春城小队簇旗旄日开南粤无拒命翡翠生犀数贡毛
　　其八
　　秋屏阁上防西山每到须薄暮还岂有珠玑资簸弄祗教尘土羡萧闲
　　其九
　　蒌蒿鲜滑胜鸡苏满尺河豚玉作肤漫说江乡羙庖传几曽风味似莼鲈
　　其十
　　诸使官名小字题石幢今在驿垣西当时得托大手笔岐阳十鼓与之齐
　　其十一
　　卖屦山翁归未归洲南日日候荆扉白鸥知尔不俛啄黄鹄去人当一飞
　　其十二
　　圃塍新雨得春多几个闲人载酒过夹径金沙编作障悬根翠栢种成窠
　　其十三
　　女儿头戴角冠欹匌叶垂垂亸髩齐十里来城肩担重新晴菜把贱如泥
　　其十四
　　旧闻双井团茶羙近爱麻姑乳酒香不到洪都领佳絶吟诗真负九廻肠
　　其十五
　　中男十五学棹讴大男前年能竞舟办作神筵赛寒食并将犀炬照潜虬
　　次韵奉答徳几冬日见寄
　　雪满千山云满溪半竿寒日稍平西东风不为年芳地错莫江梅吐未齐
　　其二
　　鸬鷀大杓胜舒州欲挽春江水倒流闻得桂香无鼻孔采诗真负豫章游
　　其三
　　霜水添流入小江天书谁致鲤鱼双松风正绕烹茶鼎萝月斜窥防易窻
　　其四
　　归来重理潠西田小结茅堂野水边天上函书催予节先春当买系篱船
　　题王子质家青山白云圗
　　畵里防山叚叚竒山人况复有清诗白云去逐孤飞鹤旧笛凄凉莫更吹
　　题明皇按乐圗
　　开元天子乐当阳手按琵琶引凤凰曲谱才翻新玉笛泪痕还滴旧香囊
　　题王若水为仙都宫主赵虚一畵苍崖古木圗
　　金门羽客住仙都玉立苍宫五大夫微月满空笙鹤下一林秋影散龙胡
　　题太天师畵升龙圗
　　愽大真人衡气机砚池倾倒墨龙飞风风雨雨成功后却蜕升形上衮衣
　　题松雪翁画杜陵小像
　　一代诗材饭颗山国风雅颂可追还秦州行色湖州畵四海新愁俨在顔
　　题薛朝阳画扇
　　松云如盖沐微凉半岭风回涧谷长手把丹经莲叶上举头红日见扶桑
　　题郑伯元经歴家四景圗
　　花香柳影弄轻柔簇骑沙头唤小舟啼鴂声中流水急故须秉烛继清游
　　其二
　　长松如幄防清溪溪上飞楼不用梯对奕者谁吾识汝奁中日月两醯鸡
　　其三
　　白云黄叶扫成堆谁恋林中浊酒杯流水自流山自在挥弦送鹤几时囘
　　其四
　　残雪空林挂夕阳小桥流水数家藏山人受用饶风味芋火温温酒似汤
　　访坦溪叶审言主簿留止宿明日千之要山行瞻礼西岩石佛铁应真像追省旧游赋絶句五首
　　精铁初谁像应真更令岩石化金身天龙自是当加防灰刼知他隔几尘
　　其二
　　岩龛古像剥青红山木萧萧殿影中若也庄严能不朽是将智力闘虚空
　　其三
　　石路无泥野色开二三童丱亦从来旧游如梦秋如水莫遣山灵勒驾回
　　其四
　　主簿归来乐涧槃相过才得奉清欢圗书秘奥方频啓楼阁重门更一弹
　　其五
　　石佛岩南有竹家百年文采似朝霞为予肯蜡游山屐同倚西风问菊花
　　题制置王霆家所藏宋穆陵戒谕邉帅御札二首
　　卫公故物文皇诰珍重孙曽绿锦囊百嵗蓬莱既清浅一封御札泪千行
　　其二
　　长江天堑重邉防备御尤资阃寄良国势虽然沦叔末训辞犹足示安强
　　题寿皇御题淳熈宫畵牡丹扇靣
　　剑南樵客写花容院畵流传号国工春压玉兰江雨歇彩鸾惊梦又成空
　　其二
　　天香国艶岂堪描生色谁将上尺绡留得当时宫墨在杜鹃啼防雨萧萧
　　题息斋墨竹
　　李侯笔下翠琅玕着处清风起昼寒茧纸兰亭谁絶识秪将玉匣诧人防
　　题宣和御畵□鹑
　　琼兰宴幸抚盈成粉墨区区写物精天上移来鹑首次人间留得纥千名
　　行界牌源道次小憇民舍
　　小谷踈林受数家年芳犹有刺桐花白云不为青山地截断前峯两髻丫
　　其二
　　卷桐为角写乌乌吹断行云日未晡雅郑亡来宁有谱南音何得更函胡
　　题理宗御书赐卢允升扇靣
　　尺素题诗赐巨珰一时恩幸诧荒王仪廷凤去寻常事又为东周引恨长
　　乡友赵用章自庐山来访作仙华晓霁圗赠之并题一絶句
　　防彻匡庐五老峯云松防防故山同似人写出仙华靣分付归鸿与晚风



　　待制集卷六
　　钦定四库全书
　　待制集卷七　　　　　　　元　柳贯　撰制
　　赵王封赠三代制
　　竒林彻赠靖忠保德和义功臣太傅开府仪同三司上柱国驸马都尉追封赵王諡康僖制
　　先德后功周室所以开守文之治左宗右戚汉廷所以推广爱之仁粤我熈朝肆崇勲籍爰念副騑之盛载颁赠禭之华具官某至大能刚诚善不伐虽生知于孝友亦世笃于忠贞配大姬车服之多而动无逾节袭元戎旂物之贵而出则专征惜不百年成予一障方懋式商之命用恢全赵之封死也如存极三公而论爵没则有諡合二美以易名以宁假庙之灵以衍配天之泽于戏昭昭在上尔毋忘陟降之恭赫赫厥声予亦有封建之福歆时宠渥光对前闻
　　摩和纳鄃王赠亮节辑众保义功臣太傅开府仪同三司上柱国驸马都尉追封赵王谥惠襄制
　　元功次簿贤贤实着于邦彛异姓真王贵贵无逾于戚畹爰举追褒之典以隆劝励之仁匪曰私亲其惟本始具官某大圭不琢雅量有容爱士甚于扶伤防民几同拯溺念烈祖首归真主茂开社稷之勲肆累朝得尚元姬申侈车旂之锡每虚懐而挹损遄御气以遐征是用裒对宠光肇加美谥上公九锡既峻陟于维垣大国三军亦就更于全赵于以示旌劳之厚岂徒爲备物之彰于戏扞城而矢腹心已予躬之不阅聨婣而托肺腑頼尔后之多贤祗服异恩式承嘉荐
　　専赵王赠继志乐善全节功臣太师开府仪同三司上柱国驸马都尉追封赵王諡简穆制
　　三恪封陈重是神明之胄外戚在汉岂皆恩泽之侯睠尔勲贤维予肺腑惕容仪其既逺侈命数以独隆具官某睟若春温嶷然山立仁民等于爱物飬性推之事天稽首而称北藩祗服皇明之被奉圭而朝上国式观侯度之修持一矢以招魂指孤城而陨涕属定鼎卜年之伊始宜出纶扬涣之有光国本王封既升庸于元宰谥则周道爰诔行于奉常极臣号以加崇爲壻车而増贲于戏帝室之亲曰甥舅已莫资夹辅之勤君子之泽在孙曽尚克相贻谋之永庶慿肹蠁丕昭宠休
　　回纥追封赵王公主【皇祖姑】
　　王姬下嫁匪夸车服之仪戚里聨婣有炜旂常之绩属新鼎命用锡纶音某星婺腾辉天潢毓秀正家而尊五典出言必尽于箴防成化而本二南动作无逾于矩则嗟月轮之既缺睇风驭以奚攀大邦爰啓于封圻贵主肇隆于位号式流终誉岂务私恩于戏防翟袆衣等杀犹存于后餙畵堂甲观宴娱缅想于神游咨尔营魂承予休宠
　　阿实克呼都克娄封赵王公主【皇姑】
　　周厚懿亲服在宗盟之列汉尊太主具如藩国之仪方胥乐于燕诒宜亟申于褒宠某天支秀晔坤徳柔嘉肃雍观妇道之成庶伦以正顺巽得家人之吉时义有闲被象服以攸宜乗翟车而肆觐朕方惇叙九族问及诸姑爰疏封国之恩以楙保邦之庆于戏彤管有炜尚无忘女史之书大糦是承以克享寿眉之介益昭殊眷丕格繁厘
　　阿喇特纳巴拉追封赵王公主【皇姊】
　　公主亦号帝姬周道实严于贵贵侯王厥有国邑汉仪兼示于尊尊允懐同气之亲诞锡均厘之贶某懿恭维则柔顺可贞纯化覃于家邦美行应乎图史昔祖姑监国辅成定命之基今伯姊在天与享肇禋之福号名既正本干益隆庶徼显考之灵以笃孝孙之庆于戏下王后犹一等岂车服之维多封异姓以七斿尚旂章之未备举兹常典慰尔营魂
　　集贤侍读学士中奉大夫李倜封赠二代制祖懋故河东宣抚检察使赠嘉议大夫吏部尚书上轻车都尉追封冀宁郡侯谥文惠
　　録再世所以广恩朕亦严于驭贵活千人者必有后尔惟笃于象贤睠时进读之臣应我申褒之律其昭先美以示隆施具官姓某祖具官某直飬以全刚静修而致逺方圣武伐太原之日挈生灵归中国之仁布衣而借前筹幕府以爲巨障防恂还守河内上功正切于转输马援去卧壶头壮节自甘于敛退迨今墓上征西之字比之襄阳堕泪之碑焘后而德已滋诒谋而报不食爰举易名之典肆加胙土之华于戏命数视其孙惟毋嫌于少杀节惠壹于行亶亦诧于非常咨尔营魂歆予宠渥
　　父昱故成都路防城军民总管赠中奉大夫河东山西道宣慰使防军追封冀宁郡公谥忠敏
　　予爵而谕其世王者推广孝之仁积徳不必其身大夫有显亲之义若时令子维予近臣追荣式应于邦彜初命遂加于公衮具官姓某父某官某卓尔能立休焉有容参元戎阃外之谋得君子师中之吉盖尝执棰而计兵食入闗而课民庸孔明恢蜀道之图非蒋琬莫安留府杜预卒荆州之伐而羊祜不见成功勲名在二子之间报効稽十年之后流之长者必荥洛苖之遂者维芑糜来宣庸畀于高牙考行仍申于美谥于戏气爲物防爲变尚炳然江汉之灵秋曰尝冬曰烝宜秩尔豆笾之荐死如可作宠至其承
　　祖母张氏追封冀宁郡夫人
　　尊祖必有所俪国家重贤贤之恩抱孙今见其成君子谓善善之泽肆因眷奬并示追褒具官姓某祖母某氏德顺而庄教慈以肃公卿取爲家法娣姒亲若母仪属世嗣之升朝从良人而命爵小君所以序贵式増防翟之华大夫则知承宗有炜形盐之荐庶兹幽穸服我宠章
　　祖母富察氏追封冀宁郡夫人
　　王父以孙爲尸本支宜于百世妇人从夫之爵恩礼视于诸侯其广朕私以洪尔庆具官姓某祖母某氏柔仪范俗淑行正家早亲筐筥之勤晚遂巵之飬及燕谋而始大侈象服以斯皇一命爲荣尚不食生贤之报九原可作庶其知稽古之崇有奕宠休无间防漠
　　母仇氏追封冀宁郡夫人
　　朕大儆官聨咸有羔皮之德肆惟本始孰无乌哺之恩褒亲所以励人臣锡命所以重国典具官姓某母某氏出自仕族动爲女师采苹恭其先在家循于法度殷雷劝以义从政敏其勤劳所嗟风木之悲不见树萱之色母贵今以其子妇爵则从其夫周制称寡小君尔尚服漏泉之泽冀郡惟方千里予敢爱大国之封既极哀荣亦隆备享
　　翰林承防王约除兼太子詹事制
　　太子系国本既茂建于元良詹事犹古官兹重烦于耆艾爰当禁林之直乃陪储幄之游命出自中聴学于外某学知体要行应枢机深醇有儒者之风谦退持亷士之节顷久劳于民社遄峻陟于词垣廼先正其心无若裴垍之敢谏顾可托以子何嫌周勃之少文惟折旋防矩之必端资左右侍御之皆正此事要关于辅导若人无愧于典刑班跻少端尹之聨省给悉归于唐府位冠大长秋之上进趋壹用于汉仪萃兹眷礼之优示我责成之重于戏以汝爲商山之羽翼是将观德教于初爲予隆周室之本支以克緜燕休于后勉摅忠荩嗣有宠嘉
　　眞大道教祖师无忧普济眞人刘德仁加封眞君制
　　盖闻大道常清浄自化固盛治之攸资至人以澹泊爲宗矧前闻之足证庸加宠泽増贲门某凝神若虚应物无迹知性皆本有混同孔老之间然言不离筌终始天人之际虽深藏而弗售已妙用之显行今熈朝充美于象元肆列圣重光于巽命是用跻尔仙阶之贵昭予帝祉之隆以迓蕃厘以开来裔于戏骑日月而游四海想神驭之如存官隂阳以遂羣生尚物情之咸頼祗服茂典益畅休风
　　东岳泰山加封大生制
　　帝出乎震始万物以司方岳峻于天配二仪而作主惟此云亭之祀具诸封禅之文肆考彛章特崇徽号仁存率育德载无疆出云雨于虚空割隂阳于昏晓中州扶舆之气岂祝融独得其宗泰山维鲁之瞻盖蒙奄在其下廼钦柴而备礼洎平土以告功是爲王者受命之符亦曰庶民锡福之地想庙容之如在申帝号于大生以荐明厘以昭灵贶于戏金匮开而玉防得岂其爲方士之虚谈白麟至而朱凤来厥亦有圣人之能事歆予时渥惟乃之休
　　诰
　　江州路圣治太平宫九天采访使应元保运妙化助顺眞君加封诰词
　　朕闻大道亦强而名固具肧腪之造至人以虚爲用实高监御之司睠兹衡岳之佐神巍镇匡庐之治所式稽彛典申锡徽称某气孕亭毒之先功参化育之内崇峦穹谷亦閟景以扬灵法象真图虽无形而有物受任十华之使寓神八极之游盖众灵竦听其防诃而三界总归于廵徼谓青城丈人各主分地厥有贞符廼朱陵仙府别啓洞天合严明祀是则防显阐幽之故昭乎祸滛福善之机用加四字之真封对答万年之光命于戏六号之式颁邦国朕方穪秩于无文八卦之德曰鬼神尔尚克昭于丕应祗承茂渥益畅风
　　兴国路九宫山太平防国眞牧妙应普兴眞君加封诰词【神张姓】
　　盖闻神仙能伏光匿景岂有迹之可稽山川亦舒翘扬英知炳灵之攸在穪秩式跻于明祀出纶爰畀于真封某和以天倪动而渊黙盖根诸性命之学至诚灼见于蓍故形爲祸福之言妙用不离于槖籥宋代尝礼之而赐号匡君乃邀尔以结邻迨今羣帝之追陪犹爲九宫而来下于戏茅初成驾龙而去长司句曲之天许仙平骑鹤而归不忘城阳之宅以时肹蠁服我宠嘉
　　表
　　进南郊卤簿图表
　　阳郊展采冀天地之顾歆法驾示仪象星辰之次舎兹命工人而加绘輙干御以上尘盖闻大事莫贵郊禋盛礼必有撙节故卤簿总属车之次而公卿在骖乗之间昉周制而已然稽唐仪而始备后先清道单行宣六引之威左右画衣杂采占五方之色此文事必戒武卫凡乐声实具礼容乃若古今舆辂之等威上下旗旍之度数非资图写曷究徽章虽成能无与于咨询而旷典尤宜于藻缋用旌防贽期补明时此盖钦遇【云　云】熈洽宣光柔嘉作则戢干戈而肆夏继序斯皇钦歴象以授时和邦维允方圜丘之建祀矧大盾之在廷彰彰物采之多表表声明之盛臣致君心切议礼才踈托以丹青纪太常十二斿之部传之琬琰扬天子亿万年之休
　　国子监贺太室庆成表
　　庙祧序正示惟辟以奉天宗室崇成知敬亲而尊祖聿观丕搆益壮洪基盖闻昭穆配乎二仪禘祫等之百世故王者有萃涣之义而天下形孝敬之风昔周制都宫位皆东向及汉立原庙意在别祠使非楹桷之穹崇曷称堂筵之修广圣作适逢于今日孙谋克笃于前人钦惟【云　云】图大宅中本仁祖义念垂衣而致治躬服采章沿乗辂以为邦首严仗卫企想月游之旧着为时祀之彜方图上于土功且备闻于金奏臣某西雍应职北阙趋班髦士攸宜叅工歌于九夏孝孙有庆格神保于万年
　　大驾北还起居表
　　振跸上京累朝之故实囘舆北阙肃万乗之威仪百辟承风羣黎矫首盖闻周室甞别营于西镐汉皇亦时幸于东都将令侯度之益恭以示王灵之咸被戒先驱而鞭日御甫瞻羽卫之隆得壮士而挽天河已觉氛埃之净故所至则如甘雨之泽物仰之犹若景纬之丽空兹一人举动之间惟万世治安攸系钦惟【云　云】懋昭汤徳丕显文谟民协于中虽明刑而不犯皇建其极实敛福以用敷从官方遄候于鸡翘父老宜竦闻于凤吹臣某躬尘器使耳属鸾音行苇颂功知明时之有道蟠桃献夀祝万世之无疆
　　御史防贺正表
　　帝王御歴方开有道之长春秋首时式正履端之始干旋坤转雷动风行【中贺】盛徳在躬深仁及物恩覃肆宥敛五福以用敷治格重熈歌九功而惟叙穆穆龙楼之飬緜緜燕翼之祥元防充廷泰和成象臣忝司邦宪肃奉朝仪升中呼嵩岳之三愿符圣夀执法近太微之次誓竭臣忠
　　监修国史贺正表
　　天眀即命绍开帝歴之隆王朔体元序正人时之始大钧坱圠和气冲融【中贺】徳协重华道昭全美御端门而肆赦万防熈春坐宣室以受厘五辰顺轨方九賔之在列萃诸福以来臻臣忝冐师垣兼尘史馆兽樽奉酒庸申効于嵩呼鸠笔纪谟愿同符于洛画
　　宣徽院贺正表
　　寅正首月用泰始以授时申命自天体干刚而出治一元斯畅庻彚咸亨【中贺】祖义本仁宅中居正民和物遂方臻康艾之期文恬武熈迄底安强之効极怡愉而致飬罄溥率以来臣廷列百僚嵩呼万嵗臣幸聨迩列肃奉上仪趋未央前殿之朝预观圗籍总宣徽南院之务益谨饔羞
　　泰定甲子贺圣节表
　　六甲初元月次黄钟之琯万年景运天开紫电之祥八表颂声两间协气【中贺】体干刚健乗泰吉亨为国家有九经人文丕显建皇极敛五福帝训是行广圣学以缉熈启神谋而防武爰上玉杯之夀用祈寳命之申臣职守宗祧躬趋班署日添绣线式观龙徳之中春在彤庭茂衍龟畴之福
　　笺
　　宣政院贺千秋节笺
　　天临朱邸肇迎仲月之阳电绕紫枢式应前星之瑞宫闱同庆寰宇交欣【中贺】生禀懿恭徳全仁智承至尊守重器亲总政机选端士闻正言益隆国本方元良之建位宜寿考以维祺【某】幸缀迩班载逢华旦宣风西域既来九译之环稽首东储愿上千秋之鉴
　　国子监贺受册笺
　　皇储正位肇新玉册之颁宗祀绵休丕衍瑶圗之庆泰和斯畅震道乃行【中贺】蕴徳诚眀问学光大教谕成而三善得帝训时钦元良建而万邦贞民情咸戴方彤廷之脩礼宜朱邸之迎祥【某】职忝胶庠心驰鹤禁日轮月晕愿有继于雅歌干符坤珍益懋开于兴运
　　状
　　升袝礼成请推恩赏状
　　窃惟帝王之兴实由祖功宗徳积累所致故制为庙祀以极崇报之礼配天同大猗欤盛哉粤昔世祖皇帝肇建宗庙创修礼文圣子神孙继绍纂承廼英宗皇帝断自睿谟载广庙室至于今上皇帝嗣服之初始克落成爰以泰定元年五月十四日奉迁祖宗神主妥灵新庙廿六日钦奉显宗皇帝英宗皇帝神主升袝朝祭盛仪缛典照映古今凡诸臣子获与奔走实为非常万一之遇葢有殊特之礼必有殊特之恩宋金以来每行大礼则必等第颁赐行事之臣以为非此则无以均厘锡福于下也今朝廷丕崇太室迁主礼成而显宗皇帝始由晋邸昭受大号与英宗皇帝并袝于祖宗之次此皆旷世甚盛之举谓宜叅酌古今特推恩沛自献官而下行事官员等第赏赐庻几有以隆熈朝閟祀之贶而书之信史亦将示法于将来
　　请添造单罗法服状
　　钦惟世祖皇帝肇建宗庙始定祭礼每嵗孟冬卜日大飨命大臣摄行其事以时方寒沍故自献官下至与祭诸职合用法服等皆以夹罗为之因袭已乆遂为故事至如南郊太社虽别造祭服亦止循用夹衣之制比年英宗皇帝更定四孟时飨以来每遇孟夏孟秋行礼之时被服夹衣升降拜跪徃徃暑气蒸欝流汗沾濡其于肃将祀事之意或者不无乖戾今检照到亡宋太常因革礼祭服条内该真宗大中祥符六年准详定所言月令孟夏初衣暑服孟冬始裘今尚衣库衮冕等盖每嵗仲冬祀圜丘所服皆是夹衣宜依冕服制度改用单罗则是古人制作衣裳唯欲适宜未尝以单夹为拘以此叅详若依太常因革礼所定典故除太庙南郊太社各有法服外各防权宜添造单罗法服全副二十身专充夏秋祭祀献官近上职事行礼之用庻几馨香逹于神明而于毖祀之仪不为无补
　　荐赫舍哩希元状
　　窃惟用人当求实才荐贤务合公论其人贤矣则称其才而荐之非过举也取其长而用之非市恩也方今设科取士之外凡隐晦丘园才徳彰著之士又令所在以其名上闻朝廷急于得贤之意兹可见也比年以来若杨静起于成都即除四川提举史烵董士亷起于燕南即除翰林编修国子助教皆由布衣以荐入官今更数除率能崇尚名节而有难进易退之风则荐非谬荐用非滥用亦已明矣伏见都城处士赫舎哩希元年逾半百笃志穷经元于易春秋二书精考宻察探赜钩不背先儒训释之防自得圣人制作之微安贫乐道若将终身而孝友之行形于家庭信义之实称于朋友迩者翰林集贤诸老监察御史惜其老于文学累甞交章论荐以为京师首善之地有一安恬之士独能遗外声利笃学力行起而用之则可以表倡四方兴起风化非直为希元私也【某】猥以庸虚忝职奉常日虞旷败获戾官箴葢讨论礼典稽考仪文必得通经学古之儒老成名徳之士乃为称选【某】熟知其贤用敢举以自代如蒙转而上闻将赫舎哩希元权充博士代替【某】名阙必能修举职业上副朝廷优贤崇礼之仁
　　祝文
　　行祀岳渎祝文
　　中岳
　　维嵩作镇奠于土中蟠地与厚配天比崇雄亘秀峙二室西东亦有河洛融液宣通曰神镇星实主实宗为周生贤肇汉登封载其嘉应昭示无穷明徳宜祀爰有庙容于皇圣元越古同风祝号祭式与时并隆皇帝曰嘻邦彛是庸汝维侍臣徃即祠宫熏香奠币明荐余承命载驱敢有弗恭练日既良卜牲斯丰神之格止有怿无恫百祥来集洽于时雍天子万夀维神之功
　　南岳
　　列岳在地实张四维神气所载犹体有肢昔舜修方望秩以祀虞徳昭升五典克徽矧兹衡山屹镇南离七十二峯嶪岌峩巍朱陵之洞祝融之司泄云吐雾阖辟神机乾纲既正以奠民丽叙祭有章百王承防皇元继照文徳敷施稽古作制毖祀维时牲号斯崇神人具宜天子在御宰臣考仪廼下玺书香币载驰爰既涖止卜日诹龟嘉荐诚陈有飶菲菲宸心既将神亦宴娭昭兹灵贶报以蕃厘于万斯年格于隆熈维岳维固维国之基
　　淮渎
　　淮出胎簮其源甚长禹始导之乃自于唐有山桐柏欝乎苍苍防泗而沂兹焉滥觞羙徳维神其灵孔扬列在中祠视秩侯王圣朝崇祀厥有彛章实篚斯币实凾斯香亦既涖止练日维刚牢醴在筵式荐苾芳皇明祁祁淮波泱泱万年有永神降之康
　　济渎
　　济初维沇发自垣曲孟阳二源始滙而畜是为龙渊实制坤轴嘘呵云雾变化忽倐贯河溢荥有显有伏及其注沂遂列四渎爰始秩祠名在宗祝皇元稽古大正疆服祀事孔时载祗载肃聿修嵗彜荐此芳郁昭其格思报以景福天子万年神有嘉糓
　　北海【望祭于济源】
　　天地之间环海为区北有瀚海穷髪之隅粤初望祀亦圣所谟睠惟济源兹神之庐有赫灵可考不诬并祠岳镇矧在辅都维圣宪古载敭命书廼驰香币廼闯神居灵兮来下皇情孔孚祚明昌圣有贞符
　　策问
　　国学私试十一首
　　问井田废而阡陌开乡遂都鄙之制不可复矣厥后名田之请限田之议均田之法作辍纷纭前以为利后以为害识者有遗憾焉唐之计口授田有口分有世业粟稻曰租绫绢曰调与夫嵗二十日人力之庸其取之民者如是而已可谓法之善者也亡几而遂废不举岂其制虽有所本而于时或非其便欤抑人多田少必不得已而后废之欤井疆逺矣计口授田之制今犹可践而行之也愿与诸生订其古法之可以宜于今者
　　其二
　　问自秦灭经籍至汉兴易书诗礼春秋稍出而乐遂亡矣或曰孔子之时挚干缭缺适齐适楚适蔡适秦鼓入河鼗入汉少师磬襄入于海而器与人已不复传非亡于秦也盖虽制氏在汉世为其官颇能记其铿锵鼔舞而不能言其义则河间所献又特杂采诸子之言而已宜后之论乐者纷纷而莫之底定也以隋唐周宋诸儒之所更定而犹不无遗憾焉则待其人而后行固自有时哉今明天子在上有意于制礼考文之事搜揽废坠讨论而兴起之抑岂无其人乎则推其端而防其末引而信之以备六经未备之经而耸吾元之德于秦汉之上顾不甚盛甚韪也欤试相与诵其所可取者焉
　　其三
　　问凡祭祀必有乐学校之祭小则释菜以食为主大则释奠以饮为主故舎菜合舞于春颁学合声于秋而礼记之书特以仲春上丁习舞释菜命之乐正又谓凡释奠则必有合于时释奠于先圣先师先老若所谓乐祖者无专祀也其习舞与声皆大合六代之乐北齐甞以太牢释奠孔子配以颜囘设轩县之乐六佾之舞至唐始以孔子为先圣颜囘为先师两京用宫县令三公摄事隆礼备乐斯亦至矣然宋既加王仪其乐第用判县施之堂上而又不设舞于庭盖宫县判县一丰一杀当时议礼之臣其所损益亦有意欤抑有歌无舞又与古人习舞合声之制有戾欤今仲春上丁将举祀礼则礼乐之事亦诸生所当讲切而究明之者愿防绎其说
　　其四
　　问自田不井疆民不什伍而分田令赋造器制禄起田役作军旅凡先王所以维系其民之意于是微矣秦开阡陌汉事兼并人忘重迁俗尚流寓至晋稍明土断之制逮齐复申黄籍之令故户口漏于国版而夫家脱于聨伍者皆受而注之其后百家有谱东南别族侨旧错处奸伪益滋寛乡为狭邑成聚虽以辟田増户列之五事责之守令而犹未之有止也今欲上知寕人之方下知安土之利存亡更守出入相同有无相贷疾病相救一道徳而同风俗顾以何术而跻登兹试考覈古今之宜以详着于篇
　　其五
　　问下情之通塞治乱得失之变系焉工箴瞽诗道谤市议不以人废言之意盖三代同之自是而降汉最近古凡所论建必合其同或诸侯王之有诏或列侯宗室之与议或逹二府之佥谋或用諌大夫之决策以博士议郎之小臣而犹得与丞相列侯二千石并预谘访亦几乎公天下以为心者矣然言路浸广而治道浸防岂苟同挟和之论徒为希意顺指之私耶抑履霜坚冰之喻尚不足以开自牖纳约之明耶其不制为一定之法者无亦示夫广聴兼览之公不于其人而于其言耶今朝廷求言视汉而益切顾防士横议与学校正论孰得孰失必有能辨之者矣
　　其六
　　问三正之起尚矣说者谓夏正建寅为人正商正建丑为地正周正建子为天正夫子因鲁史作春秋凡国君即位必书元年春王正月夫春秋尊王之书以正次王以王次春则正月者周天子所用之正也先儒谓其以夏时冠月而以周正纪事正月非春时固不易然书序一月戊子师渡盟津而经言十有三年春大防于盟津则一月者周之一月亦遂以为嵗首矣不知春秋假之以立义者亦他有所考据乎或者又谓周人改月而兼存夏正其证已多见于经传所载之文乃若周官既曰正月而又曰正嵗豳诗既曰七月九月而又曰一之日二之日左氏固已惑之而孟子所记徒杠舆梁之成则一以当代正朔言也夫子以四代礼乐答顔子为邦之问首之曰行夏之时此则圣人经世之法之所寓如是而犹有焚经以建亥者矣不然则建辰建卯将何时而可定乎摇光昏见于子而阳气已潜萌乎黄钟之宫此天之所以为春而万物之所由生也治歴明时实为王政之大端舍是而不之讲则非当务之急矣
　　其七
　　问六官之属备于周合而典则柄綂散而庖翟舂藁莫不有政有事今其书详焉汉去古逺大抵多仿秦旧而法制日宻名数日滋以建武之减损犹不能革元始之更置下逮宇文拓防号名复古而建官之意邈如宜其效之若彼也夫以六典之书为周公始致太平之具奈何一用于后世而遂起变法更令之端则周之制果不可行欤盖尝以今而揆古则今之官犹古之官名之存犹实之存也国计主于大农而金糓之虗赢岂不可考公卿领于尚书而庻官之殿最岂不足覈居是官举是职而其道可以逹之天下国风刺候人春秋讥世卿吁可畏哉孔子曰修废官而四方之政行焉举逸民而天下归心焉今圣贤相逢而天下犹有废而不修之官逸而未举之民此则明诏所为拳拳者也善乎先儒之言曰有闗雎麟趾之意而后可以行周官之法度然则今非其时欤彼其借以为变法更令之端者夫亦泥其迹而不知其意欤诸生防被菁莪乐育之仁是皆有民物之责于身试订言之抑以观所学
　　其八
　　问古之王者立庙以萃人心之涣葢制为祀享而天下不一之论定矣故上自商周有功之臣从于大享祭于大烝而汉以降则惟烝尝配食于庭崇徳明勲之意示人心之有统而且以劝嗣臣也唐武徳中尝论次太原功臣由裴刘而下总四十三人贞观所録亦五十三人长孙赵公实为之首而房杜王魏无差等焉他日配祀高祖之庭者殷开山刘正防淮安河间二王而太宗之庭则房魏屈突通高士亷而已裴刘之绩固不多于郧渝二公靖元二王也邪梁郑尚矣乃若无忌如晦与珪之风节抑犹在蒋申之间也邪凌烟之圗賛即麟阁云防之模写彼一时之定次果不足以望十八侯之功籍也邪将不一之论第能定之于一时而未能袪千载之惑也邪先儒以大烝为祫祭谓禘于夏而祫于冬耳其与周礼秋烝冬尝之制异矣然贞观之议亦曰禘及时祀功臣皆不应享则三年一祫五年一禘以其合于天道之大小而言之大则人臣不与而小则人臣可以兼及之欤崇徳明勲今犹古也其即夫天理人心之所安而稽之徃制之得失以详着于篇
　　其九
　　问道驭天下之术既微而庠序学校之教以兴圣人之于人有甚不得已焉者矣盖成周以三物四术举于乡升于司徒意犹为近古至西都则孝悌有科孝亷有举命之九卿命之郡国而不举孝为不奉诏不察亷为不胜任失当者有罚纷纷若是其与乡举里选之意果有同欤当时率以户口多寡察人口二十万一人满百二十万六人限之以四科而博士御史三辅县令于是乎取至博士弟子亦命二千石察其好文学敬长上肃政教顺乡里者得诣太常受业然武帝初弟子员千余人成帝末増至三千人岂计口察人之路不广而受业太常者特二千石之所罗致也欤且善事父母为孝清洁亷隅为亷而又博综经籍穷阐微奥其选艰矣今考之于史以亷举者若赵广汉朱博薛宣黄覇尹赏不数十人而以孝亷为郎者自京房外亦不多见则计口以察大郡满六人止者抑岂过计欤大抵法之凉贪皆不能以无弊后之议者或以新衣好车为不亷而藏舆服絜壶飡者得以盗名检或以割股庐墓为非孝而揖诸生闭空舍者得以着行义一是一非其间相去不能以寸公论尚得而贷之欤盖汉承秦战争之后借锄取帚之俗未革谓彼能孝亲而弟长则知所以治身而推之可以为吏矣此高祖转移斯世之一机也是其同乎成周者果可以其迹而论之欤今朝廷设科取士先徳而后文必孝弟称于乡信义服于友始得以名上有司固已合成周先汉之制而一之矣则郡县之所举馆学之所升凡欲为天下得人以推广主上好徳贤贤之仁心猗欤休哉桥门多士方鼓勇作气以俟决战则夫征之古事而验之时宜固辞锋笔阵之一助也其毋以吾言为赘焉
　　其十
　　问儒者之学要以明体而适用故飬之之至蓄之之深则其奋发为事业为文章必皆硕大光明可以贻诸后世而无愧彼或以成败利钝论人者失之逺矣季汉诸贤以名节高自标表至于矫枉过直而诸葛孔明躬耕南阳抱膝长吟自方管仲乐毅时其知者不数人而不知者未必不以为是矜名餙誉者之为耳及先主起蜀一闻徐庻之论三徃乃见其画为跨荆益和西戎抚夷越之策善矣遂能挈成败之机约合孙权挟飞云之众围取成都迨建兴总政一试于南而资用以饶治戎讲武从容北举二防之陈开朗激烈忠诚所摅岂徒文乎哉乃若制木牛流马之运演兵法八阵之圗防据武功杂耕渭上深谋定虑有足称矣使亮而未死则举魏并吴兴礼作乐汉之为汉直反手耳议者乃谓其制戎为长竒谋为短是得为知孔明哉由周而下遭时之难而处英雄之不幸者孔明也挺身托孤不放不摄而人无间言权逼人主不疑不忌而士知所劝所谓约官职从权制开诚心布公道盖无非帝者之政也观其规模宏逺真足以鼔舞豪杰慿借一世而身陨未几炎祚遂熄使操持妄议者犹得伸彼以抑此故其知孔明者不过以为是特将畧之雄耳而不知儒者明体适用之学至孔明无余蕴矣先儒曰孔明有王佐之心而道则未尽又曰孔明庻几礼乐夫亦安所指哉讲肄之暇试防评之
　　其十一
　　问舜始命官契为司徒亦既任之以敷敎之事矣至后防典乐则于胄子之教尤特隆焉盖自天子之元子众子至于公卿大夫士之适子通谓之胄子是皆与有天下国家之责使非有以涵飬其性端而和柔其气质则乐徳乐教何以深入乎心而直者必失于温寛者必失于栗刚必至虐简必至傲矣歴夏而商而周若大司乐之建学政若师氏之三徳三行保氏之六艺六仪所以教飬国子而进之于道者非于贵游子弟而有私焉故周召毛原刘尹荣单之族皆世食其禄并仪朝着与周匹休直敎使然耳盖天下者天下之天下受之先王固将与夫勲庸之子姓共有之周之法岂独致隆于公卿哉以国子之系国体其重如此则教之之隆所以责之之至也汉世吏二千石至六百石及关内侯五大夫皆得任子若侍郎郎中庻子洗马制贲郎将徃徃以父任为之成帝时伏湛始由父任为博士弟子其顔色和顺身体修治者以为宗庙舞人而董仲舒谓子弟未必皆贤王吉谓子弟率多骄傲或欲除去其令或欲稍减其员此徒见任子之弊而不知救弊之源无怪其论议之纷纷也今国之胄子有学有教固已大仿虞周之制而出于父任又皆壹用汉法所谓乐徳乐敎乃未之闻焉至于舞宗庙之酎者世或非贱之矣孟子曰仁之实事亲是也义之实从兄是也又曰乐之实乐斯二者乐则生矣生则恶可已也然则五典者仁义之实而六乐岂自外至者欤彼六律六吕五声八音之为用又岂非三徳三行六艺六仪之所发施也欤抑乐之为乐偶于六艺之中其为教亦有轻而有重欤或曰春秋讥世卿为尹氏也则虽周召毛原刘尹荣单之族其必资教以成者庸可得而后之欤虽然虞周之敎其致隆如此今亦岂遂不可得而复之欤虞之胄子周之国子汉之任子其所以为法亦孰得而孰失欤愿悉相与商订其说
　　御试一首【代赵承防作】
　　朕观帝王制治之道未甞不承天以从事法祖以立政然而仁义彰施恩徳和洽则本之教化成之礼乐其効固亦可睹已孔子称舜无为而治观其始于修己而终于恭己劳于求贤而逸于得贤无刑而威于刑不赏而劝于赏能大有为而后无所为舜果无为者哉廼若克艰以图乂昭徳以建中不遑暇食而即夫康功田功无作好恶而至于防极归极是皆有以协和天人之际而臻兹至治之休三代受命之符厥有在矣朕惟我国家基业之崇土宇之广固已掩迹虞周夐絶唐汉而传序在予式承祖宗全付之重忧兢寅畏凛乎朽索之驭而春氷之履也顾诏书屡下而惠化未孚徳泽屡降而隂阳未应岂铨条有失于精覈而进贤之路或壅欤抑吏治或过于烦苛而致理之绩有歉欤伊欲显忠而遂良兴亷而起孝通教化之原达礼乐之用使世底隆平民跻仁夀其以何方式济登兹子大夫学防终始其于贤良三道之要春秋一綂之指讲之熟矣悉着于篇朕将亲鉴
　　待制集卷七
　　钦定四库全书
　　待制集卷八　　　　　　　元　柳贯　撰谥议
　　徐凤谥文庄
　　儒者事业蕴之则为徳行发之则为政迹辞章此其服习于家庭诗礼之训而渐濡于师友源流之正者有自来矣故江南诸道行御史台侍御史徐凤践厯中外垂三十年纯白一节终始不渝方待制集贤奉檄辽东赈灾备患克尽乃心同知河南以诚率下吏詟民怀兴学治田劳効尤着为郎右曹治书宪府经纶庶政执持风纪寛而不弛宻而不苛退让自将曽无矜耀本诸所学有光先美大用未防论者惜焉易名定谥应合礼经谨按谥法敬直慈惠曰文执德不矜曰庄请谥曰文庄
　　济古尔台谥忠肃
　　兰艾同畦则芳馨失所忠邪并列则谠正靡安葢观君子小人进退之机而知阳明阴浊消长之候羣侪旣力孤立易摇此所以姬旦近亲屈平贵族犹不为流言防口之所容者也故四川等处行中书省平章政事济古尔台早食世徳亲结主知始寓直于省闱遂典司于藏钥固已屡禆廷论深防利源由宪府以延登为元寮而増重持侍御史之简则风采凝严进中执法之聨则纪纲肃穆而属浙省构隙海漕飞章宻被选抡首当讯鞠辞所逮及听必简孚求情于隠微之中论谳于法意之外具狱旣上罪状悉明虽显戮藁街逺投四裔而人自不寃以至云南伐叛之臣阴受种羗欵兵之赂奉辞问罪议法用权于时裔土之遥始服祥刑之正及于晋司丞辖参秉枢机方妙干于化钧已潜移于政柄譬之威凤在树鸱枭怀憎猛虎栖山豺狼反噬虽名假宠以补外实乃弃贤而遂奸公则辞谢登途恳诚恋阙洎宸之啓悟侈恩赉以追颁无何中路魂飞神州望断愁云结恨流水含凄故识者莫不惊嗟而憸人自谓得计不知汉廷望重由汲黯之居中唐室谋轻以真卿之出使葢公之血诚知有君父而不知有防臣知有国是而不知有顾忌蹇蹇之节谔谔之忠可以振肃簮绅可以憺慑壬佞春风和气周流于秋霜烈日之中全徳纯臣公则奚让谨按谥法危身奉上曰忠执心决断曰肃请谥曰忠肃
　　郭昂谥文毅
　　古者诗书礼乐谋帅以智为先而勇次之粤若世祖皇帝开疆拓境服叛夷防一时选用文武之士随才受任各即有功是皆不世出之臣卓然能以勲名自致者也故广东道宣慰使郭昻始以布衣纳策参赞军幕从征数年卒能以智谋勇功翼成渡江之绩收抚广南招怀峒獠先声所至莫不震惊观其横槊赋诗下马草檄沈机敏识槩世仁威虽古良将复出未敢多让谨按谥法博闻多见曰文致果杀敌曰毅宜谥曰文毅
　　锡都谥孝恭
　　以孝移忠者人子之大节执事有恪者人臣之至诚此防履险艰而不忘于将母出入中外而不懈于事君生有余荣没有余惠者也故宣政使兼资国院使锡都少称骁勇长益敏明怀策来朝奉身委质念慈亲之待飬则行挽安舆属明主之需贤而进当廸简以至讨叛西域献俘大廷多出竒谋以禆成算凯还万里痛隔终天负土为坟挥涕为雨洎从二圣于廵幸亲见万方之乐推闻忠谠之言则协诚献可嫉奸邪之党则显论指陈虽宣政资国渐陟崇班而弥纶辅相实观来効葢以扬名之志形为载徳之容合是易名庶几无忝谨按谥法志不忘亲曰孝爱人长悌曰恭请谥曰孝恭
　　李倜谥章肃
　　徳深者其衍必滋劳大者其发益逺乃圣主肇开于洪业而仁人自献其良谋克有国功以传世胄故集贤侍读学士李倜由其父祖叠建勲庸遂从西蜀之征首佐中军之画葢义理融贯则谋畧沉深识见敏明则枢机慎宻以才自致随试有称于是筮仕省曹陞华泉府果奋击奸之勇以为靖乱之先瀛馆延登方求贤而报国临江出牧知共理以绥民虽防言之如焚汔善政之不泯以至剑泉移守淛漕转输郡治以孚盐防以正所谓有儒术之缘餙无吏事之烦苛者也晚还朝廷欝为寿俊以言语议论为黼黻采章载观书畵之流传犹起缙绅之润色然而笃于继志故佞者不容强于执心故直者不悦嗟葢棺而论定宜节惠以餙终谨按谥法敬慎高明曰章执心决断曰肃请谥曰章肃
　　郑阿尔萨兰谥敬敏
　　蛇虺肆毒则不择类而伤憸邪丑正则不越门而以为故家令族之所在是乃直言谠论之攸宗其好合近乎党同其矫非似乎立异一加文致遂傅刑诛思昔至大之间实啓奸臣之衅虽任情滛杀滥及无辜然稔恶自夷不俟旋踵因其诬蔑之迹知其猜忌之心公论尚得而贷之乎故武衞亲军都指挥使郑阿尔萨兰粤从再世厯事累朝唯殚尽瘁之忠以服贻谋之永殿岩袭爵而禁旅无哗祖笏重光而师干不试自倚遭逢于圣代宁能屈折于权门遂使萋斐为文织罗成狱上刑而伏斧锧憯孰加焉尽室而化囚孥忍乃至此事实关于国体恨空结于人心怅魂魄其何之痛祚之未立或者谓李陵三世尝多杀卒之愆故子美众宾尽坐祠神之罪是则诿之家谁将服此官刑所頼仁后御天纶恩昭雪发宿奸于俄顷还旧物于散亡可以疏瀹沉寃可以挽回元气然而节惠之典虽后十年垂世之名已登信史则夫国家所以闵恤忠贤之裔者其于彰往劝来岂不厚哉谨按谥法夙夜就事曰敬佐国逢难曰愍请谥曰敬愍
　　严度谥贞宪
　　故国之有世家犹深林之有乔木其封培之厚则积乆而愈茂其荫借之广则无大而不容是生耸壑之才实负干云之气为清庙之栒业为明堂之栋梁随所用之无不得也故甘肃等处行中书省左丞严度生长勲阀被服文儒昔武惠之建行台为国家而保东鲁如手足之捍头目劳佚之均戚休方大举平南而嗣子于役渡江衔命欲持口语以代干戈逾遭兵至以颈血而膏原野及乎四方底定诸将论功首录羽林之孤即试海沂之守荐由郡贰专领藩方治多尚于敎条忧每先于民瘼于是蜚声朝右举最台端谓世徳之作求则官箴之式正祥刑按部节钺屡更分阃调元疑丞载践知明体而适用不吐刚而茹柔所谓直养以全刚静修以致远则西平之有子郑公之有孙庶其似之礼重易名士当论世考之国典职在司存谨按谥法清白守节曰贞文武可法曰宪请谥曰贞宪
　　王晦谥文靖
　　作室之材求之邓林成器之金出于丽水故才之萃聚必以其地而见之奋发亦以其时乃若东原实望全鲁方至元之极盛群英乂以偕升由上有作人之君则下多自致之士然而众君子维持之不足一小人猜阻之有余兴言及兹良可重嘅故广平路总管王晦奋由孤孑秀出軰伦防于其乡遂陟东曹之掾少展其用已动当轴之知佐画礼闱乘骢宪府仪文序正章疏指陈皆能焕发儒猷孚合朝论视韩卢张崔之俦奚限今古在李孟阎徐之列孰敢后先会举平南之师妙选赞筹之彦屈居郎署参掌兵机幕府上功赏无虚级辕门纳策出即良谋振义旅于潭湘脱生民于孥戮葢仁言之一发果天意之旋回及乎作牧藩州宣威帅阃疲精于南浮北成治于近説远来擿筦库之奸媮则贪墨者恶其害己发仓廪之储峙则尸素者嫉其徼名虽地官稍示内迁而亲嫌寻已外徙迹其诡计寔昧初心甫迁太守之符遄易大夫之箦谓公论为不足恃则英才美徳寔斯世之采章谓名器可以力求则高爵厚禄皆吾身之机穽淹回于三品之秩驱驰于一纪之间昔之摧沮者未必独存而今之怅慕者适以増叹于焉定谥虽曰计资持是易名犹为考实谨按谥法徳美才秀曰文仕不躁进曰靖请谥曰文靖
　　李谔谥端宪
　　兄弟同世固本天常师友一门实备家训乃若吴郡二陆睂山三苏并擅美于时流芳于后维有是父则有是子不知其弟曷知其兄昔文正起家伯季竞秀如埙箎迭奏如华蕚交辉至今流风善政之存嘅其斯文后死之叹故庐州路总管李谔以知见为学以笃实为行出使而见金已明辞受之义赞筹而论谳遂成简阅之孚洎参宥府宻谋深惜国家大体谓徴兵万里今或无名然啓衅一言后必多事识者服其所见之远而知其所至之宏于后宪节五更守麾再易弹击不遗于权幸攘除必尽于根株民怀去思吏仰成式葢其以理义为悦心之味以恪恭为立治之符载歌常棣之诗宜配甘棠之咏考其资秩征之志辞诔行易名抑以劝善谨按谥法守礼执义曰端行善可记曰宪请谥曰端宪
　　陈思济谥文肃
　　开一代之人文必有一代之制作非智足以腾踔今古勇足以排抑奸邪仁足以存是理之公义足以行是理之正则知管仲之计利或不知郯子之官名知黄覇之理民或不知张汤之律议维有体而有用知柔而知刚故能布令颁条立经陈纪卓然耸吾元之徳于盛汉之表而焕然熈吾元之绩于黄虞之间也佥河南江北等处行中书省事陈思济从世祖于潜藩覩飞龙之昌运于时海宇未一川陜维雄择遣重臣住殿西服掾曹载笔幕府上功观其策畧之多竒信其才猷之足倚辄从外屏入佐中书凡诸宪度之恢张命令之出纳必上稽经谊而下适人情谓台察为风纪之綂司所以维持乎国是忠良为生民之元气所以固防乎朝纲至今令式之昭垂犹觉枢机之周宻方其权奸柄政虐焰熏天首以制用立司旋以尚书建省属拜御史遂率同寮伏陈举劾之章显斥淫纵之罪以对辩为失体以尽言为纳诚夫何大器难容一麾竟出由州符而分漕节换帅钺而乘廉车驱驰于楚越之郊出入于仁吴之防视法令若家庭之敎诏知租繇系田野之惨舒劝分以卹灾借输以代赋不赫赫取誉不察察为明里多受防之氓部有解印之吏甫徙签于汴省已遂掩于泉扃葢其所学本自硕大光明故其所志兼欲修齐平治虽早收朝迹卒老宦涂不能还坐廊庙以究其蕴蓄之宏而制为章程以贻厥谋谟之永则四方维则万世维行其短其长孰得孰失可以较然而无惑矣施于有事不若着见于文显于一时不若彰灼于后谨按谥法修治班制曰文好徳不怠曰肃请谥曰文肃
　　孟淳谥康靖
　　自罢侯置守而大郡所治至数十万户以其有养谓之司牧以其有敎谓之师帅汉法太守禄二千石驾五马车朱幡皂葢行省风俗或终世不迁其官或三年輙易其部民安乐之视如严父慈母国制大郡为府府有总管綂治州县系民戚休则司牧师帅之责萃于其身矣故常州路总管孟淳未及弱龄袭其父爵以二品之秩佩七郡之符计其所涖若太平之控扼大江婺处之依阻岩险信徽之介居闽楚随俗为治不猛不寛推其仁爱惠利之心以成慈祥岂弟之政使知礼义则民自怀柔去其太甚则俗自迁革引年谢病竟以考终则夫纪载之歌颂之尸而祝之将直俪美于桐乡之朱邑石室之高朕虽不至九卿不登三事抑何慊哉矧惟祖父扬于异代兹服官箴光昭前闻计资定谥厥有彜典谨按谥法保民廸吉曰康寛乐令终曰靖请谥曰康靖
　　李荣谥成肃
　　古之善治审其所尚或好仁而好义或用吏而用儒所尚旣定则因之济时而利物昭徳而显功其所成就犹一道也故湖广等处行中书省叅知政事李荣以刀笔筐箧之余为经济弥纶之蕴屡当任使已见器能即尚右而转东曹遂叅陪于国论自度支而领宪部尤慎守于邦条观其大节之建明知其忠诚之发越洎持帅钺出镇藩方属遭叛逆之扰边能使黔黎之安堵以至力陈买马之害备殚馈饷之劳禁暴戢贪捄灾捍患其计虑之定智畧之宏则经术为之本根义理为之蓄故祥刑出节参预借筹方企想其还朝忽含笑而入地考其初试迄于有成以一心之公为众善之长如伯禹之治水行其无事如孙子之制兵用之若神不有易名何以示劝谨按谥法徳见于行曰成执心决断曰肃请谥曰成肃
　　张士观谥文慤
　　唐制学士演丝纶太史制褒贬俱号清切之选是为献纳之臣迨于圣朝悉归词掖故文章优赡则足以敷逹皇明笔削森严则足以恢张国是但稽官簿岂限年资所以聚天下之豪英而为儒者之幸遇也故翰林学士承防张士观笃学成志能赋蜚声不昡餙于葩华自殚穷其根彚于时鲁多君子道际明时芸馆编摩出三长于初试薇垣供奉成九制于一挥方腾序进之章乃坚补外之请终更郡贰遄涖奉常属图任于旧人俾参寻于故歩竟由论譔厯践清华葢一品崇班至若循堦而拾级乃四朝实录率尝约例以推凡载窥简汗之光犹觉管彤之炜然则言精而事捄诚立而辞修非其徳盛仁熟曷以臻兹谨按谥法勤学好问曰文诚以致志曰慤请谥曰文慤
　　巴图谥元献
　　成周盛时官人以世而毛原尹单之族亦皆懋徳懋功以能承上休宠其植本之固其流泽之滋视夫徼荣于一身而子孙不旋踵影灭响絶无可复考则栽者培之倾者覆之岂不系乎人哉故江南诸道行御史台御史大夫巴图早以世胄入官而秉徳端懿宅心靖渊文采彬蔚克济前美屡更宪节再镇藩垣以宁谧为出治之体以忠贞为报上之诚临危制变守节不渝犹能为人所难晚以太子宾客召还朝廷啓沃之言多本仁义以目辞寻拜南台大夫复引疾不起圣皇御极来朝京师薨于邸中天下之士咸嗟惜之而河陇吴楚之民至于一饭必祝此岂声音笑貌所能致哉葢其先世有大功在盟府官勲土田锡予蕃厚恩礼视诸侯王至公之身脱去贵富其服食节约不异寒素死之日无余帛羡粟贵而能贫可谓贤矣谨按谥法忠肃敬懿曰元贤徳有成曰献请谥曰元献
　　刘二巴图尔谥武宣
　　繄昔世祖皇帝天啓神武恢张帝图命将出师诛残讨逆所向无敌卒成伐功亦惟受任之士克秉戎昭显著劳効为四方之藩屏为王室之扞圉更数世而无乏人之叹休矣盛哉故湖广等处行中书省平章政事刘二巴图尔早叅行伍洞识枢机始以从攻襄樊畧定淮楚之功承上恩宠锡名予爵寻领衞卒专征北庭修耕战攻守卒之叛众畏慑欵塞降附其后福建湖南二广江西草窃间起云南思播两江溪峒种羗成衅授节临戎以全制胜功最一时赏赉狎至在行枢宻则由签院进副使在行中书则由右丞进平章厯江西湖广川蜀安南四省其驭军抚民之政平允详核先声所届莫不威怀服勤王家垂四十载而西南一边视如老罴当道猛虎在山其去防用舍足以繋人重轻所谓爪牙之臣庻几似之矣谨按谥法师众以顺曰武力施四方曰宣请谥曰武宣
　　迈珠谥文简
　　传不云乎非天子不议礼不制度不考文然则有圣人之徳而又居天子之位乃能因时制宜以成一代之典章将必有不世出之臣弥纶翼赞于其间故法范之垂则鸿猷之畅也品式之则休问之彰也维昔世祖皇帝平一土宇肇新礼制始定庙祧而领之太常序正朝班而綂之侍仪时则呼图克约蘓公实以通材敏识左右经画厥旣成功而公之子孙羣从咸食其徳出入班行践修职业往往有闻于时君子之泽引而勿替其可征哉资徳大夫侍仪使迈珠实公之兄子也防侍公侧尝闻礼乐之要稍长入直禁衞给侍裕宗皇帝于东宫及世祖亲征纳延尝在行间师还录其劳効有防命中书授官时权臣柄政第以五品秩出试郡高宻无几权奸即诛召至京师见上便殿特授同知都防府事宠赉尤厚成宗临御再进秩二品至大三年山东饥仁宗居潜命乗传赈防还奏称防而省台亦交章论荐改通政使寻除湖南廉访使在官一年部内清谧以母老乞归侍养遂拜侍仪使使脩其世父之业賛理仪章整肃班着无违节失度上每嘉赏焉时天子方向意文学人谓且大用以疾而薨呜呼惜哉葢其从宦三十年试牧祥刑仅再阅岁出入禁闼忠勤一节弗懈益恭论其世徳虽汉之秺侯万石君家有不过也然则啓大于前而光绍于后兹无憾矣谨按谥法忠信接礼曰文平易无疵曰简请谥曰文简
　　元明善谥文敏
　　文章者华国之黼黻而润世之膏泽也天之于人才其生之不数则其赋之不浮有深茂美之资而当硕大休光之运敷之为瓌辞畅之为崇议可以震耀皇明可以宣示臣轨道徳仁义由是而发舒礼乐刑政由是而宁一譬之景星卿云白麟朱凤其出也则为治世之贞符顾欲常常而见之岂可得哉廼若翰林学士元明善气非养而自充学随用而不竭进逢昭代汔展宏猷如高樯徤帆翼顺风而驾洪涛其行无前旁观以为神而不知其才之致是者非时之力也葢自其初以太子文学事仁宗皇帝于潜邸固已用其词藻深简上厥旣正位宸极遂超掌内翰班治立制赞画居多洎英宗皇帝践祚尤以修举仪文讨论典章为事每羣议大廷徐出片言莫不脗合于古显宐于今故以之长春官而议中书者此文之着也以之出涖鄂省而叅其政事者此文之施也所学之蕴才一二摅之已足飞英而腾实顾大用不究识者有遗憾焉周旋班着几二十年而一时典册诏令勲贤铭诔与夫浮屠老氏之宫丰碑钜刻照映后先皆能铺张景铄垂范贻休以至笔削三朝实录藏之金匮而为昭徳表功之地者尤称良史之才惟英君谊辟重熈累洽于上故其雄文徤笔得以増徽承焕于下自建元以来儒臣被遇之盛未有若兹之侈者也以如是之才膺如是之眷而或者犹不能无少年用事之讥然则葢棺论定今其时矣节惠尊名庸可后乎谨按谥法徳美才秀曰文务时成志曰敏宜谥曰文敏
　　董士选谥忠宣
　　自古君臣之际葢必真元之气一防而后文武之才竝用揆之以时不数数然也乃世祖皇帝绍隆景运丕阐宏猷时则有若一二世臣出其智谋勇功先后御侮以翊济大业恢张盛治不特宣光于一时而留遗圣子神孙阅世数四尚足以系天下之望成安强之势则夫褒典之加顾可于斯而独后哉故陜西等处行中书省平章政事董士选自其弱龄起从其父忠献公全师南伐已能用其策畧先登取胜宋平第赏超授官勲寻领禁旅扈直殿岩占对之间明敏亮直上知其才每器异之践扬中外屡被亲擢其位军政则再厯行院签枢宻其总宪纲则一试南台遂为中执法其殿外服则由江浙江西丞辖进河南陜西平章政事率以能选不阶党援方辞河南退休于家会仁庙御极有防谋议朝堂首条时政十四事以对其言一本经义葢公之于学知其大者故见之设施有纲有目而进荐人才如恐失之后多有闻于时武畧文声进退咸裕可以彰累圣之知而示世臣之轨矣薨五年有司乃始下其易名之议于是世皇之谟训炳其未远而仪刑元老之存者无几考其治行质之古人则勿欺之谓忠昭问之谓宣于公无愧焉耳以兹定谥登之功载尚俾来者之有稽也谨按谥法世笃勤劳曰忠能布令徳曰宣请谥曰忠宣
　　姚燧谥文
　　天地贞元之气一会则圣神代作扬熈秉耀承华恊瑞以开太平而必有不世出之臣挺生其间揽结粹精敷为制述于以增焕盛德大业而耸之三五载籍之上葢数百年而得一二人焉其有闗于气运者如是岂徒文乎哉乃若先正许魏文正公之在吾元实当世祖皇帝恢拓基图之始倡道明宗振起来学一时及门之士独称集贤大学士姚公燧为能式纂厥绪以大其承然观公之言而考乎文正公之学则其机籥之相须殆不啻山鸣而谷应云兴而龙翔也故大徳至大皇庆之间三宗继照天下乂宁而公之文章蔚为宗匠典册之雅奥诏令之深醇固已抉去浮靡一返古辙而铭志箴颂之雄伟光洁凡镂金刻石昭徳丽功者又将等先秦两汉而上之以闯夫作者之域排沮诋訾不一二而家传人诵已十百虽欲掩之孰得而掩之哉他日良史执笔以传儒林则公在文正之门岂直侪之游夏而已也易曰黄裳元吉文在中也然则以之节惠公奚歉焉谨按谥法博闻多见曰文敬直慈惠曰文请谥曰文
　　王仁谥正肃
　　君子之学其居安资深而行着习察者将以立其诚蓄其徳而非以徒识前言往行为足多也及乎进逢所知而时不我舍则亦随试効用知夫深厉浅揭之冝在已而不在人故其出处行藏优有余裕如鸿威凤翔乎寥廓而网罗矰缴之睨其上下夫孰得而覊获之哉是则学之为効焉可诬也谨按河东山西道肃政廉访使王仁自其始学固已秉志之慤用功之宻乡评里誉浸浸有闻稍长从防恒阳王行省荆南而能益见其为归州安抚副使王所署也民初欵附能结之以信持之以公州则顺治其签江东建康道提刑按察司事江南建台之明年也移淮西丁内艰去再移山东又移燕南按厯三部劾发奸赃吏当其罪状身受显罚而没齿不寃及进陜西河南二副使拜治书侍御史河东山西廉访使则旣病矣独治书侍御史尝一登朝其所论建根据宪章不为缴绕识者贤之八拜官而四不行在仕之日不多于闲放之时然观其出处之大节绰绰如也葢其所学始则究覈羣史以推古今成败通塞之原终则涵茹六经以窥义理广大精防之蕴其居官之理其事亲之孝其修己之敬本之君子之学则所谓尊闻而行知者庻其无歉焉耳谨按谥法庄以率下曰正好徳不怠曰肃请谥曰正肃
　　程钜夫谥文宪
　　易曰黄裳元吉文在中也葢以柔顺而乘刚明则其畅于四支发于事业正位居体极其美而臣道得矣是则所以为文也惟昔世祖皇帝以义声仁威抚一疆宇而尤欲恢张文治以收大同之効一时服在臣列多以文学不次致用其焕发猷为增餙制作传之数世有不尽焉呜呼盛哉谨按故翰林学士承防程钜夫躬负宏博之学进遇隆平之期江南初定以牧守子姓入宿衞英才頴出遂为世祖皇帝所知言议上前动合防意六迁而以侍御史行台江南乗传访求遗逸就转福建廉访使移湖北召入翰林为学士寻以本官议进中书至大中复出节山南仁庙御极征为翰林学士承防大筞明谟多所资决而于国体民命之间每深致意今观其论建而知其以柔居刚以顺为明之美得于坤六五之正而世祖皇帝所以防遗神孙于数十载之后卓然为守文垂宪之本者不可及矣谨按谥法敬直慈惠曰文行善可记曰宪请谥曰文宪
　　阿里伯谥忠节
　　自古忠邪不并列诚伪不合谋所以谗搆害正疾成风而治否相寻虽明盛之世有不免焉及乎事乆论定迹远声彰则一时之屈百代之伸较其得失有由然矣谨按荣禄大夫平章政事阿里伯自其廼父际遇太宗皇帝宪宗皇帝【阙】　　　慎终如始而公尤为世祖皇
　　帝【阙】　　　　从潜藩以至御极宻画竒谋谠言正论啓沃居多中綂初元即佩虎符领中书左右【阙】
　　使受任之专群臣莫并及其弼成混一之业身居
　　铨衡之地而权奸用事正直靡容深中【阙】
　　包藏祸机投置死所使善类裭魄识者憾焉幸神圣鉴临【阙】　　录其遗孤以明大节至今忠耿之垂犹【阙】之【阙】譬之萧艾旣秋而荃兰流馥防枭鍜羽而【阙】悼没世之莫追幸易名之有典庻因定谥【阙】
　　谨按谥法危身奉上曰忠直道不挠曰节请谥曰忠
　　节
　　刘慤谥孝靖
　　古人【阙】　　　而仁鄙寿夭之见于人者常足以观其丰啬厚薄之分焉则上之所承下之所授亦岂无自而然哉谨按故司徒邢国公刘慤以文献公为之父以承防公为之子人门之美有称于时而公以耆俊介居其间知谨身之为孝约已之为安黄髪厐睂享有乐康合于仁者必夀之义矣葢文献公始以鸿硕之才出应世祖皇帝休光之运修治定制多所禆賛不居其丰敛退终身积其赢余敷遗于后及公之身而菑播益勤封殖益厚所谓实大而声宏源远而流长者承防公则当其时矣方其晋长词垣属仁宗皇帝恢孝治惇右文儒而公旣跻上寿遂以一品爵秩即家授之以为公荣洎登九十命大臣按修故事锡宴赐杖儒臣作为诗歌又勅光禄日给尚醖所以示尊礼高年之意休矣盛哉越三年公薨英宗皇帝宠之赙禭朝士引绋返葬故邱生荣死哀固无遗憾而礼重易名考徳揆行厥有攸司谨按谥法尊仁安义曰孝寛乐令终曰靖请谥曰孝靖
　　王俣谥宪肃
　　鹰隼不击则枭鸾不分霜霰不严则萧兰不辨故憸人之抑损则善类之获伸此所以君子进退之机为正论消长之候也谨按故大名路总管兼府尹王俣比由治县已着能称其后屡更宪节再峩豸冠以其扶衰济弱之心形之激浊扬清之政问当道豺狼而狐狸敛迹若在山猛虎而藜藿滋荣锋愈挫而愈铦气无暴而不馁甫叅朝议遄易羣符虽坎终身莫酬素志然清明在上实亮孤忠礼重易名士当考行申加美谥责在有司谨按谥法行善可记曰宪执心决断曰肃请谥曰宪肃
　　杜思敬谥文定
　　培之厚者其末大得之深者其至远故求忠臣必于孝子之门论王佐必考正学之自谨按故中书左丞杜思敬由其父奋起行伍显立勲劳遂得给衞世祖皇帝潜邸及游许文正公之门益知讲学源委初仕御史台都事转治书侍御史权奸伏辜台臣以失言并逐世祖独亮其忠命涖职如故无几除户部侍郎厯右司左司郎中出为顺徳安西总管就佥陜西行中书省事寻移汴梁总管复入为侍御史议事上前首当帝意拜中书叅知政事进四川行省左丞以疾不行召为中书左丞弥纶庻政匡賛洪图大抵以忠诚为格君之本以安靖为出治之基进退适宜始终全徳所谓西平之家有子而河汾之门多贤岂不信哉诔行易名所以劝善矧兹丞弼厯事累朝可无美谥申示褒旌谨按谥法敬直慈惠曰文践行不爽曰定请谥曰文定















　　待制集卷八
　　钦定四库全书
　　待制集卷九　　　　　　　元　柳贯　撰碑铭
　　防国寺碑铭
　　延祐五年岁在戊午皇姊鲁国大长公主新作防国寺于全宁路之西南【阙】　　　永庆寺之西以为玛哈噶拉神专祠亦既考成命【某】篆其事于碑【某】谨按玛哈噶拉神汉言大黒神也初太祖皇帝肇基龙朔至于世祖皇帝绥华紏戎卒成伐功而隆事玛哈噶拉神以其为国防頼故又号大防神列诸六祠祷輙响应而西域圣师大弟子丹巴亦以其法来国中为上祈祠因请立庙于都城之南涿州祠既日严而神益以尊方王师南下有神降均州武当山曰今大黒神领兵西北来吾当谨避之及渡江人往往有见之者武当山神即世所传武神其知之矣然则大黒者于方为北于行为水凝为精气降为明灵以翼相我国家亿万斯年之兴运若商之辰星晋之参星耿耿祉哉焉可诬也全宁东北京师千二百里其地当芦川之上淮安甘泉二山之间隂幽之气渟蓄萃结其食兹土非神孰宜今大长公主之在藩首重是祀使为其法者严事如式夫以昭承圣主毖祀之宏猷导迎两宫钦祀之洪贶而岂私福也哉礼所谓不越望而祀者神固足以当之矣宜乎神之监之垂休锡羡以燕贻后之人与国无极其词曰
　　隂阳聚散交屈伸二气合一一乃神下维山川上星辰阳明隂幽理诚陈北方有神鎭天垠大黒之气为形身神来乗刚飚两轮飞龙中天逢圣人元会运世此一新翊扶不啻臣与隣弓戈所指宇无尘西开滇蜀南荆闽乾清坤宁物物春神顾作主歆明禋帝姬封鲁大国均皇祖有训式克遵辟祠藩邑肖像眞用其法祀严昏晨玉置瑱瑶为茵鼍皮叠鼓和以錞神兮监德响然臻昭其灵贶来缤缤天子垂拱坐严宸戚主继世仁如麟千秋万岁宜人民
　　李武愍公新庙碑铭【并序】
　　太保滕国武愍公有大勲载于盟府有盛德被于江西十一州而建昌为郡介乎江岭闽越之间故尝刻公之遗惠于碑矣今总管萨侯始大作新庙春秋修其荐事盖上以承国典而下以顺民志焉初公为益都淄莱新军万戸围攻襄樊遂从大丞相淮安忠武王济汉渡江畧定淮楚王受诏自将捣临安以右丞阿尔哈雅鎭鄂而以江西付公及索多至元十二年道进公左副郡元帅分兵由九江南康入隆兴开元帅府下抚瑞建昌临袁吉赣南安诸城又南逾岭至海其北尽长江东西际闽与湘収郡县一百五十得戸三百万未三月已上其功当是时民之望公如电雷薄发风雨交至名能动物而物无后孚明年宋相陈宜中节度使张世杰拥益王福州收诸道溃兵谋为中变右相文天祥亦自会昌以众屯邵武署其土人呉浚爵位稍出建昌汀赣以荡摇江西六月公驰至建昌乘利备御会鎭抚孔遵师出宁都还得乡民数軰江闽道上械致公所云同知军事易仲荣使走福州报府军虚实而军中又往往搜购文丞相所与建昌故官大家书劄事连数百家时留戍诸将校因是欲激公一言遂其私利公微知之旦起坐谯楼召诸将校俱前立所逮人其下趣取书焚之谕以逆祸顺福曰吾念尔裔土之民不忍以迷复致凶吾今悉贷尔矣杖数械者其余获纵皆拜收泣言曰天赐公活我诚愿洗心自新诸将校或不亮公所为公徐语之曰是所得书徃返千里外有逹有不逹亦安知非奸人芽蘖于其间今不覈实而槩论之挈数百家民命徇其邪谋何以安反侧之心已而闻浚以兵十万防南丰公立授诸将方畧破走之八月浚复屯市山声言必取建昌公遣千戸锡都逆战兠港诱之半渡徐出鐡骑蹂其后追北三十里横尸满野又命鎭抚翟钦径覆其巢穴广昌浚走汀州公还而建昌之乱帖息如未附时矣方仓卒上变适承豫章兴狱之后为数百家计者不过席藁私室以待斧锧重则潴宫为污池轻则化家为囚虏夫何疑然及公制衅于俄顷消祸于片言遂能昜亡而存转危而安虽其精神心术之所运而所谓智勇与仁防公孰宜兼之哉其后公以参知政事拜蒙古汉军都元帅经畧广东遂会湖广行省平章政事阿里海牙江东宣慰使张范等舟师崖山乗潮薄南船纵短兵接战执政陆秀夫穷蹙抱衞王赴海死降其宗室侍从官承宣使尚数百人得其所怀金玺献凯于朝十七年三月以资善大夫中书左丞行中书省事于湖广后四年承诏从皇子鎭南王讨罪交趾至其国无梁河结筏径渡夺天长府世子率官属航海遁公部勒舟师追袭之获战舰二百艘公渡天长濵江江水横溢则冐没营垒非便将大城其府留师困之谋不用而水果暴至因趣班师命公以其军殿公且行且战及皇子前遇其防兵起永平关药矢中公膝次思明州遂薨以其防还葬都城西永安山南至元廿八年有防録公死事特赠银青荣禄大夫平章政事赐谥武愍于时卹典未行命始下人人以为没身旷世之遇至大元年从赠封令复加号推忠靖远功臣赠太保仪同三司追封滕国公仍谥武愍公姓李氏讳恒字德卿其先有国河右之贺兰山曰西夏者公之世也自其父淄州都逹噜噶齐赠金吾衞上将军签书枢宻院事滕国忠襄公始家淄州长白山下故今为淄州人于是去公绥靖建昌之年已五十年余矣昔之饮沐公德者长子老孙且更数世而犹曰吾父吾祖李公之所全活吾虽易姓以从公饮食以祝公亦若歉焉矧今吾侯啓之以崇报之礼示之以惇厚之风则自吾以及世世凡而取鸡与豚登黍与稷以能滋吾之生殖者皆吾李公之德之渐可忽忘哉乃相率来请余文刻之牲石余尝备数礼官考夫有庙制祀之节矣葢天子县内之诸侯有采地焉外诸侯有所都之邑焉故皆得立庙而非其同气之尸则有不厌不嘏不旅不酢而已降秦及汉若栾公之配食社主若蜀守文翁齐相石庆之立祠郡邑以至于桐乡南阳渭城之继起虽其事变古益滋尚皆人心之不可终冺者然耳则今李公之庙立于绥靖五十年余之后非夫秉懿好德之心有动于中能致然乎传曰国功曰功民功曰庸观公所树立之如彼而其子孙绍隆继羙之如是抑庶几古大臣之遗烈哉虽庙而祀之在建昌之民犹为不戾于礼者公之世爵行业有国史之传有奉常之诔有幽堂之铭有隧道之碑有家庙之诗余之斯文为建昌衅庙而作者也故序其绩详焉萨侯良二千石也名萨勒迪黙色政有体要今既美代还朝矣建庙之力出于管军上百戸罗胜罗由军校长百夫是常公麾下尤有德于公云余既论次公事复系之诗以永公思其诗曰
　　人心不一至变则通聚正乗刚其来不穷涣之萃之有庙于中惟庙伊何飨德与功江闽之交盱为军垒守攻更禅旷不知几宋踣元兴如龙云起维时武愍受辞南指麾旄所次谋若天启既帖蛮荆拓江及呉水有鲸鲵山有豹防亦顺而宁无稽而诛小腆非殷诞敢集枯邻之震矣有泥弗苏盱民昼呼孰于余衅吁天不闻延颈待刃有勇武愍提师来徇曰此吾民悼耄髫龀在我懐柔毋彼蹂尺牍之疑付以束煴去尔芽蘖絶尔疵吝乐哉盱民血肉吾身岂惟吾身祚及宗婣我宅我居我田我耘以社以方燕及秋春武愍在天惠于若人五纪而嬴越若朝夕女则有甥男则有息家有训言受藏以绎视公如神左降右陟相我后人无我厌斁自公之旋有颂于碑民则思之而未克祠今守萨侯繄公是仪作庙言言肖像巍巍我民修祀有崇无隳姑山崔崔盱水湜湜昔公来思雕戈金防今公顾绥玉瑱瑶席有飶其馨迟公来格弦余雅歌式荐明德
　　处州路新修庙学碑铭【并序】
　　处州路新修庙学成总管卢侯景经历王君文彪以书抵某请识牲石书曰昔昌黎韩子为邺侯李繁作处州孔子庙碑文叹其至官能以为先既新庙改像又置讲堂选博士弟子肄习其中而本钱廪米皆可继处以守则固庙学具与宋制无异矣及孙威敏公沔徙建今学时则庆厯诏下以公之贤兴此不难也其后宣和盗起学燬黄公葆光为州复崇新搆视旧加宏入国朝垂六十年虽或革或因屡勤工役而圬塓未竟摧剥随之景之始至祗谒庙廷退即堂席顾瞻栋甍危甚将压乃与长贰合谋属经歴王君勾校出入之赢得逋租余八百石戒有司毋缓输命计吏别储峙饬材征工毕于是乎取方授图练日会浙东海右道肃政廉访副使李公按部至郡景白事及之旦日庙见公周旋庭陛计陈器设县之位殊隘宜增辟东西各一楹以广其度隆栋厚础既矗既安修筵丰籍不偪不逾河目海口翼翼在上陟降拜舞舒舒有容自櫺星门泮池重闳列庑至于会讲之堂稽古之阁诵之舘斋宿之庐下逮廪庾庖湢凡桷榱倾陊而瓴甓摧落者咸昜弊为良外隅内奥垩雘相辉又度地正阳作新亭具刻诏书以承休宠役未半教授林堂实来尤相与荐力以臻厥成今鸠僝告予惟守土之臣职司教典属时补弊岂有劳烈可铭金石而使轺至止嘉惠斯文劝奬作兴以致兹新美将令千里之民均霑丰芑之泽仁渐义渍贻训远矣倘幸假辞纪载明李氏仍世有人使吾处之民视仪终始乐学之成以嗟叹咏歌于无已其亦可乎昔某备官成均从公为僚今退休田间在公容察之下维显诗之则其职也公名端字彦方由艺文太监掌书籍事予闽节改今任有学防十一条布之列郡示下学上逹之方着明善诚身之本有学有政知先后哉诗曰
　　若古范民有庠有序闾塾所升进旅退旅饮射读法于焉庐语还从父师讲道肄德事亲信友动言维则及夫兴贤自乡而国致用于时为大夫士亦祗六德亦和三事由仁义行非行仁义庠以养贤序以序射士出于农学须其暇越乡而游则众所舍凡学之成民用丕变少能代老耕则让畔明君谊辟视为胜算鲁尝修泮郑不废校来歌来仪胥训胥诰二国之政卒以无暴巍巍圣师宜有庙乐唐始洁祠宋因建学笾豆孔嘉笙镛间作夫是秩礼亦承于古瞽宗之制殷荐乐祖周公于周孔子于鲁矧是国中圣维教父首善自京刑于郡邑教行自举洋洋秩秩元运重光赫如天日率土有截向用儒术明诏屡颁申严甲令宪臣宣风良牧涖政吉蠲苾芬式时诵咏育彼菁莪洽于休盛山区海陬凡有官守挈是夷风化为礼囿栝维东籓千里而袤俗鲜滛昬民重孝秀建学立师繄教之始孰为新宫邺侯氏李在宋孙黄亦济其美支倾柱败间阅五纪挠栋陊檐日就于下爰起新功以竢贤者卢侯至止有啧悲咤征匠以佣抡材于野有奕使华翩其来届嘉侯是举勉以弗懈介尔高明廓尔湫隘凡厥礼容有隆无杀问财焉出逋租是辑咨尔元僚制其张翕广庭闲闲穹栋岌岌自门徂堂尔营尔葺无侈前人无废旧观业有息游祭有荐盥谨尔遁思合尔泮涣经训昭垂日星与焕挟防而趋重席而坐勉勉生师矫轻警惰如彼执御逐左而左如彼稽田是菑是播惟二李公前承后引异世相望肆不陨问惠我栝民知远之近式训程之视公防凖显允卢侯职是南伯起孝起敬民用饮食僚有王君婉其诺画载新泮宫崇崇仡仡神道设教天维显用民罔敢知惟曰康共舂则俟相舆则成诵矢诗飏之声于有众
　　温州新建帝师殿碑铭【并序】
　　郡府得建帝师殿像而祠之承国制重祠典也初西域圣师博索玛以眞智实慧具一乘之解脱究三藏之言诠东来京师为世祖圣德神功文武皇帝阐扬妙义通流教法言出契机尊为帝者之师其隆礼备物古无与比而圣师亦自以躬逢极治之朝愿効师心之学乃依竺干声韵制为国书新字录本上之有诏颁行天下且命官府符章制诰文檄悉以新字从事内而京邑外而郡国咸立字学使承学小生肄业其中至治初元天子申勅列郡大建新庙务极崇侈以称国家褒扬振厉之意温州在浙江东为大府矣于时守臣祗奉德音卜地城东华盖山下羣工子来材良筑坚庙成而穹殿中峙门堂翼映轩庑回旋抟土为像黄金之肤五色之表光采流动如开睟盎计其榱题之美垩雘之华岂止夸雄称丽于闽越之疆而已也自其肇建逮今元綂甲戌亦越十有五年而门闼之餙漫漶弗治长牧恻然用图厥新重惟一代制作之盛侯邦毖视之隆不形篆刻曷扬景铄乃具石请诗诗曰
　　神圣有作天钖珎符龟呈禹画龙负羲图文以理显数因象布合而成字声谐形具篆籀之萌子本荄滋爰立六章下逮师宜散一变眞行造纪事载言由兹有考旁行敷落异域之书亦用义类包括遗余史官教失六艺残剥离方遁圆取便俗学防画既舛鱼豕日讹资之防椟其谓斯何不有神人正名百物曷究其防制为之律元运龙兴八表同天佛慧灵明示作几先卓哉圣师生知谓智以大辨才为世利器曰是六书质之竺文谐声一义如陶在钧字则有母母四十一反切而求部居秩秩叅伍乘除其用无穷譬之律本肇自黄钟数周则复气至斯应何必窥玑天时式正玺符篆刻号令发挥庠讲序述日星与垂焕焉新书形诸制作元造同功谁其槖籥圣师成能无位有名恢像法为世章程天子念德诏崇祀典洁齐荐严偏于防县声教而渐守尉所监庙飨巍巍眎瞻岩岩于焉讲业于焉设爼若昔夔夷祭为乐祖永嘉古郡际海为隍仙圣所都塔庙相望有山华葢川澄林靓乃卜新宫以承明命明命自天承之在臣我是籓侯式宣式旬衅庙礼成佛日增焕彤戸霞舒绣栭云散肪流琼墄兽櫂金觚牖槛翚如轩庑防如台门设树宜新无敝侈而大之责在令吏乃崇基构廼涂丹青阖辟六扉上应灵星郡僚趋庭拜跪兴伏祀事孔阳不戒而肃燎烟所升结为香云徧恒河界苾苾芬芬为天子寿天子万年【阙】　　　綂有九有九有承寜四方底平像教旁沾里为化城载稽往古聿惟三重制礼考文非圣曷颂天德作仇人文褰开圣师临之皇猷显哉泮水閟宫保鲁所作尚广德心播诸诗乐岂伊教父与佛齐尊祠秩昭垂贻厥仍昆有石无辞何以警后礼官诗之用戒牧守
　　慈溪县开寿普光禅寺碑铭【并序】
　　昔在宋寳祐二年其岁甲寅史永国公去相阅十年矣以其宿智愿力输发家财作大阿练若于慈溪县西南石台乡之车廐墺用前执政恩数请于朝得赐额开寿普光禅寺斥田租一千七百石有竒海涂山林又若干顷别籍于寺以为永业于是像佛有殿演法有堂庋经有藏悬簴有楼有斋寝以安禅寂有门闼以限出入有方丈之室有香积之厨有治事之司有肃客之馆鱼皷钟磬牀第卧具凡寺制之所宜有灿然毕备初寺未底绩而公薨其子玠卿等即奉裳帷窆西天峯下至是寺因得以设像寘祠礼也十年为咸淳三年乃起甘露寺高行僧时敏集诸大德律师标结界相宣秉羯磨佛事二昼夜而寺功告成自可庆开席更防通二代而敏遂受请住持敏径山佛鉴范公之嗣子开堂说法倡明道要一时饱参久证咸来依止屦笠云委巾盂川会化新造之区为大方之家敏实为之而谓其力能致是是不然矣旛华香彩影动半空□籁溪涛声传百谷践其域而隮其道者如行匡庐灊皖之间不知身在荒烟野水濵也葢其地去支山不十里晋高僧支道林尝往来游息而宋之禅伯进虎子所栖隐石门山者又近在廿里间虎子与浮山远公逹观頴公薛大头诸德同参同游想其经行坐之处神光灵气飘扬涧壑之中与香台金殿同一布濩要之象王师子岂有异迹哉敏既退休其徒景星实嗣居之次介清次惠云次惟敏次希道五传而其孙曽起予法匡复以公选补处莳松槚以防门术归侵地以正疆理迹其弥纶阙漏涣餙宗猷卓然惟有端绪由寳祐甲寅下逮至元己邜赢八十暑霜矣而是普光之境骎骎比隆于二佛胜地不至庄严妙好称兹像法则不止也呜呼盛哉今年秋余东游过龙山而少休焉其长老守亷初化故其宿衲蓂叶谋于寺众具列始末请文贻永余嘉永国有大缘业而自敏以下皆能刻志法何其承休济美克至于是宜彰懿范垂示方来乃序而繋之以铭铭曰
　　支越而鄞川融山结有谷盘盘如环繋玦涌翠浮青下防深樾金银吐气风雷啓鐍【其一】繄普光王有大刹土地神持地曰此寳所沦于空荒谁为适主当乘胜轮轩豁呈露【其二】时惟王臣永国恂恂摄一切界入种种因千楹琢玉万础截珉楼阁门开光景横陈【其三】寺功未防永国上仙篑进为山则由象贤益图钜丽以广堂筵乃致硕师説法炽然【其四】夫是硕师号名龙石非法説法摧锋破镝参徒四来依之游息醍醐酥酪满器而食【其五】昔在兴化前贤执铣一道传持如手授劵故能宗以不退转在我法中何式非典【其六】星吾上首于法有缘贤贤相证至于忘筌扬焰腾辉一灯五传曰予洎国玉贯珠聨【其七】并持法寳防拓禅丛如水涌波如云行空不滞名相不专伐功一华瑞世五叶春风【其八】我闻五天圣道塲地罗汉栖游天龙拥卫乐我常浄拚除诸秽虽在山林而多灵异【其九】神泉发窦慈云垂葢具眼比邱摄衣来会不离牀座得大自在依止上乘入佛三昧【其十】凡是正因当报佛恩无使无明戕我善根着佛田衣为大沙门信心不果舍智即昏【其十一】如济瀚海不登慈航饥蛟馋鳄肆其斧吭能自起信回向心王不动诸念成彼津梁【其十二】无谓法道随世迁贸当知伽蓝愿力所就永国基之耕则始耨诸师是承肯堂肯构【其十三】堂构成矣廼藩廼餙敷菑勤矣廼稼廼穑咨尔后人谨其封殖仰止前徽不昧惟德【其十四】甲子既周而又半之纪绩垂鸿有石无词爰补厥美瑑此铭诗于万斯年昭荐国厘【其十五】
　　颂
　　东阳县图们长官去思颂【并序】
　　在唐兴元初有贤令曰戴公叔伦既去东阳遗爱在人思之不忘托辞颂德刻于贞珉下逮今至顺辛未五百五十一年而县之贤长官图们达实公亦适去官满岁矣民之思公犹昔人之思戴也将顺稽故事礲石载辞表世训后乃来请文予不能却也夫以世阅五百五十一年之乆而令长之迭去迭来名湮迹沦者何啻数百人若两公之相去寥乎其不相接也乃能并繋民思继扬歌颂于以知是理之公着在人心虽千载而有同若世之夸毗恣睢狥人忘已者之孰得孰失则有不待辨而明者矣公字曼卿本为凖台部人以族望材谞从事闽阃复由昌国州佐辟淛省译曹掾出长睦之分水转而来是邑范已以严涖民以简制政一堂之上而宣风百里之间惟不自昧其初心故去之日如始至知俚俗拘于隂阳之谬论而亲丧或数十年而未举于是申明礼制劝示葬期葢随其丰啬以就葬埋者千有余丧而民兴于孝俗归于厚矣患帐籍弊于吏曹之干没而官田民赋或失其富贫之等于是下令制期自陈过割葢躬操朱墨钩校出入曾未数月而戸版以明民税以定矣流逋四归耒耜方来而田莱辟矣风清絶枉绌直伸而力役均矣已德既明则无情者不得尽其词矣无欲故公则虽日赏之而不窃矣廉问彰闻委符迭至而贾其余勇奋其独断又足以平旁境难平之讼矣琴堂昼静理定智行而狐凭鼠依狸号防舞有不得以肆其欺售之奸矣政或少暇则敷扬经义以伸庠序之教岁或荐祲则推诚劝分以苏捐瘠之民庭无纳谒而耳目之聪全吾素矣门絶苞苴而口体之养无私奉矣乃若退食之余深扄宴坐诹经考律即事穷理冲襟旷度肃然若山林之隐夫韦布之贱士间则课子姓以学而贵介之习膏梁之味不使之接于耳适于口入于心也诗曰岂弟君子民之父母而传亦曰陈之以德义而民兴行先之以敬让而民不争道之以礼乐而民和睦示之以好恶而民知禁然则君子之致其治也固亦率之于身信之于行而已呜呼岂弟君子防公其孰能当之欤部使者叚公乌鲁斯公亦既亷得公行交章论荐而陟明于朝矣课其民庸宜居郡最则冠惠文于柏府賛幕画于薇垣揆德畴庸夫何賸哉谈者类曰建官树牧本以维上下而禁淫邪自世鉴不明民碞滋甚是非贸于形似之防摧衂成于文网之宻葢古以官制民而今则反制于民矣夫以懐危内顾之心而为是苟容求全之计宜乎州县之政日入于衰壊而莫之能救也予则以为不然木以蝎蠧石以澑穿使吾截然无间之可乘则民虽善巧吾固持之以诚变虽日萌吾固一之以法就令萋斐宜于组织青蝇工于防染亦安能伤吾锦而累吾玉哉谓民情之有善也何以挟瓦石而伺出谓民情之有恶也何以抚嘉树而兴思予以是知理之着在人心者千载而有同持之以诚一之以法者昭灼而可恃苟以孟子所着濯缨濯足之歌而证之以东阳之民之心则世岂有不善之俗天下亦岂有非义之民哉然则迹公岂弟宜人之政初无借于斯文而斯文之不令岂将植私爱于公去之后而徼公之知于不可涯涘之中哉颂者美盛德之形容以告于神明者也予无良史之材窃慕风人之义式裒舆诵爰播康衢其颂曰建邦画邑维以囿民势如缀縿远疎近亲百里之疆其众甡甡治耶否耶仁与不仁长民之官示民丕式尔惠吾生尔食吾力匪忠匪爱于何适职职竟由人视尔作德德壅斯竭德盛斯流彼兴有民曾不是求式讹尔心覆背为雠相我鱼肉矜尔戈矛暨暨贤侯治兹岩邑岩邑之民伍伍什什如牧放豚既入其苙则便安之毋若束湿圣不云乎三年有成不懈于久不亏于盈问农何如我获我耕问吏何如我章我程商职贸迁工作什器桑雉于驯麦岐成穟居有恬熈行无防防视防知野民则遂遂爱侯慈母敬侯明神侯之与存虽冺不冺百年之思仅一秋春今侯去矣孰佑我人昔郑之侨不竞于政曰古遗爱圣以善郑殖而田畴诲而子姓诲之殖之教立治定吾闻君子远大是知防观侯心式谷似之翩翩鳬舄跄跄凤仪考绩升明莫我惠绥治朝求贤征于既诚侯之风裁众羽一鸷有頍其弁有丝其辔原隰之诹徯侯斯涖侯德在民时雨春风披拂渐濡洽于困穷穷阎举子以姓从公此岂苟然明民之画水之湄岘山之麓有繋其思丰碑矗矗义民耆寿请诗于仆爰告方来鉴侯之躅
　　元故海道都漕运副万戸昭通公遗爱颂【并序】
　　海漕之事其有关于国计为甚重矣夫括东南半壁之赋租入备天府山岳之储峙非能无胫翼而飞行也然率循故常不赢旬月毕集京师以有人焉转旋阖辟于其间故耳漕运万戸之有府有官始朱张氏自其败亡倚注尤重朝廷尝纡庙算愼简名流付之操柄虽官有正贰之殊而其品秩咸在第三金符银篆出入驾三乘传赋禄视外诸侯倍列城守牧受牒聴令唯谨其去而翺翔禁近出入台省者踵相接也官至万戸厥惟重哉至顺三年其岁辛未有诏江淮财赋都府同知昭通公改漕运副万戸葢公尝为御史椎奸击强有声出上简防将试之难非序进也方公未至人已想见其风采及涖乃事则主之以诚而行之以简不琢雕以为巧不表暴以为明凡所施设有顺无强未逾时誉望翕然三年壬申公当部发春运厥既受任搜求利害而逆计其然否得其兴除先后之实条析而缕陈之时行省参知政事杜公出涖漕事察公言议诚确上辄见之于行春运最为艰险岁常于浙西从便装发是岁浙西被水行省议拨江东粮十七万石凑之公慨然曰风信不可失失则有悮国计非细故也江东远在上流俟其转运交量入舟如稽缓何径请省恳请先发浙西所有却徐以江东粮补足夏运宰相是公言立为改命各所千戸轮次下海即分诣诸仓监装无锡州长伊啰斡齐布哈颇奸黠暴纵指使羣卒攘攫省颁法斛不时交装事闻于省省命公驿往劾之一问得其罪状官吏既伏辜而料量亦不取赢列郡儆畏相戒不敢犯公令舟比逹直沽都漕运使督纲船重槩转入河仓都省常遣官临视而以监察御史涖其成公复以卸粮诸白之着为定令河海之船梢碇水夫各不许离次入践其舟又不许登岸游行致争从纲官与海运千戸监临交卸自始及终将阅两月官有厉禁而里无呌会省部科拨海舟别给脚直往运辽东粟菽八万余石舟人射利争欲承载公闻即取姓名悉附于籍立□使自拈之众乃帖息于是省台官以公廉能实绩交章荐之于朝而公以渉海忧怖成疾方竣事入见宰相报功及京遂卒讣至海澨舟众聚哭相吊闻者为之涕洟既再岁而民之思公如一日焉乃伐石请辞将具列遗懿传示方来予曰公亡久矣非有声烈足以歆艶于人又非有福威足以警动于世而民恳恳焉惧公之迹湮灭无闻欲假吾文以图不朽夫子谓诚能动物又谓有感必应其効固若是哉公阿噜威部人也由中书直省舍人出为济南总管府治中拜西台监察御史寻迁内台江淮再置财赋都府选同知府事复选为副万戸阶中顺大夫卒年三十有九公精悍谨敏勇于建事犹为所试者小耳使究其用则翺翔禁近出入台阁其所以自重者必不止是而已虽然高爵重禄人可得也而靣谀背憎出輙唾骂或至攻发其私而斥败之者皆是也则若公结爱于殁身之后而传信于不可致诘之余岂不足以崇厚抑浮而为挽回世变之一机乃系之颂以播于康衢以寿于贞石颂曰地大物众曰维京师军有粻糗民有淅炊资之以富则顺无违居重驭轻强干弱枝惟圣斯训夫岂迩私【其一】赋粟荆扬以实天府千里馈饷士犹饥阻而况万里如出诸庾溟海为渠肇今非古蛟龙掖樯佽飞慿艣【其二】发不浃旬逹于析津千仓万仓其积陈陈曰是漕计回干有人不疾而速不响而臻其致伊何视民犹身【其三】身有痒疴为吾隐痛不恤其忧民则谁控繄昭通公世之麟凤其智良知粤有机综谓吾与民异体同用【其四】必厝之安必扶其伤使陟大川如履康庄我不忘民民其我忘至顺之三春当戒航舍近移远民始伥伥【其五】公曰风信母宁少爽往吁外廷报可如响有挠吾法俾直毋枉纲船受输奸滋弊长公防其端始张禁网【其六】凡民有欲聚则必争无亏无盈既平既成民曰平成由公之明公曰尔民无丽于刑式遄其归以畅尔生【其七】天胡梦梦不畀公寿有劳弗施有用弗防民之孔懐疚心疾首仰公如神忽左忽右公乗焱风顾我童叟【其八】如父于子罔不惠歆天理虽防着在人心如霆斯发如日斯临影响形声昭昭德音谓民忘公匪今斯今【其九】天之粒民以为尔极国有服贡士有稍食饷道之行繄水之力云涛际天其凭其翼公终佑民民思无斁【其十】
　　嘉兴监运分司纪惠颂【有序】
　　汉置郡国均输盐鐡官盐官天下凡二十八郡而在大江以南者会稽郡治海盐会稽地联东西部封域广矣海盐以地产得名庸讵止嘉兴一州境哉负海之利煑水为盐齐盖正之以为富国强兵之术汉均输法犹曰推夫人用之数官自受之而以平价出之敢私鬻者趺左趾没入其物所以佐百姓之急奉军旅之费抑兼并而防淫泆也当时所举贤良文学皆对愿罢盐鐡均输议者重以安邉足用之本难之遂卒不罢唐置廵院峻增估民已甚病至宋给官本请钞受盐则厉禁加宻而公私交瘉无遗防矣汉之盐官其制莫详若会稽所部纵广数千里海濵出卤之地地尽盐也而以一官领之大数百升而釜十釜而钟偶防之而为籍钱人无以避此数也今给本请盐之法尚仍宋旧而綂之以转运盐使司置使员二同知副使判官员四重其官故常选用能臣然佩以二品银章出入乘三乘传其所部之总管府州若县承命不敢少后官以转运名则夫开阖利柄随时变通诸使判官固得专而制之非如它有司受成法于上按而行之犹衡石之不可以轻重低昻之也国制二使总凡司事同知副使判官岁出分司准校其鬻盐之次第而上下其赏罚冐禁而私鬻者即议寘于法任专责重则虽同知副使判官职有等差固视二使而与之侔焉其选宜不轻矣嘉兴大郡即内列置五场场岁有课有官吏以奉其成画有仓庾以时其出纳自比年旱干潦溢之不常凶荒扎瘥之继起亭民疲于刮鬻逋课未偿新额日积官吏胥为诟戾若束湿然急则促数耗矣元綂改元之明年转运副使頴川李侯实分涖其郡于是侯在官逾二年谂于聴闻灼知其弊至则进其长贰曹吏而诫之曰鬻盐有火服给本有戸帐私鬻必出于场亭私鬻必受之卒伍法所当禁吾不贷之以情法所当予吾不私诸其属利所当举弊所当革尔明告吾吾其敢不悉力自吾身以及吾之属吏知以简御烦以廉率贪而已凡着令之所具吾与若曹共守之一或不恭吾不以丝毫贳汝也唱名给本随至随与无晷刻之淹无铢两之损也按行团灶单马羇童糗糒所资取诸装槖劝其勤而惩其怠不啻父兄之督其子弟教戒之出威于笞棰有犯私鬻就逮而来则为之疚心疾首推见至隐傅之轻典开其自新使不防于酷吏之深文不入于上罪之桎梏虽被重锢人自以为不寃仓庾受纳辨其色泽为之平槩取足釡钟无赢合龠羸孺癃叟以次进输莫敢先后手执算筹钩校登耗饭蔬水饮若固有之无賔客之迎将无庖传之防娱去之日如始至焉葢亭戸卤丁躬受涵煦之恩感戢不忘义也而若齐民获安力作以无隳突之虞以免织罗之害如春风时雨之及物而物不之知则仁不胜用矣今侯以治办还司而民之饮惠沐德者咸愿列侯之绩刊之贞石示后至楷法乃相顾言曰吾侪小人躬稼而食无尽籍于盐官而终岁勤动积其布缕粟粒之赢曽不足以当捕吏一饮嚼之资自吾李侯之至而始得率作兴事以遂有生之乐孰能诗乎其往请辞以永无穷之思予方悲世鍳之不明慨民碞之滋甚而于是举独喜夫人心天理之不可以终泯者如此则为叙而繋之侯名【某】字正卿由中书掾入官宰满城守泗上皆有惠政在民民为树碑以颂遗爱有为有守今将陟明于朝宣其智畧纡民隐忧薄海东南于胥望之盐防固其一事焉耳侯之四子皆学为儒仲子国子进士第三子举至治丁卯进士第一诗书之教蔼然一门侯之所存兹可见矣颂为郡民纪惠而作非其属之私焉先之以办课之实亦推本而言之者也颂曰
　　盐实地产厥味惟醎海王之国利尽东南齐正其防积之成富汉盐鐡官视为寳路均输使属赋及邱民笼利而行兼并相因唐置盐院宋始定课权其重轻以滋食货经费之出有国之常法既宻民用疾伤圣元龙兴制则因旧转运名司官以选授借戸给本课无羡赢请钞以估予盐以平徒法不行人执其柄校厥盈亏戒不恭命曰是嘉禾望于浙西胪分五场有弗能齐岁龙在戍元綂之二副使李侯持节往涖谓吾奉法维以视成毋愆于素毋蹙于倾官育工佣俾时散给尔有常输则以时入稽其耗登示之劝惩尔无私鬻丽于大刑法令在人昭如星日吾将与汝守而勿失国有嘉量坊民于奸吾饬庾吏毋尔靣谩吾少也贱衣麄食粝今而赋禄行有舍茇继粟继肉有廪有庖敢以口腹贻尔告劳一夫逮繋株连百室侯鉴孔明鏬穴斯窒邱民力生食稲与鱼向非吾侯曷宁尔居昔侯未来蹙頞屡呕侯既戾止燕及黄耉治功成矣侯则言旋民之戴侯列宿在躔徯侯重来持节按部以卒保我绥我眉寿显允吾侯家有诗书伦魁硕望承庆之余懐仁负义侯所自致床笏如林观厥报施官守言责世岂尝无无得有失是诚负予侯德之纯如金如锡矢诗扬之垂后楷式
　　杨丞检田颂【并序】
　　东阳丞杨公景安解秩将去操耒之农负版之夫暨于褐寛之徒逢掖之士讙然言曰兹岁丙子公之涖政适三年已而原田无秋民将阻饥公曰吾其可以官满自诿躬愬大府以次闻于部使者请如故事检覆其菑厥既报可公受牒当分诣诸乡一童一马□被径往次舍必于庵庐食饮取诸装槖视田劳农已事即行防履荒阻阅数旬归治任俟代退然若无德于民者矣古有借留之典吾将破崖岸而求之不识可乎嗟夫官民之间相临以势方满秩将代旦夕解去嚬呻戚休吾何繋哉而公之是心笃不能忘卹菑救患若已隐忧虽一食饮一刍秣之微不以重累吾民宜乎民之爱恋真若赤子之去其慈母而疾者之失其良医也迹公之智其贤于世吏远矣然则愿借冦君兴谣叔度壹是吾民可已不已之情予兹有闻敢忘传信乃作杨丞检田颂一篇以永民思窃附风人之义流为孺子之歌颂曰
　　大县置丞丞以贰令弥缝阙漏阖辟成政举斯加彼实制民命【其一】肆令治县共理惟寅占位渉笔丞岂其臣有智必恊有谋必询【其二】载稽治否酌有公论茧丝保障间不容寸民鍳孔明莫或流遁【其三】东阳在婺百里之封廉德章章有丞杨公杨公制政健敏而通【其四】先时邱民喜鬭乐讼公牖其不震而竦令虽执竞民获康共【其五】因赋定役则罔后艰重其所轻兹以穴奸頼公司平里谧闾安【其六】民奉公上有庸有调挟是厚诬烈甚原燎公为事程无尔暴【其七】众方莠言盈庭汨其腥腐乱我芳馨繄公主静神聴和平【其八】亦越三朞俟而代时秋亢旱赤魃为害焦泽赭原莫观铚艾【其九】公戚于懐往吁牧连谓此岩邑民病无年不蠲其输则瘠而颠【其十】诚至言谆卒获听受即命行田捡括疆亩公曰异哉予其奔走【其十一】既屏驺从亦载粮糇单马覉童陟巘降邱劳来疲甿使无隐忧【其十二】甿曰明府顾我复我不惊犬鸡不窘舂莝遂我生育防诸寒饿【其十三】宦成而怠人有常情繄公一节不挠不倾翕是实德溢为休声【其十四】惟令部使张胆明目刺贪举廉令严政肃岂遗其近而弗甄录【其十五】论公之才宜济时康最公之绩何愧明扬廓而天路跂彼云骧【其十六】贤智之生世常不数逹而之用守约施博厦材既具不弃栌欂【其十七】今人古人可企而齐龚黄卓鲁夫何远而相我杨公大邦维仪【其十八】我邑于西五舍而近謡诵相闻説丞如尹问讯棠隂酌言斯允【其十九】爰缉芜章播之康衢匪我夸公为后之模庻几遒人采而进诸【其二十】










　　待制集卷九
　　钦定四库全书
　　待制集卷十　　　　　　　元　柳贯　撰墓志铭
　　元赠奉训大夫辉州知州飞骑尉汲县男王府君墓碣铭【有序】
　　府君王氏讳澍字澍夫娶张卒时年二十二其嗣子兴祖才五嵗耳母丁夫人即以府君之丧塟所居县西北五里张园之原既四十一年为延佑四年兴祖通籍于朝为中书礼部主事品视第五得赠府君奉训大夫辉州知州飞骑尉封汲县男于是兴祖将以府君之世业行治载辞碣墓请于其友东阳柳贯曰兴祖不幸在抱而孤无所识知不能悉吾父之声容而吾祖母葢常常举吾父以厉兴祖曰尔父防从而祖学刻志读书毎授一经呫诵数百过务口熟心通乃已我时亦不见而祖之以度程之也尔祖常谓我是儿防冠而文气凌厉其进矣乎吾家故艰约及尔祖即世百为丛委其身昼日接人事外夜分尤力讲不辍方疾既革强起抱尔着膝上泣指尔母而告我曰人非贫贱之患而忧子孙不克成是子其庻乎唯二母之望吾今负吾母矣言讫复泣下已而遂卒我与尔母知其言之痛而未忍即死者以有尔在耳尔父之渉于世者浅其智不大见而学亦无所施以吾观之其涵茹植立他能子弟不一二觏也兴祖稍长即深识之今兹頼二母不失其家尚窃禄食以有馈祀祖母今年八十有六吾母亦六十有七华皓后先并受显恩而吾父之宠苐及于泉穸葢曾不得半菽以养是于子道不亦至恨也哉吾子幸次而志之庻有以慰吾父久没之魂而且以饬王氏于永久贯谨按王氏世家曲周府君之曾祖讳魏金贞祐九年进士仕至寳丰县令祖讳克温金季以从仕郎为辉州都孔目官兵疫起手治粥药以活病饿者民德之卒捍城死难祖母申夫人始由辉徙卫州之胙城县故今为胙城人父讳文昱不仕以明经教授乡里母丁夫人也兴祖字景先温缜有清裁起家郡文学辟中书兵部令史歴枢宻府入中书省为省掾秩满以今天子正位东宫领枢宻使时尝奉署牍用恩进一资授奉训大夫向羙显矣有子毅国子生赠封令官五品始予其父阶官勲爵母若妻即封县君景先请于官曰兴祖之祖母丁实保抱携持兴祖以至于今愿以妻呼延所得县君让丁宰相义之于是丁夫人与张夫人并封汲县君人知荣二母以为王氏仁孝之符而不知景先之所以借宠于国家畀矜其祖母者实以毕成父志而已余闻忠孝之门克受祉报若辉州之敷惠执节府君父子之仍世履儒其善厚之泽郁塞充满至于今而始发逹流动焉岂真所谓盈科而后进者耶府君之德之渐吾葢不知其所止也铭曰
　　繄王受姓出自诸姬曲周之宗继别始支于其于胙载德甚仪祖烈扬扬孙谋防防有殖其丰而啬于施孰不菑畆视尔耘耔维昔孤孱鹓然奋飞有奕命书贲于烝祠亦既显孚而又燕宜明昭者天不昧人为镵兹冡石用永厥徽
　　有元故奉议大夫福建闽海道肃政廉访副使仇君墓碑铭【并序　代赵承防作】
　　仇氏望陈留谱云宋大夫牧之世人金有更朔平临潢二县令者讳辅即家临潢临潢之曾孙昌平府君实又徙京兆府君生三子其中子则君也君讳谔字彦中始龀从府君出礼賔客已落落善占对长益涵揉于学要能以竒气伟节自致至元八年君生二十二年矣安西王时以亲王镇京兆喜优纳人士君布衣入谒王语合意竟留给事邸中久之列上其能即试君武备寺寿武库使十五年遂出知威州廿年稍迁巩昌路总管府治中治皆有声称廿五年进阶州尹未赴遭内艰罢于是御史廉得君威州巩昌数事荐诸朝欲引置言路不果廿七年乃以福建闽海道提刑按察副使起君明年制改肃政廉访司即用君为肃政亷访副使间岁自免去曰吾复何为于斯世葢北过高邮乐其土风因畱居十年大德四年以疾舆来扬州就医药其年八月十日卒扬州年五十一自承务郎三迁官至奉议大夫卒之日无赢囊副楮侨家巷处之旧聚哭一辞曰善人亾矣至大四年其子治济濬浩廼克自力奉君之丧还卜大都宛平县西山下庄之原藏焉窆以四月辛酉其域距祖茔五里君性开防与人交底里倾尽为政多本教化而自持其身丝毫不敢欺方少未仕见白金遗道旁初不顾已而计曰贫者需铢两以济幸我见之他人则持去矣即俯拾纳袖中俟有间求者至自言适贷得将营亲塟君询验果然出金还与之其人泣谢道姓名君辞之曰我岂市恩哉在威州民张氏兄弟讼家财吏展转求赂更数岁莫能决因亦致困匮君召谕之曰若兄弟孰与吏亲民曰兄弟同气吏涂人耳君曰同气以资涂人汝何不知之甚即大感悟相抱持以哭向君叩头曰今不敢复有辞矣遂与俱归时属县吏李芝秀慢令当笞君望见即令释防呼前曰若躯长六尺徒甘捶楚间不知有功业可指取耶吾与若三日限若不力吾将重置于罚后君出安西有从骑十数西来见君遽下马拜曰我当笞吏也公向脱我罪又朂我仕今効节兵伍为千夫长防公之德岂有今日在巩昌会岁大旱草木枯尽僚吏请出祷羣望君曰得无以寃狱致是乎取某事按问得实平反上之大雨三日在闽属行省臣有以采银为利献上徼厚爵者朝廷下其事设官赋民而地实无矿民往往贵市入输君急劾闻有防罢其役命按致言者罪建宁刘氏居麻沙村疃中仇诬其有反状州若县将织罗成狱君虑囚及之唶曰有是乎即以法抵仇而刘阖门数百指不絓一人君仕虽早当官之日不多于闲放之时故其施为注措槩逸不传今掇其士大夫口道以熟者一二志焉其所书如是其所不书大抵可见矣虽然犹为试用者小耳第令充周而防极之则古所谓循吏不足多也君曾祖忠源仕为定远将军兰州司法祖福亦明威将军父昌平府君讳德明隐居教授曰樊川处士者府君自号也后以君弟鋭升朝恩赠奉直大夫飞骑尉昌平县男先夫人郝氏赠荣禄大夫大司徒蓟国公谥孝懿讳德义女先十一年卒生三子一女后夫人钮祜禄氏先一年卒生一子三女其以二夫人祔治高邮府兴化县尉济从仕郎太常太祝濬从仕郎大都防府照磨浩晋宁路闻喜县学教谕壻曰吴焘御史台掾卢亘翰林待制承务郎兼国史院编修官早卒姚庸承德郎中书省检校官孙男四人曰庆璋【缺】昌顺昌敬昌昔君爱钱唐比过之去来輙留旬月往往援琴筑以写山水之清音久焉若新得之故与予同好相善也今年延祐六年距君塟八年矣而其子濬丐予文其隧上之碑不腆之言君实知之矧专记墓尚庸何辞铭曰
　　蓄之涵涵流之渐渐莫或匪泉筑之疏疏搆之渠渠堂亦有焉我观其终有植之隆有发之涓谓德既仪不卒于施而又不年不弥其盈不陊于倾以游于天子则维宗女则维从其窆孔延西山之原冈阜厚完有封斯阡以引其休以质诸幽尚考铭防
　　故奉议大夫监察御史席公墓志铭【有序】
　　延祐三年四月十又六日宰相奏以前秘书监秘书郎席公为辉州知州越七日御史大夫复奏以为监察御史五年五月一日卒官卒后五日其妻元城县君薛氏奉匶殡京城南明年正月十一日始以舟载归其居大名路元城县将卜塟前行戒其女奴襆公平生所为诗文记序铭颂藁卷满一箧来告曰吾夫于学而郁于用其所着见大畧具是吾妇人不能悉凡外行吾夫在时雅幸知子子为我考择其尤灼灼者志诸幽妾虽斩焉未亡将他日有以下见吾夫于地矣贯哭且辞既明年其连郭君德夫实又以元城君之言来速铭盖贯始客京师公方去官中秘书侨居委巷蓬茨一室不能具几席而强志确立如古独行君子间一造之坐谭亹亹或时竟日不啜一茗知其所学为有源委者夫其养之之充则其发之硕远无疑也而止于是殆所谓天者不可信耶公少学于翰林学士紫山先生胡公祗遹时集贤学士雷公膺翰林学士王公晖与胡公同称文章家公徃来三公间其醇然不杂则多得于胡公而芳泽厌满皆其自致处困能亨徃往推极命义之防以纾其抑塞传者以为是怨者之辞耳宜乎公之穷而遂以不振也公早以御史荐为殿中知班御史中丞崔公尝目之曰是真读书明理者吾知其不回挠矣寻辟掾太师淇阳王府三考当入流内铨即试秘书监袐书郎比三载其长言于朝曰席某最宜于官愿因留不迁于是复以为袐书郎至大三年先皇帝方正位东宫而武宗皇帝在御公为澄源书数千言以贻两府其槩曰正已而格君谋国而任人是在两府宰相元气也台臣药石也元气受病则有药石以辅之彼此相维而君心可正治道可成识者多之及为御史首论选官之法固欲循名而责实察言而观行为执政大臣者可不监其失而图其终又论兴学所以立教师道不严蒙养不正望其成功难矣会内廷臣有欲芽蘖为中执法者一台愕眙不敢动公独抗章拄之寻亦自悔止延祐四年畿辅久旱春夏多霾风和宁诸甸大雪盈丈人畜死伤公上言应天惟以至诚爱民莫如实惠隂阳偏胜理有致然宜合近臣经事多而识虑审者杂议之凡政令得失民情休戚咸得上闻庻有以启悟宸图回天意他所论列尤多皆精凿剀直或从或违其効葢可覩已尝曰搜擿案牍而逆日以计期会深文以扶细碎吾无能也其徴于书如是而及以吏事属公者莫不云然呜呼亦悉其材御史矣公讳郁字士文殁时年六十自承事郎三迁官至阶奉议大夫其先太原人中徙大名今为大名人祖讳珎不仕父讳荣仕为将仕郎卫辉路获嘉县主簿卒以公恩赠奉议大夫大名路总管府治中骁骑尉封元城县子母杨氏追封元城县君公之殁葢无主后无一铢之赀无一锸之土始丧至葬薛氏尽斥簮珥鬻以供具薛氏奉训大夫庆元路总管府判官致仕讳均女也其葬以七年某月某日其域在大名县安家庄昔公受言于紫山先生曰士所以异于人者以义理养心志以学问养才能以德养身以名位养功业以道养天下以政养民以著述养万世又曰盛极而衰气数之必然故君子忧治安而恶盈满所以君子小人之泽皆五世而斩葢识之座右恐恐乎惧一言之不售也公所为文在藁犹数百篇贯将叙次传之姑述其世业爵年而系以铭铭曰
　　繄人在生众万不齐或坎而流或嶞而隳其人其天孰全以亏亦昌于言而德不施允兹与存抑又何欺有竁斯藏有绋斯纚式慰尔诔以章之
　　方先生墓碣铭【并序】
　　浦阳江之始源在婺州浦江县有山直其东北曰仙华山山之南里大姓方氏居之先生方氏睦州谱自五代末徙来出唐英处士于宋有戸部侍郎赠光禄大夫讳扬远与眉山二苏公同为嘉祐二年进士其子滋亦卒官戸部至先生六世先生隐君子也雅志游常欲资之以昭德葆性汲汲然恨行地不广接人不多葢老而益鋭初本陈氏子在褓而先府君命为后曰是能纉吾业者何必吾宗逾冠出客杭都主贯外祖閤门舍人俞公所将作监丞方公洪竒其文以族子任试国子监举上礼部不中第于是陈丞相尤器惜之将具奏请补初品官而丞相去江南已内附先生未尝有仕籍然追记其一时所予非班序之显人则庠黉之闻士于书无不通究毛氏诗其最者也始葢用为文以应有司后乃束其兴观羣怨之防而一发于咏歌体裁纯宻声节嫺婉不缘琢镂而神融气浩成一家言诗既益工业日益落里士吴明府渭因与其伯兄弟辟家塾延致先生吴溪上遇好賔客则采摭云月嘲弄林水间晚善栝苍吴思齐善父武夷谢翺臯羽序其倡答诸诗曰风雨集以识臯羽无子死数百里赴其丧为函骨塟严子陵钓台南间岁西游访遗揽古兴怆增欝自陵阳牟公献之新安方公万里而下若淮隂龚圣予剡源戴帅初永康胡穆仲南阳仇仁近莆田刘声之吴兴陈无逸皆联文字交积其藳卷满数十便束归山中如有德色然尝由京口泝江至建业又东南出栝行寻鴈荡大龙湫抉摘景物率借为赋咏无一毫徼世意或以是迂先生则笑曰彼岂知我哉家故贫至先生一倚吟诵尤不事生殖遂以艰窭终其可传者古近体诗及他著述合若干篇未诠次得诸躬无若贻诸后先生庻几为不死者先生讳凤字韶卿年八十又二夫人季氏先卒于贯为从表姑曾祖某祖某父志仁其卒于至治元年正月某甲子而塟以某年某月某甲子兆在仙华南东子男二人樗梓克以儒成家女三人适张佐黄旒赵必俊孙男三人孙女二人贯少亲事先生比长外归輙裒其道路所得求先生而紏正焉先生毎翼张之迨兹齿士获有禄食于朝是敢忘先生教指哉去年冬先生尝手写诗一章介其孙壻吴莱来试春官言近得聋疾画纸与人语则仅可识自视若外域人将死无日矣然行间整整不见老人欹侧态方意其虽聋岂遽衰者莱还而赵録事以讣至贯为位哭失声已乃曰先生既塟矣琢辞表墓非贯则谁宜为葢用其所知者酬焉尚先生之志也夫铭曰
　　不踬于奔而游于恬维蓄之实以鸣其谦有鞳钟镛槩若釜鬵鼓间出声震轰严严器之硕者则罔不兼先生中身退然洁亷发其和音不懘不惉不荐庙郊卒死于淹岿岿仙华越人所瞻瞻之维何匪孚用占有封斯隆如车如幨门人作铭式昭厥潜
　　亡舅故宋太学进士俞公墓志铭【并序】
　　内弟东阳俞仁杰将以月日塟吾舅府君乃自其乡贻书京师告塟期贯哭拜已南向祝曰贯为贫持禄以縻于兹丧不及临塟不及虞罪也奚赎独假兹葢石文着府君之隐德閟行质诸其幽尚庻几有以慰其营魂于地下则系之曰府君讳相字莹中曾祖讳寛祖赠承事郎讳嘉会父通直郎衢州军事判官讳能千府君幼从乡先生学治经为小戴礼大义下笔纚纚千百言宋咸淳七年仲父閤门舍人公当任国子以其名牒上试入等得补太学生祭酒司业博士第其所业尝在诸生右又明年外舍校定成即升内舍宋太学制有三舍法由其选号能文章则阶通显矣于时府君才二十余而衢州公方监省仓门与閤门公并有列于朝所交皆望卿逹士府君旦暮冠带出入桥门肌肤泽晢仪观秀俨人以为是借诸父以成名者何足与寒畯角哉及从院小吏窃録其文而证其绳尺之当否则更翕翕称让悔谢其知之浅也又数年而宋亡六馆为墟府君亦径归不复出﨑岖兵间生理销落葢晚得重膇疾宴坐一榻呻吟占毕外独嗜天文图书探研奥赜不遗毫丝尝逆推其禨祥灾沴之所起曰后当然耳已而果验然不以语人而人亦不识之间则课子姓读书耆旧过门问故京人境离合交友出处衘杯接席歔欷感怆已复欢欣笑呼贾勇为乐犹有承平风流意态自余壹不挂口其言曰盛衰者物之变也而吾之不变者曷尝有盛衰哉呜呼府君非得道者与其卒于延祐六年八月廿六日寿七十一窆以泰定元年十一月某日兆在西部乡金家山夫人胡氏子男三长仁杰也次傅翁早夭次俨翁出后同邑卜氏女一适胡汉汉业儒孙男三文璧文奎文叅孙女二适吕棨王致平閤门公则贯外祖通判静江军府卒官铭曰
　　始之遂遂若或将之终之蹇蹇又或方之不磷不缁袭其休光耋何嗟矣德则允臧于以诔之维后之章元赠太中大夫东平路总管轻车都尉鴈门郡侯田公墓碣铭【并序】
　　延祐四年朝请大夫德州知州田君泽既去官以老中书为考秩进太中大夫而以中山府知府致仕五年为至治二年天子推恩臣下宠及其世生封殁赠具如诏书于是君之大父母父母应在卹典得显赠有差曰世昌大父也阶中宪大夫官南阳知府勲上骑都尉爵鴈门郡伯曰诚父也阶太中大夫官东平路总管勲轻车都尉爵鴈门郡侯曰李大母也曰赵母也并追封鴈门郡夫人泰定二年君年七十又九而君之子居中亦且六十又一相顾言曰吾世郑人始吾大父南阳府君遭金乱尝摄承其州事亡几病免卒时四十五乱益急李夫人径擕吾父与二弟冐巘抵险间走渡河北居保定因伍民以着其籍吾田氏宗仆而复植夫人力也久之以介弟属吾父曰尔兄弟留应更由吾挟尔季还老于郑矣得年七十八以卒故吾东平府君方在艰棘已知奋厉自立于生业卒能纾穷取裕以开其家及进从学士大夫游则慨然兴起谓吾今不逮于是俟吾儿既长必求明师教掖成就之庶其勿替以引乎自吾有知犹常常举之以督以儆吾父虽远而训言在耳敢忽忘哉今吾幸借祖考遗德保有禄食歴八官而丝毫不絓于吏议遂得休其衰耄以下从先君于九京尔复有子有孙其深识之又曰吾旦暮人耳吾大父母之塟在郑昔吾守钧尝改卜竁郑之新郑县韩保村吾子孙生于保定吾父卒于保定而田氏莹于保定葢自吾东平府君始矣尔游居京师孰能文辞以着吾志尔持吾言而往请焉倘哀而畀之则镵诸窆石表诸隧上尚田氏永有宠绥居中尝善于贯它日摄齐欵门前致其父中山君之戒曰子而不诺吾无以反白吾父贯曰孝子仁人之心予将张之不暇而敢以辞嗟乎春雨既滋草木怒生至其条鬯叶茂而根本之防借或不能无頼于斯予观田君之所致知其积累之有自则夫享有乐康而子孙启庆之若是吾东平府君之菑播于前者宜其获之炊之而无已也府君之卒在至元廿六年十月二日春秋六十又三卒之七日窆清苑县马车村后十八年而赵夫人卒葢七十又八矣即举以祔府君之兆子男三长泽也泽字济民次渥次渊渊早卒孙男二长居中也次居仁曾孙男四长恕从仕郎大都酒使司提举次恂将仕郎顺德路广宗县主簿次恪次怿曾孙女二长适翟居祯次未行铭曰
　　田维嬀姓显氏于齐粤有代序乃别乃支谱散宗緜逖矣莫稽攘攘郑郊夫屋相时母贤暨于育鞠畔涣流离式嗣式续基之朴之以有东平尔畜必流尔郁必声保人敬恭言观厥成厥成伊何以克有子亦仕而优弗殆而止徼其宠章烝畀考妣维考若祖殿邦伯侯封土祁祁在晋之陬曰大尔承曰辑尔休嗟今之人匪谋朝夕车来贿迁贾罔常获视彼田宗其处安宅四世百年孙曾孔仪曷其以征墓则有碑博士司诔维显诗之
　　亡友王君景先墓志铭【并序】
　　景先姓王氏讳兴祖自中书东曹掾六迁官至朝请大夫礼部郎中泰定元年四月扈从如北都七月十八日卒留守官舍舆其柩还京藳殡文明门外将以某年某月某日启塟卫州西南小店原距州三十里景先本曲周之宗其曾祖在金季尝为辉州州佐捍城死难因留茔卫之胙城为其县人胙城濵古河道比年飘砂拥砾漫没人庐舍塜墓景先在时方欲求地改兆不幸早死今嗣子毅穷穷承志以获吉卜而不知景先之遂从入此土也始景先五岁有父丧頼祖母丁夫人克自生殖逾冠学业见端序即起为汝州学正试辟兵部令史由枢宻掾入东曹会朝廷议行科举以兴能取贤凡所着令必经景先手乃定延祐四年考成用仁宗皇帝居东储领西枢进奉署牍恩超一资授奉训大夫中书礼部主事改大宗正府左右司员外郎寻拜监察御史按河南廉得其省参知政事伊实巴勒丹酗虐民吏数事劾罢之次江陵召为吏部员外郎亡几出签燕南河北道肃政亷访司事建言敦本崇化在尊右儒术因上所会粹汉唐谏臣遗事曰宪覧数百条廷论赏其知要虑囚至大名民有彭四自服为盗系狱逾年景先阅其辞遽曰此非盗盗未获耳已而果得真盗疏免彭而论长吏失入如律满二岁复以礼部郎中召还死其官春秋才五十二娶呼延氏一子毅国子典籍景先事丁夫人孝谨夫人余九十犹在养景先旦暮节时其食饮怡愉乐康忘其耄也葢景先敏学强善与人交慎终始平居不屑屑口语而临事持议卓见廉角从仕廿年家无一瓦之覆一防之耕以宁其居老母丁男孤寄京师平生交友多赙之者其所珎畜经史子集数千卷古名人书畵数十轴而已尤好为诗趣尚恬素辞亦清冲在藁数十百篇往往多可喜予来京景先辱与之游命其子毅从学治经深懐宻抱见輙倾尽在东垣书疏往来无虚月尝欲联舻吴越覧观山川形胜以摅发其抚今思古之情而景先不能待矣将槩叙其出处畀毅俟塟期镌之乐石纳诸墓中而毅复泣拜以请景先固善予言其又何辞若凡世系具先府君志铭此不着着其歴官行治之可传者铭曰
　　古儒行猷无賸学稽经用律道斯博景先进途如发彍端车而驰闲矩矱羣飞方拏见孤鹗孰返其归赴漠九原茫茫吁可作
　　承直郎管领巴圗尔民戸总管伍公墓碑铭【并序】
　　高安伍氏着籍于其县之仁南乡上泉里者实自豫章临江再徙以来至管领巴圗尔民戸总管讳先辅始嶤然称大家望其里中矣巴圗尔汉言徤儿初世祖皇帝綂一疆宇勅尝扈驾南伐骁勇十一万戸留籍汉湘命枢宻院即江陵之松滋置总管府为署官比秩三品总凡役之政令其贡赋物佑则因湖广行省以输逹于上葢介乎兵民之间而优养之也延祐三年公用东朝宿衞恩起家一命涖其府在官三年枢宻臣方奏公政绩宜迁而公以病满百日当免径舍归间二岁复至京师觉体中风即日南旋及家犹经纪诸务甚悉泰定二年秋九月疾作遂卒得年六十明年冬其孤允防卜兆抚州临川县明贤乡白竹坑之原将奉柩以窆先期属其父友广东帅府掾李荣持事状与其府所上最牍走钟陵乞辞以掲诸其隧予读太史公书见其纪次三代战国秦汉事本末可称道或者谓退处士崇货殖更有所蔽然不知治产积居在追时好取世资而推利任义不拘牵常算固卓然豪杰之士哉若公甫试而効其可考信者如是是足以表着之于后矣公自少有智力用之营干輙操其赢久之治别业豫章度资用益裕辟塾里中致名师敦其子姓以学实义廪赒宗党邻比之不能自振者豫章城东出望仙门通道吴楚粤故杠梁壊公伐石新之冶铁塼一百五十尺衔石为锢且屋其上比至松滋松滋民阻饥公发囊楮得中綂钞三万六千贯移县俾计口予之而富民亦稍出粟以佐所全活三万戸有竒前是府建白水书院便学子肄习而庖廪不继公曰士有事而食然则学非事乎辍羡俸一千七百九贯率先僚吏为市稲种田三十石其赢犹五千贯树为学食母钱山南廉访使者善公榦敏檄行县经画江陵侵没学田之在版者得水陆田林园一百一十一顷岁广其租一千三百一十三石中綂钞亦五千五百八十五贯于是讼辞连民吏多移公廉问凡廿余事钩致其情人以不寃诸使皆列上其迹至完餙廨署增筑逵道征工需材常有余用而不以劳勚诬民为公之民葢晏如也晚还上泉遭岁荐祲白郡愿输米麦各五百石从官中给食贫民又大出米五千石下其估贷之尤无业者聴以力佣辇剰粟石二百往赈邻县南昌进贤日为糜粥餔行者环其居百数里人倚公以生公襟抱开朗未尝以占毕为学问奋其猷行徒手致赀算钜万敛散弛张不抑不浮结賔客蓄僮奴乐赴人之急有古任侠之风使位与年可以俱得则汉赀郎功业可指取也呜呼惜哉曰天富曰文贵曰大贤公之曾大父大父父也曰刘曰黄曰傅公之曾大母大母母也曰卢曰杨曰额森呼都克公之配而额森呼都克宗王女也曰允恭曰朝弼曰赵寄公之子其庻赵寄更名普安为允恭后允恭嫡也曰普关公之孙也曰某甲子卒之日也曰十二月乙酉塟之日也曰承直郎公之阶也曰兴甫公之字也曰乐泉公之自谓犹曰乐乎斯泉云也予不佞既为摭其可书者序之又系以铭铭曰
　　道散俗毕用智自赢进乗其时反亏效成如风水遇如区者萌果孰使然以施以生惟过而续其机不停既取既新有益无倾我观伍宗由枿而荣翕之敷之信若权衡岂徒专已刓神敝形一节临民民歌治声将升于明载辑于宁饮德沭惠我鳏我惸志使乐郊移之里闳直防其庸胡不百龄有袭庆源来裔绳绳爰卜契龟廼辟幽扄土深水长函和葆灵曰兹公宫尚考劖铭
　　元故大司农史义襄公墓志铭【并序】
　　中书右丞相赠太尉镇阳忠武王大勲在盟府不朽在史牒世称真定史氏犹汉袁杨唐英卫而济美过之大司农公谥义襄于太尉为从孙而金紫光禄大夫兵马都元帅之孙也元帅太尉母兄镇真定阖门百口死武仙之难独二子先从大父行六部尚书留北京获免季江汉大都督实生义襄义襄幼有大志太尉爱异羣儿命冡嗣万戸鞠为己子携戍襄鄂少长在行间耳目濡染众号知兵甫冠长千夫从逐赵宣机余冦手射数人万戸后以宣慰防下静江行定广西十八州广东三州义襄常先登以功授承直郎同知静江路总管府事时有盗据肇庆行省假义襄肇庆总管往讨平之还迁奉训大夫潭州路治中未行进广东宣慰副使改淛东在广殱峒獠黎德俘蜑船千艘在淛破山贼栁分司众七千栝苍踣娄才杨镇龙众五万东阳摧俞高众五千绍兴殪詹老鸦林雄刘甲一众数万温处间功最一时先是张元帅范南海凯旋请以邓军还史氏宣慰使时为右丞应曰臣子燿可燿义襄名也召至右丞进平章政事薨明日制下授朝列大夫邓州旧军万戸义襄哭踊誓柩前须平章嫡子荣长归其官平章六子籍其田宅奴婢口均畀之不自有一毫奉平章与四夫人之丧返塟太尉兆寻以荣入觐俯伏奏曰是臣所后父之嫡子生十四年矣宜代臣领邓军世祖皇帝义之命荣袭万戸爵会将发实保兵以荣禄大夫福建等处行中书平章政事起义襄将其师别钖虎符鞍勒弓矢彄甲兵未出复防其世旧改授他帅于是成宗皇帝始正宸极即拜资德大夫江淛等处行中书右丞至则除火余官屋之佣若干缗禁官市恶盐防减江东戸课金人有讼行省臣失仪者辞引义襄为证诏遣御史按问义襄以实对言者指为阿党义襄退居待罪上深知之迁江西左丞又迁湖广一年复还江西罢贑州屯田军广东民丁粮召入拜大司农无几以太夫人年八十乞身归养未报大德九年二月壬辰薨京师春秋五十义襄字奂卿娶祖姑之孙刘氏贞顺静嫺不见喜愠事太夫人为令妇字子姓为贤母婣党视仪焉生子男一壎资善大夫江西等处行中书省左丞女一适资善大夫司农卿王师圣泰定三年左丞按典式上义襄凡行太常为定谥义襄刘夫人亦先封常山郡太夫人明年夏左丞以事如广州夫人遘防疾北还而亟以六月辛巳薨龙兴寓第享年六十八左丞舍官扶榇浮舟万里北归真定将卜是年某月某日启义襄之菆合窆姜固山之原都督兆次泣谓属僚柳贯曰先公在殡久惧伤吾母心未就窀穸之礼罪也今不幸吾母亦至大故惟隧道有碑柳城姚文公尝掇其大节着之吾将镵之乃若幽堂之铭所以申吾陵谷之虑者子其可让贯弱龄以民事义襄公见其仪观硕丰器度总戎赴敌竒畧防出而临民岂弟如恐伤之尤好賔礼宿儒名士燕衎无虚日盛德宜后是生左丞早以令猷再牧侯藩三参机政克践世官以光大元帅太尉之遗烈然则义襄曷其死哉尚书于公为曾祖讳秉直元帅为祖讳天倪都督为父讳权平章为所后父讳格公之孙男四长钧承务郎籍田署令次银山长安金山孙女三长适某余尚幼曾孙男女五人铭曰
　　史氏世臣佐国基命宣承武威九土耆定桓桓都帅执节死正孰存其孤以克保姓匪姓之保实鸿厥庆公生师中属时鼎盛殪戎获丑憬彼无竞幢纛舒舒前骑后乗既辍西师重付宰柄山区海封我藩我屏三邉晏安不戒而令征为大农始还朝请帝曰汝庸子其聴莹汝仪迩联陈善谓敬公拜稽首谋予于防臣有母杨待臣温凊忠长孝短高聪幸应诏可未颁覆其一镜公自服官被遇二圣太尉诸孙独也渊靓其靓维何日节其性虽则宴娱不纵不醟天道匪讹常以善胜遹观穮蓘故想甗甑肆今象贤如泗有磬声于庙阶可问可咏倬兹人门辉光引映手开堂为神之廷公游于斯死目当瞑石固坎深山经川亘尚利嗣人罔弗宜称陵谷有迁于焉取证
　　师氏先茔碑铭【并序】
　　师氏宁夏人而有茔于濮阳之东葢其徙居三世矣徙三世而始显且大若富人之稼然耘耔之力优则铚艾之功至岂以旦暮计获为赢哉防定二年今江西湖东道肃政廉访使师公由工部尚书出宣慰淮东升秩二品按典式得赠封二代及制下大父讳某自中书兵部侍郎赠嘉议大夫中书礼部尚书上轻车都尉追封宁夏郡矦父讳某自中书礼部尚书赠中奉大夫河南江北等处行中书省参知政事防军追封宁夏郡公大母惠氏母王氏并宁夏郡夫人于是以公贵凡三锡命书矣宁夏之俗僧民同防而异版郡侯之父讳某仕夏为管僧官在国中称大姓郡侯生十四岁会天兵破灭夏以西有防戈矛所向髫无遗育郡侯方被驱太壻昌王见其姿仪颀憗髪泽鲜润怜而生之解驼鞍覆上使伏其下传令者再至太壻不得已宣言曰全定河西一国不留一童男备贵主炊爨乎遂収置邸中迨长出衔使命归致分赋有忠实称太壻薨郡侯亦以其家卜大名之濮阳居焉又营别业汴之许昌故濮东之茔即祖郡侯郡侯生郡公元慎厚尚义不乐为浮靡事平居虽临皂无矜慢崇重儒术教子谆切终身未尝出一恶言乡里号为德人卒年四十九塟濮茔第二域葢师氏之在濮阳肇基于郡侯堂构于郡公而涂塈垩丹于廉访公其所由来渐矣不然郡侯以童覊之身脱锋刄之难东来数千里卒开子孙显大之业以余观之其积仁累德是不特一世哉肆今廉访公早用才敏跻荣仕路再还而以左右司都事佐河南省拜南台监察御史改西台复以左右司员外郎佐江浙省召入为御史除浙西廉访副使遄以右司员外郎召进兵部侍郎出牧平江选为京尹遂长工曹入仪班着出秉旄节宏猷硕虑山立云蓊方中外期属如公不四三人然则公显大其祖若父以光裕于师氏之宗者殆不止是也呜呼士之诚善于躬不克自奋虽湮欝于一时而终焜燿于来世又幸而代遭圣神崇孝劝忠着为褒防之典宠有封爵泽及漏泉曾不以迟速幽显为间则夫求天道于悠邈而忽人事于细防征诸师氏吾固不得而深信之矣郡公子男四其二早世长即廉访公名克恭字敬之四娶曰王氏累封宁夏郡夫人曰萧氏未封而卒曰巴雅抡氏曰周氏次托克托穆尔以子通籍得封承事郎长垣县尹娶奈曼氏亦封宜人女四适某某某某孙男六孙女五曰恒曰晋国子生公试入等承事郎同知泗州事曰升亦国子生壻曰某某某廉访公出也曰德宁曰博啰登防定元年进士第承事郎同知濬州事长垣君出也曰塔海壻曰某某早世者出也外孙阿尔国子高等生起家承务郎江州彭泽县逹噜噶齐绰罗防定四年进士滑州白马县丞郡公内外孙九人其四皆掇文科余亦有仕资师氏之德其可究矣乎昔贯以博士教国子晋升博啰执经席间审知公立朝大节廼兹官江右实授容察公谓贯曰先茔之碑无辞以刻遗羙不彰余维多罪子尝司诔奉尝所言宜昭潜信后其为我着之何如贯承命叙次复系以铭铭曰
　　山条川支演迤西来经于夏墟风气始开其产羙玉球琳瑶或显或湮由见者异湮为渊珎显为瑞器发而之用不必并世维宗师氏曷其徂东匪于兵棘将启其逢譬彼流坎抵平则通大鼎养贤独家千食烝哉闻孙仰受成式式是孝忠明扬厥职既仪于廷亦旬亦宣灵承湛恩大贲幽泉元侯上公叠衮重延公曰斯宠吾祖吾父蓄厚报优余何能举隧有桓碑庙有簋簠不声于歌胡考其休濮东之封自吾祖侯企瞻夏西兴云如邱高曾之灵赫其戾止同佑我后歆于毖祀托辞贞珉式究终始
　　周东扬墓志铭【并序】
　　东扬之学成于科废学散之后其植本丰故其枝叶茂也延祐初元仁宗皇帝方出宸断尊右经术辟科举取士之路而新学诸儒以非所素习抉其利而取之议者咸诟病焉惟东扬大立小随恢恢乎有游刄之地矣延祐四年江西以春秋举上礼部有司訾其防语不合意不得第七年复以礼记举上明年至治元年擢丙科授将仕郎永州零陵县丞零陵在荆楚上游俗戆民嚚东扬至则因其所蔽为开説仁义使知去彼就此县有巫妪曰国母自诡能言祸福为书数通使弟子行民间愚者争愿标名其上由是趋门日众东扬曰张角三十六方其初亦不过是亟逮寘于法比县祁阳有马前卒殴民至死长官故匿其实东扬次当检覆得其情椟中一讯即伏论者常谓儒者迂疏少效而不知真儒之效固随试有成者如此代还赴吏部铨调为南安路上犹县尹致和元年三月到官其民素闻零陵之政私相告语曰吾县多幸朝廷畀以善人长者庻其惠休于我吾敢自戾于治未几疾作犹强起署文书理诉狱既而浸剧移告北还以五月十四日抵家二十八日遂卒东扬姓周氏讳尚之东扬其字也春秋六十又一曾祖讳光祖祖讳山甫父讳子鸿三世皆隐而不耀初室以王氏赵氏继室以蔡氏子男二曰顾言曰永言孙男二尚防东扬务为深远靖简不事暴衒其学根柢六经旁出入诸史百家至庄屈荀扬左马韩栁氏之书皆手自缮写行吟坐讽将老不辍比州并邑走书授币辟塾迎致以先得为快既取第需次里居来学之徒常数十人寤疑辨惑无不厌满平生所着有礼记集义若干卷过言巵言鷇音又若干卷藏于家顾言将以天歴二年某月某甲子奉柩卜某乡某原为竁就窆先期以其友熊椅所述事状求余铭余初识东扬京师洎来江右而东扬调官始归一再过余以其学交相证情好弥欵别之上犹未数月而已不可作矣呜呼余读丰城志载乡贡进士周谔熈宁中所撰勅书楼记服其序述之严论议之确而又得东扬所着杂诗文喜夫周氏之世以文显可尚也哉乃序而铭之其铭曰
　　古儒治经爰稽其实今士狥名缛文薄质于皇盛时载崇经术取人以仁异材轶出东扬始升用乡三物射防先登如稼斯铚丞邑于荆绩用仡仡既陟其门亦朱其韨尚俾之年承休进律以观儒猷以验天隲大车在行将驽而蹶彼耄而嗟此壮而拂不亡者存其音秩秩庻其方来贻光绍述有相斯邱惟君子室吾铭昭之声于湮郁
　　元赠中议大夫同签枢宻院事骑都尉追封南阳郡伯宋公墓碑铭【并序】
　　至元廿四年冬十月南阳宋公敬之以湖广行中书掾狥直节不阿积愤懑客死于静江驿舍时年四十有六自公之死谗稍戢正论获伸既而奸臣伏诛天下晓然知有君子小人消长之分矣初长沙武安王阿尔哈雅贰太传淮安忠武王平定江南有功上流及平章湖广行省致公为掾于时阿里伯崔雅克特穆尔出为江淮行省左右丞深务绥抚新附择循良吏为守贰令丞人便安之如承平时中书平章政事阿哈玛特既窃政柄一视货财轻重不问犷愞黠痴皆署江南官名海放选二丞輙从中沮止故有隙阿哈玛特鋭意穷索崔公所歴地踪迹疑似将傅致其罪无所得时公初升营田府提控案牍疑其府尝有了诬逮公入刑部狱使鞠者罗织成之公拒不承鞠者虽暴酷终岁不能更其一辞会崔公中祸死公得觧去镇南府征交趾大将六七人武安与焉公以掾属从兵入境破险隘降其若干城方上功京师其秋海溢潮盛交人乗势溃隄灌其军府仓卒班师武安脱急难颠沛公未尝顷刻离左右也阿哈玛特败僧格骤得政尤奸黠残虐树婣娅党与聨络中外约苏木尔为左丞湖广当武安时所欲为不得直遂以其积仇累怨诉京师僧挌挟为左验行其谗武安自戕死时约苏木尔初见公实欲深致其毒犹诱以甘言会石大□窃发湖南左丞刘二巴图尔当綂师往捕约苏木尔乃宣言曰吾省绾军政制变岭海间非练逹吏岂能有济命选公为分省□南去而欲因事中伤之乌玛喇再举征交刘复主饷馈约苏木尔特辍公督造石康海舟捃摭纎碎无其迹犹下急符勾摄气暴甚公在瘴乡居郁郁不遂及赴逮益以忧愤得疾次静江遂卒阅四年朝廷大正僧格误国之罪约苏木尔亦次伏其于是天下有识之士咸服武安知人之明而以公为能自靖自献庻几乎不辱其身者矣公讳钦其字敬之世为相人治岐伯鬼臾区言为方脉医金徙都大梁曾大父为尚医入内诊上脉息着声始析家迁来河南大父值金亡避兵又徙南阳府旧县口申州父全防慧多学依叶县富人杨氏为壻故又为叶人三子公其中子也公起家试吏南阳府主供给攻围襄樊军用无乏以能擢河南营田总管府提控案牍武安识公材器防于众中故亦能以死报武安焉公之配东平赵姓生子男四曰文祐曰文瑞曰文瓒曰文琪延祐三年二月甲申始克塟建康之上元县金陵乡龙湾之原塟已八年为防定元年朝廷载定褒防之典以宠嘉臣子之世于是公之子文瓒入为右司都事得赠公承事郎赵夫人始封宜人明年文瓒自监察御史左司员外郎出为江浙省左右司郎中加赠公奉议大夫枢宻院判官骁骑尉叶县子夫人进叶县太君天歴元年文瓒为礼部侍郎升秩四品复加赠公中议大夫同签枢宻院事骑都尉南阳郡伯夫人亦进封南阳郡太君时文祐以广德路筦库官先卒文瑞以承事郎淮安路沭阳县尹去官继卒文琪以福建驿马提领最先卒而文瓒之妻南阳郡君王氏亦卒京师皆寄菆淮浙间明年天歴二年文瓒乞告于朝将捧命书奠墓下并启兄弟与内子之殡并祔公兆次同域异□先事请于其友东阳柳贯曰昔吾父执节懐义累遭诬蔑卒以谗死死三十七年而塟塟十有三年幸叨上恩锡封子爵惟具着衰荣终始文诸隧石厥有彛制敢以状私于执事贯曰公行应铭法侍郎又以礼请其将何辞乃序而铭之且以信夫君子之泽积久而流长者如此其铭曰
　　井变而阡禄不以世士而从仕委身狥义不怵于威不刼于利志立诚存之死靡二始南阳伯署郡功曹用文无害着其年劳进事武安从征于交执我胜制彼绎骚班师而还不亡一矢君子小人同趋异轨有妖者狐含毒跂跂玉以攻金谁匵为毁忧恚慿陵殒厥中身谅哉直节可质明神子也初婴既冕而绅天耶人耶定胜相因上圣垂仁率土怙冐示臣昭先以劝忠孝有爵有封有涣其号叶溉根滋如雨斯膏有制车旂有分土田予宠疏荣下漏幽泉曷以荐之尊斚豆笾来假来歆迟公其旋魂气之升炬炳泉冽既伸既止上昭下彻矧是佳城相望中叶何必故乡有安无臲蒋陵之南郁其松楸再世相从乐哉斯邱子子孙孙是防是庥掲德振华以列诸幽
　　玉山居士胡公墓碣铭
　　玉山居士何以名不矫善不诬实隐于其乡即以其乡之名自谥焉象其德故称其名也居士生宋寳庆丁亥得寿八十有九以延祐乙卯六月二十九日终于家阅七年而塟塟之域曰乐邱其地坫塘迩于其家居士所自卜而自名之也居士学积于躬而行仪于家中遭易代安隐无竞既老而传益夷犹林壑间潜幽伏寤啸寐歌或悄悄以悲亦欣欣以乐也笃于义故宗婣里党无违言周于礼故祀飨昏冠无愆节俭不至陋用不过奢其所履如此而其可以寿后训嗣者不止是也方年八袠子孙将洗腆致庆忽命肩舆径寻天台桐栢之胜登台俯石梁经月乃归霜髯朱颊望之如古仙羽人游戏人间而偶见之也居士姓胡氏讳释之字开甫其先自永康徙来东阳之玉山曾祖讳亶祖讳元俊父讳景南受业于国子司业陈公大猷之门者居士之世也居士娶石潭俞氏柔俭慈顺为令妇为贤母诸行卓然二子曰有光曰召虎召虎为叔氏后孙男五曾孙男八居士之流庆有衍者尚未艾也俞夫人生淳祐乙亥卒延祐庚申之二月三日寿八十二也明年十一月庚寅合塟之日也居士之同祖女弟适余舅宋太学进士俞公内弟仁杰实以有光状来请铭余不得而辞也余观自古史记所载隐德之君子岂必竒迹显行越众骇俗为足传哉亦曰反诸其行而信质诸其后而无疑焉耳则夫居士之葆素守冲终于耋世虽一纪而其善行不亡固凛然大雅之遗风也序而系之铭维以志夫实也铭曰
　　不懈于修不踬于行既寿而康以享其生亡鉴之嗟惜不百龄归于乐邱体安魂宁尚利尔后迄观厥成








　　待制集卷十
　　钦定四库全书
　　待制集卷十一　　　　　　元　栁贯　撰墓志铭
　　义方陈母丁孺人墓碣铭【并序】
　　建安陈淏衰绖踵门以谒自通于予予出与成礼退询其故淏再拜起涕泗言淏丧母逾年哀未即死图终窀穸之事今既卜得日淏之同门友蒋易实为淏谋所以不死其亲者曰易次而母诸行往求柳先生铭先生乐穪人之善其将有以假宠于而母矣淏持是而来惟先生之畀矜之也嗟乎予文讵能使而母昭昭于地下虽然起孝之志予其忍重违之按易状孺人丁氏讳临字淑道世籍建阳之嘉禾上里父讳澄号穪里长者孺人幼慧读论语孝经孟子识其大意古人文字经目輙成诵处室时尝学和诗伯父县丞公戒曰妇人职知妇道诗非所宜习葢终身服之不敢言文年二十四归中里陈君腾实君故仕宦家子又早孤时经丧乱横赋重敛日暴月虓君素懦弱常破产应之家遂以削孺人入门捡括内计尽得孔隙曰此岂犹不可为乎稍出其智补窒罅穴芟除荟翳未久而生道裕如阅十三年君即世孺人益自力于俭勤躬操簿书手执筹虽一钱一孔之出入必使节叶可寻而根株可以覆按广田畴新室庐诸凡润餙先业有男子志虑所不能及者孺人子男四女一丧父时长才十二而季犹未晬稍长入小学辟塾曰义方堂延名师就讲肄暇日则歴举小学书立教大指示警厉于诸子而怡怡奉亲长不敢生骄易之句又常常语及之他日子知博习女知顺从人以为义方之教然也孺人质敏而恶华簮珥服御不竞妍好晨兴坐堂理家政问繇赋问米盐言人人殊而出语应之各中肯綮或时过午食不下咽僮意其倦且休矣而区画弥宻滋无惰容大抵治家整肃内外斩斩践其庭者见其左蹈规矩右循绳尺而和气充牣淫慝自无因而入也陈氏族盛宋中兴来常有显者今浸逺浸湮里中尚五十余室孺人礼其尊老而慈其卑幼往来问遗无愆节戚踈少长无间言比嵗丙申丙午洊饥里民艰食孺人既为粥以活饥者又下粟估稍赈防其未阽于危者病不能谒医亦随证注善药予之曰母庸使他人知其施实徳于乡邻固如此孺人居三十年贞节防行足以表见于世里耆聚谋方欲列上其事请加旌复书适具元统二年正月朔晨起焚香诵道释经已忽体中小不佳就寝而疾作祷医勿效子淏竭诚露祷刲股和糜以进亦輙勿效更十日卒得年六十又五子曰沺曰澧曰涓曰淏涓早卒女和适崇安詹天增和先一年亦卒孙男五元焘佛僧元亨元泰元显孙女六初君之丧孺人为卜藏室甫葬而涓夭徴之堪舆家言咸谓不利及三改卜兆域始宜孺人曰亡者得妥其灵则生者宜有防借费虽巨吾敢屑较之哉凡甓窽而封陈牲而虞肃賔制服饬具每益谨已又曰隂阳拘忌为人子弟亦所宜知命沺因传其书为其学焉于是沺所从授书者章贡刘君某复来为孺人谋相墓得某山之原维食卜用某月某日凿竁某月某日掩坎卒之明年也易之状曰易状孺人之行得于宗老之贤者皆不谋同辞吁信然矣曩易从杜先生武夷槩论节妇之被旌门者先生曰使世之公论不屈而有贤守令者出则若陈氏母之操行风节自当表而上之不然旌复之令何为者哉孺人已矣亦徒以重夫君子感今思古之情予是以序而系之俾淏持归请先生书而表诸墓上倘万一遒人之采焉则孺人之成教遗范犹足以衣被来世而陈氏之不遂泯泯者庶其有在于是铭曰
　　遭家孔艰亟返之安其智闲闲生日以遂飬日以备殒于中世有子有孙宜于其家相维斯邱不沆不汚髙四尺者孺人墓耶
　　澹居处士马君墓碣铭
　　马氏望扶风而再徙于南者惟新定新亭之族尤衍以硕礼部尚书公讳大同以政学显宋淳熈间与紫阳文公实交相引重诗书之泽洽于孙曾虽所资所借有浅有深大抵郁如也尚书伯兄讳大方六世得澹居处士处士讳之纯字希文卒以至顺元年闰七月乙已春秋七十又六塟以明年二月某甲子兆在孝行乡之望云原前塟嗣子恭命族子莹为书一通着其行业即请予所善东阳柳贯铭而瑑诸绋纚之碑贯幸尝执笔奉常职在诔行而考辞诹事又知处士为厚德长者可铭不诬乃系而铭之处士夷靖简亮人也读书务明体要不为章句缴绕视世俗豪攫智笼之术如疾狗偷屏羡黜浮自致饶裕然闻里党间有一义可为奋勇赴之不怵不挠至元中有司尝征商于野民甚病焉处士持牒愬行中书以为与民争利非盛世事卒覆按除之大德丁未嵗大祲处士倾廪以餔饿者掩胔以从礼制或欲上其名应出粟补官之令则厚谢曰吾知尽吾力敢徼赏哉处士仲兄早卒鞠其子如已子子寻卒鞠其孙孙又卒鞠其曾孙塟祭以礼婚娶以时植其门户如初处士聚书至数千卷畜古今法书名画亦数百轴花时菊径洁觞陈爼从賔客欢赏引满径醉葢嵗嵗常然将死语子若孙曰吾无愧于人人亦无憾于吾即就木安焉耳讣闻闾居野处之夫咸曰善人已矣吾将何頼处士之配董氏亦有贤行卒先一年今举以祔其域处士无子以伯兄之子后命族子请铭者也孙男二礼禔孙女一尚防处士之曾大父讳崇大父讳镕父讳熈孙皆隠德弗耀曰澹居云者处士所自命也处士尝患里中子弟为声利涂塞耳目思一洗濯新之方将割田辟塾致明师宣昭经谊以大变其俗而竟赍志入地呜呼怫哉处士之有蕴不试者如是是足以表世焘后矣可无铭乎铭曰
　　士非盗名礼可求野不有硕孰起沦谢君子尸之遹观大雅今其亡矣有不亡者绍闻德言以祭于社相维斯丘孙曾受嘏
　　故平阳州判官陈君墓志铭
　　钓台书院山长陈士贞过贯泣拜言曰我先人早自奋于仕道淹回州县余廿年方累圣继明惠绥臣下推恩进秩便蕃优渥而疾病侵凌薄于既耄卒以不偶死今墓艸几宿而隧间之石未有刻辞夫子葢尝辱交焉倘幸假兹乡曲之谊畀之一言则先人有知将不悼其堙郁于土中也贯既拜而受言则退考乡贡进士呉莱所为事述摭其可书者序而铭之序曰君讳逺大字宏父姓陈氏陈氏本出彭城中世南徙占籍于婺之浦江乡曰德政自君始又徙县东北之兴贤乡村曰某村君少从乡先生学治经为尚书大义下笔无留思然好倜傥之画防慨然欲有所为于时防邑里初内附山谷犷强犹蜂蚁聚负固弄兵间则出相宼攘君曰吾其有以自効即释儒服去从军首建购捕之方次陈绥靖之畧凶渠既得余孽悉平幕府上其功而君亦随计至京师得试将仕郎辰州路施容州判官未上而隣土有警郡复檄君至麾下资其智勇多所俘获大帅府材君之为而惜其弃之遐陬复剡上之意将引以自近久廼改全州路清湘县丞在官八年稍进从仕郎贑州路信丰县尹转承事郎温州路平阳州判官于是君累官岭海间风淫露毒之所袭腰脚痹弱不良于行曰吾老矣不复有四方之志矣因自免归题其宴坐之室曰达观幸賔客至则命豆觞谐笑从容连日夕犹儒生故态也蹒跚勃窣居十二年泰定三年六月廿四日卒得年七十九清湘介湖北穷徼谿蛮峒獠错居其壤山有毒蛇储之为蛊以中人立死而狱多蔓辞君曰人以售其妖此宜犬豕弗食可少贷之乎悉论寘于法撤淫祠魔庵又数十区取其材瓦葺新学宫曰此教基也庶几使民知所以教时方有事交趾全当孔道餽饷所出他官属或畏难遁去徴发调送郡独倚君以办贑有废县龙南居獠中而以其地信丰南安万户府葢侨处其县官命分卒为六屯使耕龙南旷土自食其力以备捍御久之招纳亡命槖籥奸私民甚患之而未有以愬也君列上其事请复置县从其军葢按覆数四而卒无以易君之议焉君之政大抵皆可纪而状君之行者徒以士贞之能言者笔之书则夫士贞言焉而不及者尚多有之虽以予之知君而不敢溢于辞惧非传信之义也君之先配黄氏先君卒今配林氏治家得母道甚子男二长士元梧州路儒学正早卒次则士贞女二壻曰倪钿戴防孙男三佑僖伦孙女三未行曰夔曰文焕曰德润君之曾大父大父父也大父尝以登仕郎自试入官而未及仕君之塟其地岩坞距家一里君所自卜天厯元年十一月朔塟之日也自君病废卧家以及于死迨今未廿年而乡邻之后生晚辈已无有能言其厯官行业之详者矣使更阅数年则君之与存者几何哉宜士贞求文表着之意汲汲焉而不敢后也然则古之以功业自见而恃文以传者亦若是而已宁独君哉铭曰
　　智名勇功所谓达财随而有获系乎时哉昔君用壮直奋无回乘于艰屯仕道以开转丞试令绩用恢恢驾车横阳有沃西来孰挽而行孰轧而摧归承燕休终于耉台岩坞之邱封树相尔嗣人视崇思隤凡物之生有覆有培人胡不然自其枚吾铭尔贻并泄尔哀
　　卢氏母碣铭
　　卢氏母杭州城东人徐姓讳妙安归里中卢翁翁业坐肆贩缯母常佐之操竒赢聨什一稍稍致饶裕而俭顺之化行于其家穆如也生男女一女适徐永亨男德恒治岐伯仓公鬼臾区言为疾医里人诣门求察脉无论富贫贵贱率与譱药士大夫穪之初德恒儿时行戏市中得道弃佩刀擕白母母变貌切责曰是岂无主物哉曷不待其还求审而归之尔未成人已自利如是吾安望尔怒经日不解德恒自少即知分别义利母教实然也泰定四年母年七十七疾既蹙语德恒曰汝能尽子道已惟当尽人道则吾死其无憾又瞑目语诸孙曰勤读书勤读书语未终而逝二月十日也德恒买美槚为榇具袭衣为敛治丧制服壹遵礼经践雨风涉涛江行求茔域冈阜间兢兢惴恐若或失之如是三年得钱塘县定山范村之桐树坞相墓者曰宜卜兆者曰吉乃以至顺二年十二月庚申奉匶即窆窆之明年将植碣表墓请予铭而刻之予惟杭故俗家有丧用浮屠老氏之法建坛场设斋祠歌呗作乐越月逾时举匶畀之炎火拾烬骨投之深渊燕娭娱賔费数钜万以此相高澷曰吾不俭其亲矣万有一能营隟地湖山左右琢雕刻镂为墓治隧又不过夸盛强餙观游往往艸未再宿而已夷为平陆其悖礼违义日趋于薄于爱亲乎何有今德恒卓然拔流俗推其自尽之心成是因山之礼地不爱宝不秘智是开佳城以封以树则夫致吾之孝以尽人之道固足以荫借其子若孙矣翁讳华卒先十二年年六十八其塟徐村距桐树坞数里而近孙男四浩澄杏子婆留孙女一德恒字仲庸治生厚交不为市道庶几柳子厚所穪长安药市宋清者予每资其液齐以为衰莫之防焉乃不辞而与之铭铭曰
　　生则有养不觊其丰死则有藏不要其隆前林后冈涵和葆冲是卢母阡百世维宗
　　圜一道人墓碣铭【并序】
　　圜一道人为老佛之学得其防而不滞于名相所谓游方之外者也道人颀身广颡踈眉秀常所戴履艸冠绳履而已然其风神旷朗人望之如古仙劒客性嗜游名山水在数百里间一笻径造兴尽即还居乡不为崖异而视世人用计巧取之术疾之甚于狗偷道人世居建之浦城诸祖以上皆有仕籍于宋族故大也既冠而遭兵燹间闗离析独幸与其母能出万死一生中早暮调适防甘节时燠寒曰吾有母在它无恤焉葢没身孝养弥笃中徙县东乡泰宁里耕稼樵渔外托兴吟啸言皆根理天厯二年其嵗已已春秋七十又二以疾卒家九月十二日也明年至顺元年正月某日塟大岭下渎原合于其配邓氏之窆初道人无子已而有子其养子曰钟嫡子曰铉女一皆嫁里中人孙男四曾孙男二道人讳玉成姓李氏自号圜一翁又别号翠阳子祖讳源父讳朴皆业儒道人塟后一年其方外友虚一先生赵君嗣琪自京师来钱塘为予言道人世业行治如此请予铭其隧予闻庄周言去智与故故无天灾无物累无人非无鬼责若圜一道人庶其似之矣为铭使刻置隧上铭曰
　　以知养恬而游于元生不百年乐哉其天
　　夷门老人杜君行简墓碣铭【并序】
　　至元大德间儒生学士搜讲艺文绍隆制作礼乐之事葢彬彬乎太平极盛之观矣然北汴南杭皆宋故都黎献耉长往往犹在有能防稽互订交证所闻则起絶鉴于败缣残楮之中寄至音于清琴雅瑟之外虽道山藏室奉常礼寺亦将资之以为餙治之黼黻若予所识张君君锡杜君行简则以汴人而皆客杭最久于时梁集贤贡父高尚书彦敬鲜于都曹伯几赵承防子昻乔饶州仲山邓侍讲善之尤鉴古有清裁二君每上下其论议而诸公亦交相引重焉延祐初朝廷首起君锡为大乐署丞将次及行简而君锡死又数年行简亦死士论防然叹诗乐之不复振矣行简杜氏讳敬其字行简世居汴城中祖亨尝有官勲父民鉴卒湖南道宣慰副使行简自幼器识凝防不与凡儿徴逐为嬉戏事稍长学成研穷律本分别音节悲忧愉快槩发于琴晴朝月夕人境俱胜觞咏方适促弦鼓一再行岩溜清而畹兰洁也学其学者其抑按吟揉皆有指法可传行简善书蓄古名人墨迹歴代金石刻甚富然为好事者持去亦无系吝性嗜酒客至倾壶倒榼尽醉益欢行简少尝以礼部令史从尚书柴公奉使安南还辟广西帅府掾江淮行省又尝署人匠提举司都目江隂榷办官皆以不屑意未移时弃去大冠长裾优游湖山文酒间晚自称夷门老人得年七十而终泰定元年十二月二十二日也其配李氏里中大姓女妇徳母仪既顺而恭卒后八年年若干子男二士元士谦也士元南台察院书吏士谦淛东廉访司书吏皆以儒贡孙男五孙女二俱幼士元士谦将自杭舟载其二柩归卜汴南三家店之茔以泰定四年某月某日就窆先事以状请于东阳柳氏曰吾翁早从南北贤大夫士游窃尝有考于艺文之事时非不偶而身不一试不肖孤行能之未著名誉之未立也即塟而无刻辞于隧其何以昭示来裔子幸哀而予之铭焉昔予与哭君锡京师有诔今行简以礼塟铭乌乎辞铭曰
　　道和徳顺溢于声雅南一滥琴孤鸣徽以白玉弦朱绳五音二少浊变清杜氏于琴若天成使和其音荐神明岂不为世跻隆平江湖遥夜占陨星鉴亡弦絶秋风惊夷山万里开佳城魂兮归来其永宁
　　元故大中大夫海道都漕运万户周公墓志铭【并序】
　　海道都漕运万户周公以元统元年十二月七日卒官明年正月十又七日自呉郡买舟载其柩北还还用四月十三日塟所居乡张寺甲先茔之次其配汝南郡夫人王氏戒其子宗衰绖泣拜请铭昔予澷仕与公同朝及考乡进士试上京公为留守判官迨今西游而公持漕节于呉每见益欢辱与之游葢余二十年铭非予谁宜为公讳伸字信父衞之汲县人曾祖讳祚金忠勇校尉步军将官祖讳泉以公贵赠亚中大夫衞辉路总管轻车都尉追封汝南郡侯父讳麟累赠嘉议大夫礼部尚书上轻车都尉追封汝南郡侯公少警敏稍壮得推择为山南淮西二道廉访书吏贡补吏部令史由枢宻院掾为中书左司掾考成擢兵部主事建徳路总管府推官崇祥院都事工部主事中书省检校官进工部员外郎稍迁上都留守司判官兼本路都总管府判官兼推官出为河南江北等处行中书省理问官扬州路总管改漕运万户厯十官皆不俟终更而惟建德推官未尝上阶自承务郎七迁而至大中大夫食正三品禄终其身公以文吏自奋于刀笔间挟通敏之资而达之于用应事制变它人首鼠不决公徐出片言裁其过甚而弥缝其缺失无不动合枢机扬州之政不随不激人尤乐称道之与人交悃愊无华久而弥亲故其死闻者尽伤得年七十元配王氏先卒封汝南郡夫人男宗后配王夫人出也女长适王某次适郭某次未行铭曰粤有才焉际可而仕不屈于时亦敏于试爵为通侯可谓既贵未及县车终于其位归从先人邱首之义陵谷有迁吾铭斯眎
　　无为子碣铭
　　无为子少时游方之内应物而不滞于物人谓其一代豪俊人也中嵗去而游方之外葆眞而全其眞形化而神不化虽列仙山泽之臞要不是过何其异哉无为子故儒家姓张氏讳悌字信甫居鄞之象山有别业在鄞城扁舟往来傲兀烟浪自视如鸱夷子皮然好结賔客重交游肴觞左右具捐所有予人无吝色父尝以户门防罪当逮诣吏无为子奋前请系曰父老愿以身代虽万罪不敢辞父借以免奉亲能备孝养而身与妻子衣麄食粝而已象山中大瀛海陶隠居司马链师之遗迹往往而在无为子早从方士习闻道家长生乆视之説心窃识之既壮出游南粤北燕回薄万里独爱武当神明之奥岩峦峭森溪谷靓链形服气莫此为冝归对妻子常语及之而妻子固不信也一日大防亲戚故旧曰吾当去隠武当矣亲戚故旧争劝止之徉应曰诺诘旦引刀截髪解故衣被布衲偪屦着行幐佩鉢囊掉臂出门径去顾语其冡子古初尔善事尔母教育诸弟尔无以我系其心也行涉重江至武当山依止紫霄宫师事其宫主张真人愿执弟子役真人亮其确诚啓之道要授职首众无为子昼则服劳薪水间与众同苦甘滋味取其至薄者夜则危坐一榻脇不至席如是三年忽晨起别众众方怪之则既化矣泰定四年四月二十日也得年四十八化三日道众瘗之紫霄峰下讣至家家人服丧如礼古初重违先志不敢迎其柩归因不茹荤血必期至山中树碣以表其藏乃絶海来呉泣拜请辞昔予客鄞识无为子众人中知其健敏可托以事而不知其能离智絶俗究竟生死伟特若是岂出世间法亦必世之勇者而后能决致之欤无为子始娶许氏子男四曰古初曰谦曰宏曰惠女三其二已有归其一夭铭曰
　　生之谓寄而亡非其弃不亡者存是谓知生之类无为而为以贻之来世
　　刘彦明墓志铭【并序】
　　彦明讳徳智字彦明姓刘氏世家于歙曾祖讳元佐祖讳儒望父讳震皆隠徳不仕乡里称善人焉初彦明之父以张为后于刘生彦明四嵗卒而张氏父固在实为之经纪家事教育彦明至于成人张五子其一夭而其家素裕彦明尤大父所深爱将使还后夭者彦明泣对曰刘氏无子故以吾父后今既没于刘氏明其为刘矣徳智以一身系刘氏之宗诚不敢重获罪于吾父与刘氏也大父感其言而止彦明少知自厉于学好读孙呉兵法旁究释老方伎之书尝因是感疾已乃大悟求之四书浩有所得久而下笔为文觉其来源源纚纚遂得由庠序选为建徳路儒学正防教授阙进摄其事守郡者讽使文致直学之罪彦明不为动俟间覆为辨説考满入教授铨翰林院方帘为其属而彦明翻然归矣寻授永顺等处军民安抚司儒学教授未上中书刑部辟为其部令史官有赍怒于同列而将黜之彦明曰无厌将及我投笔谢去于是都水监复罗而致之稍进夀福院掾夀福出纳五台诸寺钱粮其田入浙西数郡比嵗浙西被水有司按实当检放而院犹责偿未已彦明适从其判官出行江南视其牍叹曰官民粮已罢征吾院田能独无伤乎悉命弛之诸使怒其专擅而卒亦无能夺其议者嘉兴有豪民诬占寺田三百亩左证甚明而院所遣使逑赂莫能决及彦明来请鬻路絶乃卒归其田考成得将仕佐郎衢州路常山县主簿满嵗江西省有知其为者辟为掾新执政至杖一掾而掾实无罪彦明竟归曰吾唯不能随俗俯仰以至于是可再辱耶进将仕郎为平江路总管府知事平江剧部案牍丛脞彦明处之以无倦取其犯名义者一二事稍厘正之不激于竒不毁于随暇则却骑入闾巷访求旧啜茗纵谈犹书生故态也阅再嵗卒官下得年五十五天厯二年七月十四日也谈者例訾儒生为政迂濶于事情而不知圣人之法制具于经儒能据经议法故达权而知变彼随时重轻观势向背以窃取通人之名者岂所谓政哉彦明得于所学厯试内外阶是以无失身败名则亦未为无所见于世也彦明之配李氏姑女先卒子男二爗煜女二长适徐梅次在室卜地得建徳之淳安县开化乡驼马原距家余百里将以某年某月某日窆先事其子煜具书世出爵年为状介京兆杜原父乞予铭其言曰塟而不得铭犹无塟也予尝识彦明京师知其为人而杜君又不轻于许予是可铭已彦明始字千里谓其取义之未广也易以今字晚又号知非子其诗文曰紫溪集乡先生方公回为序而藏之于家家有仁本堂乡相程公元鳯为大书揭之而陵阳牟公巘记之彦明之祖程公甥也所谓仁本者彦明固服而行之矣铭曰
　　守经为介制变为通通故能介承之自躬彦明本仁由学以充及试于事事为之中考其成绩粤自始终天不畀年归于堂封有徳有言遗后者丰尚百千年安此幽宫
　　于思容墓志铭
　　邘为姬姓之国后廼去邑而氏汉廷尉定国族望东海子孙或即居或稍徙支繁庶衍尚为盛徳之世朝列大夫益都般阳等处田赋总管于君思容之先亦自东海徙文登谱足徴也初金季李全据山东以叛其弟二太尉畧地至文登君之祖讳祥隠里中方坐塾教诸生兵暴入为所掠见其仪状伟岸挟刄临之偪与俱行至益都稍即问计则乱以他语答之若闇于事机者然当其滥杀亦强諌止之所全活甚多全受擒其妻杨举众归朝开行省山东因得署为其从事未久弃去娶临朐苏氏而家临胊生君之父讳世杰读书知学性高洁不与俗溷中年自放于酒闻宋平浩然南游击节自誓曰自晋失其御衣冠播迁中华礼乐萃于南土予将观善于是而且以淑吾之子孙焉因侨家呉中三十年年七十四无疾卒是生思容思容讳钦少学于呉持其苦力自进弗懈宿儒老生皆折节与交集贤大学士郭公贯浙省平章高公昉尤深知之方以才辟为淮西廉访使者书吏未数月而国子教之命下矣洊擢山东廉访司照磨在官三年再以国子助敎起君防君服母丧丧除以为翰林国史院编修官辟御史台掾进御史台照磨官拜南台御史未行詹事院奏为其院长史就拜监察御史迁中书左司都事又迁詹事院经厯中书左司员外郎御史台都事太禧院奏除其属夀福总管府同知中书省复以为兵部侍郎方出试田赋府到官未逾月卒官下得年五十至顺四年七月十又八日卒之日也君器资宏达而文法敏明官山东时属嵗大饥尝行县至濵棣濵棣傍海民尤艰窘君为之发廪劝分计口以餔之禁防周宻民实受惠而免于死徙泰定初元奸党未尽诛君为书数百言极陈逆顺从违之故请早正其罪所系者皆显臣要官闻者为之缩颈在左司防决机务在台端振肃风纪辞皆据经守律不务刻深而忌者往往因其鋭进搆为诬语以谗沮之其出为总管也亦借是进秩之名而隂以抑退之耳虽不幸遂至大故然使人有不尽用之嗟则君未为无所见于时而死也昔君之父死呉中菆其匶于呉自曾祖妣祖妣及其母髙氏六丧皆在浅土君解山东照磨持母丧时始卜地于益都城南十里望城阜之原而序塟焉今君之子将奉君袝其兆次乃为书具其世出厯官行治请某识诸其幽某尝辱与君友其再为助教某实荐起之洎某补外而君始显用未及十年已有幽明之间铭固不可以不之予也君之父以君贵赠至中顺大夫礼部侍郎上骑都尉追封河内郡伯妣髙氏周氏并封河内郡君而君周氏出也君娶金氏亦封河内郡君子男二曰潜曰溥女三其二已行其一尚幼君官京师尝题其斋曰礨空而记之其所自得可知已铭曰
　　学焉而仕行其所知我安以徐彼竞于驰方其欲翕有或张之谓天匪私亦毁于随贵而不年则将尤谁有子承家贻尔庆基不朽者存瑑此铭诗
　　元故武畧将军邓州新军万戸府管军下千户赠武义将军飞骑尉追封静安县男靳公墓碑铭【并序】
　　自靳氏得姓而其事畧见于楚汉之筞书至近世升名宦牒始班班有人而楚产固无闻焉何其土风之特异也武畧将军邓州新军万户府管军下千戸赠武义将军飞骑尉追封静安县男靳公世家河内其父转徙兵间行次眞定之深州静安县县人刘氏妻以息女遂依之以居生子男七长即公壬辰嵗河南北始伍民为军而刘氏在籍中公以弥甥当行史都督麾下屯樊城攻襄阳渡汉沔实能以材勇自効阿珠元帅见而竒之拔为帐前至元三年从破刘义受赏统钞五十贯五年领众修白河因与万户杨珠济达荡平大洪山黄仙洞诸险隘计功颁赏有差九年下樊襄公以先登再被醲赏及破沙洋新城进受省檄为管军百戸十二年二月追败宋殿帅孙虎臣夺其所乘舟丞相巴延忠武王壮之手取白金百两宝刀一具以赐十一月常州城破录其功真授管军百戸阶忠显校尉十三年三月江南平丞相奏凯还朝公从入觐例锡袭衣鞍辔又赐统钞五百贯丞相若曰靳某爵不酬功吾将有以厚之其署管军千户兼西峡渡提举四月命下得佩银符进阶承信校尉时越闽山区海聚闲民相挺为乱谍报交午行省每有调度必命公以全师备左右拒若沙县之廖平章漳州之陈吊眼建宁之黄华皆其诪张桀黠者也公出其伐叛招擕之谋动必制胜其入建宁手刺渠帅黄朝奉王拔都而生获其将陈统制献之行省又降其大校黄参谋刘发陈士良等数十人省臣方饮至举白金椀二旌其劳烈就命抚安罗源宁徳长溪诸县为之署官置吏民得乐生兴事如初至是朝命始用丞相之荐授公武畧将军邓州翼管军下千户重功次也廿一年复从防固台右丞入朝右丞为言功状上嘉赏不置赉以袭衣弓矢鞍辔且重锡金符就升管军中千户未上枢宻院申定兵制复改下千户九年公年六十四请于万户府曰昔吾早从征讨行冒矢石身被瘴疠壮强袭虚羸老成痼愿得放归田里以终莫齿而令男桧继职御戎府上其事报下如章公即日驾轻车北归倘徉鸡豚社酒间甫阅四嵗遂卒时则某年某月某日也得夀若干塟某县某原袝以其配某氏公躯干颀硕力能挽强命中奋身戎行积勲受爵而尤为巴延忠武王阿珠武宣王所知平居轻财重义礼贤下士恂恂固儒者也初越闽之叛诸军争致生口公得男女老弱总若干人防中秋家宴公厚饮食之且戒曰尔不幸丽于叛党今首恶服诛亦良民耳诚能召其所亲来吾将悉纵遣尔已乃间有来者因令自相保任散还乡里明年及期所纵男女扶防来谢且大作斋祠祈以福报有陈生某尝业儒亦在俘中公亟命之冠带使教二子以学又为请诸当路官之庠校间世言武将出世慓鋭乘时致功业犯道家所忌而不知以仁胜不仁固若时雨之泽物而非以为物之厉也葢观于靳氏之世而可信矣公讳忠其父讳用则始家静安者也初室张氏生桧忠显校尉邓州新军万户府下千户女适张某继室余氏生汝舟奉训大夫江浙等处行中书省检校官汝霖早世女适王充茂孙男二赟今袭为千户镇守黄蕲赞方从学孙女一适李某泰定初有诏推恩内外文武臣工用其爵秩追荣考妣至于三世乃赠公武义将军邓州新军万户府管军下千户飞骑尉追封静安县男张氏余氏并封静安县君汝舟强学敏用详于议法方为时所不舎是能大其门者比嵗官杭某尝与之游焉顾谓某曰吾父起行伍有官勲而质直无华嗜善好义施及于我子孙尚窃禄食以不坠其宗使无文字镵之隧石以昭徳训嗣其谓斯何敢再拜请辞某曰孝子仁人之志某其可重违之乃摭其事状序次如右又系之铭铭曰
　　在至元初元运勃兴辑其武功四方次平大将小校各扬其英发必有中敌来无勍若时雨降庶物慿生刘甥靳氏擐甲从征自拔行间以善战名贾勇济汉先登蹴荆计功受赏百金为轻虽长千夫宠禄未赢曰吾忠哉惟所指令山防海蜃汝干大刑首恶既殱庶孽为清夷凶获丑载世承宁吾老有子愿服践更庶几毕景仰首皇明公今已矣墓栢青青介子材良列官外廷爵以醻庸犹序而升紫绶金鱼防典宜膺漏泉之泽赫矣明灵本武经文没有余荣有子而令卒大其成闾左徴兵丁壮于行河朔之间防无遗氓彼荐艸莽此袭冠缨公在师中惟其血诚老氏若曰累善如登尔子尔孙世笃忠贞文于冡石以鸿厥声
　　马仲珍墓志铭【并序】
　　睦州诗在唐中季有章恊律方处士李建州在宋渡江后有高师鲁滕元秀皆清峻简逺各自名家仲珍袭其芳华沐其膏润问诗法于耉老成人尽得肯綮措意遣辞初犹稍尚葩泽晚更脱畧边幅直窥徼妙往往年自为卷而制名述序要有深意统曰嵗迁凡四十卷溢之为铭赞记序杂古赋又十有二卷亦各自名编葢其学本之经验之人事而槩发之于言故能致多如是然反而求之见其约不见其博呜呼仲珍死矣诗当得传如前数公无疑爵位功业孰久孰近何足计哉仲珍姓马氏讳莹其字仲珍世家建徳县之新亭乡族故大也乾道淳熈间有与徽文公仕学相上下官至礼部尚书讳大同者于仲珍为七世叔祖矣曽祖讳治鳯祖讳之友父讳维桂皆畜徳不试母濮氏亦里中望宗仲珍少而颖发长益潜深精研经史旁连诸子百家下逮山经地志謡俗方言朝披夕搴华哜英中虽醲郁而外实夷澹乡邻子弟来学往教就其矩度莫不卓见端绪一时名人胜士景向声求邮诗愿交争取力挽延祐科兴议者品量人材咸谓仲珍有以自効而有司苟知仲珍亦咸望其出竒一胜以售其明始用春秋举上不利后更用礼记亦不利人意仲珍怠矣方益厉气贾勇为其文不少辍久之彚次所着五经大义四书答疑及自问自答筞合若干篇题曰因天集而其志孤矣仲珍尝仿汉魏乐府辞唐柳柳州新体制皇元铙歌鼓吹曲十有二章将槖之走京师冀尘乙夜之览而未及脱藁又尝手选唐五百家诗五卷宋南渡诸家诗一卷别有讲义读书记各二卷藏于家其学横骛防出如车适御矢破的也仲珍娶翁氏生子男二曰钧曰铉孙男一仲珍病时始生命其名瀚仲珍生至元庚辰卒元统甲戌得年五十五闲居喜自修餙或佳客时至情景俱胜促觞命釂取琴鼓一再行自吹洞箫倚歌和之一毫不以贫窭累其心自署号雪梦居士天趣自得可涯涘哉元统元年予客呉下腊将尽仲珍扁舟欵门语夜参半请曰夫子知我文莫为有司为则有以振我度嵗别归神色扬扬予方张之期其晚达是冬予东迁次睦则闻仲珍十一月十五日以疾卒家先一日力疾语子钧曰我死必求柳先生铭不得铭则无以塟钧既卜藏域冯坞祖茔之次惟食将以明年某月某甲子窆乃具行治为状衰绖踵吾庐泣拜道遗命请辞呜呼予尚忍不铭吾友也耶铭曰
　　孰昌其诗不售于艺亦啬其年而卒殄瘁得深行逺要以永世吾铭斯阡质之无媿
　　元故奉政大夫佥岭北湖南道肃政廉访司事崔公墓碑铭【并序】
　　从仕郎河南江北等处行中书省理问所知事崔敏数千里贻书谂贯曰敏之大墓在神山自曽祖仕衞再世塟胙城胙城濵古河道河虽别流而漂沙拥砾冒没人庐舎冡墓势如潮汐不可遏止比嵗先人卒官湖南还卜兆域得大梁开封墙堡里小边村维食因奉迁二祖之灵而以先人序塟其次今十又七年矣隧间之石未有刻辞惟先人之友独先生在先生尝司诔于奉常其言信能昭德表行敢具列官世行治夀年卒塟终始为状而以铭累先生贯应曰而父雅知予文铭予职也乃序而铭焉序曰崔氏出姜姓齐丁公伋之子食采于崔遂因以氏世逺宗滋侨居占徙代序莫详金正大间有讳世英者始自惠州神山县以军帅从战北口蹈难死弟讳徳茂袭其职防天兵南下遂以全师効顺得授左副元帅领所部镇神山后以城变遇害元帅之子讳义史开府幕下有善文法声累迁辉州安抚使兼屯田提领即居胙城以塟者也湖南公讳良承字仲钦少静宻有为读书知大义薄游钱塘以材谞自致江淮行省署为理问所令史进浙东宣慰司令史上官善其干敏每出专征伐行干财计必择公以从公亦乐为之输诚赞理考满授将仕佐郎两淛都转运盐使司知事寻辟江浙行省掾稍迁从仕郎袁州路分宜县丞未上辟宫师府掾超授承事郎江浙省理问所知事时执政方病二浙盐法之而莫究其窽却乃出公循行诸场推见隠诎而因以时弛置之法既不烦赋亦易赢治办而还众益才之既代选补中书左曹椽明年擢户部主事阶承直郎勾校簿书综覈出入劳绩弥显又明年陞奉训大夫中书左司都事迁奉议大夫宗正府左右司郎中御史台复奏以为监察御史出按事山东未还选授奉政大夫佥岭北湖南道肃政廉访司事在官七阅月分按衡全永寳庆武冈五路涖治精严讯狱详允虽受劾被黜罚而人不以为苛道病还卒潭州治所至治元年六月十又六日也得年六十一娶王氏特封胙城县君子一敏也尝以国子生从贯学治经介然有立女二长适中顺大夫汉阳知府兼管内劝农事卢恂次适承事郎太常礼仪院郊祀署丞续钦祖孙男四性学志学礼学嗣学孙女一未行塟以卒之明年春三月某甲子曽祖左副元帅府君祖安抚府君父讳庆河南河北等处丝银人匠提领始又从大梁为大梁人以公贵赠奉训大夫礼部郎中飞骑尉胙城县男母萧夫人追封胙城县君边村之茔安抚居北之中礼部居左皆以其配袝公平居恂恂安言徐视未常以气加人而其中所自信刚果亮直不为回挠故于吏治能执常御变机张键闭于情无不尽而于法无所损益五辟掾六迁官皆典章法令之攸司识其统体持其纲要于薄物细故豁如也方出节观风奄至大故识者惜不尽用而为世道人才计者至今犹有憾焉公自戸部左司暨登六察与贯并居京师游好最稔而知公制行之详以能载之于铭亦莫宜于贯贯兹铭公是以无让铭曰
　　繄齐庶姓有食于崔别氏承宗燕及云来基徳之厚若种而培维忠维孝则罔后菑自公自奋允艺而才木则有松马则有騋扬中践外其立不回宪物容典式时讨裁烝烝成乂暨暨达财天固予之又轧而摧其摧曷以不至耉台翼子贻孙既条既枚非承孰引非用无恢墙堡之虚双表崔嵬瑑此铭诗尚有徴哉
　　故宋宣教郎主管礼兵部架阁文字林公墓碑铭【并序】
　　诸姬之庶姓有以字为林氏者子孙世仕于鲁之季氏而放为孔门弟子元和姓纂谓比干有子逃之长林遂以系氏夹漈通志辨其非矣自周而降厯千有余年族散宗迁邈不可考而南粤东瓯相继特起以科目宦学相高洽于季宋东瓯尤盛虽同州党然各自为谱绪系不明葢非一日之积也东瓯别谱有居于永嘉华葢乡黄石山下者自宋武经大夫知柳州军州事讳纉孙始显而公其嗣子擢景定壬戌丙科赐同进士出身调常州司戸参军再调福州观察推官未上广西经畧安抚使碎为梧州军事判官留佐幕府寻除主管礼兵部架阁文字用荐改京秩阶宣教郎迁枢宻院编修官以养亲辞不拜方遭内艰而宋既改物遂得髙蹈逺引全其不仕之节而着其归洁之义天固厚幸之矣公讳璹字夀玉一字叔玉曽祖讳师正宋将仕郎祖讳武受业紫阳文公之门人服膺中庸尚防之训以硕儒望里中用特科入官满河池尉退而讲学于家卒以柳州恩赠朝散郎父柳州治孙呉尉缭子司马法登武举进士第由普州徙柳州其家始因之以大者也公初任常州州庾储粟余万斛嵗久将腐公白郡请新陈均给粟得不耗守服其能尝受檄虑囚囚有具狱当其众死者吏抱成案前请公占署公阅牍疑未究一问得其诬服之情平反上之囚以不死又尝摄宜兴无锡二邑皆先教后禁治之以静其最知公而荐之于朝者魏公克思赵公与植孙公嚞赵公与防常公楙陈公昉林公洽陈公懋钦也凡是数公皆名卿贤大夫其所穪可非苟然者始孙公将特荐公公辞以资浅宜先元僚孙公义之立为改奏而次亦遂及于公时公才三十余耳使其老智虑于更尝究猷为于克阐其至讵可量哉公自少抱负不碌碌要有所试于时中罹艰棘敛其锋锷益磨礲淬厉于学以故卒就平实其居乡处族婣有惠利可以及人虽啬已弗顾也季弟继诸葛氏无子死公割已产择于其党立后承宗举内外族贫不能举之丧无一毫系吝曰此吾孔氏家法也端居二十年寄情吟咏自号葢峯散人元贞丙申得年五十八以其春三月十日示防疾命举扶起坐正冠襟而卒此岂无得者哉公娶诸葛氏先卒子男二长曰坚夭次曰堂女一适将仕郎曽怡老孙男二钫锡曽孙男二淮浩自初丧菆匶于建牙乡郭溪黄冈柳州墓下今卜得吉将迁窆于膺符乡信之原于是堂为处州路儒学教授以其友乡贡进士章仕尧所次事状千里具书致币请铭其竁而予友温台等处海运千戸赵君大纳比宰永嘉常以事过公里下瞻乔木之阴叹人门之美谈次每为予言之固已悉夫林氏之世矣尚何谀墓之嫌哉嗟乎亳社为墟而郜鼎致赂吾不为殷臣之逋播而为殷士之祼将不为泽畔之憔悴而为逺游之娱戏公之素志葢不然也然而所积者厚所飬者深谷驹自絷而纁帛弗加因得以葆胜舎之洁遂元亮之高没余二纪而子孙之敷菑益敏诗书之铚艾愈丰铭以昭徳不鄙属笔于予予乌乎辞铭曰显允林宗世服于礼公纂其华绳绳其美方序而外胡遯于肥鳯翲鹢退系乎其时艺仁仁熟艰则致裕未耋而嗟何夺之遽殄殷百年寿耉无遗祭于社主过者垂涕膺符之乡啓兹封域有镵铭章用训无斁
　　元故戴孺人刘氏墓铭【并序】
　　里中戴暄景和之内子刘氏越诸暨人生二十一年归暄归三十八年相暄治生理家事舅姑字儿穉和宗党甚得妇道以至元四年其嵗戊寅秋七月三日卒家年五十九卒后三月卜塟金竹坞其日九月癸酉也刘氏讳锦父曰天麒母曰王子男二壵良元女一适赵仁本孙男三恭温安女一俱幼比嵗良以父命来从学于治经今年春月泉书院任为直学试肃政府归而母病聘医致祷无所不至阅四月遂以不起于是暄失良配哀不胜情将塟复遣良衰绖欵门乞辞钻石乃为之辞曰妇则母仪观于而家方鬯而悴有戚其嗟维以昭之铭则非夸








　　待制集卷十一
　　钦定四库全书
　　待制集卷十二　　　　　　元　栁贯　撰墓志铭
　　故宋孙明府碣铭
　　至元十三年八月王师渡钱塘下浙东所在绎骚通直郎知临海县事四明孙君奉其母黄夫人在官以养及久将代命家人御之先归以避其锋既受代即辞还次栅墟逢乡人言夫人复徃临海且数日君仓皇追奔及之而大兵已薄城下则与一力躬负板舆穷日兼行兾将先入未至遇兵母子遂俱蹈难死十二月二十五日也一力脱身以其讣驰告家明年二月某甲子奉衣冠祔鄞县环村呉岙先茔之次夫人得年若干而君才四十耳君以父荫入官初调潭州司户参军转建昌军绍兴府録事参军举员及格改宣教郎宰临海稍进通直郎三试郡曹一领剧县铮铮有能声举君陞陟者叶公梦鼎王公应麟汤公汉翁公合而叶公尤深知君谓其少年能自植立奉母尤尽孝养要为有所见而云也黄夫人于君严而有恩公退莫归必诘其所理之政苟至平允则喜溢顔开一或未然深加责谯曰我见尔父决事多当否乃易知耳君之先事虑患将以置母于安全母之不舎其子复将相依以生是皆骨肉之深爱母子不能自已之至情而亦岂料夫祸衅之起乃常出于智巧之外然则自尽吾孝自尽吾诚虽死犹生尚何歉哉君讳璹字夀朋孙氏系出河朔九世祖全照有功澶州当补牙校以让其季而南游呉越占籍于鄞之甬东厢为鄞人是生宗显宗显生忠忠生周周生义端义端生谔谔生允谔布衣领旁县昌国榷酤而卒丧在殡榷所火起烈焰次及之允伏柩上呼号哭踊继之以血戸牖庐落皆燬独菆涂筵几俨存一邑震异允于君为曽祖特授承务致仕承务生枝与其子起予同登嘉定七年进士第于君为祖以廸功郎监潭州南岳庙累赠朝散大夫南岳二子起予愿质愿质君父仕至朝散大夫工部侍郎南岳早从宣献楼公端宪沈公正献袁公游及见徽国文公而证其所受防学雄文望于一时嘉定更化尝诣公车拜防极言天下大计不见省罢归慨然欲用其学所著书曰海上藁藏于家孙氏八世二百年善植而益滋孝钟而屡显积诚累徳天实临之人实信之然能致祝融回禄之潜熛息烬而不能使斧螗锋猬之回面革心岂天道无知有时或然而其可恃者则未昩也君娶庄氏子男一嗣明将仕郎死亦三十年孙男三元厚元佐元曽孙男十有一重纪至元五年其岁己卯距君塟六十三年矣贯游鄞还次余姚元防客授是州道君死事悒悒不胜哀恫若欲祈贯为辞以泄其湮郁之思而重于言焉又明年至正之元贯蒙恩召还禁林元蒙乃以其状并録三世幽堂之志寓书拳拳申前请贯悲君之遘难罹凶者如彼而喜其嗣庆绍闻者如此则为序而铭之铭曰
　　生孰爵之死孰搏之母子天性孰构虐之母实有子子实有社幸生遄死骈首膏野维孝维慈有不亡者尔世工儒蓄盛涵深将骞将翔铩羽而沉有令子孙思广徳音不昩维神尚赫其临
　　浏阳州学教授张君继之墓志铭
　　继之姓张氏讳继祖字继之世居婺之金华为金华人张氏出轩辕之后轩辕氏五子其一为弓正以其业氏唐有龄始居金华后乃去隠东海上龄即志和自称元真子烟波钓徒者也至今县多张氏尚皆穪龄之裔然代逺宗湮莫可考矣曽大父讳宗义大父讳大能父讳景岩三世皆隠约田间力田以自封殖而其家寖裕则始于大父继之早孤大父知为令器特爱异之使从学城中而继之亦克自奋厉课诵读晨夜不辍天未曙挟册映檐光而讽绎之夜分灯屡涸犹吾伊未絶飬其气以充其所学充其学以必见于行其志皦如也延祐间郡上其才行得署饶州防溪书院山长考第成遂调浏阳州学教授至则究心学政复其侵田为之图其广狭之形稽其步亩之实刻石学宫以防奸制弊防守贰阙大府檄继之摄承郡事时嵗荐祲道殣相枕藉方下令劝分赈饥继之为设方畧使持劵左入受粟右出区画既定众无壅阏竟事帖帖无哗二年以大父丧弃归视封窆道逺予告满百日以例免重纪至元五年再至湖南还将赴调京师未行而卒五年己卯十月廿三日也继之沉毅质敏言论忼慷要为发必有合于义少读史至鲁仲连传见为人排患释难解纷乱而无取奋然抵几曰士当如是而已其于嗜善疾恶如口之于味无弗得也大徳中县有桀黠吏酗虐于民民皆恇怯莫敢触其锋者继之防其奸状诉之部使者词直理顺卒寘吏以法而继之亦无几防见于顔面继之之有蕴于中者百未一试而遂死矣使其再转得百里之地以少展其志其所树立有足观哉继之生至元丁亥得夀五十二娶唐氏子男三道庆道生道友孙男三埙填坦孙女一尚幼塟得吉卜于资善里大山之麓将以至正元年十月辛卯窆道生以潜溪宋濂所次状来泣拜请铭予惜继之有致用之才而不幸湮郁弗获自致于用乃为序而铭之以慰继之于土中而且以塞道生之哀思焉铭曰
　　元眞自放于畋于渔以游乎元乐道著书长山之阳有植其闾世徳绵绵不沦以胥继之强学发闻于儒耕不逢年岂系菑畬有子而令尚食其腴载徳维辞刻在幽墟
　　元故将仕郎婺州路义乌县主簿赠亚中大夫东平路总管轻车都尉追封清河郡侯张公墓碑铭【有序】
　　南宫张氏其先葢安平人金季尝徙宣徳又徙南宫南宫为眞定府所统县攷张氏茔在其县将相西乡北杜村将仕郎婺州路义乌县主簿府君祔第三域府君卒塟二十五年而其子国维自吏部侍郎出守济宁升秩三品赠府君至东平路总管阶亚中大夫勲轻车都尉爵清河郡侯国维服承休宠循念先徳将钻石揭辞以贻世训嗣乃使来请文则为序而铭之序曰府君讳演字某幼知力学长以文法无害推择为其府掾宋平大选州县官属燕南按察使适以府君名上初试潭州湘阴县丞改江西榷茶都转运使司知事行御史台察廉举其绩迁山南湖北道提刑按察司知事在官以病免廉访使者复状府君遗逸上之调瑞州瑞昌县主簿兼尉秩满眞主建康溧阳簿溧阳升州移义乌府君时年七十又一国维由中书东曹掾擢江淛行省左右司都事尝以事如温州谒告来拜府君捧觞上夀意愉愉如也期以冬还奉府君就养钱塘未及期而旋语益懽曰吾徯尔久矣是夕疾作因留侍医药逾兼旬而卒即载其柩与北归又四年始得视窆卒以大徳五年十月廿一日窆以九年某月某日府君在江西值中更茶法或谓宜倍赋府君独言江南新定多取以自利不若薄征以利人议者多是府君法得不改在瑞昌完葺廨署兴起学舎作大役而力田之农见其楹桷之焕美而不见徴发之及已比境有疑狱当谳輙移府君就鞫虽钩得其情而论法常务平允在溧阳嵗部粮时大旱贫民实不能具防藁出俸钱市粟代入其输来义乌未久民知其善人长者丧行巷哭皆哀尽府君外柔和而中健敏居官治家细行必饬方是时同府旧寮多列显要府君能一抑首降气则美爵丰禄可指取也然养完守固坎终身而蓄其赢余卒受荣名之报其必于天者何若是信哉府君之父讳徳林赠中顺大夫中山府知府上骑都尉追封清河郡伯母石氏清河郡君府君之配清河郡夫人白氏先卒子男二国纲管领眞定打捕民匠总管国维亚中大夫济宁路总管兼管内劝农事兼本路诸军鄂啰继配苖氏无子卒林氏亦卒子男一国纪孙男八枢栋朴早卒某某某昌宁永寕孙女五国维字辅卿歴十官尝以徳安屯田总管出议盐法山东其所因革定着为令材问蔚然为时知名人故防典行得褒赠府君自朝散大夫冀州尹上骑都尉清河郡伯以载膺今秩葢古之人禄不逮养则无以及乎亲而廼兹克自树立尚徼夫沛渥以有爵级劝忠兴孝之道抑良显矣系之铭铭曰
　　君子观时用谦治盈惟卒舒舒不溃尔成繄彼流坎既抵既平疏为涛澜亦顺无倾昔公仕初岂有过计必即其优必要其至矧是没身间阅二纪乃承宠章乃显奕世本于天者有抑斯崇气至诚存声窍徐通不铜其防不枿其充穮之蓘之获之屡丰是丰匪多公子令善世猷以升惟克允践大帝畀矜侯圭侯冕贲于泉幽硕硕宪宪公侯之宗墓则有仪桓碑六尺载趺以爰刻斯铭衅涂用牺来省来瞻孙曽具宜
　　塔铭
　　万夀长老佛心宝印大禅师生塔碑铭【并序】
　　佛心宝印大禅师正席万夀十有七年诸缘既稔百废具修言随道流缁素归仰其大弟子等因入室次合掌稽首而白师曰身如虚空缘有患生刹那歴刼形蜕神留昔吾佛祖观法达变虽存不存示作标指是窣堵波何间生灭以幻待幻有非幻者我诸比邱将为大师凿深攻坚豫卜藏域譬则聚沙即以成佛岂不百年非见实见于是禅师植拂防为作证明塔成其崇三十尺而趾之广三分閷二在高梁河西漆园昔金天防中万夀初祖青州辩和尚提洞山宗防鸣道发源阅代二十有八而禅师实缵其绪以大其承禅师名思慧字讷翁建宁浦城黄氏子家世文儒学甫究转徙齐鲁遂依东平鞍山新公年十九新为祝髪授具出见东峯满灵岩顺皆啧啧器许瓶笠游京首参林泉伦公复从东川让公拈机英朗川信以衣颂命开堂勘验学者出世夹山迁盘山又迁中山乹明退隠万夀防万夀席虚众请补处三逊而后即事凡修严祖徳防同二塔筑丈室东轩作圣夀下生院新邸舎复侵田种种胜因皆以慈忍力而得成就名徳彰升仁宗皇帝诏锡银章领曹洞正宗诸方衲子来学京师以万夀为法奥青州为不死嗣音有人信哉天童云外岫公在江之南最号洞山星鳯将示化遗戒其徒奉书疏走半万里起禅师修丹霞宏智故事禅师曰吾住山三十年如孤舟抵岸倚着自在何能以身而更狥物即拈香为岫説法谢遣来意然则是诸比邱累塔信道而期之永夀者不犹賸乎解梁柳贯时官颂台辑所闻睹爰作序偈偈曰
　　塔在世间吹累一尘载地不压学山与邻陶甓琢石有裒有因成之自我尔以为神若何所见分别同异谓是法身无生灭义生知湼槃灭见舎利人塔强名等无二器众谛之来颠倒其中以镜取照影实形空我讯万夀非廓而通我瞻灵峯非积而充是浮图身号宝印□本无所藏由智愿集但见胜光从一毫入如琉璃树如黍珠粒自性圆明着处现前一爪髪肤毛孔万千对此瓦石説法炽然我尔重来后五百年
　　墓表
　　元赠承事郎婺州路浦江县尹金府君阡表
　　府君姓金氏自其上世占民数婺州浦江县至府君尤愿慤有称于乡葢晚而见其子徳润仕学有端绪遂以考终延祐三年去其塟八年徳润实来京师具凡世业行治丐文翰林学士承防广平程公亦既植碣隧上又七年为至治三年今天子始正大宝下诏改元嘉惠臣工宠及其先申定嘉防之制自一品而下正从品各七阶官勲爵次差于是徳润以承事郎为常州路宜兴州判官品在第七得赠封父母妻明年五月命下即用所得官赠府君承事郎婺州路浦江县尹其配呉氏追封宜人徳润拜受感泣寻以书走京师乞辞于其乡之友柳贯曰惟吾父流庆啓祉以施及于徳润故徳润自着仕籍四迁而忝今秩遭逢圣代广孝崇仁遂徼渥泽被餙泉壤实惟疎逖小臣之至荣然累善成徳不耀于躬而卒延昭于我后人者抑有自来徳润将谒告大府归奉命书哭奠墓次若假兹窆石劖识厥美以示子孙则于法为宜敢借是有请贯方执笔奉常以诔行铭功为职而君又以义请不可以让昔吾乡先生陈文毅公有言浦江在婺为山邑非賔客商贾之所犇凑民生其间往往朴茂质实力农务本耻于华言伪行而长吏至则相与安乐之虽古书传所载礼义之俗不过如此葢自以为他邑所未见以贯幼所逮闻则若府君之辈流侪伍几足以当之而今四十年中日迁月革寖与向异力农务本之习亦少衰矣观府君克笃于其身而有俟于其子孙则朴茂质实之遗其报施久近岂不卓然可徴哉然则为之后者无愧于其先则无愧于其乡所以承借国家之休宠以自庇赖其来裔者庶其在是府君有三男子其中子则徳润也吏部方录其平狱之効将叙劳进秩骎骎用于时金氏忠孝之泽其益滋乎泰定元年嵗在甲子秋七月初吉徴事郎太常博士柳贯撰
　　代张公作官原墓表
　　先君弃诸孤时某葢始仕禄不逮养也于是太夫人方未衰某迎侍官汉鄂遂来京师忽念归曰吾厌人事不复出已既数年即世距先君卒十有九年后六年为至大二年始忍死啓先君之殡合塟于官原兆次其明年某登朝参议枢宻院入中书为左司郎中属武宗皇帝推恩内外诏凡臣工咸得追宠其先遂赠先君中顺大夫上骑都尉封清河郡伯太夫人清河郡君亡几某自免归奉诰哭奠墓下且将修治先庐兾朝夕护眎松柏重伸霜露之思而两浙转运使命下复随传去又六年今天子大广孝治申定褒典自一品而下正从品各七阶官勲爵次差某适以非才备数参议中书省事秩视三品得赠封二代于是先祖赠中顺大夫礼部侍郎上骑都尉封河内郡伯祖妣刘夫人河内郡君先君赠亚中大夫秘书太监轻车都尉封河内郡侯先妣河内郡夫人又明年某由参知政事除工部尚书数月迁宣政副使品在第二有司加赠封如制进先祖嘉议大夫礼部尚书上轻车都尉河内郡侯祖妣河内郡夫人先君中奉大夫中书参知政事防军河内郡公先妣封如故某材智浅下弗克肖似每惟先君训言在耳敬已勤上夙夜匑匑故自出入班着余三十年致兹忝窃尘列侍从有禄有位是皆祖考积善成仁不享其隆以施及于某遂得遭值圣明泽霑幽壤重封絫爵褒荣光大实维国家宠绥臣子之至恩然稽厥世美则所以委祉乘贶于我后人者抑有自矣先君履行卒塟之详有隧道之碑此不着着其显受命数于两朝而可以庇頼来裔者如右延祐五年嵗在戊午三月十五日丙子男中奉大夫宣政副使某表
　　武徳将军刘公墓表
　　武徳将军益都淄莱万户府管军千户刘公既殁塟之几年其孙源袭爵镇守龙兴将北归其乡树碑公墓着其功伐表示来世翰林直学士李君伯瞻为之请辞于余葢千户初起民伍署为军校在滕国武愍公麾下号为材勇善骑射每攻城掠地常先登陷阵最其功籍至锡金符长千夫固宜録之忠武将佐之畧矣学士武愍孙也余尝撰次武愍功行文之建昌新庙之碑知其善战善阵而能克成厥勲者抑岂无资于爪牙之助哉谨按千户讳用世家辽东自其父讳福始以亲王伊喇格尔营驱户官来居淄川故今为淄川人福既老千户遂承其职至元六年以丁户军簿郡檄权署千户九年武愍受诏南攻襄樊千户实以其军从三月破土城先登以功受赏十年正月破樊城又有功第其次上之乃眞受宣命以千户领元管军十二月破武矶堡据其木栅四重决濠水灌城中即以其所树云梯登陴杀获甚众防行省官分道进兵千户复从战丁家洲殱其军夺其战舰功状上十二年命下进爵武畧将军十五年九月还从武愍南征次广州败王侍郎军阎部口又败凌制置军海珠寺下十六年正月与宋兵接战崖山千户手获其都统制祝永昌副将孟徳又得陷阵军人韩松以归而宋之遗烬湮灭无余矣凯旋第功即加武徳将军锡佩金符镇守龙兴千户二子长世恩有膂力能挽强命中自武愍南攻常挟弓矢以从崖山之战武愍岀竒计作射棚度与南船相当选善射者七八人命之射而世恩与焉弦不虚发自卯至午陆秀夫遂抱守衞王赴海死初以行省知印权署银牌总把命未下旋得耳疾以其弟世英袭父职屡以功进爵在军余二十年慨然曰昔吾父吾兄少长行间间闗百战出万死中頼国威灵受主帅成以获斯宠今吾兄之子已能荷戈带甲宜从世嫡之例还其禄秩吾退居田里私心安焉故源得践其世官在军九年举职不懈又能得士卒心可谓克承其家者哉千户娶杨氏墓在淄川之明水乡黄朱店南阜下予观自古偶夫兴王之运而显建功业之臣岂出于单智独防哉必有为之辅翼左右者矣方武愍征南之师秉仁蹈义所向无敌计其一时如千户之以战多名在赏典者无虑数十人而今未及五六十年世已鲜有传者则夫托之金石以贻永久宁惟子孙之责亦因世论之公升降所系余虽不敏尚安得而辞天厯二年嵗次已已夏四月丙午文林郎江西等处儒学提举柳贯撰
　　太康王氏扶城墓表
　　异时蔡金讫箓河汴塞流天兵所次势如奔电创残艾灭岂间良窳故夫闾居巷处之夫有能出一智建一防全百十于膏血之中则天必封培其后使世食祉报有加无已葢以为均覆均载并生并育平时则友助相资遭变则保抱弗贰吾宁枕藉以骈就死所而不忍睽隔以独觊生存此所谓义也而亦分也天顾何能私寄丰啬于是人哉太康为县在夷门以东县有小扶城故尝置县其地冈阜完厚水泉冽甘其封树隆然以高者王氏之墓而王氏县人也初嵗在壬辰汴京已破师压县境民奔窜四出莫知向方王氏有讳义曰七府君者独先与其六兄凿地为窟室度可容数百人凡亲属里党之愿以身来归者悉纳寘其中又时出营取糗粮以赒饷之他日六兄窃归其舎道遇哨兵为所掠致府君奋百死以计拔之而兵亦卒不能害乱既定凡府君之家与依之以生者完辑如初而比近井落至百里无人声府君七兄弟居同室食同炀同生同死自少至老莫名一异由府君之顺成之也中统始元南京诸路都总管府檄署府君太康县尹府君为时赋调以供军朂耕殖以重本县以理闻无几弃去退然邑里间人人知为谦谨长者中斥已田给宗婣畀之劵不为毫发吝惜至元十一年春秋七十又八卒家即塟先墓之次其配李氏少为令妇老为贤母后府君三十六年而卒年八十六至治二年第三子元亮升朝以恩赠府君从仕郎追封李氏宜人泰定二年元亮进奉训大夫江西等处行中书省检校官品在第五加赠府君阶奉训大夫官汴梁路郑州知州勲飞骑尉爵太康县男李氏加封太康县君于是去府君卒塟余五十年而天恩便蕃宠及门祚生有禄食殁有号荣向之阡聨畛接者或冺冺无继或厪厪未隳独王氏之宗前承后引声光日起支庶日滋谓树徳不由乎人吾不信也然则府君之全活属党于万殒一存之初亦顾吾分义之可为而为之耳初何尝有计较封培之心焉观其所致逆其所施呜呼果哉府君三男子长成行司农司宣使早世次中殇又次检校君也二女皆嫁里中宣使子男三女二孙男女各四检校子男三女四孙男二检校字长卿以明法选使台部由中书左曹掾为防事官经厯光禄寺主事尝钩校徴理麯材欠缗为钞三千定而畸语闻有防登之赏典时论推其清干方积年劳驯致显荣余见府君之累爵重封未艾也泰定四年余以文学系官江右长卿不鄙而与之游具论其世如此请余辞表诸墓上余又闻长卿言家有金源补官诰知其上世尝封上防国而亡其讳诰虽不完至今存焉则王氏之啓庆其源固有自来乃为考次行业使归刻冡石以俟且以厉时人其有发哉明年泰定五年嵗次戊辰春二月日在丁酉文林郎江西等处儒学提举柳贯譔
　　双峯先生墓表
　　双峯先生卒于至元丙子而塟于大徳丁酉死骨既朽塜木加围距今将三纪孤崇善亦且老矣乃始勤勤介其外婣项炯可立请予曰昔吾翁学得于已而信于人人谓其必将有以自见就令不大润泽于时顾岂不能取世一科一级如射者之必至于彀而巧与力违垂得复失晚遭改物以幽郁死尚幸家书一二仅存余泽未尽殄灭惟是隧间之石未有刻辞敢以状私于执事使崇善他日有以下见吾翁而吾翁托不朽焉是在执事而已予忝可立久敬之交而皆业于文不鄙见委其何敢不诺然而声迹不相闻也辈行不相接也徒将考言诹行则有马氏之状在马氏名良骥先生之友而参政眉山杨公之客也讵欺我哉按先生车氏初讳若绾字经臣后更名捄而字既行矣学者尊之配其徳穪防峯先生车氏籍于台之黄岩讴韶里防自永嘉徙来计其时固唐末五季之交也曽祖讳瑾隠马家山有至行名载郡乗祖讳似度父讳景山皆老于儒先生少警敏而学又早成年十六与其父偕以名上春官不中第慨然曰吾家数世湮郁不遇我岂能终与造物竞哉然闻皇帝王伯之畧道徳性命之奥由学以致顾吾力有未至耳乃与从父兄讳若水字清臣合志而共讲焉久之觉胸中浩浩发而为言闳放无涯涘于是车氏之学擅雄于州里间王华父守台新上蔡书院城东东湖上首以賔礼致之虽政事防有阙失亦借以弥缝调剂凡皆以学故也咸淳末防特恩授官得廸功郎调建宁府浦城县尉郡守赵公景纬荐其学行而丞相王公爚亦雅知先生有史才将延入史馆奏方上而国事去矣丙子间兵棘俶兴盗锋孔炽先生蹙蹙不能容去之曽祖隠处马家山隠焉遂以其年十一月癸卯卒马家山得夀五十五子男五濬老瑛老夭漳孙为从父兄后与先生同学而成者也次崇善瑢老配贺氏临海大姓女先生卒时崇善瑢老尚幼贺夫人防之三徙遂依外氏以再造其家进二子于学有母道焉卒至元癸巳八月庚戌年六十一合墓故所居里鳯凰山之原十月甲辰塟之日也孙男七伯湛公果公采伯殷伯礼伯成延年孙女五皆嫁为士人妻曽孙男七女二当先生自力于学时里中仕者云起门户烜赫过者不敢侧睨未五十年已声销景絶邱墓所在夷为畦遂而先生之世崒然秉礼方以昭徳炳幽为事则天之定胜久矣初先生之季父韶溪先生讳安行早登潜室陈氏之门陈氏为紫阳文公高第弟子其授受最有原本清臣既委已就学得其宗要而先生又继起从之凡天人之精蕴义理之渊防毫研缕究蔀发窽露知之而必可言言之而必可行若天地阴阳日月星辰之运行春秋疆理礼乐刑政之分合孔门诸弟河汾闗洛之绪传荀扬佛老纵横捭阖之机籥防粹众说归于至当则有性理要指订覈礼经分别制度谓防服之亲疎隆杀深衣之续衽钩边虽家礼之证定注疏之引援亦庸有所未尽用广头在下之说以改正深衣辨内外正降之义以图列服制其学葢深于礼矣清臣世谓玉峯先生所著书若宇宙畧纪别自传学者而先生之书或在或亡则台人类能言之而世未有深知之者系曰学以善已而行非其觊也言则成文要以知其类也屈信者时是尚论其世也锢深藏宻繄后人之利也
　　金谿羽人查广居墓表
　　查君临川人姓查氏讳居广字广居少入金谿望仙观受度为道士复去之上饶龙虎山中从庐阜黄尊师石翁学为诗尊师爱其类已授之彀率裁以尺度君更感激自奋尝东游至鄞海上还渡浙憇虎林山久之得杨推官仲宏诗七言今体服其雄浩又得范太史徳机诗五七言古今体服其清峻皆手抄口诵心领神解期与之俱化泰定丙寅余以提举学事涖豫章君将游匡庐过之与极论诗道而余鋭欲翼君以进防时暑不果往因槖其诗西之清江百丈山求太史之庐而卒业焉太史亦欣然定其可传者五十余篇序为学诗初藁以张君之志明年君即馆豫章还往益熟论议益切又明年余受代去君悒悒不胜情余曰君方外人岂不能复入东谋一再防乎君强笑颔之初与君同为诗者危素太朴后与君上下颉颃者王渐元翰揭车子舟余最善是四人以为江右后来之秀而素乃以书言君死矣余为之西向哭哭已则曰天果不欲昌吾诗乎胡为使君之驾将骋而遂蹶乎又胡为不葆君之玉未磷而已乎余壹莫知其故也君早孤质厚而近迂所交多畸人静士雅嗜佳山水杖屦所歴揽撷竒秀资之赋咏无遯思焉使幸至中夀则不懈而及于古独诗乎哉君以天厯己巳秋得疾卧鐡柱延眞宫其冬十二月道友邓居明与其徒葛世蕃迎归仁夀观卒其月庚戌年四十六明年正月戊午为竁塟犀原临川处士孙君履常奎章阁郎官揭君曼硕武夷徴士杜君原父尤知君君之塟素既铭而纳诸幽矣又欲余言表墓以贲君于地下素之善君有始终哉是年至顺改元嵗阳庚年秋九月既望东阳柳贯述
　　塼志
　　亡妻墓甎志
　　贯亡妻盛氏讳淑婺之兰溪人生十有九年而归贯得年六十一终于寝以重纪至元三年丁丑嵗冬十二月甲申塟下梅坞子男三卣同因孙男三秬颖穆秬天始贯为国子博士恩封宜人再以贯出提举江西等处儒学加封浦江县君生宋咸淳庚午八月一日殁至顺辛未十一月九日兆成先窆俟吾他日同竁太常博士柳贯志于甎纳诸其幽



　　待制集卷十二
　　钦定四库全书
　　待制集卷十三　　　　　　元　栁贯　撰铭
　　豫章楼铭【有序】
　　江西等处行中书省治龙兴而龙兴古扬域豫章其郡名也乃泰定四年秋八月甲子重作南楼于城上实备雉门之制题其榜曰豫章以为治格章明则民胥悦豫有以灵承上恩名从其旧具新义焉日既南至大合防张乐以落之相臣临席賔寮列爼酒酣欢洽咸谓新兹杰观増壮南服宜有铭诗昭示永久则以其辞命贯贯不敢让为之铭曰
　　维皇有野维地有区九土三条辨方制隅扬域入斗亦禹所敷春秋战国撦裂纷如中江而西爰辟邑郛画兹豫章曵楚引呉汉因秦郡建侯以居提封所既海澨岭砠洪始名州废郡之余虽则分疆百雉维都观察节度幢纛麾符作镇开籓列城受呼守牧之良若史有誉宋制遵唐谋师选儒迨更府号考义则疎以年而命稽实本虚神元应天统御方舆既定南纪旋安里闾时哉裕宗正位皇储锡是分地襟江带湖世祖有诏雷行电舒曰惟龙兴由夫泽菹其潜其跃乾道与俱异指同音革之廼孚遂简宰臣建行中书以张国威以宣庙谟亦训亦齐无刘无孥课则民庸赋则兵车谨修侯度职贡乃输富而教之俗恬以愉其北柴桑其南番禺万里行涉不烦戒徒凡四星终若阅朝晡治理之成一轨无渝肆今省署堂昔雌涂府舍潭潭孰启新模据势雄尊象乎紫枢两观之间有列闉阇疏为修闳逹及交衢扇烬扬埃忽不须臾宰臣曰噫责其在余余有兵民企瞻所于譬诸服袂则有裾函书驿闻报发官帑大寮部役令丞具需陶埴斩材工来于于层构勃兴鹏鶱蜃嘘翼翼阑楯隆隆栋桴其崇五仭其广百肤上冝缀筵下可建旟云宿藻井霞飘绮栌西山晴翠时落堦除如慿广莫如挹方诸湖渌右泛江澜左纡千帆辐集万屋鳞铺警夜严昕有鼓錞釪有节干掫有栖漏壶坐息徙倚有亭有庐亦有游氛不攘而袪宰臣来登税驾踟蹰曰今高朗维昔溢洿匪増匪埤匪剔匪刳度不在奢名不在诬即榜豫章在志古初岂惟志古亦民不迂尔卜牲衅尔谋燕胥我有嘉宾尔肃以趋上公维宰元衮绣襦色笑娯賔其虚其徐殽胾既升醪浆载呉丝蜀桐赵玉燕姝砀极之戏角觝之夫次举交陈卒徼虞虞讲礼有容流风四徂以我豆边易彼斨殳圣人设险有不可逾域山界谿犹迹之麄治在郡县谓若蒲卢古然今否问牧弃刍宰臣维垣志范其驱大闲克正小体自纾繄此江粤伙民旷虚八夫四耦三嵗一畬亩有遗秉野无逋租由宰臣贤仁涵义濡麟游鳯鸣可坐以须载瞻台隍飞阁渠渠临兹治城如承盘盂由頴阴侯爰始插捄厯数千年考荂应图洪惟寳命天降神扶赫赫宗支一本而夸前星次焉丽于南弧荧光所被川媚壤腴封建之福在徳不孤宰臣作楼非以聚酺固国藩墉有隆无污民之戴之岂乐以訏陋儒属辞实繁且芜请命劖工托诸碔砆
　　拱北楼铭【有序】
　　杭为江浙行省治所门雉之制宜壮且丽葢呉山横截治城中如龙鸾翔集不崩不骞旧即东垂筑为门阙而交衢达于其下比嵗大徳已亥始因宋朝天门遗址辟隘埤高冠以飞楼为其楹户之北向也扁名拱北示尊君亲上之诚也阅三十一年天厯己巳十月楼燬省具闻中书以为楼直省东南兵民号令胥此焉出宜先百役新兹崇构以竦视瞻不逾时报可乃以图畀府使揆材庀工梁栋惟良畚筑惟坚楼成而枅栱鶱飞垩涂昭焕加于旧矣起至顺庚午七月明年九月讫工凡役工一万六千六百八十六縻钞以锭计一千七百九十有七米以石计二百九十其崇【阙】　　　天纵广【阙】尺视其役者杭府达噜噶齐达尔玛实迪涖其成者
　　行省平章政事伊实栋阿公而左右司都事邓巨川实佐经画又三年为嵗癸酉始礲石请文用着成绩文曰皇有九有洽于大同基命定命宪天惟聪保邦制治建侯树公提封四海其旅甡甡尧舜博济犹病乎仁井牧分疆维以范民睠兹越呉实古南服辟省命相江闽并属界之岭海缭以溪谷粟米麻丝盬盐茶荈服器之贡充牣航辇嵗实王府有式有典东南大籓曰维钱塘前临潮波四周台隍呉山中亘距奋翼张有截崔嵬有崇闉阇两观之间有阁渠渠阑楹北向实拱皇都乃嵗己巳守者弗格融风昼扬焚巢衅作曽是岧嶤化为防漠宰臣曰吁天工予代是心魏阙无乎不在一楼之兴民所瞻对予图厥新维时是因乃度土功乃发官缗相彼基构益之广轮其材储杉其饰髹丹雕栌绣栭露拱云栾□爵腾拏如涛涌山望气占氛亦承亦序壶氏县壶鼓人击鼓以警昕昏以戒庐旅商出于涂贾藏于市夷有奉琛使有结轨尘海憧憧觌是美来游来登税于髙层风清宇星贯玉绳江湖两沤日升月恒昔在李唐武胜名军扬益次杭章章有闻钱氏建国百年四君宋初籍土爰择牧守涵育既优民讫于富货资化居工尚文镂燕游以时惟丰故豫筑台构亭刳岩治圃骚人墨客兴言能赋岂若斯楼防据高明不专序賔不主观兵引首北顾咫尺神京神京严严民环拱之如毂斯运我约其軧如网斯张我挈其维庶民惟星师尹惟日其分虽殊其诚克一左陟右降如承宥宻斗牛之墟方半万里太微分光周是四履宅揆良哉民胥乐只上公惟宰宰士惟僚寤寐先忧罔不夙宵金穰嵗兆玉烛时调诸侯之门曰应曰皋有攅画防有建骍旄威行令施无淫无慆星河在上民物在下楼观巍巍有截中夏侯度克脩纯锡天嘏嘏吾敢私为天子夀化自北南实飨实右勒辞山石敬拜稽首
　　养正堂铭【有序】
　　大兴君耶律公作堂于信都私第北参政江淛行省日翰林学士承防赵公为大书养正堂揭之楹间朝夕观省有扩充而无懈怠所养所存顾何尝不在于斯哉贯为之铭曰
　　肖形两间莫直匪人颅圆趾方载以一身尔心之大理胜故纯尔气之积志壹故神承之葆之在识厥初勿亢以极勿沦以汚勿舎其车贲趾而徒勿腊其毒噬肉及肤曽是几防一动一静有顺无违曰此成性涵之在中则莫吾病惟敬则存惟怠则骋敬怠之分间不容黍乃相先民示尔绳矩维克端蒙廓大其宇不雕以完心焉童羖以之应物泊无迎将以之制变反于眞常繄信都公含和蓄刚其发不抑徳盛流光其光既流内美溢充谓美伊何养正于中亦施诸人弗耀而躬顾瞻堂楣名昭义丰我徴其训正以受美反正为非得正为是终日射侯维鹄斯视君子求仁侯鹄实似神圣制字乏与正对目所击者道无不在是心经纶昭晰勿昩我铭公堂以谂诸内
　　苍剑石铭【有序】
　　越府照磨官林君叔大蓄竒石修劲秀特植置官署庭下嫓贞肖刚石犹人也予过山阴见而爱之乃为石制号作苍剑石铭铭曰
　　谁为枿兴云吐雾谁为底柱截波东注谁戮防风骨骸撑拄有植之修非簨非敔不铢而廉不窽而窳如英瑶如玉櫑具既庭既直亦峻亦武字之苍剑以配寳璐使镇郊筵百神尔主明徳惟馨式谷是与
　　辞
　　陈贞命字祝辞
　　予友陈君子仁之子贞冠而筮賔字曰履元亦既协于名矣夫元即善也履之而行仁智兼用成已成物之功不其至哉贞来问义乃辞而祝之其辞曰
　　干有四徳系天而行自元以始归复于贞上戴下履亦顺而承阴阳之际阖辟降升刚柔相交出入相乘不梏夫气不囿夫形方其既翕已张其纮及其遂舒愈韬其英春必有夏久必有徴使冬不春沍阴以凝变而适正化道乃成体天者人粤惟心亨仁首四端与生俱生生以显仁智以藏精瘁焉枯枿灼尔春荣不敛其实曷鬯其萌不挹其冲曷就其盈体验扩充一本于诚悦亲信友已分既明推之事物岂有余赢陈生甫冠进学烝烝幼名冠字字则依名贞字履元维以训程新新不已善与元并植本既固履善无倾去尔幼志尔毋矫轻习尔幼仪尔毋近刑允兹学功圣猷是经吾岂蜩蝉啁啾自鸣其以予言质诸礼庭
　　郑泳冠字祝辞
　　吾里义门郑氏之老顺卿者吾友也筮得穆日始用三加之礼冠其诸孙泳而责之以成人之道焉不鄙戒賔过采衰陋夫既席开酌醴字实予责予惟泳以潜行为义潜行乎大川而涉其津涯有从容暇豫之意无造次急遽之容古人每以适道譬之有自来矣而顺卿又方敦泳以学予闻诸易范潜之为用不既大哉乃为制其字曰仲潜复申其义为辞祝之既以承顺卿闲家之美而又以观泳之绩于其成者固在乎此辞曰
　　古人重冠维以责成其成谓何反身而诚忠君信友事亲从兄由乎仁义至于践形三加有礼礼不虚行筮賔命字为敬其名尔生郑泳早尝受经未离幼志已及弱龄设筵弁首古训是程吾观于水析义甚精水圆以折流而不盈自夫发坎逹于四溟瀹而为漯潴而为荥刳舟任载仅若浮罂员羽不胜由弱故倾柔而能刚孰与水争知其性者不将不迎潜泳其间维顺之承过涉必灭浚恒匪贞譬如学功蓄能致亨自强不息宵寐夙兴虽泳于涯实游于明弗心之潜则防于升咨尔生泳学维烝烝辰哉不竞逝波日惊晦用遵飬魄将载营潜之昭之泰道之征徴诸易范本之性情字尔仲潜戒尔骄轻非伏于潜欲抵其平沧浪之歌有濯斯缨尔慎持之如承佩珩尔世孝义视尔门旌黍稷维防神歆徳馨由防至着有闻无声弃尔孩孺扬尔翘英式祗训辞以无忝所生
　　赞
　　姚文公画象赞
　　祐治之间三宗继体公如景星光于五纬燕许常杨时乎并世藻火人文咸韶帝制庙社巍巍风清日丽上方倚公公则归矣被髪骑麟视世糠秕陟降洋洋繄公不死有肃容仪瞻者敬止
　　王叔能防政画像赞
　　身廊庙而心山林学孔顔而志皋益生色维仁义之形充体皆盛大之积此所以为命世之寳陈序之璧也
　　王继学画像赞
　　粹然氷玉之英展也皇鳯之瑞用则盛之鸾台鳯阁不用则置之朱崖儋耳老智虑于多艰观夷险于一致固将挟玉局之飞仙以游夫鸿蒙溟涬之际所谓琅瑘之宗鲁公之子而盛徳之世者也
　　韩明善画像赞
　　融液粹和渟涵清淑系道而道日以光艺仁而仁至于熟乃所谓昼锦之旂常有衍宗支蓬莱之云气舒为篇目宜其表盛徳之流滋集斯文之胡福我观之人式如金玉
　　自赞画像
　　好学而莫或致之望道而未之见也壮而漫仕初何与乎尊荣老而归休亦焉往而不得乎贫贱也若乃企卒嵗之优游服终身之静俭则拄笏而看山饮水而著书尚庶几可以傲兀夫无穷之世变也
　　箴
　　思学斋箴【有序】
　　清河张翼受经于高阳先生得其端绪而能益致思勉之功可谓善学者矣予以思学名其讲肄之斋而箴以发之其辞曰
　　心外无学学原于思思而有得乃验于为仁阳义阴理公已私克复往来敬义夹持权之有要心实制之尧舜与人同此秉彛勿谓凡民虽圣可希而况学者执复有机是故君子学如恐违方其未思戒尔外驰如止水源不波不随及其既思毋惑多岐必端其趋必底于夷若执权量以计毫厘若引圭臬以奠方维克审夫是勿置尔疑思学之功本末相资学而不思如御舍绥思而不学如行无赍明善择善真致其知进徳修业行见于施下学上达在尔孳孳思诚而诚夫何逺而悦亲信友读书诵诗涵养扩充罔或弗只缫以借玉防以袭衣缉是内美畅于四支维敬之舆维徳之仪彼暴弃者志遁神离以其邪思果于自欺弗践其形禽兽绅緌五三载籍典训具贻后儒翼传秒忽无遗精义妙道日曜月辉思之而至主善为师吾党张氏嗜善如饴学于高阳涉其津涯亦既勤止牧之愈卑日引月长昼思夕维爰辟斋居以燕以頥榜曰思学名言在兹若工有箴予为之辞学思自彊庶几缉熈
　　传
　　刘节妇传
　　刘节妇徐小字柔嘉婺兰溪人家为大姓世有显者节妇生二十七年归同郡金华刘似之似之六世从祖讳渭宋嘉定庚辰对防集英殿赐进士第一在州里尤为望家节妇归阅再期孕而未育似之遘疾死及产男也节妇泣誓曰幸哉刘氏之宗弗坠已吾有二心何以见君地下言讫复哽咽于是刘氏家益落节妇恶笄疏服常如初防而所以承祭祀修馈饷与出赋租以保门户者悉身自任之不使有违节愆度字其子潜自始学至于成人为之聘舅女而女焉生二子一女而潜得年二十六亦竟卒姑妇相向哭期以死守全刘氏家双行寒俭一灯夜绩卧起相依攻苦弥厉然取其纺织之赢以供盐醯亦常若有裕久之潜所遗二子滋薿薿有立而女已有从姑能以节义自持易奢为俭而妇又以顺正率礼成敎刘氏之穪为望家者兹可以自靖于其先矣节妇今年七十一居且四十三年而妇寡亦十又七年予与节妇居异县不相闻有友叶君谨翁故与似之交而潜及其二子珹众又尝从之问学知节妇凡行尤稔数众为予言之葢叹世有旌复之典而人无自鬻之心若节妇之遭变罹忧鞠穷艰苦斯已甚矣不惟饬诸其躬而已信又能使一介弱妇毅然相从于茹荼食蓼之中比之再造其家功岂少哉嗟乎节妇之名人固不乐得之而世固偏予之者闵之深而美之至也今予所弥刘节妇行未采于风人名未登于筞牍予独予之以是名而不疑者稽之里党之论而防以史氏之法壹是人心天理之公而何私之有然则世鉴虽或不明而人心之昭灼俙而未昩彼诧节棁之丽而侈闬闳之崇以为节妇之得传颛颛借是亦惑之甚矣予窃卑之作刘节妇传
　　傅节妇传
　　节妇陈东阳县路西里宋乡贡进士师道女适同县泉村傅贺生一女而贺亡节妇时年二十四贺世儒家素贫节妇居防尽礼昼夜自力于纺绩字其女至成人而飬其姑甚谨已虽箪食弗给而甘防柔毳之养必使常过于厚又三年而姑亡治棺具敛无违礼哀瘁毁瘠人或弗能堪内外婣怜其无子而贫咸劝之改适节妇以死矢于众曰吾宁饿死无宁幸生乃益劬躬殚志节衣缩口而累凡枲纩谷菽之赢则别为之储□五年始克举其舅姑与贺之丧域而窆之哭告于庙以其从子似嗣敎之学而尤不废于耕防高阳许先生栖隠八华山中去傅氏不十里节妇雅敬先生遣以束书从之学似既闻其讲说而知夫义理之宗绪遂能承节妇之志以终植其家节妇今年六十有一而似既有子矣贺之得祀与傅氏之宗借以不坠节妇力也里之耋方上节妇之志行于县于大府请从近制加之旌复虽未报下而节妇之志亦少伸矣贯之先人泗洲府君尝与贺之诸父同治毛氏诗故相善也于是贯作而言曰妇人处于闺门之内有三从之义而无四术之教苟能因其所性之善而遂其所履之正则变愈极守愈坚虽当患难流离之中而贞女烈妇之事史常不失于书然究而观之则其薰染渐渍必非一日之故有自来哉昔者朱吕并世东南理学极盛之时吾乡有傅同叔先生学防于经而尤有考于天文地理井田封建乐律兵制之书防粹其说曰群书百考传于学者学者尊之曰杏溪先生而不敢字其学必由夫近小以驯致于逺大谓制度文为之粗有广大精微之妙故承其讲肄者皆体验切实可以措诸其用而自程其子姓于学益严而有节晚乃分其兄子定逺之建安受业文公之门今文公集中有与傅敬子书即其人也贺葢先生之孙也仁义之泽蓄厚而流滋不得之于禄仕之优而独发之于闺阃之懿然则熈朝旌复之典一举而得夫傅氏之妇以显异之他日独行有传尚足以表吾儒先之徳之行不独信于其躬而信于其乡至于其家妇人女子之被其成化者亦章章可穪如是岂非吾乡奥学确行之明効大验也欤贯是以论而着之无使其无传焉
　　韩节妇传
　　韩节妇刘姓绛州正平县小吏韩筠妻也韩刘同里闬居节妇十八嵗归为筠妇刘视韩族稍大节妇知重其宗抑首促气供妇职至元二年筠父子仁病筠从医者求方注善药治之其药杂草石等法当屑为剂筠自运机碾缒轴石堕误伤足数日风中其疮死明年子仁亦死筠有弟节妇即去居邻姆旁舍昼夜抚一子一女以哭曰吾未亡人使吾夫家不坠姓踣氏是其责已葢讫丧屏簪珥益治枲丝理生业辑辑有条绪及子有室女有从则又哭曰吾与娣姒合异而同庶其优游以老乎节妇始寡家甚防今浸浸昌裕过其门者识与不识皆畱目嗟异以为是于乡俗有助大徳二年里耆李彦状节妇义行白县令长令长为按实上州若府府具上中书礼部又明年下旌复如令筠死时节妇年二十七嫠居实六十年云呜呼礼慝乐淫乃见节义盛衰损益之间君子葢深悲之而犹喜其章章者如是也新故绛在晋之虚忧深思逺邈有遗绪若节妇所自树立岂教使然亦其土风哉予客京师见郡国所上孝义交章累牍喜其厚伦叙典之化洽于古昔徴于书作韩节妇传
　　寗节妇传
　　寗武宣公河内人材勇善骑射至元中从平江南有功起偏禆为将帅镇呉而即居之子孙食其保境安民之徳尚数世益滋武宣第三子讳居赟为枢宻院防事官者娶通吉氏通吉氏扬州路总管礼之女也延祐三年防事官卒京师通吉氏才三十三其长子十七仲子未再周而诸女皆防通吉氏自京师扶其防水陆数千里还塟河内先茔挟其孤幼庐于墓下三年将还呉哭踊自誓曰吾为寗家妇不得与其夫偕老吾力犹能使子有立而女有从舍是吾无所事于世矣即捐去簪珥盛餙服御取其俭素而益以礼自治其身推之以及其家内外僮指逾千待之各有恩意未尝示之以威而步跬不敢越节愆度树其家规自祖祢荐祭宗婣庆吊门户租繇外凡賔客之飨燕时节之观游靡防之色淫哇之声不使接于耳而动于心间嵗长子九思卒抚其孙欲其成人而进其仲子九龄于学女皆择所宜归总管公逾八秩犹夀康迎来致养惟谨其所以经纪家事者有学士大夫所未讲而能安以行之固天性之善哉里耆嘉其贞节为上其行于郡郡移廉访使者按实上之行省以次达于中书于是礼部议旌表蠲复如令事下有司为大书贞节通吉氏之门亦表其坊贞节坊云嗟乎节以乘刚处险慎守不变为节义而致亨惟其正焉通吉氏一弱妇人中嵗丧其所天非有礼义之激昻诗书之化能率徳厉行自其躬以及其家兴信厚之风振衰末之俗虽邹鲁习礼之士犹退让莫与之齿易曰安节吉往有尚然则说以行险安而能亨固观于其世而可知矣九龄尝从予学治经故予为系次其事如右
　　书
　　答临川危太朴手书
　　去冬归自钱塘从元性所得前简入春偶为亲旧牵连畱旁近邑再阅月而归五月初始闻元性将遣人西还因奉数字为答今又被四月十日所惠翰情辞缱绻风谊激昻可见学古之志不凡近如此苐三月中附书至兰溪者却不曽收亦不知付之何人也所需查君碣铭岂即广居耶去夏别时见其疮发头面间似是浮阳上攻病在脾肾尝勉其急服补防之剂后不知遂服与否果若此则其徴兆已见彼矣比数十年学者大抵有自利之心而志日益卑道日益逺夫其自利之心根着于中则未得谓得未至谓至自高者耻于问自多者耻于求而若剽掠纎碎缘餙浅末已足以雄夸于制作之林而为猎取名爵之资矣无惑乎頺败委靡而莫之振起也独吾友捐弃俗学一意古初谓不肖颇尝涉迹于是乃肯过相推予将以质其所疑证其所闻而为求端用力之地此在不肖固当竭其单智鼓其盛气以进吾友于光明博大之域而环顾其中不无瓶罄罍耻之患甚自恧焉葢学以致夫道羣圣人载道之言具于经可见已古之人所以底至于道者亦曰尊闻行知而不敢以吾一已之私系累于其间耳区区愚虑比见钟陵时已畧陈之今信道如吾友笃志如吾友愿一求之羣圣人之经以端其本而防之以孟荀扬韩之书以博其趣又翼之以周程张邵朱陆诸儒先之论以要其归涵飬益宻识察益精则发之文章自然极夫义理之眞形之歌咏自然适夫性情之正矣切不可就彼今人以日沦于洿下而莫之救也顾不肖日勉之而未至輙复进之吾友吾友以为何如贯潜伏空山安贫味道畏影收声西游之期渺其未卜而吾友又方匏系人门未能以足赴目相望甚逺暑溽万万自厚
　　答宋景濂书
　　承问尺法老嬾不能多记姑即其所省以答来意葢自宋徽庙制大晟乐时礼官用大禹声律身度之说请以天子中指为寸于是所制器服悉取之以为长短广袤之节当时固有非之者矣然紫阳文公编类家礼于深衣制度条明言度用指尺复注云中指中节为寸而秦溪杨氏又引说文云周制寸尺咫寻皆以人之体为法似亦凖之指尺矣至于造木主条谓身高尺二寸博三寸厚寸二分释者即援文公之说曰周尺当省尺七寸五分弱程集与书仪误注五寸五分弱温公图所谓三司布帛尺即省尺程沙随尺即布帛尺今以周尺较布帛尺正是七寸五分弱即是二说同出一书已不能归一况诸家互有同异者乎不肖往在礼院时因更造时飨祭器尝与议斯事而及于尺法院之老吏云库中有前代玉尺下库检索得之其制作极工然校之周尺省尺又复防有强弱廷议以为玉尺歴代袭传葢久尤有据依遂凖用玉尺定下其议乃若淮尺浙尺随方所用似难凖以为法然是尺法非有声律高下之差不若且从文公之説周尺七寸五分弱者庶有据依吾友以为何如抑吾党之学体验扩充其事固不止是愿益自察识以进于光大之域此则拙者区区之望也













　　待制集卷十三
　　钦定四库全书
　　待制集卷十四　　　　　　元　栁贯　撰记
　　重建省府记
　　廼至元二十六年制改江淮行省为江淛行省自维扬徙治钱塘统有两淛江东而以淮东西分河南明年始营宋秘书省故地其制视都省稍降杀焉于后福建省罢全闽八州亦并来属地葢益广山区海聚民伍兵屯奉赋租受要约者众以数百万计出号施令风动雷行东南半壁藩维晏然朝廷常选重臣以临涖之柄任专则其体貌宜特隆位望尊则其礼制宜特异台门设树平津开閤所以辨堂廉而示等威者其品式昭昭具矣然自考成以来迨今至顺壬申之嵗四十三年矣兴坏补犹有待乎其人何哉宰臣若曰吾为天子专制方面所居广居所立正位权纲攸系有翼有严其命幕僚相时蠧败完旧餙新无陋无奢中兹度程乃出缗于府徴材于市工用官佣役用农隙昉自堂廷逹于门闼易刓敝为坚良化阘茸为丽宻堦墄莹浄垩雘鲜新觚棱藻井动采交辉表汉廷之黄阁暎中天之紫垣先是垒石北墉象乎列岳嵗久摧塌增崇加袤悚立檐际秀出林麓百司之长庶府之属奔走承命于其左右者咸改视易聴以为士大夫之治于其官犹人之修于其身也身修则心正而物正官治则事理而民安徳则观诸其身政则视诸其官然则一省署之修举而元僚学相之素蕴毕见于斯推其洒扫庭内之心岂不欲澄清天下而无一物之不得其所思夫垣墉朴斵之勤又岂不欲佐宣庙谟保乂皇家而致笃恭治平之効观隅知室闻乐知徳信斯言哉左右司都事袁某实董其役宣力维多属兹僝功宜着成美爰考春秋之义式昭棠树之思官僚氏名列诸下方其嵗冬十二月既望谨记
　　勅赐天妃庙新祭器记
　　海神之贵祀曰天妃天妃有事于海者之司命也其别庙在呉城西北陬葢漕运都府治呉专领海漕嵗运东南之粟三百万石实京师常以春三月夏五月上旬之吉开樯刘家港乘便风不兼旬达直沽口舟将发临遣省臣率漕府官僚以一元大武致天子毖祀之命荐于天妃得吉卜而后行精神肹蠁如父母之顾复其子无少爽也至顺二年嵗在辛未行省左丞迈珠公实董漕事将祀之夕防平章政事伊寔栋阿公入觐道呉因请公涖荐祼翼日公斋沐入庙跪奠惟寅顾见尊斚笾豆践列参差喟然叹曰国家敬恭明神洁蠲器币之意岂若是耶乃五月某甲子上御兴圣宫公奏事次请更造天妃庙祭器如式以昭神贶有防即赐交趾所贡黄金饮醆承舟各二又内出白金五锭为二百五十两勅公董成凡器借置庙中备常荐六月辛未公槖金还呉具宣恩防漕府官僚望阙穪谢已发公帑所储比年赐金五十两总之为三百两申饬金工凖上供新制为祭器品十二香彛香奁各一件其可名者合四十有九匦而藏之平江府库祭则出而陈之其籍则系之漕府而且稽其出纳焉漕臣曰惟古神圣制器尚象而祭为尤重致明诚逹气臭用其所贵非徒物也天妃之祀列在中祠垂五十年虽祭有常仪而器不称物犹有待于大臣之论奏皇上之垂仁然后数周而礼备使不文之金石其何以彰君赐格神休臣实甚惧廼来请辞臣某昔待罪礼廷窃尝与闻明徳卹祀之义乃执笔书之俾后有考其诸器数具列下方
　　全宁路新建三皇庙记【代人作】
　　三皇庙祀伏义氏神农氏黄帝氏即古所谓三皇者三皇开天立极之功千万世帝王所由宗而歴代未有祠祠之自我圣朝始夫既始祠之而其尸祝之事乃独托之医家者流所以神三皇之道以兴物前用累圣稽古教民之意微矣至矣今徧天下郡邑咸立庙建学有师有生而全宁路独阙全宁为驸马都尉鲁王分邑延祐四年鲁国大长公主以帝姊居藩首捐汤沐之资作新庙于大永庆寺之东陛楯丰崇像图焕俨春秋荐事牲硕酒清礼典斯应神亦宁止于是公主授使者命属大史某记其成役不得辞窃尝考之三圣人而知夫道在天地间防显阐幽固各有攸当而洪纎高下其归一致伏羲身察阴阳六气以有四时水火升降之象神农辨艸木色□而审其燥寒平毒畏恶之性着本草立方书对察和齐致利天下黄帝坐明堂观八极察气推运作内经以命臣色脉方饵三皇之书大抵以医传其书传则其道神虽以医家者流尸其庙事未为不严且尊也然今郡国之制岂无他祠而公主顾独汲汲焉而不敢以为后是其心岂不欲宏推斯道上以夀吾君吾国中以夀吾戚藩而下以夀吾民乎呜呼此麟趾驺虞之化而肃雝之徳之成者也某虽不敏敢诵所闻以复使者之命而且以为记
　　见初亭记
　　国子博士刘先生眉人而塟其先府君宣之南陵南陵先生仕国也始府君去蜀乱东下寓琴书鄂渚曰是于东西行道实径事定吾其返乎暨十年风气肇开九域大同则里墟井堙归无适主葢题其授弟子之斋曰遂初而府君之志孤矣其后先生即仕府君以耆夀左右就养御至南陵六年卒上距生之日五百廿甲子年不满其徳犹为歉哉先生既卜黄塘之竁惟吉又作见初亭墓道之傍嵗时瞻省揽物兴志如始防时先生之笃于亲犹府君之笃于眉也至治元年贯辱与先生为寮谓贯曰吾父之名斋而吾之名亭子既闻之吾归将刻文亭上以示子若孙今属笔于子焉贯不敢以芜陋辞则复于先生曰山川之流峙草木之荄滋地之形也然而第嵩华之高测汝汉之深而求终南九之植以与之并则嶤然者皆山浟然者皆水苍苍然者吾知其艸木而已指舆图而问神州临河洛而思禹功彼其地气之有阖有辟非吾人心之有应有感者乎故由宣泝眉其里逾数千而逺以子继祢其世才一易而近方府君少而占籍于蜀不自意老而憇息于呉于楚也弃亲戚坟墓于眉而去之不自意复体魄于宣之土也宇宙之初一天之运父子之初一人之身可知者天而不可知者人则子孙数传之后乐安重迁知诚宣人而已安知眉为西南大州也哉今反壤始树而已亭已宇则诗书手泽之存爼豆声容之接葢洋乎青神峩眉之在睫而一泉一石之秀润一葩一卉之芳缛皆其见似闻名而心目瞿瞿者也地气之亏疏魂气之防漠有不得以间之矣然予闻风俗之成常系乎其人古所谓乡先生生而教于闾塾没而祭于里社殆其人欤苏长公穪吾州有近古之俗三今未知其能然与否也府君蜀之君子其辟咡之所诏趋庭之所教先生得之宜详则夫近古者三将自一家而刑于乡国仁兴让举民皆力作易治而吏以优游无事吾为南陵幸之矣府君之欲遂其初先生之能见其初果不在兹乎先生之子铸尝从贯国子学今以进士上第授官侍先生南归故贯以是谂之先生而并语之若夫府君之世业行治与卒塟之嵗月则表墓者当备载之而记者不必具焉七月六日丁丑记
　　常州路城隍神新庙记
　　城郭以域民凡而高城深隍以沟以封欲其居无陧患有圉也夫民所瞻慿以兴财致用者在是则城隍之有神是宜世载其英以嵗时承报于无已若古侯国始造县鄙建其神位以制其牲币尚门行户灶之私坊庸表畷之防可得而俪其式哉常治毘陵画江界山方地千里统郡县四在淛以西为大府矣当王师南伐时其守臣尝阻兵不下火及城中官寺民庐荡为烟埃独城隍神祠直奎斗门之西讫无寸甍尺桷之损或曰斯城斯隍非不高且深也旄钺一奋而十数万生口不能恃以安固神将无责尔乎然命之或去或否视其顺昌而逆亡则斯神之灵葢皦乎其不诬也于是延祐五年去燬城之嵗余四十年所祠之存者瓦漂栋败堦陊楯折而总管府知事广陵赵君琦适至愀然曰兹吾所涖地大而物殷凡以逆雨宁旱消沴弭疵者舍神弗宗则谁其谷我祠以揭防而后可乎乃请于其长议以克合方练辰程物属徒庀工而勤礼兴义之士咸来荐力未朞而庙成肖象孔仪祭品维旅广檐崇阿丹涂白盛修亘丽宻不节不丰仍嵗比境或以饥告而环常四野熈焉乐郊民之怙神如巨防之有截而巍障之有屏谓焄蒿凄怆必求诸其类者岂不信哉又二年而君以代赴调京师过予曰石谨具子为我记之常维延州来季子之封也俗故秉慤而好让今其民非昔之死孝死忠者之子若宗乎保聚教训胥及三纪上之涵育神之廕休有引有翼其不滋衍以硕乎君之职司坐幕府治文书而已宣其余智深美是祠俾民康共而继今豢牲洁齐来娯神保顾瞻廷宇洒扫弗亟有不兴其甘棠勿剪之思乎是皆吾记不得而畧者也君清栗有猷今进阶从仕郎为穿山塲盐司今惜其将老而勿究于用使其得政而施设焉可以观其事神治人先后之宜矣至治二年六月廿八日将仕郎国子博士柳贯记
　　鹤山庵记
　　异时吾乡显家闻族相望而敬宗仁亲之义如一日焉自庙祭寝荐外春秋洒扫茔域登其余馂合醼以乐有长长之序无贵贵之等葢其率礼成敎者在是而今去之才数十年则以吾戴弁躧履之身而委其先于马医夏畦之伦者有矣孔子曰吾犹及史之阙文也然则长者之旧闻阙之而不传不亦可嘅乎哉至治二年予官京师乡之友唐君楷字公则使以状来谂曰楷之先君登仕府君藏窆在鹤山下山距吾家数里凡室于山之麓者唯吾姓为大嶤峯窈谷湛泉秀樾所以抉露神閟披发竒采若颛颛自効于斯故尝腋山为庵庐嵗久敝挠楷既撤而新之防吾子徴解衢州明正书院山长归复即其后构重屋四楹中以寓府君之祠而两墉以列羣从之主祭则咸荐其修彻则旅奠而酬礼昭与昭齿穆与穆齿今吾伸府君于羣从之上不犹有戾乎庐为先君作也夫自其昵以及其逺反其始以厚其本吾之常尊固有攸在矣矧各宗其宗传之于古而合子其着之楷将有镵焉嗟乎非礼之祀鬼神弗歆先生制为庙寝之式尊簋之数奢不以僭俭不以陋故礼者履此者也是虽墓祭无文而塲室有典后世或因而致祠以嵗时序齿逮贱槩之敬宗仁亲之义犹为变之正者公则年多于予其有闻于长者亦若是否乎予方悲显家闻族之不能以皆传而遽喜唐氏子孙之足述乃辞以告乡之父兄子弟其有兴乎明年二月十又九日将仕郎国子博士柳贯记
　　遗清堂记
　　人有千金之蓄必畱遗其子孙以父子祖孙主于恩而义有弗防也然而不旋矑移踵而问之则已与袖中之藏简并失之矣亲之爱之何尝不欲其贵且富哉顾吾有重于千金轻于鸿毛无所待而长存无所恃而不灭一言之训贻之数十世葢昭乎寳之足以昭明而即命是可忽忘之耶真之马氏父子再从宦于南予不识其父而识其子叔敬与之交信其所受之正矣始其父卒潭府推官顾言曰吾以一清遗尔子孙吾以为丰尔毋以为啬也及叔敬免防有仕资揭遗清扁所居堂上以承诸其先下以诏诸其后之是意也岂以一言易千金哉它日叔敬过予寅轩请发其义予无以解焉予闻举其所有持以与人谓之遗而遗必有其物矣投桃之腆不薄于报琼与带之华不滋于献纻故有所遗者其遗浅无所遗者其遗隆昔子之先君子推其所蓄以悉敷遗于子而子又能兢业奉持以保有所遗如临氷玉如饮沆瀣不泥滓以起秽也不翕訿以为炎也不疏宕以取容也不窒塞以废权也渊然澄穆之天洋乎陟降之地人若不足我则有余彼韦杨氏之在汉室皆知所以爱其子孙皆知所以遗其子孙矣然丞相之宗不緜于太尉之论者谓大鸟覆坟有开厥祥而不知经义有限心徳无穷方其遗之之初固已卜之于此而言子张欲知十世之问夫子葢以百世可知者答之呜呼以予观于马氏夫岂曰遗之一言而止也叔敬五兄弟颉顽并奋而叔敬尤有能名今以吉府照磨官辟掾江西廉访使者之幕蜚英腾茂其在兹乎
　　瑞州新修仁济桥记
　　瑞州治髙安其南西壑谷诸流汇为锦江横贯州东下注章水州之郭郛如环玦中分而防闾衢巷夹其两涯民旅族居而错行者恃桥为命桥一日不葺则徒舆敛迹公私交瘉虽官调水夫刺小舟待济陨一羽于深渊若将委之因涉者之思利而知夫郡政之大莫先于桥功矣昔桥未建聨舻系笮直州治为浮梁随波降升然仅仅以嵗月计成毁宋淳祐壬子枢宻院编修官郑公守郡始相方宜桥凿岩架虚既成九年而一毁毁十有一年守重公嗣成之成三年再毁下逮至大己酉总管蒲公作镇时阅嵗三十六而桥役大兴役大故功钜众方期之以久防泰定三年五月癸丑雨水暴至势怒冲衡决明日坏北堤桥岌岌不能支又明日雨止頽缺参伍之一而絶防奔流浩渺数十尺行者踯躅居者顾虑徒自画焉莫司莫续其年十月中大夫太原傅公适以麾节涖郡进父老庭中曰吏役于民我谓郡政尔谓民庸有先于桥功者乎众谢曰吾所欲也而未敢以累公于是长式谋协寮宷式从封内之人输财荐力如趋父任公复求得尝承蒲公桥事而干敏有操略者李荣等七人使主其出纳命録事陈徳敬总其凡以属役赋功自经始至成公日来劝相工忘其劳不励咸饬谂曰吾穷衅隙窟室而根治之不遗后忧利胜计哉葢北堤当水冲旧中实土嚢外傅以石水朝夕灌潄客土销址则无恃今索石増厚至十数重执度揆之其袤七十五尺其广百二十四尺上覆屋为楹间七以补废还故又谓南墩东西削方水与石闘石不胜则反手磔裂宜易博为锐逆水入之以杀其悍诸梁木之弱且挠者甃石之破且者咸除撤缮理择于坚宻不苟不媮厥既僝功列树两栅分为三逵节东西行者不得方轨并驾以撼震致害所为长虑逺引无賸筭矣自郑公画桥议至于今成者三毁者三近或三四年八九年逺至二三十年宁旷嵗緜时以俟夫守长之仁且惠者出新智开永图然谋人人不同岂仁且惠自三数公外举无称哉葢事时鲜俪有当为而懈于为有能为而不逮于为者虽仁且惠徴诸一桥作辍之间固莫之尽也大抵人才之着见因于所遇而无求必取赢之心焉向使瑞有是桥一成不毁则之三数公之所就于彼而不于此吾将不得而讯之而况得颂之乎傅公名顔字顔卿厯佐部寺参掌留钥上京以善文法致誉于时出佩二千石印绶典领方州曽未期月宜人之政灼灼可道惟兹桥功在公为细而公之所志若谓成法不传将后何观书来请记其迹予尝忝公同朝不得辞则复于公曰目睫之患易见水潦之害易知而隠于不瞩没于未形限于不自达为难悉也今公发政之初不迂桥事以兴是役所以自任乎父母师帅之重而求尽其心者可槩见于兹四封匪异千里惟同顾吾之职得以弛置开塞有大于一桥者乎公患不闻闻斯行之矣然则诿桥功于细徳岂诚知公哉桥旧即江以名而今榜仁济昭献元圣皇后所锡命是役也靡钞一千二百八十五定役工至某万某千某百某十明年十又一月辛未考成始终桥议者郡监牧佐掾县令长及州之义民皆署名氏如左考成之月其日壬午谨记
　　龙兴路医学教授防壁记
　　凡郡制为医建学因于三皇氏之宫而师生讲肄则有堂有斋豫章望江右实临省宪治所学宜大且完矣然自始作宅土旷逺藏息无所衿佩之游反若不能亢视他州者庐陵谢缙翁教授其学之明年惠民药局燬又明年有司将修故事肃政廉访司照磨官程君介缙翁请于行省曰学昔有堂孑立樊墙中祝融回禄犹不我相而殄殱之教道遂何所容寄哉今愿以药市余地作新公署而讲筵斋馆之当备者并以序为使夫来学之徒取其安近易其回逺而因以兴其趋善乐业之心焉岂曰便私我一人而已中奉大夫参知政事覃懐常公闻言而喜以为职思其忧类当如是即以图畀府若县出官帑资其成役厥既僝功堂庭中敞斋室翼舒明邃寛爽不亢不卑鼓箧游歌至者咸饬缙翁以余雅尚斯文乞辞镌石龛置壁间以示方来余则复之曰子以教道临诸生亦有事焉否也夫所谓事上而施教下而承学有经以为凖的有志以为镞羽而不求诸其道顾独诿诸其器于事乎何有葢今所传医经世谓出黄帝岐伯吾不知其与五三载籍孰先孰后矣然其论阳明阴浊之刚躁柔缓之应推以切脉察理而谂之药石鍼砭宜无一不合乎易爻之动静礼乐之进反虽混其名于九流之中而其实则有道焉昔余窃读其书见其显辞宻义并包联络巨细毕备而怪夫传注纂述之家反更蔓延其説以自迷其源自塞其途卒之执液齐假攻熨为戕毒人之具者彼岂出于忮心忍行哉由讲之而不详择之而不慎故耳今覃怀公不厌薄乎兹事幸为署居以荫庥吾子而吾子又能根本鲁邹之学藻缋仓扁之术以幸济夫私淑艾之心则为是豫章之学者目受规矩耳接声律莫不欢欣踊跃底至于道成敎象于一邦流华问于京国吾将于子而计其効焉虽覃怀公所以期属吾子者亦未必不在乎此子尚勉诸缙翁拜手谢曰余敢不服子之攸箴然请子之卒书之也余曰诺遂书之泰定四年嵗次丁卯冬十月朔日乙未记
　　云从山崇眞观记
　　介豫章江山间多古神仙窟宅而许旌阳之迹最显著旌阳晋人晚得道以灵劔殱逐蛟蜃辑宁吾民遂阴役鬼工铸鐡柱置郡牙城南钩锁地脉使永永无害今铁柱延眞宫是其处也地胜故法隆而其徒亦滋以盛宫有华隠堂真静大师杨君湛然实居之嗣其法者周君克恭尤修行成信既谢提防宫事则谋相宅别营真馆得琉璃门外亢爽之墟考筮惟吉崇基杰构坚宻邃严若化若涌而殿庭藏室广庑高闳象乎明灵之都矣甫就功防都大宗师张公代祀名山为着额崇真观登诸祀籍即命杨周之徒是承是主以毋易世迷宗示有先也初父老言兹地故为云从山旌阳未升真时葢寓药炉丹灶焉至今字其山而未有着其迹者然储精凝神则未必不在乎是是周君虽名作新其于志古有合乎哉杨周君先后化去继以吾君徳新而道纪堂成又继以徐君希真而观制无一不具吾徐君皆尝专席延真退隠是观游恬入漠如执左劵以相畀授亦穪夫华隠之多贤而崇真之有述矣自至元廿二年其嵗丙戌始兴观役逮今至正戊辰歴载四十而凡聚族于斯栖息有容饔飱有继穉松重篁加围合把径幽林蔚屏却氛步跬城闉侔乎嘉遯方徐君耆年厌事而雅欲余叙次本末既重为其辞则介余故人子王渐以请曰昔吾先师规作别馆以祠旌阳不自意云从遗址之偶于其卜谅哉仙者之灵也然吾犹及见吾师树立之勤而底法之不易使更数传则委之不知孰明其源此吾愿记于石而有祈于后之意吾今且以祈吾子矣余曰子之道冝传奚区区取必于吾廼入关著书上下篇总五千言者子之教葢本是本之如何曰虚无曰清净曰慈俭曰柔弱无余智焉彼其初欲人深自啬缩以全其生而至于寂感之机不离动静则固神矣妙矣然所谓緜緜其若存者既足以植其宗夀其后而况旌阳之灵超遥乎九清覧乎八虚顾云从鼎灶之迹而时一下之有相斯祜尚肯薄其乡遗其世哉曩余幸承泰睢展采之泽周旋圭璧牲币间颂歌瑞应归懐黄老之日葢久而徐君不鄙托记故执笔为辞其上以昭圣人在宥之仁其下以开方来纂绪之重然则因余辞而观之名以闻与夫因是观而余之辞并以弗坠其有慿乎其无有慿乎余亦不知其至也呜呼天下之事要于所终凡若是而已宁足觊哉宁足觊哉
　　采衣堂记
　　古者童子之节缁布衣锦缘锦绅并纽迨其加冠犹服采衣采者染夏为五采而朱黄青元纁为其等焉然则将责以成人之徳衣用缁布饰用朱锦示一文一质之义也故自人生既壮而始免于父母之懐其欲养之心幸而可遂然俾耆俾夀有得有不得焉则以稻锦之身惜桑榆之景帣鞲升堂陈馈羞耉凡可以极吾之欢欣者无不为己昔之人有老莱子者楚人也葢年七十而其亲犹在养恐恐然惧无以悦其心廼脩其童子之服而习夫童子之戏五采斓斑娯嬉于前庶其朝夕有以解吾亲垂老之顔而以慰满吾生爱日之情传者述之谈者夸之至于今如一日也然则情之不能自巳者以其出于吾性而人莫能増益乎其间故耳余寄豫章有李生者为余言丰城古大县也今为州江以清葢其里人初有司上其刀笔之劳得被省檄为筦库吏念其母之垂白幸其身之犹强不忍顷刻去左右故弃升斗之禄以专致夫菽水之欢今十有四寒暑矣亲年日益高子职日益修于是题其奉亲之堂曰采衣堂而言则谂于人曰吾无老莱子之徳而有老莱子之心世之君子其有以亮吾心否也余闻而为之助喜焉夫老莱子之事楚人载之高士传中则固贤矣然其所以为孝其迹不越乎是则服童子之服心童子之心以其能全性中之仁义而无待于其外非曽子之养志殆未能以偶之也然则老莱子者其学曽子者欤若江君者又岂非学老莱子者余故曰示一文一质之义者由乎其外而全性中之仁义出乎其内者也余不识江君而乐为之言者以其义有足言者故不能已于言云尔
　　玉隆万夀宫兴脩记
　　郭景纯与许旌阳同时尝为旌阳相宅得豫章西山之阳曰逍遥山者居焉后于其地拔宅升真即建游帷观改玉隆万夀宫游帷者昔旌阳上升时尝飘堕锦帷其处名之即以其实也玉隆者度人经三十二天号有太释玉隆腾胜天谓是宫为羣帝所馆安知玉隆腾胜不在兹乎实之欲以其名也观肇兴于晋而盛于唐尤莫盛于宋宋祀将四百而是宫之营缮见于纪载者二大中祥符之缔构其力出于郡人光禄寺丞胡公仲容而王兾公实记之政和丙申之恢拓其费出于系省之官钱其图凖西京崇福之旧制于是内出玉册遣帅臣加上尊号又诏侍从升朝官为提举宫事其祠秩之次浸比隆于岳镇矣然则祀隆而宫盛非以昭应之受书玉清之定鼎适防乎其时哉至元丙子宋社既屋有司上江南名山仙迹之宜祠者于礼部玉隆与居其一故凡主是宫率被受玺书如令至治元年临川朱君思本实嗣居其席始至见十一大曜十一真君殿祖师祠堂摧剥弗治位置非据谋将改为则以状请于教主嗣汉天师会元教大宗师呉公亦以香币来祠因各捐赀倡首而施者稍集抡材庀工有其具矣葢宫制二殿中峙厢序参列于前而分画其中以左右拱翼廼相藏室之北撤故搆新作别殿六楹东以奉十一曜真形之像西以奉呉黄十一真君之像夹辅面背各有攸尊亦既无紊于礼又即十一真殿旧址筑重屋一区上为青阁下为祠凡自唐以来尝有所施与尝主兴造之官寮以及厯代住持同袍士庶之有功有绩者皆列主而祠每三七日集众焚诵嵗时洁羞荐飨视子孙妥侑之意无弗逮焉经始于泰定二年之八月阅三年而考其成朱君过余请记余与君有雅故知其犹为敏裕而信其成此不难也然余闻鬼神之交古有其道而若受明新永则固帝王一心运量之所致民无与焉降秦及汉礼坏乐崩黄老最先出一时怪迂之士乘其淫昬勦之以祈禬禳却之方大抵末矣然而曰宫曰观犹不过踵夫夀宫交门栻阳蜚廉之迹而更斥之大坛席文镂黼黻极盛人以为宜然耳呜呼其去黄老为治之本何其逺哉古者明于神事必皆精爽不贰聪明齐肃之民而今之为道士法者抑岂其徒欤不然所谓重黎氏之遗而果能胜夫宗祝之任者欤旌阳晋人是尝有徳于呉楚之民及其功崇行成超然上征而山川炳灵鼎灶斯在今虽去之千载霓旌羽葢犹时临睨乎故乡则夫骖羣帝之御挟飞仙以遨游不即于是而奚即哉十一大曜天神也十一仙真神人也吾无间然矣乃若列主于祠而享有烝尝之奉者又安知不出于八百地仙之籍也哉虽然精爽不贰必朱君而后足以当之自始有宫迨今何啻千年营缮之功不一而独祥符政和得传以其有记故也然则朱君之为是役绩用章灼如是欲不记得乎无其时而有其人天下之事焉不可哉朱君字本初受道于龙虎山中而从张仁靖真人扈直两京最久学有源委尝着舆地图二卷刋石于上清之三华院云
　　建徳县脩学记
　　建徳县在其府附庸县耳然制宜有学治门之东旧学在焉比数十年尝屡名缮治而但取苟完无虑经久今令尹襄阳张侯永坚至以故事展礼于先圣先师见其坏梁桡栋毁涂缺甃防然曰学为风教之首政之治否常系于斯吾且图之而未可以旬月计也则以礼致知经之士豫章范介而进子弟教肄其中使知兴学之端葢在是矣既明年狱讼渐稀期防少纾侯度其胜可以集事乃辍飡钱市材鸠工率先凡役而民吏乐义咸相成之撤旧即新为诵之斋六楹间殿室堂序门闼庖廪上栋下宇除道周垣涂塈闉雘内外整饰经画纎悉出侯心计坚致绵宻饬于私宇起手至顺元年庚午之春及秋而工告讫功耕农贩夫见庠校之焕俨而不见庸调之及已则惊嗟叹异以为吾侪小人服劳于官匪旦则暮舍庭署之华则老佛之崇而已耳今吾侯不彼之务而惟是之先无材苇之徴求无鼛鼓之发召而绩用如是吾闻君子学道则爱人吾侯其当之乎于是学之生师请里士武昌路儒学教授马泰之具为书介其犹子莹走隣郡浦阳山中乞余文题刻贞石比诸角弓之咏余曰今大县户五六万中县户一二万而赢以今揆古今之县古之乡遂也古之教者家有塾党有庠遂有序国有学自闾胥族师党正州长其属民皆有教治政令其考徳纠过皆有劝戒故闾侧左右塾之出入受教者即其视养于庠而进射于序者也曰贤曰能则乡遂大夫以礼而賔兴之者也曰有道曰有徳则大司乐之教以乐徳乐语乐舞者也州乡之考察其法详司徒之升选其制严学校因闾井而兴闾井因学校而睦防之为小学壮之为大学内之为国学外之为乡学乡吏教于乡师保教于国无一学不厚于民无一民不丽于学其先后有序其终始相成葢如此夫以乡遂之所容裂之为二十五党二十五庠又总之为一序周之乡学既盛矣乎然视今县户五六万与一二万而赢大约地虽不逾而其民亦倍蓰于古而不啻矣则学宜益广教宜益修政治宜益轶古人乃至一学之仅存或倚席而不讲其故何哉葢古人之于学如堂室如食饮朝夕处焉饥渴须焉而今之最盛者不过务讲诵课文辞而已耳其余则视若亭传或月一再至或春秋馂已即去讲诵文辞虽不足觊夫徳行道艺之成而涵揉磨革其具固亦资始于是矣若张侯之于建徳必先之以使民知学然后拾其废败徐起而完葺之工不逾时役不烦民而祀飨之庭生师之庐巍巍殖殖揆夫乡遂之制无或过者然则侯之轨民于礼而纳民于善固推夫易直子谅之心而成是孝弟顺慈之化吾见百里之间薰然建学立师之効岂徒曰务讲诵课文辞而已也昔鲁僖公能修泮宫国人颂之葢观其旂而欲无大无小以从之于迈见其马则以为载色载笑而匪怒伊教郑至昭公衰乱极矣城阙之挑逹子衿之不来国人实重刺之一庠校之废举系夫政令之得失亦观乎其时哉今圣神在上尊经右儒收召耆硕诗书礼乐之教葢洋乎罄宇之内矣而张侯之兴学教士适当斯时子贡曰见其礼而知其政闻其乐而知其徳然则尚论其世而取为五百石令长楷法其将有取于斯文岂以余言为可废哉其嵗冬十又一月丁丑朔越五日日南至记
　　永嘉县新学记
　　温州治永嘉今永嘉为上县而温州为大府矣府有学县亦有学犹党庠遂序之异名而同以化民成俗为义也永嘉旧学在府城东陬华葢山下延祐甲寅燬明年令何君玉作礼殿又三年令王君贡作门庑讲堂基构粗立而塈茨涂垩未底厥功越十四年为至顺辛未令赵君搭纳字敬叔继至谂于众曰县实有民庶而能教则由教以之道而学其器也圣师临之吾敢不饬于是择日授图简材庀物士荐其赢工售其巧凡新作诵之斋十六楹间而自殿及堂门闼琐之当髹餙者庭霤陛戺之当加甓者咸考度以致其工像绘合章尊爼应式宿有次舍限有垣墉族庖计廪位寘左右触目具美不陋不奢既释奠告成君复谂曰凡兹学功有贤府侯以为之筦籥有县长贰以为之钟吕故吾得上下受画以敦事于其间今庠舍苟完游歌之徒亦稍集矣然则学岂徒器而已乎乃使来请文表示学者葢古者学必有先圣先师之祀自始入学而皮弁祭菜学入官而宵雅肄三以夫人性本善而所以磨揉迁革卒要其成者犹有待于礼镕乐冶之功则示之以敬道而责之以为治固必有其人焉耳礼五百家之党万二千五百家之遂有民斯有学在党曰庠有党正以涖教治在遂曰序有遂大夫以明有功正嵗之属民读法所读者三物之法也三嵗之帅吏兴能所兴者三物之能也属之帅之其人则正与大夫其事则学与教焉而已政何适而非教教何适而非道士生斯时见大节践大义出闻诗礼之训入谨仁让之习乐其事劝其功人人有尊君亲上之心故曰官先事士先志夫已仕之事即未仕之志亦各有其职焉惟不以政自为政教自为教则兴学以范民无非道器之所寓舍器而论道是谓诬道吾不谓之道矣赵君学古知方笃于自修其为永嘉甫期月耳民既乐生士亦趋业君不以为泰而独汲汲焉惟学之为务又欲徴吾言以申警之然则世之尚观美侈名誉者以为儒者例不知政何其谬耶泮宫既作而鲁侯之徳以明乡校不毁而子产之仁益信吾稔于赵君而溢于辞岂知言哉是役也县教谕信安沈元鼎实终始宣劳法宜牵聨得书书之所以嘉善而劝来壹是春秋之义也至顺三年其嵗壬申春二月甲子记
　　退藏山居记
　　仲和寓屋城中而题其斋退藏山居或者疑其近诬余曰是则仲和之志也于是仲和将老着山林乐闲旷宁独无是心哉顾其力有所未暇而因以着其志焉者实也其又何疑且居水者未必知水居山者未必知山彼窅然深崪然高者非水与山也及其内外之分既定荣辱之变俱忘则寤寐食息之间见夫烟霞之卷舒云日之吐吞凡其日接于吾前者皆足以乐吾之有而不能以病吾之固则居水而知水居山而知山以其志之存乎是而不暇乎其它也今仲和释鞅乎声利予夺之涂解胶乎觉夣是非之囿方且愿为无所闻于世则夫慨想林峦睠怀岩壑结丛桂以行招纫幽兰而延竚虽不必践苔荫树采荣揽秀而威鳯之高翔已与夫鸡虫之得失辽乎哉彼见仲和混混于流俗之中而不知其中之自致乎道固未尝不充然得而逌然乐也仲和得之蒙庄氏蒙庄氏得之周藏史其息深深其智昬昬所谓游方之外乌乎退而亦乌乎藏然则余尚未能知仲和之志况或人哉
　　镇江府录事司题名记
　　镇江古丹阳郡岸江为城以地望为钜藩以户版为下路故亦得置録事司署长贰员三统治城闉职务繁简岂与他有司并哉然以防间之土无根着之民上承大府之供亿下狥賔客之迎将穷日力惫精神而为之犹不免乎谯让凡署是官如被重痼觳然无复施张逸豫之意矣至顺二年名进士呼圗克巴丹字成之初筮来为其长曰吾有土有民有政有教是岂不可以终致之哉于是事为之制而其治必本于民情未再朞职修事举向之谯让胥为爱敬成之亦自以其得之于人者得之于心乃大餙署居买石求前任人名氏将序而刻之因寓公汾亭石君来取文以冠其端予曰官有署署有题名以着代也其法出于国谱人表书其拜罢而人之善恶自不可揜葢凛乎史氏之法之遗矣镇江之有録事司録事司之有长贰员自建官来余五十年往过来续奚啻百十治迹所存宛其未冺然则索照于鉴考辙于车一从一改皆吾师法之所在而可以弗思矣乎非成之之强学敏识奚足以语此予故得而具识之至顺四年其嵗癸酉冬十月庚午记
　　甫里书院记
　　学者质诸圣人苟其言自孔氏则天下后世取而法之矣论语载言歴叙羣圣人之道而系以三仁八士逸民师挚之伦谓夷齐仲逸张惠少连彼七民者同于洁身厉行虽不能依乎中庸槩而之道固一世之髙士哉不得中行而得狂狷裁其过甚以勉其不及是亦圣人之徒已后乎孟轲论夷清惠和之风而卒归诸孔子仕止久速之时观乎圣人则知贤人足以证夫扬雄氏之言之正矣唐有甫里先生呉人也隠居求志择乎仁义道徳之涂而以蝉蜕污浊为洁观其自怜有赋慨敢谏鼓之不陈进善旌之不理而平津阁之不逢其人身隠言放自靖于耕钓之中异乎鳯兮之歌而庶几箪瓢之乐则进而齿诸七民之列圣人不没归斯受之矣而况立祠荐飨辟馆游歌资于嗣系之良而成于守牧之贤于以彰熈代文治之盛开郡国兴化之美乃若先生非所谓百世以俟圣人而不惑者欤先生陆氏讳蒙字鲁望始居临顿而避地松江南旁甫里里故有祠环而居之皆其族姓虽谱佚莫攷而证诸祀典尚不为无据裔孙徳原服膺儒业窃尝有志于私淑之事中嵗出其余力建学立师教里中子弟规制粗立间复自念吾姓居呉歴代有闻而自呉县男徳明以文学显太宗时文通先生淳光明啖赵氏春秋之学下逮先生高不仕之节成独善之名百世虽逺闻者兴起因其禴祠之所在而并筑宫以修先圣先师之祀岂不益为可久总管赵侯鳯仪闻而韪之为移廉访使者按实上之行省次达于中书而礼部集贤院国子监咸请着甫里书院之额即署徳原为其山长厥既受署满且代矣而犹笃不能忘益治其当具而未具者于是燕居有殿妥侑有祠防讲有堂游息有斋翼有门序宿有次舍虽庖廪圊湢之防莫不完饬割私田以供粢盛稍食凡四顷有竒又将束筐币聘经师开来学而劝奬作兴之功出今总管钱侯光弼为多侯曰是不可以无述也乃请予文刻示永久谨按先生天后朝宰相元方七世孙探研六籍窥见奥义而尤邃于春秋得文通所纂书伏诵而深求之曰君子之于春秋没身而已葢方时叔季熏腐窃权藩翰宣骄朝无正士之迹野有枭獍之羣先生离世独立穷而不悯虽徴命叠加坚辞不起身之所处无非揆道之权衡而春秋逹于其用矣使当孔子之时引而置之二三子间视游夏犹将凂焉大厦将颠一木莫支故宁自偶于沮溺荷蓧之俦以无蹈乎膺乔固滂之辙不然先生岂轻世肆志者哉若昔并祠三高于松江震泽之上彼固人心物论之攸系乃今配食先圣笾豆在筵论说在序仰高钻坚洋乎如在则夫泝而求之以卒造乎其阃域用则尊主而庇民不用则中清而中权先生之道行则圣人之教立徳原栖迟韦布间能推所厚以厚诸其乡观礼之士固已穪之然党庠遂序之教则有司存变而之道亦在贤守牧之嘉惠焉耳若先生之立言制行则唐史隠逸有传此不必着着其关于名教而足以系乎逸民之后者若是是为记元统二年嵗阳甲戌春三月己丑朔制
　　洞山如存精舍记
　　金华张仁丧父逾再朞所以慎终而追孝者无所不致其谨既卜兆洞山惟食又相其左为冢舍一区前荣后寝缭以垣墉翼以庖庾门闼鶱舒什器森列凡廜防之制畧具将命浮屠人居之而以汛扫茔域防眎松栢之役付之间则问名于高阳许先生先生以如存命之而为之说曰亲之亡事之如存焉而所以其如存者则顾其心之思弗思何如耳仁既受而服之又请予为辞以着之葢仁之父讳某字辅之予尝得其乡曲之论知其诚善不伐懿然笃厚人也自少失所天奉母徐居于别室力生兴事一以勤啬为本人初不见其有为之迹而生道日裕固成于孝敬洽于惠和者其効如此生至元庚寅卒元统乙亥得年四十六耳辅之娶徐生子男二长防次即仁女二适武义严文奎浦江呉汝霖孙男三士元士庆士权孙女二皆在防方防仁之卜是洞山之茔也岩峦搤其脊磵溪束其吭土润而鲜气融而浩墓师曰宜卜士曰吉遂坎为元堂而以至元三年丁丑之嵗秋九月癸丑奉匶就窆又谓吾父之致养于吾祖母也未尝一日去左右肆今死生异矣而魂气则无不通亦窍其南别为竁穴以需为他日上夀之藏焉斥田若干畆籍之如存取其劵书焚而誓之曰浮屠人之居吾室任吾事者食焉凡葺吾是室之坏者资焉虽吾之子孙不得攘而有之以败吾之孝焉若防与仁所以承考而慎思之者如亲之存无弗谨也嗟乎孝子之事其亲生则有养矣没则有丧矣敛手足形而旋葬之棺周于衣椁周于棺土周于椁若是而已然而厚之为易薄之为俭亦顾其所得为者而为之君子犹谓义也义之所至礼从之矣故杨王孙之欲臝葬以返其真自为则可而充虞之所谓木若美然此则尽于人心而不以俭其亲之义也张氏家有百金之产其资足以等中人而上之其善足以为子孙数世之慿依亲没有防为之封窆以锢藏之义为之冡舍以居守之则夫厚其亲以厚其身厚其身以厚其乡将无所不致其谨焉厚之归而仁之着也乃其亡而不亡存而实存岂曰祭之日僾然则如见之所以为存求之先生命名之意斯得之矣防仁其善承之哉先葬一月杓直于酉其日甲戌太常博士柳贯文












　　待制集卷十四
　　钦定四库全书
　　待制集卷十五　　　　　元　柳贯　撰
　　记
　　崇福永乐寺记
　　吴江四封以水为城泖泾港渎绮错棊布浮屠氏之居间见于葭菼间水鸟树林各具殊胜楚粤之郊无是景也由州郭西南去七十里有塘曰荻塘有地曰双杨故未有寺而有寺始实际大师永眞眞字无相常熟姚氏子早依慧照大师圆公薙髪受具尝出游方过双杨爱其融结完厚据势不骞将求席地修习禅观里大家周氏因闻生悟斥其地数十亩施而归之眞诛茅结屋作华光王像昕夕祈叩焚指自誓将兴道场积诚上孚神与嘉应缁白之侣善其戒行闻者见者委施恐后眞度其力与时可以建事乃大兴土木宏啓宝坊居佛之殿演法之堂县虡之楼楗藏之室若山门库院斋庑庖廪咸以序为凡所缔构必极坚好单鉢趋庭钟鱼答响嶤然壮观将与名蓝望刹角丽而争华矣内戚谢节使闻而起信为请于朝有防锡寺额曰崇福永乐之寺使着甲乙流传之令而赐真紫衣师号嘉其白业而焕饰之时则宋淳祐之七年也真寻以福建转运使刘公之招出世建宁之安国阅嵗谢归至元十五年年六十三示寂于寺之方丈度其徒二十余人而若普显普修普信普晓普净普达则其上首也显继席十年而修实嗣修亦端一有为益建大阁斵木为卢舍那金身坐宝莲华上旁列千佛别印三藏教经五千四十八卷函盛庋置龛栖左右如龙宫之涌现而帝网之褰开丽且审矣初真肇基尝揷艸建标曰某当作堂某当作室后必有成我志者人固疑而未信也今千楹万础云蒸雾郁屹为大方之家虽其愿力深有以致之亦由继述得人克济斯美可不谓之盛际哉修传信晓而次及于达达且老自念昔吾师实际不阶尺寸之力规作兰若依乘佛智幸就功绪为吾之徒被服三衣蠲除五欲有宫居粒食之安无更繇赋租之累固祖徳之封培而法源之流衍者也惟古招提其名迹縁起记莂枢机传在人口周于聴闻以有文字为之纪述故能久而益着今吾寺六世百年传持一道而碑版无辞图牒未载何以揭徳训嗣孰専制作其往请辞于是其徒元鼎方建业大慈教庠乃介其宗主天泉余泽乞予文之于石泉与予异名同行不得辞则为次序其言而系之以颂颂凡六章章十句颂曰严严像法浃于寰中如月印水如云行空触之则是境境圆融我行江吴湖泽西东幢刹相望殷其鼓钟【其一】双杨之洲上非根着灌木深蒲蕞焉丛薄孰开精蓝揭名永乐觚栋鹏鶱檐牙兽攫法法毗卢门门楼阁【其二】于维永乐爰始经营以华光王为防法城一华既发五叶同荣施道旁流百川就盈致非力致成则天成【其三】繄实际师昔在佛世宅兹空荒修三摩地是舍利光珠潜五閟乘大因縁挥发神智譬如酌泉望满一器【其四】际则往矣百年六传孰引孰承其世多贤谓是永乐虽名梵筵如一微尘栖于毫颠即佛观佛説法炽然【其五】法不虚行以人而重四分六仪三时禅诵树影水声皆其机用以我是心归美赞颂【阙】
　　穪心寺重建佛殿记
　　释氏縁业之説儒者在所不论然自其一曲推而致之则有感必应无微不显是皆一理之形非崇虚翼伪比也栋宇形器之末初若无系乎道然迹其废兴在人成坏因时足以占像法之污隆示民情之向背所谓有縁有业者岂不较然着哉大都崇真宫提举道士薛君羲予方外友也比嵗退隠贵溪龙虎山中以书谂予曰我仙浦里之有薛氏始唐旗头大将军大司徒公史不传而谱佚我不知其去公若干世计是官号爵级必出于唐末五季用武之际殆一时之礼制欤司徒之后稍稍向用儒术至宋太学博士邦彦与其子南城县尉頴尤好浮屠言建寺里中请额穪心度僧甲乙居之继遭冦燬绍兴初頴子习淳熈中习子彻复先后増施园田重新基构梁虚为楼范金为钟等制方备而宋社已墟防里民有倡乱穪兵掠仙浦而过者寺则再燬我薛氏宗亦浸湮而浸微矣为淳熈之役者恩州南丹县令则我之曽祖也泰定三年我自崇真南归主僧妙善以复寺告重念我先世克崇因果成是精蓝传序在我适承其废而我寄迹老子法中莫能躬荐土木之劳惟当倾倒囊楮佐兴凡役以无忝我所生善谢曰此檀越之愿而比丘之胜因也予其敢有弗防明年粟布工材毕具三月壬子佛殿成其崇几尺纵广几尺又明年两庑成门堂斋寝各以序为庄严丽密眈然盛观过者改视知薛氏之犹有余祉也子幸以文贲我一以昭往迹而一以厉方来如将诿为縁业则我所未暇嗟夫穪心一席地无法炬之光明无説铃之化诱頼薛氏之多贤讫重辉而再造羲妙善虽则异名同行要其尊祖扶宗之意炳如也是役之兴殿为巨故题其额曰穪心寺重建佛殿记尚亦史氏举凡之例哉元统二年冬十又一月望日制
　　药师院记
　　药师院栖僧数百指在清江镇市阛中葢不知兴作由起而药师者如来之别号以是名其刹固谓众生颠倒四病得瞻如来妙有光相犹如痿者获伸暍者霑饮何必身践耆域之场手探方匕之剂自然安穏饶益穪吾法已由宋宝佑戊午至今大徳丁未院尝三燬赖其徒多才良故能显致信施屡偾屡兴愈新愈盛东西行者每觇之以为市区隆美之候像法之流亦系乎人哉皇庆元年嵗在壬子主僧士选性玉相继经画而大佛宝殿成丰崇丽密异曩穪善士何定山上座杲日实荐材输力院众奋踊因相顾言殿役最钜厥既厎绩乃若寺制之当备吾而可诿其责于是从义倾斥衣盂建法堂普润裒辑賸赀作三门以和又攻石陶土増筑缭垣斋庑庖庾辐集鳞比嶤然焕然目睹心竦生大欢喜以为如来觉苑化现涌出随所敬礼而得开度譬诸眢井凿深更取清泉以悦众口轳绠不费水味益佳施者受者皆名报恩为国贻庆然则古徳之以是名院究其縁起不在斯乎泰和二年以和游京师欵门求记为次其説使归而镵之以昭来者九月三日记
　　慈慧庵记
　　先儒所诠大抵依智以成言而假喻以显道今大经所説堂台塔庙象马车舆衣裓缨珞总众宝以严饰约四法而安住将以示开遮之相该权实之用为大根大器人设也然而众智有偏圆情识有利钝徒白羽随顺修行犹有待于即境生悟因事达理则庄严像法殚极华好使人目覩浄光耳聆妙音足践化域而一方千佛十方万佛光明胜幢融摄所至即名宝坊何尝不认大经所説为真实义哉思昔一士依止双梼树下着僧伽黎衣在家出家説心王法号名善慧则吾婺人也虽内院之分身已化而松山之行道犹存至今缁素之伦雅崇性相之论王昙愿为上首灵运恐后成佛抑有自来慈慧庵在郡城西北陬故为王氏第学佛人周觉聪始买居之觉聪早持内典有所证入誓息诸縁归诚圆觉即以安处施作伽篮构殿像佛敞门通道旛彩香华既已备诸供养又谓瞻仰吾法依于一相而流通众妙实在契经抡材征工复作大华严阁赎尽经八十一卷庋寘在上斵木涂金为卢舍佛化身一躯绘经变千佛其左其右时节大防四众咸集然灯散华吹螺击鼓诵经歌呗归美报上在大城中隠然为象王一窟矣于是逺近倾信稍以赀来委施无几而觉聪谢世子觉照承志尤谨拓开后隙地益建弥陀殿翼以斋寝总若干间而庖湢匽井钟磬幢盖取所宜具皆以绪成凡施之出于其私与合之于众得田若干亩而熏蜡茗剂之须无外求者觉照不懈进修谦已能受闻旁县龙邱有苦行人叶性空尝涉道自在乃虚左席延而致之俾以一音演畅申祝国厘而次以滋利羣生盖其志不以述事为己足而以法为己任使居善慧之乡咸修觉照之行岂有攘袂于其间者哉予友张君子长居迩慈慧间尝道予往游觉照瀹茗羞供沥诚致辞丏予施文传信方来昔予讲礼之暇稍窥觉苑之际见世之谈实相者迷空假之原论无学者滞有漏之因方闵焉悲之窃喜觉照不隳形体堕业识而能作是方便以自修自证在于晚季岂不犹贤矣乎庵盖作始于大徳癸卯三年而觉成十年而聪化去又十五年觉照作别殿而庵制粗备属兹序绩而将有赖于吾言吾言何足赖也元统三年嵗次乙亥夏五月既望蜀山居士柳贯记
　　龙华寺记
　　吾县所负山曰仙华山山去县尚十五里行未半道有浮屠氏之居榜龙华寺者经始于柴氏妇胡而绪成于其孙善义龙华废寺额义请于官掲而顔之用旧典也初里大僧师逺早游诸方叅礼名师卓有见解依虎邱不传本灵隠而本化去依浄慈断【阙】伦而伦又化去返栖故山将以究了已事胡之母子窃深敬之为卜其居之右作积善庵迎之以来且命义从之游处逺庵居六年而寂于是义拳拳法之念不懈益勤问至钱塘或导之入谒浄慈愚极室中极啓之道要义愈感服时及庵信絶学勤继主西峯义往来咨扣二公尤掖进之秋江湛方自华顶起单憩婺城北圆觉庵义一见与语合意即介勤请住积善厥既受请撰日入庵开法而四方慕道之侣知义可以依止来者如赴义又益治禅栖规恢法防是嵗坐夏者余五十单县主簿赵君郁见而韪之始劝义请故额以寺易庵又明年湛迁住华藏众亦随散义愀然曰有寺无僧犹虚器也吾可以求之人乎乃以传姓承宗之事付之兄子自乞祝髪受度焚香设像遥礼逺公为之师焉盖昔以逺故作庵而逺又尝防我以禅悦之味者也逺为初祖则由我以及世世传次住持尚吾祖母崇法敬僧之意有在于兹义诚知本哉自义受服三衣荷承大法晨营夕计唯以堂室未宏像图未饰为己防励凡窘身节口以有铢缕之赢不以给诸斵削之技则以授之采绘之工今殿寝中严门闳外敞径术绳引斋庑翼张而演法之堂旃檀之林香积之厨叅峙胪列森邃萧爽钟有簨虡经有函庋有田以给饘粥有林以备薪槱圃可以畦井可以汲视诸方大雄氏之宫亦充美矣而义之言则曰是在吾法犹为未具复辟地其后建千佛阁负阁为普贤殿四楹藻棁绣栭上下暎发位卢舍佛阁中而旁寘贤刼千佛坐像其次斵木髹彤涂金渥采相好庄严若幻而出香华幢盖备诸杂饰时节大防有式有度然皆有以资之无外求者吾县虽斗絶而经涂所出披缁衣褐之徒解屦升堂甘寝美食如返家舍有以隂翼其向道之诚古人建立丛林其意正惟有得于此焉耳义之为是寺役也阅三世四十年若其伯叔兄弟与其故妻之姊姒咸有所助而施之出于檀信者亦十得二三独里士赵君某及其内子张縁契特厚既捐赀相其造阁之役度僧之事又斥腴田若干亩嵗入其租以供普贤防凡费所谓有以资之者也今立祠阁西每食必祝浮屠人所为修其祉报葢如是而已赵君予友也间持义之言请予曰义耄且衰矣深惟夙植善根摄是正念殚智毕虑开拓精蓝虽名有漏之因实觊无穷之利然我能奋兴于前而不能必其緜引于后则植者有时而仆筑者有时而隳华绚丽密者有时而埃蔑无余我为是惧亦既笔为训辞以传示于我后之人且誓言于佛而以天龙鬼神涖禁而诱迪之矣意犹以为未也檀越为我谋文显著于石使有目咸睹有耳咸闻岂不益为可恃哉义之所以必假吾言以致其请者以君之不我欺也予受言已则辞而识之曰佛法被于天下名山大泽之间寿国福民之祀鼓钟相闻大抵归于释矣然其人岂能皆以説铃化詟流俗必使之涂塞耳目以同入于幻不可救止而后已也盖亦有山林特起之士返流自照发真归元用其善巧方便闻修至于积之之久而丰居广借迄就功绪则篑进而为山水至而成渠若善义之于龙华始奋其孤孱之力以卒成是伟异之观虽欲不归之縁业讵可得乎然则义之假象以显智因境以导迷又岂不欲率此土众生同登浄觉而延兹坚根硕叶之防于方来而未巳也耶乃若田业之籍于寺者或义所自施或得之众施与凡佐其肇兴之费者细大毕纪将托兹石之防系而镵焉其不私人之惠又如此呜呼世出世间有二法哉
　　僊华山化城精舍记
　　仙华山之南麓蹊术北引缭原田度涧冈前行可数里至东峯之下有谷窈然中藏有泉滃然仰出其土田宜树艺浮屠若空者受经于山北之皇安普利院出叅礼名师游浙东西倦且休矣始披荒得之剪茅茨室度可寻丈将自食其力以修习禅观究了大事久之白衣人稍来依止而室隘莫能容空之师清衍比受请楼氏主其坟庵长者亿闻空苦行而嘉之为徙其家废佛祠位于中以严像法作斋寝庖湢使可继处天童竺西和南题其榜化成精舍表縁业也于是龙峯主僧永镇首施田若干亩且劝发长者斥田山园总若干亩之衍曰吾则不可以无施也亦割私田若干亩归焉空受施已知其道肫慤可信益务力生勤事不懈进修而门庑钟阁咸以序为始图观音大士像于北壁更搏土为之饰以黄金范铜作钟亦若干觔而赢有田若干亩施而入者若干空所经纪者若干椔栵之墟化为宝所猩鼯之穴现成法筵瞻者生敬游者忘去行修而縁稔虽空亦不自意其成就如是佛之为教尊严广大可胜赞哉昔吾乡先生方韶父隠山南东嗜诗好游采撷竒秀摅发芳华是山之胜几无佚美矣殁且葬域距精舍不数十举武予时方教国子赴来辑行为铭其孤樗梓鑚石未树予解江西之明年始率里友买田具施请寓祠植碣精舍空曰吾师也有施道焉其曷敢不承及予絮酒以往空作礼迎劳固尝问诗法于先生师之亦宜间数嵗空摄衣入谒曰檀越为我识精舍本末予以先生故属笔夫奚辞予观自古佛者苦心窘形离智断念窜伏于空林灌莽之间昼日力作食艸木实晨莫稽首合爪崇法事师如承父母而加畏慎虽践蛇茹蛊交变于前以为是偶然者其心精进无有退转故能摄受诸难返照自性平等众生入佛三昧其坚苦悴辱若是异时壁观一婆罗门身心寂然非有放光动地之祥而法印真乘灯灯不昧天下丛席借以为宗今世祀益緜祖风不绍三衣改饰伊蒲罢供将明小果之因难甚一华之见于斯时也使无识超见卓如空等辈拔于淟淰归洁其身而思灭苦本之士犹得托焉以处则涧槃之上不名一迹可不可哉虽然念拮据之不易重付累之有人此又系乎縁业之洪纤予亦安能知之也至元改元之明年青龙丙子春正月丁巳太常博士柳贯记
　　横山龙神庙记
　　婺衢二水防于兰隂合流而下为兰溪治城占水之东而直其西南有山横障衢水之冲者横山也水方湍悍而岩崖扼之渟湾洄汇为深渊宜有龙神潜于其中出光景腾云气蓄泄雷雨而润泽羣物其为造化之府章章异哉然则神之嘉惠于兹土旧矣而民之报事于神者宜何如山故有龙神祠比嵗因废不举厥咎在民而吏亦安能无责乎尔重纪至元二年其嵗乙亥夏秋不雨赭原焦野民忧无年长牧僚吏为徧祷羣望靡牲殚币神弗顾答州判官王侯庭钰独深系心焉乃进父老而问郡故得龙渊之迹郊郭数里而近练日宿斋屏却车骑亲即其处取香瓣书斋意厉深洁诚吁于明神垂瓶而挹清泠张旂而导先御见山际升云如缕有顷隂四塞甘防滂流四境既足万槁咸苏民吏交口归德于侯侯曰盍新祠庙昭答神贶乃出飡钱以为民倡又明年庙成具石来请刻辞嗟乎神智变化莫灵于龙矣渊飞而天行岂有迹哉然而窟宅斯在肹蠁潜通虽未可的然求之方体之中而亦不可漠然委之方体之外惟夫以心感心以神格神则所谓神智变化而为灵者无在不在真若蓄之宫沼可豢而扰也王侯以赏延入官廉静寡欲而笃于爱物肆兹闵旱之诚实本宜人之政龙维神物不闻则已闻之其有弗飨者乎然则庙而祀之以申儆于方来是则不可以无记也乃记而镵之于石
　　郑氏旌表义门记
　　治古之时家自为宗而宗则有法若制为冠昏丧祭之仪与施之亲疏隆杀之等凡因人情立人义而系乎一家之政令者皆是也然宗虽叙于一家而法实周于天下闾兴党率胥成孝敬之风化洽教敷壹是仁让之俗于斯时也义且泯于无形而名乌乎生葢至于道隠民散代衰礼替而宗统服纪藐焉无属借锄取帚勃蹊防墙或不待阅世而继见之矣则夫操长民之柄者将以致夫潜转密移之功亦安得不为之率徳厉行使之知所劝而强于为善善者既彰恶者斯瘅于是又取其出于天性而和诸物则人人可以制而行之者命之曰义字其民曰义民表其门曰义门扶衰救敝名存与存君子葢有甚不得已也记曰大道之行与三代之英丘未之逮也而有志焉大同之世吾不得而见之得见小康者斯可矣然则举斯世之大而义之间见者仅仅若是是可嘉也亦重可叹也吾里郑氏之以义门被旌表且三十年于兹视其家庭而其惇孝广弟之日滋讲信修睦之日谨植本固而浚源逺矣盖自其七世祖讳淮始与其二兄弟卜吾里之感徳乡居焉其后三家浸盛名其地三郑示有先也防淮而下六世曰某某率之俭勤以啓大其基七世曰文嗣大和文泰文厚文轰重之积居以恢厥绪并其翼子贻孙间及八世不裂籍以为异不殖已以自私尊尊而亲亲老老而防防凡聚庐以处同釡甑以食者支属口余百僮手指千薰然义风不戒而趋为之冠昏以重其始为之丧祭以厚其终月荐以着存时飨以尊耉男事诗书女事蚕绩昭穆有序贵贱有差出相助也入相保也服劳于作息之间而系维于礼法之内虽等之十世以至于百世可也初里耆列其事于县县令长上之大府具移廉访使者覆按如章以次达于中书下之仪曹请用故事赐旌表亦既报下大书其门曰旌表孝义郑氏之门矣今文嗣文泰文厚文轰皆不克寿而大和方以逾七望八之年益经纪其家事润饰其门戸凡欲纳之于礼而范之于义而后已防朝廷方修通制颁行郡国若曰诸以孝义旌门者与免杂役县复凖令有请及转而上闻由部而省咸谓宜如制令即赐蠲复命既下大和感激思奋拜手稽首言曰熈朝之所以惠绥于我防里之细甿者可谓至矣吾髙曾祖考之所以啓佑于我不令之子孙者亦可谓厚矣大和耄且及之誓殚余晷课诸子侄力耕以奉公上而暇则咏歌帝力终为盛世之幸民而已顾惟伯父当干戈俶扰之际早捐舘舍吾先人抗身艰阨上奉尊老下慈孤防敷菑朴斵以绍开先业至于吾世而吾兄文嗣吾弟文泰益匑匑尽瘁絫铢积寸修其疆亩以毕兹涂雘恫瘝再世岂易然哉今进承旌复之恩拔诸什伍之籍譬之涂刍行苇得免牛羊践履甚幸甚休使不谋文显刻金石则何以迓续芳猷传之来裔乃以其文属贯贯则复之曰义出乎人心而还以制乎人心者也自其动于所感或不能无欲而世遂以为欲胜则害义义立则利无与存彼盖知夫孟氏义利之反矣而不知记礼者之言固尝深致意人情人义人利人患之辨而又必曰舍礼何以治之惟其本义以制情是以因义以成利以利为利者末也而以义为利者知其本者也然则治之以礼其诸总摄人心携持世故之微权也欤君子盖有所甚不得已焉而非其盛之谓也旌门复役国之令典而顾以畀诸一介草莽之臣其鼓舞兴起之意夫岂私一郑氏哉机动籁鸣必有得于言意之表者而贯何足以知之贯里人也请以是刻之庭曲之碑以侈兹幸遇而且以贻诸后人云
　　重修适意亭记
　　乌伤汉县也直其南东乡曰双林村曰蒲墟有朱氏者世居之按志自晋东阳太守讳垣始徙至临海太守讳泛遂占籍为县人东阳与金威将军讳礼齐扬州刺史讳防三墓皆在村旁蜀山下而金威更庙食其乡民嵗时歌舞奉尝之不絶谱云五代之乱一翁十八季翁最得上寿尝冶铁作罗汉像使季人奉其一散而居于村之西东至今县多朱氏人谓有像者为朱氏之世之征而像尚八九在然族散代迁昭穆有不相通者矣蒲墟后用朱氏昏嫁导饯仪物烜赫有光改名赤防其即居者衣冠引翼诗礼缵承里号闻家而尤莫盛于季宋兄弟联登甲科至七人皆以文雄一时迨兹六十年余子孙班班有禄仕而抱道不试者亦能善其身以善其家晋齐之泽维有衍哉予家东距赤岸不赢三舍若溧水州判官继善字性初与其犹子震亨字彦修不独于予有交友之谊而重之以亲戚之好焉今性初不可复作而彦修懃懃语予曰吾家故有适意亭吾髙祖东堂府君字元徳之所作也府君与宋工部侍郎毅斋先生徐文清公友善二子实从之游府君时先生之家居也为作斯亭延而致之以资和兑讲习之益盖先生之学出于文成二公而深体力行沉潜刚毅清风劲节凛然如冰雪孤松即府君之能致先生与先生之屑意于府君其人品髙迈固絶人逺矣府君下世亭且缺废吾曽伯祖赠婺州路总管府治中府君尝一营治之而自记之及吾世而亭燬于冦初面亭有池吾季父溧水府君除瓦砾兴构筑复作亭池上未成而季父卒官今吾将经缉是亭即故址作金威祀以东堂府君侑且为别室奉先生之主焉葢金威神祠于乡府君始作亭而吾子孙承宗弗坠尚先生之教秩而祠之示有先也子能为吾记亭兴作之自而绎张先美以垂训于方来尚吾季父之志也夫予晚出企瞻先生犹神龙之游于间而威凤之翔于千仞见且不可况欲藻缋而形容之以自附于知言之士其将若何而自靖之耶独念往尝窃从乡之耆艾讲闻先生立朝大节想其面目严冷言论剀切虽出籓入从深简穆陵之知而终始难进易退之风人至方之吕献可范淳父则夫府君之以桑梓之故进得与之交从欵密必非寻常木强之人固其有所不为者矣亭为两公游息之旧衅成揭扁近不即夫溪山原麓之名逺不示之操存省验之要而必曰适意云者意夫两公游于亭上之是时也揽烟云之卷舒瞩卉木之荣悴虽万物之变交乎吾前者有不胜穷而吾胸中天理流行之妙悠然沛然亦即其所处而乐其所安夫岂有一毫舍已从人之私得以溷吾之意而败吾之适也哉凡朱氏之所以菑之播之而获之炊之者是亭实肇基之耳今亭则完美矣而有祠有主出于原始要终之意无弗厚也赤岸之有朱氏緜厯殆余千年肆扬州之治行第一传信史牒金威之功烈宜祀简在人心下逮东堂府君之取友辅仁又得文清为之引重虽文清讱言尚行他无所考见而世谱后题凿凿数十语珠光玉采其为朱氏贲泽之者已不啻千百言之多矣然则朱氏之子若孙竦瞻楹桷慨想仪刑竞于问学而强于为善思夫天地吾身禹稷吾事皆由已推而致之彼科目禄仕可以幸得之者则一赵孟能贵贱之矣吾朱氏之先所以劬躬寿后封培而润泽之者则不在是也乃若前记所云亭之兴废吾家之盛衰占焉此朱氏十一字符也有亭无亭何损益于朱氏盖知有亭则知尊祖而敬宗在尔后之人承之斁之为何如耳诗曰鹤鸣于九臯声闻于天又曰相在尔室尚不愧于屋漏请歌以飨羣宗吾友白云先生许君益之朱氏壻也彦修还以予言即而请焉其将有发矣夫其将有发矣夫重纪至元之三年其嵗丁丑秋八月壬午里后学柳贯谨记
　　崇化堂记
　　吾乡友吴君师道为邑于池之建徳且三年矣既不欲厉民以自厚而又不欲鄙夷其民以遂拂其可善之性则孜孜焉以学为务谓令之责不在于簿书期防狱讼予夺之间而在于化导表率渐摩薰染之有其具于是督逋租敛余赢饬材庀工作讲艺之堂七楹间还嘉定崇化之旧其制髙爽丽密足以起靡陋而支永久矣既成以书来告曰我将日进其学之诸生讲其所是而禁其所非以知学非身外之物而劝相兴起则固令之职所宜为盖其一以是自励而其一以是励诸人子其为我记而啓之何如夫讲道修政仕者均有责焉然其所施有缓急所就有厚薄要未可以槩论之也故令之去民为最近而其教民为最切朝发一言于堂序之上而夕可以达之荒村陋落之陬所教者不一二而所感以化者已十百其效简且易致如此世顾迂之何哉六经羣圣人之言载道以行乎万世者也頼诸儒发微阐奥莹然无疑今虽去之逾逺举而措之则大之可以善天下国家小之可以善吾身学何负于人哉人适负之耳士不幸不生圣人之时不被圣人之泽不得尽吾之性以尽人之性是则系之时矣而又幸而得乘道綂絶续之运出于诸儒完经翼传之余进获所承而退获所守有弗讲焉讲之无弗受也有弗修焉修之无弗至也是岂不又系之人乎建徳屋山为县茹兰之溪经县治西流防于尧溪以入于大江盖大江以东穷徼絶域也其土风贵土著而贱游徙其民乐寛简而少鬬讼令以平易治之輙取能名去而建徳为善邑矣吴君志刚议明果于问学而其学为有原本者起家进士三迁而为邑于兹既因俗以导民而又欲累善以成政乃作斯堂进诸生而日讲焉先之以经术将审其所是而格其所非则有先儒训释之言具存学官按而求之圣人之道抑何逺乎尔自君之悉心于学也作櫺星门新两庑镌纪铲碑范铜为祭器以备物成礼是不一役而斯堂之作绩用尤着盖学初徙于宋嘉定中堂之上为六经阁燬于天厯己巳今堂成而阁未克为则以役大费巨故也若昔记其成者鄱阳柴公中行也石既燬不复存矣柴公名在庆元伪学之籍其言必不碌碌顾予何人而敢袭其游尘以犯是不韪之诛哉君访而有得则请大书刻之以为斯邑之藻借吾言何足俪也
　　婺源州重建晦庵书院记
　　孟氏之传接乎孔氏未逺也紫阳之世泝之濂洛亦未逺也然而继絶学于人心陷溺之余振坠绪于世衰道微之后放淫距诐而天下一治扶世立教而经籍大明是则圣学显晦之而道綂絶续之机立学有奠过鲁有祠礼縁义起而以教道结民心在于邦典有足征矣谨按徽国文公紫阳先生朱氏世籍徽之婺源而自先吏部府君始因仕留闽遂徙建上先生虽生于尤溪讲学于崇安而黄墩故宅吏部固尝居之中嵗还省坟墓议将考室而未果惓惓土思系夫典则固其不忘者如是先生之学出于山之再传而实上承濓洛之绪綂婺源故梓则防陵之营道而武夷晦庵则湓浦之莲峯也尸而祝之比诸阙里使读其书为其学者诵弦于斯禴祠于斯则祠塾之建其视礼之髙堂乐之制氏孰为轻重哉自先生没而其学已大章显逮易名赐諡配飨孔子庙庭而郡国之祠将徧天下独婺源为县时仅仅附祀学宫后其所宜先如轶典何至元二十六年江东按察副使卢公挚行部次县恧焉愧之方议经始书院时饶州路总管府治中王君元圭归休里居以状白公吾惟文公里中子公为书院吾之子弟窃将游焉请身任其责毋烦有司公既相其成役又谓先生讲道云谷二滕公以乡后学列于髙第弟子并设主登侑重乡学也复命有司请之行中书着额为晦庵书院犹舂陵湓浦之并揭濓溪道固一而已矣晦之一辞授受有原先生盖已服之终身今又掇之以开来学表义抑深逺乎哉初所卜地在学之东位皆东向其后即县升州亦因而弗革延祐甲寅院燬于火于是汪君捐馆久嗣子南台监察御史良臣同知福建都转运盐使良垕重于再造为买北郭民居侨立书院其处占地庳下神弗宁止生师所庐亦窘燥湿遄返其故以聿崇新构方有事于能者而贤太守吴郡于公文传适以麾节莅郡粤初展礼即有志斯事爰及期月弊革政通民既乐生士亦敬业乃因其时图为兴复除撤蔽障改辟大逵面势端直临乎正阳位夫子庙于右而祠文公于左讲舍中峙列庑翼舒门术有严阶戺有截炀爨委积有庖有庾溪山献秀卉木交防藏修游息无不具宜其经画纤巨出公指授而抡材计佣委致金谷不懈益勤则治中诸孙思礼思仁光辅实以承志为孝而能绩于有成可谓尚贤好徳之世者矣山长黄嘉老幸力役之无怠乐书院之惟新缄辞将币请着石章惟予末学若何自靖然尝反覆乎七篇之防观其推明羣圣之序而知孟氏之承三圣者非空言又尝防绎乎集注之书考杨墨是非之辨而知紫阳气化人事盛衰得失之论所以阐濂洛垂教之微言着百王致治之成法者为全功善乎先正魏文靖公之言曰韩子谓孟子之功不在禹下而予谓朱子之功不在孟子下以先生配孟子则当以邹邑四基之祠而视吾婺源故里之祠矣然则新是祠塾于先生父母之乡而聚其乡人子弟以时修习礼教于其中有学孔希孟之志而后宣之以为黜邪扶正之用予知于公之有是心也而若汪氏之世善修于家而能为人之所不能为皆足以质诸先生之教而无愧于是乎书
　　新修石门洞书院记
　　石门洞自谢灵运初开境幽而地胜前人篇什郡国图谍志其曲折县与景合矣然观灵运寻最髙顶新营所住诸作不过蜡屐好游伐山开径之一事而若仰挹云霏俯濯岩溜于以悟仁智动静之体得内外交养之机此则深探密察学所自致灵运乌足以知之哉灵运之南出永嘉在宋景平间下逮皇元至元三十一年甲午之嵗九百三十三年矣部使者王公侯按节过之乃始征用庐山白鹿洞故事筑书院山中置师弟子员使朝夕讲肄以承国家敦儒育才之美占地幽夐而宅心神明为学之方盖得之矣自时厥后职风纪者以为先务或补葺祠馆或经纪膳羞随其力之所至有敬无懈常若圣师之恭临乎前也至元改元之明年嵗在丙子春三月肃政廉访副使鲁公至道亷问温处道出青田溪上舣舟登车祗谒庙下顾瞻楹桷惙焉将仆乃与从行掾冯迪何崇礼谋曰是岂前修作始之意予惟后至其敢不饬首发槖捐俸属邑长布埒齐令张智白之郡府抡材鸠工视其陊败易致坚良不亟不徐以啓新功于是总管卢侯景以暇日亲来计度命长若令涖其成役自郡监牧而下若邑之寮吏院之师生咸有所输未逾月礼殿仪门论堂经阁斋庑庖廪以次及于瀑下之亭栋甍翚如堦墄砥如鲜好整比轶于旧观又新作櫺星门六扉以严等威公还修贽菜礼告其成勣进诸生而教之曰书院据穹林雪瀑之胜既新美矣尔曹游歌于是有义理之融液无纷华之轇轕执业而兴充义而得得之在我求之在人是惟圣师成物之仁而亦宪臣励学之意山长王时中起应曰时中不敏敢不敬恭乃事丽水令刘伯泉既为礲石具乃来请文予曰学者将以比物知类求仁入徳固必有讲有习而于山水瓌特之观则亦何资乎耳庠序之教复于唐盛于宋联而属之备且悉矣然四书院之作尤为统有宗而防有元若李渤之于鹿洞朱洞之于岳麓往往择胜林樾寄怀泉石抚云霞之舒卷揽霁曀之往来所以为髙深为流峙未尝不与隂阳之降升理欲之消息者相寻于无穷学岂有他术哉亦騐诸其地而已石门层巘竦立县瀑中泻清冽之气冰人肌骨道书以为鹤洞天宋绍圣中刘泾巨济作郡纪其胜于石而米南宫实书之去朱令作亭王荆公述文时应不逺而巨济文已畧不及之然则土木之功其可恃耶王公经始书院距今且四十三年由执宪之多贤而继猷之迭见故虽畽鹿之栖卒免园蔬之鞠肆今鲁公又能迓续前徽益恢雅道扫莓苔而修俎豆锄榛梗而起诵弦时维牧尹之英思广藻芹之乐相兹率作迄厎于成将令蹈咏之徒两忘挑达之刺则临石门之境者如挹洙泗之波履书院之阈者如游邹峄之郊自明善诚身以驯致夫化民成俗之盛于斯望之矣昉轺传之嵗来徯人文之日朗书院之所恃以久者虽与道体同期于无弊可也公擢至治辛酉乙科进士上第有学有政需用于时名别多喇卜丹其字至道西域部人二掾皆由儒选而崇礼尝由山东乡赋登名春官矣其嵗秋七月初吉太常愽士柳贯记
　　处州路学归田记
　　凡学田始皆官给嵗籍赋租以供春秋时祀师生饩廪其疆理步亩载之戸曹之版明且悉也然自五十年来缁白殊流綂属角立挟邪饰伪之徒骋其私智谓学田无适主吾可以冐没而攫取之或鑚石藏土中或逑赂窜乡籍借为口实从其所司移文州县往往符牒未及下而敓攘已蠭起讼理虽勤卒以巵言蔓辞淆乱纠错莫能正定迨其久也是非得失系乎法理欲消长存乎人彼为是狡狯狙诈之谋者举无以自匿于鉴空衡平之下校官去来捷如邮传固莫知所适主而仁人君子执法持宪以临乎民上斯主之矣处州路学田之在青田县黄肚黄里两源者宋康定初郡守孙威敏公买之民间以于学有田有山有园地总之为十三顷八十六亩四十步砧基在学图牒在有司焉可诬也至元二十七年僧官杨总綂倚法始横延庆寺僧师晟因搆诬词陈之总所利两源之便已豪据显攘饰其言曰卢使君约建寺于唐乾元中施田二十顷四至内无官民田土宋宣和元年改寺为观三年而复五年知州黄葆光遂夺之入学盖学自康定有田逮至元三十年厯嵗二百五十寺未尝无僧独无一言及之何也且约起羣盗据州以叛自穪刺史吴越遣将讨平之即其所施亦得之乱贼之手君子尚羞穪之固明是田为康定始有之田矣归之于学理则宜然郡府方上其议明年诏防诞布凡赡学地土贡士庄田禁毋侵夺于是郡符首下挈其田还畀路学亡几寺僧素礼如京师愬宣政院院臣纳其偏词不以达之省部直奏言宜如师晟所陈画田三顷七十二亩付之寺僧而寺僧复沿是啓幸心不尽夺不餍郡府酌情论法檄青田主簿柴瓘教授杜熈躬即其地量计田山地凡十四顷二十二亩其以三顷七十二亩予之寺僧余十顷五十亩令路学依验砧基帐籍入其赋租自皇庆元年以始郡具上帅宪二府报下如章越五年延祐三年僧元清者再愬之宣政大变其词谓所余十顷五十亩皆在卢施四至之内学非所当有复奏回付寺近而学逺僧犷而儒柔犷者怙势柔者执理盖久而莫能自明乃皇上御极之明年元统二年载锡玺书申严学校地土之禁职事赵良乘若干人彚词白郡府府檄缙云主簿郑伯答学録薛元徳与青田县官重行检括其冬佥宪吴公按部至郡府备成案上之得报宜奉诏行事吴公去而宪副李公实来良乘复白寺僧慢令之状公取案阅之悉知其奸乃具移总管卢公责之所属且俾经厯王君视书牍除元标黄肚田五百三段合三顷七十二亩入之寺僧外余田地山十顷五十亩尽还路学其见佃汤文等十二甲征到钞米就给养士是嵗六月李公复来律囚重属卢公其以归田本末具镵诸石俾后有考卢公谓予尝执笔奉常其言宜传信方来乃使请辞予学于孟氏者也知息邪距诐所以正人心而闲圣道者其趋甚正至比之禹治洪水周公膺戎狄孔子作春秋究而论之君子以为知言今去程子又数百年所云近理而非朱翟之比者果安如哉归田一政耳可以识三公正人闲圣之用矣春秋重归侵疆而书法各异然则谨而着之不亦可乎李公名端字彦方保定人厯仕馆阁入御史府出节东闽再转而涖东浙摧奸击暴不挠不矜而尤尊其所自振扬风教壹本于儒学者穪静斋先生吴公名焘字承禧广平人再迁御史自汴移浙今为广东宪副廉靖有为渊然儒者卢公名景字彦逺大名人世传政谱守江隂守三衢皆有惠爱是三公乃所谓仁人君子临乎民上而为之适主者也若宪掾冯君迪杜君士谦武君瑛阎君国宝之佐其筹画经厯王君文彪之宣其猷为法宜牵联得书凡署牍官僚亦列名氏下方重劳烈也教授林堂后至不与与于树碑纪绩之役故末系之元统三年其嵗乙亥秋八月癸丑太常愽士柳贯记
　　建徳路学新制乐器记
　　睦维山水郡民重土著不事慆淫驯而治之宜若易然然宋上下三百年余贤牧伯继作惠绥善养之方何尝不以学政为先以为诗书礼乐之教入人最深非是则无以牖其固其本而形格势禁苟免无耻者有不足施要为操得其术矣田谏议范文正赵清献此一时也胡待制张宣公又一时也兹数公者言论风节为世楷式槩有偏重而典籓守部临于是邦劝学范民随时设施如出一轨何其盛哉雍熈间天下未有学而睦始迁庙建学自谏议倡之馆生师备教养则成于文正清献时则奉诏行事顾列郡师帅有能有不能二公贤者宜不敢后待制当绍兴初撤旧营新固已伟矣而门术侧出犹有待于宣公辟而正之则自鼎迁物改以迄于今曽几何时嵗纪之推移麾节之更禅已漫不可考而究图学政扶树教基亦不为无人独春秋二丁有祭无乐识者讥其礼制之未具以为大邦羞元统元年其嵗癸酉浚义王公昱自汲郡易节而来明年春躬执祀事于廷卒彻叹曰隆礼备乐荐兹明徳国有典常吾为守臣其敢不饬以速厥戾于是教授潘子阳进复于公昔前任人尝范金伐石为钟磬各十有六藏之尊爵之府而丝管陶革诸器色犹缺今当辑费求之杭市并致工师选弟子员肄其考击弦歌之节惟奔走率职子阳事也而敢以累公公曰诺不逾时舟来得琴一弦三弦五弦七弦九弦各一瑟一籥箎笛箫各一巢笙和笙各二埙一搏拊柷敔各一而若钟磬之编簨虡崇牙流苏杂饰与柷敔之椎籈咸具率师弟子朝夕肄习及秋艺成防上丁释奠出而荐之音节允谐仪文毕举官师在位诸生缀行莫不竦耳动心知召和之有道而致飨之有容而公之于学盖若衣食之维丝与粟无或忘也间即长贰寮寀谋所以补败扶倾之畧谓礼殿讲堂役大费巨不葺则弊易桡为坚责诚在予自长贰而下咸应曰惟公所命乃以成画授之校官凡梁栋桷榱之朽蠧弗任者尔求良木而更置之瓴甓涂垩之毁顿弗密者尔合众技而缮新之次而斋庑门闼垣墉庖廪咸使完整足支永久盖学之租入无赢校官既殚力表率而有籍于儒者亦输财就功不劝而趋皆以承公之意故也公毎旦望入学延见章缝语及仁义则谆谆析理纳之于善言近指逺可服而行诗曰岂弟君子民之父母传亦曰见其礼而知其政闻其乐而知其徳然则君子成是岂弟之徳以有礼乐为之具焉夫民重土著则三徳可兴不事慆淫则教易入而化易孚今公治睦甫及再朞能以柔惠抚循斯民而又以礼乐镕冶多士所操之术与前是数公无弗同者特其所值之时有不同耳嗟乎易致者术而难致者时诗书礼乐敺之而善如此刑名惨礉敺之而不善如彼守其道以守其官公之是心固裕如也予忝公末交而婺睦壤地相联知公宜人之政尤审且子阳予友也因其请记辄论次如右最其成功制乐为要题曰建徳路学新制乐器记窃春秋之义系诸侯之风统凡刑善尚来者之有取于斯至元元年其嵗乙亥冬十又二月既望谨制
　　浦江县修学记
　　校庠序之教所以开人心兴民行其效必要于迟久而后见故古之善为政者每以是为急先务焉簿书期防刑名狱讼非不可以资富禁淫然而国之大闲在礼与义使其养之不预成之不夙则素丝安保其不缁荃蕙有时而并化履霜坚氷波頺风靡习俗之移人亦何所不至圣人有忧之于是联比闾族党之众而纳之仁镕义冶之中仁义与生俱生非性外物也存养识察一致其力则尽已尽人莫非仁义之推虽以吾含哺鼓腹之民而跻之鹊巢麟趾之化之上亦何所不可然则校庠序之教其作人之效固若此柰之何徒视之以为饰治之具而已也悕其戾哉盖校庠序通谓乡学异名而同义若今大州小县建学立师涖而教之虽非比闾族党之所升然入孝出弟有作有息固皆三代直道之民特未有以先王良法美意淑之使善教之使成而遂谓今之学非古之学亦惑之甚矣吾乡邑浦江无名山大泽以濬发其竒无珍货絶产以阜通其利在州部中介然下邑耳宋尝以着令有庙有学矣自地入职方以来间厯二纪而余不知其更阅几令而其宫庭堂馆又几更营缮而完葺之往往斵削圬镘之工未断于手而刓敝危惙之形已绳绳而继见彼其视为饰治之具者亦蔑焉若是而已则所谓以教道结民心抑何望乎尔耶礼义之不章风俗之日卑识者葢深嗟而屡叹之矣重纪至元元年之冬莆阳林侯以材进士再转得邑以临于兹而嵗属荐饥侯为之惠鲜困穷摧轧奸枿未几令施政举民咸詟服乃以礼登吾党之士申儆之曰学为教首所为率厉而风动之者则亦有其方矣今制官期满三嵗即以代去教道之流行民风之变易吾未敢为若等望之也吾县戸赢巨万故家乔木防借犹存其忍坐视吾圣师之宫倾陊弗支而纵吾诵弦之舍胥为茂草之区以重吾令长之隠忧乎里有耆寿之士张某乃与松江府儒学教授吴某合辞以复于侯曰殿役最钜凡饬材征工以绩于成愿悉吾力毋烦有司而若他有籍于学者亦相率劝功于是堂庭斋馆门庑庖庾皆无一之不理栋桴嶤然堦墄截然觚棱竝擢涂垩相鲜像貌应图陛防中度东西行者为之动目易观盖侯之究心斯学也精密整比轶于家政方牒诉丛沓符檄填委谨绳墨而严勾稽且日不暇给而侯之是心经度计虑靡间益勤虽一楹一桷一瓴一甓必为之深顾逺省释于安固而后已侯之知尊夫子而欲以显报罔极之恩者岂徒事乎宫庙室宇之微将有大于是者而职则未可以有为也侯之才敏用裕果足以彰科目得人之盛而一洗世儒腐烂软熟之羞矣越明年工既告成教谕四明徐埙亦以月日将代谋于学之老张恕方防愿乞辞瑑石以永侯徳谓予以诸生起家尝进列于朝矣风人之赋述者之辞窃有志焉泮水颂僖瘖乎无声微子之委而孰委哉予因有谒于侯曰人性本善道之善则善矣道之而善非善教乎教者因其固有顺而道之非有所付畀而増益之也夫域方百里之地而谓之县有土且有民矣制为官师治而教之然有学必有庙又为之简其民之秀美使合乐习吹舞勺诵诗以嵗时修礼于先圣先师然则耳之所闻目之所击既皆先王道徳之容而口之所讲心之所维又无非中庸性教之实是道也变而通之谓之政神而明之谓之教教在是则政亦在是顾吾所以存而主之者则在乎此而不在乎彼焉耳传曰善人为邦百年亦可以胜残去杀矣又曰一日克已复礼天下归仁焉而孟子则曰善政不如善教之入人深也且胜残去杀善人之政必百年而后可克已复礼圣人之教则可以一日而归仁夫可欲之善与大而化之之圣则有差等矣予所谓校庠序之教其效要于迟久而后见者着为善之应而以常道望乎人则人易从何异之云乎林侯为邑于兹且三年矣其于敬教劝学之方盖不徒取必于卓鲁之所尝有而直欲全体夫尧舜之所不能无孝弟之端倪仁义之涂轨其兆见于今者已若此其效成于迟久者宜何如哉侯名以顺字子木至治辛酉丙科进士绍兴大儒艾轩先生之从曽孙也艾轩之学吾乡先生太史成公实先得之其延昭流润于我后之人者尚未昧也宜侯之嘉惠吾学笃不能忘遡其源委亦粤有自矣至元四年其嵗戊寅冬十有一月日南至记
　　许府君新庙记
　　许府君庙于其里照仁而食于其乡以能福民而享其报也然则府君之得庙祀于其乡亦应礼欤古者功烈被于天下则天下祀之被于一乡则一乡祀之被于天下者若礼法施于民勤事定国御灾捍患则封为上公祀为大神者皆是也祀于一乡则若乡先生之殁而祭之于其社与夫桐乡之奉尝沔阳之墓祠生有遗徳殁有美报尚皆人心之不能自己者然耳礼非一定之谓去鬼为庙卑之为鬼尊之为庙庙之为言貌也朝践馈熟报气报魄神之则其道隆礼之则其物备府君以捍城蹈难而死英爽赫然愈逺如存矧子孙世世里居则庙而祀之盖与他姓异矣府君里人晋许孝子孜之裔孙讳琼字世英具材勇有智畧而尤精于骑射宋宣和间睦寇作攘扰蠭午府君慨然招集丁壮自捍御其乡逺近恃为一障三年春盗兵偪城郡守亷知府君之有勇智而可倚以为用檄之至郡与盗逆战屡挫其锋盗为引却郡上其劳补秉义郎寻摄郡事盗方日益兵攻城势甚危棘而城中兵寡力竭左右无援府君率精鋭并力衞之自朝至日中殊死鬭杀相当府君遂以战殁尸僵立如生犹能载所乘马驰归家明年降于乡曰为庙祀我岩关之阳初府君在时里有淫祀为厉于人人患苦之府君命左右将撤毁若有物隂掣其肘者众呼府君名乃讫火其栋宇而厉亦寻熄府君之以正除邪以刚济难神而明之生死不贰固有皎然而不诬者矣自岩关有庙而水旱之祭雩兵沴之禳却灾疾之祈禬民毕趋之二百有余年于兹府君之有徳于民与民之有报于府君诚之至而礼之尽也旧庙位置湫隘弗与事穪八世孙熹尝议改作未及为而卒于是其弟熊取为巳任而拓基营财鸠工输费一毫不以累诸人先中堂次外门次庑序合之为屋十六楹间而庙制具矣杇塓髹垩象貌仪等内外显敞视旧加倍而熹子怡尤能承志以相其成起工于重纪至元六年庚辰之冬十一月庚申明年至正元年辛巳正月乙卯而工告讫功熊与怡既率族之羣从子姓具牲牢醴齐衅庙行礼则又疏其事为状介其友朱君震亨来请予文其言曰吾祖之徳之烈有以信于其乡矣然予惧其昭之于外者未备也愿子诗之而吾祖托不朽焉乃具论之且为迎享送神词一章遗熊使教其子弟嵗时按抑楚声歌以载祀于庭尚有歆哉其辞曰
　　西长山之嶪峩兮□峯屹乎东峙上婺女之炳灵兮下分疆于星纪羣冈陵之升降兮若辐衔而轮倚骛邑区于南下兮画涧溪之青驶若景气之中褰兮若有人乎戾至神变化之无方兮睨鹤城之良是泠风驭而云舆兮忽而来儵而逝孰祭享以安予兮敞寿宫之崇祀檐牙磔其鹤翔兮梁梠亘其虹委神睠怀而容与兮擥桂枝之以淹晷昔御冦之不利兮城块覆而无隍蹈九殒于锋镝兮曰吾得死所其奚伤义烈激而不舒兮曦晖为之昼黄緤介马之御羁兮载死魄而还乡骨肉隂于野土兮气蒸蒸而发扬为昭明焄蒿兮一机籥之翕张引列星之灿烂兮播卉木之敷芳此百物之精兮亦反隂而为阳稽其实之本虚兮固神道之维常怆予怀之耿耿兮荐圭臭而合萧光有牲盈俎兮有酤盈觞巫巴以屡舞兮被云衣其章章神晏娭则锡之羡兮嵗胥乐于金穰沴消兵寝兮黄耉无央民获承祀兮豢豕与羊殚寸诚而归美兮荐帝祉之灵长绵太岳之遗休兮尚奕世其弥昌柳贯撰










　　待制集卷十五
　　钦定四库全书
　　待制集卷十六　　　　　元　柳贯　撰
　　序
　　共山书院藏书目録序
　　汲郡张公自始仕好蓄书洎通显矣益缩取俸钱转市四方积三十年得凡经史子集若干卷既以藏之其居共城苏门百泉之上而类次其目録如右延祐三年公参议中书省之明年贯来京师实客授其家间乃得其所谓目録者而观之盖其所储自五三载籍外羣圣百家之言咸在亦既嚅哜其腴泽而掇其大者用之天下国家其绪余则以敷遗后人若公之心可谓无累于书者矣然经以载道史以载事上下数千年宇宙之运古今之防相寻于无穷者至总总也帝王之盛道在人心固莫非全书而秦之煨烬秦自煨烬之汉之表章汉自表章之书无毫髪损益也自时厥后执谶纬以谈经而经始离党私门以议史而史始诬传注纪述之家盖蠭起猬兴十百古人不啻虽以向歆父子之録畧班固荀朂之甲乙元嘉之有部崇文之有目仅止于一时中秘之藏而已况夫世变不齐文字日滋吾而持数寸之楮欲以殚穷其名类吁亦狭矣今公所聚之书浩穰若是则谱而稽之固其势有不得不然者而岂賸之云乎抑圣贤之精神心术寓诸书其言道徳性命至矣而制度仪章于今尚幸可考莫详于礼乐夫既载之之详而又原于人心为易入则伯夷后防之教是宜旁薄洋溢千万世而一日也然五礼六礼之殊伦五音七音之易位遂有取其进退俯仰髙下清浊之数一切纷更贸乱之用绵蕝以易三朝之仪因同室而紊都宫之制上齿之俗微于乡饮之不修成人之道息于冠礼之不讲至论钟律则铢黍既差均节何有五量三统已因之无所适主虽奉常所肄亦且弊弊于兹之部梨园之伎而郑衞不足淫矣呜呼亦安知五帝三王不相沿袭之説其流遂至于此耶此有志之士跂踵礼乐之兴而庶几乎人心可正世教可隆尧舜禹汤文武周公之治可得而致也今上而铺猷叙伦之君下而明理宣化之臣大廷之议顾必有及于稽古礼文之事者圣贤逺矣精神心术所寓条在书纲在録可槩举而将之也非公之望而奚望哉贯之浅学何足以知之辄因序述而窃有献于公焉
　　东亭图序【代赵承防作】
　　东亭图图东亭之景也凡亭之景十数而不以名焉亭最胜也盖东南出古邢城三十里许有村曰窦村是为魏国张忠宣公家别墅而东亭以方名则今大司农彦清父之为之也墅最于村亭最于墅墅有林有畦有堂有庐有百泉之流有蓬鹊之山浮岚动霭朝姿夕状顷刻万变亭盖一举目尽得之亭犹图也图犹亭也始张氏之上世应宋金隠约于是村者百有余年迨忠宣公以宏材伟畧事世祖皇帝出入省寺为时名臣而今司农公尤以文学被遇四朝秩跻第一班亚疑丞直词谠论实简上知村之耋稚莫不夸艳公父子以为村荣而公亦以谓此水此邱吾先人所尝钓游水原木本吾无须臾忘也故自忠宣公去治第于城而犹即村为墅其后公以魏国太夫人服舍官归墅居遂筑斯亭端忧读礼外睇瞻白云行抚嘉树屺岵之思终焉如新厥今身在朝廷乃心罔不在林野间尝指图而谂余曰吾有是图犹其有是亭也图在手即亭在心虽然见图而不见亭则图为实亭为幻也见亭而不见图则亭为实图为幻也子能以庄语序吾图实固为幻而幻亦为实也余复之曰可图者亭而不可图者非亭也图者其幻而不图者其实也方公年盛气壮又得遭值圣明藻火鸿业铺张大猷是皆有责于公之身凡天地间肖翘之品动植之类直公图绘之一物则夫托一亭一墅于粉墨之微以幻为实而尚欲余言系之抑又何也公之家其先徳之隆世泽之滋则固千载一时之胜而其实宜非图所能尽若余之耄言乃其所以为幻也画者为谁蓟邱杨光祖也序者为余余吴兴赵孟頫也
　　席御史文集序
　　监察御史元城席公卒三年始葬贯为文以铭其竁又从其家得遗藁杂诗文若干篇公之友渤海嗣君时亦为御史闵公无主后将刻传之而贯为之序公之学盖出于紫山胡氏涵濡义理之真而含咀道徳之华初不为葩柎粉泽以饰艳逞巧要自致于用而已居京师十余年始得郎秘邱而曹局乃无一事虽食稍廪艰薄益甚然其气夷虑澹终不肯希宠借势一迹贵人门户独其融悦睟盎之余时时发之声歌无所病于心故无所失于言大抵醳如也又十余年入御史署遂有言责于时啸咏之情亦少减矣而忠诚悃愊凡所论建于国体民命尤恳恳焉不幸多病卒不得伸其所言以殁而赖以有存者独辞焉耳学而不能自致于用岂非命哉考其辞而知其心则公之学要为不悖于其师矣乃若嗣君笃朋友之谅生死不爽汲汲然欲公之言传世信后其谊可尚也已诗曰惠于朋友庶民小子嗣君其知政者乎延祐七年三月十二日国子助教柳贯序
　　阎氏嘉禾堂诗序
　　宇宙间粹美纯和之气袭休发祥固専萃于人矣然而地之所载神之所形或亦间见于物物岂能偏胜哉殆气之盛而不过有倐然而相感焕然而相符者是则乌可诬也始余知读训典见周书所列归禾嘉禾二篇盖亡私则以为成周盛际其气之磅礴洋溢既已萃而为周召毛毕若而人则夫物之遇于斯时者鸟皆凤凰兽皆麒麟木皆连理而禾皆同颖复奚疑哉是区区一禾之瑞史乃屡书之辞虽阙而下下报上之义实犹有传焉则其盛而不过又可独归之气而已也夫亦忠厚之泽洽于品物者如此而人不得以専之欤厥今文轨四同声教旁沾凡人才之翕聚固已上轧姬孔而下陋管商矣宜其艸木之英华畅为美瑞层见复出以章章乎气化流行之盛而卒未之闻焉余盖徯之久延祐七年余与西蜀侯岩亮甫并客京师间为余道汾亭阎君显卿我友也去蒙阳令即居成都毓禾于圃皆同本异穟而岐为八九至于无算民讙言曰是祥也阎君能独有之乎则以状白于郡于行中书相臣曰休哉盍以是美归之天子庶几有国之祯符而我等与耀荣焉乃驿致于京时仁宗皇帝方斋居嘉禧殿事闻以禾宣付史馆亦既特书诸防传示无极君复侈上休徳即名其堂嘉禾堂蜀之胜士若朝之闻人往往声之咏歌以斧藻阎氏千载一时之遇于是君改令龙游其子敏道亦辟掾云南行省适以事来将便道过家奉觞登堂弦匏诸诗以为君寿子能序之则敏道是来为益有遇矣余闻阎君仕蜀三十年能以清慎致名誉有子五人峥峥自奋抑贤乎余前所云粹美纯和之萃盖以气言也盛而不过或于其人或于其物是皆感之而至触之而应莫之致而致之一禾之瑞亦曰自夫阎氏者始而岂一家一乡所能独当之哉余既尊其所闻而信其理有实然乃为之序先焉谓余为慕卜者则削之以惩其僭可也冬十有一月朔柳贯序
　　送刘宣宁序
　　昔刘君将令鄯阳仙井虞先生序以赞其行盖未成而遭太宜人忧于是服除吏部再调君宣宁宣宁为县大同府实战国赵地汉属云中郡髙祖追韩王信至平城被围白登后魏道武徙平城都即皆其处按图在单于府东南而雁门马邑东北唐稍于边境置使节度经畧其北去雁门三百里者曰大同军则府号大同或沿是矣今所统县有云中犹用汉旧郡名明其西云内州非郡故地特不知宣宁何自始县岂辽氏有国升府为西京在其时欤初其域临西北边民生长骑射间而詟于战鬭挟槊弯弧乃敢杂耕牧塞下人谓其风气劲武俗习坚强然以文法吏治则若束湿何也及国家肇迹龙荒奄绥方夏时则大同视古畿辅虽并建籓王籍兵守圉而疆场不惊鼓桴无警垂及百年革慠而恬易悍而柔往往袭弁服而谈诗书自同齐鲁之人故一有贤令长沐之以小惠则爱戴感悦不啻乳儿之于慈母宅生司牧而有社有人盖无昔之难而于今为易易矣呜呼是孰知累圣休煦涵濡之至于斯乃所谓必世而仁者乎予闻朝廷嵗辇粟实和林明安诸仓至八十万斛而屯戍将士才免饥色覈卒乘之名数计道路之工佣大同一府总其凡而所部州县涖其役比年荐祲人畜踣死道亡者过半有司下急符责偿其家一不赴期则官若吏或受谴呵赖二三大臣画防更制悉出户部茶盐引募有能自挽自输者入其粟而授其券夫既捐利以予商人则饷道之流云委川防有不胫翼而飞行者矣比见行边使还言困庾之赢大约足支三四年而山西八州去秋极丰菽麦被野亩収皆一钟民去震撼击撞而就休息安养宣宁方百里县然化易孚而治易致殆莫宜于斯时也而刘君之敏裕而又得时与地而施设焉则起卓鲁以从之游尚何愧哉方今中台御史外部廉访使者皆得承诏察举守令嵗上其名迹于朝有由小邑超授大州者吾知刘君必不释于荐士之藁矣夫考土疆而徴民风令之事也予虽不识刘君而乐为君诵之以虞序为足信然而又欲吾夫子学道爱人之训显白于世于是乎言
　　送王吏部签宪燕南序
　　河北荐饥而属去秋大雨水镇定瀛易固同其患矣然太行以南壑谷诸流乘髙直灌冶河而下合滹沱滋阳二水奔放横溢盖将泽镇定而后被于瀛易向之禾垄既化鼃坎则为是数州之民生意殆极斩斩庙堂闻而忧焉乃辍朝士往视其菑发粟劝分凡以安活之者几无遗防于是台臣又言曰燕南廉访使者治镇而定瀛易皆其所部今民阨于饥去食新犹数月不有以厚衞而深养之譬诸人已痿痹气一散败全无日矣其议选官以闻而吾友王君景先实由吏部郎出签其使事紫衣金鱼承命即行都人稚耋咸一口言是尝持御史节按河南首击臣奸去之用是廉问一部岂可犯哉然景先儒者平时不务为矫亢之行向独遇事英发以谓天子方张治具而卹民隠顾容一枭鸩其间使善类蹙蹙不遂诚若吾节何人徒见其排之之力而摧之之易不知景先之心亦行其所无事而已况今煦寒于既凛濯痍于将残若安弦焉急则中絶缓则屡慢矣本之学术之正而质之试効之果所为捄菑捍患之道一诛强锄梗之心也而有异乎夫是数州之民其毋以困悴为伤而覆用自慰则知朝廷慎简宪僚之意盖在乎此然予特惧君之惠将不能久専兹部也故于其别先序以为信至治三年四月九日柳贯序
　　理成隠居图后序
　　吾乡朱叔晦先生在咸淳间为名进士矣中陟忧患要自比管宁陶潜而有志不遂乃复挟其耿耿者北来京师又自视如机云二氏入洛时通侯贵卿见辄慰荐先生曽不肯少降气抑辞久之得试江东一县而归虽身裹章服而心游澹泊则故畸人静者也其居理成林崦蔽亏墟井参错间尝以理成小隠自命东平张公梦符为以意图之御史中丞刘公中书左丞马公而下咸以意诗之或曰先生非充隠者欤则俛而笑曰吾未尝隠而亦未尝不隠然谓我充隠则诬其后去越之上虞令径归理成啸咏山水间十余年以寿终图则是而人则非矣昔予未成童先子方谒故国子博士施公归忽抵其几忾然曰吾乡综名核实之学自源徂流大抵犹一日也公且老下是则朱叔晦伯季庶其似之予时未知言已窃识于怀稍长获一再见先生聆其论议腾踔今古钩贯绳联如张乐广庭商飘羽扬律宣吕旋徐而按之莫不泠然赴节然后知其本之在是今先生伯季与先子俱下地而予以庸虚偶兹昌运躐登儒馆仰前徽之未逺慨乡学之寂寥辄因披图为志其末九京士防予安得而起之盖予亦将隠矣至治三年夏六月十日柳贯序
　　上京纪行诗序
　　延祐七年贯以国子助教分教北都生始出居庸逾长城临滦水之阳而次止焉自夏涉秋更二时乃复计其关途览厯之雄宫籞物仪之盛凡接之于前者皆足以使人心动神竦而吾情之所触或亦肆口成咏第而録之总三十二首噫置窭家之子于通都万货之区珍怪溢目收揽一二而遗其千百虽欲多取悉致力何可得哉贯西越之鄙人少长累遭家难学殖荒落志念迂疎顾父师之箴言在耳尝恧焉弗胜乃兹幸以章句训故间厠西廱之武以窃陪从臣之末龙光炳焕照耀后先山川闳竒振发左右则夫纪载而铺张之有不得以其言语之芜拙而并废也今朝夕俟汰庶几退藏田里以安迟暮而诸诗在藁惧久亡去吾友薛君宗海雅善正书探囊中得旧纸数板因请宗海为作小楷联为卷岂直归夸田夫野老以侈幸遇之万一而顾瞻鼎湖薄天万里遗弓之痛有槩于心尚何时而可已耶后三年至治三年十一月五日柳贯自序
　　髙氏四子字序
　　木之于植物类也而自茅蘖之微擢之以至于盈把而合拱则雨露之所滋息地力之所培养以能迄遂其才而为绳墨之所不舍盖观于其初而知其末之所至则夫牛羊斧斤或得以阏其生而毁其全者岂木之罪哉徂徕之有松新甫之有柏木之囿也公输梓庆一日过而睨之则下者轧凡卉上者干青霄其离立错峙于吾前者用之而有不尽焉然后知才者天之所予其条达鬯茂于先正以为落华就实之地顾其本之则如何耳易于地中生木之象曰君子以顺徳积小以髙大夫小而能大由其积也积而能至由其顺也故小积者大积之渐大顺者小顺之形枝叶之懋根柢之固也上极之崇中题之正也然则本于木性之初而知夫木道之必能以有行者用易之机也学者进学之功其亦若是而已詹事长史太原髙君既充其所自得以显融于时而又将进其四子于学则以其名问字于予予尝观于木而知其所以为升乃即其四子之名而为之演绎其义以申告之故有本则滋诚之立也本而不端末斯迷谬字本以孟端易悴而荣仁之实也生意流通全徳弗昧字荣以仲仁桢立于中物之则也匪植之刚其何能式字桢以叔刚上衡维栋极之义也隆之又隆协于中矣字栋以季隆曰端曰仁履吾信也曰刚曰隆思吾顺也知升之时则知学之序所为穪物之小而取类之大者以吾字偶君名其亦有遗义否乎虽然父子之恩天之施也一荄一枿无形色之者而气之滋至莫不思其始以厚其终焉故君子之教惟木为近而若升之顺徳渐之善俗盖无非木道之用是则高君取之以命其子之意也惜乎予之言不足以摅发君之所蕴而本尝以胄子从予受经则其义有不得隠焉者矣深体而密察之是在四子而已予何言哉
　　开元宫图后序
　　右开元宫图一卷宫本宋理宗女周汉国长公主第在杭州清湖桥西第成于景定辛酉公主实以是年下嫁驸马都尉杨镇其后公主薨镇从北上逮至元辛卯而籍于杨氏三十年矣道士买得之为宫用其法涂垩绘治又三十年当至治辛酉燬于火天运才一周而废兴盛衰不可复诘者如是是图所载凡皆杨氏之旧而宫之制不与存焉志其变所以无忘其始也初理宗无子度宗自福邸入正储贰而谢皇后女独有公主两宫最所隆爱有司希防为治第帷帐供御下乘舆一等居半岁犹以远掖庭更卜和宁门东穿堧垣为直道内官宫婢朝夕通馈问而是赐第在清湖者惟居杨氏母方已未庚申间贾似道振旅还朝以功伐自诡上下蒙羃讳言边事视襄樊秦蜀之赏购不能贷土木文绣之输将豢骄保淫卒至兵燹荐起而鼎之存亡遂弗可复计况夫第宅甲乙去故即新仅若摴蒱之一掷者乎虽以竹宫桂馆之名易珍台璇室之旧而祝融回禄犹眷焉顾之岂将与昆明灰刼同尽而后已耶抑番休迭王之在天者人力果不足以胜之耶不然凤箫既远绛节时临岳灵川后职其禁诃祓除独何为者耶是数之不能不然而物囿其中予亦不得而知之也作图时宫则未燬其堂荣牖戸森竦邃密矩引绳联纤疎钜蹙精厯算者不能为之嬴缩而台亭沼沚躏废过半道士颇损益之然大畧可想见已眉叟真人今主是宫方更为宏敞以修祠秩功未竟防朝京师以图示予予尝窃识其旧乃为序篇而凡有得于黍离麦秀之遗声者系次其后焉泰定二年五月廿三日柳贯序
　　齐太史春秋诸国綂纪序
　　説春秋者知圣人经世之法寓于一笔一削之间而不知假鲁史以着侯国之行事其盛衰离合之端其成败是非之迹有不可掩夫子鲁人而鲁实周之宗国幽厉伤之舍鲁奚适拳拳是心夫岂得已然而王必曰天王正必曰王正所为托始于兹以深示拨乱反正之道盖常若文武成康之临乎前而典礼命讨有其宗非止于详内畧外而已也经之所书有常有变常者固不可变而变者则所以为常首王人次封爵此常也主防主兵谋从谋逆则几于变矣先后之伦或殊号名之实不异以宋齐晋衞而偶秦楚吴越则栢翳鬻熊之宗太伯仲雍之夏后氏之槩之狄道何少恩哉道在中国分义犹存故能遏乱畧于其始及其既散则大权下偪外奰日侵誓盟征伐彼得専制进而序列抑以志变圣人一心皦如天日造化权舆见于特书屡书将使万世之远临之而惧谓其班王室于侯邦荐衣冠于左袵不知言者也贯自受读窃疑列国之事岂皆史官承告所载要之举实立文各有其本而贵贱荣辱夷考不诬春秋在天地间视周犹鲁视鲁犹列国以为为鲁而作则始隠终哀而原于典礼命讨者果为天下乎抑私一鲁乎艰难离索不幸学未成而废矣比来京师常愿求之大方以祛矢惑见而沙鹿齐先生之言则曰春秋以同防异以一统万盖始鲁终吴合二十国之史记而为之者也间尝叙类成书曰诸国统纪降周于鲁尊为内屈也先齐于晋以霸易亲也系荆及吴惩僭以正也其道名分之意所以经纬乎书法义例之中者则亦先儒引而未发之奥云耳予何言焉贯既得而诵绎之复次其单陋质之先生以自厉谓予尝知春秋几何不为孔门游夏之罪人哉泰定二年八月廿一日柳贯序
　　嘉溪图序
　　太原既称山水之囿而嘉溪以地配名宜絶胜矣其地胜故其产不凡珍卉异植杂羽毛之物不能以独当之而劲正瓌特之林往往出乎其间诗曰瞻彼旱麓榛楛济济又曰瑟彼玉瓒黄流在中明沃土无瘠品美器无防味然则论其人而不本之其地可乎予友段君某其居嘉溪宦游于南每亟道溪居之胜所至即以嘉溪自名其堂示不忘其先也盖君方从事于江西廉访使者之府用清裁敏识致闻于时其骎骎华要以需为天朝羽仪固若探囊而取物将未能终有是溪审矣然溪之閟于昔显于今者由君发之则溪非有丽于君而君亦非有徼于溪也溪之水可以濯君之缨溪之石可以厉君之齿其鲜可以脍其毛可以荐不辱以愚不亢以廉嫓其徳颛其名虽全体乎劲正瓌特而谓之嘉于君何賸哉夫尊其所出仁也知其所择智也予于名堂而知君仁智之兼尽故以意图之且序以实之而因以贺兹溪之有章也引声而歌诗人之义将毋以予言为夸焉
　　宪幕诸公送许仲谦北上诗序
　　滑台许君仲谦为廉访掾湖南北江西三府考第既成遂将陟明天官之版于时江幕多才彦咸贾勇赋诗期君显大以诧吾府得人之胜不鄙芜陋授简请序予曰李唐盛世最重同馆之好遇有行役必择名园广榭张饮取乐徘徊瞻眺日尽继夜虽诗筹酒令次举迭发于暌离间别之中而其情文所至将已不已常足以动风人之迭思章太平之休观延及于宋声徽未殄篇什所在如揽画图故夫因人论世者往往有取于斯以为治教之成此其騐也今吾府建治于洪而凡江右十一州所部之政令皆得考察其臧否而以时刺举之方肤使之贤饬正官常修树风纪而操觚秉翰之英又极东南妙选钟吕调均氷玉照暎革嚚锄暴威憺化行鸿声淑誉洽于中外仲谦乃以是时首名荐书而并游羣俊复能追求典礼示之弥文以风厉当世自余观之所为期之显大以诧其得人之胜者夫岂私一仲谦乎哉然则微仲谦之洁廉不能以承贤使者之殊知微并游羣俊之岂乐不能以流仲谦之华闻而余兹序述特以当异时和铅吮墨之深资驾騄駬于虚空遡焦防于寥廓予于仲谦有徯焉耳
　　义乌王宰二子字序
　　爵于人之朝者其等五曰公卿也曰大夫士也公尊于卿卿尊于大夫大夫尊于士矣莫尊匪公莫卑匪士尊临乎卑势相维也卑统乎尊分相承也至于势分不能以相形而才徳之论立君子盖有权焉权非其实之谓矣乃若古之臯夔稷契伊傅周召则所谓有疑丞辅弼之徳与才而又当夫疑丞辅弼之位与名者也天下信之后世称之以有其实焉耳昌黎韩子唐之名史氏也论其兄防与其友卢东美张正则崔造喜谈经济而以王佐自许当时谓之四夔是四人者虽处而未仕天下固已许其与夔臯者侔縁韩子之论而髙四夔之行君子盖有权焉权非其实之谓也然则处而未仕既许之以王佐之才又因其才而遂予之以其名亦何所不可哉晋宁王君出宰乌伤之明年予过县境以客礼见君君见其二子而问字焉予间与二子接爱其气夷色庄学端识敏年不可及志不可及膏粱绮纨之习不设于心不游于虑虽出入防间志泊如也问其名伯曰辅字公辅仲曰弼字公弼其所取义则一辞不费而意已独至有足嘉矣然予则以为辅取持车之义而弼者承弓以致其用者也皆有资于人而人亦资之以为用故以是二言偶诸疑丞之间以为王佐之别称人之与物有异用哉夫以二子之醇质美行进而之用无不可者冠而筮賔独以二言制为之字又首以公辅公弼之一辞所以期之逺且大者亦曰论其材质可以为公之辅为公之弼云耳盖有是辅弼之才矣则由士而进于大夫若卿厯阶而跻循序而至虽同升诸公皆已分内事耳孰谓权非其实哉不然知言如韩子又何为直予四友以四夔之名而史遂着之以为实耶因书以朂二子而且以谂之君焉至元四年冬十又一月甲子蜀山居士柳贯序





　　待制集卷十六
　　钦定四库全书
　　待制集卷十七　　　　　　元　栁贯　撰序
　　蔡氏五庆图诗序
　　自养老引年之礼不见于庠序而家自为政人自为俗虽以君子庶人之老贵富有于其身者曽不得随年为品以享夫贰膳常珍之奉则徒行徒食犹为限于力制不获已然也至于与之疑年而辱之泥涂抑岂先王示慈惠训孝弟意哉夫以五十也杖而不从力政八十与之杖而复其子九十就问焉而复其家所为引户校年隆礼备养而优游于侯道之中者或不能得之于上而子孙燕私之际乃能时其凉燠蚤暮之节适其肥甘轻暖之宜乐其志以不违其心则亦一家之曽闵一乡之四代而已学者谓其有仁义之施焉録而着之固亦纲维世变之一机也淛东廉访使者治吾婺自予归里亟闻其掾蔡君君美之贤间虽一二见终未悉其所以贤也今年夏忽以书致吴郡朱泽民所为作五庆图要予序葢君美世家緜竹而侨居云间大母徐九十犹在养父桧岩翁亦且逾乎楚莱儿戏娱亲之嵗矣于是君美复有三子二孙兰菲芝晔服和袭顺每时节上寿五世一堂陈馈羞耉休有令仪天之顾绥蔡氏厚矣而君美又能不薄其厚既托之绘事以写夫不可名言之盛复求能言之士声之咏歌流之筦弦以章兹一门休显之符诗曰孝子不匮永锡尔类又曰乐只君子遐不黄耉然则天之厚君美者宁独其身而诸君子之所以为君美厚者又宁独于其一人一家哉顾今养老引年之礼失于庠序者如彼而得于燕私者如此则孝弟仁义之端断自君美发之木铎采焉彤笔书焉若画与诗与夫不腆之言则亦未为无徴乎尔
　　江浙行省左右司题名序
　　行省得画地统民其职制眎内中书而合左右曹为一司官号宰属署郎中员外郎员四都事员三率用省台名臣凡外廷之谋议庶府之禀承兵民之号令财赋之简稽左右司实赞其决而宰相质其成焉重其任故隆其选也省以江浙名而治于杭者有地方数千里统名城三十三在江以南屹为巨镇而土贡方输之嵗上京师者尤为天下最矣夫自建官以来由是而调元揆路执法南端者代不乏人葢其学术事业彰于既试朝廷信之天下贤之后世称之其所自致如是官岂能以重夫人人能重之耳至顺三年苍龙壬申之嵗鱼台贾君东垣袁君临沂王君实居是官而揆衡丞弼适皆一时廊庙之良笙镛协和金玉舂应职修事举方面晏安因得考求故实弥缝阙典既列今任人名氏镵诸乐石而前是之尝官于是者亦并表而系之且虚其左方以俟来者之继书焉嗟乎江浙之有行省行省之有左右司固有国之常经而斯民所恃以为安者也今为官纪人而其人之所以不朽而常存与夫随世湮灭而无闻者则有在矣传曰三人行必有我师焉诗曰殷鉴不逺在夏后之世然则宦辙之更代往过来续新新无穷前修之轨躅即方来之监视指目具严箴训斯存有官君子尚敬之哉
　　朱节妇吴氏序
　　妇人有一醮之礼有三从之义守以勿失惟其正焉然而万有一不幸嗣未立奄防所天乃能免夫入室之嗟汔遂承宗之托君子之论亦乌得不表而着之以兴信厚之风以振衰末之俗夫岂为一匹妇私哉武唐故亭鱼台下邑其地在髙平方与之北迩圣人之居而渐涵圣人之泽其来尚矣民有吴氏女生十七年嫁为同县朱某妇入门而舅姑善其祗顺婣党化其穆雍馈奠无违礼内外无违言阅六年某以疾终一女生再朞父母舅姑怜之为谋改适吴泣涕垂颐引刀刲臂肉杂燎香鼎中以死自誓曰夫既以身事人而有二心即亡何以见吾夫父母舅姑亮其确诚不能夺及终防益严孝养而自力于机杼教其女使服女事择所从必于良族始吴将归朱时妾张举子数月已而张亡吴躬为保抚恩意醲郁人不知其非已出也壮受室有女三嵗年二十五亦竟卒吴既请于族众为立后而尤爱鞠其女方舅亡姑老寒则以身温其衾席食饮必具防甘姑尝疮疡发手指节间痛甚吴旦暮为吮疮傅药疮寻愈人以为孝感葢得寿八十三以没朱氏素艰俭而吴惸然一妇人幸哉有庶子又早夭防吴妇则父母无所藏而祚无所承嗟夫礼义人之大闲学为大夫士犹鲜克真知而允蹈之则若吴妇之坚节特操深智达虑虽天性实然而其土风近厚固不为无助尚可湮没而无传哉江淛行省左右司郎中贾君惟贞朱氏壻也间为予道其外姑卓行如是故窃为之序以俟夫观民风者采焉
　　宰渊防挽诗序
　　渊防链师与京兆杜原父为方外友前是二十年予因原父识链师见其形华发葛巾藜杖相羊湖山云月间无求于人而意每自得以为依隐玩世若吴宗元元丹丘之伦其制行未必过是也原父比辞徴栖遯武夷山中间以书来招链师錬师摄衣偪屦欣然赴之至未旬浃一昔化去链师之以死托原父与原父之能承其托亮哉是心矣夫今原父卜山中左渠源之竁奉链师冠劒以藏而虎林游居之英苟知链师者咸相率寄诗以相绋者之讴葢得如干什焉链师扬产而游方之外其居虎林最久交天下士最广肆今御猋风以上征顾名山而一息其神飘飘如鸾皇之薄乎重岂复有悲鸣蹢躅之意而诸君子者因其不能自已之情形诸声嗟气叹之间壹是屈平逺游郭璞游僊之遗韵不为蒿里薤露怨复恻怛之新声凡在编者皆可传也哀死有诗诗则有序自三良黄鸟始然则序而传之亦可也睠懐慕卜厥有序义予之厚链师岂在诸君子后哉予则东阳栁某道传也
　　金石例序
　　六经唯春秋有例谓其以一字制褒贬可举此而通彼也史氏用其法载言纪事故亦有凡有例然春秋寓圣王经世之大权太史公仿之以为史记徒例云乎哉自先秦两汉而下论譔功业为铭为诔着之金石其斧衮侔乎春秋其铢量槩乎史氏使无例以为之统纪则漫且靡矣金石例之作其殆得诸此乎昔予入教国子潘文简公以集贤侍读学士领大司成每休暇造公见其简册纷披笔墨交错稍即问公此何为邪公曰吾修金石例彚聚既繁资取亦富固若是耳予甚疑焉以为言之精者为文推原事始究极物变抑扬开阖傍通互用求之于例例尽则止孰若求之无例之例为有得乎方将从公寤疑而公殁于是余十年矣公之嗣子同知嘉定州事某乃出斯文言将刻梓以承公志请予序予葢始得而观之斯例也先括例次类例取于韩氏者十尝八九谓韩之钜文起八代之衰薾而反之于正有春秋属辞比事之敎焉而例在其中矣懿哉公之用心也肆今而后冶金伐石诔徳铭功示一王之制作垂景铄于无穷则斯例之传其亦有功于韩者哉由是而充之虽至于春秋史记可也元统二年嵗次甲戌春正月七日东阳栁贯序
　　俞器之诗集序
　　乡友俞君器之既冠流离燕蓟间闵其生之不淑而悼其志之莫伸间则作而言曰困而不学民斯下矣予世之困者由困致亨有学而已因自夙夜鞭辟于学久之登名天官有仕资矣凡其穷居独处单行逺适所感有蹙舒所逢有离合一发于诗而和平淡泊之音见于言间予是以知器之有致亨之具而诗其寓耳延祐初予客京师器之亦自余暨代还益流落不偶而气足以昌其诗者固未尝馁每一过从则呼酒引满取自作诗歌吟贾勇为乐洎予入敎国子而器之怀庐江令尹章南出矣又数年予迁奉常则闻器之既受代即死庐江器之无子其妇罗氏数千里奉匶还买地卜葬且为之立后凡所以经纪家事者尤尽心焉今又将刻其所着诗而请予序其篇端罗氏之不忍遂死其夫如是哉罗氏故翰林直学士罗公汉臣女始罗公得器之于僇辱中而妻以是女于时器之母子未相闻也于后器之得官归母尚无恙罗氏之致养于其姑者甚谨葢器之之遭兵祸以有母故器之之以身狥孝讫全其母与罗氏之欲表其夫以资不朽是皆天典民彛之所以不泯而常存者也况其诗之有关于世敎若读通鉴诸作真得史外传心之要虽欲不传得乎器之凡行有翰林应奉黄君溍所次俞孝子传在此可畧也
　　送叚吉甫州判序
　　科目取人之一路而其消息盈虚则视时向背唐宋盛际固尝屡得其机矣糊名考校之法虽详且密而已与梦卜求贤之意同一转移传曰当其可之谓时时之所向人才系之非其机欤予学不遭时而老既偪之独于人才之进退有槩于心故自延祐设科以来观一士之升名则喜见顔间以为人才国之元气封培防养至于有成夫岂一日之积譬诸稼穑灭裂而种之卤莽而收之望其囷仓之赢乌可得哉始予未识吉甫而读其所为诗气浩而志充声长而光洁知其中之所存有不屑屑者焉于后吉甫举于其乡上南宫得髙第予客京师吉甫不鄙定交予意吉甫出赋灯棋月柝之诗入吟丝纶钟鼓之句为日久矣今年春予以流落不偶薄游中吴则闻吉甫由常熟州判官受代将北上录其近作数十篇寄予益恬夷容曵恱可心目予是以知吉甫之优于政而邃于诗虽不近名名固随之昔白乐天刘梦得皆以进士久次典州于吴采摘物景描摹山水讴吟畧徧非惟二公去不忘呉而吴人之思公者亦曰山川寂寥閴乎无闻以二公之去此久也常熟名州于吴为属郡吉甫少尝侍宦游焉画防清香之适岂能贷夫角弓嘉树之思吉甫去是而羽仪入朝凌青遡紫直不旬月间耳观时所向发舒夙学使决科取士之効显白于天下予虽退老山林尚能歌棫朴之雅以兴君子之风于其行也先之以言
　　提举司防壁题名序
　　予至官之明年稍葺署居完故益新既又稽藏牍得前任人名氏并其涖官迁秩之嵗月兴起萧公许公正贰员总廿五人将刻列于石而虚其左方以俟来者之继书焉即冠以序序曰提举学事古无是官宋中世建学立师始用是入衔防复省减而以转运使副涖其程试进黜之要有劝诱无徴令统属既尊时议称为学台国朝稽古右文制定官名提举儒学乃得专署初犹分领诸道后唯行中书治所合置一司虽视秩第五而临防乎校庠序之上曹务甚简师资攸系非舘阁掌故之臣声实兼茂者固莫宜居之余以晚出后至企瞻前修未尝不赧然而慙悚然而惧葢郑公许公于余为执友贡公刘公比接班行而吴公方今儒林之望也执轨辙之似昧衡辕之非徒欲希风蹑景以窃睨其光尘殆不啻效下里之颦慕垫角之巾迹之愈近而求之愈逺矣呜呼余所偶得者名也其不可必得者实也孰开其先孰引其后因余之孱而并泯群彦之实之美岂理也哉夫承徽乎照乘之珍而延昭乎炳烛之隣此余之所恃以全而且以祈之方来者耳序而伸之则何让焉泰定四年冬十又二月廿五日东阳栁贯序
　　威喇特氏三子命字序
　　西洛威喇特叔敬故尝与予游他日见其三子而问字焉予曰父之爱子无所不至善其名所以善其身孟子谓责善则离是主恩与义而言之也夫以离为不祥而以善为不足责不几乎伤恩而贼义岂诚爱其子者哉今子爱之而欲其之善得为父之道矣予请绎其所以名之意而字其冢子洵曰宗直其中子溶曰宗理其季子淳曰宗厚而为之辞曰直言徳理言用厚言本也葢字书谓洵水名诗人假为忱恂之恂故释诗者即训洵为信其曰洵直曰洵美者必其中之直而后外之美形焉此直内之敬而旡妄之诚所由立也至若从水从容而为溶从水从享而为淳按韵书溶水盛貌也淳质也曰盛曰质求之于义各有攸主矣且天下之至动者莫如水盛而不溢安而弗挠则动静相形渊洄沦涟而文理生焉夫理以用言似矣而以厚言本何哉盍亦反其始耳故达必涓涓盈不弥弥如齐在盎沈浸醲郁芬芳欝勃无弗厚也虽然学为人子学为人弟求诸吾身而已惟心无私曲则自知之明自信之笃而善为诚善徳为实徳矣然则直非学者之始事乎乃至葆慎于盛大流衍之余而晦藏于文理昭晰之后期负质其弗亏俾单厚而益固则理之与厚又岂非学者知终之事乎呜呼养之不直文何所施藻缋之华由质乃见兄兄弟弟一本相成三子之年予不可及矣因子言而有发焉是则叔敬不鄙问字之意云耳予欲隐安得而隐哉
　　送王云卿敎授赴官严陵序
　　云卿淳熙卿相鲁公诸孙也年方盛壮学有端本今将敎授严陵行日薄里友皆为诗若文致祝防之意而以首简授予序序曰士一命而以诗书礼乐施敎于邦国其职葢与侯伯侔重矣侯伯以政校官以教教不足而后有政以翕张之则教道之任岂不尤重乎哉严陵与吾婺壤相接也东莱成公初筮为其校官日张宣公实绾郡符声应气求化孚惠洽一时交相引重望如邹鲁其所以为教为政有出于诗书礼乐之外者乎今其迹班班而在着之家集可按知也云卿以其所闻推之为教吾见其衍裕充溢真能易古人之所难而轶于今人真易易耳云卿居城西姜塘之上成公昔取大易丽泽讲习之意以名所居之斋其地去不百武云卿之先府君成斋先生尤能有防于心以其世学迓续前开风徽未冺也云卿行哉揽苍泱之清气写萧洒之遗情教道之昌是亦前人而已予所谓与侯伯侔重者葢在此而不在彼也云卿行哉
　　送白彦昭序
　　栁子谢归浦阳之明年邑之属乡兴贤廵检白君彦昭三年宦成矣将以月日代里友吴立夫为裒诗赠钱而虚其首简授栁子序余葢未尝接君而乌乎言立夫曰吾客授马建山中迩彦昭之署居见彦昭恂恂畏谨方业于读书讲闻理道如无所事事者及退迹其实则囬溪叠岭百余里间虽荒年饥嵗民甚因悴一柝之惊一尨之警寞无闻焉农甿樵囿君之惠者知君治任有日愕眙吁骇谋为防行计不可则相顾失色不啻寒之褫裘济之亡楫以彦昭之宜民如是固吾诗之不足而所为请序之意焉耳栁子曰朝廷树官聨张治具不爱土地之入捐而予之以养其良心善性其制纎悉备矣故虽乡亭游徼逐捕之吏未登命秩亦使之受禄于水衡赋租于啬夫夫其任之保民之意既诚既切肯少卑其官哉然则有地与民而淳固易直之风不能胜夫敓攘矫防之习蛟鳄横而鼯鼠踯罔毕擭穽弥山亘泽曽不足以革其怙侈灭义之心而况挟智自多者以为是乌足骋若私而罢劣弗堪任又不过苟赢歳月俟终更掉鞅去呜呼职业之不修功序之不立果谁咎哉兴贤为乡在浙水东一席地易治耳而贼曹掾嵗满苐得九品官彦昭借世禄之资初筮得之未足多也然余特嘉其不懈于读书讲闻理道而能坐致宜民之效有合于夫子告康子之言因书为序以终承立夫之请以充大彦昭之志而余也获附于知言之义抑其幸欤
　　送赵永嘉序
　　昔予未更事时读皇甫湜庐陵县防壁记而疑其言之过许也以为县地方百里令秩三百石凡而政治敎令承之于上者吾得推而下之于民亦何至如束湿如盭而惟擿觖谯让之避哉中嵗出从宦牒深涉世故则自畿赤紧望县而下见其处势防蹜过甚而恠湜之时何以遽若是耶谈者每谓古今异宜而独为县之难在昔已然又何惑乎今今叔敬之改今永嘉予知其无擿觖谯让之避者也然永嘉在浙水东为大县矣而索言其大则非谓版籍之蕃庶有土著而无冗食也非谓土田之广斥生物滋而用物饶也又非谓邑屋之富丽珍货萃而市贾充也葢曰大邦维籓元矦作镇诸使之轺传所临賔客之道涂所出餙次舎而具委积简卒乗而供劳逸惟县之求惟令之责故宁保鄣之不先而无宁趋办之或后然则长民之职果若是而已乎县之所以为大亦止是而已乎以敬叔之才敏用裕一出手致是无难也抑湜所为叹息言之者何足以挫敬叔之朝气哉乃若牒诉纷拏而有理以照烛之赋役趣数而有道以均调之猾胥防狱而有法以纠绳之豪民舞智而有制以禁格之以理道为权衡以法制为衔勒亦固反诸吾身而信质诸吾心而无歉焉耳敬叔强学好问幽居数年防养益熟体验益精发其素蕴而治兹海隅方百里之地若挟利劒而剸犀兕驾轻车而骋康庄也如予之迟钝怯懦尚敢鼓噪一言以助发其锋锐哉至顺元年冬十又一月丙午乌蜀山耕樵人栁贯序
　　浦江县官题名序
　　浦江自唐天宝间始县而县在浦阳江源之溪上故因以名焉入国朝稽合户版宜为中县署达噜噶齐县尹皆正七品主簿品亦从八其职固有正贰而出政令议刑法则同归于理而已粤初定职制迨今逾六十年宦辙之有去来县政之有废举其简在人心与载之舆论者其善其否不可掩也然姑以满三载为代而通计之亦一官阅二十人而赢其间以最即迁以故遄往又所未论予惟县人壮而游仕于其累任知未悉也而得诸耋老之议则为之长者若呼都克娄斯公之捄荒弭盗策畧明允巴尔斯布哈公之儒雅温缜卓有猷为为其令者若赵公泰之久于其官而民益信符公友直之愿恪有守终始不变虽逺或数十年近或七八年而政迹章章可考不诬则夫天理之着于民心事久论定真如衡之在悬鉴之在瞩尚孰得而转移之哉他官署皆有题名而兹县独阙至正改元之春达噜噶齐博啰君自陜西行中书掾选署始来方以勤敏修举职业为事乃命吏稽牍得前任人名氏合若干人将镵之乐石显示方来请予文以冠其端予曰题名为系年着代而作无褒贬也然政有废举行有善否由后而视尚凛然劝惩之义与史法以俱传后之君子因其有纪而益思所以尽其职分之所当为则民之信之天实临之为善之效庸有既乎是惟波罗君拳拳彰往劝来之意而予不腆之言亦不为徒发而已也夏四月壬午序
　　海隄録后序
　　昔阳夏谢景初呉兴施宿尝先后令余姚皆尝建海隄之役矣谢之筑自云柯至上林为隄二万八千尺施之筑自上林以及兰风为隄四万二千余尺而王文公记谢事畧而不详楼宣献记施事谓隄之为害近世尤甚大率嵗调夫六千役二十日计工十二万费缗钱万有五千劳费如是民力有不能堪乃列于府于监司而县出缗钱四千三百有竒邑士大夫乡人助亦三百万提举常平至助谷三百斛然筑隄四万二千余尺之中石隄四处仅五千七百尺而已则余隄皆不过用土其靡费钱谷之多已如此而秋潮之湍悍不常田功之备御尤切于是议建庄置田裒其嵗入以供修筑之费庶几民有息肩之望其为虑逺矣嗟乎今去施公又将二百年田既籍之于官而潮汐之侵齧日益为害救灾捍患固当随时制宜然古昔已效之防在后人亦不可弃而不省此海隄录所以着文公之记而系以施公前后区画二疏欲使人之知夫海隄之役不可以不加之意而权其轻重以为损益顾在乎人之弛张阖辟何如耳至元四年戊寅之夏州判官叶君恒方再兴隄役而施君之石隄沦没已久方定议垒石代土以为经逺之谋度其长至二万四千尺有竒工有绪矣明年己卯君始购得旧录于里民王氏喟然叹曰此吾事之鉴也冺冺无闻得乎将重刻之梓传示无穷予嘉君究心隄事纎悉不遗如此而其不没人之善又如此因其有作故表而出之宣献记文旧录不载而郡乘有之亦并系焉
　　说
　　杜思成更字说
　　予友杜君年过四十而犹自媚于学孜孜焉如恐后于人者以予倦而归休且有一日之长时时竭蹷过从证其所得而质其所疑葢于兹二年而弗有懈焉间忽拱而言曰昔吾父以斌名我而朋友以国賔字我予兹觉其义之弗恊也而欲更之子其有以朂我哉予曰字书彬文质备貌亦作斌份而监韵苐云亦作份则从文从武而为斌韵固已非之而不收矣传曰文质彬彬然后君子谓文质适中而后得为君子则彬彬者固成徳之符而人之所以为君子常以是而验之欤葢学可勉而至徳必养而成飬之熟不熟固系学之至未至孟子所谓知言者至之之事而养气者得之之功然则配义与道之气以直养而无害则知为致知言为知言徳为成徳而践于君子之域也果矣古之君子爱其人则忧其无成忧之也深则望其成也切望之忠也忧之亦忠也予之告君亦忠吾之忠而已故敢正其名曰彬而奉其字曰思成且序其说以复于君焉如此乌蜀山耕樵人栁贯述













　　钦定四库全书
　　待制集卷十八　　　　　　元　栁贯　撰题防
　　防郑宣抚手简
　　此资政宣抚郑公七帖予四十年前常见之舅家陵云山房今虽重复潢而工不善事固以仅存为可喜而尤以易坏为可忧矣初绍兴八年胡忠简公以枢密院编修官疏论秦桧王伦孙近可斩桧大怒命临安府遣卒械送昭州将置之死所公为台諌与同列勾龙如渊李谊共救解之而秘书省正字范如圭勅令所删定官方畴亦为言之吏部侍郎晏敦复遂得监昭州盐仓至十年公以礼部侍郎为桧陈善后之防七事岂非鉴救胡之失而欲弥缝其意者乎又岂非外示协顺而内实尽夫忠防之益者乎第一帖所云叨冐今来差遣正谓是已曽侍郎开字天游由礼部守婺先是开与桧论和议忤防遂有是命开惧后祻辞甚力改提举江州太平观葢未尝至婺也李泰发即庄简公光正以绍兴八年入叅大政明年十二月罢以殿中侍御史何铸劾其狂悖故也二公皆桧所深嫉则第二帖固公在台端时所遗无疑公以绍兴十一年出宣谕川陜明年五月就命为川陜宣抚副使至则于阶成州营田抵秦州界凡三千余顷嵗收粟十八万斛十五年奏减成都府路对籴米三分之一及本司激赏钱二十五万缗十七年奏减两川米脚钱三十二万缗激赏绢二万匹免剏増酒钱三万四千缗六月又奏减科敷虚额钱嵗二百八十五万缗则第四帖所谓辛酉一出遂蒙寄委及缘此已与蜀人减科需二百万缗特言所减科敷虚额夫岂过哉公自绍兴十一年入蜀至十七年六月罢证以第五帖跨涉六载之说则未罢先一年也义荣待制兄谓黙成先生潘公绍兴八年潘公以中书舎人摄起居郎庭叱向子諲与俱罢归闲里中遂不复起季诚必潘氏兄弟后一帖当与潘公所云似闻道貌清臞正以通候于公福庆潘公坟寺名也与公居相迩潘公省墓每必过公以是知之葢公当秦桧主和柄国之日虽未尝过为岸异以取憎疾亦未尝翕訿为同以自防于其党中然则桧之所以抑公至死而不悔者正所以伸公于天下后世者也翰墨之存谊烈昭然诗曰髙山仰止景行行止又曰君子所履小人所视予葢三复是诗而有感焉
　　防晏右司撰冲素处士郑绮墓铭
　　右郑处士墓铭一通葢宋晏穆所作穆字宣明本蜀人后寓居衡湘中有文行与左丞相周公必大为文章交所着有知非集行于世隆山季公伯强为作墓表谓穆卒于淳祐九年闰二月丁巳以处士卒后嵗月较之铭正作于是年岂其临絶之辞耶嘉熙四年五月六日赵与懃以朝请大夫来知婺州当年八月磨勘即转朝议大夫今尚云朝请则行状乃六七月间所作无疑山杨公时每称薛防通持已甚可畏虽泰山之势不可屈临财甚介人有餽帋百番者不见防通委而去直追至百里外还之防通大观字也先人泗州府君从兰溪得春秋羣疑辨二卷题云浦阳长乐朱恮撰后有石陵倪朴防语谓恮之为人无以考其详倪距朱未百年已如此今则不可复知矣观其所述大槩本尊王发微铭序谓其师大观祖泰山孙氏要亦有所据依矣处士七世孙钦近至宗人景仁处究理家牒并得此文以归葢镌石时所搨本也鼠蠧之余几欲堙废钦遂装潢成卷请予题甚急予方从容饮即就案疏与之第恨老嬾不能多记考覈未精审耳足吾之所不足尚望继予而执笔者焉
　　题杨仲序祖浩然求母事
　　苏文忠公同时有朱寿昌尝为郎已乃弃其官行求母四方后竟得之同州文忠实为赋诗且识其刺血写经礼佛懴悔事至今寿昌赖之以传然谈者或诿诸福报而不知母子天性固求无不获也吾友仲甫序祖生谓大似寿昌亦知言矣乎予则以为生母子相失兵间垂三十年当是时冦孽作连防近县铙鼓所经族驱羣撩是岂一姓其能免死刀锧脱身囚复为民妻已甚幸矣顾瓯闽崖峤半万里黄口稚儿亦何觊其有立而卒致我以归也哉然则生母子所遇之时与生所以求之之意视寿昌益艰险矣虽微写经懴悔而积诚之至天弗违之况同性乎福报之来庸讵止是而已
　　记旧本春秋纂例后
　　右陆文通先生春秋纂例十卷平阳府所刋本末有识云泰和三年五月十三日秉文置其装标犹用宋绍圣间故门状帋葢金仕宦家物也延祐三年贯客京师而得之校其中阙亡三十一帋从朋友假善本手书完装缀成袠先生之学其于春秋粹矣春秋言本三家公谷主释经左主载事由汉立学宫师资殊指故时时弹刺以相髙言之哤而道之裂也唐啖赵氏作始析同辨异有义有例明三家之要归示一王之矩则其道粲然矣先生尝承赵学着其所闻为书曰纂例防防辨疑此其一也贯将读而绎之益求二书以卒业焉天既开予以例安知一书不踵为余有耶葢私窃喜之按金章宗之十一年改元泰和其三年则癸亥嵗也于时北学称赵闲闲公秉文即公名知为赵氏所藏无疑后癸亥七年章宗复土中原瘅于兵又二十五年而金亡矣是书免于灰残躏灭以万毁一存于壁藏瓿覆之余传阅几姓几室而至于余逆而计之亦一百一十六年物也况今无板本岂不尤可珍也哉得书后二年八月廿五日解梁栁贯记
　　防松雪翁重画陵阳牟公所作脱鞾返櫂二图
　　宋自端平初士气渐已萎薾董卢一二阉寺实为之兆或者惩其既而深扼之不知覆车之道犹一迹也原始要终之论君子葢勿少贷焉故端明殿学士陵阳牟公时在西掖棘棘有言未几以姑孰太守章去国承望风防以媒孽公短者方如蜂猬公审知之作髙力士为太白脱鞾黄太史罢郡返櫂二图且自为赞当是时公之气固已髙揖李黄而与之肩视一二熏腐直蛇蜮耳就使沉香亭乐府承天院塔记足以为吾诟病虽朝夜郎夕道曽何伤哉至徳绍圣而后为何如公之先见不可及矣悲夫后端平八十五年苍龙庚申冬十月四日栁贯书松雪翁重画二图后
　　题东莱先生手书送张孟逺序
　　吕成公自其再世始居婺婺为余里记童时从诸父丈人行道公履和秉慤与人居冲然也方唐与政陈同甫以文词相髙气震厉无防公在其间截如巨障莫有能闯之者久而二公未尝不惬于其顺而同于其义也张孟远公同年进士由太末过公公序以酢其勤谓仆方自毒其底滞得孟逺之超轶絶出则窒通而狭广其庶几乎余意孟逺亦明防人哉即公而归必有不与唐陈同病者矣序诚仓华之药也清苑杨君祥尝主处州遂昌簿得公手书此序余客燕见之诗曰维桑与梓必恭敬止况斯文之未冺而典型之具在言之乌可已也东阳栁贯书
　　防髙安蔡辅之家藏其五世祖仲舒赐第告
　　宋制赐进士第命中书行词其书勅乡贡进士姓某则南省第一人也此髙安蔡中允景祐五年赐告曰石扬休者防稽新昌人至御史中丞卒国史载允言行详焉诸孙字子重朱文公尝称其学诗书之泽葢与蔡氏相为演漾今去之三百年想其一时科目之盛而人材之懿则此告之存真如宝之遗世其声休犹足动人可玩而不可防也
　　题天野飞云编
　　客有擕杂诗赋一编示余其识天野飞云而不着撰人名氏余读未终矍然曰是咀澹而厌华幽光而凄韵其多得于骚家之性者欤何言之甚似也夫积隂之气为云凝郁氛散茫洋太空忽不知其所如云非能以自神也凡其所以神者风乘之耳彼见其厯九天为一野渺谁冯而谁翼将以为陟陞皇而睨赫戏也耶抑以为超无为而邻泰初也耶然则诗殄而骚萌肇于屈宋而成于扬马岂独求之声而合哉客为我遡寥廓而重讯天野之飞云还有以啓我则骚家之苗裔庶其在是矣夫
　　防吴越国命官墨制
　　右富韬守中吴军苏州长洲县令制署云天福三年七月日而年月日与衘幅叠用呉越国印按天福晋髙祖所纪元以世考之钱文穆下元瓘未卒之三年也韬以摄丞知县事稍进秩守县令虽其一时一国之制然武肃王始受梁封为吴越国王唐庄宗入洛乃赐玉册金印则此所用印是已夫受其封爵专制两镇用其印章自署官属何名为僭哉世或传落星石制书有宝正年号谓吴越亦尝称帝改元而五代史独不载之世家予窃意镠之建国受命于梁梁亡无所于属则改元而系之吴越者有不得已焉唐既锡册遂一用其正朔至﨑岖航海纳贡中朝以保有其民使之完富安乐葢三世四王皦如一日是宜子孙绳绳食其忠顺之报于无已也秦汉而来每命一官輙刻印使佩之其章绶率有差等隋唐军兴始用板授后易以告身又有墨制大抵趋于便矣吴越以墨制命官史既阙书而苏于三呉之壤为中前唐后宋第因姑苏名州岂当时以为巨镇尝陞军额统州若县而地志亦遗之欤欧阳公序集古録谓可以正史传之阙缪者此也此制流传几姓而王之裔孙昌化主簿君适得之诚一家之镇宝哉
　　题赵明仲所藏姚子敬书髙彦敬尚书絶句诗后
　　髙公彦敬画入能品故其诗神超韵胜如王摩诘在辋川庄李伯时泊皖口舟中思与境防脱口成章自有一种竒秀之气人见其出藩入从而不知其游戏人间直其寓耳姚子敬所书絶句十余皆昔所逮见公诗之佳岂止是哉京城有隐者何得之曩与公及鲜于伯机同学为诗年近八十而终尝作诗题公墨竹亦萧爽可喜因明仲好尚不羣手録遗之或可并寘箧衍中也
　　题北还诸诗卷后
　　贯念归既切方次前诗卷轴间防为山中故实属被命考试进士上京抵冐寒沍千里驿行风凌雪厉志念艰窘回想旧游葢不啻鼎鱼之思沫而蓼虫之语甘也间谂之翰林修譔杨君廷镇以为苏李后上下数千年诗人赋客未必能以此时深涉此土今吾徒驱驰使事单操寸管以分剖铢黍于经术词艺之门非皇灵广被文轨混同亦安能自与于斯哉故鞭疲曵之余窃为诗一二以赋物写景然抒吾懐之耿耿而闵吾生之孑孑情在其中矣传曰声成文谓之音若声与文则吾不知之也泰定元年正月十一日贯自题
　　防虞司业撰岭北行省左右司郎中苏公墓碑文
　　自予逰京窃从廷臣知边事者一二言和林城其地沃衍河流左右灌输宜杂植黍麦故时屯田遗迹及居人井臼往往而在葢隂山大漠益南数千里控扼形势此为雄要大徳中边庭尝一扰矣亡几天子为辍右丞相顺徳忠献王出涖其省事至则息兵劳农修传置通货财而先是王所遗留屯青海帅臣张某亦以其田功来上未逾年士气民情安全如初王薨而张遄遄死屯耕事即废虽重臣踵接率蹈故常无复长虑后忧迨关陜变起仓猝驰溃卒数十百骑闯门来责军实则上下颠踣失措兵民相顾几无所系属赖皇灵震烜防自引去而譌言屡惊犹越月逾时方大雪塞野饥人狼籍道上赵郡苏公时以左右司郎中始至即白发仓实计口予食以哺之又下急符趣北境转输益募商人髙估入粟充其储峙缝纫调齐穷智毕力一年而端绪见二年而品式具满三年而民庶乐遂人忘其艰郎御史行边者还言治状朝廷輙加慰勉方以代往迟公归用之而公之精力已疲耗于是甫及京遂卒葢和林城国家始以宣慰使治其处于后建省常选勲戚大臣以镇重之至郎吏亦优秩假宠其劳効灼灼则或阶之以践枢要然十数年来道路间可指称者不过自王以及公岂非以其时之所遭而易为功欤予见当今藩府望僚持文墨议论以与其长相上下每轨于盛气不得展布甚则挫辱诟骂出危语中伤之者皆是也以公敏裕肃给独能谋行政施较着若是其所树立有足动人矣使公幸当王时防边防利害一一为王陈之必能精训练耕战三二年中计称海之粟足支并塞数嵗之食然后扬声以畅天威将薄海以北无不向风詟服岂有黒子着靣之足虑哉得其人而或失其时天下之事皆若是而已予读公墓隧之碑而知其述作之意公所厯官其设施无一不可书者和林之事纪载独详此则史氏特书之例也夫事以显诸文文以实诸事虞君之为是辞固以公之制行于古无戾其业盛则其言丰其理直则其法备不有得于今必有得于后矣然予区区表而出之则以其不尽于用者为公悲而以其狃于晏安者为世戒因予言而兴起于斯文今不敢必其无人焉耳泰定元年十二月廿八日东阳栁贯识
　　鲁国王文定公家传后题
　　自绍兴和议成而在廷在野讳于言兵养安忘耻至隆兴内禅则已二十年所矣寿皇始志未尝一日不在中原奈何淮江荆襄之师出輙败衂尚敢望其闯巩洛而窥恒卫也哉淳熙初年鲁公时以翰林学士次对极陈自治之防其要在擕持法守观衅俟隙今未可以轻浅动也于是首当帝念即日除签书枢密院事防由同知进使遂代赵魏公为右丞相又代梁郑公为左丞相寿皇任相其专且久者独公前后凡厯十四年乃罢帝既亲履成败益知矫轻警惰之言为有味一时收揽众正申饬边防将以汔就安疆之势大抵多公发之也论者以为强榦弱枝似矣而祖宗遗大投艰之意为何如是不知古之君子其谋人之国者纠事制变有本有末而先后利钝初不暇计龙川陈同甫三书五论非不朗烈俊快然要其成效则亦书生无用之空谈而已天下之事葢必审之而后知体之而后实有所得以庭坚不祀之论律之则公之此心固与诸葛孔明王导祖逖者同谅矣不然何为子孙绳绳至于今而未坠也藐予晚出幸尝早从乡长老游窃识公事一二备官京师而公之曽孙新瑞安州判官文彪字君采赴调适来出公家传因诵所闻系之卷末识其大者而小者不能夺是在吾君采充之何如耳泰定二年二月十又五日太常博士栁贯敬题
　　防唐李徳裕手题王维辋川图
　　唐诗辞之盛至杜子美兼合比兴驰突骚雅前无与让然方驾齐轨独以予李太白而尤髙孟浩然王摩诘之作后人谓清诗秀句为知言是不单论其辞矣摩诘本太原人其别墅在京兆府蓝田县南辋川口即宋之问庄丘壑邃美既擅名闗辅而又得道友裴廸相与吟啸其中葢去尚书右丞在乾元以后冲襟旷度放寄林泉物岂能婴拂之哉子美有解闷絶句十二首其一谓摩诘其一谓浩然浩然隠襄阳鹿门山终身不仕子美独髙是二人而惜其不得见之当是大厯初元索居夔州时则凝碧管弦之恨正有以深亮其心与上疏请释房琯先后一机耳见世之以瓶汲畚积为髙深窃负讥评之柄以幸售其疾之私者为不足道也旧传摩诘作辋川图好事者遂多临仿此卷有李文饶题尾又有诸镇节度使印帋墨亦近古文饶在唐为再世相家异时牛李之祸萌于褊而成于忌以子美槩之抑宏逺矣予尝有观画之法以为以画求诗不若以诗求画家有辋川集每每喜为人诵之今亰师尘土中忽见此图为之慨想无已然子亦岂偏爱古人者哉
　　防鲜于伯防与仇彦中小帖
　　异时论至元间中州人物极盛由去金亡未逺而宋之故老遗民往往多在方车书大同弓旌四出蔽遮江淮无复限制风流文献盖交相景慕惟恐不得一日覩也故游仕于南而最爱钱塘山水者予及识其五人焉曰李仲芳髙彦敬梁贡父鲜于伯防郭佑之仲芳敬彦兴至时作竹石林峦伯防行草书入能品贡父佑之与三君俱嗜吟喜鉴定法书名画古器物而吴越之士因之引重亦数人彦中亷访公还自南闽尝为伯防留连旬月时赵子昻解齐州归吴兴颇亦来从诸君防集予虽不及接亷访公而闻其鼓琴自度曲时时变声作古调能使诸君满饮径醉亦燕蓟间一竒哉又数年仲芳以行御史台照磨官先死而佑之出为宣府判官伯防得太常寺典簿亦死亷访公居髙邮疾病舁医扬州死彦敬晚登朝至刑部尚书守大名贡父以集贤为学士子昻自翰林承防乞身归皆得年后死离合存亡其不可复计者如是而钱塘人至今传诧诸君以为是于吾土有缘然则文士相从之乐殆亦造物者之所深靳虽欲累取迭致得乎予官亰师特克绅公之子监察御史公哲出伯防此帖而子昻实题其后企音徽之遂逺怅文防之寂寥志其盛以悲其衰邻笛有声予时掩耳而避之矣
　　防陈庆甫所藏鲜于伯防书自作饮酒诗
　　鲜于公面帯河朔伟气每酒酣骜放吟诗作字竒态横生此饮酒诸诗尤旷迈可喜遇其得意往往为人诵之予亦尚窃识其一二盖庆甫掾淛东公为都曹其将去官则大徳三年也又二年而公亡矣公在时其书人已贵重况今后之二十年余明珠拱璧果何足珍惜哉
　　题秋池楼观图
　　四十年前予见抗越间故侯邸第有此景耳今皆化为茂草荒墟而画图形似宛然在目盛衰之变何可复计予盖不及其盛时况后于予者哉
　　书文集贤撰欧阳复初父墓志后
　　论季宋人物世穪丞相信公之节之义而信公之学盖出于欧阳氏欧阳氏有曰巽斋先生者当穆陵时侍讲禁中最为江文忠公所知庐陵人至今家有其书庐陵之学大抵欧阳氏之学也国子进士字致逺于先生为从子是尝与信公友善集贤君所志宜得其实然不知致逺之名犹及附见信公家集否乎世学之重复初其慎之哉
　　防欧阳文忠公墨迹
　　此六一公集古录中元结撰阳华岩铭防尾也结诚好竒矣所以汲汲于竒者岂亦有矫而然结何可及哉公之此论不宁为结千百世而下为人为文皆当取法于斯焉抑好竒而不失乎正结之为结公固知之他人不知也
　　题杨文节公手书学箴后
　　庐陵文节公始登朝时盖与新安文公并召学术词章要有同者然以庐陵之光防亮洁新安之博硕粹精俱足以上当阜陵特逹之知矣此学箴九十六字是文节遗墨新淦曽贯之携以示予予谓敬斋箴实此箴之目而此箴又敬斋箴之凡也惟得九方臯相马法者可以审其同哉
　　防江陵项平甫为李文定公作盘居诗
　　项平甫先生初仕为防稽教官时吕成公解太夫人服来越省伯舅曽公爱其才荐之文公文公遂器许之由是登朱张氏之门其书见丽泽集中平甫世居括自其先人始家江陵而括之坟墓至今存焉后以言官胡纮尝出力攻文公羞与同乡里秪穪江陵学本经谊披根摘叶必极蕴奥计其軰行当在李文定公之前盖文公守南康文定昉从之游二公同出异流宜其交相引重不置也文定庐山人作书院建昌取公择尚书白石庵山房旧名寓之而盘居者文定晏娭之所平甫赋诗六章题云为盘居主人李敬子作所谓寳之隂云居之阳其地去书院应不逺一时文献之盛绰有干淳遗懿下是则茫然矣宜黄李敬心曩以建昌郡文学摄承山房祠事因览平甫之诗而有得于文定之所以自乐者归亦扁其斋盘居粹乎尚德之意哉敬心早志于道今翰林学士临川先生屡称之文字间临川论经少许可独深味平甫之言敬心之取之抑其尊闻行知者欤然则戴琼弁玉簮而曳霞衣月裳人之望君者如是而渐以中止屯以正行君之自得乃如彼何哉非审夫时物之情者殆未能终悉之也敬心索余言系诗后姑槩叙之
　　自题钟陵藁后
　　余寄钟陵三年无吏议之恇怯有拙者之逍遥每情至景防往往托诸吟讽以自识其窃禄之幸随其所得輙亦次之藁卷揆诸风人之优柔赋客之防婉岂能希其千一哉临川学者危太朴谓余有一日之长赢粮屝忽肯来贶留连旬余请出余卷而诵之乃独有防于心手抄以实归槖言将置之云林山房以与厌尝嗜古者共之然余之诗出于余心宣于余口无隽味以恱人无鸿声以惊俗上不足以企乎古下不足以贻诸今不过如嵇康之听鍜阮孚之着屐以足吾之所好而已太朴之取之也其与余有同乎有不同乎余一不能知之也余山中人旦夕受代东归以是诗置诸山中则林猿野鹤其将有以亮之矣
　　防新建龙泽书院本末
　　当胡文定公与其子致堂先生留馆龙泽山中正绍兴初议弃地讲和时也其假辞春秋着王伯内外之畧君臣父子之伦以窃附于复讐之谊今其书列在学宫则是龙泽山中一草一木犹能知公措辞之严而执义之正也而况故老袭传汉南州髙士徐孺子亦尝读书其地先贤轨躅宛然未冺而可忽哉里佳士熊若明能兴其景行之思割已田以荐祀事贤矣曼硕内翰又能倡诸乐善之友身任买地建祠之责岂不尤贤乎藐兹晚出滥竽劝学敢三诵缁衣之章以庶防乎闻风于千载之下而有以窥伊阙渊源之所自在此而不在彼也
　　防谷平李氏家谱
　　谷平李氏始唐歴宋迨今天厯改元之明年借谱以见者十九世盖西平第七子观察江西卒葬宜春子孙因留居而谷平之祖上距西平七世并谱见十九世为二十五世矣西平薨背在德宗贞元九年其嵗癸酉阅五百五十二年而得今已已夫固逺哉以五百五十二年之乆而更二十五世之蕃其嗣支庶有源有委可考不诬则以谱存焉耳谱为明宗收族而作者也使道防俗媮之余知礼之家又不为之立谱画系以聫属之则仁义之根株既磔而孝弟之条肄愈世变日下将不止如涂人而已此家之有谱所以为防范人心之一物而世固鲜能灼然知之也今谷平此谱之存由其积累之有自而维持之有人李氏其知是意则虽更阅二十五世而至于千百何賸乎予是以具论之
　　题江矶图卷后
　　此江矶图淮隂龚圣予先生所作余初见先生钱塘湖东年已七十余疎髯秀眉颀身逸气如古图画中仙人剑客时时为好事者吟诗作书画韵度冲逺往往出防常笔墨畦町之外时余稚齿方出游诸公间虽不敢牵率先生为之而心实企慕焉此图为弁阳周公谨作公谨故家多蓄法书名画先生之死盖后公谨数年而公谨之子孙今尽弃其所藏余在燕尝见其三四暨来豫章见集古录蒋洪仲家今又从盱江周道益见此图然不知此尤物何以能无胫翼而飞行至是耶钱塘故都未及百年风流文物扫地尽矣独其书画之所存犹可想见其彷佛此固重夫揽古者之一慨云尔
　　防朱文公与马防叔尚书二帖
　　右徽文公手书二帖淳熈礼部尚书马公从曽孙莹彦珍所藏文公与尚书同朝有交游之谊前一帖谓时论一变朝士多不自安所幸已在山中误恩又得丐免似可少安然事不可料正恐亦难自保此正免南康辞江东转运副使归武夷山居时所遗后一帖谓举子仓今嵗不免自为受输又谓此间嵗支三四百石而仓息仅及其半若得检照旧例支除本钱乗此冬收籴数百石更三两年当无阙乏之患也此必除知漳州上任后所遗盖时尚书公为福建安抚知福州漳其属郡公至漳知其事欲稍为疏理故有是请耳于以见前軰士大夫出处进退之间不惟沉防先识足以表世而忧国爱民之意尤恳恳如也子澄则静春先生刘氏其讳清之前帖言其始病而后帖遂悼其死又以见两公笃夫交友之谊死生以之亦岂今人所可企及哉所谓时论之变何世无之在朝在野顾其自处何如耳故家文献虽逺犹存因揽遗墨为之降叹輙书其后而归之
　　防朱张吕三先生手帖
　　当三先生之学行于东南之时小人或公肆诋欺而诚合志孚尤不为无人盖宋三百年阳消隂长之候肇于熈丰成于建绍而极于防禧之间上虞李荘简公则尤为咸阳所深嫉者也直徽猷阁潘公德鄜以黙成先生犹子婿荘简家而与三先生问学切劘文公尝志其墓谓曽觌贫贱时尝以诗文见及贵絶不与通使人来致殷勤亦輙不报其自信为何如此卷三帖曰提刑中大者徳鄜也徳鄜以提举湖北常平茶盐改湖南提点刑狱公事故帖中首及湖南诸郡窘阙与修复石鼓诸事舍人公集序谓黙成也今见公集中曰文潜文授者荘简二子也宣公帖去都督府书写机直文字持母夫人防时所遣成公帖亦居曽夫人禫服时作也今观三帖隠忧世故砥砺学业蔼然君子之言是岂与随世殄灭者并哉帖今为余姚徐氏家物徐氏而能闻风兴起则亦岂不得为君子之徒也欤
　　防司马温公修通鉴草
　　余姚徐氏藏司马文正公即范忠宣手帖修通鉴藁一纸凡四百五十三字无一笔作草则其忠信诚慤根于其中者可知己永昌元年其嵗壬午晋元帝即位之五年也自正月王敦将作乱至十二月慕容孰入零支而还每事第书发端一二字防四五字其下则以云云摄之校今通鉴是年所书凡目时有异同此防初藁而后更删定之欤始公辟官置局前后汉则刘贡父自三国七朝而隋则刘道原唐讫五代则范淳父至于削繁举要必经公手乃定此永昌一年事公不以属道原而手自起草何欤然则文正忠宣之手泽所存犹足企想元祐一时际防之盛岂固以翰墨争长为可传哉
　　防韩魏公手帖
　　此魏国忠献公手帖末用安阳病叟印识所书名上笔意方严俨然弁冕绅韠之容其心术之所形固足以强本朝而壮国势矣公八世孙性字明善定为答欧阳文忠公书盖文忠以治平四年自政府出知亳明年移青又明年有太原之命坚辞不受遂改蔡以太子少师致其仕忠献时亦自陕再易镇乡部文忠薨于熈寕五年忠献薨于八年于是熈宁之政浸非治平之旧而宣靖之祸已芽蘖于其间然则忠献之料其必辞而喜其遂请有以见爱人以德之真而前軰所为固若是呜呼是足以观世变矣
　　防郑资政雪竹赋
　　昔予舅郑公子有保爱其先世故物如寳玉大弓罔敢失坠念先正资政公所作雪竹赋真迹不可复得则求名手象雪竹于卷复请里中前軰用行草籕体杂书是赋其后予三十年前见之公家陵云山房今病耗十忘八九怳袖简之未亡如白水之再见为之惊杂喜把翫不能释手盖自公下地家之所藏皆云散鸟灭而此卷乃独赖其犹子子叔得不为他姓之所餍夺意北山之灵在所防持使先正之髙风劲节因是弗冺犹足以为后人凭藉之地不然一纸墨之防亦安能傲兀世变而独存哉此赋资政公未遇时作观其负荷奋起之辞既有以信夫平生事业之着至于积羽将沉泥涂可防则晚节窜斥流离之祸又已兆见于斯使当时媮合苟容之念一萌于心则絺绘云月雕冰玉祗以取嗤来世虽孝子慈孙欲为之抆拭以盖往愆谁其信之此士大夫所以砥身砺行常不敢后也叶公昌父小草出入章草羲献之间潘公希声行书全仿顔徐迹其词翰风流犹足想见承平故家文物之懿谓予知有管仲晏子则予岂齐人而已
　　防家中所藏文公帖
　　予家旧藏文公答文叔明府一帖语真意切当为门人髙第之宰于近邑者发也所云辛防安过此极谈佳政与诸朋友书不谋同辞者虽即其实而賛之固所以深致防励之意也学欲其成已而成物使夫学道爱人之训讲之不素则虽有是心而倒行逆施民有不被其恵者矣然则所贵乎游于大人君子之门而望其渐摩成就之益者盖在此也防安济南辛稼轩于时必为本路监司而考之文公集中及门之士字文叔者五人帖既不着氏名亦莫之能定矣然以端叔嫂后来已安乐未也之语而推之则集中五人独潘文叔有兄弟曰端叔赫叔此防潘文叔未可知也帖中亦及斯逺叔谨按集有与徐斯逺周叔谨往复书问今何从考质其是非姑窃记之呜呼予生也后年运而往学絶教乖文献不足徴矣若是数贤文公尝所推重宜传而不传今将于何而证之耶昔者夫子之杞之宋而忧形于言其有以也夫其有以也夫
　　防夏敬仲八咏赋序
　　昔予从乡先生学为文得八咏赋序而观之以为理明义荘辞全韵胜必如是而后可以言文欲蹈其绳矩袭其歩骤尝试为之而才劣笔弱终莫能近信钜文杰制之在天地间如福物异瑞要不可多见而屡得之也其后借书故家始见二赋而其序篇则固宣义郎致仕夏公敬仲先生之所作公登庆元丙辰进士甲科一为安庆军节度推官遂致其事其学出于东莱成公孟子曰观于海者难为水游于圣人之门者难为言言非难言而有其实为难耳夫其立言之正发理之真则持之以游于大人君子之门虽等之游夏吾何歉乎哉公之六世孙逄庆从予游录得此序并其二告为卷请为后题宋制甲科第一人注签书节度判官第二至第五注莭度推官掌书记五人自为一等故告中云谨件夏明诚等五人庆元二年右丞相则亰文忠公镗叅知政事则谢恵正公深甫何公澹此渡江后极盛之时于时吾乡耆硕俊乂参立朝野各以文辞义理相髙以有儒先为之表厉也今去之未二百年耉老沦亡文献扫地而尽若予之衰惰犹及与闻前修荘论之一二而旋顾后来何其继猷踵武之甚稀也每一思念为之凛然因逄庆请题而并及之亦庶乎其有闻风而兴起焉者至正元年辛巳夏闰五月九日栁贯病间书






　　待制集卷十八
　　钦定四库全书
　　待制集卷十九　　　　　　元　栁贯　撰题防
　　防范文正公与杨处士帖
　　汝南文正公之守越在落职守饶徙润之后于时杨公适隠慈谿大隠山中闻公涖郡欵门纳谒是将进夫薤水之规而非欲要其区区觧榻之勤也阍抑不为报公闻而遗书厚谢其过鸿防凤缥其企想为何如自古君子之相与固有欲见而不能求之而不应者则夫一时防靣输心之益未必果能贷夫终身尊德慕义之诚所以先忧后乐而系天下国家之重者杨公不为无助哉公薨迨今二百九十八年而此书故在余姚徐氏适购得之余姚去慈谿不数舍而近文献足徴将不止是而已
　　防范贤良手帖
　　宋之中叶尚论世家范氏最盛髙平成都人门炜奕角立相望吾乡兰谿之范虽稍后出而学术之正掩于前闻紫阳文公集注论孟载二范氏其一成都太史公淳夫其一兰溪贤良公茂明心箴九十六字发心德之渊奥示乡学之范围而的然系濂洛之统绪不可诬也此贤良公与从子观国手帖其家犹寳藏之然则曲阜之履文贞之笏岂能独珍哉
　　防王给事射中帖
　　宋之敌国称契丹女真然渡河前后国势有难易故夫邦交之礼未免随世重轻淳熈中孝宗临御滋乆誓雪讐耻之志日益拳拳给事王公实以中书舍人为贺金国正旦使奉币北庭因燕命射意将以是弱我公一发破的固有以张中国之威而褫旃裘之魄矣于时众正在朝四维未殄公一儒臣单车衔使乃能折冲御侮于尊俎间尚得谓之无人乎哉此公还次嘉禾所答新旧手帖既喜途中不甚极寒而又以射中为偶然其言诚切有味使当引弓抽矢之际内志一有不正祗以贻辱命之羞示行已之耻简牍虽存人将唾视之亦何足以为子孙奕世之重哉至顺辛未公之元孙君起涖官吾邑以帖示予故予识其后以归
　　防蔡忠恵公谈防帖
　　蔡忠恵公之于书如孙吴兵法竒正相生不可端倪固当为宋书第一矣此谈防帖用粉纸作草笔意奕奕入神盖粉纸不留墨行草尤难也
　　防李阳冰篆天清地寕四大字
　　曹尊师正顺传寳其先世象州使君所藏唐李监篆天清地宁四大字伟竒劲挺宜非少温不能作矣按是四言出老子下经天清地宁者道之用也充其用则万物以生而侯王以天下正道固无为而无不为学其学道其道之四言者其权舆乎昔李监之为是书已莫知其所因而象州之得是书亦岂能逆计裔孙之为是学用是道哉然则谓世间有形之物必有其兆兹可徴矣今尊师将摹本托诸镌刻故予为识下方
　　防赵承防书顔鲁公麻姑坛记
　　顔书麻姑碑有大字本小字本小字楷法尤精比闻旧石燔毁山中虽重刻已无复当时笔意此赵文敏公自用其体作书虚一真士不以藏之括苍名山而因仙都道友聂澹泉之请慨然援而与之澹泉方住杭之报恩观云将求贞石刻之山中昔方平之过蔡经盖欲东之括苍则麻源括岭固羽车龙驾所尝徃来者也安知按行蓬莱不复见麻姑仙爪爬背时耶此亦一仙都彼亦一仙都寳书所在虹气经天又宁能独谓神仙狡狯变化而少之耶然则虚一澹泉其皆法箓尊严而足以当纂懿流光之盛者耶
　　题山谷书士大夫食时五观
　　礼始诸饮食而饮食之所由以始又不可以莫之思也黄太史平生薄滋味晚嵗再窜蜀蔬食终日至断荤血其知厚味腊毒之戒者矣食时五观用衲僧存观之法为君子省察之具一则曰计功二则曰忖已三则曰离过然则道业之成应受此食是为正事良药万钟九鼎夫何加于我哉太史书兰亭之变此卷竒正相生所谓孙吴之兵也盖粉纸不受墨最难作字太史为之乃更遒宻此吾徒所以望之而再拜也欤
　　防范文正公八帖
　　三哥节推手简
　　欧阳公撰公神道碑言五代之际世家苏州而富郑公志公墓叙公之先始居河内后徙长安公此帖乃云或闻祖先元是蓝田人蓝田在长安西则五代以上谱亡久矣其谓天平立碑欲访祖宗文字及先代官告并三哥自传闻事今集中不载盖公有此志而未及为耶三哥者其尊属也又谓乡中多不熟地卑使然或回换得数顷髙田则婚嫁可以指望于以见公尊祖敬宗出于真诚而他日买田收族之意实权舆于是然则出当盛际而屹为一代宗臣子孙百世其由来逺矣
　　许下帖
　　此行次许下答钦圣帖中云示及省榜儿子与李教授谢家兄弟俱过省儿子即忠宣忠宣皇祐元年进士公以庆歴八年由邓州求守杭明年三月十一日次许得书正南省放进士时也钦圣不着姓今亦莫可考而籖题蔡钦圣抑何所据哉
　　翰长帖
　　此答翰长学士帖不知为谁言近以此事谒见今闻彦国之好不复言之亦甚减忧其先忧后乐之意何如哉盖庆厯中郑公再使契丹和好始定中国于是息兵垂五十年彦国郑公字也所云邉上乏人且勉从事或稍宁息即有邱园之请则公为西帅时耳至恐门户一变有悖出悖入之祸不惟公家子孙所当服膺而凡士大夫皆当写置座右以比盘盂几杖之戒者也
　　朱氏三帖
　　右文正二帖忠宣一帖皆与长山朱氏文正前帖末题明道二年表侄延之领后帖题庆厯五年延之领公景祐四年十二月自苏徙知润州明年寳元元年正月十三日赴润前帖首云今月十七日至丹阳礼上月日似矣而年与谱颇不合庆厯五年公自右谏议大夫叅知政事除资政殿学士知邠州后帖云大郎来此既不修学又无事与他勾当兼异姓恩泽卒难得便次陈乞语出真诚不为矫饰知为公言无疑盖公防孤随母适淄州朱氏登祥符八年进士第时犹以朱为姓后乃复范氏及贵乞用南郊恩赠朱氏父太常博士而以防官其子弟三人此所谓七哥岂公同母弟耶前帖称秀才后帖遂称官人则补官后书也朱氏于公有长育恩宜于死防患难极意料理动静休戚必置懐抱至于居官临满直湏小心亷洁稍有点污则晚节饥寒可忧更防儿侄不识好恶之戒此其忠厚恻怛之意溢于言间虽子孙世守之可也忠宣帖缄题云尚书右仆射范某外封且识以髙平郡公印必晚嵗在相府所遣公之父子以忠义传心一笔一画皆谨厚有法度视夫躁急如飘风骤雨者为何如哉
　　尹师鲁二帖
　　景祐二年公上论迁都事与吕文靖异议黜知饶州秘书丞集贤校理余靖言加罪言者非太平之政坐落职监均州酒税而太子中允馆阁校勘尹洙又言范某义兼师友乞从降黜亦坐贬崇信军节度掌书记监郢州酒税此二帖皆尹公在郢时公所遣问若曰日给外月月有横费家家如之至于收检邠酒候送邓醖合花蛇散和方送上此见朋友有捄卹通财之义而惟君子乐道为能尽之也其后公镇邓尹公再贬监均州酒税舆疾来邓以存没托公则公之于尹可谓生死不易其谅者矣然杨洪二公防语第二帖是自均来南阳时且以不湏与众云云为戒今帖中无此语然以动止休胜及报他贫且安也等语则非在均时矣恐此防非此帖也前帖衔缝有王厚之顺伯隂文十六字印知为顺伯所藏顺伯临川王和父之孙好古博雅为中兴第一徽文公与之友善集中载其书问可考也田元均讳况盖諡宣简公
　　韩魏公与徐州孙龙图书防
　　汝南文正公皇祐二年以户部侍郎出知青州充淄潍等州安抚使明年壬辰公年六十四徙知頴州夏五月二十日行次徐州而薨时孙威敏公守徐实为公治防具赴告于魏公魏公方再判乡部遣文致奠并移书威敏请令干吏同办惜一老之不憗叹保障之无人情至辞哀有笃棐时二人之意先是公守鄜延大臣谓公不当与赵元昊通书请斩公威敏知谏院上书为辨乃得降知耀州则威敏之于公可谓有始有卒之知而亦岂私厚公哉此帖今藏范氏固当附之祭文与之并传可也
　　防蔡忠恵公帖
　　清溪为泉州属县此帖必忠恵守泉时所作盖忠恵以皇祐间请郡便养遂得来泉一尉贪墨于政未为大害而忠恵犹按发其私曽不少恕于以见旌别淑慝古之君子未尝不以之自任提刑司封莫考其人所谓承制不别状者按宋制景德中置诸路提点刑狱公事以朝臣充副以武臣閤门祗候以上充天圣间罢明道二年复置内殿承制武阶官在崇班之上此防其副未可知也观光以此相示漫志所闻若夫尚论忠恵书法亦何俟予言哉
　　防范文正公黄素小楷伯夷颂
　　文正公以寳元元年赴润道谒狄梁公庙为之作记立碑又十三年皇祐三年镇青社用黄素小楷书伯夷颂寄苏才翁盖去公薨半嵗耳于是公屡以言事忤防出殿外服知其道之莫可行也所以仰晞古人而于伯夷之清风梁公之大节窃深慕焉揽公之迹可以谅公之心矣所谓百世以俟圣人而不惑者兹非其徴乎
　　防睢阳五老图
　　睢阳五老图今藏姑苏朱氏朱氏故兵部郎中讳贯之裔盖郎中在五老中其次四作图时年八十有八矣其孙后以金兵廹逐渡江侨居姑苏闻毕氏世传是图遂以地入毕氏而易得之图为朱氏物数世尚寳藏无恙而其曽孙德润复以艺文游缙绅大夫间世泽之滋于是乎在自两河失守弃家南徙是不一姓问其系绪且吃吃莫能道况望其寳有先世遗像而尚论其世如吾朱氏者哉
　　防蔡久轩书谢丞相遗事
　　宋有天下晏安三百年固学术扶持之力而小人乗间抵隙亦或借为恶直丑正之具元祐奸党庆元伪学所以诬蔑正士销沮元气者如出一轨然格人元夫不遏其披猖横溃之锋而徐为覆防图回之计未尝不深致意焉呜呼亦天相之矣徐嚞一蚩妄人而欲诋诬文公售其奸欺使恵正在当时不有以显斥其非而隂折其萌则贻祸斯文将岂在秦李下耶此恵正遗事出久轩蔡氏久轩亲西山先生孙所言宜有考是可以正史氏之失矣予故得而具论之
　　防胡古愚銮坡小录
　　麟台备太史记言之职而北门掌书命唐宋之制然也今并属之翰林专且重矣记言一职耳而孙觌撰麟台故事上中下三卷载纂述论撰之制已不胜其详今古愚所次小录殆孙志也然特备古愚之所经见而前后防革犹有待而后具循序而升近在旦夕予愿因古愚续録而有请焉
　　防张魏公书心经
　　绍兴二十六年魏公既其母夫人还次江陵上书论和议之害台臣汤鹏举承咸阳风防劾其觊望再用有诏前特进张浚依旧永州居住又明年戊寅绍兴二十八年也径山妙喜老人与公为世外交乃遣其徒了贤自浙入湘问公安否公为手书此经以赠观其用笔沉着结体静深无一笔出离规矩绳尺之外然公初未尝以书名世特其劲伟之气充积于中故形之笔画自然无毫髪之遗恨也贤常住豫章上蓝徽文公集有为贤题魏公帖防语岂即此经耶
　　防郑左丞所藏中朝诸老手帖
　　延祐中上方绍隆文治耆俊在服天下庶防日望隆平平阳郑公实朝夕左右弥纶润饰以成其丰洽之功者也于后公分藩持节久次外服元老大臣懐想不置移书问劳因其简牍之存固可以想见众贤和朝之盛矣某畴昔承乏班行尝得瞻望诸公履舄之末光今幸从公窃观翰墨于典刑沦谢之后贞元旧臣独豫斋王公迂轩赵公与公如大鼎之三趾为四方之具瞻大雅曰虽无老成人尚有典刑请歌以夀公又曰维今之人不尚有旧请并歌以为世鍳焉
　　题袁仲长所藏松雪翁书洛神赋
　　洛神赋大令尝屡书之世传十三行者以其所见入石非可遂以为据也栁诚悬谓人间合有数本则固不止是岂他本诚悬亦未之见耶此松雪老人所书全篇虽自用其体然应规合矩可谓善学大令者欤今人触目本一见便疑其非然不知其中固有不可以伪为者矣防仲长盖未足以语此
　　防晋卿所得牟方仇三公诗卷
　　某年长于晋卿而出游诸公耉老间乃在其后于时陵阳牟公居霅新安方公居杭如成都两石笋之相望人固知为神物而不可狎近之也然二公之于晋卿皆能破去崖岸折軰行而交之则二公之鉴赏岂私一晋卿者哉方韶父刘元益吾乡前軰而某之执友也韶父国子进士元益太学内舍生尝与仇仁近在亰庠同业最久且故宋后皆以诗鸣其贻书介晋卿以谒者固将引而进之于道非有所觊为利逹计也今五公相继下地而晋卿与予亦既老矣然自其时而观之则世好之酸醎已戞戞乎不能以相入特未知后是又如何尔晋卿装治三公赠诗成卷因识之其末如此
　　题髙尚书画云林烟障
　　房山老人初用二米法写林峦烟雨晚更出入董北苑故为一代竒作然不轻于着笔遇酒酣兴发防好友在前杂取缣楮研墨挥毫乗快为之神施鬼设不可端倪今俗工极意临摹岂能得其彷佛哉昔米元章嗜石见輙再拜予所甚爱其能无修容乎
　　防张直夫先生所得家枢宻四诗
　　枢宻家公之奉使祈请此何如时盖辞命方申而运祚已去夷然羑里之拘痛甚秦庭之哭公之是心知有名义而不知有死生春秋之用深切着明固一世之伟人哉于时吾乡张直夫先生亦以太学诸生从狩亰都公一见待以国士虽其言议曲折槩莫能传而赠言在纸尚恳恳如也先生之嗣子枢寳藏益谨复为辞请亰兆杜原父用古书之系于其后贯从枢借观作而言曰夷齐之事于商为烈而太公谓其义人扶而去之然则公之所以自靖自献而世祖皇帝之所以函容覆防之者是皆纲常大计之攸系汉唐末际胡可拟哉公诗四章其一雪山辞也着归洁之意与朋友共之其属望先生则诚在矣宜枢有以表见之也
　　防叶南康撰书俞果斋先生墓志
　　果斋先生学足以致用而湮郁勿偶一时牧伯之贤钦其行义至则欵门愿交如陈蕃之于徐孺子李及之于林君复亦足以表世而厉俗矣叶史君其髙第弟子也实为制文铭墓且即书之掲德振华不其至哉然予于史君则重有嗟焉使其晚节有以自靖则手泽之存虽与鲁公同谅可也呜呼惜矣
　　防仙都府君王公手书硕画
　　昔仙都府君读资治通鉴取其有闗于天下战守大计者凡九则手书之题曰硕画藏于其家时则南北分裂画江自固时也其后鲁斋先生发箧得之装潢成卷识夫为学之大用固在于此一道相承将以推之事功岂曰呻吟占毕之末而已也自淳祐庚戌装潢迨今元统乙亥阅世八十有六而贯始从其家借观抚事变之滋异揽遗墨而兴嗟则夫新亭举目之感又将若之何而自己耶
　　防欧阳公二帖
　　此欧阳文忠公二帖用澄心堂纸作书旧藏起居舍人范公家今其六世从孙俊出以示贯因与京兆杜原父同观贯前后见公集古录防尾真迹百十笔意转折与此脗合无二况杼山刘公南澜韩公平园周公丹棱李公石湖范公考覈嵗月审订交游一一详具正公在西府时所作杼山定为答蔡忠恵帖帖中颇有残缺頼平园题语尚足证也后帖所谓吾侪言难取信盖各自有病痛固所以深砭忠恵而亦前帖用快太过之意不宁二公将百世之下诵译其言者寛鄙敦薄庸有已乎范氏之泽积久不冺又可因是而槩见之矣
　　防中书舍人潘公与方新州帖
　　里中方祖茂字仲实家藏宋中书舍人黙成先生潘公遗其祖新州太守手帖一纸由新州初筮为徽州祁门主簿将之官时所得其言当官唯亷谨不苟为上不患人不已知又谓老夫起白屋歴任二十六年无一亩可耕一椽可居然俯仰无愧怍正自可乐盖舍人公与兰溪范少保为婣家而新州范之自出又壻其家爱之深故戒之切也予忝桑梓晚出多及与潘方范三氏子孙游今去之二百年而子孙之出于三氏者往往尚皆以诗书传业祖茂又能寳秘此帖视如曲阜之履文贞之笏则其世泽之滋有引勿替徴之于此吁可信哉祖茂距新州五世其从父兄樗实为请题故书以归之
　　防旧本瘗鹤铭
　　铭在润州焦山下刻于崖石乆而崩摧覆压故不复得其全文欧阳文忠公以旧记称王羲之书为非又疑顾况号华阳真逸而此书类顔太师沈存中真以为况至董书防则谓陶景尝居华阳故自号华阳隠居景著书不称建元直以甲子纪嵗今曰壬辰曰甲午则壬辰梁天监十一年甲午十三年也景以天监七年游海岳住防稽来永嘉至十年还茅山十二年弟子周子良化去景为作传即十一年在华阳可知也又谓往时邵兴宗考次其文阙四十二字而六字不完又有六字不知其次今按此阙三十四字而八字不完又当考求他本防质之崖石庶得其真尔
　　书婺本易程氏传后
　　易程氏传版本惟婺学旧刻经东莱成公校定最为完善皇庆癸丑之燬版不存矣而故家所藏亦多散落予旧有是本擕至亰师因与临川吴先生四明袁先生谈次及之异日吴先生请用他书贸易予曰何用易遂举以归吴氏南还求之数年不可得且托张君子长从朋友借本校正亦不可得至元丙子秋至城与子长防重言及之子长忽曰前是数日有人持是书诣予求售视其卷有服膺斋官书印意其为州学故物以先人尝为教官惧或人之议吾廀也故辞今当为子谋之明日子长以书来予其直统钞十楮归而即用故纸装潢示存古之意焉今读易者必曰自程氏计其梓行于江浙闽楚无虑数十本大抵取便纸墨易于转售鲁鱼亥豕随阅随得承讹踵谬袭为故常成公所校本文公素所称善学者何自知之而予独拳拳求索今兹偶得以为厚幸其与俗好异焉例如此识于卷末示吾子孙其勿轻弃
　　苏长公书登州海市诗后题
　　右苏长公书自作登州海市七言古体诗一章凡十二韵集有小序而此不着登州岸东大海每春夏之交于波涛晻暧间见城郭邑屋楼台观阙参差隠见而人物车舆骑从禆贩之类往来杂遝不啻通都要区之突出乎前里俗夸言海市以为异余时莫之覩也长公以元丰八年八月自阳羡起知登州十月十五日至登二十日召为礼部员外郎念竒观之非时而兹游之莫再乃沥诚致祷于海神广德王之庙明日见所谓海市如春夏焉因作诗纪异视昌黎公之谒于衡岳不亦异体而同符哉儒者语常不语怪海市之云涉于竒诡佛言幻境岂近是耶然则盈天地间一气尔其屈伸消息固忽然而成形亦有窅然而莫知其终始者矣海为归墟鱼龙物怪何所不有则夫翕是百物之精而使光景变化随感随应为城邑楼观为人物车骑尚皆神之所为而造化之迹也黄太史云东坡乞得海市不时见神物亦爱魁儡之士乎此足以明长公之心矣夫奚疑哉
　　题朱文公手书二诗后
　　此二诗兴寄髙邃不类常作文公谓为李后主手冩诗而不明其何人所制虽书赠叔昌要必有所为矣文公以淳熈八年八月改提举淛东常平茶盐命既下乞奏事之任十一月己亥见上延和殿遂以十二月戊申视事叔昌讳景愈姓潘氏文公婣家吾婺人当文公趋朝道经兰溪叔昌追送于钓台一时崇论宏议必有及于道学不明人心不正而难言之者故书此以识其感然以防语所举宏景之诗之意而深求之则亦可以槩见抑后主既书是诗伟矣而复以无生浑茫者忘其国其为商鉴何如哉况今又后之数百年岂道学卒不可明而人心卒不可正也欤予于是而重有慨焉
　　防潘黙成郑北山二先生帖
　　中书舍人潘公宣政始用而以言议一忤于宣政绍兴再召而以直道终忤于绍兴风节峣然系乎天下之望矣晚嵗退休里居与资政宣抚郑公以名谊相尚为忘年交郑公帅蜀数年受诬秦氏卒斥死南荒而潘公已不复见然则二公之所以自靖自献于刚毅直谅而不回者岂不足以増吾乡邑之重哉此卷二帖前一帖是潘公居里时答友所作后一帖则郑公在益昌时潘公常贻书问候此其复简所谓记念拊存钦佩不忘者其相辅以仁相勉以义必非世俗浮夸溢誉之常言前軰交情真切恳至尚可以为揽古者之一鉴诗曰维桑与梓必恭敬止而况翰墨犹存典刑未冺予其无歆艳乎
　　题重摹唐本诸葛忠武侯像下方
　　右汉丞相诸葛忠武侯画像重摹王齐贤家朱文公所识本齐贤姓王氏讳师愈丞相鲁文定公从父文公作宁庵记所云侍讲王公是也诸子即谓伯海兄弟伯海讳瀚卒官主管仙都观是生鲁斋先生其家寳藏忠武侯此像锦标玉轴极其潢饰之美矣鲁斋先生自少独慕忠武侯之大节至摹此像刻石斋中比年子孙不振以像归富民而石亦皴剥予尝即家访得之搨致数本旌德令刘君粹衷与予同有嗜古之癖因以其一寄之粹衷爱其名笔而惜其漫漶不真复求善工移置缣素寄书请题按文公撰侍讲碑文叙其学出于乡先生潘公而受易论语説于山杨公令长沙日汶上刘子驹广汉张敬夫皆居郡中因得游从讲贯则从子驹借像临摹而请敬夫题赞盖是时也文公于庆元乙卯题辞谓子驹刘丈而兄呼齐贤两家夙有事契故亲之耳是年初改庆元距三君子之亡已久又四年而山頺梁壊公亦已矣忠武侯有王佐之才而时则不偶有经世之畧而用则不究乃其所立之正所志之大则自伊傅而下一人而已像传于唐要有所据即而观之所谓有儒者气象而庶防礼乐者尚可槩见于兹藏于子驹临于齐贤而宣公赞之文公识之其以是哉然则粹衷其亦知所慕乎谓世变日下而无有闻风兴起焉者则吾不信已
　　题唐临吴兴二帖
　　临书昉于右军而滋盛于欧褚惟其过之是以似之耳于时诸葛政冯承素赵模韩政又专事兰亭其后临学之家稍稍相沿而起今兰亭及钟王郗谢诸帖临本犹有存者然钩摹响榻又各殊品钩摹以填白易失精神响榻非至精至熟则不能近之此吴兴二帖方圆转折应规入矩出于能笔无疑鲜于公谓得之驸马都尉杨氏杨氏慕李和文王晋卿之为人好蓄书法名帖尝临其家所藏真迹衔幅识以副騑书府印刻之第中之清防堂此盖其未临时本也鲜于公官婺时与成斋王先生为文字交故辍以赠之而自着其所出于后神物亦得其所归哉使留之困学斋中则六丁亦取之上天矣予从云卿借观因为二帖志喜如此
　　题刘原父书荘子秋水篇
　　昔予读欧阳公集古録知其所记古器物形制量数篆刻字画必经刘原父侍读反覆论辨而后定原父之学不可及矣而其翰墨世少见之今观乡相鲁公家所藏原父手书庄子秋水篇大约字盈千余笔墨鲜润楷法丰美出入蔡薛间信一时书苑之珍哉原父初以蜀乌丝阑作书鲁公所得特临本耳亦且余二百年优孟之似孙叔敖以其形似有不可揜焉者耳亦孰知相马之法固当求之骊黄牝牡之外哉
　　题坡翁书寄邓道士诗
　　此苏长公寄邓道士诗作于惠州而书于容州盖迁海南时也犹子迟者文定公长子涌泉先生绍兴中守婺爱其山水清淑因留居之婺有苏氏寔始于是是诗空海念公得于吾婺其为涌泉家物无疑但不知空飞无迹与少林壁观法有同有异否空海其有以复我哉
　　题宗忠简与妹壻朱主簿昉帖
　　忠简请回銮诸表奏与诸葛忠武侯出散闗二疏皆执理不回发义激烈以其出于血诚故也公之从曽孙诚出公与妹壻朱主簿彦昭手帖示予所谓将兵冐暑随分粗遣又谓投老任事所责甚重更借爹祖积善之庇存四五年庻有丝毫可霑骨肉蔼然仁义之言而孝弟忠信之实不可揜矣盖此帖是由亰口赴阳时所遣使天心未厌奸蘖不萌岂但骨肉借其丝毫之霑将神州全璧社稷灵长实嘉赖之呜呼臧孙有后予之所望于诚者肆其在是
　　防赵文敏行书千文
　　吴兴公少时喜临智永千文故能与之俱化自登显仕负书名颇厌人求索有出缣楮袖间輙盛气变色深闭固拒之乃已然名士大夫相知之厚与挟贵而来者间亦欣然行笔好事之友又或鼓勇旁噪至其得意自谓追迹古人亦近世书家之一竒哉此卷用蜀中粉笺作书而正草杂出不区区泥古而无一毫窘束之态今人欲以摹印脱墼之工而望闯其藩难矣
　　题子长作谢太傅王右军画赞后
　　世言晋室崇老庄尚虚公卿大夫以清谈相髙卒至于蹙国短祚而王谢二氏尤为人门之望尤不为公论所贷者也嗟乎以是而论一代风俗似矣而人物物论固未之尽律以吾孔氏家法则夫优劣可否庸可置而弗论哉以谢太傅之沉识雅量桓温冲在其并包翕受之中一谈笑顷操纵阖辟之而彼固莫之知其筹防为何如乃若王逸少之忠规清裁料殷浩不足以协和中外重计安危先事进诫而深以据形势消乱萌为制胜之一机逮其誓墓不仕此固髙世之节谓轧于王述耻居其下则浅之为知逸少矣比安于导文雅诚若过之而谓逸少惟以书名不防于艺掩其善者乎必若吾文公先生之言安固有心中原然亦为清虚所绊展拓不去千载之论至是定矣予困吝中子长佳友时时以文字相激发近复以所着太傅右将军画像二赞寄予使寓目焉子长之厚意其将有益于予予顾曷足以当之哉昔予考覈人物而以为晋之清虚其究殆起于季汉矜尚名节之徒知以名检自胜而不知其流遂至于是而莫之止也呜呼安得中行之士而与之论中庸之道哉因并志之子长傥然之乎
　　防赵文敏帖
　　徃予在京师从文敏最亲且乆窃尝有讲于书法曲折盖书虽末艺而必以学为槖籥识为机括而区区求精于笔墨之间者望造其阃域难矣盖文敏之书根于英姿敏识而成于清机絶鉴非可以一蹴至也犹记寒夕宿斋中文敏谈余试濡墨覆临顔栁徐李诸帖既成命取真迹一一覆校不惟转折向背无不絶似而精采发越有或过之予问其何以能然文敏曰亦熟之而已然则习之之乆心手俱忘智巧之在古人犹其在我横纵阖辟无不如意尚何间哉戴生良颇好书而未知其方故以文敏一帖遗之而荐其所见闻者若是生其即是有发则予莫之知也
　　题倪生兰亭二十本
　　贞观间兰亭始出赵模诸葛政冯承素韩政实专临榻之事而楮河南虞永兴诸公又别临之乃若蔡君谟薛绍彭黄鲁直米元章之在宋尤以此为博雅中一竒事定武本最先入石而于其间又有肥本瘦本五字损本不损本之异自重镌别刻相望而起欧六一集古録防尾凡九首而尤有取于蜀寳月本毕少董家聚古法书兰亭本多至三百贾魏公亦数十本如玉枕则以灯影缩而小之者耳世之考论兰亭以生注蟹眼悬针金八字细舋杵痕决其真是未必然临书如传神冩照区区求之形似抑已末矣昔予尝从缙绅先生偹论兹事因倪生仲权以此卷相示姑即其所闻试一谂之
　　防文长老所藏曹防宇戴帅初诗
　　药师奉化名寺有大沙门经公毕万通天台教观有文而不自耀今万夀华国文师其上首也经公少从其乡曹防宇先生学而及交戴帅初先生二先生常往来就之游息以经公之雅裁好贤无斁故也防宇不娶无子死所为诗文多散轶帅初最得夀其藁卷稍有传者此卷华国所次防宇一诗尚其遗墨帅初二十五诗则经公得之所见而手录之者耳其末系经公律絶五首虽楮墨不完手泽所在尤可以识象环之感矣予不及识曹先生而曩时闻诸戴先生固巳知其为修洁博洽之士观戴先生所作哀词又知其论著诸经悉有成说疲精耗思于断编残简之中而不能贻之永乆此太史公所以必欲置之金匮石室藏于名山以待后世岂过计哉于是戴先生下地且二十年前修浸逺后武亦稀虽近在州里语其姓名或吃吃不能答者有矣华国丛林宿德乃能慨想遗风圆融义际使兹文句幸免湮坠以克发先美存十一于千百抑贤矣乎
　　题赵龙潭草书坡公赤壁二赋
　　自顷浮沉班缀颇尝讲闻中原文献之绪而龙潭翰墨独未之见今此卷赤壁二赋草法森然自旭素闲栖而上泝芝靖寄方圆平直于振凌厉之中防和盛际其流风遗韵尚彷佛目间也然疑后赋末幅十三行笔势散缓如驱六州塞下之儿置之王谢子弟之行周旋步武自觉蹙然失措要之碧落碑讵容有本哉
　　防杨文元与刘子固书
　　右杨文元公与刘子固县尉手帖一纸今藏刘氏家纸墨尚如新盖公坐以学党乆斥起为秘书郎稍迁将作少监留官京师子固其里中子初筮为尉致书通问于公而公小楷细书以答之无一笔少纵且以臯陶之兢业曽子之兢者深寓期勉之意则知公心学之正造次之间纯明俨恪如临君师虽寻常小夫竿椟必致其敬谨又以见平居接引后进一是中和之所着见者如此想其一时感发兴起为何如哉然则子固亦必有以当公饬厉之厚而无媿者矣三复降叹而以其帖还之刘氏












　　待制集卷十九
　　钦定四库全书
　　待制集卷二十　　　　　　元　柳贯　撰行状
　　故宋迪功郎史馆编校仁山先生金公行状本贯婺州路兰溪州纯孝乡循义里
　　曾祖天锡
　　妣唐氏
　　祖世臣
　　妣童氏
　　父梦先
　　妣童氏
　　先生讳履祥字吉父金氏金本刘也避钱武肃王嫌名故以金易刘后遂因之以为彭城之宗谱言世本项氏其先项伯入汉以恩赐姓为刘氏谱要为有所证矣初繇三衢桐山峡口徙家婺之兰溪三峯桐湖者讳陈下逮先生十世又四世曰十二府君讳则元而家始浸大生子曰五迪功讳明伟绍兴初以耆行赐爵又徙兰溪桐山山下而其羣从一姓有曰某府君讳景文力学而不求闻与其妻包竭诚以事其祖若父父尝患疽斋祷于天乞以身代而父疾亦寻愈防母庐于墓左夜见天光下烛五采烂然人以为孝感郡上其事改其乡纯孝以表异之后又祠府君于学题其主八行金公昔政和间尝以八行选士寻废不举府君渡江后人考其行而有合焉故追系之以是名耳迪功子二十一府君讳澄生三子生业益裕能以礼法自范其家仲则三十府君讳天锡于先生为曾祖娶唐氏盛年而寡守节终身敎其子至于有立长子十八府君讳世臣于先生为祖蚤孤而能宅心经术出游庠序声称籍籍乡里推其贤是生桐阳散翁讳梦先先生父也学博闻多志尚崭然祖母唐夫人尤深训程之虽屡从举子试塲屋不利而家学茂翁实启大之矣夫人童氏生四子先生居其三将震散翁以事留兰邑夜梦家塾壁间画虎甚文已而真虎复升屋大吼觉而自语维熊维罴男子之祥吾殆得男也耶归而先生已生遂以祥名稍长应庠序课试更名开祥后从师友谓开祥非学者名归而禀于其亲定名履祥先生幼而敏睿父兄稍授之书即能记诵智若成人宗党咸爱异之从伯父三七府君讳琳因欲命后其长子章散翁府君许之八年遂往为之嗣年十六从学城闉补郡博士弟子员堂试屡占前列二年试中待补太学生有能文声而先生反自悔其所为之非且悼其所志之未定益折节读书屏举子业不事取尚书熟习而详解之然解至后卷即觉前义之浅时王君相字元章幼为童子科学问词章望于庠校先生取友得之而元章亦深相器许年十九知向濓洛之学闻北山何文定公基得紫阳朱氏宗防欲往从之而莫为之介年二十三乃即元章而谋之将求书往谒敬岩王公泌敬岩名监司能收接后进时方里居葢欲阶之以践北山之庭元章曰见敬岩侄不若见鲁斋兄先生亦曰曩尝获观五先生文粹序而窃慕之不知其为令兄也元章即为书曰金吉父与相生同年而月长兰溪学者莫或先焉今欲请敎于左右吾兄求贤弟子乆矣亦必有以处吉父也于是获见鲁斋王文宪公柏而受其业焉初见请问为学之方文宪曰立志昔先儒胡文定有云居敬以持其志立志以定其本志立乎事物之表敬行乎事物之内又问读书之目曰自四书始已又因鲁斋以进于北山之门既定东向之礼复起言所以仰慕之意且歴叙少小漂流颠冥之故愿先生有以教之也文定曰会之屡言贤者之贤便自今日截断为人并以为学之要示之会之文宪字也自是从游二氏间讲贯益密造诣益精而知学非身外物矣时章已生子散翁府君方严归宗之命间以问之文宪文宪曰昭穆既不顺而彼复有子上承父命归正宗绪夫亦奚疑昔子贡问伯夷叔齐何人也孔子既曰古之贤人也而子贡又有怨乎之问夫伯夷叔齐夫子以为贤矣巳无可疑而子贡再问葢自其心而言之也今吉父处乎理义之正何为不安其议遂定岁在辛酉先生年三十散翁府君疾革命即归宗已而奄至大故先生还承斩衰之重以毕葬祭之礼凡章家干蛊之事尤极意弥缝不使少有阙失亡几章与其配徐先后卒先生皆为之服齐衰期以报变而适正斯之谓礼岂有过哉先生夙有经世大志而尤肆力于学凡天文地形礼乐刑法田乘兵谋阴阳律歴靡不研究其防以极于用尝出游杭都诸公贵人争相引重及进牵制捣虚之策辄弗售谢归迨其阽危乃思其言之有味而以迪功郎史馆编校起之则已不及于用矣旁郡严陵严先生旧隐处故有钓台书院宇栋虽具诵弦乆絶郡守雅闻先生之贤而窃敬之致书奉币厚礼来聘将修文宪上蔡故事其书曰此邦之士知尚儒术乆矣而义理之作兴不能贷夫利欲之汨没钓台之有书院正所以崇名节而张雅道况其地靓深幽夐士习于此果能专一其志向而以读书修业为事其于观感兴起之诚有不能已先生倘能嘉念后进幡然而来扶世善俗功岂少哉先生感其言为之一起至则因严先生怀仁辅义之説摅发仁义之奥而极言之闻者始知义理之学真足以动夫人也于时宋将改物兵燹乘之所在驿骚先生之居尤与盗近因挈其妻孥避之金华山中惊悸稍息则上下岩壑追逐云月探幽讨胜寄情啸咏而是心之泰然者初不以乱离之瘼婴拂之也乆之始归就宁宇州党之间颇知宗向赢粮景附蹑屩云从户屦常满而以礼为【阙】辟塾延致惟恐或后于夫畴昔气谊之崇者间亦【阙】然应之讲道论德谆切为人即有余暇不废纂述谓古书有注必有疏文公之于论孟制集注多因门人之问而更定之其问所不及者亦或未之备也而【阙】　名【阙】又以其非要而畧之今皆为之修补附益成一家言题其编曰论孟攷证乃若大学文公既为定次章句而或问之作所以反覆章明其义趣者尤悉然后之学者尚有疑焉则复随其章第衍为疏义以畅其支申为指义以统其会大学之敎于是乎无毫髪之滞矣先生早岁所注尚书章释句解既成书矣一日超然自悟摆脱众説独抱遗经复读玩味则其节目明整脉络贯通中间枝叶与夫讹谬一一易见因推本父师之意正句画段提其章指与其义理之微事为之概考证字文之误表诸四阑之外曰尚书表注而自序其述作之意曰书者二帝三王圣贤君臣之心所以运量警省经纶通变敷政施命之文也君子于此考迹以观其用察言以求其心以诚诸身以措诸其事大之用天下国家小之为天下国家用顾不幸不得见帝王之全书幸而仅存者又不幸有差误异同附会破碎之失考论不精则失其事迹之实字辞不辨则失其所以言之意书未易读也烬于秦灰于楚钳于斯何偶语挟书之律乆之而伏生之耄言仅传孔氏之壁藏复露伏生者汉谓今文孔壁者汉谓古文顾伏生齐语易讹而安国讨论未尽安国虽以伏生之书考古文不能复以古文之书订今文是以古文多平易今文多艰涩今文虽立学官而大小夏侯欧阳又各不同古文竟汉世不列学官后汉刘陶独推今文三家与古文异同是正文字七百余事号曰中文尚书不幸而不传于世至东晋而古文孔传始出至萧梁而始备唐贞观悉屏诸家独立孔传且命孔颖达诸儒为之疏夫古文比今文固多且正但其出最后经师私相传授其间岂无传述傅会所以大序不类西京而谓出安国小序事意多谬经文而上诬孔子朱子传注诸经畧备独书未及尝别出小序辨正疑误指其要领以授蔡氏而为集传诸説至此有所折衷矣而书成于朱子既没之后门人语录未萃之前犹或不无遗漏放失之憾予兹表注之作虽为疎畧苟得其纲要无所疑碍则其精详之蕴固在夫自得之者何如耳小戴礼乐记第十九郑目录云汉武帝时河间献王与诸生等共采周官及诸子云乐事者以作乐记事又云乐记者以其记乐之义于别录属乐记葢十一篇篇虽合而畧有分焉唐孔氏正义则谓刘向校书得乐记二十三篇今乐记断取十一篇余有十二篇名犹在而记无所录矣正义直以乐本乐论乐施乐言乐礼乐情乐化乐象宾牟贾师乙魏文侯分十一篇而每篇之中又各自为章总之凡三十四章先生独有疑焉因爲之反覆玩绎优游泳则见其所谓十一篇者节目明整了然可考而正义所分犹为未尽于是一加段画而防义显白无复可疑此学者所以贵于平心观理及其理融见卓则虽跨越宇宙而与圣贤共讲亦不过是而已也司马文正之作资治通鉴取法春秋系年着代秘书丞刘恕作外纪以记前事顾其志不本于经而信百家之説是非既谬于圣人不足传信而自帝尧以前不经夫子之所定固野而难质夫子因鲁史以作春秋始于鲁隐公之元年实周平王之四十九年也王朝列国之事非有玉帛之使则鲁史不得而书圣人笔削亦何由而见况左氏所记或阙或诬凡若此类皆不得以辟经为辞乃用邵氏皇极经世厯胡氏皇王大纪之例损益折一以尚书为主下及诗礼春秋旁采旧史诸子表年系事复加训释断自唐尧以下接于资治通鉴勒为一书名曰通鉴前编凡十有八卷举要二卷既成以授门人许谦曰二帝三王之盛其徽言懿行宜后王所当法战国申韩之术其苛法乱政亦后王所当戒自周威烈王二十三年以后司马公既已论次而春秋以前迄无编年之书则是编固不可以莫之者也故先生自题其编有曰荀悦汉纪申鉴之书志在献替而遭値建安之季王仲淹续经之作疾病而闻江都之变然流涕曰生民厌乱乆矣天其或者将启尧舜之运而吾不与焉则命也此先生述作之意而人不与知之呜呼微哉先生之学以其絶禀济之精识得于义理之濡而成于践修之阐研竆经义以究窥圣贤心术之微歴考传注以服袭儒先识鉴之确无一理不致体验参伍错综所以约其变无一书不加防勘铅黄朱墨所以发其凡平其心易其气而不为浚恒之求深钩其探其而不为臆决之无证自其壮岁韬英蓄鋭致其人十已百之功固已深造自得乎优柔厌饫之域迨夫晚暮意笃见凝心和体舒所发皆晬盎所趋皆寛平于一动作语黙之间自然丕冒太和之内而无囘防掩覆之弊学之成已葢若此也先生神爽清竦器宇静夷平居渊潜俨恪深自晦藏而内积忠信与物无忤非意之干自不能近简直不阿视人犹已乆与之居愈益生敬四方学者承风依止肃襟造请方羣疑塞胸胶轕紏缠莫能自解而亲其矩范聆其诲言固吝消亡隐慝轩露如人有疾疢察脉制剂适其浮沈滑濇之候而中夫攻熨补泻之宜动悟孚格不俟终日其或一时扞格而不入则寛以养之徐而制之浸灌磨砻未尝无益而错施之也先生笃于分义先人后已终始不渝尝有故人子坐累母子并系奚官分配夷母子至不相闻先生耿耿在抱为之物色经营倾赀赎归其子后贵先生终不自言相见劳问而已而其推以成人者又若此矣文宪王公之学得之文定何公何公之学得之文肃黄公黄公则文公子朱子之高第弟子也其授受之渊源粹然一出于正如御一车以行大逵如执一籥以节众音和鸾扬铃声律度数脗合潜通无弗同者葢先生始获进拜文宪而遂从登文定之门二先生乡丈人行皆自以为得之之晚而深启密证左引右掖期底于道虽孙明复之于石守道胡翼之之于徐仲车不是过也然文定之所示曰省察克治文宪之所示曰养充拓语虽甚简而先生服之终身尝若有所未尽焉者先生家故贫中岁依二先生以为之重而患难之扶持死丧之救防二先生不遗余力焉文定卒于咸淳戊辰先生谓文定当世巨人治丧之礼四方之所视仪当厚无薄则考按礼制而为之议曰为师服者吊服加麻心丧三年古之制也布襕俗服也今之服缌功以上者皆用之生绢钩领之衫俗服也今之服缌麻者亦用之服今缌麻之服是不得全丧父无服之重也疑衰古士之吊服也其服亡矣白布深衣古庶人之吊服也其制今犹有存然古之士今之官也今之士其未仕者古之庶人也宜用古庶人之服而以深衣为吊服昔者朱子之丧门人用细麻深衣而布缘矣然凡布皆麻古以三十升麻为麻冕之布以十五升麻为深衣之布深衣之麻自司马公子朱子皆云用极细布为之则深衣之布用纻代麻乆矣其缘则孤子纯以素是丧父既除之服也孔门丧夫子若丧父而无服则以丧父除服之服为若丧父无服之服其纯用素可也其冠则庶人之吊素委貌失其制矣以白巾代之而加绖于冠可也加麻之绖缌麻之经也今用细麻而小可也加麻之带缌服之带也今用细纻可也所谓疑衰者拟于衰者也文宪方与治丧者首遵用之而先生因亦有考于深衣之制为之外传又若干言焉六年而文宪没先生相其家以治其丧率其门人制服如初乡人始知师弟子之义系于常伦不可阙也先生生于绍定壬辰三月丁酉而卒于大德癸卯三月壬辰得年七十二娶徐氏子男三长颍次頖次颉颉有志于学早卒先生中年筑居仁山之下文定为书其扁曰仁山书堂学者不敢字之称仁山先生先生又别自号次农其説以为农田百畞上农夫食九人上次食八人中食七人中次食六人下食五人凡五等百畞均也而地有肥硗力有强弱予力贫体弱不能为上农之事庶几其次次不能为庶几其中中不能为为中次亦可矣故命曰次农先生卒后三年其岁丙午九月甲申即葬仁山后陇所著书有尚书表注大学疏义指义论孟集注考证通鉴前编合若干卷传学者杂诗文又若干巻藏于家而曰昨非存槀者弱冠以后四十以前之作也曰仁山新藁者辛未至乙亥之作也曰仁山乱藁者丙子以后之作曰仁山噫藁者壬辰以后之作其自题曰自丙子之难而生前之望觖自壬辰哭子之慼而身后之望孤曰乱曰噫所以志也初文定确守师传叅订训义于易大传本义启蒙大学中庸章句论孟集注太极图通书西铭之外凡文公语录文集诸书商确考订之所及取其已定之论精切之语彚叙而类次之名为发挥已与诸书并传于世矣而若文公成公所辑周程张子之微言曰近思录者宜为宋之一经而顾未有为之解者亦随文笺义为近思录发挥未铨定而文定殁乃与同门之友汪防兪卓续抄校正篇次先后一仍文定之旧且为制序而属之文定之孙宗王先生殁时凡所著书仅仅脱藁而未及有所正定故悉以授许谦谦尤能遵禀遗志益加讐校今皆刻板以传元统二年里后学呉师道移书学官请祠州学而郡亦列祠先生配食于何王二夫子矣自圣学不明羣儒雕镂组绣分裂破碎千五百年而周程张邵五夫子重徽继照六经之道焕然复明于天下而尧舜禹汤文武周公孔子所以载道立敎之言人极頼以扶持人心頼以开济者千万世如一日也然而宇宙之间光风丽日之时不多于风雨晦冥之变龟龙麟凤之蓄不多于鸱鸮蛇虺之羣章明开拓之未几而蛊坏剥蚀之随至人心世变其相为阖辟于茫昧不可致诘之中者君子常视之以为学术消长之候道南之学肇于龟山杨氏而豫章罗氏延平李氏实继起而纂承之天之生贤固不数数然也文公先生子朱子属当道学絶续之运而身任斯道不传之绪凡圣经贤传之出于分崩离析之余者既悉删之正之以还统体之全而传注训释之混于得失纯驳之间者又悉披之摘之以成宰制之公提纲挈领别类离伦其学始于精揽潜思终于真积力践行着习察之几即致知力行之具洒扫应对之粗即精义入神之妙世之所谓空言无实而足以欺世盗名者非学也当时及门之士无虑什百而文肃黄公独得其传顔氏之无所不説曽子之一以贯之有自来哉文定何公早尝师事黄公与闻真实刻苦之训而文宪王公则又得之何公者也何王二氏生同里同志于道同时易名有司以谓何公之清介纯实似尹和靖王公之高明刚正似谢上蔡时称知言而先生则自其盛年亲承二氏之敎以克之于已者也盘溪【文定所居】之步趋岁寒【文宪堂名】之讲切立志持志之训谟嚅哜道腴而游泳圣涯其所资者深所造者逺矣虽进不得为诸葛孔明之起赴事会而崔州平徐元直之知为伟人者不失也退犹得爲陶元亮之任运归尽而其所愿为鲁仲连张子房者尚皦然而不诬也箪瓢乐道著书忘老英华之敷遗芳泽之流滋岂不足以表儒行之卓系师资之重哉一世之短千载之长以此较彼孰得孰失必有能辨之者矣方何王二氏之鸣道于婺也有通斋先生叶公讳由庚者年軰差先于先生而文宪葢尝引以为友学尤邃于经亦不遇以死文定之行文宪状之文宪之行通斋志之则夫先生之学之行纪载而铺张之将奚属哉贯实单弱早岁因缘父友幸尝洒扫师门而少长屡遭家难为贫游仕有志弗彊不得终承先生之敎以卒弟子之业罪也何言许谦益之年长于贯而屑与之友先生之有望于谦与谦之足以承先生之知贯则数及之矣备官京师每贻书趣就编简而谦亦未尝不以是事为巳责也今谦不可作矣贯诚后死窃将以是自勉而谦之子元乃以先生之子頖之请竭蹶来山中属笔于贯贯虽不敏谊不容辞于是即其家求其文关于出处之大要者而叙次之并追系昔所逮闻为行状一通录以遗頖使白于先生之墓而且以告后之学者惟先生生而遭时不淑老而幸际真元之会曾不得一试而遂以没身他日汗青有纪传之儒林传之独行唯太史氏之所简择是则贯所以区区传信之意云耳谨状门人前太常博士柳贯状
　　元故封从仕郎温州路乐清县尹黄公行状
　　曾祖伯信宋故迪功郎累赠朝散郎
　　祖梦炎宋故朝请大夫致仕
　　父堮宋故承节郎
　　公讳铸字希顔婺之义乌人姓黄氏黄维吾婺望宗虽豫章双井之黄亦由之以徙义乌黄氏家谱有昉者复自豫章归居浦江于太史公庭坚为诸父行子景珪生琳娶靖康东都留守忠简宗公女弟始又自浦江徙居义乌生子讳中辅字槐卿号细高居士殖学厉行尝出游行都题乐府辞太平楼上秦桧怒其讥已将捕寘于法而居士既潜归晚以转运使上其行义当得官未命而卒甥工部郎官喻公良能载其凡行于碑详焉居士生子讳绍祖绍祖生子讳伯信累赠朝散郎伯信娶忠简四世诸孙女封安人生朝请公讳梦炎起家淳祐庚戌进士为朝散大夫行太常丞兼枢密院编修官兼权左曹郎官以朝请大夫致仕先配陈氏累封宜人次配方氏生承节府君讳堮堮用进纳恩补承节郎少以疾废娶徐氏徐氏奉议郎两淮宣抚大使司干办公事彬之女初朝请公之姊适从事郎昭庆军节度掌书记王公囦金有女归呉兴丁氏而儒林郎两浙西路提举常平茶盐司干办公事讳应复其壻也于是丁氏屡有子矣朝请公即命以其第四子后制其名曰铸而祝之葢朝请公与王公同为宗氏甥而丁氏妇又黄之自出虽以异姓为后亦庶几以义起礼者哉朝请公既老公始来后年十六而朝请公殁杭承节府君疾不能执丧公扶柩行涉涛江归卜茔域反壤而树既虞而祭人谓其知所慎重如是则可以承其宗振其家矣已而江南内附官府新立州境屡骚故家巨室困于征求之促数而偪于寇盗之侵凌倾赀破产易若转掌公于其间独能用柔行智随物顺成不淟涊以合汚不崖异以絶俗虽黠胥大驵亦忍不加侮頼是以卒全门户无坠其先然性本夷旷遇人无贵贱皆乐为之倾尽宾客之至其乡者欵门求交则授馆延憇倒壶命饮尽其欢欣往往别去澷不相闻后再见之亦莫能记省为何人也公始学治经后从乡先生更习词赋不区区求解于道德性命之説而其制行自与之合中年上下世变得其兴衰理乱之故于诸史志传中防绎微言披发大义独会于心而未尝屑屑为人言之作字端方尤工篆籀曰此吾心之范防也平生无厚嗜衣取充体食取充口居常怡怡自得家人不见忧愠之容至其与邻翁野老酣嬉淋漓有晋士之达而无楚人之怨以此终其身之死而不乱亦足以观其所养之全矣昔朝请公以寄禄官中行正郎値明禋当任一子推与其侄及既没乃防致仕恩补公将仕郎未赴铨而易代余五十年为泰定四年始以子贵封从仕郎温州路乐清县尹身服银绯优游仕禄之外又五年得寿七十有五而终公生于宝祐丁已三月二十七日而卒于至顺辛未八月十六日公娶童氏承信郎监嘉兴府鲍郎盐塲泊永女今封宜人生子男五长溍应奉翰林文字儒林郎同知制诰兼国史院编修官次溥次淇其二人曰浩出后刘氏姑之子太学内舍生应龟更其名鼎曰滋即后公从弟防滋所后父家益落其所以奉公上承宾祭者公一资之女三人长适贾师防先二十年卒次适刘咸刘拱辰孙男六人梼橒梓【阙】　　女二人其一适陈克让其一未行曽孙男一尚幼溍登延祐丙科至顺二年由诸暨州判官秩满召入词林其夏扈从北都秋还及冬十二月朢讣至京溍即日解所居官匍匐奔归以卒之明年十月十三日葬县北崇德乡三釡山之原在秦孝子顔乌墓北五里而其南一里则朝散公三世大墓也方溍归择藏域相暮者曰维此为宜而其地则故属之公子出后刘氏者矣刘氏子鼎遂奉之以窆凡具塼甓仞竁穴征工佣兴畚锸其费一出于溍而不以诿诸其弟溍有禄食故也丁氏世家呉兴之安吉儒林府君之祖讳晔卒官中大夫太府少卿总领淮东军马钱粮父讳伯虎卒官朝散郎淮东制置大使司干办公事二公庆元丙辰嘉定癸未进士也儒林府君初筮主南陵簿故公生南陵舍兵后丁氏家废公住奉儒林府君及其兄将仕郎仁东来为嫁其稚妹而孝养府君与将仕终其身春秋家祭则别为位以祀丁氏之世曰吾以一身为二姓祭主礼固如是也吾子孙其谨识之某少辱公之知遂得与溍定交文字间而皆次防不偶于时及溍取世科某亦滥巾仕版抗走南北埀二十年归见公而公方以耆俊为州里一鉴乃不意夫大耋之嗟已遽及之去年夏某游浙右溍以书追遗于呉门告公葬期意将俾某述公之世出行治以告于世之立言君子取文以表其隧许焉而未及为今既复土矣其奚以辞故件而系之如右亦用其所知者酬焉之义也谨状
　　祭文
　　焚黄祭文
　　维至治三年岁次癸亥七月辛卯朔男将仕郎国子博士贯谨因便人南归令男卤具家馔之奠昭告于先考高邮县令赠承事郎府君之灵曰贯德薄能鲜实不肖似偶承家庆忝有位序于朝乃至治元年秋由国子助教进博士三年春皇上推恩臣下以及其先始载定褒防之典而贯品在第七于格得赠封父母妻其四月命下遂赠先考承事郎先妣宜人而新妇盛氏亦封宜人惟吾父早登科级甫从膴仕而属当易代卷道闲居葢栖迟偃息余二十年不幸不至上寿以终积仁累行生既不享其隆没犹推其余以施及于贯所以显被宠章延昭来裔者若水有源而木有本也縻于官守未能引去谨录副本令男卤展奠墓下焚燎以告灵其不昧服此异数谨告
　　先泗州墓焚黄祝文
　　贯幼而多艰长始知学因缘齿士忝冐登朝比由太常博士出提举江西学校跻秩五品于格得赠封父母妻既至官则以其名列上亡几命下先考承事府君加赠奉训大夫淮安路泗州知州飞骑尉浦江县男先妣宜人加封浦江县君恩泽之光照映门祚顾贯何人克遂臻兹是皆吾父吾母夙备全德不享其隆留以遗贯故得幸遭休洽之世蒙被孝治之福重封叠宠贲及泉壤岂惟胄之华抑昭累积之厚今以善代挈家东归恭捧命书哭奠墓下并奉录黄一通章服一袭焚燎以告魂兮不昧服此褒嘉
　　祭亡室浦江县君盛氏文
　　昔我祖姑作嫔令族既寿而仪亦正而【阙】因是有连犹裳缀幅先六十年乱离刺促我泗州公弗堪荼毒往依姑氏遯于空谷遂与君家裙联袂属时君方髫娟其在目我母曰嘻请婚予欲问年斯同不疑何卜纳采未几母兮就木逮成配偶生理日蹙防前疐后左枨右触餙无华簮饭止脱粟頼君安之同忧共辱【阙】
　　顾影谁俦【阙】绩我读【阙】　　苦觊彼寸禄随牒漂
　　流川航涂毂留抚诸儿【阙】　鞠育微君自力雏颠巢覆我无他长研味策椟得禄齿士技等工祝再命登朝洊改章服中从外补出长闲载君偕往章江之曲官飱虽薄亦有梁肉看防三孙嬉戯相逐时节伸眉笑言谡谡小【阙】之封宠数华缛自君得之如艺斯熟履泰【阙】
　　理在兹闇者莫烛满秩来归【阙】
　　诗歌薖轴期与君同料理【阙】　　　　　　保
　　【阙】　天既厚之又夺之速俾君不遐由我罪酷【阙】宵齐独宿孰视我裀孰调我餗梦啼成魇泪渍袵褥
　　人生如电曾不转瞩盛衰相寻何有赢缩翳翳夕隂隆隆朝旭究观其终穜不及稑君以艰生之死【阙】　敛有棺衾藏有畚筑儿虽未立尚系昭穆归全【阙】　君则何恧惟是贫家动若湿束六易暑霜仅终【阙】　兹卜新阡荆山之麓奉君就窆车已载輹牢修在【阙】　君一哭俟我同穴斯言可复
　　祭孙秬文
　　维至顺三年岁次壬申五月己巳朔越十又一日己卯阿翁与汝阿爹阿妳以家馔祭于中殇童子阿秬之防曰呜呼汝果何为生也又果何为而死也汝性非警敏而知务学为家法习不佻轻而知顺亲为大行其言动嚬笑适有类于吾而吾之所以爱汝异他儿者以汝为可托以嗣也去冬之十一月汝祖母死汝适店作既月乃止止而面目手足稍觉虚浮医言湿热在肝搏血所致法当进凉剂用其方服饵倐进倐退迨今春莫两脚腕拘挛肺气满懑再更医而证日以加气日以微虽药食交进未辍而忽奄然逝矣吾葢莫晓其故也吾幸以文儒忝有位序而家学之重顾后无继大惧不能下见祖父居闲二年见汝诵习习字稍稍悦可吾意意诗书之脉借汝以不絶而疾病侵凌方长遽折使吾衰莫之年重罹此变安得不惕然而惊防然以悲也岂吾行负神明而贻于汝耶抑汝之父母不当得汝为子而反以阏汝之生耶棺敛既周三日而葬于高亢之地汝生于外家而吾世家于此汝之魂气无不之其体魄尚归安此土也一祭而诀老泪澘然忽不知吾肝肠之如割也尚飨
　　立祠植碑后祭方先生文
　　至顺元年岁次庚午冬十又一月丁丑朔十又六日壬辰门人柳贯实奉仙华处士方先生之主寓祠于其藏所之北化城僧舍并树碣墓之碑乃以牲酒之奠为文告之曰嗟通塞之在人而道固不为之磷缁苟其行之弗信则有言焉其庶几出于心而宣于口其最精者为文辞徴于辞则有险有易得于气则有醇有醨若其赋物而写景悼屈而伤离动乎性情之正而要之礼义之归开阖变化莫神于诗虽古人其既逺尚述作之昭垂始先生之播学将启秀而扬菲驾方骋而遂蹶修初服而去之以云月为戸牖以泉石为韦悲天末之囘风折瑶草其遗谁揽物华于篇咏不啻夫纂组绣而噍琼玑惟游兴之飘飘匪山巅则水涯葢晚交呉谢之二子深有志于龙云上下之相随夫何丽泽之益已含宿草之凄于是酌飞泉于中屿之东送夕阳于冶城之西洒铜仙之清泪晞钓瀬之风漪举匏樽而径醉扫苔壁而留题或登高忼慨或吊古嗟咨或踌躇而徙倚问耉长与遗黎故其卷轴之随身无非残山剩水之辉兹乡闾之一鉴虽年耆而未衰飚风歘其夕兴驷玉轪而云螭卜吉土于阳冈奄十霜其若驰廼揭德而振华岂承学之敢私辑众美而为铭亦既瑑于卷石之碑重斯托于僧庐并陈主而寓祠在古人有祭社之义曰以示高山仰止之思虽所因之非据幸松槚之堪依遡仙华宝掌之间有先生之履綦缅风晨与月夕魄彷佛其来娭予意夫斯文之英岂终掩于蔂梩不扬于列星则蒸为菌芝方来之未涯庶不朽其如斯贯夙亲矩矱窃仰光仪悲莫酬于树劒泪徙沾于主衣爰因为位之初并矢心以荐巵来假来宁灵其有知尚飨
　　祭许益之文
　　维至元四年岁次戊寅春正月丙申朔越七日壬寅近故白云先生许兄益之大葬有期先一日辛丑友弟柳贯驰诣几筵薄陈香币之奠侑之以文曰朱子之学上窥圣贤心术之微中启儒先机籥之秘稽经诹传而道阐于有言即事观理而学本于自治凡精思密察之功所以为真积实践之地虽寘樽于衢人人得挹满而霑醉然尊闻行知则惟鼇峯独得其至葢一传而经北山之疏剔濬瀹义益精而辞益不费乃年德等差而得之鲁斋其前承后引是亦建安之翁季所谓真实刻苦之训謩何尝判知行而二致方性言之丕显而防堂船山之犹未瘁非徒耳受而面承更益筵讲而序肄兹寒泉一勺之多下注双溪但见其可酌而可厉以仁岩之达识而游于二老之间其传绪之真固的然归之王氏之世缅乡学之重光山为辉而川为媚奈何圣蕴之宗遂厌戎马之气兄时弱年展也立志士之从师犹女之从人必先介而后贽方登门请事之初已得其人于进趋旋视之际曰微是子之粹凝其何以当任重道逺之寄防先生起从祠垫之特招而承顔接辞之素愿因得不逾跬而自遂人十其功而已则百之学必至于克类而为知昼画糜以加飡夜爇薪以照字披攘典坟采摘训传务为高深宏逺而不坠于习俗之荟翳苟蹈道之弗颇亦皇防乎室之空而躬之悴于是推其绪余以私淑诸人而戸外之屦翩其来萃善待问如撞钟叩有大小而其鸣声则随以异虚而往实而归无不厌满其心意故周旋动作之形常足以观端榘正矱之所自昔者安定之徒亦惟于此有得而足以振耸羣睨然而病寄蓬蒿环堵之居名在方岳大臣之议或飞剡而上公车或顾庐而勤枉辔乃魏野之莫囘岂朱云之可吏望驹谷之逍遥秪以兴尊德乐道者之一喟睠金华之古墟炳哲民之遗懿当成公嶷立于东而云谷有朱衡麓有张若养贤之大鼎联跗而叅跱彼一时虽号于专门而究其乐本同出籥章之一吹顷耆艾之沦亡变风作而雅废庠校至于丧仪射乡为之失位其言伪而辨者又不过沾沾尚口之穷截截褊心之刺兄于斯时独能矫轻警惰屹乡社之长城表斯文之徽帜以其服之于身者修之家既兴于孝而起于弟非元方之难为兄则吾季方之德之诚或其有二考大行已若然何致逺之恐泥百年七十而疾病半之方托余生以液齐胡为奠楹之梦遽掩泣麟之袂骇巷哭之相闻嗟善人之无类虽诸生越有心丧而吊服加麻礼适从于义制用循逾月之期勉就因山之竁孟子谓所性根于心其施之四体者皆生色之盎睟庄周谓嗜欲深者其天机浅循而致之未免行名而失已然则义理之悦天爵之贵凡既优得之宜乎入此而出彼若稽造物畀予之隆则有子承宗有书在笥皆足以施泽于方来而为传序不朽之计贯幸甚同门夙承末契自童习而白纷曽靡忘于兄事虽蒙雾有行潜获沾于微润而鞭驽并发难进希于逸骥中从宦以漂流偶叨承于班缀兄未尝不为之喜动于中遄邮缄而借慰以兄念我之深固将脱畧涯分引以自比而我之望兄实若炳烛之邻窃余光之衣被迨倦翮之返栖相德仪之近只而厐公稀入于郡城凿齿有时而一诣引短绠以汲深操鈆刀而就砺庶莫景之桑榆不胥为小人之归而君子之弃砉先驾之摧轮宁后乘之无踬继今以住孰砭我愚孰撤我蔽恐恐乎籍湜之莫保其终以自负韩门之深媿幸工倕之遗则诚底法而未坠临葬纼以泄哀矢予词以为诔谅精爽之如存尚烱然而监视尚飨
　　祭袁侍读文
　　维至元五年岁次己卯冬十月丙戌朔越四日己丑友生文林郎前江西等处儒学提举【阙】　柳贯谨以炙鸡絮酒之奠致祭于有故翰林侍讲修史清容先生文清袁公墓下呜呼哀哉士不虚生学当论世道泰时亨岂人自致要其所遭有利不利或乘轻轩安行万里或取康庄出门车弊当可之时际可之仕有后有先何适非义昔公盛年蕴灵负智辑和家庭如酌取醴执业师门如琢就器及其仁熟不绩而艺一奋其飞进仪禁邃廿年三入遂掌帝制词体深醇载振其靡于时班行相顾易视国老承疑廷绅郎吏剸裁政典牵引经防有考有询必究必诣史策编摩翰墨游戯燕许常扬誉无虚美宸眷褒贤付以史事剪剔繁芜斟酌义例众方指目遹观成制遄奉命书还告祖祢燔燎既修涧槃乐只东第角巾北门绫被何取之亷不视其履殄悴之悲窃伤吾类自公已而世议日诡孰雅而哇孰黍而秕亦既十年浸乖往轨休否亨屯吾何望矣贯昔逾冠承公教指丽泽堂筵句章客寄亲仁观德頼发蒙鄙继踵登朝幸联班尾月夕风晨倾壶寘簋进之席间引以自比洎佐成均公尤助喜乃俾介嗣亲予讲肄予何能淑以承公意漠北扬镳燕南挂轊谈笑交欣讴吟忘寐谓吾与尔后死则诔吊哭违时予心媿耻来拜茔门不见嗣子公神在天公言在耳鸡絮虽微有涙如水呜呼哀哉尚飨
　　诔
　　马景庄诔【并序】
　　新定故城千峯遗榭有大雅君子曰容堂先生马君质不去华通不易介节孝之风刑于其家而仪于其乡当是时守牧之贤若方公囘郑公君畴阮公麟翁往往高先生之行而以处士之礼礼之章逢者流葢倚之以为望者余二十年予幸尝介其二子解屦升堂拜先生于席前退而从二子游如习射邹峄之郊奉身工祝之位礼让兴行非一日致然也伯子景庄叔子景仁齿皆长于予故予得以兄事之而其伯叔友悌特隆景仁出接四方宾客入自力于学景庄佐先生经纪家事囊槖细碎有条有理间亦从吾徒游衍上下穷幽极深又若不縻于世故而趯立尘埃事物之表者也景庄未三十时郡尝察亷举孝以其名上之外中书为署丹阳书院山长以不乐违去亲侧弃不就其后部使者屡荐起之辞益力因得朝夕左右视时凉燠调适旨甘致其养以承其欢昔予过先生见景庄容色不盛讯其故知母夫人病数日景庄肫肫恳诚聘医制剂必审必谛又数日母良愈则复出联尊俎如常时其孝爱殆天性也予后客京师闻景仁教授桐川乞告归省未及家卒而先生春秋高若无以自宁其志者景庄忍情辍泣开析至理先生虽强为寛抑而思子之悲终戞戞在怀阅三年年八十五亦卒然景庄气完而貌厚养深而守固予意其将平格老耆无疑也泰定三年予补外南还则闻景庄以前二年甲子之十月十九日死矣年六十一耳盛强者或不能以必寿而衰羸者或更以自全是岂理之固然耶景庄讳元椿娶贾氏子男三泰之申之翼之泰之为武昌路儒学教授孙男六説诜诩志诠谘孙女四曽孙男女各一马氏本出扶风而自常徙睦族望尤着宋兵部侍郎讳大受生通判漳州军州讳旹旹生迪功郎讳友谅友谅生容堂先生讳洪迪功于景庄为大父矣初兵部弟礼部尚书讳大同与徽文公仕同朝以政学相引重而迪功复沿世旧往受业文公高第弟子黄文肃公之门当文肃修定礼书时亲承讲贯问学渊源有自来哉惟其识夫大者逺者之不可以一二紊故能不以富贵蛊其心科举累其志葢至于先生再世而礼之教行于其家者粲然矣则若景庄之不爽其承以自淑其身又可不谓之能子哉世之人常知按学问以求君子而不知君子之盛有出于学问之外抑观其所受而可知耳泰之将奉景庄之丧葬汇湖先茔之次驰书告曰与我先人游今而在者非子其谁子可不为之一言乎予既重兹交谊乃濡涕为词西向以诔于其神焉诔曰汉万石君以孝谨称由奋开之而建是承曷用承兹其究不矜简易维行进止维恒有服于躬匪学以能僮御防防循规蹈绳使畅其风大猷可升东睦之墟小阜大陵发祥于人美辑粹凝马氏儒门世德烝烝匪前孰引匪后孰慿作之述之其培日增方时沦污礼坏乐崩维克思诚仁让廼兴其兴伊何一家闵曾有大斯立诸细曷惩敛手足形以免兢兢有封斧堂有荐殽烝惟君子世累善如登相其家书刻在简缯厥猷载之训于来仍我昔交君谓我其朋君今已矣抚棺莫譍矢辞作诔匪説之滕百年飘风变灭相乘斯文在焉其尚足征
　　启
　　贺李彦方除广东亷使启
　　伏审自淮易节逾岭建台听履上星辰乆徯承明之入衣绣立霄汉重烦直指之将虽云歴级而升固亦选贤而授葢台宪为丘民之司命而岭峤制蛮服之扼喉唯不尽乎方伯连率之蕃宣乃申寄夫祥刑使者之按举持防失伍果岂无其人哉求牧与刍必有任是责者肆时猩嘷而鼯啸不过蚁聚而蜂屯何烦屈致于兵符正可究观于民瘼谁言潢池防兵之赤子未易革奸我谓周原揽辔之皇华居然成化暂劳按部即奏安边恭惟某官比义具良史之才主静存仁者之用谋王断国是养其气于至刚立教正人心纳斯民于兼善自试金銮之初步共窥绣线之竒胸掞藻立供奉班迟迟漏防簪笔登御史府烈烈霜威更尝太学之虀盐绪正曲台之礼乐将徧仪于朝着遄寓直于宝储奎阁燃藜引中天太微而上楼船下鈛乘北风爽气而来凡而闽区越徼之所经诧若张纲范滂之再见吟酣芍药琼花之句需题扶胥黄木之碑鶢鶋之集鲁门何至用诸侯之飨蚌蛤之还合浦祗以形亷士之歌酌泉而我自不贪问俗而民交相庆竚见萑蒲之聚胥为袯襫之归昔周茂叔之始治是官讯狱每先于洗泽乃吕献可之荐更外服后君深系于隐忧此皆名世之真儒亦越爽邦之哲匠是本之丰者末必遂而积之厚者用必周人惟旧而非新瀛洲有真学士道将废而有命龙断彼贱丈夫顾勒成巨唐一代之经必敷求司马二正之策矧明诏方勤于修纂而前闻尤务于搜罗作世采章须公笔削某为寮学省受服民编重末契而下交窃余光以自耀鹢舟泝淛有违经从豹隐在山靡皇宾饯偻指鸳行之旧倾心燕贺之私惟不废于缄縢因并承于寝餗梅华玉节隃瞻蜀使之躔茅屋石田甘老杜陵之曲有怀归倚莫罄言宣
　　贺张希孟除礼部尚书启
　　伏审疏宠彤庭陞华紫槖郎官上右方叅宥密之谋尚书后行遂主仪文之事岂止朝绅动色将令儒服増荣窃以庸礼而谓我即天命卿而犹岁统日秩宗询四岳葢自古以允钦祠部总五曹亦因时而始制惟品式采章之数有讨论焕饰之功此岂迂阔于事情要以弥纶于国体矧大比宾兴之伊迩而斯文柄任之宜专考其行而不掩焉尚古人之独见观其辞则过半矣抑知者之深机贤才或由是以朋升阳德亦乘之而主泰故反汗适彰于涣号乃改弦必贵于和声伟哉防舌之司萃此精神之运恭惟某官海岱英气星斗纯芒泱泱大国之风得诸乐本飘飘上林之赋自是仙姿供奉于贞元朝士之间醖借出建安才子之右方执简登圜丘而议礼洎援毫入西掖以书辞至今獬角之威好在鳌坡之藁曵履径跻于法从含香初对于禁涂大蘓公素号词臣不负向来批勅之手欧阳子再为座主尽摅平生爱士之心使蝘蜓无复献嘲则凤麟自然荐瑞显受进贤之上赏是名报国之忠诚余岂负官葢昔为贰而今为长时不舍我犹前有疑而后有丞行矣陟庸企而延竚某情深贺燕迹后登龙儿子同游要亦在门生之列丈夫未遇岂无望国士之知庆臆诚陈敷言则浅
　　代同门友上许左丞谢解启
　　伏以右文初政下温诏以兴贤左辖真儒妙洪钧而播物遂使操觚之末亦叨充赋之荣化地深恩私门厚幸窃惟文章与时消息礼乐待人兴行自成周论士而来洎先汉设科以始传之经术莫非明道正义之言证诸事为壹是尊主庇民之学亦尝究观歴代之良法未可诿为异时之虚文徒令谈者之纷纭见谓儒生之破碎非特逹遭逢于盛际曷庶几敷绎于宏猷嘘六籍之寒灰旁菑古训搜百王之坠典上饰天明肆时乡闾先德之求犹昔学校贡英之意如某者少而辛苦壮益漂流间因丽泽之讲摩窃窥考亭之述作主人谢容笑尔五穷小子学诗惭予多识顾言志永歌而已岂授政专对云然至如相如靡曼之辞与夫公孙愚戅之策一灯夜屋虽尝弄翰以娯嬉万棘秋闱胡直弃兵而鏖战聊以此而困造物岂怜我而防泥涂置荀伯于在三何嫌小却如赵咨者有几已媿先登夺标到手以若惊滥吹及门而实惧兹葢伏遇某官单传正学宻赞化机师保万民备悉弥纶之盛忱恂九德独持监裁之公是以识之审故择之精所谓乐其善而忘其志葢亲得于厦旃之至论匪徒专乎笔削之微权辱此兼収亶为殊遇某敢不益磨顽钝仰副陶成科举利禄之文姑争驱于塲屋道德性命之学敢有昧于渊源抒谢情深敷陈语浅
　　通高副提举启
　　伏审宠疏宸綍光领儒绅禁路云霄宜希踪于峻武泮林雨露乃屈意于斯文葢司存获引重之荣则老我遂蒙成之幸辄抒素并闯前旌恭惟某官言有枢机学无雕饰方七分説易拓开心上之经纶及一允荐书掇取彀中之科第顾何尝以成已为德徒自诧其猎较从时归乘半刺之车仕得初筮之吉曲江晏幕排银榜尚春色之冲融卢山飞雪洒石矼更尘襟之澡瀹越三载如始至方干里犹一家属闻卧辙以兴謡已复问钓而作赋出门西笑共期直上于蓬莱怀绶南旋未免低囘于菽水虽大鹏有六月之息然神龙无百尺之蟠惟江乡均视枌榆是楚林实生杞梓比乖育端徯封培观鲁矦之旂云将至止问齐人之戍巳迫践更戒导从以肃驱载殽脀而偕往夙宵命驾来暮有歌某媿甚负乘幸哉联事庶几泉阿双劒之合卒成埙箎迭奏之和同官为寮此席既还于本色一人得友予心竚沃于芳猷倾倚方深敷陈罔究





　　待制集卷二十
　　钦定四库全书
　　待制集外编附录
　　序
　　送柳道传赴江山序　　　剡原戴表元
　　古之用人权尊而法疎权尊则易于取人法疎则人得以尽其才吾观周官六卿属吏多出于其长所自命汉晋之相沿三公皆得开府收召名士故薛宣有欲吏朱云之嗟而桓温亦以能客孟嘉为喜然不闻于庠校师儒之员有所辟置惟其学行有称于乡则人自闻风裹粮而从之此非独其人之难而道固不可易而屈也科举兴铨格密其説先裁之以中人以下可能之文艺然后拘之以愚不肖易成之岁月以至江南异时自通守令丞主簿尉若钱谷刑狱诸僚若州县学官注调一决于选部法不可谓不陋而人情往往不难于为通守令丞诸僚而一闻师儒之号虽百里之学亦趦趄畏赧而不敢轻赴彼诚知夫通守令丞诸僚不过簿书胥史勾稽剖析之类而师儒之职有不止是焉者则法之所不及又系乎其人之自为之与属者科举之弊既除诸选犹守铨格惟县学官以其秩卑付诸下大夫之领之者使得专置有志节者或耻为之而官益不重大德庚子岁呉楚闽越士待命于中书行署行署长取其阙升府俾宰士捧牒以次礼进其人廷授之观者以为荣而吾友金华柳道传得衢之江山焉江山固衢佳邑气清而俗简贵僚使客车马之迹罕至道传又金华良士攻文章通记览不患无以尽其才昔夫子叹十室之邑必有忠信而忧好学之不至道传往而以好学鼓动江山之人道之成也岂惟江山闻江山之风者且将四面裹粮而来于以为明时兴文美化之助以成诸公能取人之名不亦可乎道传曰唯唯是为序
　　赞
　　像赞　　　　　　蜀山静俭翁自赞
　　好学而莫或致之望道而未之见也壮而漫仕初何与于尊荣老而归休亦焉往而不得乎贫贱也若乃企卒岁之优游服终身之静俭则挂笏而看山饮水而著书尚庶几可以傲兀夫无穷之世变也
　　又　　　　　　　　　安阳韩　性
　　熙乎春阳凛乎清霜无求于名而名日彰敷敎成均议礼奉常方期尽皇猷之黼黻奈何岸乌巾以徜徉是将使江山雅趣皆衣被其文章之光也耶
　　又　　　　　　　　　门人宋　濓
　　伟貌长身端严若神即而就之煦然春温海阔天高莫窥觇其宏度霆奔飚竖壹驱驾乎雄文来趋跄之襟佩作仪表于荐绅出入容台振百年之礼乐昭宣帝制焕大号于乾坤惟其具该博崇深之学所以继光明俊伟之伦仰瞻遗像有涕霑巾傥使泉台之可作庶几士俗之还淳翰林学士承防嘉议大夫知制诰兼修国史兼太子赞善大夫门人宋濓拜赞
　　又　　　　　　　　　　眉山蘓伯衡
　　经济之才宏博之学识见之髙制行之确诚一代之伟人乃万夫之先觉
　　五贤祠待制柳公赞　　　门人戴　良
　　朱学之传至于文安四叶绵绵公得其师犹水有源际兹休明儒雅勃兴乃以所挟扬于帝庭帝嘉其能俾居缙绅与鸿硕为伦莫之与京于乐辟雍曰公是宗髦士三千于于而从颂台有礼公订古始佐明文治成我皇之志大江以西政阙教弛武子之泽一坠于地公往化之有若时雨归卧穷山垂十五年流水去住浮云往还锋车荐至乃掌帝制惟公出处关时隆替出与时行处与道俱倐尔岐阳之凤忽焉空谷之驹千载曷窥蜀山巍巍
　　祭文
　　祭柳待制文　　　　　　　戴　暄
　　呜呼哀哉委河海不足以尽公之闳博雄深披星斗不足以喻公之华辞丽笔当其剏意遣言摇毫行墨下追班马上睨庄屈莫不陶镕乎神化凌驾乎俦匹而况律已温恭接人忠实行非难继而动有典则言不乖忤而心存整饬追古人而与徒岂庸态之能测信人物之标表诚当代之英特至于居官涖事务殚厥职绪正奉常之仪礼化洽成均之训迪提文印于儒台启藏书于石室皆足以垂誉来今腾辉古昔然而官仅阶于五品禄不上于千石曽未得歴禁林之纳献究兰台之譔述何凤翥而鹏飞忽飚散而星没呜呼哀哉国殒其良孰为衡石人殄厥师莫有矜式彼缙绅之在位因匍匐而赒恤纼公之棺者有以骇都门之见闻临公之防者有以兴闾巷之楚恻况某等近连姻娅蚤蒙振防当灵车之逺还情怳怳以何极睠荆山之故日徜徉乎履舄曾岁月之几何遽长掩于室痛幽明之夐隔莫以酬夫旧德列觞豆以告哀尚愀焉而来格呜呼哀哉尚飨
　　祭先师柳待制文　　　　　　戴　良
　　呜呼先生文塲之帅士林之雄天既生之其必有意将丰将隆先生之生雅厚英迈越自成童展也得师蚤叩岩南继谒仁翁众理之渊至道之腴遂烛而融乃充新得敛彼豪英一变温恭先生曰嘻庶广见闻观厥防通厐材硕德一二徧参有符其同遂发绪余衣被海内扬厉文风王公戚里缄币走门惟日幢幢二十年间穹龟钜碑照耀提封我业已修曰验于为以摅厥衷实艰初试邑校州庠继登辟雍青衿胄子闻羶而附鼓箧而从司诔奉常领敎儒台声甚沨沨包茅有贡覆溺江湖再岁而逢先生疏之俾附轺传以活疲癃从祀匪德礼官惮威莫敢告忠集议之顷先生折之气厉言雍及涖洪都曽未期月敎雨其蒙乃严矩范乃聘名师乃饬儒宫我疆我得先生正之惭屈盲聋已则有粟先生均之廪士告丰报政而归蜀山之下浦汭之东饮水著书薪照字岁且十终四海环眴英耸如山炳焕犹龙飞剡交章论荐公车上达帝聪帝曰兪哉命掌厥制士论称公而今而后庶其大用以收厥功天胡不仁贺辙未安门已吊防呜呼先生今其已矣士失所宗良也登门几年于兹肇自童蒙月夕风晨婆娑诱掖犹记德容敎我食我戒我劝我在麻之蓬临别谓我若子之质纎而必洪窘兹贱寒乃我之责可不荐庸我观先生我得我失若关厥躬一朝弃我山摧谷崩事若梦中先生之生位不满能亦云显崇先生之生逾七望八孰曰非翁得正而毙固亦无憾我意不充哲人其萎道日沦丧孰继遐踪我悲先生夫岂我私亦哀道穷輀车既驾恭陈薄奠矢辞告衷呜呼先生魂魄毅兮览我哀恫
　　祭故翰林柳待制先生文　　　郑太和
　　维至正六年岁次癸未十有二月癸巳朔越十又八日辛亥友人郑太和致祭于故翰林待制柳先生之灵曰自河图授羲洛书畀姒而人文之联已萌焕乎有殷郁乎苍姬渐至畅达而敷荣自时厥后或晦或明迨春秋两汉之壮伟华赡犹为可尚至魏晋梁隋之浮夸沦靡有不足称自后或盛于唐复有五代之浅陋再阐于宋又逢季世之残零葢未有若我皇元之盛治作者之迭兴也是故许文正之丕显性言直造周程之秘奥姚文公之恢拓文体上追韩柳而争衡倡之导之以励多士鼓之舞之以风四方而斌斌文学之美亦何翅龙兴而云集虎啸而风生公时壮年立志已宏从师问学负笈担簦既见岩南于僲华又谒仁山于瀫水而所谓知行并进者亦惟诚笃而粹凝于是悉心以传授若性理之精微文章之准防公既尽得之矣宜乎志益笃而学益精故其气貌之温温德性之蒸蒸使人就之则俨然而威即之则肃然而清葢不可以意而将迎公不目为巳足而犹废寝忘餐究理防原诹经订传必若庖丁之中其肻发易牙之辨其淄渑然后敷畅融液发为文英此其积于中者既乆而见于外者故能鞺鞳而崇竑其势若黄河怒泻达于四溟其气若白虹横布贯于太清其文焰万丈之长犹火之燎原烜赫乎宇宙焜燿乎邱陵飘然如曳明月之珠毅然如建干将之防森然如列昆阳百万之兵读之则洞心骇目服之则睟面盎背如观火龙黼黻之文听锡鸾和铃之声壮矣哉独以斯文为任而先一世鸣是宜为国之桢作帝股肱而措天下万世于隆平胡为初主頖黉歴典儒台而遂十载韬迹于林坰惟德性之冲淡恒葆淑于醇灵固不以贱为辱而以贵为荣然缙绅之慕恋学者之依慿葢有若凤凰之与景星于是有诏起公直赴神京吾意天其或者将使润饰乎皇猷黼黻乎帝廷而作我仪刑奈之何德未溥施道未大行而遽即世于扃岂造物之难知抑神理之不可征吾将有问于彼苍果孰尸夫冥何贤人之萎瘁而愚者之敉宁一世之矩万世之长惟防言之尚存为学者之佩珩太和幸承未契深缔交情以区区之合釡剡上其事而致旌复之命曰规曰范敢不是志是铭一尊我公之素营诸孙弱冠俾之受经祝之以辞而责其有成则公于我之隆有德义之交并敢不深加刻厉拳拳服膺自今以后其孰能剪伐我荒秽剔迪我聋盲瞻荆山之阡有四尺之茔痛哲人之不可见惟松楸郁其青青樽爼既嘉笾豆既盈荐以牲牷侑以粢盛谅精爽之如存庶来飨其芳馨望蜀山而矢辞哀涕泪之如倾尚飨
　　祭故翰林待制柳先生文　　　程汝器
　　维至正三年岁次癸未夏四月丙辰朔越二十又三日戊午浦江县知县程汝器致祭于故翰林待制柳先生之灵曰呜呼先生之学闳矣而不尽章章于天下葢所能者在我所不能者在天也先生以伊洛为宗修诸身征诸人究之也精积之也深以先生所能措之朝廷推而达之天下斯民将享其德儒者之用可暴白于后世矣吾岂意夫擢之胄监置之太常迁之文台思小子之斐动归与之叹一丘一壑者殆十有余年天书征起固将黼黻帝躬丝纶王言而圣代文章焕焉与周汉同风呜呼吾又岂料夫宣德扬休之志郁未及展而造物者已趣其终矣所谓天者诚莫之能为命者诚莫之能致属治兹邑仰慕维新旅衬言归薄陈一奠哀哉尚飨
　　行状
　　元故翰林待制承务郎兼国史院编修官柳先
　　生行状　　　　　　　　宋　濓
　　本贯婺州路浦江县通化乡胡塘里
　　曾祖考蕴
　　妣童氏
　　祖考补之宋迪功郎嘉兴府崇德县主簿
　　妣金氏
　　考金宋忠翊郎髙邮军髙邮县令皇元赠奉训大夫淮安路泗州知州飞骑尉追封浦江县男
　　妣兪氏追封浦江县君
　　先生讳贯字道传姓柳氏其先出于有熊至展禽仕鲁为士师食采柳下因以为姓自后子孙寖盛世家河东宋建炎中先生七世祖铸始从赵忠简公鼎自河东迁杭子森复自杭迁婺之浦江森三传至蕴生崇德县主簿补之崇德生高邮县令金髙邮先生父也以咸淳六年庚午秋八月一日生先生于乌蜀山私第先生素有异质虽未成人时即不苟取尝随髙邮游神祠拾人所遗金珠可直万缗密伺其求而还之髙邮惊异甫及冠遣受经于兰溪仁山金公履祥仁山逺宗徽国朱文公之学先生刻意问辨即能究其防趣而于防辞奥义多所发挥既又从乡先生方公凤与粤谢公翺括呉公思齐游歴攷先秦两汉以来诸文章家大肆于文开阖变化无不如意先生曽不自以为足复裹粮出见紫阳方公回淮阴龚公开南阳仇公逺句章戴公表元永康胡之纯长孺兄弟益咨叩其所未至诸公皆故宋遗老往往嘉先生之才无不为之倾尽隆山牟公应龙得太史李心传史学端绪且谙胜国文献渊源之懿仪章官簿族系如指诸掌先生又往悉受其説自是先生之学絶出而名闻四方矣国朝大德四年庚子先生年三十一始用察举为江山县学教谕至大元年戊申迁昌国州学正江山乃大山穷絶之境昌国则邈焉云海岛屿中先生皆以诗书变其俗考满至京中书左丞张公思明一见辄器重俾诸子师事之当时号为名公卿者争相延誉如恐弗及呉文正公澂尝语人曰东阳柳君卿云甘雨也天下士将被其泽程文宪公钜夫以墨一丸授之曰文章正印今属子矣延祐四年丁巳先生年四十八铨曹以士论所归特授湖广等处儒学副提举未上六年己未改国子助教阶将仕佐郎至治元年辛酉陞博士转将仕郎诸生敬之如神明其后散之四方几千余人去为良御史名监司者甚众泰定元年甲子先生年五十五迁太常博士陞征事郎时方承平稽古礼文之事次第竝举遇有所讨论先生为权准古今敷绎详致廷议莫不多之勲戚大臣请諡者三百余人文移山积先生为之质行定名三月皆毕临江守李侯倜为部使者所劾他使者力辨其诬后官至集贤侍讲法应得諡其子欲入金没临江事先生辞之卒明其非罪枋国者欲以其祖配享孔子庙礼官承望风防唯恐有忤先生毅然持不可事遂寝有神降于洺郡长吏列上仪曹请锡封爵中书下其事先生以为神奸能鼓民不治将乱请檄所部禁戢之沅陵岁贡包茅四十余匦茆轻舟摇押行吏多沉江死先生建言请损其三之二附他贡以输浙东西每三岁更造漕舟民甚苦之舟一渗辄弃不视先生白相臣建船司以修治之其当新者听给没入赃吏钱母病民会有力沮者不行监察御史马公祖常荐先生堪任风宪章再上弗报三年丙寅先生年五十六以文林郎出为江西等处儒学提举龙兴郡学乆废不治先生请宰府新之聘延名儒孙辙为学者师士风为之复振他书院不借于礼官者亡虑数十其出纳布粟从提举署主领一员司之有力者常【阙】货求檄至则干没为奸先生尽罢遣分所在学官提举朝夕饍岁进米凡八十石皆取于诸生饩廪中先生谢不受后来莫有敢追袭其弊者黄冠师建三灵庙以侵学地浮屠据东湖书院田二百三十亩而赢先生皆为复之葺汉先贤徐孺子墓立宋髙士蘓云卿祠古碑碣所纪有关于名教者必访求而重刻焉凡可以扶世导民者无不为也丰城学徒挟奸以持校官短长时主教者又不知以职自振每用计相倾先生各坐以其罪闻者心服南康仓吏坐飞粮株连逮系者百余家省宪二府檄先生谳其狱先生为钩擿隐伏所平反者甚多满秩而归杜门不出者十余年先庐数间仅蔽风雨而饘粥或不继先生处之裕如也先生虽居岩壑海内仰之犹如鲁泰山作镇海隅莫不以其出处为斯文隆替之候风纪行部必过门承问而去至正元年辛巳先生年七十二朝廷更化征用老成台阁近臣有以先生名闻于上者于是有防以翰林待制承务郎兼国史院编修官起先生于家先生即冠带见使者退谓人曰吾今幸亲禁近得陈尧舜之道以赞太平之治死不恨矣会贡举法复行江浙行中书留主文衡二年壬午夏五月至官仅七阅月竟以一病不起实冬十一月九日而先生年七十三矣省台枢府而下皆来归赙馆阁之士至于洒泣集贤大学士呉公直方国子博士呉公师道与经筵检讨危公素共经纪丧事御史中丞张公起岩在成均为同僚友至是哭之尤哀冢孙頴奉灵輤南还诸公相与陈奠都门见者皆咨嗟陨涕三年癸未冬十二月二十二日与夫人盛氏合葬通化乡荆山之阡盛氏累封浦江县君先十二年卒子男三卣同因孙男三秬頴穆秬夭女一所著书有文集若干卷金石竹帛遗文若干卷近思录广辑三卷字系二巻藏于家先生局度凝定燕居黙坐端严若神即之如入春风中乆与之处未尝见疾言遽色虽有桀骜者瞻其德容莫不气夺而意消孝友本乎天性季弟实出为人后遇之有恩不翅在家者生平以奬进人材为巳任谆谆劝诱至老不倦人有一善播之唯恐不亟士类咸乐归之读书博览强记自礼乐兵刑阴阳律厯田乘地志字学族谱及老佛家书莫不通贯国朝故实名臣世次言之尤为精详善楷法工篆籀京兆杜公本谓其妙处不减李阳冰为文章有竒气舂容纡徐如老将统百万兵虽旗帜鲜明戈甲焜煌不见有喑呜叱咤之声若先生者庶几有德有言为一代之儒宗者矣先生既没同门友戴良既着哀颂一篇以泄无穷之悲复恐先生之行湮没无以显白于来世俾濓状之濓虽不敏受先生之教为深因不让而搜罗缺逸评隲成章以附家乘之后虽言之不文幸无媿辞它日太常特为定諡史官特为立传尚有采于此云至正五年十月朔日门人金华宋濓谨状
　　元故翰林待制柳公墓表　　　黄　溍
　　公讳贯字道传姓柳氏其先由展禽仕鲁食采柳下因以为姓子孙居河东者在唐为官族宋南渡初有自解徙杭者生子曰森又自杭徙婺之浦江家于县西乌蜀山歴四世至公之曾祖考讳蕴俱韬晦弗仕而寓迹于医祖考讳补之迪功郎嘉兴府崇德县主簿考讳金忠翊郎高邮军高邮县令入皇朝以公贵赠奉训大夫淮安路泗州知州飞骑尉追封浦江县男妣兪氏讳妫追封浦江县君公之生也外大父閤门兪公葵暨泗州府君同擢右科进士第因命之曰防义取以两文易两武防于今文为贯故公自署其名为贯云公幼有异质颖悟过人尝侍泗州府君谒神祠得防人所遗金珠可値万缗密伺其人复至而还之泗州府君大惊知其器量不凡期以逺到丱岁遣受经于同郡金先生履祥即能究其防趣而于微辞奥义多所发挥既又执弟子礼于同里方先生凤括呉先生思齐粤谢先生翺三先生隐者以风节行义相髙间出为古文歌诗皆忧深思逺慷慨激烈卓然絶出于流俗清标雅韵人所瞻慕公左右周旋日渐月渍不自知其与之俱化也杭于守为故都向之宿儒遗老犹有存者公徧游其门无不折行軰与为忘年交而与紫阳方先生回淮阴龚先生开南阳仇先生逺句章戴先生表元隆山牟先生应龙永康胡先生之纯长孺兄弟交尤密往来咨叩无虚日凡学问之本末文献之源流歴歴如指诸掌发于论议言必有征不徒【阙】　藻以追世好也诸公亦往往喜为之延誉由是名闻于一时初东平王公侯持使者节按察属部大举学政敎官之备员位者一切谢遣之更延致前代贤士大夫之老于文学者补其处于是泗州府君为之起而主敎于乡邑公在侍侧王公一见辄加器重亟称荐之公年甫弱冠殊未有仕进意后十有余年始以察举为江山县学敎谕又为昌国州学正江山乃川阻山穷处昌国则邈焉云海岛屿间公不鄙夷其人所至日与为士者谈儒服爼豆事人多化之用累考赴选集于京师中书左丞张公思明首令子弟来就学达官大人得公文皆竒其才公例当敎授一州用荐者特授湖广等处儒学副提举未上改擢将仕佐郎国子助教由助敎为博士转将仕郎前后在弟子列者千余人业成而仕后多知名迁征事郎太常博士时方承平稽古礼文之事次第并举遇有所讨论公援据详洽权古今之宜而为之折廷议莫不服其精当沅州岁贡包茅四十匦茅轻舟摇多致覆溺公请附以它贡物镇其舟至今以为便勲戚大臣请諡者三百余家文移山积乆格不行公悉为考行易名以上凡三月而毕临江守李侯倜为部使者所劾他使者力辨其诬后终于大官当得諡其子求于諡议中毋及临江事公曰着其事所以白其非辜安可没乎其子乃叹服柄国者欲以其祖配食孔子庙众莫敢忤公独毅然持不可而止有神降于洺郡长吏列上仪曹乞加封爵公以为神奸能鼓民不治将为乱宜下所部禁戢之仪曹符本郡如公言监察御史马公祖常荐公才任风宪章再上皆不报乞外以文林郎为江西等处儒学提举视事伊始吏循旧比以例巻进岁为米八十石公斥去之后来莫有敢追袭其弊者龙兴郡学乆废公为新其栋宇聘名儒为学者师士风以之复振道士作庙屋侵学地东湖书院田为僧所据者二百三十畞悉夺而归之它书院不借于官者无虑数十旧设主领一员司其金谷之出纳公命勿设而以其事分所在学官丰城尸敎席者不任职士子因持其短长交攻互讦公折以【阙】　　　当其罪莫不深服修汉先贤徐孺子墓立宋髙士蘓云卿祠古碑碣所纪有关于名教者必访求而重刻之苟可以扶世导民者无不为也南康仓吏坐飞粮株连逮系者百余人公被行省及宪府檄谳其狱钩擿隐伏而得其情所平反甚众人尤服其长于政事秩满而归杜门不出者十有余年自号乌蜀山人扁其斋曰静俭室庐仅庇风雨饘粥时或不给处之裕如若将终身焉今天子更化之初登用儒雅而中朝诸老多已凋落近臣以公名闻于上乃以翰林待制承务郎兼国史院编修官起公于家公幡然出见使者退谓人曰吾老矣忝列职禁林傥缘次对而获陈尧舜之道以禆圣政之万一岂非幸欤会有诏复行贡举法留主文衡于乡闱竣事乃行到官仅七阅月俄以疾卒于寓舍至正二年十一月九日也享年七十有三省台院监皆来致赙集贤呉大学士直方国子呉博士师道竝敦乡曲之义共经纪其丧事灵輀南迁诸公引绋陈奠于都门之外道路之人咸为咨嗟陨涕夫人盛氏累封浦江县君前公十二年卒以三年十二月二十二日合葬于县西通化乡荆山之原子男三人长卣次同次因孙男三人秬颖穆秬早夭颖以父命用公荫入官未调女一人公气韵沈黙度坚凝平居未尝见其疾言遽色虽有桀骜者亦皆望之而意销孝友本乎天性弟实出后外家兪氏遇之恩意弥笃读书博览强记自经史百氏至于国家之典章故实兵刑律厯数术方技异敎外书靡所不通故其文洒肆演迤舂容纡余才完而气充事详而词覈蔚然成一家言老不废诗视少作尤古硕竒逸而意味渊永后学之士争传诵之工篆籀楷法善鉴定古彛器书画而别其真赝晚益沈潜于理学以为归宿之地焉所著书有近思录广辑三卷字系二卷金石竹帛遗文若干巻文集若干巻方彚次以行公之葬也御史中丞张公起岩以居胄监时有同寮之雅故既为之铭纳诸圹中卣等复奉门人宋濓之状属溍为之表揭于冢上溍与公居同郡学同志辱游于公最乆知公为最深所以图公于不朽后死者之责也非溍其谁是用弗让书而授之俾【阙】　　辞曰柳君河东为唐望宗从宋南迁再世外官公生其季逮今盛际以文易武承考之意延祐初元朝多俊贤公游其间翺翔后先于于而来列于庶位诗书礼乐孰非吾事由中而外退也委蛇遗世独立一纪于兹国之老成日益沦谢锋车在门公不俟驾有怀欲陈尧舜吾君轮当次对乃以讣闻乘化而归公乎奚憾士林尽伤失其一鉴斯文未丧仪刑具存表以石章刻在墓门翰林侍讲学士中奉大夫知制诰同修国史同知经筵事黄溍述
　　墓表碑阴记　　　　　　　戴　良
　　先生没后之七年其友乌伤黄公为着石表辞一通凡若干言良得而读之未尝不叹公之深于知先生也先生家浦阳江之上自其先世颇能文而先府君以科第显至先生遂以文擅于天下天下之士识与不识咸能道其姓字虽武夫俗吏不通文义者亦争得先生之文以为荣先生之见知于当世乆矣然其所以知先生者徒以其文耳而德之蕴于躬者人未必尽知之也【阙】如春风肃如秋霜粲如云霞之卷舒凝如崖嶂之
　　森峭恢恢乎而有容也汪汪乎而莫测也澄澄乎而不可挠也以之正家则家齐以之涖官则官治葢将无所施而不可然则先生之学岂直文而已哉呜呼先生已矣其不可传之妙亦既与物而俱化矣自非石表之辞歴叙而铺张之后之人何自而知先生虽然非公之善于形容又曷足以致是哉良故叹公之深于知先生也世之以文求先生者视公为何如哉公少先生七岁而其出游于耆老成人间乃皆与先生接及先生之歴仕中外也又未始不与之相先后是葢交友中之最亲且乆者惟其交也乆故知之深知之深故书之审公非有私于先生也良犹记寒夕宿先生斋阁中先生拥衾语良曰予之交友满天下然知我者莫若黄公我死必求表其墓呜呼先生之有望于公至矣而公固有以慰先生之望哉先生之子卣将刻公所着表辞于荆山之阡良因书公之所以知先生者附见于碑阴世欲求先生之为人更当有考于斯至正十年八月既望门人戴良谨记
　　议
　　元故翰林待制柳先生諡文肃议
　　宋　濓
　　天地之运阴阳之化置太和于生物之地置太肃于成物之时葢鬯达茂遂之极非济之以至严则盛者不坚实者不确而发育于春夏者终不足以有成故降之以霜露沍之以冰霰使昔骄虚暴溢者一旦收敛缩阏折挫而无遗寓深爱于至畏之中万物莫知其所由然故肃者天地之所以为教也惟人也亦然之以柔惠诱之以慈良俾人见之而化者春之和也临之以俨恪以摧其惰慢之气持之以介正以格其邪僻之心不怒而威不言而厉者秋之肃也育才莫善于和成徳莫善于肃严肃之君子其犹霜露之教乎元故翰林待制浦阳栁公先生负瓌雄絶特之才畜峻大刚方之徳发而为文则沉雄而雅劲见之于行则端重而遂直怠色不形于面媚言不出于口所学以圣贤为师而不戾俗以为异所志以教化为重而不阿世以为同起为人师入造胄子周旋礼乐之署统教吴楚之区晚嵗就徴入掌帝制其于辟异端扶伦纪黜滛祀排势臣劲气直辞可辅彛训危言卓行可激贪懦迨其退而燕处凛然神居屹然山峙喜怒不着语黙有恒可谓有徳君子矣先生既卒而元亦亡时异典堙节惠之礼未举门人咸喟叹而称曰士有易名况先生尝有位者乎惟先生之文天下靡不闻知以徳配之于义为称先生之徳宏深博大兹不敢拟议然表见而易覩者非曰肃乎请遵古者私諡之例以文肃定諡如何众咸曰允哉遂諡以文肃云洪武十年春三月己夘朔前某官同县门人宋濓谨议











　　待制集外编附録
　　待制集后记
　　右浦江柳先生文集二十卷卷中所録古今诗五百六十有七首杂文二百九十有四首初先生为文多不存稿年四十余北游燕始集为书名之曰游稿及官成均转奉常则又以职司名之曰西雝稿曰容台稿出提举江西则又以地名之曰钟陵稿自江西退而家居则又以所居斋名之曰静俭斋稿间尝西游吴中则又以游名之曰西游稿游而归休日对乌蜀山歗咏自娱则又以山名之曰蜀山稿未几召还禁林述作日益富尚未名稿而先生没遂为人乗间持去今所存惟七稿濓与同门友戴君良定其尤可传者序次如右以先生官至翰林待制也通名之曰桞待制文集云天地之间有至文焉相轧而生相错而成其昭著葢无时而或熄也故观乎朝廷则制度文为声明采章秩焉而有序观乎宗庙则钟鼓相宣笾豆静嘉焕焉而有章观乎军旅则队伍严列旗纛精明肃焉而莫犯观乎政司则出号施令舒阳隂凛焉而可畏观乎庠序则礼教修明上下洽比穆焉而相亲凡若此者皆至文所寓未易以一言尽也惟能观夫防通则其精神之所流布徃徃凌厉奋蹈不得见之于功烈必能宣之于辞章此古之有志之士所以不出于彼必入于此虽其所成有不同而不随世以磨灭者则一而已先生素涵匡济之学欝而不能大振于是悉敛其英华发之于文震荡汪洋自成一家之言或铺张制作之休懿或昭明神人之感通或序列兵戎之功伐或开陈善治之所急或推原名教之攸系肆笔而成其光焰万丈自不容掩初未尝区区求工于篇章之间也国子监丞莆田陈公旅尝评之曰桞公之文厐蔚隆凝如泰山之云层铺叠涌杳莫穷其端倪天厯以来海内之所宗者惟雍虞公伯生豫章掲公曼硕乌伤黄公晋卿及公四人而已识者以为名言呜呼先生之于文可谓至矣可谓善观防通而能宣至文之昭著者矣使先生得大振所学功烈仅施于一时孰若斯文之传衣被于无穷哉虽失于彼而复得乎此有不足深憾也是集既成亷访使者余公阙命亷侯额能布哈刻寘浦江学官尚余古今诗九百有七首杂文二百四十有八首末加铨次濓复同戴君分类誊为二十卷题曰别集授先生之子卣藏之俾世世谨其传焉至正十一年辛邜嵗春正月甲子门人金华宋濓谨记









　　待制集后记
