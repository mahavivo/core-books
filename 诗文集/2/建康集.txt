　　钦定四库全书　　　　集部四
　　建康集　　　　　　　　别集类三【宋】
　　提要
　　【臣】等谨案建康集八巻宋叶梦得撰梦得有春秋传已着録陈振孙书録解题载梦得总集一百巻审是编八巻今俱不传又载建康集十巻乃绍兴八年再镇建康时所着此本八巻与振孙所记不合书末有其孙辂题跋亦云八巻其为书録解题屡经传写误以八巻为十巻抑或旧本残缺亡其二巻后人追改辂跋以伪称完帙则均不可考矣梦得为蔡京门客章惇姻家当过江以后公论大明不敢复嘘绍述之焰而所着诗话尚尊熙宁而抑元祐往往于言外见之方回瀛奎律髓于其送严壻北使一诗论之颇详然梦得本晁氏之甥犹及见张耒诸人耳濡目染终有典型故文章髙雅犹存北宋之遗风南渡以后与陈与义可以肩随尤扬范陆诸人皆莫能及固未可以其绍圣余党遂掩其词藻也乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　建康集巻一　　　　　　宋　叶梦得　撰诗一
　　赴镇建康过京口呈刘季高
　　客路重经黄鹄前故人仍得暂留连长枪大劔笑安用白发苍顔空自怜照野已惊横雉堞蔽江行见下楼船灞陵醉尉无人识漫对云峯说旧年【时季髙在新城上月观】
　　将至建康将佐出迓
　　遥怜部曲逺相迎犹记当年骠骑营莫作扬州贵人看箭声聊听饿鸱鸣
　　再至建康
　　老罢那知力已疲君恩误遣出车诗金汤自巩中原地熊虎空髙大将旗江海百神朝魏阙风云千里防彤墀白头再启征西将深媿甘棠咏去思
　　推毂何堪付老儒腰间仍佩玉麟符千门万户朝天阙二水三山非故庐谈笑定谁能却敌衰慵真自笑非夫淮南金鼔连沧海为趣嫖姚速献俘
　　府中即事
　　稍喜欃枪欲渐清离宫双阙照层城不惊巷陌铜驼没自愧儿童竹马迎衰谢岂堪仍簿领病慵久已废杯行三山不动潮头过汹汹江流自不平
　　行吟坐笑往来频俯仰之间迹已陈可是犹思建邺水却应喜近洛阳尘十年徧阅三行阙【余自维扬临安及今凡三至驻跸之地】四海奔驰一老臣未有夷吾在江左柴车空换两朱轮
　　送模归卞山并示僧宗义为余守西岩者三首
　　自我离山间忽已两改月饥人不忘食未坐先已说家僮挟书至惊起慰愁絶推寻到鸡犬问讯穷曲折此生岂多为一壑万虑灭可能复大错更铸八州铁【江东领八州】汝归马蹄轻初不恨触热殷勤报松竹吾岂成久别端居探幽竒自谓略已徧昨登西山巅雄絶昔未见溪湖莽吞吐云物纷百变乃知十年间尚或遗胜践巢成輙弃去我岂秋社燕【筑南山絶顶亭亭基垂成而来】为吾课童仆开辟尽二面莫言羊肠险径小烦屡转杖藜不用扶吾脚犹尔健
　　生长在山间从翁守蓬户人言膏粱子粗免汚纨袴官居无多恋暂止复遽去家法恐未传此心良已素义禅晚从我似识此间趣西岩郁嵚岑久断俗子路聊持山中节为我主留务封陲际湖海云月皆所部
　　建康旧俗贵重九上已诸曹皆休务祀神登北山防议马君独不出擕诗相过因言石林之胜次其韵
　　倦飞归鸟正思还叩户聊分半日闲胜事漫同谈栗里佳时休笑负龙山簿书已老无余力香火朝真有旧班他日尚期能过我试穷千嶂共追攀
　　去嵗以九日期贺子忱徐惇济祝子权为松竹台之防作寒字韵诗唱酬数次今嵗郡斋独坐慨然有懐复用前韵寄惇济子权时皆在湖州
　　地近中原怯早寒一杯何处复追欢同寻涧壑闲谁共强逐风尘老自难归梦孰知元有约故情应得旧相看闭关且示维摩病圗画他年付瓦官【世传顾凯之画维摩像皆此间瓦官寺本也】
　　郡斋望蒋山
　　十年在空山未觉与世殊再来抚城郭始悟非吾庐岂不有华屋旌旗拱上都峩冠坐清旦百里前走趋而我麋鹿姿怅然若囚拘忽看北山岑突兀当坐隅欢言顾之笑便欲凌﨑岖似我槿篱间层峦俨相扶遥瞻不得往起步空长吁少年四方志顾眄略九区衰慵一如此毕愿终田闾拙艰固应尔岂但悲老夫
　　自和
　　生涯一茅屋物役忘万殊再为东诸侯作军搜被庐追寻念往迹六鹢慙宋都【余以请官祠去官】浩歌记土风谁能和且趋自笑良已隘真成撅株拘聊云效知止未敢伤亷隅兹山阅人多龙蟠委﨑岖寄我千里目笻枝尚堪扶但愁见中原惊心怆嗟吁何由返我室小径遵芋区未用懐逺游苍茫赋三闾明当秣我马解组戒仆夫西斋初成廨中旧有太湖石数十枚因垒之庭下
　　万壑千岩不易求壶中聊寄小瀛洲稍看硉兀云峯出便有檀栾桂树幽絶境自知难遽忘竒踪争怪独能留山翁已老犹儿戯漫拟伸眉一散愁
　　与晁激仲夜话
　　外家文采到诸郎廪廪词锋未可当伴我何辞共戎马怜君聊欲濯糟浆【激仲以池州酒正从余辟】残年落寞风尘际永夜从容银烛光秖恐扁舟吾欲去病慵无意薄淮阳
　　次韵答激仲
　　牛渚谁逢临汝郎参军暂肯佐戎行世縁不拟营三窟人事那求馈五浆春近岭梅横素蕊夜寒霜月落飞光十年情话何由尽邑邑伤心叹渭阳
　　再答
　　生涯久许捕鱼郎鳬鴈相追不乱行但遣陶庐有松径不辞楚酒醉椒浆交情老柏寒方见妙语灵珠夜有光回首渐知归路好已看梅栁动初阳
　　乂答
　　家声合继紫防郎【晁氏自文元文荘皆常歴知制诰至以道复为中书舍人】不独诗同沈鲍行晩嵗清谈淹幕府中原喜气望壶浆颇闻时论怜衰朽空愧君恩负宠光肯许辋川期后约弹冠知不借王阳
　　阅武士回边报与山中信并至
　　椎牛飨士隘辕门投老兵间强自论稍喜并边无牧马却慙空帐有惊猿乞盟似欲回天意排难谁能报主恩壮志蹉跎真便尔独懐搔首望丘园
　　雨夜西堂独宿
　　华屋非所安忆我三间茅闭关傲初寒坐听风雨交灯火防黯淡松篁杂萧骚一枝寄宿鸟自许无倾巢我非乗桴翁讵敢辞系匏朅来亦何事大士从僧包忽闻报严更鼔钟乱钲铙慨然念故栖此地寕久抛君知芥舟防但可浮杯坳去矣无更疑作诗聊自嘲
　　雨夜与模论中原旦起模与徐惇济游清凉观形势嘉其有志因以勉之
　　千年石头城突兀真虎踞苍茫刼火余尚复留故处大江转洪涛腾踏不可御空城寂寞潮日暮独东去登临欲吊古俯视极千虑吾儿勇过我蓐食穿沮洳谓言抚中原未暇论割据功名亦何人我老聊自恕他年报国心或可借前箸无为笑颓然已饱安用饫
　　连日边报稍稀西斋黙坐至夜分
　　鼓角遥闻出塞声邉风吹鴈过髙城疆陲无复戊已尉盗贼犹怜壬午兵嵗晩胡牀闭深阁夜长刁斗听连营便须从此传烽息要及春农论劝耕
　　独坐不得眠读旧书
　　青灯相对久无眠拥毳无人伴夜闲闭户便能忘屦迹炷香时自续炉烟辞家屈指惊三月抚事关心怆十年漫展残书亦安用可能犹欲絶韦编
　　懐西山
　　西山十亩强髙下略不齐嵌空抱竒秀上有凌云梯小屋八九间茅檐敢辞低所欣面势好老稚通扶携宻竹转脩径老松故成蹊仲冬景气肃碧草犹萋萋仰视天宇大四观渺回溪徐行信足力未畏成颠跻用意各有适孰云无町畦平生防濡首末路多噬脐不作巢幕燕肯从触藩羝胡为滥麾钺坐听鸣鼓鼙外物委虫臂全生思马蹄可能三径草归路老更迷
　　杜坚大夫作南窓求诗为赋
　　意得不愿多心闲本长虚超然适有契天地良有余颇念彭泽老所懐常晏如南窗仅防何盘薄万古初束带悟已往世纷便能防悬知千载情共有三间庐杜子老不遇买田赋归欤西山郁攒空江水绕故墟衡门闭松菊亦有琴与书邂逅一杯酒安知我非渠
　　送光上人还湖南光丞相吴元忠之母弟旧名惇字元常以进士入官已而弃家祝发云
　　弃家忽若遗四海吴元常轩冕安足轻妻孥等毫芒古来惟仁者有勇故莫当枨也自多欲此心焉得刚相君抱壮烈慷慨志亦偿徒悲萧长倩屡折终堂堂子居真俗间袖手毎在傍十载复相见挂帆上潇湘
　　山间每嵗正月望后梅花盛开多与客饮花下今年郡廨独坐十四夜张旸叔晁激仲相过共话宣和间事慨然归不能寐因以写懐
　　山头野梅白玉花月明弄影纷横斜青天无云万峯立下有十亩幽人家年年春归不暇省但扫雪径寻寒葩老夫已忘少年事灯火岂念更繁华一杯起步徧空谷破屋归卧暾朝霞陪都复来亦何有凛凛杀气浮髙牙重关深鎻夜漏永忽记昨梦翻长嗟景龙门前一月防金盌赐酒余雄夸神州陆沉近归我汉节方议通胡沙天翻地覆那得料忍复更听渔阳挝
　　次韵马参议同游蒋山
　　华屋惊随刼火飞江山空自绕邦圻灵踪可便超千载妙解谁从寄一微着屐尚堪穷碧落据牀聊伴俯清辉追寻防识关心处未怪衰翁苦忆归
　　再次韵
　　頽垣败屋落花飞草草春光亦故圻但爱野塘输渌净不知风景转清防帐空尚忆猿惊晓基废犹传凤览辉女几自无平贼意坐来休笑久忘归
　　三次韵
　　荒林寂寂鸟飞飞旧事那容数一圻山色自怜云泱莽暮寒犹作雨霏防谈余故喜舌仍在境胜端知玉有辉问取塔中黄面老此身何处是真归
　　四次韵
　　雨厌残云暝不飞乱红犹欲防春圻蒋陵路絶人谁到萧寺庭荒迹已防偃蹇松篁空自老参差观阁旧相辉令威等是千年客想有辽东独鹤归
　　偶至刘少师园二首
　　叶底黄鹂一再鸣故知久住识人情习家池馆元无禁应笑山公自懒行
　　老木参天拱十围何妨桃李间相依却怜韩令功如许不为山丹少霁威
　　蔡子因相过留逾月
　　解作江山一月留仲文儒雅更风流欲知爵跃心能喜正爱蝉连语不休筑室君方论并舍【子因约同居霅上】归山我已办扁舟交亲四海今余防万事伤心付白头
　　次韵再答子因
　　人事纷纷去不留客心空感大江流已瓠落真何用那得钟鸣尚不休邻里朱陈无别社江山李郭有同舟若为便覔苕溪路六月明珠剥芡头
　　蔡子因前韵留别再答二首
　　早时物望冠陈留【蔡氏自言出陈留蔡谟后】晩悟禅心更不流安用前身真阮籍【顷有方士言子因为阮籍后身】久知此道得孙休千年防有归来鹤万事元同不系舟邂逅一庵随地有不妨衲被对防头
　　巳议营屯列上留稍欣羣盗障横流三时旧业终应在万里长征亦少休和防但令均挟纩壮圗何用辄焚舟东都自是兴王地虎踞寕须问石头
　　刘太保招抚淮北刘马军屡奏防
　　先声已起故将军卧治何劳病使君冠带岂能忘旧俗山河亦自恶妖氛羽书奏防无留敌舆地论封有防勲横槊赋诗非我事车书防复见斯文
　　题子因双鸠百叶桃画
　　百叶缃桃照眼眀繁枝似见雨新晴故知睡足聊相并不作林间逐妇声
　　徐惇立罢吏部郎官出守天台待次卞山旧居因寄
　　嵇康不作絶交书出处萧然两裕如锦帐不妨游省户草堂还得赋郊居倾崖溅水青云上夹道轻隂落絮余肯记旧游聊待我未须催驾赤城车
　　陈子髙移官浙东戱寄
　　幕府陈琳老官身恋故溪解谈孙破虏那厌庾征西未拟烦刀笔聊应谢鼓鼙登临如得句小字与亲题
　　戯示幕客
　　不用黄金更筑台一时倾盖尽竒材闗中岂是穰侯物须怕诸侯客子来
　　章防道将归小饮懐谢城父
　　中年甚畏别交亲况复云山旧结邻涧谷何时同笑语干戈已老更风尘少留对榻聊分坐多病持杯漫防廵贾传长沙知健否洞庭波浪渺无津
　　闻邉报示诸将
　　挿羽惊传赤白囊边尘动地尚跳梁颇闻庙算无遗防但遣封人谨豫防送死定知天悔祸追奔寕使汝争彊将军剰有封侯印尽扫无令一镞亡
　　敌兵复过河王师出讨
　　羽檄初徴天下兵误慙一阵守王城秦兵出岭终何得汉将征辽防扫平便遣幽燕驱号令久怜河洛起欃枪书生岂解论防事不信平凉有刼盟【始议讲和余数言其不然】
　　遣晁公昂按行濒江营垒
　　他日传烽望夕烟重来老更负戎旃我言固自平平耳王事那辞数数然转饷未应劳木马摧锋犹或要戈船天威本自无多杀万一征和属此年
　　闻敌兵将过淮再遣晁公昂觇师
　　单于屡惯骋长驱未省新军有被庐【时张韩两军治师甚肃士极贾勇】快饮勿辞金凿落先声须破铁浮圗【敌将下亲兵皆精练号铁浮圗】官尔自疲千里【敌遣师往来国中号官日行数百里】飞将吾寕较一夫试向八公山上望当关何用守濡须【夀阳为江淮襟喉曹操先得之故军每至濡须东晋能保有故谢有淝水之防云】
　　登南城
　　大江南渡是长干北望清淮嵗已寒废垒至今闻鹤唳苍山从古自龙蟠髩毛白尽空看镜髀肉销来尚防鞍折棰不能笞勍敌遗规犹有汉衣冠
　　与陈子髙夜话
　　鼔角开东道山川壮别京病慵怜窃食幽愤敢论兵废简鈆黄暗驰囊赤白惊褎衣聊自喜时见鲁诸生
　　送马参议观国从辟刘太保
　　伏波老自厌壶头壮志诸孙凛未休稍喜烽烟从絶塞即闻貔虎静中州先声早已传推毂硕画聊烦佐运筹好去刘公书一纸无忘老子上南楼
　　次韵马参议留别
　　戎车百辆去难攀秣马前驱矢石间析木旧津呑朔易神都新令完顔传声已报连三防触热那辞冒百艰束缚防看擒颉利灰钉何待执戎蛮清谈一笑时能共妙语千篇未可删缓带且从黄阁巻峩冠行奉紫宸班分擕生叹虚悬榻老病懐归只故山他日小舟能过我万峯深处有柴关
　　寄潭州谢城父
　　南国波涛已过春稍清羣盗剪荆榛孰知贾傅倾多士但说番君得逺民痛饮千钟应可强传书一纸未能频台评袖里犹多在莫枉汀洲咏白苹
　　久不饮酒厨人献白醪却之
　　老大无堪百不能年来但可饮三升斋厨何用须佳酿莫遣征南误见称
　　立秋二首
　　江上西风万里秋际空髙浪汹回流他时誉贼真非防此日摧锋盍有谋天险漫能凭故国陆沉端复恨神州将军竞绾封侯印谁为吾君更解忧
　　萧关陇水隔天区壮士何人肯执殳一日顿传三节度【是日闻陜西三帅并建节】十年空鬭五单于坐谈激烈心犹在疲俗雕残喘未苏安得仓箱盈百万少令天下足军储
　　秋髙申戒诸屯示幕府
　　草枯马健已髙秋堂上应须早伐谋传箭犹闻聚蜂螘控那得犯貔貅书生自昔工磨盾壮士于今勇挟辀快使营平归印绶貂蝉敢望出兠鍪
　　寄顺昌刘节使
　　四海烽烟久未平遥闻苦战有竒兵妖氛尽扫人谁敌防奏初传我亦惊授钺已欣传帝泽挥戈终见静王城轩台固有英灵在更遣将军得令名
　　二月六日敌兵犯歴阳方出师客自吴江来有寄声道湖山之适趣其归者慨然写懐
　　松江浪静如镜平菰蒲长春秋水生晴沙回鴈久未到坐想白鸥憎眼眀五年辜负钓船约故人疑我真逃盟岂知尘缨不易濯正想沧浪之水清朝来铁马暗江北中流叠鼔云涛倾楼船十万下采石旗纛灭没天戈横书生事业今乃尔授钺孰敢辞专征岂无传檄走飞骑漫复长啸登髙城文思天子民父母大度未忍鏖竒兵澶渊一矢安五世明日傥或传诸营
　　淮西军连日告防喜成口号二首
　　一战聊麾十万师西来防报走黄旗六驘壮骑终须去九虎将军亦谩为【敌将龙虎辅国等将军皆其用事尊官】面内疲民元不改【柘臯之防驱虏吾民尽复得之】从中胜算自无遗【自敌兵过淮凡指授诸将尽从中出】临轩想见天顔喜百辟欢声动玉墀
　　虵豕何知阚近坰且欣鏖战扫欃枪寄声急走破羌帖归路还经送客亭多难兵间头更白【事见光武】放懐物外眼终青花残不负岩邉约更看前焚老上庭【老上龙庭匈奴地名】为山亭后有小池丛石间得石螭因以斛汲水导注之
　　防流自作小潺湲底处奔崖落迸泉骤喜忽闻飞雨过却疑惊起老龙眠慿轩但遣时醒耳裂岸何须去拍天索寞归心谁与寄家山不到已三年
　　为山亭移植冬青等近遂成隂
　　一寸苍根手自鉏年来绕屋亦扶踈客来但爱清隂好不见幽人涧下居
　　小饮示幕府
　　邉书日夜急王旅方徂征我非刘越石长啸徒登城缅想豺与虎行当筑鲵鲸传车日邉来风雷走天声【连日中遣奄人赍金帛犒师者经过】黄旗三面至防奏纷纷横天堑限南北长江正东倾诸君亦良苦唾口争请缨谁云凌烟阁自昔无书生巵酒安足辞勉当建雄名【李贺诗请君试上凌烟阁若个书生万户侯】










　　建康集巻一
　　钦定四库全书
　　建康集巻二　　　　　　宋　叶梦得　撰诗二
　　徐惇济书报甞过余石林
　　绕涧新添数百竿故人书为报平安似闻谡谡山风响正想隂隂夏簟寒老大不能穷蠧简归来便拟挂尘冠一杯且覔林间约莫枉山王废旧欢
　　夜听莫抚干弹琴流水操
　　故山不在眼逺想流水声佳人南风手起我涧谷情十载厌鼙鼓嚣尘乱鸣钲萧然洗病耳为鼔一再行度险防断续奔前忽琮琤凄风拉逺响薄月当防明乱石拱髙下回环亦峥嵘吾归正自尔猛士方西征年少勇过我敌忾卫王城请更落雁操山水音正清
　　送沈传曜
　　卞峯摩青空东望乌氐墩岂忘宿舂粮终媿一欵门邂逅此相过倾懐得徐论人言解牛刀要使治剧烦未悟清庙器朱列罍尊我衰百虑息但念三亩园王师肃西征万马先云屯何力偿赐履缅慙羡归轩寄声舴艋舟想见浮鴈村清冷尚可钓无使霅水浑
　　八月二十日
　　渐觉凉风入轩窓亦自幽漫能持麈尾终忆钓槎头故我从添老愁予不为秋新醅知熟未衰谢茗为酬
　　偶书为山亭五首
　　为山亭下小防岏只欠萧萧竹数竿但遣飞流时潄玉且将归思为翁寛
　　防风似与洗庭除石枕蛮藤不负余八尺方牀聊已足可须仍要读残书
　　僚吏相哀白事稀抱琴时自弄清徽何妨共倒樽中渌不怕鸣驺问道归
　　消息初闻颍水清东君更复过蒙城应须鄂渚兵同入敌垒聊烦尽刬平
　　使节交驰数路分颇知旰食念前军疾须圗上金城防一见真堪胜百闻
　　次韵程伯禹赠宗室赵朝请
　　人物相望不并时使君冰鉴有真知未论理窟倾三语只鬭诗坛自一竒扰扰干戈犹战伐纷纷簿领更喧卑应须便作髙轩过好徳何人佐我仪
　　次韵程伯禹用时字韵见寄二首
　　衰病侵寻岂故时暮年懐抱只公知彊论出处初无意底有文章更好竒王气山川元自壮归心茅竹敢嫌卑中原趣下王正厯尽使遗民复汉仪
　　汉道中兴此一时虞亡不腊尔何知地中鸣角无多怪堂上论兵固有竒梦栎那求梁栋逺抢榆正羡羽翰卑淮阳汲直犹髙卧愿看箫韶集凤仪
　　送表弟晁公耄防海师幕
　　岩邑相望数寄声十年湖海最关情谈锋尚忆倾甥舅髩雪何堪数弟兄饱读父书聊自足深知民事却须评扬旗且逐楼船下万里波涛本不惊【公耄说之子罢遂昌令颇能言浙东民事】
　　题晁公耄惠崇溪山
　　荒林翳宿莽脱木寒无烟不知三间茅中有防醉眠山逺尚见雪江空欲呑天归舟定何许沧波方渺然
　　再赋
　　惠崇残笔老尤竒袖里溪山每自随欲识沧波无限意此间惟许当家知
　　观化堂编校旧书
　　赫日真能永防风亦自凉故应便北户何敢厌东墙汲水聊为戯繙书却未忙平生闲与懒并觉味兼长翰墨他生业山林晩嵗心那知身已老但觉意增深捉麈谁能话扶笻可细寻晚来庭鹊喜似恐有归音
　　忆朱氏西涧
　　涧下流泉涧上松清隂尽处有层峯应知六月氷壶外未许人间得暂逢
　　忆向中流置竹牀万钱无处买清凉只今路断无来客自拨新篘醉防塲
　　雨后为山亭独卧
　　过雨虚檐气稍清卧闻刁斗起连营防看薄月当轩过惊见隂虫绕砌鸣汹汹南江浮静夜寥寥北斗挂髙城白头心事今如许慙愧儿童话请缨
　　七夕
　　七夕仍残暑三年记此宵傍檐依岭月欹枕听江潮瓠大何妨拙槎回未觉遥何须论乞巧河汉望星桥
　　送王陞归知果州
　　何处西南是果州黄柑殊胜木奴洲使君自喜乡闾近骚客仍怜井邑幽盗贼燕秦犹未息山川楚越已先秋原头兵马今多少更与将军论木牛
　　祈雨
　　老农酣歌望扪腹旱魃何为敢予毒九渊再拜欵神龙仰望但见屯云簇天公爱民亦自惜我愧无功神弗福愿看一洗注天瓢未须震暴如车轴
　　今年淮西蹙边骑王师尽扫无余类武王伐纣报丰年今者骄阳岂天意东求三茅西采石塔中至人肯徒视明朝掣电骇翻盆妇子犹能饱遗滞
　　再任后遣模归按视石林四首
　　岩石三年别君恩未许归从谁寻草径为我欵荆扉旧绕山千叠新添竹一围故人如见问端欲挂朝衣白发萱堂上孩儿更共懐弄孙那得见将母竟难谐已絶功名望犹疑出处乖此心终未穏何防复安排插架环千轴传家有旧书展舒慙几案凉曝阙庭除破屋防悬溜残编足蠧鱼好须重检校扃鎻莫令踈细路穿南岭新松防许长毋庸驰马足秖拟转羊膓便作髙亭好初非乱石妨两溪浑在眼似欲见帆樯祈雨未应复请于茅山采石庶防得遂之
　　苗当七八月之间甘膏不濡何太悭飞尘蓬勃昼欲暝坐视云物占羣山五日一风十日雨天方勤民辅明主作书未敢讼风伯寄谢羣龙少劳苦
　　羣龙分驰不难兴【俗谓五月二十日以后为分龙日】喷薄云雾随飞腾中田勿忧龟兆坼倐忽便看沟塍盈老农何功报神力但趣官租饱军食中原军储自足供尔土明年更开辟余每嵗病肺往往坐达旦去冬以来偶不作遂得安眠
　　衰残每苦病相纒粗喜今年胜去年未说清樽酬烂醉且欣髙枕得安眠风尘不报邉烽入圣泽频闻好语传【时诏书屡下存抚江北流人】可是淮阳真卧治满囊空费大农钱闻莫尚书周侍郎已自鄂州过江入汉上
　　再见边书欲请平将军无事罢屯营传军已割淮壖地牙帐仍收鄂渚兵胜日身犹堪防杖衰年耳自厌鸣钲角巾初了东归约安用区区岘首名
　　东园草堂新成二首
　　官舍如何有草堂野人熟处是难忘池开月映千山逈槛静风生六月凉幽径也从穿别圃小舟还似过横塘深知幕府文书省尽付甘眠亦未妨
　　宻覆荒茅已数重中开别户更相容苦无公事妨人乐多有清闲借客慵南浦潮平分賸水【堂前池与河水通】北山路近得青松【近栽北山松百本】怪翁归意何能缓新筑髙台见卧龙【园中旧不见山因积土作台遂见蒋山】
　　三月八日草堂独坐
　　四年身不到吾庐底处仍堪话左符闭阁漫怜公事少投簮敢说宦情无军声早已呑穷塞使莭何时反旧都故作茅堂开水槛要知心自在江湖
　　徐惇立相过
　　茅斋一曲傍寒湾邂逅终年伴我闲契濶易惊成嵗月追寻空复望江山暂留客枕听踈雨【时久旱方得雨】遥想吾庐掩旧关落寞归心谁与话坐谈聊为起衰顔
　　同惇立游蒋山谒宝公塔王荆公墓晩过草堂寺周颙故宅也
　　我居在城府再至俄二年岂无山水心可奈簿领纒今晨偶乗兴适此賔从贤零雨洗骄阳谷中听流泉凭髙快逺览正见江浮天至人本无心与我常周旋谁云唤不譍汝意自不防【余自到镇毎雨旸祈寳公塔未尝不应】麦陇稍已滋横水涨防涟佳城倚华表拱木埋貂蝉暮过草堂寺借榻聊暂眠不复闻怨鹤茅檐但连延归路践落日羣峯郁相先回风送逺响墟里生晚烟吾庐怅何许东望良慨然
　　明日复游石头城清凉寺再用前韵
　　大江汹西来故国今防年我衰倦登临坐愧双行纒忽惊山隂集邂逅来羣贤俛仰吊前古髙谈注渊泉千岩过宿雨余润滋麦天頽顔翳崖壁过午不得旋佛像再经始【时兵火后寺尽毁郡人再兴佛殿】此邦心亦防稍欣台殿新废沼依沦涟坐懐马化龙仅作蜋捕蝉相倾走掣电讵暇安枕眠六飞暂东巡恨尔不少延单于久凋残屈已今我先衰惫乗一障无功记凌烟乞身自兹始此计君傥然又明日复同惇立总领吴徳素运使章思台过天禧寺登雨花台再用前韵
　　言经朱雀桁复度白鸡年【去嵗辛酉】谢公不可见废垒蔓草纒三日瞰坰牧所懐多昔贤陂陀北城墩【城北有谢公墩】谁可作九泉石头控峥嵘目尽西南天定都记孔眀赤壁方凯旋【孙权定都孔明初劝之】惟初鼎足计用意良已防更作长干行秦淮乱清涟残春扫余花宻叶未有蝉髙台畧四逺緑野浮芊眠午隂久未移幽景为我延使君固不凡况有嘉客先老大百念息防余岂遗烟了知尘外心本自无间然
　　与惇立夜话有懐石林复用前韵
　　有山不能归坐愧三十年【余营石林今防三十年矣】冠服岂不荣狙猿强包纒惟余缁衣心未敢忘贤贤他日得吾子匣藏骇龙泉衰頽为兴起此肠寕非天单于玩兵久亦悟终好旋叩关复请吏企颈志颇防休兵固有竒抚事犹涕涟投懐幸倾泻知子非寒蝉十日对榻语夜窻了无眠贾生侍宣室趣席方招延愿上治安防何者今当先我行返故庐趺坐看炉烟功名防及时伫子论燕然
　　用前韵送惇立
　　畏作亲友别况复非中年身如三眠蚕已老飜自纒朅来守江闗从事寕独贤经年两大入爟火通甘泉石林岂壶中亦自有一天采薇敢言勤谁与歌劳旋上书苦哀祈倾写志已防坐懐北山岩未见西溪涟人言抟风鹏不及翳叶蝉共挽擕手客可忘曲肱眠首防信秃翁胡为尚迁延子来幸暖热愧我一饭先清诗似鸣玉想见蓝田烟索去何乃临分重依然
　　为山亭晚卧
　　痩石聊我伴遥山更尔瞻泉声分寂歴草色借亷纎玉粒时能饱霜毛日更添平生踈懒意况与病同兼
　　次韵方仁声惠文编
　　他年落笔坐生风下舍诸郎敢长雄操缦不能陪众手斵轮终自付良工镜湖漫忆归狂客汉上谁从过徳公防向南溪寻旧约别开小径共相通
　　戯方仁声四絶句
　　戯弄扁舟泊宅村却寻三径筑茅墩云边此意真谁解賸作新诗与细论
　　水槛新开似浣花傍溪须更作浮槎秖应屡费王酒时要清樽对落霞
　　不惜囊钱信手空荒田却拟望年丰天公可是怜风月判遣诗人一例穷
　　卢橘杨梅已及时我归先自在前期平生不作宣明面浪愧将军建鼔旗
　　仁声旧居城东泊宅村张志和常所游也今徙西溪作云茅庵因东岗为小亭号茅墩欲傍溪开水槛久无资防郡守有馈之酒五十壶不敢饮亟易之乃克成有田数十亩常苦下潦余居石林与云茅南北正相望故四章皆及之云
　　次韵马参谋蒋山开堂饭素
　　邂逅聊凭法供真兹山谁谓我非隣相追更喜同枝防得意遥知了斵轮幽事要须尘外侣好诗仍惜镜中人归来袖里传新句惊放岩花作小春
　　诸幕府见和复答二首
　　一勺清甘寄悟真【八功徳水在定林寺址宋旧名悟真寺】觉城东路更相邻台倾刼火无遗烬【寺经兵火尽焚】地转奔风有伏轮但遣篮舆从太守深知幕府尽诗人登临莫忘千秋意不必山隂记暮春
　　欲眠遣客笑吾真爱酒空牀羡汝邻归计已甘从短帽倦涂何止畏奔轮髙车不用三千客净社须期十八人倘许一樽仍破戒黄柑催酿洞庭春【是日客防者二十余人以斋集不置酒】
　　次韵马参谋新作山亭
　　家山千仭耸亭亭梦绕苕溪十里青苦厌簿书迷老景坐懐丘壑寄颓龄稚川可复寻勾漏灵运能忘过始寕叠石且从开小径苦寒仍喜报余馨天工未拟藏遗巧物态何曾有遁形散防便思穿窈窕沉钩真欲钓清泠已看袖里携东海端向篱中得画屏半世生涯皆福地不妨归更侍祠庭【余前后领荣福明道洞霄宫祠九任二十一年时方又上章乞归】方参议用前韵记尝过余石林次韵荅之
　　不复襄阳写孟亭草斋人道是丹青那知客自从文举但怪山能养伯龄世味无多真潦倒归心欲寄毎丁寕遥闻径竹添新影更想岩花作逺馨夜鹤未应真怨别江鸥须信久忘形地偏故逐渊明逺风好常随御冦泠痴坐正怜尘满案醉眠终倚石为屏瀛洲学士烦追赋尚记沧波接洞庭【卞山后即太湖正与洞庭东西两山相望】
　　徽宗皇帝挽歌词五首
　　制作三王旧忧勤一纪余岂惟成礼乐真欲混车书黼扆犹丹陛颷轮忽紫虚帝乡归路穏无复顾楼居帝业承瓜瓞天伦映棣华千年垂接统四海自为家毕郢终何恨苍梧陟已賖庙壖惊指顾行路泣悲笳脱屣初无恋遗弓故不忘金盘徒自耸玉椀且深藏付托归真主经营有旧章栢城森渭水空愧寝中郎卜宅轩台近因山禹穴深缀衣惊在匣黄屋本无心海濶青云隔天髙白日沉秋风无马迹惆怅属车音浴殿陪书诏甘泉忝侍臣虚传游帝所不复从时巡効死终何日余生漫此身攀髯知已矣挥涕洒江濵
　　哭赵叔问
　　刘氏磐石宗略分天下半斯文独更生落落分族冠探书到千古极意在理乱故宜萧长倩忧国共长算我懐崇兰君多学真一贯束发踵癯儒长檠媚空案胸中行秘书领略能黙断埋光久不暴玉石终自判中年立周行杞梓见脩榦雍容视出处未可亟招唤坐令防都水不特美先汉荷囊侍丹扆正讶归稍缓何为弃天闲一徃谢覊绊黄垆闭白玉万事风雨散讣来为失声涕落伤老伴孰知锦囊心无复银钩腕柯山渺何许日月忽已换平生浑金质反覆要熟看至宝琢寒谁能抚遗玩尚有千字碑临风寄长叹【叔问三衢新居号崇兰馆字画尤妙蓄砚甚富皆竒程致道作铭叙其事甚详】
　　铭
　　赐砚铭
　　绍兴已未六月臣某待罪建康之明年皇帝以所藏御砚赐臣某谨再拜稽首而为之铭曰
　　咸池之渊奎钩所直发为天章号令攸出惟泰山云肤寸万方帝泽之储而臣之藏
　　新坑端石砚铭
　　望之盎然不耀其光即之璀然不暴其刚下岩之泽竭取之其阳是为云者礽耶尤以见其祖之良
　　李师蔺砚铭
　　靡之勿刓挹之勿槁毋慢其藏不贪之宝
　　晁激仲琴砚铭
　　鸣不为球拱不为璧有轸匪经寓此盈尺孰谓大者讫藏无声勉子笔端发其铿轰
　　二井铭
　　绍兴壬戌六月甲子建康府新作二井于州治前铭曰
　　予者不穷取者不争用惠我民以安其生毋凟其烦毋厌其多我民资之视彼涛波
　　右左铭
　　吏之勤民如井日劬民之从吏如井日趋惟吏与民毋或自戾敝则甃之以阅百世
　　右右铭
　　似庵铭
　　草堂东北隅有地四丈结茅为小庵时方求归未遂或曰甚有似乎吾庐也乃名之似庵而为之铭曰
　　惟大匪肖其似者谁曰似似之非我敢期穹然覆盂甚狭而广请视吾庐为一为两
　　賛
　　东山圗賛
　　龙眠李伯时画许度王逸少谢安石支道林四人像作东山圗度超然万物之表见于眉睫逸少藏手袖间徐行若有所观安石肤腴秀泽着屐反首与道林语道林羸然出其后引手如相酬酢皆得其意于俯仰走趋之间笔墨简逺妙絶一时无住道人少规模伯时为余临写真赝殆不可辨更数十嵗安知天下不有两伯时因各为之賛曰
　　扬眉轩然意轶万里亦将焉往而竟斯止曰逺游者以是为游疾走息隂彼将安休
　　右许度
　　翰墨之娱以写万变不偿一姥笑蕺山扇袖手纵观我行故迟岂以懐祖乐此逶迤
　　右王逸少
　　韫玉于山然不枯我观此容非山泽儒却顾何为东山之陟如何淮淝乃折此屐
　　右谢安石
　　一世所倾颠倒轩裳是身何依独委支郎从容三人亦蹑其后人谁无言聊一举手
　　右支道林
　　法眼禅师真賛
　　八万四千大悲宝目问此多目孰为正观惟阿那律无目而视问此真目毕竟安在是法眼者犹为金屑有法无眼有眼无法稽首道师五蕴皆寂悲观慈观等大圆镜颓然方牀如梦中事山河大地一切消陨






　　建康集巻二
　　钦定四库全书
　　建康集巻三　　　　　　宋　叶梦得　撰书后
　　书髙居实集后
　　元祐末余与居实同举进士试春官数往来舅氏晁无咎家时张文潜为右史二公一时后进所推尊毎得居实文皆击节称赏不已居实试别头文潜适主文居实果擢第一胡右丞完夫见其所赋主圣臣直声言于众曰此岂赋耶殆有韵陆宣公奏议尔时国论颇厌文弊初复唐宏辞科居实首中选复为第一于是名称日闻已而坐上书排党论久不得调卒邑邑不得志以死余后不复见居实然间有出其所为诗文者毎见毎竒始天下名文章称无咎文潜曰晁张无咎雄健峻防笔力欲挽千钧文潜容衍靖深独居实之文气和而思逺言约而理畅超然常出事物之外而观者毎有余味故人以为似文潜绍兴已未余守建康居实之子绍持其遗文一编相示兵火散亡之余所存葢十一览之太息追数往游俯仰如前日事居实之志既不得伸于生以着后世者惟其文字又不幸不得尽传于后为可哀已乃书其后归之且以嘉绍之能不坠其业也
　　书明皇吹箫圗后
　　此周昉画家旧有南唐摹本笔迹如屈发今亡之矣其傍有海棠一枝寕王坐其左执板者黄幡绰也此本出梁仲谟家仅存其五六尔眀皇末年暇以自适但如画中亦安得有马嵬事耶绍兴庚申二月十二日久隂初晴为山亭与何彦发同观
　　书邹氏志完曾祖隂徳诗后
　　某初任为丹徒尉获拜忠公齿尚少辱引与论当世事及立朝行已大方谆谆累数百言如训子弟至今不敢坠也今观此诗知公之节有自来矣而复能推其所得以与人不独私其身君子之爱人有若是乎人惟不知隂徳故以善为不足为而不为以不善为可为而无不为是欺天也陈平自谓多隂谋后世即废至曾孙何果失国后力营之终不复得而于公以决狱之故责报于定国如执左契取寓物天人之间此特其小者耳忠公硕大光显既已有騐于前而位不配徳臧孙达方将有后于鲁此书不但邹氏传宝其家愿与天下强为善者共之也
　　书伤寒治要后
　　王仲弓人物髙胜虽贵公子超然不犯世故居官数自免博学多闻尤长于医及与前世娄昌言常頴士来道方诸人游甞云疾之伤寒所在无嵗不罹其患然治法有证传于经络効于日数者不可差以毫厘张仲景书在世如法家有刑统茍用之皆当可使天下无寃人而庸医多不解其见于形候者亦不尽审是既不能用法又不能察情以故杀人不知其防何因推仲景书作伤寒证治发明隠奥杂载前数人议论相与折衷又恐流俗不可徧晓复取其简直眀白人读而可知者刋为治要曰茍能原疾之所从来而騐之以候按我书而用之虽不问医十可得八九此仁人之用心也余甞病东南医尤不通仲景术乃为镂版与众共之使家藏此书人悟此术岂特无寃人而已调防之不失其宜服饵之不失其节虽使至于无刑可也贤者尚无忽
　　书陆探微狮子画賛后
　　陆生板画天下惟此本初留建康境中唐太和间李文饶镇浙西徙至镇江甘露寺余犹及见焉元符初甘露火板亦随烬常恨絶迹世不复见忽有得东坡所摹以献防府治草堂成因传写为照壁屛之隂笔墨之妙虽不可追然尚可想其髣髴亦以存建康故事之一云
　　书方勺云茅漫录后
　　仁声余少时识之塲屋中博学多闻不专为举子文词尤刻意作诗客扬州师丞相苏公子容厚礼之喜交当世名士遇其所合倾家资具馔歌呼饮酒穷日夜士亦以乐从之游家坐是贫仁声不悔也既老结庐吴兴西溪之上因诵杜子美诗至何时一茅屋送老白云边欣然以为与其意防乃名其居曰云茅庵平生诗文甚多皆随手散去不复录独取近嵗所存藁次为云茅漫录十巻余镇建康仁声年七十六矣间闗自吴兴特来见余意气尚不衰曰吾亦安用此尚使后来居是溪者知有吾姓名尔兵兴以来四方游旧零落殆尽存者不过三四人仁声又居同郡时时数往来其可无一言然仁声自言甞从方士得服气炼形法其貌瘠而不枯风月胜时好事者能数载酒往其为云茅之储固未已也乃书其后归之
　　书唐李弼告后
　　右晋州刺史李弼告纸书字细如蝇头皆已漫灭其仅可辨者如此余见唐告多矣未有以纸书者【阙】

　　序
　　程致道集序
　　余罢领宫祠居吴下致道亦以上书论政事与时异不得调寓家于吴始相遇则其学问风节卓然有不独见于其文者即为移书当路论以言求士孰不幸因此自表见其趣各不同若槩论其过一斥不复录天下士防何可以尽弃之乎并上其文数十篇宰相见而叹曰今之韩退之也亟召见政事堂防有间之者复得闲秩然宰相知之未已也宣和初复召入馆稍迁为郎议者翕然始恨得之晚自是二十年间卒登侍从为天子掌制命文章擅一时盖甞论当孔子时固已患直道为难行而毁誉之不可信然人之有善君子未甞不乐道其得誉常多至居下流天下之恶必归焉其毁之者必众则直道虽不可尽行于天下而天下终不能废直道方致道龃龉于初一夫揺之不能自立及其久也虽非其素所厚善亦莫敢不谓然其善之效欤今观其文精确深逺议论皆本仁义而经纬错综之际则左丘眀班孟坚之用意也至于诗章兼得唐中叶以前名士众体晩而在朝虽不久遇所建明尤伟盖其为人刚介自信择于理者明所行寕失之隘不肯少贬以从物是以善类皆相与推先惟恐失虽有不乐之者亦不敢秋毫加病信乎直道之不可终屈也甞裒次平生所为文欲属余为序防兵兴不果后遇火焚弃殆尽稍复访集尚得十四五而益以近所着为四十巻夫天既以是假致道矣乃不使尽暴其所长病痹杜门里中且十年岂在人者犹可以力致而天反不能相之与不可知也绍兴十年诏重修哲宗史复起致道领其事力辞疾不拜而以其前欲属余者请之坚甚致道之文固不待余言而后着也然先众人而知之深者莫若余乃为论其本末归之致道名俱今为左朝请大夫徽猷阁待制提举亳州明道宫云



　　建康集巻三
　　钦定四库全书
　　建康集巻四　　　　　　宋　叶梦得　撰记
　　防书阁记
　　孔子曰仕而优则学学而优则仕古之君子未甞一日不学也故传记告髙宗亦曰念终始典于学而譬学于殖不殖将落者原伯鲁之所忧也建康承平时号文物都防绍兴初为守官大兵之后屯戍连营城郭欝为榛莽无复儒衣冠盖甞求周易无从得于是凛然惧爼豆之将坠勉营理学校延集诸生得军赋余缗六百万以授学官使刊六经后七年余复领留钥市防五方杂居生聚之盛虽非前日比然询汉唐诸史尚未也顾余老且荒废亦安所事简防念汉初去孔子时尚未逺一更秦乱而书亡五十一篇诗亡六篇周礼冬官尽亡经且如是而况其他屋壁之藏幸得保有余其至于今尚存者学士大夫相与扶持传习之效也今四方取向所亡散书稍稍镂板渐多好事者宜当分广其藏以备万一公厨适有羡钱二百万不敢他费乃用徧售经史诸书凡得若干巻防事西北隅有隙地三丈有竒作别室上为重屋以逺卑湿为之藏而着其籍于有司退食之暇素习未忘或时以展诵因取太史公金匮石室之意名之曰防书阁而列其藏之目于左右后有同志日增月益之愈久当愈多亦足风示吾僚使知仕不可不勉于学干戈将息而文治兴有民人社稷者亦皆思读书无重得罪于吾先君子之言云
　　府学记
　　先王以武定天下必以文终之江汉宣王南征之诗也其言甲兵车马之盛备矣至于末乃曰矢其文徳洽此四国治道岂不有本末乎卫灵公问陈孔子曰爼豆之事则甞闻之矣军旅之事未之学也子岂以军旅为不足学哉以为知所以为爼豆则军旅无不可为虽曰我战则克可也汉髙帝悉定楚地独鲁不下引天下兵欲屠之鲁中诸儒尚讲诵习礼歌之音不絶遂不敢加而待其服大道之行固有不期然而然者孰谓鲁诸儒而能折髙帝推而上之舜舞干羽而有苗格谓之诞敷文德无足怪者盖礼义之在人心莫不皆有茍未至于絶灭不幸防失虽至于犯上作乱徐返其本亦必悔而知变善为治者可待之以变而得所向不可期之以絶灭而终不返则文徳其可一日废于天下乎学校固礼义之所从出而斯文之所先也建康领江左八州之地于东南为大都防异时文献甲于他方旧有学在州之巽隅更罹兵火城郭鞠为丘墟独学宫岿然仅存頺垣败壁毁压相借生徒奔散博士倚席不讲绍兴二年某始以安抚大使分镇方时自淮以北裂为盗区蜂屯豕突鼙鼔相闻盖欲葺而未暇后七年大驾还钱塘诏以建康为留都防恩复畀居守视事之明年辑寕荒残流亡稍复民益安业于是喟然曰可以有事于学矣乃命其属因旧址尽彻而新之起已未孟冬讫庚申仲春凡五月为屋百二十有五间辟其南向以面秦淮增斥讲肄列置斋庐髙明爽垲固有加于前不侈不陋下及庖湢罔不毕具既又作小学于大门之东复命有司诹典礼簿正祭器作新冕黼皆中程式覈其田之在属邑募民耕者千九百十五亩嵗入其赋为米若荳与麦五百四十斛有竒坊之得自酤者三区嵗入其课为钱百八十万有竒地之占府城得佃而居者八十有五所嵗入其租为钱六百七十五万有竒各为圗籍以时输之凡廪给之费无有欺匿乃以上辛释奠于先圣前期率郡执事斋于两序盖诸生无不从视涤省牲惟谨昧旦夙兴笾豆在列肴酒静嘉币篚洁严史告时至以次就位具笏垂绅佩玉铿锵降登伏兴卒事无违礼成受厘哜爵于阼观者数百人皆骇其所未见无不太息感动退而揖所与祭者而告曰呜呼子衿之作郑人之所耻也是不知在郑何公然传载然明欲毁乡校子产不可则当子产时乡校盖复存是郑之学未甞终废有子产则能兴之焉四方用兵逾十年学校之列于郡国者其亡与存我不敢知惟天子以仁义勤俭治天下克复大业愿与中外休息还之承平者盖终食不忘也上帝监观亦能归我河南之地兵革渐息惟周宣王之徳于兹将兴吾邦号陪都视定鼎郏鄏实为宗周是亦风化之首其复有学自今始肉食者其可不推子产之为郑以求先圣眷眷爼豆之意相与先后辅成吾君之志布衣韦带亦必有宏达英伟之士防于草莱接踵继起由此而出以共济一世者子大夫尚勉之皆曰唯遂为记刻之石后来者其有攷焉
　　建康掩骼记
　　建康承平时民之籍于坊郭以口计者十七万有竒流寓商贩游手往来不絶建炎已酉冬敌既大入十一月壬戌南渡自溧水径趣浙留其伪太师张真奴分兵五百薄建康宰相杜充率麾下北去知府事陈邦光以城降敌由是未尽肆其虐别筑城于西南隅以居取城中器械子女金帛储之禁吾民毋得出州城明年夏回自浙东五月复至建康与所留兵合丙午入城始料其强壮与官吏以兵围守于州之正觉寺散取老弱之遗者悉杀之纵火大掠越三日府署民庐皆尽乃拥众去凡驱而与俱者十之五逃而免者十之一死于锋镝敲榜者盖十之四城中头颅手足相枕藉血流通道伤残宛转于煨烬之间犹有数日而后絶者官军继收复又一年乌鸢所残风雨所蚀阡陌沟渠暴骨皆充斥行者更践蹙居者杂卧起与瓦砾荆莽相半也绍兴辛亥天子在防稽秋大飨明堂诏凡敌所破州县暴骨之未殓者官为募为僧若道者收瘗累数至二百则得度于是州之寺五得其肄业精勤者二十人益以贫民之饿者食而佐之度城四隅髙原隙地各为穴以待藏出羡谷二百斛钱三百万以给费为籍日校其所获以时检察之人欣然将乐效力阅十九日得全体四千六百八十有七断折残毁不可计以全者又七八万以次入于穴而城中之骸畧尽十二月甲子遂瘗民之厄于兵革载籍以来未之有也惟天子仁圣将为斯民请命于上帝而不得则犹欲及其既腐之余昔文王枯骨而天下归心其未必广也推其所以及其所不而天下知其可以王矣秦穆公越国而伐人及其败也能封其尸君子犹许以霸天生斯民必使之生养蕃息以厚其终祸福与夺实将听之其曰得乎丘民可以为天子杀一不辜虽得天下不为者名之曰好生之徳然则自敌荐食中国夺天之所厚而残之盖不为量数而吾天子方推其所以好生者一一而収之于后天固享之矣今此亿兆无辜之寃则亦必有闻者敌之亡其无日乎凡穴深广皆二丈以其四之三藏骨其一实以土其上封皆髙一丈在西门清凉寺之南茶山之下者二北门张王庙之西北麟虵山之下者二南门官道之西越台之下者二东门官道之北齐安寺之西者二合八塜督役者兵马钤辖拱卫大夫寕州防御使张禧都廵检武翼郎王利检察者安抚大使司准备差遣奉议郎安自求廸功郎沈正路工毕以状上尚书明年二月礼部给牒而度者华藏寺五人能仁寺五人保寕寺五人清凉寺三人夀寕寺二人
　　建康府保寕寺轮藏记
　　维摩氏极天下之辨而反之于黙其为法名之曰不二夫不二即一矣不言其一而言不二岂以一犹为有在者欤道未始有二也既以有物不得不裂为二彼自为二而吾强欲一之必有废其一以成其二者非道之全也要有非一而不二者存焉尔何特维摩氏为然孔子曰有鄙夫问于我空空如也我叩其两端而竭焉空空云者岂有物实之者哉然有意其堕于一也则叩之以两端盖维摩氏所谓不二法叩之两端而知其所解则以吾之所知证彼之所知可一举而尽矣之人也谓之鄙夫则可谓之君子则不可佛以无所言而为一切众生无所不言以为有言不言是颠倒见以为无言不言是断灭见孰能辨其非一而不二者乎自汉永平为佛者始持其书入中国由晋宋歴唐至于今不絶梵语华言更相发明传其学者又从而申衍之其说遂充满天下辑而藏之皆设为峻宇髙甍雕刻彩绘备众宝以为饰竭众巧以为工茍可荘严者无不至梁普通复有异人为之转轮以运之其致意深矣吾少时见四方为转轮藏者无防比年以来所至大都邑下至穷山深谷号为兰若十而六七吹蠡伐鼓音声相闻襁负金帛踵蹑户外可谓甚盛然未必皆达其言尊其教也施者假之以邀福造者因之以求利浸浸日逺其本建康府保寕寺当承平时于江左为名刹更兵火久废今长老懐祖守其故址于煨烬之余十有四年堂殿门庑追复其旧而一新之最后作转轮藏余镇建康时见其始经营后四年余归石林祖以书来告曰藏成矣幸得记其本末祖盖以正法眼传其心其为人洁而通靖深而敏非徒以有为作佛事者也乃为推其师之言合诸儒之说正佛之所以言以晓世俗之祖当益以是振之夫方无所言则维摩氏之黙如大阿难等得道受记诸大弟子皆不任问病及其无所不言则虽观世音亦从闻所闻而入尔乃寺之兴废系其时人之施舍系其力有不必记故不书
　　书为山亭石上
　　绍兴辛酉正月金人以众二十万入防壬戌渡淮防合淝二月辛未淮西宣抚使军出征癸酉渡江是夕败敌前锋壁歴阳丙子又败之于舍山戌寅又败之于巢县已夘乂败之辛巳复防和州又败之壬午又败之于全椒癸未甲申又连败之于闗口丙戌又败之于仙宗丁亥又败之于柘臯已丑遂败敌人于店步复合淝庚寅王师入庐州敌尽过淮奔乙未班师乙夘献俘于王所江南东路安抚制置大使叶某记
　　祝文
　　到任谒先圣文
　　某闻乡饮之礼虽不足解平城之围而鲁人歌之声或可以却秦盗文徳之修久矣某学无所成干戈之际再临旧治洁斋欵谒有愧平生惟爼豆在列延见诸生追求在泮献馘之意使无子衿城阙之叹犹不敢不勉惟先圣尚鉴临之
　　到任谒诸庙文
　　某顷者待罪此邦初无以事神而和其民今去之七年上不以其不能诏俾复临旧治而益之留钥之重其有愧于神多矣强敌未殄民之雕瘵尚多往者不及追来者未知免盖惕然未敢安惟隂隲一方用佑相其封守则神固有常徳而某实预受其赐此犹窃恃以安朝夕者神尚顾之勿忘
　　祈雨宝公塔文
　　某入境问民疾苦皆曰自春雨泽仅足播种而未洽乃五月不雨至于今禾之将秀者葢病矣比连日虽霑油云之润而境内犹不徧及闵闵之忧在于旦暮歴旬不继则民必有受其害者用是惕然不敢安惟至人无心与法皆一逺迩何择孰非慈哀愿矜怵廹之情特施广大之惠使民得益苏于雕残安辑之余则某亦庶防免咎于勉强涖事之始诚意殚尽此言必闻
　　祈晴寳公塔文
　　惟我邦人仰依法防廹穷赴愬凡有急而必归艰厄更尝盖无求而不应今兹淫潦殆已弥旬茍朝暮之未回必髙卑之皆病愿宏普济俯鉴羣情万亿有藏亟被秋阳之暴十千并耦终观嵗事之成庶俾丰穰益苏雕瘵
　　祈晴诸庙文
　　去嵗夏旱民力未苏今春牛疫继之南亩之艰亦已至矣而连月隂霖不已复将害于秋成方中原有衅王师在途调发屯戍无非出于民者嵗或不稔公私皆病神岂重困之乎灵鉴不逺有祷必闻恳廹之言不待再三尚祈昭荅在此朝暮愿同雕瘵均受神禧
　　谢晴寳公塔文
　　经春多雨惧有害于粢盛归命控祈窃仰干于慈防亟防昭格尽扫隂霾嵗有麦禾稍愈疲民之望官藏囷廪更寛慢吏之忧大施无边颂言莫罄
　　谢晴诸庙文
　　某待罪此邦嵗月将再凛然念民事之艰未甞终日敢忘比以隂沴失常预申防请不逾旬浃卒荷鉴临寒气既藏阳光讫见农夫之庆已若有秋敢只荐于菲诚尚有祈于终惠
　　祈雨诸庙文
　　眷兹江壖例若愆亢适惟敝邑雨泽以时布种既周秋成可望尚须霑霈以讫有收愿推济物之慈更广油云之施仍均逺迩咸获丰穰岂徒一邦独受大赐尚祈孚鉴克谅菲诚
　　再祈雨诸庙文
　　古者谓吁嗟求雨为雩皆请于山川百源而春秋得雨书大雩皆在建午建未建申之月是知水旱丰凶虽天有数茍精意以祷山川之灵亦必应之某待罪此邦无政及民干神之诛则已多矣重惟一方兵火之余春夏以来虽幸穑事偶周而亢阳为灾时泽不继茍复困之盖有不胜忧者用是惕然卧不安席询诸耆旧徧禜于境内神只昔鲁僖公有忧民之心春秋歴月不雨则书而文公之怠歴时才一书岂惟不容于王法亦以见神厌其徳而弗之福某之谴尤固无所逃若其区区未忘于民则尚惟聪明俯鉴朝暮之间赐以霑渥无俾重为民病乃罪罚当降于身则不敢辞
　　谢雨送洞府龙神文
　　旱暵之忧栗栗危惧徧禜百神曽莫肯顾粤惟神龙呼吸云雾是惟其职奔走往诉敢勤于行救此朝暮风马在途若闻指呼一雨三日涧壑流注焦槁尽兴如手亲拊敢曰时泽实惟膏乳愧我不徳孰逃神怒仰懐威灵自以民故奠斚拜赐尚弗我吐功成不言载肃徒御躬率邦人言饯于路鼔钟喧轰旂纛翩舞神徳在人既饱既哺我独何为永镂肺腑
　　谢雨诸庙文
　　秋谷将登时雨不继念骄阳之方亢恐失时和仰神听之不遥輙倾诚请洁躬以俟浃日于兹凛然朝夕之忧弥切云霓之望讫防霈泽惠以有年惟神念民固重矜其久困顾我不徳亦仰被于深仁巵酒告诚庙貌如在永言思报不解愈恭
　　祈晴诸庙文
　　去嵗夏旱害于秋成民窘艰食日延颈而望幸免沟壑者惟此一麦而已入春以来淫雨不止嵗且三月惧不克济则乏絶之忧仅在旦暮敢以肴酒请千百神冀悯雕残稍回隂沴岂惟寛吏之责得以茍安亦以戴神之休其将无已
　　祈雨请宝公入城文
　　兵戈之后十室九空公私所须惟在南亩茍或罹于一歉即坐致于百艰幸兹春夏之交适获雨旸之节疲氓尽力布种稍周惧廹骄阳尚资时泽敢祈觉力重悯凋残特纾愆亢之忧赐以霑濡之惠遗秉滞穟岂惟足一时妇子之求积廪髙囷庶以偿十年沟壑之患精诚所叩妙应无方
　　谢雨送宝公还山文
　　歴月不雨徧禜百神卒嵗之忧仅在十日輙以吁嗟之请仰干慈济之仁爰举旧章载迎遗像翕然云雾即见于崇朝霈以甘膏不逾于旬浃神龙效职帝命不违救焦槁于垂成整雕残于既弊敢以往来之相窃窥妙智之功惟我邦人夙依慧防疾痛而呼父母有感必闻沉溺而援舟航无求不获自今以始不敢懈防尚念邻邦犹多恳请法慈无碍岂此疆尔界之殊民意所须皆东作西成之望愿均此施普及苍生
　　祈晴宝公塔文
　　江干下湿水潦所钟春雨过期麦苗将病重轸勤民之意敢忘先事之忧法施无方虽微不间民情所向有请必闻愿除隂沴之灾亟正时旸之气庶安疲俗复享丰年
　　祈雪诸庙文
　　日已至矣二麦在田嗣嵗之须时雪未降方严疆事民力尚艰惧廹常旸敢以预告愿施霑渥以轸雕残区区此心屡干神听惟其终惠无替厥功
　　祈雨诸庙文
　　某待罪此邦行三年矣无政及民而神每相之雨旸以时嵗常有秋故当艰难之际雕瘵稍苏公私兼济者神之赐也今淮甸用师之后上方经理中原调度所须孰非出于民者旬月以来常旸为沴宿麦将刈谷种未播人以旱告是用惕然虽抱病不敢安于室起而有请徧禜山川百灵曰斯民之困久矣天既厌乱剪除妖孽克复王业适在今日然必先得年而后可济其奔走从事相与只承帝命岂惟羣有司之职神亦预有责焉尚此朝暮赐之余泽使无失其西成之望神之为贶盖有待于他时者惟无替其常徳
　　祈雨请宝公入城文
　　亢阳为孽必在春夏之交饥馑所忧常当师旅之后方淮壖之罢警适雨泽之不时麦苗之须朝夕是惧虽徧走羣望预竭吁嗟之求非归依大雄孰协慈悲之应仰凭觉力洞鉴悃诚悯其卒嵗之危惠以崇朝之施少安雕瘵兼济公私
　　谢雨送宝公还山文
　　时旸之病仰兹大悲膏雨之施遂周浃日耒耜竞起沟壑可逃虽宏济之心无可言谢而廹穷之请有愧于中仰止灵山旋归寳室倾城拜赐莫写斯民之诚行道载欢已卜丰年之庆惟其昭事愿竭此心
　　谢雨送洞府龙神文
　　比之亢阳往干时泽惠然肯临为我心恻云车始兴百灵并趋浃日五雨无槁不苏愧我非徳何以拜赐有呼必闻则惟神志往饯于途旗纛有光我心孔懐曷日而忘惟天与君靡民不育惟我与神皆民之牧愿广此心各竭幽明俾嵗如兹永慰民生
　　祈雨寳公塔文
　　顷廹春耕控祈未防兹縁民病复敢有言念此疲氓方安旧业开口待哺惟兹耕耨之勤尽力抚循犹有沟壑之虑岂容仍嵗不获有秋已愆布种之期重轸旷瘝之责敢逃屡凟曲冀垂慈法施无边固未忘于终惠危诚易感尚有俟扵崇朝
　　祈雨诸庙文
　　布种失时民以病告雨旸应节惟神是司敢以吁嗟之求而冒聪明之鉴诚意既廹在此旦暮之间灵贶俯临不难指顾之惠竭诚恳请指日为期
　　谢雨寳公塔文
　　民生孔艰自贻灾沴法施无尽终荷悯慈今兹逾月之间屡切无年之惧卒霑大赐顿释羣情难名广大之功惟切皈依之志
　　谢雨诸庙文
　　比廹农时亟以旱告亦既逾月将害粢盛卒防霶霈之祥尽消枯槁之患仰非明徳孰恻危诚报徳之心无物以称有年之赐尚鉴不忘继自斯今益防只事庶扶天造共保遗黎
　　祭文
　　徽宗皇帝祭文三首
　　天步初艰为中原而逺狩帝乡不反倾率土以纒哀逖闻灵御之还弥切遗弓之慕威容如在伟烈具存参帝王步骤之余皆期力致接天地混茫之化独以心成俄兴无妄之灾莫测盖髙之意虽神游八极固无尔界之殊而梦锡九龄终屈羣生之望臣顷持从橐甞迩垂旒永懐未报之恩攀髯已逺徒抱无穷之恋陨涕何追
　　留守司
　　应期抚运悼厯数之有终绍业承休仰威灵之如在神游不返仗卫未还爰追在宥之初实际承平之运典章文物粲方册以具存东西南奠海隅而咸服岂期祸变横起遐陬抚恒岳以北廵既穷朔易越函闗而西度寕间流沙俄成脱屣之游莫极垂衣之化臣拘縻郡绂阻造灵輴泣血书辞固难名于大造铭心戴徳徒自结于孤忠
　　建康府
　　神凝帝所孰测真防泽在人心难忘孺慕望銮舆之来复追玉几之始凭力图斯民寕惮戎车之驾归格艺祖莫闻清跸之音痛裂五情哀纒九土载念忧勤之迹尤髙继述之功周厯更传方赖延洪之绪尧仁广被尚懐遏宻之思臣拘守封圻阻趋仗卫揽涕苍梧之野陈迹空存驰心汾水之阳余生永巳
　　祭谢侍郎文
　　仕以学优业以志勤我行四方所居必羣克践斯言夫谁易君如耕硗田既菑既芸剪其蒿根待以雨雰及夫既登靡实不蕡如营大厦朴斵斧斤取材鸠工自桷及棼逮夫成落丹雘惟文念初相从不寐载欣岂曰邂逅婚姻之云君亦谓我皁白太分肯独我知掇彼涧芹一纪于兹世方纠纷顾瞻茫茫邈其无垠孰拯孰援荡其祲氛孰辟孰除奋其矛中夜起叹卧不及昕谓自折冲岂惟三军文武天子允集大勲擢君不次发其清芬岂弟之政人饱其饙温厚之诚士沐其醺胡不少留遽殒江濵奉讣失声心焉如焚五尺之旌三尺之坟已乎遂兹往者如云岂无善类孰为莸薰嗟我老矣童头驽筋念昔许我并邻桑枌今防何时倐阅朝曛君不可还徒懐蒿焄古今同然逝波沄沄尚有此辞君乎犹闻
　　祭韩运使文
　　忠宪之徳博厚温恭左右仁祖既有显庸是生康公至于荘敏宜其孙曾百世不冺侃侃大夫荘敏之孙盎然慈和克绍其门宣和丁亥从我许下二十二年如阅昼夜持节西来再见江濒从游雕零存者防人谓当周旋握手未防一病莫留遽告不起君晚闻道湛然虚明临诀告我旷无遗情梦幻去来君亦何有我独悲伤哀此朋旧殓以时服祭以家蔬君像在堂甚瘠而癯味君之言仅隔晨夕殒涕陈辞尚君来食
　　祭周大夫文
　　文安手足同产五人其四先亡非君孰亲石林藏山同一霅濵百里而近实相为邻我虽老矣来往莫频话言相闻意则甚真君晚自言得妙谷神挟不死药可阅大椿云何不淑遽蜕嚣尘幻化固然孔懐婚姻四十三年如越暝晨中间忧乐曷可具陈凌云超然一笑天钧揆君之知寕计此身我独何为泪落霑巾缄辞寓哀百念酸辛
　　祭浄山主文
　　我先君于卞之麓遂将终焉因以卜筑惟时导师凛若冰玉惠然我从实慰幽独两居既成左松右竹沩山水牯各自放牧浩歌相逢不唱无续俯仰三纪倐如转毂今者何为弃我不复愧生灭想未免凡俗无缝之塔照映岩谷是第一祖开山老宿子孙无忘尚见遗躅欲知其勤视此乔木
　　显祖赠太师惠国公焚黄文
　　某待罪建康之二年上不以为无能过录其劳进职资政殿大学士礼得通赠二代是嵗大享明堂赐我显祖爵而诏之曰尔祖实浮于名莫克究厥蕴惟尔慈孙甞登揆路用肇开国于惠以防芘于嗣人某陨越感泣惧无以承天子休徳而私窃自幸我显祖之遗烈余懿实获暴耀九泉属以再留阃寄不获躬致奠谒夙夕不敢寕谨遣曾孙男右宣义郎充江南东路安抚制置大使司书写机宜文字模奉告归省防荐于墓道尚惟明灵鉴格某不胜凄怆惨噎之至
　　显考赠太保焚黄文
　　某不孝弗获尽飬于我显考使之耄期百年终身之忧未甞一日而忘尚惟天子仁圣时得追贲九泉潜徳懿行犹以表见后世顷初预闻政事骤越常典进位少师后凡四当大礼有司限止法仍守旧秩去嵗秋明堂礼成以其忝资政殿大学士于是始开公爵有太保之命幽显存殁其宠绥之亦已至矣而某终无以奉承先训仰图报塞徒感悼震越不遑寕处复防误恩再守留钥不能即归省谨遣孙男右宣义郎充江南东路安抚制置大使司书写机宜文字模躬造墓下明灵不昧尚克鉴临某引领东望涕泪凄怆不知所言








　　建康集巻四
　　钦定四库全书
　　建康集巻五　　　　　　宋　叶梦得　撰表
　　谢到任表
　　分东道之封圻再临江国守北门之管籥宻护神居任非所堪辞不获命臣某中谢伏念臣去违轩陛俯仰十年退伏丘园栖迟一壑念多垒尚艰则怀捐躯尽瘁之义思大恩未报则有毕命靡他之言敢择所安自求逺屏喟年龄之浸晩迫疾恙之交攻惟圣主曲亮此心故愚臣得安其分岂期人誉复误诏除力殚恳欵之诚莫动髙明之听勉交印绶实愧吏民兹盖伏遇皇帝陛下惠顾臣邻忧勤土宇抚万邦巡侯甸何止临践土之宫防诸侯选车徒是将复东都之业责其来效付以旧邦斗运天旋已振荆吴之胜气风驱电扫行销河岱之妖氛但臣陈力不能强顔何补钦承威防蹔假岁时疆埸无虞傥茍逃于谴累冕旒甚迩尚终冀于慈怜
　　谢传宣抚问赐茶药表
　　使传俯临殆非常礼宝奁拜赐并沐异恩自惊衰朽之余曷称褒嘉之遇臣某中谢伏念臣迂疎寡与戅拙多艰蚤岁朝廷既乏秋毫之效暮年疆埸何施汗马之劳误辱眷慈犹叨委寄愧恳辞之弗获曽报政之未遑遽屈王人亲承帝问搢绅改观共知圣主之不遗里巷争传更觉陪都之増重此盖伏遇皇帝陛下曲矜旧物欲励迩臣念其尝事轩墀久絶朝天之望怜其服勤簿领未忘报国之忠借以宠光荣其晩暮江壖地广敌境秋髙明诏申严预谨奔冲之冦奏封赐可仍寛凋瘵之民愿竭疲驽少酬圣造
　　谢乞宫观不允降诏表
　　误当剧任初无屏翰之劳再荷殊私重愧迁延之役恳祈莫效被宠惟危臣某中谢伏念臣衰病余生空疎末学尽力承平之日尚不克堪课功多事之时岂能免过故沥诚而自列幸量已以茍全讵意寛慈叠形镌谕推之不去深有愧于吏民义弗遐遗特见收于君父兹盖伏遇皇帝陛下忧勤保治清静抚民谓陈力不能虽欲自安于愚分而退人以礼尚期曲尽于眷存故捐体貌之隆少假覉孤之迹臣屡违恩防勉奉训辞力将败而犹驰何取疲驽之用器已盈而更受终怀颠覆之忧
　　贺天申节表
　　天人合契爰开岀震之符夷夏交欢共献如山之颂休明所暨呼舞攸同臣某中贺窃以定暴乱而致太平孰不期于真主履艰难而念无逸必将报之永年惟上帝之储休与斯民而同欲恭惟皇帝陛下功髙振古运际中兴膺讴歌朝觐之归久已仰吾君之子备文武圣神之德是宜为天下之君茂介纯禧莫隆兹日臣外司留钥阻奉寿觞俯葵藿以倾心敢防委照咏松椿而归美愿效羣言
　　谢左大中大夫表
　　赏必眡功既误褒嘉之实老宜戒得重贻贪冒之讥退自省循惟深陨越臣某中谢伏念臣久从幽屏再荷使令戎事犹艰固欲竭情而自效圣恩未报敢期爱己以偷安虽抱此心讫无成绩故力求于闲散幸茍免于旷瘝方俟矜从反叨宠数铅刀何有全牛之技已穷故道空存老马之知余几兹盖伏遇皇帝陛下髙明委照博大兼容惇励有功岂爱彤弓之锡悯怜旧物未防坠履之收致此迂愚例存记録臣敢不勉承德意更激懦衷洛邑初营曷称保厘之守汉仪复见终成戡定之期
　　贺天申节表
　　厯数在躬既终陟于元后天地合德成利见于大人庆溢斯民祥开是日臣某中谢窃以攷三代兴王之业孰盛于仁尽万方报上之诚必归之寿惟颂声之所美固臣子之乐推恭惟皇帝陛下出震延休乘干抚运体聪明叡知而不杀我武惟扬备刚健笃实而辉光天庥滋至瞻云就列迹莫跂于簪绅望海朝宗心徒倾于观阙
　　谢资政殿大学士表
　　一字之褒仰勤明训十旬之内再沐殊恩恳辞莫效于精诚祗命惟増于战栗臣某中谢伏念臣逢时过幸受宠居多积丘山未报之私无毫发可论之效岂不曰知难而退悼此志之未伸固尝怀见义必为曽余生之何有矧兹勍敌方正严诛驱太原北伐之师虽即期于殄灭保洛邑东都之众可无待于抚绥自省何劳能当异数兹盖伏遇皇帝陛下矜存旧物驾御羣材视臣邻于股肱盖欲奔趋而从事以爵禄为砥石又将磨砺以劝功重假衰残申加奬饬佩景德升班之意敢陪近弼之殊荣追修文创始之名尤愧诸儒之极选虽期陨首莫称所天
　　贺明堂礼毕降赦表
　　合二王之郊礼兼六月之庙享报本反始虽上帝为所独尊因时制宜必圣人乃能尽变明灵允答海宇防休臣某中贺窃以銮御省方已更四闰旃裘谋夏几动三方用徼福于上下神祗亦云已至将増修于礼乐刑政其敢有遗惟宸心望治之愈深故元祀益恭而弗怠恭惟皇帝陛下外昭明德中极小心受天下之归往而不敢康履王业之艰难而思其始方兹外侮复败齐盟殖有礼而覆昏亡师不妄动祈福祥而求永正史无愧辞秩盛典以载严均普天而同庆臣滥当藩辅祗布恩言奉璋峩峩虽莫陪多士骏奔之列降福简简窃获预庶民敷锡之欢
　　贺皇太后册宝礼成
　　建宫内梱方新长乐之仪备物明廷遂正东朝之号凡居覆冒举极欣荣臣某中贺窃以事莫大于奉亲孝必先于隆礼惟尽报本之诚莫能为之称故严推尊之义乃可致其崇于显鸿名式昭大养恭惟皇帝陛下功髙拨乱德懋承祧言念母仪夙有光于前烈肆扬天命讫垂裕于后人洊履艰危居怀定省适皇基之始振幸法驾之将还乃卜元辰前修令典徽音克嗣化已被于家邦景耀流传言自成于雅颂臣拘縻印绶阻造轩墀庆集云来行跂含饴之奉驩腾夷夏更寛问饍之恩
　　谢大礼加封食邑表
　　五等分封虽名存而实废三年进律盖礼厚而恩隆深慙满溢之余更冒厖鸿之赐臣某中谢伏念臣起家寒陋遭世盛明窃大邑以庇身已为非分率诸侯而述职曽莫効勤方大享之告成与敷天而同庆曷云异数更及罔功兹盖伏遇皇帝陛下德协神人孝安宗庙牺牲玉帛不防祼献之修煇翟胞阍均被馂余之泽悯服劳之已久肆敛福以均敷臣敢不防蹇自期履冰思戒五百里诸公之地敢自比于周邦二千石刺史之封犹有慙于汉秩未知报称惟积兢危
　　谢奏陈金师退败降诏奬谕表
　　正王者之兵既张天讨申舆人之诵少达下情仰荷眷慈特膺殊奬臣某中谢伏念臣少而不武老益无能当长江御侮之冲适强敌败盟之际惟纣臣有亿万众皆倒戈攻后之徒而桀恶已数十年亦曷丧皆亡之日戎车既驾我武惟扬敌所忾以争先首摧炎熖取彼残而共殄卒扫尘氛慙无矢石之勤滥窃玺书之赐敢怀掠美輙奏罔功兹盖伏遇皇帝陛下谋发自中威行无外不震不动图囘每尽于敌情能弱能强终始弗逃于圣筭欲励服劳之士故推假宠之荣臣方病衰恳祈退免尧言争诵虽莫酬君父罔极之恩汉札细书犹足示子孙无穷之宝
　　谢军寨遗火赦罪表
　　奉职不虔自昭旷败抚躬引咎方俟谴诃仰荷寛慈曲从贷释臣某中谢伏念臣素无逺用本实凡材沉迷簿领之间徒劳无补出入兵戈之际愈久益疎误窃守符仍司留钥既不能折冲强敌少尽力于疆陲又无以和辑疲民使安生于闾里致令非意罔戒不虞知重玷于官常敢幸逃于吏议兹盖伏遇皇帝陛下慎防接下以德行仁虽爱悯黎元如御朽索之马而保全臣子每漏吞舟之鱼念将迫于终更俾不汚于后累臣敢不勉殚衰懦深负省循岂不怀归未遂乞身之请退思补过终惭报国之心
　　贺天申节表
　　发祥隤祉天用啓于永图拨乱兴衰民必推于真主载遇光华之旦咸欣震夙之期臣某中贺恭惟皇帝陛下法禹俭勤绍汤勇知怀旱麓造邦之业尽车攻复古之谋视国履冰靡不思于宏济拯民涂炭皆有赖于至仁丕承四海之心茂对千龄之运臣拘縻疆埸阻造治朝謡诵交腾孰匪松椿之愿威严甚迩惟深葵藿之诚
　　谢传宣抚问赐茶药表
　　内府兼金遐方珍物礼加异数屈使指以亲临威不违顔凛天光之在望臣某中谢伏念臣久从流落晩际圣明横草无功徒欲捐躯而尽瘁饮冰自励敢怀择地以图安第迫衰残终辜眷遇讵意乾坤之大造误矜犬马之防劳既俾后图仍申好赐岂独至仁之广被姑示匪颁仰承厚意之所将殆非前比兹盖伏遇皇帝陛下光明下济博厚兼容正陪都管籥之崇欲先四海严大国封疆之寄用耸三军故怜簪履之防曲假轩墀之旧力已疲而任重恩愈厚而报难臣敢不勉务防尘益扶朽钝言而有补敢防药石之酬义所当坚期效金汤之守
　　谢再任表
　　三载黜幽方惧干于明宪再命而伛忽洊被于异恩不称所防重慙非据臣某中谢伏念臣蚤由踈贱误窃宠荣先朝滥寘于从班本无报效陛下擢登于正路已迫衰残自知陈力之无堪唯有乞身而退屏逮谋帅阃仍玷留都故连年虽幸于茍安而无岁不祈于罢免仰防全贷偶及终更惟鼯防五技之既穷亦驽马十驾之何及岂期过听更责后图兹盖伏遇皇帝陛下礼貌羣工作兴庻政念其拳拳忠欵初非有爱于余生察其龊龊亷勤犹未遽罹于大过姑令代匮岂曰因能丁宁殆至于再三感励难酬于万一臣敢不钦承德意勉激愚衷茍子产见推晩或容于郑国虽亷颇已老终无憾于赵人
　　谢观文殿学士表
　　恩非所称难逃负乘之讥命岀非常莫获循墙之避重勤训饬倍极兢危臣某中谢窃惟学士建名虽兴前代近臣分职盖始本朝至于易文明顾问之称冠秘殿宠褒之盛仰观故事尤号殊荣爰歴艰难盖多勲德以旧臣宣劳于外固不乏人由建炎越次而除则无前比乃知固陋其敢叨逾兹盖伏遇皇帝陛下义笃臣邻忧深中外谓与之名者将求其实而使之礼者必报其忠故于贤劳搜选之间每有上下并包之意重念臣受材至薄涉世多艰少日量能尚有满盈之戒暮年多取岂无颠覆之忧虽愿竭于余生恐终辜于大造
　　谢居民遗火待罪令安职表
　　无功受禄已愧素餐有罪不诛复叨寛典仰惟大施毕出至仁臣某中谢伏念臣误以疲驽洊防委寄方戎马戒严之际正旱阳害稼之余反侧未安雕残易困虽无挠狱市每师齐相静治之风而慎守封疆敢防鲁人请事之意讫无寸效重愧本心可容非意之忧更速旷官之责法当显黜恩独原情兹盖伏遇皇帝陛下德极含洪道全忠恕八柄并用固将昭示于赏刑三宥所加终欲掩藏其过失幸其可再居不遑寜臣敢不上体眷慈勉扶衰病尊简书而奔命未敢言归记焚室以寛征庶无失所
　　贺天申节表
　　天休申命爰开真主之符帝武发祥用锡庶民之福载逢华旦钦颂永年臣某中贺恭惟皇帝陛下道配帝王功施华夏兢兢业业每怀履位之艰继继承承方啓兴王之造神祗协佑福禄来崇阅三千岁之灵长用扶卜世庸亿兆人之爱戴罔不归仁臣拘守郡符阻趋宸陛莫遂朝宗之志徒増拱极之心
　　贺大朝防表
　　宸心抑畏旷盛典而弗居羣议载扬幸戎兵之始间是为周礼岂惟汉仪臣某中贺恭惟皇帝陛下基命昊天绍休文祖惟聪明叡知而不杀故能服天下无所用威既艰难险阻之备尝则必履帝位以大居正扆路在列钟簴毕陈湛露惟晞共仰朝阳之盛横流式遏敢防巨海之归臣假守外藩获逢熙事五侯奉币滥居邦甸之先万寿称觞莫预公王之末永怀魏阙徒竭愚衷









　　建康集巻五
　　钦定四库全书
　　建康集巻六　　　　　　宋　叶梦得　撰劄子
　　辞免初除劄子
　　臣违逺阙庭洊更十年屏处丘壑无阶仰望清光犬马恋轩之诚不胜朝暮兹者忽防恩防俾守建康留钥岂意衰惫闲废之余圣眷不遗尚赐齿録承命感泣无言可叙仰惟陛下天地容覆一物不忍弃捐在臣戆拙非材尽死不足论报但臣早衰多病前后累经奏陈不敢缕缕再述今年逾六十有加无已兼赋性僻违动多嫌怨而江左行阙所在地隆望重昨绍兴之初固尝已被使令正以帅事尚不能称职旋速谴累在于今日岂敢复有冒居茍贪取目前之荣不思误国之戒一有旷败何所容赎反覆审思莫知自处兹实朝廷利害所系非特臣之私计危情迫切进退徬徨臣已具状控列乞赐收还成命伏望陛下终始眷怜洞察肺腑念臣寄蹇孤穷中外无援惟有归诚君父不敢窃避斧钺之诛许臣依旧宫观别选良材上副忧寄干冒天威臣无任
　　谢传宣抚问赐茶药劄子
　　臣迂拙凡材早防太上皇帝识擢寘之从班曽未少施报効陛下昨自维扬悯其流落召还误防知遇非常力排众论留备阙庭从容经闱每承顾问未几遂使预闻国政天地生成之造尤非臣所宜得赋分竒穷一违轩陛十年于兹屏迹山林虽有犬马拳拳之诚无所自达比者不意簪屦贱防尚加省録适承人乏再俾旧治而臣坐席未暖有何劳能复出王人遽垂存省旬月以来徬徨恐惧不自能容重惟建康宿师数万外连敌境里民昔经残破雕瘵未苏臣材术短浅素无威望何以仰称陛下委寄惟当躬率竂吏夙夜尽瘁今兵屯内外粗皆整肃岁事丰稔人益安业近因奏免内藏库和买绢七分本色特防金字牌赐可人人欢呼皆知出自圣意至于感泣继有疾苦臣当节次具闻边隅目今探报平安敌情虽未可测万一或有风尘之警臣亦当与大将竭力协心共图御捍庶有秋毫少副大恩臣无路瞻仰谨披沥肝胆再具劄子奏陈
　　辞免左大中大夫劄子
　　臣近者愿解留都已屡干渊听今复辞误宠仰犯天诛退省徬徨已甘窜殛迫于私义尚敢缕陈感惧交并陨越无所臣闻先王诏爵制禄皆有常法既已命之则于三年考绩随其幽明而为之黜陟人无得容其私若加命进秩则必职事之外别有殊功异能然后为非常之赐谓之赏故文武造周能锡有功诸侯则诗人美之作为彤弓简王无因而褒鲁成公则春秋变文而书曰天子使召伯来赐公命伏念臣自到任以来行将二年当新疆初复疲民始安之际虽愿竭情尽瘁少图报效而材力有限病衰相仍上无尺寸可裨朝廷下无毫发可及闾里臣之自审岂不甚明陛下天地涵容纵以奉法循理龊龊亷谨阔略细过使得容身而去固已万幸岂可更冒异恩妄叨非据窃惟方今外难粗宁而四方万里之逺百官庶府之事尚多废阙正须内外夙夜协心相与共济若藩镇近臣不能上体圣志犹务贪得此臣所以犹恐惧震惕而不敢当也伏望圣慈洞察肺肝特赐寝罢使区区微臣得俯全一介之守则天下稍知分义者孰不人人兴起皆有乐事劝功之意庶亦不为无补
　　辞免资政殿大学士第一劄子
　　窃惟幸不可数常情所畏老而戒得前训甚明非至愚迷孰不知警而况身沗近臣职当剧任方陛下信赏劝功之日而羣臣防身为国之时此而不思曷逃大戾伏念臣出入侍从殆涉三纪中间坐闲几过其半固未尝有一言一事见称于世可报廪食之责而荣名厚禄每以冒居退自省量常若芒刺在己今者待罪近藩甫逾三年虽簿书米盐躬督僚吏夙夜尽瘁乃其职事所当为至于陛下爱恤疲民欲其蕃庶整齐军旅欲其安彊则无毫发之效而进官未几加职继下况资政殿大学士真宗皇帝特创以为近弼非常之宠累朝不轻与人臣独何心乃敢贪取欲望圣慈察其危情出于恳迫不敢但同常礼屡勤诏防许令特赐罢免使臣垂白之年粗免清议得窃知耻止足之名陛下所赐已多虽一日九迁何以复加
　　第二劄子
　　仰凟天聪再勤明训局天蹐地无所自容上頼寛仁未即诛殛在臣愚分所宜即拜恩防岂可更复有言迫于私义须至重干雷霆之谴伏念臣迟暮之年弃捐已久陛下特垂记録假之方面二年之间不以罪去而宠章继下度越常数士友太息吏民改观臣亦岂不愿窃此须防之荣以光不世之遇但惟金师犯顺天讨方行陛下髙设厚赏以激行陈将使人人奋励尽扫残孽而臣身沗近臣职当外阃若贪冒茍得不畏公议则荷戈执防之士何所示劝谓臣且犹滥取则何人自肯尽心此其夙夜震恐徬徨累日终不能自已者也伏望圣慈察此恳出肺肝特赐矜从非特犬羊微躯私幸保全亦于朝廷典刑不至玷累干冒天威
　　贴黄
　　臣今来已系三干天聪实当万死若圣恩必不容免则臣濒江职守自有备御之责将来诸道扫平大冦克定中原仰托威灵保境安民粗无大过解严例合推恩即姑使存留以待申命于异时犹为有名臣不敢更有辞避伏乞睿察
　　奏淮西宣抚使杀败金人劄子
　　臣窃惟金人去岁败盟大掳京师今年乗胜径至淮甸驱集全部竭国逺来睥睨江壖无所畏惮陛下圣文神武逆折凶威申命将臣授之成筭曽不逾旬以十五万之众计穷力屈全师鏖战连告六捷败亡丧衂狼狈走遁名王贵主奔踖于道壮士健马物故相乘自用兵以来未有此举伸人神之宿愤雪宗庙之深雠鼓舞欢呼中外一口自此擒馘敌人扩清畿甸尽还故土克复中原近在旦暮臣误防寄委实当控扼不能身先士卒少效微劳疆事有守无缘躬诣冕旒少伸庆贺之诚
　　谢传宣抚问赐茶药劄子
　　臣伏防圣恩申遣使指俯加清问仍颁好赐特异常典仰知出自眷怀显示宠渥非臣一介微贱礼所当得铭篆肌骨无地寄言除已具表称谢重念臣踈逺固陋被遇三朝初无秋毫可见纪録晩防陛下不次识擢内玷政涂外叨师阃又未尝少有补报于艰难之时今此待罪三年甫迫终更陛下终始保全未遽谴斥罪戾之积臣犹知之而天地涵容尚使超进宠名俾仍旧治方极陨越乃复冒此非常之恩未知残年何以称塞夙夜震惧无所自容无縁躬诣冕旒披露肝胆惟幸天日照临
　　辞免观文殿学士劄子
　　臣近者防恩除观文殿学士令再任寻以超躐过分具奏辞免愿请闲秩伏奉诏书未赐俞允一介微贱仰干天造逡巡留令罪不容诛所有再任职事臣不敢叠有烦喋降到告即恭禀圣训依旧交管别具表称谢外窃惟观文殿职名祖宗创置甚重近岁非自知枢宻院以上善罢未尝轻除其余必藩邸旧恩夤縁攀附边防剧任开拓封疆仅乃得之至于常侍帷幄外守方镇累更出入特示褒崇者不过数人而臣自省皆无一得徒以待罪岁久遽先近服稽之公论岂曰宜然况臣去秋已荷洪私加进资政殿大学士于今未及一年尤难幸冒夙夕震惧无以茍安非常之恩既以仰承于异眷量己之戒尚冀少尽于愚衷敢望矜从终赐寝罢庶几尚可勉殚余力未至遽刺烦言
　　奏居民遗火待罪劄子
　　臣本府今月十九西南风火起居民遗漏乘风势猛盛直趋东北向着正当府治臣先以疟疾在告即时扶持出救已延及府前东西居民蓆屋俄顷间分为两路横穿烧入仪门内及签防前人力更不能加臣极力营防仅能保守军资库及大军库物钱并无踈虞相继御前统制田师中王德转运副使王暎又分救得小防一带其余外门直至州宅皆被焚毁伏念臣误荷异恩再赐留钥平时既无秋毫可以补报今兹不能戒慎预谨民伍致遭非意害及公私不职之诛无所逃罪已即具奏自劾臣以职事不可废阙不敢居家待命行罚自近虽圣主所不得私伏望睿慈早赐黜责施行
　　再奏居民遗火待罪劄子
　　臣近缘本府居民遗漏延及州治具奏自劾待罪乞行降黜寻再具劄子陈布犬马之情近准尚书省劄子九月二十五日奏圣防留司委寄甚重令某安职孤蹇余生仰戴天地覆载之慈局蹐无所自容縁臣不职之罪终不敢茍逃伏望圣慈特赐检防施行
　　乞宫观劄子
　　臣待罪留都去年夏合当终秩误防圣恩复令再任迂拙孤贱仰荷眷慈黾勉祗事至今六月又将满岁伏念臣衰疾之余年龄浸暮理当退屏前后累尝奏陈不敢再凟渊听重惟濒江臣镇外邻边境兼总兵民责任不一而臣贪冒茍取首尾实及四年旷戾日积初无秋毫之补陛下恩礼过优岁加宠数皆逾分量岂敢更怀迁延之计以速官谤兼臣母年髙别无兼侍去春先还闾里垂白之年阙于奉养朝夕尤不能自安伏望圣慈矜怜曲赐检举许从罢免特除臣一外任宫观差遣任便居住粗使连年恳请之意不负素心庶于晩节知止之风少副清议
　　再乞宫观劄子
　　臣近尝陈乞在外宫观一任今月十二日准都进奏院递到诏书一道伏防圣恩过加温言曲垂镌谕未赐俞允天地之道出于生成在臣犬马之分岂所宜得感惧战栗无地自容重念臣昨者自弃山林误荷收録置之方面固当竭尽死节以图报効而臣每不安位屡祈退屏实以德薄器浅难堪重寄年龄晩暮义合知止所以不避斧钺之诛叠干渊听今兹迁延再任又已逾年疆事既宁人皆安业坐尸厚禄尤愧本心外怀叨窃无补之忧内迫亢满疾颠之畏此臣朝夕所以不遑宁处伏望圣慈俯加矜悯傥获始终大赐特全造物之恩庻几黾勉余年粗守保身之戒
　　奏状
　　辞免初除第一状
　　右臣闻命震惊罔知所措衰悴投闲久屏丘壑圣眷不遗尚加收録感铭之极涕泪交颐伏念臣早岁积衰疾病相半年龄寖晩益难自持不可更当事任绍兴之初已尝有此委使即力具陈免不获数月之间果速谴累仰荷陛下天地含容不即诛夷许就闲秩今者相去七年旧疾不差新疾有加精神筋力事事尤非前比若或贪冒老不戒得必须再致旷败不惟万死无以塞责其在今日多事之际上负忧顾利害所系不轻决非臣敢茍当愧惧徬徨无地自处伏望圣慈哀怜察其诚悃特赐收还成命令臣依旧宫观差遣干冒天威
　　第二状
　　右臣草芥贱防上干洪造天慈亟贷特寛慢令之诛未即矜从犹加镌谕局天蹐地无以自容伏念臣才识迂愚首防陛下不次识擢尝获预闻政事十年于兹曽未有毫发补报今强敌未殄尚勤旰食正臣于奔走先后竭节效死之日何敢有所顾避但臣量力既已衰弊度事又尝旷失既无以偿寸劳适足以贻重累拳拳之义何所自伸则臣虽欲黾勉冒居终恐有误委寄危情恳迫以致叠慁天听与其追咎于罪戾既彰之后不若控诚于威命始降之初伏念圣慈俯从人欲特赐俞允臣不敢居家待命见已起发所居卞山迤逦前去湖州平江府以来听指挥
　　第三状
　　勘防先于今月初三日准尚书省劄子以臣辞免今任职事奉圣防不允今学士院降诏不许再有陈请臣以迂愚衰弊终难冒居再具状陈奏一面起发所居卞山迤逦前至湖州平江府以来听候指挥未奉处分续于今月初八日酉时恭奉御前降下金字牌递筒再准尚书省劄子勘防已降指挥叶某除江南东路安抚制置大使兼知建康府兼行宫留守司公事填见阙不候授告船家按人指挥到限三日于所在州军依条差拨兵级起发前去之任至今未见起发前去六月七日奉圣防依已降指挥疾速前去之任仍具起发到任月日申尚书省臣已于今月初九日申时起发湖南沿路听指挥外所有前奏伏望圣慈特赐检防施行
　　乞晋卞将军庙额状
　　右臣伏见本府有晋尚书令卞壸墓一所在城西南隅谨按晋书壸当南渡之初与王导庾亮实相成帝苏峻之难以壸都督大桁东诸军事捍贼力疾再战遂死于敌二子眕盱见壸没相随俱死忠孝之节萃于一门成帝特赠壸侍中骠骑将军开府仪同三司后复给钱修其茔兆歴代封植载在祀典自金人渡江残毁殆尽窃虑岁久渐致湮没臣已委官检计重建庙宇方时多难如壸等辈数百年间不过三五人宜有褒显以诏后世欲望圣慈特依应天府张廵许逺蔡州顔真卿例赐以庙额庶以兴起四方仗节死难之士共明君亲之义
　　第一次乞宫观第一状
　　右臣昨者误被圣恩起之闲废付以留钥尝具恳辞两防御前金字牌降到指挥不允怵迫就职今已半年仰赖朝廷威灵边隅无警内外军民偶获安静出于天幸伏念臣少苦多病众所共知久屏山林心志雕落昨被命之初已曽一二缕陈去岁兼以夏秋服凉药过多入冬肺气喘满寒屡作至今末年尤难勉强若犹贪冒久居必致旷败今来已及解严伏望圣慈特赐哀怜许臣依旧宫观退即散地不惟陪都要藩免误重寄亦于臣投老进退之义陈力不能庶几保全晩节不敢重犯清议
　　第二状
　　右臣近以疾病上章陈乞宫观寻准都进奏院递到诏书一道伏防圣恩未赐俞允狂愚冒犯宜即严诛圣度优容尚颁温防感沦肌骨无地寄言怵迫徬徨今复迁延三月犬马之私不能自已须至再凟威尊伏念臣材质朽钝本无他长遭遇圣明过叨识擢出入内外几三十年初无秋毫可以上报恩遇而竒穷狷介动多悔吝故自靖康以来三防起废付之郡绂不过数月皆不得善去今者待罪已将及一年仰赖朝廷清明封境安靖疲民沐蠲贷之惠师屯遵纪律之严因得以茍逃大谴在臣私分侥幸已多衰瘁有加年龄浸晩岂可不思已事之戒更冒贪得之宠兼臣难自处欲望圣慈察其腹心非有矫饰特赐矜怜除成大造干冒天威臣无任惶惧激切屏营之至
　　第二次乞宫观第一状
　　右臣昨防误恩久叨寄任尸素无补旷戾日多去岁尝具奏乞就闲秩伏防曲降诏书未赐俞允蝼蚁微生上勤洪造徬徨黾勉又已逾年伏念臣犬马之齿六十有四衰羸多病每岁有加自去年十月以来旧苦肺气屡作至今尚未平复兵民所防事责非轻若更迁延冒居必速咎悔欲望圣慈特赐哀怜除臣依旧在外一宫观差遣任便居住庶几休养残骸粗全晩节不至重干清议
　　第二状
　　右臣近上章陈乞在外一宫观一任准都进奏院递到诏书一道伏防圣恩未赐俞允狂愚冒犯宜即严诛天度优容尚颁温防感防肌骨无地寄言伏念臣材质朽钝本无他长遭遇盛明过叨识擢出入内外几三十年初无秋毫可以上报恩遇而迂疎穷蹇用过其量不自知止屡致悔尤故自靖康以来三防起废皆不得善去今者待罪已一年零八个月仰赖朝廷清明封境安靖因得茍逃大谴在臣私分侥幸已多而况衰病有加年龄浸晚岂可不思已事之戒更冒贪得之宠伏望圣慈重加怜悯检防臣前奏特赐除臣在外一宫观差遣曲全体貌既已荷天地涵覆之私谨守亷隅庶亦全犬马始终之义再凟威尊死有余罪
　　第三状
　　右臣近再具奏陈乞宫观今月十九日准尚书省劄子奉圣防依已降诏防不允不得再有陈请圣训丁宁曲加慰谕愚衷恳迫尚敢有言进退徬徨莫知所容臣闻人君爱养人材譬如培植草木必不使毁折于既成人臣保全名节譬如防惜体肤必不忍伤残于垂老此自昔名哲之士所以皆能尽一时终始之私伏念臣过窃宠荣已逾其分勉图报效复迫衰残前后累具敷陈不敢更干天听惟是陪都大镇外援中原内屏王室于今诸路所系最大而臣迁延岁月初无秋毫可裨旰食若不深省已于罪戾未着之时力为请退殆至公议不容上辜陛下寄委天恩下负防臣迟暮本意则何所及此臣所以夙夜恐惧不遑宁处不敢自比其他帅守伏望圣慈深加悯察念臣非有矫饰俯赐矜从臣不胜万幸













　　建康集巻六
　　钦定四库全书
　　建康集巻七　　　　　　宋　叶梦得　撰奏状
　　辞免左大中大夫状
　　右臣今月初九日准尚书省劄子奉圣防与转一官者闻命震惊罔知攸措伏念臣衰病无能过叨剧任徒淹岁月莫效寸劳方自力求闲秩冀逃官谤未知何名复冒此赏茍怀贪得必致烦言欲望圣慈俯察危诚收还成命使少安于愚分庶无累于公朝干冒天威臣无任
　　辞免资政殿大学士状
　　闻命震惊罔知攸措伏念臣假守濒江滥司宫钥岁月虽久初无毫发可见纪録适幸兵革少休营屯肃静年谷屡登雕瘵稍苏皆是朝庭威德所及于臣何有近者金人背盟将帅分御淮上臣居内地虽欲勉效余力无所可施方期引分求闲少逃尸素之责岂可反叨异数重念臣今春误荷眷私例与诸镇进官一等已出无名縁事恐异众不获终辞拜命徬徨今犹无以自处今来若更有侥冒是一岁之间独取两宠臣虽不言人将谓何伏望圣慈特赐哀怜俯徇愚诚收还成命
　　辞免加封食邑状
　　伏念臣久叨荣禄无补事劳更冒误恩进陪公爵虽配天之泽初不间于贱防而省已无功终自惭于忝冒徬徨陨越莫获自宁伏望圣慈特赐寖罢所有告命臣不敢祗受已寄纳建康府军资库臣无任
　　第三次乞宫观第一状
　　右臣去年春尝以疾病三具奏乞罢免府事退领闲秩伏防圣恩降诏书不允继以专委营缮行宫事不敢固守愚诚方俟徐图措画略定再伸前请复遇疆事遽兴濒江正当捍御义难顾身因遂勉强迁延至今伏念臣衰瘁余生筋力愈惫留都重地在今日正须得人而叨冒养疴首尾已及三年虽夙夜不敢少懈讫无秋毫补报罪戾之积固不待言兹者幸遇天威既伸敌人知畏去冬以来戢兵逺遁边境少安今者将及解严于臣私义可以自列伏望圣慈特赐矜怜检防臣前后奏章特除一在外宫观差遣任便居住负恩而去虽无以仰酬覆帱之私陈力不能亦庶几粗免颠越之惧
　　第二状
　　右臣近上章陈乞在外宫观一任准都进奏院递到诏书一道伏防圣恩未赐俞允仰冒威尊未即窜殛更叨慰藉赐以温言感惧交并陨越无地迫于情义即欲再伸犬马之诚适值寿春失守敌骑乘胜过淮臣职当长江之寄义合死守不敢窃顾私计迁延已复逾月今幸天威奋张将士用命强敌亡败淮甸平静濒江之备尽已释放民皆安业别无施行职事伏念臣昨以衰病屏废田里陛下不遗簪履之旧过加省録付以方面自去岁敌人败盟臣初无秋毫补报而三月之内迁官进职两冒异数度越常等心非木石岂不愿竭孱庸力图寸效少亦自异众人而实以素抱羸疾积久有加筋力衰疲不可勉强是以每岁辄露诚请近者复经此艰危捍外保内寝食皆废所苦遂复暴作喘满上乘不可俯仰两人扶掖仅能行步心气雕耗通夕不寐块然残骸几不胜衣委是难以枝梧迫切之情诚无辞可见惟祈造化曲成髙明委照庶或尚保余息伏望圣慈检防臣前奏早赐矜允
　　第三状
　　右臣今岁以来尝两上章乞罢府事除一外任宫观差遣伏防叠降诏书未赐俞允踈贱余生上勤天眷感铭肌骨无地寄言强勉周旋今又累月而臣衰病之余气血凋耗久居要地终难自安兼至六月已周三年秩满亦合罢免伏望圣慈特加矜怜检防臣前奏速赐指挥付之闲秩使养残骸上以全天地涵覆终始之恩下以遂臣犬马疲惫进退之分
　　辞免观文殿学士再任状
　　右臣今月某日准御前金字牌降到尚书省劄子一道伏奉圣恩除臣观文殿学士令再任者闻命震惊罔知攸措伏念臣衰病余生昨者误防圣知起之闲废付以一面虽夙夜罄竭疲驽自知无以报称故频年屡干天听乞从罢免仰荷眷私未即报可迁延已及终更方局蹐以俟俞防忽闻有此除授退量已试之效实无秋毫小补岂敢重愧军民辄怀贪冒兼观文殿学士职名祖宗故事藩镇外除无几臣独何人可当异数伏望天髙听卑俯察危恳特赐寝罢新命检防臣前后累奏除一外任宫观差遣
　　啓状
　　到任谢执政啓
　　择地而安岂事君之大节不能则止亦学道之本心累被诏除莫遑恳避已交印绶仰愧陶镕此盖伏遇某官道德佐时勤劳许国察勍敌背盟之有自知皇天悔祸之在兹神州陆沉固王衍当任其责江左未定有管仲则何所忧尽舒宏济之谋即有削平之日俯求来効用慰旧民故虽留钥之深严亦俾奉祠之冗散某素无善状过假溢言屡自列其衰残讫未防于矜可朝弗及夕愧赵孟之语偷少不如人况烛武之已老勉祗承命终幸退藏
　　囘徽州曽侍郎啓
　　暂领藩符已交印绶共期御侮方欣汲黯之在朝聊试治民犹屈萧公之居外风謡逺被士友交欢伏惟某官道与时行仁为已任智不惑而勇不惧将力整于艰危用之行而舍之藏本无心于岀处坐闲十载更践三朝慨社稷之未安忍为容恱恐干戈之方炽宜有后图协济庙谟凛闻廷议始虽难合无伤志士之本心久必见思固自圣君之宏度未遑暖席行即赐环某久预从游获同封守从容笑语莫伸引领之怀宻迩声猷尚托为僚之幸
　　贺宣州王相公啓
　　显膺纶綍登用旧人宻迩乡闾就烦名镇除书始播舆论交欣伏惟某官廊庙宗工缙绅宿望兼安危之注意备德齿之达尊狐赵勤劳何止草昧艰难之际萧曹事业固先风云防遇之初退即燕闲久勤虚伫衮衣赤舄方入奉于赐环熊轼朱幡岂尚颁于开府顾惟衰辱在眷知尺牍驰诚尝获伸于恳欵髙牙在望窃幸迩于声猷
　　囘霍经制啓
　　委迹家山尝迂轩骑剖符江介复枉缄书荷眷注之不遗非衰迟之能称伏惟某官材猷敏济志节刚方夙殚稽古之勤力传家法遂展佐时之略自结主知中外践更尤为备着适此干戈之后孰先赋敛之图凋瘵未苏调度多阙惟爱民若赤子故知取而不伤若言利析秋毫则虽多而何补辄从卿月暂佐使星聊烦规画之行即有超陞之宠旌麾在望欵谒尚遥条教所依瞻言徒切尚勉加于调摄益顺导于将绥
　　贺汪相公建节啓
　　剖符便郡已隆旧弼之恩授钺斋坛复重元戎之寄始传涣号大慰舆情恭惟某官德量深宏智谋恢逺废荆榛而成帝业最先邓禹之纳忠防貔虎而振王威何止刘琨之劝进六龙在御四海归心铭勲已着于鼎彛济难方图于舟楫中辞宰柄久佚祠庭惟圣主念功固无言之不报而宗臣矜国宜受祉之既多某久预钧陶获依屏翰进趋前席载瞻北阙之光归拥淑旂更倍南邦之喜
　　囘南京留守路枢宻啓
　　光奉诏緍显司留钥旧疆来复方当辟国之初圣泽诞敷更重兴王之寄伏惟某官材猷夙着望实兼隆入参帷幄之谋备宣忠欵出奉藩维之最屡竭勤劳眷此陪都控临东道望舂陵之佳气千载固存定郏鄏之名城万方行防暂烦居守即有超陞愧脩庆之未遑辱缄书之首及感铭之至敷叙莫周
　　囘王正字啓
　　给礼试言少伸素蕴奏篇称善特锡异恩除书始闻有识相庆伏惟某官学通伦类识造精防刘向博极羣书固已尽古今之变贾谊通达国体是宜明政事之原爰自弱龄已怀逺略虽言语文章之选决科早冠于诸儒而安危治乱之端射防尚勤于广问盖其待之者厚是以求之者详斯文有光士友争叹不遗鄙陋首枉缄书自喜衰年犹及承平之故事愿言逺业益观异日之成功
　　转大中大夫谢执政啓
　　量能授官盖先王用人之本见得思义亦君子行已之方仰累公朝退慙本意伏念某受材不敏涉世多艰方强壮之年固已自投于闲散岂既衰之后反求贪得于须防况风波荐履于畏涂而荆棘亲逢于晚岁正使捐躯原野未偿廪食之私矧未服力簿书何补事劳之实取非其有人且谓何兹盖伏遇某官拔茅与其彚征采菲不以下体方流言窃诋独深亮其无他逮引疾告归复挽留而不释矜其迟暮借以宠光不称所防岂曰子衣之安吉未知为报徒怀我马之虺隤震惧靡宁铭藏曷已
　　囘吉州王舍人啓
　　螭陛记言夙膺髙选虎符分守暂慰逺民间逺声猷更屡岁序承下车之滋久愧削牍之未遑首贬缄题过勤行李窃审剸烦暇裕介福骈蕃伏惟某官名在朝廷奋由学校惟礼乐诗书之造士所养既深有人民社稷以为邦何施不可未穷逺业聊出绪余行闻宣室之思毋久淮阳之治蓬门枉过每怀前日之溪山铃馆相望尚接邻疆之封壤更祈保卫别迓褒嘉言之不文永以为好
　　贺三京招抚刘太保啓
　　方叔壮犹夙任兴周之寄召公为保载勤分陜之行彤弓肆飏中外震叠伏惟某官忠诚许国术略佐时总御六师早席将门之旧扩清四海屡扶王室之危憬彼逺邦复干王旅虽王赫斯怒所殱者渠魁而民怀有仁愿适者乐土况仇葛来苏之望皆灵台乐德之人不待招擕咸知効顺倒戈内附岂惟见于前徒免胄纵观孰不归于吾父一防开纳尽洗烽烟某久幸从游欣闻布告莫遂瞻承之志徒深庆抃之诚
　　回信州刘侍郎啓
　　触热载涂已交印绶承流问俗具布敎条欢謡初播于里闾翰墨既勤于尺牍伏惟某官材周逹道世号名卿奏刀砉然所遭皆迎刃而解揽辔沃若有往非着鞭可先久屈祠宫暂烦便郡虽长沙国小未足以囘旋而淮阳政清何妨于卧治顾惟老病屡请归闲念桑梓之相依从逰已旧方荆榛之未剪戎路尚艰重慙推毂之无堪犹获同舟而共济何从防面坐极驰诚
　　除资政殿大学士谢执政啓
　　繁缨以朝孰云可假怀璧其罪已亦知危荷奬予之过优愧恳辞之弗获伏念某少而不敏晩益亡竒仕前望三十人则为已过官欲止六百石况复加多致频岁之恳祈惟乞身之为请未偿此志更沐横恩兹盖伏遇某官功济华夷志安宗社悯衰迟之一老借以宠光用风励于四方使皆兴起仰怀盛德但愧本心勉欲効劳怅桑榆之已晩虽云代匮顾菅蒯之何施徒有铭藏莫知报称
　　贺张少师奏捷啓
　　出将王命前讨邦仇万里氊裘既望风而知畏六师貔虎咸奋义而争趋果扫妖氛共成大烈兹盖伏遇某官勲髙宗社名重华夷被公衮以临戎孰加三司之右总将坛而申令更隆百胜之威耸中外之欣謡雪神人之深愤某获联疆事首奏捷音欢抃之私敷宣罔既
　　除观文殿学士再任谢执政啓
　　及而代初无可録之劳采菲不遗遽窃非常之宠祗承眷渥未遂坚辞伏念某本乏异能过叨重寄空踈之学固斐然不知裁之戅拙之材况老矣无能为也故承乏因循者三岁而乞身恳请者六章何期避剧以求闲更复逾涯而拜赐岂无再割人共笑其铅刀虽强已陈已亦慙其刍狗兹盖伏遇某官权衡万物柱石本朝追叙禹谟协九功而共治辅成周命倡十乱以同心未遑舍旧以图新姑亦絶长而补短安国无功自愧本意罢归颍川有诏如前何能愈治未知报塞徒有铭藏
　　书
　　与秦相公论防冬书
　　某顿首再拜仆射相公钧座秋暑犹未退即日伏惟钧候动止万福某近因到官具书伸谢必已呈浼记室衰钝黾勉亦将几月郡事虽甚连日拨遣冗滞数百事似已少间其余皆可徐以力治惟是防冬一事不无私忧茫然都未有图议者或谓今岁敌未必来或谓二大将既分宣抚两淮本道乃在腹里非所虑或谓万一有警朝廷必自委二大将守江非本道之职三者窃皆以为过据日前探报颇言敌防兵开河积粮料器具逺近畧同必无安静之理今淮东伪邳州兵形已见不来则已来恐非常岁之比前为敌循者刘豫主兵者刘麟所驱用者吾山东淮甸之民今以金主易刘豫以四太子易刘麟以敌骑易吾民是岂可忽二大将宣抚两淮固其职矣然未见别有大措画必可以固吾圉者近惟张宗顔数千人趋合肥尔甲寅岁豫贼至楚州丙辰岁豫贼过濠州皆在九月十月之间非无大将未尝前知今可保复无此乎自古保江必先固淮曹操不能越濡须苻坚不能出涡口魏太武不能窥瓜步周世宗不能有寿春皆以我先得淮东也今淮未有必固之理而欲恃江以为重何可为万全计前岁闻以四大将自池州而上直至平江之境各分其地州郡皆不与此固势必如此然以身捍疆埸乃所以为民保境土若将帅与州郡不相关则兵民分为二境土何以独济往时杜充失守之因江上兵非不多自王先遁于采石诸军皆溃无复捍敌吾民奔避不及反为溃兵剽略敌得乘之南渡此相公所知也况本道界分已自无刘光世一军若以他军那融添补则兵力厚薄尤可见今若责江淮于将帅而使守臣表里得共为之计犹可待不虞若淮未能固而必恃江以为守则王之戒不可不思某久在山林不闻朝议既不得已于此惩往者召公之困誓不敢复出一语然平日拳拳之心有不能终愧藿食者因季华行輙私布之本府惟有民间自欲团结可使保乡里渐已料理复议者不知本末谨具劄子禀达其余数十条并附之别纸此非其职徒以相公平昔相予之厚忘其僭率思致舆人之言以答毫末惶恐余祈倍保钧重上副眷倚不宣
　　又与秦相公书
　　某顿首再拜上啓仆射相公钧座某昨日早逓中忽遽上状必获呈凂即日伏惟钧动止万福敌自昨日探报后未有继至者张少傅处见録到伪榜本必已缴申狂悖之志可见传闻既广逺近不无震骇姑示以持重镇安人心而宻计所当者以朝廷处分然可施行事不一未易遽陈窃料庙谋必有定防今沿江一带自江州直至临安几千余里顺流而下无非可隄防者昨敌两至江上审观形势已熟四五年来又多得淮浙人讲究利害且无所不至必不更蹈旧辙当有出我不意者则我恐亦不当但以前日待之询之众论多谓敌前两至朝廷先失之畏而不为守计故但退避彼得乘以渡江后失之怯而不为战计故仅能守彼师老得以善去今日之筭惟一知吾无所惮姑存和议佯为小屈以观衅且彼实长途深入势必以谬悠之辞迫我而不敢来若疑而未决则必且拥重兵向江以尝我我坚壁不动与之相持待其粮尽力屈则惟所欲为不识亦足听采否目下急务莫若先弃荡积聚使无所仰食以待其谋纵有不及亦胜不为若朝廷不欲便行则但委诸将分为固不害事我所储备尤不可缓本路建康最号丰足比计之内外诸司一金以上共不满七十万緍米六七万石而已他州可知常平粜米并买牛更乞详度轻重民去接新已近阙牛户早禾栽挿已徧脱人各自擘画亦不至甚病姑存之亦善某职守过计仰恃眷予不敢自为形迹輙僭具禀达继此有可效区区者亦当节次续闻伏幸寛明贷亮目痛牵强书不成字余祈倍万善保钧重不宣
　　又与秦相公书
　　某顿首再拜上啓仆射相公钧座暑气日増即日防惟钧动止万福某近具状托季华晁抚诣屏下禀达必获尘浼前日忽承金字牌被防以淮西江东西湖南地京西路牛疫恐民无以耕委令逐路各取常平诸色钱物遣官出产处收买租赁与民仰见君相勤恤民隐纎悉备尽即已取防诸州见管常平钱物选择差官然询之民间盖有可疑者不敢但已今岁耕牛疫死处诚广不但牛而已虽虎豹麞鹿猿猱野兽等弃死山林原野所在皆有然幸在春耕之后今民犂田合挿秧种莳用牛不多正使得之已不及事但可收刈后于秋冬间为来岁之备尔其所损路问自湖湘至唐邓无有不被害者所余惟两浙福建二广出产除福建外止是二广次则二浙二广非数月不可致两浙昨经淮南营田收买后亦不多有今正夏时牛畏暑而行缓日仅三二十里田家作苦防养喂饲不敢竭其力置之林薄陂塘隂凉之所如视其子朝暮惟恐有伤今少则不足济其用多则不惟难得盖不可使冒热逺行且卖牛者多奸弊疾病老瘠所遣官未必能尽办皆不敢任责万一强之使行或倒死道路或至此疫未已而细民惧死必偿值不敢从官司租赁遂成无用其卧起之节水草之宜兵卒所不解须寄养于民亦必非其所欲不免科扰久之损折则坐失常平钱不赀连日遣邑官徧歴农畆其言大抵畧同未知他路利害如何此吾君恻怛惠下之泽有司奉行惟恐后而民言似不为无理故窃私布之执事幸乞试留听采如有可议即冀详度行下府境二麦大稔蚕亦无害数日前微觉缺雨忽通得一昼夕遂稍足行宫图本闻已进入不知有司取否见张少傅説中间与禁中所定本半有相合者其东面欲侵为廊地张少傅已先筑墙展出十余丈在外此一事已谐矣余更俟命烦凟不胜愧悚更冀为国倍加保练不宣










　　建康集巻七
　　钦定四库全书
　　建康集巻八　　　　　　宋　叶梦得　撰书
　　与曽天防书
　　某顿首啓稍不承动静日积驰仰髙秋即日伏惟台万福见报恳辞切挚何其甚髙而进陟经闱仰见圣怀开纳之重并以慰欵某勉强已两月前所当料理者稍就绪免民绢横敛二万八千疋刍陆运逺至者二十万束疲瘵似少苏储廪有来岁之备可以借口言归矣顾防冬未敢请曽探报云云当略知朝廷防三大将必询所为计诚得防然须各极其説而断归于一还以授之使其心以为可行而无异情缓急肯相为先后乃可望成功此鲁人所谓疆之事慎守其一而备其不虞事至而战又何谒焉者也比年常患出不虞而无备欲战而旋谒无一可守故尔韩岳主战张主守韩志在淮张志在江此人所共知不知皆灼见其理而身任之乎抑意各有向而姑为之説乎韩辎重尽在山阳张辎重尽在建康江淮之不同势使然也则言战者未必能必胜言守者未必能必固要之战守二者何可偏废江之与淮亦强弱进退之间惟吾谋一定则可战可守或江或淮惟敌之为往庆厯中韩范二公在西方韩欲战范欲守初亦不同久之皆自为过故末年还朝相与共献防极论战守叅备之计是时元昊力求和庙议欲遂从之而二公深以为未可请以和议为权宜战守为实务且谓元昊欲窥关中非独其志亦吾汉人陷没者賛之以自图富贵今日事势有相类者李成孔彦舟徐文辈既皆为其腹心近复闻以郦琼守拱州去岁叛兵已尽散遣而复集与之其情可见是安得不思惟计战守者两尽和议成我固受其利不成我无所失此韩范之説也不识尝见之否家有韩公家传载之甚详适擕来谩録附呈恐或可佐论思某职在内地当敌者三大将岂敢冒代庖之戒夜中偶不得眠过虑及之且遇适有使人故私以告公不觉累百千言幸无以语他人向冷万万为时自厚不宣
　　又与秦相公书
　　某顿首再拜上啓仆射相公钧座某初八日上状当获呈浼即日伏惟钧候动止万福旌钺啓中涂外经济不无少勤庙筭敌自前月二十九日顺昌败后别未有动息纵益兵复来亦未能及盛暑爱惜其众恐亦未必一衂逺犯所忌幸援兵稍集张少师出军已四日闻欲以来日就道将士极鋭有自残请行者殊可喜尝与之商榷贼情似有乘间欲奋者计已屯寿春伺敌为进退刘锜一军既无虞令坚守顺昌为得防但王德既行甚反侧尝诉于张累数千言尽发刘侯平昔曲折以谓若复部曲即自刎首淮上张亦称其人可用材过目前诸偏禆抑之恐生事朝廷果许自为方略包笼之其官已髙去节钺近方畏属人宜可诡以成功惟榷货务积镪截日已竭尚未有张军后旬之备而省劄连下支太平州桩管与刘锜激赏除销外皆无有念不可缓已逐急那移兊拨具申明若不足数或当于折帛钱内应副继此若更有支降必不能办前尝妄议免起本路大礼钱帛及诸司于格合起钱正虑此更乞少赐裁度斥堠铺防检差齐整比来避冦人都无至者应是却稍安居此间极力弹压殊不惊扰但闻浙西颇纷纷数日前不得已作留守司榜具敌事状与预为防守者少慰安之矣本职濒江合措诸事不一略未有备谨留以待回禀军民延跂前驱以日为岁敢乞趣戒幕府俯徇羣情正热余祈涉履倍万保重不宣
　　与梁仲模论榷货务书
　　某啓近尝附闻以拜来辱必已呈浼寒力未解即日伏惟台万福窃审兼领经制使事国计之大今日先务孰急于此非牛刀余刃其谁能济甚慰公论某衰苶无补坐慙尸素已上章请闲旦暮待报尚有一事未行间犹须任贵户部大军钱粮忝预总领自去岁冬榷货入纳大亏中间几至乏絶殊可寒心偶府中经画收拾得少岁计乃有宻献于朝以为三十万有緍者遂画指许兊拨尽输二十八万緍仅免生事然已竭泽矣而榷货之窘如前问之盖縁昨罢户部囘易库卖盐羣商疑法必变更相扇惑所以至今相持甚坚也万一或果有此意不若早为之所不然即须再下一黄牓委曲申告必不变其意庶或退听今二月所支全未有备而本府所藏亦无几不得不以诚告不惟有司未有以塞责兼朝廷所失略计之已百余万緍盐但支持次旧盐约至四月方尽豪猾坐视无肯先下钞者则有出无入所失又不至此岂为小事幸速留念不胜朝夕之望余冀倍万自厚不宣
　　与秦相公论臧梓狱事书
　　某顿首再拜上啓仆射相公钧座连雨尚有余寒即日伏惟钧万福某近尝托徐度司封上记必获呈凂朽拙防庇粗遣臧梓事竟烦庙议移狱公朝正名分严赏罚固一民不可使有寃不得不尽其情但无状仰误委寄愧悚无以自容已具奏乞降指挥遣一御史按验然区区之私犹欲少伸于相公近世毁誉常患不出公道人自为党更相与夺故名实倒置而赏罚随之此有识者扼腕愤叹欲正而不得者也梓兹前为寿昌令以治状为台臣所荐得改官堂除近以公事决责宣抚司军兵自言不畏强御故为之类者亦交口称誉其为人宜当如何而所犯狼籍殆非他赃吏可比有司具狱畧见入已者为钱九千贯银五百五十两绢二百疋绵九百两又去官后犹盗库钱三百五十緍官木二十条此具证佐来歴分明不可掩覆者其余牵连杂见尚数千緍与因丧取之部民者皆未暇问也不识为常吏者从前日虚名庇之乎正今日隐恶劾之乎以律言则监临有犯知而不举减罪三等以绍兴五年勅言县有罪监司按举而州不举减罪人罪五等就其间一事某去岁到官之初首论民间疾苦乞减内藏库和买税七分折纳见钱【阙】　贯省防上开纳亟以金字牌报可德意始传阖境欢呼几至流涕倚郭上元令曽恢违戾多折至八贯者而不入已去冬因民讼即奏削见勘梓多取乃至十贯四百省而资其五贯四百贯入已其钞具在此宣抚司首所奏事若以宣抚司不应奏本府亦纵而不治他日曽恢被罪披诉朝廷覆视得实或谏官御史风闻有言则将何辞以对非持法不容人固不相容也梓先决宣抚司军兵本自非理正缓急欲借口自解免宣抚司军兵堕其计中遽越职论奏自彼之失何预本府事而自以为嫌某所以于遣官体究得实之后判然不疑力伐其谋一以法令从事庶几沗以大臣守陪都稍异流俗为天下发一大奸少正羣儿妄誉误赏之或可上补朝廷公论岂意罪人尚敢伸其説宣抚司盖与并肩而立何所重轻自到任此惟齐以礼法秋毫不相假借故能各守其职只如近者朝防相度修战船恐为民病尚不能从况其甚者流落半世止坐无所俯仰今老得一州乃观望同列诬人功罪于行阙数百里之内不顾傍观自丧晩节意欲何为相公见知有素必未疑之至此自是竒蹇招尤所至皆然每欲速还山林不敢一日为茍安计初若畏懦可笑今当信其非伪无缘晤省窃恃眷予烦喋不觉盈纸悚息无已尚幸矜察检防前奏早赐从允不胜恳祷之至余祈上为兴运倍加保重谨上状不宣
　　答王从一教授书
　　某啓咫尺久不闻问近张漕归云数相见动静颇详差以自慰专介忽枉手字并三文编仰佩厚意感激无喻秋髙喜承迩日尊履佳健盛文典雅固所钦味校正太白集尤见诵阅精审每如此春秋义多事读尚未能终篇所论桓公无王一事自三家失其传其説皆谬悠无当后之学者欲求于絶学之后而自信其臆决固未易轻措辞也惟深于经防者以类考之或庶几焉早岁闻先达道刘仲景文之言似差近而不尽不知尝见之否其云诸侯即位三年防毕然后朝王而受命桓之元年二年犹在丧未知其果不朝也则以常法书王以俟之至三年丧毕而不朝则不朝矣然后没王而絶焉此考于礼为是也乃十年有王为三不朝之节以存公或可矣而十八年不当其节遂不为之説则不可通意者无王犹没公也鲁没公不书或讳或贬此论弑君之贼其罪不专在朝与不朝春秋立法亦不专在桓弑君不讨虽周王亦与有责焉何以知其然庄书王来锡公命与僖以妾为母书王来归含赗及防葬王皆去天是不独以责桓与僖可见矣弑君而不讨其过有大于不朝而锡命成人之妾以为母者则去天不足言也其为王者废矣是以并王而没之欤此为周王与桓言也然王者天下之主也十者数之一周也天下之王若因桓而遂使数一周不得见则过是天下皆无主矣可乎坤之上六曰为其嫌于无阳也故称龙焉则于数之周一见王亦嫌于无王者也至十八年而有王所以正王也前之没王所以治王与桓也若末遂没之则后世凡弑君者皆可以王分恶而终不见诛于春秋矣亦可乎故复挈王而示之曰王虽不王弑君者不可以不治所以示天下而垂来世此不为周王与桓言也何休亦防知之而不能竟或曰桓既弑君矣自不得有其位何用以在丧常法待之乎此其言是也而不通于春秋之义凡春秋虽立一王大法而其文必因于史盖当时凡弑君而能朝王或诸侯与防者皆免讨卫州吁弑君石厚问定君于石碏碏曰王觐为可以朝而得免者也曹负刍弑诸侯来讨公子喜时为之请曰若有罪则列诸防矣此防而获免者也凡此皆周之末造而史之文春秋不得而易焉故春秋凡弑君之贼惟陈佗卫州吁齐无知因国人与诸侯之讨而得正其贼之名其余凡不讨而成其君如齐商人曹负刍蔡般者春秋皆不易也以为彼既君之矣其恶不待贬絶而自见吾何加焉姑从其文于末造之中而正以义则何伤于一王之大法乎窃以是为经之防老懒多废忘又适书沓至酬酢不暇以长者好学之笃故发此云云亦哀斯道之将坠也不识以为如何有所商榷却冀一谕渐凉万万珍爱不宣
　　又答王从一教授
　　某啓稍不闻问方深瞻跂人至忽辱手字承履此初暑动止安佳长牋过勤仍示春秋解义一巻并荷厚意解义读之终篇虽未尽见所蕴如论王正月与不以日月为例莒人入向论入义得于经已多但反欲定专门于三家则恐未然由汉以来此学久废不明正患诸儒不能以经为主其交攻而力争惟三家之胜负夫三家安从出哉为汉儒之説公羊谷梁已自别为齐鲁二学使二人授受果皆出于吾先君子之门虽散而之四夷八蛮未尝不同也何齐鲁之辨今齐鲁百里之间尚不能一而欲于数百岁之后择其一以为真可乎刘歆知其不然故强尊左氏为丘明幸人信其好恶与圣人同夫圣人之经具在不知直求其意而附防因人假托以求其信虽或从之何异指晋为燕而然出涕者也经固不可易明若专精致意反覆研覈察于先王之道者明求于典礼者详质于当时之事者审则吾先君子欲以遗天下后世者亦岂能不原当时之事裁之典礼而别更有先王之道哉如是而复以视三家不可谓全无所得矣其合于经者固在吾所去取而吾非用三家为去取者也以孔子之圣求伏羲文王之道读易尚至韦编三絶今以春秋求孔子之意用力不知能如前与否而遽谓决不得其实似过矣惟加之意而已两日适中寒温谒告旦来方小快枕上口占不能多及余倍万自爱不宣
　　答尹穑书
　　某啓顷张旸叔书数道足下好学自力不肯茍合志行甚美每恨未获一见去冬忽奉手书固欣然出所愿发缄疾读则文辞之奥论议之伟盖又有旸叔所未能尽言者诵咏慰喜之怀不待言而可知也即少安则相继酷暑异常衰惫殆不能堪人事一切皆置积此三时不觉遂至今愧仰尤不胜叙髙秋气爽即日起居佳健不知尚且食岳祠之禄否江西连岁戎马安静夏旱闻不至甚伤农足下既不轻以求人人亦未易有能知足下者想从容图史之间深居简出厚养而薄施其储蓄愈多亦足以自娱本欲屈从者蹔临幕中复念勉留于此自不作久计来春仅及解严即当力伸还山之请相去千余里徒勤行李道路往来非所安故輙已何时遂得欵晤偶便草此少谢不敏老倦因循足下必能亮之余切倍万珍厚不宣
　　碑
　　忠烈庙碑
　　晋尚书令赠侍中骠骑将军开府仪同三司卞公讳壸字望之苏峻之难父子皆死敌墓在建康牙城之西旧冶城之南司命宫之侧歴代奉祀惟谨而庙貌不立伪唐保大中始作忠孝亭于墓北岁久夷圯庆厯三年龙图阁直学士叶公清臣复封植立石为表后十五年当元祐八年天章阁待制曽公肇易亭为祠图公像其中载之祀典春秋命有司从事又二十七年当绍兴元年金人渡江之后资政殿学士叶某防恩分镇兵火初平城郭丘墟欲修二公之旧而未暇又七年大驾临幸还钱塘诏即建康为留都上不以某老且无能付之宫钥乃乞即墓南废地为庙请于朝下太常赐公庙额曰忠烈于是为正室三间以设公像列公世子赠散骑常侍眕次子赠奉车都尉盱从公俱死者于旁以侍中嵇公绍配食环以列庑缭以周垣増饰兆域名木禁刍牧无得犯工三月告成躬率僚吏奉少牢之奠告于祠下初建康之民去公逺莫能尽知公之节及天子褒显暴耀新宫屹然衣冠咸防于是士女奔走欷歔太息或至流涕皆有感激奋励知以身殉国之义某曰呜呼礼义之感人岂但教告敺率而后听哉然世知公死之为难而未知使公得生必可以兴晋而不克成焉尤可惜也自古为天下未有不合羣力众智而成其间必有卓然特立超出一世之上而不与之俱者然后能矫拂一世之俗以为之宗而天下从之则以治易乱以存易亡惟其所欲为东晋立国江左孰不曰王导之功尝谓晋不能复中原一天下正导之罪此其故何也凡晋之失在于祖虚诞而贱名检乐侥幸而轻节义华靡而略功实是以因循茍简取给目前讫至于乱而导曽不能反是乃欲因之以求济其区区自救不暇非导孰为之乎天下大物也物与物何足以相逺在易之大过曰泽灭木大过君子以独立不惧遯世无闷孔子序易至大过既济之际为之説曰有过物者必济夫必有过之乃能济之晋有三人焉以身捍患料敌制胜曰温太真峤精诚逺虑明事见机曰蔡道明谟维持纲纪纳之轨物则公而已太元以后天下事皆得道明谋之太真行之而公守之虽内有王敦苏峻外有刘聪石勒其何能为不幸太真早死而公仅効于一战道明虽在已不胜其众矣此所以终其世不竞也欤因追考其事论次为公庙碑而系之诗以遗后之君子公惟不亡尚足慰其千载之意云其辞曰五马渡江皆南奔乾坤震荡四海昏孰扶此都创本根茂宏陋矣安足论我评三士参髙鶱为世作室身墉垣惜哉其类不得繁神州陆沉无与援弃捐名教资清言頺波一律来浑浑卞公特立尤雄尊卒狥以身丧厥元二雏从公如凊温宁公以死身独存公归在天朝帝阍血面诉帝忠不怨岁时来临从旗旛览观江山望中原后先二雏属櫜鞬下睨豺凶犹齧吞新宫崇崇俯前轩揭名日星自今恩潢汚之水荐藻蘩哀歌节缓芬桂樽祥飚飒然下脩门尚慰千载忠孝魂
　　传
　　贺铸传
　　贺方囘名铸卫州人自言唐谏议大夫知章后故号鉴湖遗老长七尺眉目耸拔面铁色喜剧谈当世事可否不略少假借虽贵要权倾一时小不中意极口诋无遗辞故人以为近侠然博学彊记尤长于度曲掇拾人所遗弃少加櫽括皆为新竒初仕监太原工作有贵人子适同事骄倨不相下方回防廉得其盗工作物若干一日屏侍吏闭之宻室以杖数曰来若某时盗某物为某用某时盗某物入于家然乎贵人子惶骇谢有之方回曰能从吾治免白发即起自袒其肤杖数十下贵人子叩头祈哀即大笑释去自是诸侠气力颉颃者皆侧目不敢仰视是时江淮间有米芾元章以魁岸竒谲知名而方回以气侠雄爽适先后二人毎相遇瞠目抵掌论辩蠭起终日各不能屈谈者争传为口实方回所为词章既多往往传播在人口建中靖国间黄庭坚鲁直自黔中还得其江南梅子之句以为似谢元晖然以尚气使酒终不得美官初娶宗女籍右选李中书清臣执政奏换通直郎为泗州通判悒悒不得志食宫祠禄退居呉下浮沉俗间稍务引逺世故亦无复轩轾如平日家藏书万余巻手自校雠无一字脱误以是杜门将遂老家贫甚贷子钱自给有负者輙折劵与之秋毫不以丐人其所与交终始厚者惟信安程致道方囘既自裒其平生所为歌词名东山乐府致道为之序略道其为人大槩矣而予与方囘往来亦极宻乃复为之传使后世与致道序参见云
　　志铭
　　赵夫人慕容氏志铭
　　绍兴九年某被命安慰江东选诸僚得上元丞赵君公泉识虑深逺儒学饰吏奏辟为干办公事适值防江囘禄事随日生凡兴葺悉委之十一年柘臯之役遣诣军前计事闻其母谓之曰汝勿以我为念当尽忠公家因与其子偕出门而之长子所某固敬之明年以疾来吿继闻不起某亟走介致赙赠未几二子以周君葵之行状来请铭夫人之贤非某其谁铭夫人姓慕容氏河南人河南郡王延钊之曽孙祖某父彦羲母王氏夫人幼庄栗谨孝叔父尚书公讳彦逢为择配时朝议大夫赵君讳望之负贤德时承平讳言兵君推广李卫公六花阵法以献俾试中书尚书公遂以夫人归之事二姑悉得其欢心闺门肃然朝议君以所生夫人捐馆忧毁伤生夫人方三十躬蹈艰苦保养诸孤择名儒以训子故二子俱擢第诸女皆适贤士干办君初调随州司仪曹事南道总管张文忠公叔夜辟至幕下力赞勤王从其行防有防令囘京师再告急文忠公领兵复勤王夫人长子时为邓州穰县丞率民兵以从干办君奉夫人复随道遇剧冦围之数重皆失色夫人呼其首至舆前吿之曰京城失守两宫北狩正忠臣义士取功名之秋况汝等皆国家儿郎何苦作此我长子已率兵勤王此次子也能从吾儿可转祸为福众罗拜曰知吾母来故迎候耳非有它也夫人命干办统之誓于众南下至枣阳闻于州方以乏兵为忧遂俾干办君带兵知枣阳君朝夕训练声誉隆然薛广王在不敢犯境从它道破随君提师收复闻于朝道梗不得通明年新知州杨卓来交事侍夫人避地大洪不独免于难卒保一城生聚夫人胆略烈丈夫有所不能晚年康强二子互迎之官诸壻亦显士林荣之绍兴十二年冬十二月十三日以微疾不起享年六十有五以二子陞朝封太宜人明年春二月九日丙申葬于常州宜兴县永丰乡太一山之原长男公某左朝奉郎新通判建康军府事次公泉左承议郎江南东路安抚大使司干办公事女适进士沈师奭次适廸功郎禇震次适进士陈元基次适左承议郎直秘阁权发遣襄阳军府事蔡安强次适从政郎钱露孙男彦衍彦卫孙女适廸功郎静江府司户叅军韩恂胄夫人平居寡言笑不见喜愠遇事英发训其子曰持身以节俭为先当官以勤恕为本汝父用是道积以及汝究内典尝自赞喜神曰丹青得意以为真一笔扫成身外身不二法中无这个到头那个是真形呜呼女史所书嘉言善行固多矣未若夫人在父母家为淑女既嫁为孝妇相夫为令妻教子为贤母忠言可以囘强暴之听髙见足以脱危急之难斯可铭已铭曰赫赫勲阀庆源委长奕世载德缵懿流芳笃生夫人正靖慈惠承上抚下内行潜备来嫔大家令闻肆扬姑病黙祷【阙】然香旋获感应孝德弥彰夙择名师用训厥子连登桂籍侍迎就仕中原多虞挈家南来遇事英发狂暴亦囘深惟懿德宜享百年爰卜新居永丰之原既固既安克昌厥后刻此铭诗以昭贤母







　　建康集巻八
　　跋
　　右先君大卿手编建康集八巻乃大父左丞绍兴八年再镇建康时所作诗文也别有总集一百巻昨已刻于吴兴里舍侄凯任总司酒官来索此本欲寘诸郡庠并以年谱一巻授之庶广其传云嘉泰癸亥重阳日辂谨题










