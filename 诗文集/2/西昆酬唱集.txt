西昆酬唱集
序
翰林学士户部郎中知制诰杨亿述
余景德中，忝佐修书之任，得接群公之游。时今紫微钱君希圣、秘阁刘君子仪，并负懿文，尤精雅道，雕章丽句，脍炙人口。余得以游其墙藩而咨其模楷。二君成人之美，不我遐弃，博约诱掖，寘之同声。因以历览遗编，研味前作，挹其芳润，发于希慕，更迭唱和，互相切劘。而余以固陋之姿，参詶继之末，入兰游雾，虽获益以居多，观海学山，叹知量而中止。既恨其不至，又犯乎不韪，虽荣于托骥，亦媿乎续貂，间然于兹，颜厚何已。凡五七言律诗二百有五十章，其属而和者，又十有五人。析为二卷，取玉山策府之名，命之曰《西昆詶唱集》云尔。

卷上

受诏修书述怀感事三十韵
左司谏知制诰杨亿
太极垂裳日。中原偃革初。楼船秋发咏。衡石夜程书。好问虚前席。征贤走传车。蓬莱侔汉制。煨烬访秦余。紬绎资金匮。规模出玉除。纷纶开四部。秘邃接千庐。饫赐双鸡膳。亲回六尺舆。华芝下阊阖。白羽拥储胥。望气成龙虎。披文辨鲁鱼。清光无咫尺。玄览亦踌躇。群彦挥铅笔。微生滥石渠。嵇康真懒慢。谢客本空疏。讲学情田埆。谈经腹笥虚。月评依许劭。文体慕相如。雅饮欢娱洽。清言鄙恡祛。弥旬容出沐。终日喜群居。抚己惭鸣玉。归田忆荷锄。池笼养鱼鸟。章服裹猿狙。圜府愁尸禄。天阍媿弊裾。虚名同郑璞。散质类庄樗。国士谁知我。邻家或侮予。放怀齐指马。屏息度羲舒。寡妇宜忧纬。三公亦灌蔬。危心惟觳觫。直道忍籧篨。往圣容巢许。先儒美宁蘧。晨趋叹劳止。夕惕念归欤。秦痔疏杯酒。颜瓢赖斗储。如谐曲肱卧。犹可直钩渔。矫矫龟衔印。翩翩隼画旟。一麾终遂志。阮籍去骑驴。
大理评事秘阁校理刘筠
良弼论思暇。英才视草余。西清承密旨。东观类群书。左氏先经日。征南发例初。编年终显德。历帝自几蘧。一览无前古。三长岂后予。宏纲提要妙。至论绝籧篨。讹谬刊三豕。公平喜众狙。菁英咸采掇。疣赘尽销除。组织千章合。研穷万象虚。胡为参也鲁。亦造仲尼居。处末加骈拇。于中或辅车。乘轩思卫鹤。努力效刘驴。见弹曾求炙。临川复羡鱼。孰云貂可续。自愧鹗难如。早入希东郭。先知服子舆。直非头似笔。智谢里名樗。蜗舍游从寡。鹑衣礼貌疏。寸阴嗟荏苒。十驾敢踌躇。天禄扬雄阁。承明严助庐。时陪折俎宴。顿异带经锄。系日亲函丈。他门绝曳裾。卓锥然有地。担石尚无储。猎犬方劳指。神龟可避渔。屠门夸大嚼。鼠壤鄙余蔬。阙里辞难措。漳滨病且祛。学勤徒力尔。性拙奈天与。大道今兴起。先生意卷舒。正为王者瑞。何羡使君旟。暗室欣观火。颓波赖决渠。当仁如退让。末迹定沦胥。
南朝
杨亿
五鼓端门漏滴稀。夜签声断翠华飞。繁星晓埭闻鸡度。细雨春场射雉归。步试金莲波溅袜。歌翻玉树涕沾衣。龙盘王气终三百。犹得澄澜对敞扉。
太仆少卿直秘阁钱惟演
结绮临春映夕霏。景阳钟动曙星稀。潘妃宝钏光如昼。江令花笺落似飞。舴艋凌波朱火度。觚棱拂汉紫烟微。自从饮马秦淮水。蜀柳无因对殿帏。
刘筠
华林酒满劝长星。青漆楼高未称情。麝壁灯回偏照画。雀航波涨欲浮城。钟声但恐严妆晚。衣带那知敌国轻。千古风流佳丽地。尽供哀思与兰成。
翰林学士李宗谔
仙华玉寿夜沉沉。三阁齐云复道深。平昔金铺空废苑。于今琼树有遗音。珠帘映寝方成梦。麝壁飘香未称心。惆怅雷塘都几日。吟魂醉魄已相寻。
禁中庭树
翰林学士杨亿
直干依金闼。繁阴覆绮楹。累珠晨露重。嘒管夜蝉清。霜桂丹丘路。星榆北斗城。岁寒徒自许。蜀柳笑孤贞。
钱惟演
紫闼分阴地。丹条擢秀时。高枝接温树。密叶覆辛夷。夜影瑶光接。晨英玉露滋。乘春好封殖。为赋角弓诗。
刘筠
羽叶笼盘石。虬枝拂画堂。夜声含素瑟。晓影逼扶桑。好借鸾为瑞。无容麝损香。宁知千载后。祇美召公棠。
休沐端居有怀希圣少卿学士
杨亿
凝尘满榻素琴横。岸帻孤吟意未平。茗粥露芽销昼梦。柘浆云液浣朝酲。水沉朱李金瓶涩。风猎幽兰羽扇轻。独忆当筵试汤饼。谪仙冰骨照人清。
钱惟演
雕盘琼蕊冰去声寒凘。密树蝉嘶下直时。更赋新诗答灵运。不将团扇隔元规。经梅绿草沿阶上。尽日流风转蕙迟。祇待觚棱照初旭。横经还集绛纱帏。
刘筠
巘巘风檐乳燕翔。浴兰衣绤簟流黄。云容焂变千峰险。草色相沿百带长。旋制紫荷供橐笔。暗移神蔡忍搘床。思君祇欲倾家酿。待警同谁赋柏梁。
著作佐郎直史馆陈越
玉甃银床荫碧桐。北窗珍簟水纹融。衣裁练布如王导。扇执蒲葵学谢公。琼屑半和仙掌露。兰苕轻泛楚台风。若非冰雪神仙骨。相乐谁同一笑中。
户部员外郎直集贤院利瓦伊
银阙琳房视草余。龙门岑寂断轩车。彩毫闲试金壶墨。青案时看玉字书。王俭风流希谢傅。子云词赋敌相如。琼枝不见萧斋晚。蕙草烟微度绮疏。
再次首唱韵和
钱惟演
云变危峰万里横。簟铺湘水一床平。红兰受露消晨渴。绿蕙翻风析夜酲。逸少偶书葵扇贵。羊欣闲卧练裙轻。无妨天上芝泥熟。独看瑶光近太清。
杨亿
碧树银塘接画楼。天人谁肯降琼辀。三山密信传青雀。五日归鞍跃紫骝。郢酒泛冰星弁侧。吴歈倚瑟黛蛾愁。云峰得句怀真赏。瘦尽东阳沈隐侯。
槿花
刘筠
紫雾函灯檠。彤霞逼绮寮。吴宫何薄命。楚梦不终朝。半被曾羞问。邻墙却悔招。莫移风雨怨。更嘱鹊为桥。
杨亿
宿雾初披縠。晨霞暂照梁。千金经换笑。七驾未成章。尘暗神妃袜。衣残侍史香。深情传宝瑟。终古怨清湘。
工部员外郎直集贤院刘骘
虢国妆初罢。高唐梦始回。霓裳犹未解。绣被已成堆。赤帝宫帘卷。华阳洞户开。神仙有良会。清唱在瑶台。
钱惟演
绮霞初结处。珠露未晞时。宝树宁三尺。华灯更九枝。亭亭方自喜。黯黯却成悲。欲作飞烟散。犹怜返照迟。
代意二首
杨亿
梦兰前事悔成占。却羡归飞拂画檐。锦瑟惊弦愁别鹤。星机促杼怨新缣。舞腰罢试收纨袖。博齿慵开委玉奁。几夕离魂自无寐。楚天云断见凉蟾。
短梦残妆惨别魂。白头词苦怨文园。谁容五马传心曲。祇许双鸾见泪痕。易变肯随南地橘。忘忧虚对北堂萱。回文信断衣香歇。犹忆章台走画辕。
李宗谔
雾鸾晓影忽参差。云雨阳台役梦思。自是胶弦无续日。不同珪月有圆时。洞房斗帐承新爱。河汉星桥隔后期。绮榭凝尘断消息。抒情空拟四愁诗。
枢密直学士丁谓
玦带珊瑚佩解琼。楚云无定好伤情。临邛已误通琴意。金谷难寻辩玉声。微警单栖盘露重。密含幽思畹兰平。明珠百琲将何当。怅望轻躯病欲成。
驾部员外郎直秘阁刁衎
蕙时芳夕九回肠。敛袂东窗待晓光。秦岭树高迷陇塞。楚天云澹隔潇湘。病余公干情多咏。秋晚安仁鬓足霜。休道鲛人落珠泪。微波还拟托陈王。
刘筠
华池阿阁不相容。浊水清尘恨莫穷。明月自新班女扇。行云无奈楚王风。乳莺啼晓销兰炷。媚蝶伤春失蕙丛。纵使才多如子建。祇能援笔赋惊鸿。
元阙
懊恼鸳鸯未白头。却寻遗翠失芳洲。离魂暗逐明珠佩。远目偏伤紫桂楼。湘水渺弥归别渚。陇云容与澹新秋。菖花若有重开日。得见菖花亦自羞。
刘骘
路隔仙源不可寻。紫墙霜戟夜沉沉。缄情谩托传书雁。换笑空余取酒金。翡翠巢成珠树密。骊龙睡起玉渊深。新知自乐生离苦。年少情多岂易禁。
汉武
杨亿
蓬莱银阙浪漫漫。弱水回风欲到难。光照竹宫劳夜拜。露漙金掌费朝餐。力通青海求龙种。死讳文成食马肝。待诏先生齿编贝。那教索米向长安。
刘筠
汉武天台切绛河。半涵非雾郁嵯峨。桑田欲看他年变。瓠子先成此日歌。夏鼎几迁空象物。秦桥未就已沉波。相如作赋徒能讽。却助飘飘逸气多。
钱惟演
一曲横汾鼓吹回。侍臣高会柏梁台。金芝烨煜凌晨见。青雀轩翔白昼来。立候东溟邀鹤驾。穷兵西极待龙媒。甘泉祭罢神光灭。更遣人间识玉杯。
刁衎
高宴伯梁词可仰。横汾箫鼓乐难穷。已教丞相开东合。犹使将军误北戎。洒泪甘泉还有恨。祈年仙馆惜成空。谁知辛苦回中道。共尽千龄五柞宫。
太常丞直集贤院任随
殊庭深恨隔仙曹。桂馆蜚廉事转劳。银阙尚沉沧海阔。井干空拂绛河高。萯阳弋猎侵多稼。朔塞旌旗照不毛。苦信凭虚王母说。东方三度窃蟠桃。
刘骘
高挹方诸荐水苍。醮坛时见烛神光。日边甲帐虽虚设。汾上楼船不可忘。盘盖碧霄甘露白。鼎迁幽壤瑞云黄。东巡岱岳探金策。倒指宁闻寿数长。
李宗谔
建章宫阙郁岧峣。露掌修茎倚泬寥。平乐馆中观角抵。单于台上慑天骄。蓬莱望气沧波阔。太一祈年紫府遥。西母不来东朔去。茂陵松柏冷萧萧。
馆中新蝉
刘筠
庭中嘉树发华滋。可要螳蜋共此时。翼薄乍舒宫女鬓。蜕轻全解羽人尸。风来玉宇乌先转。露下金茎鹤未知。日永声长兼夜思。肯容潘岳到秋悲。
杨亿
碧城青阁好追凉。高柳新声逐吹长。贵伴金貂尊汉相。清含珠露怨齐王。兰台密侍初成赋。河朔欢游正举觞。云鬓翠緌徒自许。先秋楚客已回肠。
钱惟演
冉冉光风泛紫兰。新声含怨日将残。自怜伴雀成团扇。谁许迎秋集武冠。委蜕亭皋随木叶。飞緌云表拂仙盘。青葱玉树连金爵。不觉酰鸡竞羽翰。
枢密直学士张咏。脱尘还与比仙游。露腹何妨近品流。嫩壳半遗红药地。细声偏傍绿杨楼。诗家取象吟难尽。画格偷真意不休。正好儒林拟緌绋。凭栏无苦预悲秋。
李宗谔
雨过新声出苑墙。烟轻余韵度回塘。短亭疏柳临官道。平野西风更夕阳。八斗陈思饶赋咏。二毛潘岳易悲凉。感时偏动骚人思。不问天涯与帝乡。
刘骘
摇落何须宋玉悲。齐庭遗恨莫沾衣。池中菡萏香全减。井上梧桐叶乍飞。风促筝声随断续。日移砖影自光辉。宜秋门外饶芳树。结驷那堪送客归。
夜燕
恩州剌史钱惟济
清燕夜何其。南亭露欲晞。蹁跹霞袖舞。潋滟羽觞飞。镂楶摇花落。金珰照月辉。瑶光未西落。休赋醉言归。
杨亿
凉宵绮宴开。酃渌湛芳罍。鹤盖留飞舄。珠喉怨落梅。薄云齐鬓腻。流雪楚腰回。巧笑倾城媚。雕章刻烛催。盘空珠有泪。炉冷蕙成灰。巾角弹棋胜。琴心促轸哀。醉罗惊梦枕。愁黛怯妆台。风细传疏漏。犹歌起夜来。
刘筠
玳押风帘薄。金徒漏箭长。食鱼齐上客。置醴汉元王。蒟酱辛初和。蓱虀冷乍尝。巢笙传曲沃。掺鼓发渔阳。吟烛惟忧尽。杯筹岂易防。齿犀融嵰雪。柏麝荐荀香。笑逐呼卢胜。歌随解佩狂。遗簪兼堕珥。流眄复回肠。彩凤寻仙史。班骓待陆郎。主欢殊未已。投辖在银床。
钱惟演
昨夜燕南堂。华灯烛九光。削青争落笔。举白斗飞觞。祇觉辉裴玉。宁思梦谢塘。解烦多蜜勺。藉俎半兰芳。促席风弦怨。开帘月露凉。酡颜君莫诉。西北转银潢。
鹤
刘筠
碧树阴浓扣砌平。华亭归梦晓频惊。仙经若未标奇相。琴操何因寄恨声。养气自怜鸡善胜。全身却许雁能鸣。芝田玉水春云伴。可得乘轩是所荣。
杨亿
怅望青田碧草齐。帝乡归路阻丹梯。露浓汉苑宵犹警。雪满梁园昼乍迷。瑞世鸾皇徒自许。绕枝乌鹊未成栖。终年已结云罗恨。忍送西楼晓月低。
张咏
共怜洁白本天姿。纵在泥尘性不卑。况是稻粱厌足日。好寻烟月却归时。迹参诗雅何年尽。名系仙经四海知。应到昆丘指来历。曾陪鸳鹭浴华池。
任随
何年玉羽别昆丘。飞舞长亲十二楼。警露夜窥瑶圃月。翔云高忆海天秋。肯教渠略知遐寿。会向神区更远游。正是溶溪烟水碧。好陪青凤饮澄流。
钱惟演
碧树阴浓接玉墀。几年飞舞伴长离。天渊风雨多秋意。辽海烟波失旧期。自许一鸣闻迥汉。可随三匝绕空枝。从来腐鼠何曾顾。不似鹓雏枉见疑。
公子
杨亿
夹道青楼拂彩霓。月轩宫袖案前溪。锦鳞河伯供烹鲤。金距邻翁逐斗鸡。细雨垫巾过柳市。轻风侧帽上铜堤。珊瑚击碎牛心熟。香枣兰芳客自迷。
刘筠
油壁春车隔渭桥。黄山路远苦相邀。行庖爨蜡雕胡熟。永埒铺金汗血骄。别馆横陈张静婉。期门长揖霍嫖姚。注钩握槊曾无惮。绿桂膏浓晓未销。
钱惟演
莲勺交衢接荻园。来时十里一开筵。歌翻南国桃根曲。马过章台杏叶鞯。别殿对回双绶贵。后门归夜九枝然。闲随翠幰欹乌帽。紫陌三条入柳烟。
旧将
杨亿
平生苦战忆山西。拊剑临风气吐霓。戟户当衢容驷马。髯奴绕帐列生犀。新丰酒满清商咽。武库兵销太白低。髀肉渐生衣带缓。早朝空听汝南鸡。
刘筠
丈八蛇矛战血干。子孙今已列材官。青烟碧瓦开新第。白草黄云废旧坛。劳薄可甘先蔺舌。爵高还许戴刘冠。秋来从猎长杨榭。矍铄犹能一据鞍。
任随
几年鏖虏复征蛮。分阃功成两鬓斑。新画仪形当汉阁。旧铭勋业在燕山。龙泉照步文犀涩。马埒堆金骏足闲。时泰无因问充国。晓窗风雪梦阳关。
刘骘
强弩当年讨不庭。功成身退炳丹青。囊沙泽畔知兵法。聚米山前识阵形。骥老未甘秋伏枥。剑闲犹觉夜冲星。分茅锡土传家谍。钟鼎还须为勒铭。
宣曲二十二韵
杨亿
宣曲更衣宠。高堂荐枕荣。十洲银阙峻。三阁玉梯横。鸾扇裁纨制。羊车插竹迎。南楼看马舞。北埭听鸡鸣。彩缕知延寿。灵符为避兵。粟眉长占额。虿发俯侵缨。莲的沉寒水。芝房照画楹。麝脐熏翠被。鹿爪试银筝。秦凤来何晚。燕兰梦未成。丝囊晨露湿。椒壁夜寒轻。绮段余霞散。瑶林密雪晴。流风秘舞罢。初日靓妆明。雷响金车度。梅残玉管清。银镮添旧恨。琼树怯新声。洛媛迷芝馆。星妃滞斗城。七丝緪绿绮。六箸斗明琼。惯听端门漏。愁闻上苑莺。虚廊偏响屧。近署镇严更。剉蘗心长苦。投签梦自惊。云波谁托意。璧月久含情。海阔桃难熟。天高桂渐生。销魂璧台路。千古乐池平。
刘筠
八月收民算。三千异典章。天机从此浅。国艳或非良。玉户铜为沓。罗帱象作床。骊姬初悔泣。飞燕近专房。莲小纔承步。梅新竞试妆。尽知春可乐。终叹夜何长。取酒临邛远。吞声息国亡。难销守宫血。易断舞鸾肠。百草兼花斗。双钩映烛藏。金人须手铸。虎圈更身当。步辇回长乐。飞除接未央。琳珉饰欢馆。藻绣裛周墙。厌火双鱼尾。鸣弦小雁行。云甍澄颢气。绮井激回光。路有斯须隔。忧难顷刻忘。新声来乐府。别寝近温汤。虹跨层台晚。萤飞下苑凉。锦帷迎七夕。蓬饵荐重阳。九畹兰承露。三江橘带霜。方资裂缯笑。可要荡舟狂。并钓池鱼小。重衾穴凤翔。珊瑚分碧树。火齐列清防。背枕多幽怨。登楼更远伤。下陈无自媿。人彘剧豺狼。
钱惟演
绛缕初分后。银镮未解时。已障纨扇笑。犹捧玉壶悲。乞巧长生殿。迎风太液池。雕屏涵火齐。宝帐隔琉璃。欲买词人赋。空传狎客诗。蔗浆销内热。琼蕊疗朝饥。绮蔕桃初熟。红心草欲披。凌波渡罗袜。向日翳华芝。素脸分丹柰。香津滴紫梨。龙梭随振素。獭髓补凝脂。蓬饵重阳节。金针七夕期。玉膏尝滵溢。翠盖逐葳蕤。弦急哀随指。歌长恨入眉。青鸾惟有舞。赤凤可能疑。下蔡迷还易。平阳破未知。髻高钗自坠。腰细佩长垂。出恐严妆晚。归嫌钿幰迟。辘轳惊晓梦。鹦鹉漏春思。魂怨惟愁断。肠柔已自危。璧珰萤影度。琼户藓花滋。掩鼻谗难诉。披图悔岂追。祗应金带枕。聊为达微辞。
赤日
杨亿
赤日亭亭昼正赊。长风万里忆星槎。铜盘琼蕊三危露。素绠寒浆五色瓜。兰室冷光浮玉簟。柳营清吹逐金笳。翠微泉石终南路。千古离宫倚曙霞。
钱惟演
漏浅风微夜未胜。雨云无迹火云凝。簟铺寒水频移枕。帐卷轻烟更背灯。沃顶几思金掌露。涤烦谁借玉壶冰。兰台知有披襟处。宋玉多才独自登。
刘筠
芒熛盛德正浑仪。休问探汤向小儿。尽日羽陵开蠹简。几人河朔引芳卮。尧厨萐莆频摇处。汉殿相风未转时。争得琴高借双鲤。暂游姑射对冰姿。
明皇
杨亿
玉牒开观检未封。斗鸡三百远相从。紫云度曲传浮世。白石标年凿半峰。河朔叛臣惊舞马。渭桥遗老识真龙。蓬山钿合愁通信。回首风涛一万重。
钱惟演
山上汤泉架玉梁。云中复道拂瑶光。丝囊暗结三危露。翠幰时遗百和香。枉是金鸡亲便坐。更抛珠被掩方床。匆匆一曲凉州罢。万里桥边见夕阳。
刘筠
岁岁南山见寿星。百蛮回首奉威灵。梨园法部兼胡部。玉辇长亭复短亭。河鼓暗期随日转。马嵬恨血染尘腥。西归重按凌波舞。故老相看但涕零。
别墅
杨亿
别墅过从数。当年意气豪。象筵开旭日。金络骋平皋。托乘争飞盖。衔杯更藉糟。麝烟凝藻梲。鲙缕落霜刀。鸡耸花冠斗。猿惊柘弹号。光风微转蕙。露井正开桃。武子牛探炙。梁家兔刻毛。东城归路晚。飞絮扑云袍。
刘筠
感概复风流。交通遍五侯。鸣钟平乐宴。击鞠茂陵游。狡兔方多穴。苍鹰始下鞴。钤奴藏广柳。剑骑骋长楸。云际寻橦技。花间笑躄楼。害先除白额。梦已应黄头。燕酒惟增气。秦筝漫送愁。鸿毛轻一死。祇待报私雠。
钱惟演
别馆斗城傍。斜轩映曲房。苍头冠绿帻。中妇织流黄。复道登平乐。期门集未央。意钱梁冀宅。挟瑟莫愁堂。走马章台柳。停车陌上桑。彀弓随宝障。投辖付银床。出戴繁星急。归冲细雨忙。曾过阿君宿。醉舞起跳梁。
无题三首
杨亿
曲池波暖蕙风轻。头白鸳鸯占绿萍。纔断歌云成梦雨。斗回笑电作嗔霆。湘兰自古传幽怨。秦凤何年入杳冥。不待萱苏蠲薄怒。闲阶斗雀有遗翎。
合欢蠲忿亦休论。梦蝶翩翩逐怨魂。祇待倾城终未笑。不曾亡国自无言。风翻林叶迷归燕。露袅池荷触戏鸳。湘水东流何日竭。烟篁千古见啼痕。
满天飞絮罥游丝。扣砌苔钱晦履綦。北渚自应流怨泪。东邻谁敢效颦眉。嫦娥桂独成幽恨。素女弦多有剩悲。几夕空机愁促杼。银河休问报章迟。
钱惟演
误语成疑意已伤。春山低敛翠眉长。鄂君绣被朝犹掩。荀令熏炉冷自香。有恨岂因燕凤去。无言宁为息侯亡。合欢不验丁香结。祇得凄凉对烛房。
耿耿寒灯照醉罗。看朱成碧意如何。虎头辟恶无妨枕。犀角凉心更待磨。惟有幽兰啼月露。可将尺素托云波。山屏六曲归来夜。祇恐重投折齿梭。
香歇环沉无限猜。春阴浓淡昼帘开。有时盘马看犹懒。尽日投壶笑未回。蝶怨岂能重傅粉。雉娇疑待更求媒。啼妆不治金翘闇。肠断温郎玉照台。
刘筠
走马章台冒雨归。后门犹叹滞前期。荷心出水终无定。萝蔓从风莫自持。复帐麝轻难辟恶。曲房蚕懒不成丝。渐渐麦陇藏鸣雉。更恨如皋一箭迟。
帘声烛影浪多疑。仙谷何能为解迷。藻井风高蛛坏网。杏梁春晓燕争泥。更看山远惟凝黛。纵许犀灵祇骇鸡。枉裂霜缯几千尺。红兰终夕露珠啼。
麝烈初难和。乌惊每易伤。荡舟殊不禁。奔月可能防。洛浦多遗翠。秦楼滞采桑。飞蛾攒扣烛。绿鸭斗银塘。夜合花含雾。宜男草带霜。琅玕余旧实。须要凤求凰。
荷花
刘筠
水国开良宴。霞天湛晚晖。凌波宓妃至。荡桨莫愁归。妆浅休啼脸。香清愿袭衣。实时闻鼓瑟。他日问支机。绣骑翩翩过。珍禽两两飞。牢收交甫佩。莫遣此心违。
杨亿
绝岸疏烟合。回塘夕照和。水仙犹度曲。川后自收波。银汉桥横鹊。蘅皋袜溅罗。玉杯承露重。钿扇起风多。翠羽芳洲近。青丝快骑过。石城秋信断。搔首奈愁何。
钱惟演
水阔雨萧萧。风微影自摇。徐娘羞半面。楚女妒纤腰。别恨抛深浦。遗香逐画桡。华灯连雾夕。钿合映霞朝。泪有鲛人见。魂须宋玉招。凌波终未渡。疑待鹊为桥。
丁谓
相倚秋风立。兰言似有无。未饶霜女俊。不爱月娥孤。力弱烟披素。心危露泣珠。剪裁随楚思。幽怨寄吴歈。半坼香囊解。微倾醉弁扶。涉江如可采。百琲答轻躯。
再赋
刘筠
暮雨过湘渚。微凉满楚宫。溅裙无限水。障袂几多风。浪迹嫌萍实。尘劳笑菊丛。气清防麝损。信密待鱼通。游女歌争发。骚人思未穷。休传江北意。月冷魏池空。
杨亿
舒女清泉满。黄姑别渚通。巴天迷峡雨。楚泽映江枫。思逐鲛丝乱。香愁翠被空。洒从琼蕊露。吹任石尤风。怨泪连疏竹。私书托过鸿。双鱼应共戏。休问叶西东。
钱惟演
玉甃引清泉。风高露白天。盈盈临一水。羃羃隔长烟。已分兰芝溺。仍忧赵后仙。鲛丝衣更密。珠蚌泪长圆。瑟怨来湘浦。鸿惊近洛川。金塘正斜照。谁倚木兰船。
丁谓
彼美秋江上。尘埃耻托根。笑倾行雨国。香返梦兰魂。蛱蝶无媒妁。鸳鸯见子孙。遍窥思两桨。深销忆重门。怯徇风波性。惭留月露痕。枉将金试步。千古怨东昏。
再赋七言
刘筠
纫兰为佩桂为舟。北渚云飞发棹讴。已有万丝能结怨。不须千盖强障羞。金堤勃窣谁同上。翠帟缤纷客自留。欲选浣纱倾敌国。越王更起近江楼。
杨亿
翠幄飘香映绮襦。钿盘清晓露成珠。休啼为近鲛人室。欲笑谁投玉女壶。云气乍回巫峡梦。水嬉犹记曲池图。金花却荐何人步。枉遣凌波袜缕濡。
钱惟演
欲网珊瑚碧浪深。横塘斜日带秋阴。汉宫此地留金饼。洛浦何人遗锦衾。舞学西城回雅态。歌传南国有余音。韩凭恨魄如长在。青骨香销亦见寻。
又赠一绝
刘筠
粉白朱红翡翠翘。汉宫等级不相饶。风波若未乖前约。一死何辞更抱桥。
杨亿
瑶水霓旌绮宴陈。汉宫渠怨露华新。谁然百炬金花烛。渡袜歌梁暗落尘。
钱惟演
唾露全销月似霜。云屏玉簟剩秋光。不知谁有高唐梦。翠被华灯彻曙香。
丁谓
梦散高唐夜正遥。楚天何处不无憀。秋风似会荆王意。露渚烟汀养细腰。
梨
钱惟演
紫花青蔕压枝繁。秋实离离出上兰。东海圆珪无奈碧。嵰州甜雪不胜寒。已忧仙佩悬珠重。更恐金刀切玉难。自与相如解痟渴。何须琼蕊作朝餐。
杨亿
繁花如雪早伤春。千树封侯未是贫。汉苑漫传卢橘赋。骊山谁识荔枝尘。九秋青女霜添味。五夜方诸月溜津。楚客狂酲朝已解。水风犹自猎汀苹。
刘筠
玄光仙树阻丹梯。御宿嘉名近可齐。真定早寒霜叶薄。樊川初晓露枝低。先时樱熟烦羊酪。远信梅酸损瓠犀。宋玉有情终未识。蔗浆无奈楚魂迷。
丁谓
摇摇繁实弄秋光。曾伴青椑荐武皇。玄圃云腴滋绀质。上林风驭猎清香。寻芳尚忆琼为树。蠲渴因知玉有浆。多少好枝谁最见。冒霜丹颊倚邻墙。
泪二首
杨亿
锦字梭停掩夜机。白头吟苦怨新知。谁闻陇水回肠后。更听巴猿拭袂时。汉殿微凉金屋闭。魏宫清晓玉壶欹。多情不待悲秋气。祗是伤春鬓已丝。
寒风易水已成悲。亡国何人见黍离。枉是荆王疑美璞。更令杨子怨多岐。胡笳暮应三挝鼓。楚舞春临百子池。未扺索居愁翠被。圆荷清晓露淋漓。
钱惟演
鲛盘千点怨吞声。蜡炬风高翠箔轻。夜半商陵闻别鹤。酒阑安石对哀筝。银屏欲去连珠迸。金屋初来玉箸横。马上悲歌寄黄鹄。紫台回首暮云平。
家在河阳路入秦。楼头相望祗酸辛。江山满目新亭宴。旗鼓伤心故国春。仙掌倚天频滴露。方诸待月自涵津。荆王未辨连城价。肠断南州抱璧人。
刘筠
雍门琴罢已浪浪。更上牛山半夕阳。楚泽云迷千里目。蓟门歌断九回肠。寒梅带雨飘离席。尺素停灯作报章。湘水未干终未尽。岂徒万点寄疏篁。
含酸茹叹几伤神。鸣咽交流忽满巾。建业江山非故国。灞陵风雨又残春。虞歌决别知亡楚。燕酒初酣待报秦。欲诉青天销积恨。月娥孀独更愁人。
七夕
杨亿
清浅银河暝霭收。汉宫还起曝衣楼。共瞻月树怜飞鹊。谁泛星槎见饮牛。弄杼暂应停素手。穿针空待贶明眸。匆匆一夕填桥苦。不似人间有造舟。
刘筠
灵匹迢迢驾七襄。暂陈云幄对星潢。已看素魄过三让。何用华灯更九光。玉腕双丝轻宛转。霞衣杂佩暗丁当。谁言巧意能胜拙。祗见鸠闲鹊自忙。
钱惟演
紫天银水渡辛夷。藻帐雕屏解佩时。金朔窗中窥阿母。小姑堂上忆兰芝。初宵已有穿针乐。欲曙还成弄杼悲。若比人间更肠断。万重云浪寄微辞。
成都
杨亿
五丁力尽蜀川通。千古成都绿酎醲。白帝仓空蛙在井。青天路险剑为峰。漫传西汉祠神马。已见南阳起卧龙。张载勒铭堪作戒。莫矜函谷一丸封。
刘筠
镂肤剽俗恣游遨。可得蹲鸱号富饶。井络共知天与险。蚕丛无奈世兴妖。杜鹃积恨花如血。诸葛遗灵柏半烧。才似文园何足道。一生琴意祇成痟。
钱惟演
武侯千载有遗灵。盘石刀痕尚未平。巴妇自饶丹穴富。汉庭还责碧砮征。雨经蜀市应和酒。琴到临邛别寄情。知有忠臣能叱驭。不论云栈更峥嵘。
秋夜对月
杨亿
孤云飞陇首。颢气满商中。警鹤仙盘外。圆蟾浴殿东。浦寒珠有泪。岩迥树生风。星彩沉榆荚。霜华袭桂丛。光摇银烛乱。影射玉壶空。露馆迷秦甸。冰台接魏宫。绕枝惊暗鹊。促杼思阴虫。更想离居恨。回肠几处同。
刘筠
瑶席留欢友。金波对广庭。重帘和雾卷。六幕极天青。属玉东西馆。琉璃左右屏。梁园休赋雪。隋苑漫飞萤。蟾滴全供砚。牛津不见星。绮窗分皎皎。苔阁共亭亭。已丧应刘魄。谁通鲍谢灵。欲销千里恨。鲁酒薄还醒。
钱惟演
颢气中秋正。明河左界长。桂孤香易散。蚌冷泪先汪。飞盖倾兰阪。鸣琴厌烛房。玉盘浮皓露。素绠冰寒浆。浪白江连楚。风凄笛怨羌。庾楼聊顾慕。潘省更悲凉。雪漫夸圆璧。珠休号夜光。嫦娥悔孀独。空见海生桑。
前槛十二韵
杨亿
前槛琼钩挂。深房斗帐褰。梨花飞白雪。蕙草吐青烟。彩凤依珠树。神龙护玉莲。惊禽时格磔。戏蝶自翩翾。度绣金针涩。迷钩画蜡煎。怨眉颦翠羽。危涕迸朱弦。远信三年字。空庭尺五天。行云愁梦彻。初日妒妆妍。织为回文乱。鬟非堕马偏。风车来未定。月杵望长悬。宝鉴肠空断。银潢眼欲穿。曾波自东注。微意若为传。
刘筠
垂柳阴岑院。游丝旷荡春。蘅皋谁驻马。罗袜自生尘。四姓良家子。三年赋客邻。折腰行太缓。连琐语何频。倭堕云争媚。便娟月斗新。灭瘢难辨玉。约指不胜银。电笑投壶胜。江澄捣练匀。东南劳鹤望。西北限牛津。宝唾凝兰气。鸣簧咽绛唇。笼禽思陇树。洞犬谢秦人。咏絮才无对。闻琴意始真。长安足轻薄。慎勿走琼轮。
小园秋夕
钱惟演
潘鬓秋来已自伤。庾园时物更荒凉。紫梨半熟连红树。碧藓初圆乱缥墙。月露暗从孤桂滴。水风犹猎败荷香。滑稽还喜鸱夷在。欲取临邛美酒尝。
杨亿
鸿都归晚直城赊。墙外连营咽暮笳。玉井梧倾犹待凤。金塘柳密更藏鸦。心摇云阙传疏漏。目断星津过迥槎。已是秋来移带眼。可堪玄鬓有霜华。
刘筠
枳落莎渠急夜虫。翛然平子四愁中。栗林忽感雕陵鹊。云表初过代岭鸿。阮籍卧帷疏鉴月。马融横笛远含风。郎潜吏隐前贤事。犹胜杨岐泣断蓬。
始皇
杨亿
衡石量书夜漏深。咸阳宫阙杳沉沉。沧波沃日虚鞭石。白刃凝霜枉铸金。万里长城穿地脉。八方驰道听车音。儒坑未冷骊山火。三月青烟绕翠岑。
刘筠
利觜由来得擅场。尽迁豪富入咸阳。属车夜出迷云雨。峻令朝行剧虎狼。前殿建旗凌紫极。东门立石见扶桑。从臣嘉颂徒虚美。不奈卢生谶国亡。
钱惟演
天极周环百二都。六王钟鐻接流苏。金椎漫筑甘泉道。匕首还随督亢图。已觉副车惊博浪。更携连弩望蓬壶。不将寸土封诸子。刘项由来是匹夫。
初秋属疾
刘筠
秋阴凄淡隔重城。一亩居仍近禁营。汉苑楼台沉暮影。谢家鼓吹发新声。烟昏露井残桃坠。叶下凉波独鸟惊。节物变衰吟更苦。可堪漳浦卧刘桢。
杨亿
潘郎已是入秋悲。属疾犹贪桂补羸。密雪才高闲赋笔。流波意远托琴丝。离愁尽日吟青案。蠲渴何人寄紫梨。昨夜西楼凉月满。清谈偏忆庾元规。
钱惟演
蜜房初满若榴红。秋意先侵玉井桐。薤簟自凭南郭几。谷巾犹卧北窗风。云迷候雁辞遥塞。露湿飞萤起暗丛。病已不须传七发。粉笺香墨寄诗筒。

卷下

寄灵仙观舒职方学士
杨亿
绿发郎潜不记年。却寻丹灶味灵篇。华阴学雾还成市。彭泽横琴岂要弦。晓案祇应餐沆瀣。夜滩谁见弄潺湲。须知吏隐金门客。待乞刀圭作地仙。
钱惟演
方瞳玄鬓粉闱郎。绛阙斋心奉紫皇。征士高怀云在岭。骚人秋思水周堂。闲园露草开三径。灵宇华灯烛九光。知有美田堪种玉。几时春渚逐归艎。
刘筠
石渠仙署久离群。抗迹丹台世绝伦。扬子不甘嘲尚白。漆园终许自全真。紫烟深处鸾双舞。朱髓成来鸟共伸。若向云中见鸡犬。可能浑忘姓刘人。
答内翰学士
职方员外郎秘阁
校理监舒州灵仙观
舒雅
清贵无过近侍臣。多情犹忆旧交亲。金莲烛下裁诗句。麟角峰前寄隐沦。和气忽飘燕谷暖。好风徐起谢庭春。缄藏便是山家宝。留与儿孙世不贫。
答钱少卿
舒雅
蓬莱阁下旧都居。偶别俄惊四载余。每见寒葭思倚玉。忽临秋水得双鱼。人间贵盛君谁及。物外优闲我自如。闻认归艎向春渚。深知不与道情疏。
答刘学士
舒雅
往岁别京畿。栖山与众违。君心似松柏。雁足寄珠玑。学道情虽笃。烧丹力尚微。云中鸡犬在。祇候主人归。
宋玉
杨亿
兰台清吹拂冠緌。薙草新居对渺弥。丽赋朝云无处所。羁怀秋气动赍咨。三年送目愁邻媛。七泽迷魂怨楚词。独有江南哀句在。更传余恨到黄旗。
刘筠
楚国骄荒日已深。山川朝暮剧登临。曾伤积毁亡师道。祇托微辞荡主心。江草东西多恨色。峡云高下结层阴。潘郎千载闻遗韵。又说经秋思不任。
钱惟演
章华清宴重游陪。已有微词更有才。神女梦灵因赋感。屈平魂怨待招回。悲秋终古情难尽。障袂何时望可来。祗用大言君自许。景差无计上兰台。
送客不及
刘筠
青门祖帐曙烟微。片席乘流鸟共飞。曲岸马嘶风袅袅。短亭人散柳依依。灞陵目断犹回望。楚水魂销为送归。祇自河梁传怨曲。洛尘千古化征衣。
钱惟演
桥阔川长恨已多。斑骓嘶断隔云罗。遥山几迭迷朱旆。芳草经时驻玉珂。高鸟可能追夕照。绿杨空自拂微波。短辕白鼻何由得。目送层楼一雁过。
刘筠
日上旗亭第五重。百壶春酿与谁同。黄山远隔奔霄骑。紫塞孤飞避弋鸿。湘竹几时休染泪。楚旌终日自摇风。此情不及歌杨柳。一尺鱼书万水中。
夕阳
刘筠
夕阳堪极目。况复近秋残。塞迥横烟紫。江清照叶丹。伍胥嗟路远。潘子念行难。更有芜城恨。城空逼夜寒。
杨亿
夕籁起汀葭。秋空送目赊。绿芜平度鸟。红树远连霞。水阔迷归棹。风清咽迥笳。高楼未成下。天际玉钩斜。
钱惟演
远色连高树。回光射迥楼。自翻归雁影。更急思虫愁。烟暝长先隔。霞烘允未收。华灯知可继。惟照洞房幽。
枢密王左丞宅新菊
杨亿
中枢多暇日。小圃占秋光。雕玉新成槛。繁金乍泛觞。陶篱侵柳色。罗宅掩兰芳。芝影连虚室。萱丛接后堂。傅岩犹借雨。丰岭未飞霜。温树偏分荫。芸签亦斗香。交枝迷露井。坠叶点横塘。桐录知延寿。千龄奉紫皇。
刘筠
东合留嘉客。寒葩艳晚光。秋风自萧瑟。台座对荧煌。丽夺双南价。清含九畹香。嵰州霜荐味。太液鹄分裳。已助蜂成蜜。还随蚁泛觞。俯临辉艾绶。佩服间萸房。节物传荆俗。诗情掩谢塘。更期松偃盖。永奉太清方。
钱惟演
贺燕翻飞地。灵芳茂遂时。阴连桃李径。润接凤凰池。夕照辉金葆。轻风拂翠蕤。露珠清自泫。烟素引还披。西颢霜虽劲。南荣暖更滋。撷芳多楚泽。得地胜陶篱。味可登兰籍。香应夺桂旗。愿公长却老。宴寝奉琼卮。
利瓦伊
青规前席暇。归沐兴何长。北第秋将晚。东篱菊正芳。幽丛霏薄雾。佳色艳轻霜。已近黄金印。兼临白玉堂。甘疑掩萍实。秀肯让芝房。有佞还应指。无忧可要忘。蕊浮丞相酒。气馥令君香。好固松椿寿。仙经识秘方。
直夜
杨亿
缭垣峣阙庆云深。画烛熏炉对拥衾。三殿夜签传漏箭。九秋霜籁入风琴。阶前槁叶惊寒雨。天际孤鸿答迥砧。欹枕便成鱼鸟梦。岂知名路有机心。
钱惟演
千庐徼道发传呼。帝宇沉沉璧月孤。重橑祗闻喧斗鼠。危枝谁见绕惊乌。石螭霜重连钩盾。玉虎冰消下辘轳。素发自怜同骑省。一竿何日钓秋鲈。
刘筠
鸡人肃唱发章沟。汉殿重重虎戟稠。綷羽欲栖温室树。金波先上结麟楼。风来太液闻鸣鹤。雾卷明河见饮牛。万国表章频奏瑞。手批天语思如流。
洞户
杨亿
洞户飞甍接绮寮。一春幽恨寄兰苕。书题枉是藏三岁。壶矢谁同赛百娇。水国风霜凋社橘。仙山云雾隔江潮。东城剑骑何曾出。祇为离愁髀肉销。
刘筠
百尺青楼大道边。五陵游骑骁翩翩。不思夜魄过三五。祇问春醪赏十千。密锁香云深处户。乱飘梨雪晚来天。愁眉岂待歌成掺。咫尺河阳信未传。
柳絮
杨亿
琼蕊飘英逐吹繁。建章飞舞入千门。羌人自怨残梅曲。庄叟还迷梦蝶魂。汉苑风光随猎骑。洛城花雪扑离樽。锦帆蔽日隋堤远。枉逐东流箭浪翻。
刘筠
半减依依学转蓬。斑骓无奈恣西东。平沙千里经春雪。广陌三条尽日风。北斗城高连蠛蠓。甘泉树密蔽青葱。汉家旧苑眠应足。岂觉黄金万缕空。
钱惟演
三月江南花渐稀。春阴漠漠雪霏霏。章台街里翻轻吹。灞水桥边送落晖。陆凯传情梅暗落。韩凭遗恨蝶争飞。诏书漫道吹纶薄。谁见纷纷上客衣。
与客启明
钱惟演
越溪微霰洒寒梅。家近严陵古钓台。梦欲成鱼通夕去。书曾凭犬隔秋回。干时不为侏儒米。乐圣犹衔叔夜杯。帝右岂无杨得意。汉宫须荐长卿才。
杨亿
越客逃名误凿坯。汉庭初聘碧鸡才。操心四十知无惑。削牍三千耻自媒。吟苦多年依洛社。赋成他日上兰台。郡斋悬榻流尘满。七见东风落楚梅。
刘筠
秦痔从来易得车。郗枝今比我何如。垂天借喻齐谐志。握火寻盟越绝书。旭日西清云幄密。朔风南陌苇衣疏。故山夜鹤空多怨。金屋人争诵子虚

无题
杨亿
巫阳归梦隔千峰。辟恶香销翠被空。桂魄渐亏愁晓月。蕉心不展怨春风。遥山黯黯眉长敛。一水盈盈语未通。漫托鹍弦传恨意。云鬟日夕似飞蓬。
钱惟演
绛缕初分麝气浓。弦声不动意潜通。圆蟾可见还归海。媚蝶多惊欲御风。纨扇寄情虽自洁。玉壶承泪祇凝红。春窗亦有心知梦。未到鸣钟已旋空。
译经光梵大师
杨亿
薪火灭双林。谁传七佛心。译筵香篆绝。经叶蠹鱼侵。猊座云雷歇。龙宫岁月深。青莲流半偈。白马度千岑。大士招提启。明君羽葆临。对翻天竺字。助发海潮音。空界花成雨。仁祠地布金。九旬谈妙理。三接简宸襟。净社延居士。生台集野禽。琅函香拂袂。柰苑树交阴。文字蹄求兔。机缘芥值针。龙华他日会。应记洛生吟。
刘筠
汉梦通西域。逍遥广旧园。竺干方演教。金粟岂忘言。砚滴寒蟾吐。台香瑞兽喷。挥毫花满祴。隐几雪盈门。大士清歌发。南宗密印存。纵横十二部。慧日破重昏。
霜月
钱惟演
霜月正如钩。临池更上楼。沈侯新觉瘦。宋玉旧多愁。獭髓分膏密。鹅毛写恨稠。长怀寄归雁。归雁自悠悠。
杨亿
月夕露为霜。心知厌独房。吟残犹拥鼻。望极自回肠。鬓减前秋绿。衣消外国香。星津谁待报。织素未成章。
刘筠
霜晓月仍残。桐疏凤更单。已伤春寂寂。还踏夜漫漫。冻合仙槎路。熏余侍史兰。那知荀奉倩。体薄不胜寒。
利瓦伊
银床叶暗飘。霜月夜迢迢。寒极金难辟。忧多酒漫销。荀炉残更换。湘瑟罢仍调。谁道河流浅。盈盈万里遥。
此夕
杨亿
此夕秋风猎败荷。玉钩钭影转庭柯。鲛人泪有千珠迸。楚客愁添万斛多。锦里琴心谁涤器。石城桃叶自横波。程乡酒薄难成醉。带眼频移奈瘦何。
钱惟演
曲琼斜挂影沉沉。火齐屏风六曲深。春瘦已宽连理带。夜长谁有辟寒金。珠抛月浦空涵泪。琴怨兰堂漫寄心。碧玉可能攀贵德。阮郎追骑更骎骎。
刘筠
南州石黛有遗妍。目极危梯月上弦。一水相望空脉脉。双金何路致拳拳。仙源日永桃无援。客馆春轻柳未眠。欲写微词托归雁。风高岭阔又经年。
刘校理属疾
杨亿
北窗风劲雪云繁。移疾端居避世喧。载酒谁过扬子宅。张罗休署翟公门。多才最许飘飘气。少别还销黯黯魂。促尔徘徊忆真赏。远天新月照黄昏。
刘筠
抚枕凄然掩北轩。汉庭谁问马文园。风檐鸱啸厨烟绝。月树乌惊药杵喧。戏习五禽成妙术。学亏一篑阻微言。不因九奏清尘耳。天路应迷简子魂。
劝石集贤饮
杨亿
日上三竿宿雾披。章台走马帽檐欹。祇传祖席觞无算。肯顾尚书对有期。芸省翻经终寂寞。柳堤飞鞚好追随。灵均不醉真何益。千古离骚怨楚辞。
李宗谔
都门祖軷绮筵张。举白无由诉羽觞。石室紬书勤亦至。金貂换酒醉何妨。瓮间吏部宁须问。席上车公不可忘。应念朝来犹眊矂。解酲谁用蔗为浆。
刘筠
豪家抱瓮擅风流。更燎熏炉白雪楼。鲁笔休分科斗字。蜀都且换鹔鹴裘。仰天拊髀真为乐。倒载穿肠肯易愁。欲鲙长鲸置雕俎。愿回北斗挹东流。
即目
杨亿
急雨度前轩。池荷相对翻。峰奇云待族。蹊闇李无言。掩鼻生愁咏。披襟爽醉魂。一廛今已废。犹恋汉庭恩。
刘筠
地僻无车辙。心灰欲坐忘。疾雷徒破柱。幽草不迎凉。日烈蝉遗蜕。花休蜜满房。覆觞知已久。宁有次公狂。
灯夕寄献内翰虢略公
钱惟演
峣阙翚飞河汉傍。钩陈遥认赭袍光。九枝火树连金狄。万里霜轮上碧珰。匝地行车珠网细。照天晨燎紫沉香。祇闻鳌岭神仙客。再拜云边捧寿觞。
杨亿
琼楼十二玉梯钭。干鹊南飞转斗车。有客郢中歌白雪。几人天上醉流霞。金吾缇骑章台陌。素女繁弦太帝家。秦痔未痊斋阁掩。梦回宫树已啼鸦。
李宗谔
东城南陌尽游人。陌上香车起暗尘。历历星榆光夺昼。煌煌火树艳争春。章沟五鼓催行乐。卫尉千庐罢徼巡。应念鳌山方并宿。紫泥封后独频伸。
刘筠
千轮佛火照层城。九陌香车击迅霆。简子最知天帝乐。孟家惟信紫姑灵。金徒抱箭催壶水。玉宇来风满砌蓂。帘卷交疏莲烛密。通中枕上独闻铃。
李舍人独直
杨亿
阁凤巢高拂彩霓。玉芝香杂武都泥。十行汉札如丝出。六幕尧天倚杵低。露井冰销垂素绠。仙茎日转射琁题。赫蹄云落知谁见。余力何妨颂碧鸡。
刘筠
卿霭重重复璧门。独挥鸿笔坐西垣。诚明自有中和气。润色还多郁穆言。内苑朱樱兼酪赐。前阶红药任风翻。紫丝新履徊翔地。应笑东方避世喧。
无题二首
杨亿
铜盘蕙草起青烟。斗帐香囊四角悬。沈约愁多徒自瘦。相如意密有谁传。金塘雨过犹疑梦。翠袖风回祗恐仙。日上秦楼休寄咏。东方千骑拥辎軿。
露冷星翻月上弦。九枝银烛照金钿。应知韩掾偷香夜。犹记潘郎掷果年。天上明河虽可望。苑中高柳未经眠。乌啼人散青楼晓。堂下轻风转荚钱。
刘筠
曾许千金答浣纱。越溪浪浅不通槎。晓楼帘卷还凝雾。外院墙低却映花。满目离愁频驻马。一春幽梦祗惊鸦。柔桑蔽日南城路。懊恼罗敷自有家。
昱爚银鞍狭路逢。长裙连带任流风。身轻近识吴宫燕。目断还惊洛浦鸿。未许香囊安肘后。独怜丹枕在房中。南园蝴蝶飞无限。一一雌随一一雄。
怀旧居
杨亿
武夷仙穴近吾庐。斗鸭栏摧菌阁虚。千匹岁储妨种橘。百金春事废观渔。北山烟雾迷归辙。南陌风尘化客裾。堂上金丝应已歇。岂惟兰菊旧丛疏。
司封郎中知制诰钱惟演
武祀仙坛接里闾。琴堂水阁半凌虚。竹林旧享铜盘食。门巷今容驷马车。楚国大言登宋玉。汉家答诏用相如。未知笳鼓归何日。空锁鳣庭春草疏。
刘筠
毛竹千丛蔽野亭。晓猿惊后乱峰青。汉庭已奏三千牍。周室仍翻十二经。紫殿深沉频视草。缁帷寂寞自飞萤。振衣本为苍生起。肯向荀家祗聚星。
偶怀
杨亿
银砾飞晴霰。兰英湛冻醪。年光侵葆发。春恨寄云袍。燕重衔泥远。鸿惊避弋高。平生林壑志。误佩吕虔刀。
刘筠
不才甘客难。多病岂旬休。可待乘轩宠。终惭舐痔求。渚兰熏露夕。江橘富霜秋。养拙宁无地。千波一叶舟。
许洞归吴中
杨亿
春渚归艎不暂留。青丝如葆恐逢秋。骚人已得江山助。赋客终陪霰雪游。三径未荒休叹鵩。十浆先馈定惊鸥。洞庭霜橘疁田粟。岁计犹堪比彻侯。
刘筠
欲折瑶华向绿畴。风光满目尽离愁。茂林修竹多嘉客。万壑千岩忆旧游。汉诏已闻求泛驾。祢狂无自屈岑牟。荆山待价何忧晚。龟手犹期裂地酬。
钱惟演
草熏风暖接长亭。一曲骊歌倒醁醽。怀古更投玄石赋。舣舟闲采紫茎萍。醉抛隋岸杨花白。吟过淮山桂树青。可使长离终铩羽。渊云辞藻掞天庭。
上巳玉津园赐宴
刘筠
需云分渥泽。禊饮恣欢游。缇幕侵晨设。兰泉对席流。蕙肴清萐莆。玉醴湛金瓯。春服萋萋盛。光风滟滟浮。桐华秾竞发。莺语巧相求。妙曲新声合。斜阳醉未休。
杨亿
禊饮逢元巳。春游盛舞雩。流杯传楚俗。饫赐出尧厨。玉树天开苑。银潢水贯都。肆筵环曲沼。飞盖塞交衢。洛邑声诗逸。兰亭岁月徂。颜王有遗韵。待子一操觚。
钱惟演
汉家传洛饮。楚俗泛兰泉。玉液初颁酒。金盘屡击鲜。珥彤寻竹籞。倾盖集芝廛。锦羽翻晴旭。霞英落暖烟。雅音和舜乐。睿泽洽尧天。更听承云曲。同歌在镐年。
致斋太一宫
钱惟演
斋洁奉惟馨。瑶台独自升。楼迷五里雾。坛烛九枝灯。珠馆来青雀。璇题射玉绳。疏钟平野阔。古柏夕霏凝。鹤扇真规月。仙衣可镂冰。春茶泛云液。晓饭荐兰蒸。炼药疑洪井。藏书类羽陵。回瞻太帝室。飞槛更长凭。
杨亿
汉帝祈年馆。威神法太微。赤章修秘祝。盘石拂仙衣。雉雊灵光发。鸾歌彩雾霏。霓旌飘夕吹。瑶草泛春晖。琼屑晨杯满。芝苗昼茹肥。象樽犹一献。凫舄自双飞。天迥飙轮度。宵残素瑟希。回看葱郁处。佳气接彤闱。
刘筠
紫馆天神贵。纶闱地望清。斋心奉蠲洁。摄事罄诚明。殿翼如轩翥。坛垓类削成。直官琳札密。太宰绣衣轻。薜荔罗芳席。虹蜺曳彩旌。星陈五帝佐。体荐一元牲。苍驷回风驭。珍禽警露声。丹霞升晓气。若木竞新英。挹袂宁无友。凌霄自放情。受厘宣室对。贾傅异诸生。
直夜二首
杨亿
月魄生宵晕。风乌送晚凉。飞蝇随镂管。浮蚁溢清觞。负郭春耕废。钧天晓梦长。玉签声未断。落宿半宫墙。
炉销香篆霭余芬。宴坐氍毹日易曛。虎圈微凉生夕籁。鹤天新霁见归云。通中梦稳春寒薄。肃唱声沉夜漏分。误濯尘缨成底事。岩阿千古有移文。
刘筠
琼橤滋晨饮。青缣拥夜衾。万年宫省树。五色帝家禽。诏草裁藤角。熏炉烬水沉。浴堂还独对。鸣佩有清音。
嘉木清阴接绮窗。谪仙风骨凛冰霜。尧厨萐莆分珍膳。汉庙含桃和酪浆。磴道神行通碣石。井干云构俯瑶光。金釭璧月相辉映。兽口时飘侍史香。
樱桃
杨亿
离宫时荐罢。乐府艳歌新。石髓凝秦洞。珠胎剖汉津。三桃聊并列。百果独先春。清籞来君赐。雕盘助席珍。甘余应受和。圆极岂能神。楚客便羊酪。归期负紫莼。
刘筠
赤水分珠树。熏风送麦秋。蜀都春气早。汉苑夏阴稠。庙荐清和候。恩颁侍从流。楚昭萍已剖。韩嫣弹争投。沆瀣滋芳液。醍醐助品羞。玉盘光宛转。全拟付歌喉。
暑咏寄梅集贤
杨亿
点缀鲜云紫宙宽。微风淅淅起霜纨。魏台清暑开冰井。汉殿延年啜露盘。天外一飞期汗漫。水边千亩忆檀栾。流波意密知音少。可得延陵为试观。
刘筠
石渠岌嶪亘宛虹。玄荫清流接桂宫。玉女壶欹天未笑。羲和辔缓日方中。孝先便腹宁无诮。痀偻承蜩敢衒功。蠲渴欲来飞雪散。南昌世胄有仙风。
苦热
钱惟济
苹末风休飞阁深。亭亭日御渐流金。火云接影横银汉。水鸟无声下翠阴。渴想孤山同饮露。烦思楚殿独披襟。柘浆粔籹都无味。卫玠清羸欲不任。
杨亿
极目长天度鸟稀。纤罗不动转晨晖。已裁圆月班姬扇。更换轻云子产衣。河朔一时觞对举。临淄万井汗交挥。冰丸雪散成虚设。欲借飙轮羾紫微。
刘筠
六幕云收万籁沉。结瑶千尺倦登临。七盘妙舞频挥汗。五色嘉瓜互镇心。极目岭梅宁止渴。拂波宫柳漫垂阴。祗忧火解神仙骨。赖有泉声发素琴。
钱惟演
赫日烘霞斗晓光。双文桃簟碧牙床。频倾蜜勺宁蠲渴。久捧冰壶未觉凉。雪岭却思随博望。风窗犹欲傲羲皇。更怜乳燕翻飞处。深入卢家白玉堂。
属疾
杨忆
积日劳无补。弥天疾未瘳。马卿非避事。盛宪自多忧。目眩花成果。心惊蚁斗牛。豳冰那浣热。洛笛更生愁。拂枕窗风度。穿帘隙日流。唾壶从已缺。博齿亦慵投。发箧寻桐录。支颐动越讴。平生江海志。夕梦绕沧洲。
翰林学士晁迥
精骛成勤瘁。颐贞俟有瘳。吟生南越思。慈结北堂忧。粲枕甘为蝶。丰厨厌炙牛。玄元知寡欲。平子尚多愁。夕鸟侵阶啄。宵萤入树流。玉书能静览。枉矢倦闲投。忽赋行云什。堪听击壤讴。期君整朝佩。仙署在瀛洲。
左司谏直史馆崔遵度
李白羹初美。相如渴渐瘳。八砖非性懒。三昧减心忧。笔苑多批凤。词锋胜解牛。旧山疑鹤怨。畏日想云愁。广内劳挥翰。通中羡枕流。使星方屡降。客辖未容投。好奏倪宽议。何须庄舄讴。朝衣熏歇不。侍史待仙洲。
刘筠
暂困秦王痔。无疑广客蛇。职清唐内相。宅僻鲁东家。行药虹梁阔。披襟蕙径斜。香凝虚白室。露泫紫微花。冰饮何尝热。琼餐益自嘉。熊经仙有术。龟息寿无涯。珍簟裁湘竹。轻巾覆越纱。逍遥成雅咏。属和肯容巴。
因人话建溪旧居
杨亿
听话吾庐忆翠微。石层悬瀑溅岩扉。风和林籁披襟久。月射溪光击汰归。露畹荒凉迷草带。雨墙阴湿长苔衣。终年已结南枝恋。更羡高鸿避弋飞。
清风十韵
晁迥
仙驭来相慰。解颜良会稀。病蠲宜养素。趣远欲忘机。惩躁宁无渐。延龄或可祈。影摇珠箔细。声泛钿筝微。委恨余班扇。流欢入楚衣。陶潜知梦稳。韩寿畏香飞。气爽苍龙阙。凉生白虎闱。健资鸡距笔。偷撼兽镮扉。松下琴心逸。江东鲙缕肥。宿怀真隐处。终约与同归。
杨亿
素魄离箕舌。鸣鸢载锦绸。微凉生玉宇。余韵泛兰皋。竿转桐乌数。厨摇萐莆劳。渚苹偏靃靡。苑树更萧骚。五斗酲初析。三年翼自高。陶窗时拂衽。楚榭正挥毫。尘箧悲鸾扇。云帆戒鹭涛。洞庭惊木叶。骑省叹霜毛。势好抟羊角。心终忆蟹螯。泠然知有待。仙寇异吾曹。
刘筠
阊阖重门启。飞廉别馆深。歊蒸全已却。雅兴可能任。云起汾河咏。旌摇楚国心。过箫添爽籁。拂野荡层阴。夕劲淮阳桂。晨凄越鄂衾。登高从落帽。安寝任吹襟。珠网疏难掩。铜炉冷易侵。急翻池上叶。遥送月前砧。舞袖更回态。歌梁极绪音。最怜雕鹗意。瞬息度千岑。
钱惟演
溽暑迎秋尽。凉飔逗晓回。起苹初淅沥。猎桂更徘徊。欲引长烟素。微飘画烛煤。坠桐侵玉井。拂柳度章台。已觉云翘动。还惊月幌开。鲛帘移乱影。瑶瑟泛余哀。扇掩藏鸾羽。荷倾侧露杯。正当河左界。不待雨东来。自好抟垂翼。宁劳起死灰。楚宫谁第赋。宋玉最多才。
李宗谔
闲馆方回暑。商飙乍应金。天高初起籁。松澹更宜琴。汾棹传歌远。班诗托兴深。东阳仁自布。西颢气还侵。太液翻晴旭。灵和乱翠阴。舟轻飞燕袂。台迥楚王襟。阮啸经时尽。齐蝉度日吟。愁生孤戍角。响续暮城砧。空静销云缕。庭虚转蕙心。贤哉吉甫颂。千载有遗音。
右谏议大夫薛映
爽气乘秋至。凉飙荡暑初。泠泠含远籁。槭槭动轻裾。翠幕波无际。修篁韵有余。潜惊塞草绿。乍拂井桐疏。素发悲郎将。霜纨感婕妤。窗光流熠耀。帘影乱蟾蜍。尘袭青丝骑。香飘绀幰车。故宫经馺娑。别馆度储胥。薄暮来金埒。凌晨上玉除。宁同起穷巷。剩欲赋愁予。
秉
何处来苹末。萧骚尽四邻。金茎吹晓露。玉宇动轻尘。易水离歌阕。齐纨怨思新。泛兰迷旧泽。落帽会佳辰。篱菊飘香远。庭梧坠叶频。帆开五湖客。槎去九霄人。曲沼铺纹簟。平芜偃绿茵。鸿飞资羽翮。鹰击助精神。仙驭归堪待。琴松韵更真。披襟同楚榭。千古自相亲。
戊申年七夕五绝
刘筠
伯劳东翥燕西飞。又报黄姑织女期。天帝聘钱还得否。晋人求富是虚辞。
华寝星陈夜未央。明河奕奕度神光。一年暂得停机杼。不柰秋虫促织忙。
吹笙何处伴乘鸾。窥牖谁人见阿环。便有唐家今夕意。月和风露满骊山。
淅淅风微素月新。鹊桥横绝饮牛津。岂惟蜀客知踪迹。更问庭中晒腹人。
琥车芝驾俨清秋。微雨侵宵助涕流。人世莫嗟离恨苦。却应天上更悠悠。
杨亿
六幕西回斗转车。鲜云点缀玉钩斜。天孙已渡黄姑渚。阿母还来汉帝家。
明河左界鹊南飞。汉苑高楼正曝衣。一夕匆匆停弄杼。谁将锦石暂支机。
兰夜沉沉鹄漏移。羽车云幄有佳期。应将机上回文缕。分作人间乞巧丝。
神女欢娱一夕休。月娥孀独已千秋。争如灵匹年年会。莫恨牛津隔凤辀。
玉女壶倾笑电频。白榆晴影接星津。神光奕奕云容薄。谁见凌波袜起尘。
钱惟演
鸟鹊飞来接断云。祇贪清浅度星津。不知一夜支机石。却属乘槎上汉人。
玉露金河颢气凉。辛夷车转桂旗香。嫦娥可是多猜忌。不驻琼轮放夜长。
一岁佳期一夕过。羽旗云盖涉微波。明朝若寄相思泪。玉枕金茎得最多。
青鸟当时下紫云。绮囊书秘露桃新。莫嫌夜半移床远。朱雀窗中别有人。
骊阜凌云对玉钩。千门高切绛河秋。欲闻天语犹嫌远。更结三层乞巧楼。
薛映
月放冰轮傍绛河。相期宝婺夜经过。嫦娥不惜宫中桂。乞与天香分外多。
碧天如水月如钩。金露盘高玉殿秋。青鸟潜来报消息。一时西望九花虬。
汉殿初呈楚舞时。站台风榭镇相随。如何牛女佳期夕。又待銮舆百子池。
月露庭中锦绣筵。神光五色一何鲜。世间工巧如求得。四至卿曹亦偶然。
银河耿耿露漙漙。彩缕金针玉佩环。天媛贪忙为灵匹。几时留巧与人间。
秉
斜汉西倾桂魄新。停梭今夕度天津。世间纵有支机石。谁是成都卖卜人。
红蕖烂熳碧池香。罗绮三千侍汉皇。阿母暂来成底事。茂陵宫桂已苍苍。
香阶宝砌静无尘。遥指星河再拜人。若把离情今夕说。世间生死最伤神。
北斗城高禁漏多。汉家宫殿奏笙歌。漫教青鸟传消息。金简长生得也么。
珠箔风轻月似钩。还将锦绣结高楼。堪伤乞巧年年事。未识君王已白头。
秋夕池上
钱惟演
珪月上金塘。烟容带水光。朱华接兰阪。绿荇溢鱼防。丛暗禽栖密。林疏露下凉。秋怀已潘鬓。无柰更啼螀。
杨亿
莲塘带弋林。清吹涤烦襟。泉咽犹鸣玉。台倾旧筑金。僵桃虫自蠹。怪石藓交侵。此夜悲秋客。烟蛩亦伴吟。
偶作
杨亿
翘车橤佩谒明光。禁籞多年费稻粱。祇羡泥涂龟曳尾。翻嫌雾雨豹成章。鸣鸠春谷先畴废。寒蝶秋菘老圃荒。归计未成芳节晚。更忧禽鹿顿缨狂。
刘筠
杀青和墨度流年。饱食无功鬓飒然。却忆侯封安邑枣。不能兄事鲁褒钱。千峰月白猿啼树。六幕风高鹗在天。招隐诗成谁击节。愿倾家酿载渔船。
萤
刘筠
荒郊多腐草。故苑近清秋。棘密何胜数。囊轻莫尽收。月高疑爝息。天远认星流。紫桂风微急。红兰露遍浮。已能穿永巷。更欲拂高楼。灭烛方无寐。鸣蛩相荐愁。
杨亿
爽籁生遥圃。斜晖落半岑。微芒浮草际。零乱起墙阴。武子窗尘积。隋家苑树深。灯光透疏隙。珠彩射清浔。野磷宵争出。星榆晓共沉。长门秋漏永。偏照泪涔涔。
西昆酬唱集卷下终

