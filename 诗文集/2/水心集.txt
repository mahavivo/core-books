水心集     （宋）叶适 撰


水心集二十九巻，宋叶适撰。适有习学记言，已着録。其文集之目，见于陈振孙书録解题。赵希弁读书附志者，皆二十八巻，又有拾遗一巻、别集十六巻。则独载于书録解题，且称淮东本，无拾遗，编次亦不同。别集前九巻为制集进巻，后六巻号外藁，皆论时事，末巻号后总，专论买田赡兵。读书附志则但纪其集为门人赵汝譡序刻，而不详其体例。此本为明正统中处州推官黎谅所编，前有自识，称少读适策场标凖，慕其文，至栝苍访求八年，得札状奏议等八百余篇，因裒辑彚次合为一篇。盖已非宋本之旧，惟赵汝譡原序尚存。然汝譡实用编年之法，谅不加深考，以意排纂，遂至尽失其原次。其间如财掜论田计诸篇，多论时事，当即别集佚篇，不在原集二十八巻之内，谅亦不能辨别也。适文章雄赡，才气奔逸，在南渡后卓然为一大宗。其碑版之作，简质厚重，尤可追配作者。适尝自言，譬如人家觞客，虽或金银器照座然，不免出于假借；惟自家罗列者，即仅甆缶瓦杯然，都是自家物色。其命意如此，故能脱化町畦，独运杼轴。韩愈所谓文必已出者殆于无忝。呉子良荆溪林下偶谈，称水心作汪勃墓志，有云：佐佑执政共持国论。执政乃秦桧同时者汪之孙纲，不乐请改，水心答书不从。会水心卒，赵蹈中方刋文集未就，门下有受汪嘱者，竟为除去佐佑执政四字。今考集中汪勃志文，已改为：居纪纲地共持国论，则子良所纪为足信。而适作文之不苟，亦可以概见矣。 

水心集原序 

备众文名一家言者，在唐始着前不多见也。先生之作，从壮至老，繇今并古，日迈月超，神心穷天地，伟刻动海岳，翼然如登明堂、入清庙，黻冕崇丽，金奏而玉应。其光耀变化，如骊龙翔而庆云随也。盛矣哉，其于文乎！粹矣哉，其于道乎！盖周典孔籍之奥不传，左册马书之妙不续，诗迄韦张，骚降景宋，华与质始判，正与竒始分，道失其统绪久矣，世遂以文为可玩之物，争慕趍之，骋驰以其力，雕锼以其巧，彰施以其色，畅达以其才，无不自托于文，而道益离矣，岂能言易知言难欤。或者反之，则曰吾亦有道焉，尔文奚为哉。夫子不云乎：言之不文行之不逺。六艺非万世之文乎，以词为经，以藻为纬，文人之文也；以事为经，以法为纬，史氏之文也；以理为经，以言为纬，圣哲之文也。本之圣哲而叅之史，先生之文也，乃所谓大成也。欲植杰木，必丰其根；欲潴巨泽，必浚其源。文其泽木也，学其根源也，学与文相为无穷也，是果专在笔墨间乎。集起淳熈壬寅，更三朝。四十余年中，期运通塞，人物散聚，政化隆替，策虑安危，徃徃发之于文，读之者可以感慨矣。故一用编年，庶有考也。昔欧阳公独擅碑铭，其于世道消长进退，与其当时贤卿大夫功行，以及闾巷山岩朴儒幽士隐晦未光者，皆述焉辅史而行，其意深矣。此先生之志也。门人大梁赵汝譡序。（余幼时，先君东皋处士，以遗书一帙名曰策场标凖集授，谅读是书，乃水心叶先生适在宋时所著也。其忠君爱国之诚，蔼然溢于言意之表。惜乎前后亡缺脱落，有不可读者，尝慕求全集，竟不可得。及余领乡荐，授官栝郡，先生乃郡邑龙泉人也，后徙居温之瑞安。尝因公事诣邑访求遗本，无有存者。间或得一二篇，或数十篇，历八载，始克备。有曰文粹，曰叶学士文集，曰水心先生文集，及余幼时所读标凖集者，其总目有四。惟标凖一集，十亡其七八。公暇躬自誊録其各集中所作札状奏议记序诗铭并杂着成篇章者，得八百余篇，编集彚次，分为二十九巻。其所著经传子史，编为后集，总名曰水心文集。绣梓以永其传，与四方同志共览焉。集中字义脱落无可考者，不敢僣补，姑虚以待后之君子而正之。正綂十三年戊辰岁孟春望日处州府推官章贡黎谅谨识） 



奏札 状表 奏议 古诗 五言律诗 七言律诗 七言絶句 记 序 墓志铭 行状 铭 青词 疏文 书 奏启 祭文 杂着 



水心集巻一宋叶适撰 

奏札 

上孝宗皇帝札子 

臣窃以今日人臣之义所当为陛下建明者一大事而已二陵之雠未报故疆之半未复此一大事者天下之公愤臣子之深责也或不知所言或言而不尽皆非人臣之义也金并兼强大而难攻故言者皆曰当乘其机积久坚固而不可动故言者又曰当待其时夫究极本末审定计虑而识所施为之后先然后知机自我发非彼之乘时自我为何彼之待今日之率易苟且习闻卑论而无复振起之实意则固以为必当乘机必当待时以缓岁月而误大事是必然矣且金知其不可以羁制中原久矣尼堪之立伪楚伪齐达兰之还五路河南今酋之初又议割白沟以南而定盟好盖其本谋未尝欲于河东河北之外越而有之也颜亮虽威胁天下而北方起事以归命者固巳系踵我之偏师虽浪战无律亦能捣陜虢揺闗辅得其要郡而守矣然则金之所谓难攻者岂真难而不可动者岂真不可哉此姑未论可也方今之虑正以我自有所谓难我自有所谓不可耳夫我自有所谓难而不知变其难以从其易我自有所谓不可而不知变其不可以从其可于是力屈气索甘为退伏常愿和好抽兵反戍拱手奉金而暂安于东南臣以为此今日之大患所当先论者也陛下感念家祸始初嗣位葺两淮理荆襄慰绥蜀道安集归正人立忠毅忠锐等军教民兵弩手新城壁造器械讲马政籴米储货处处桩积臣诚愚陋窃计陛下志望广逺中夜太息何止一事哉然而二十六年于此终未能奋发明诏有所举动者积今之所谓难者阴沮之积今之所谓不可者黙制之而然也盖其难有四其不可有五臣请得为陛下条陈之夫重誓约畏先事以金币啖邻本景徳以来立国之素规耳既隳于契丹复成于女真以至于浮海再三而谋夹攻费数百万以买空燕则又宣和之所画也故斡里雅布之始至也不过责纳张觉纷乱元约而已尼堪复至又不过责悔割三镇及间结伊都而已青城之辱忍复陈之则又不过以为当如誓书而已是三役者可谓覆灭天常神理不容之巨罪也然金自以彼直我曲用兵有名而国家遂为之包容垢耻恬受竒祸窜逐议臣降诏谢过建炎未和则祈请不絶绍兴既和则绌损不较册命行于至尊陪隶施于宰辅赖陛下威灵逺畅始得以匹敌徃来耳置不戴之雠而广兼爱之义自为敌弱既已久矣陛下欲尚加回护阴俟他隙则愤怒未昭固不足以激使受命之士若流涕行诛显示决絶而国信所藏典故具在亦恐天下之大义未足以易有司之常守此则国是之难一也国之所是既然矣而士大夫之论何独不然故不以金人为可怒而反咎平燕之不当不责主和之致寇而反罪守京之非策弃三镇则同议者皆是割大河则签书者不疑至于秦桧遂行其南自南北自北之论汤思退从而效之撤守弃地开门纳敌几危于隆兴之初王之望尹穑翕然附和更为务实黜虚破坏朋党趋赴事功之说相承至今况守已撤矣地已弃矣和亲成矣尚何实之可务何事功之可赴哉虽然此犹小人之论耳至若为竒谋袐画者则止于乘机待时忠义决策者则止于亲征迁都沉深虑逺者则止于固本自治髙谈者逺述性命而以功业为可略精论者妄推天意而以中外为无辨小人之论如彼君子之论如此陛下欲询众谋则流言成市互为废兴若断以独志则虑之不尽事难轻发如此则议论之难二也女真方之前世非劲敌也然而童贯逃师于始至种师道玩冦于被围李纲失守于太原李回扫迹于河上黄潜善不知南渡杜充未战迎降赵鼎持重迄无定算张浚经略屡致奔溃此皆国家付托委心腹之大臣也贤佞虽异败事岂殊陛下遍览徃策当艰难鼎峙之时岂无杰材异禀克就勲绩者乎今环视臣前者后者迭进迭退其知此事本而可以反复论议者谁乎其抱此志意而可以策厉期望者谁乎以奔趋官簿为阀阅以勾挍朱墨为详练能缚一奸民遂自许为有智能斩一黥卒遽自负为有勇其怀利尚同毁伤善类阴塞正路谋以力据要津者充满内外陛下欲倚赖此徒责骥足于蹇步固无可言若出意收拾拔于度外则又孟浪欺谩无足凭仗此则人材之难三也国家规模特异前代本縁唐季陵夷藩方擅命其极为五代废立士卒断制之祸是以收揽天下之权铢分以上悉总于朝上独专操制之劳而不获享其富贵之逸故内治柔和无狡悍思乱之民不烦寸兵尺铁可以安枕无事此其得也然外网疎漏有骄横不臣之国虽聚重兵勇将而无一捷之用卒不免屈意损威以就和好此其失也论者方偏乐安靖以为寜有外虞而无使内变课其功效固己过于汉唐逺矣且靖康之事未闻我有一城一邑敢为叛命而坐视敌人长驱深入惕息待死屠戮之惨与五代何异则得失之算岂不明哉夫徒鉴五代之致乱而不思靖康之得祸故李纲请裂河南为藩镇范宗尹尝割边面为镇抚皆随以废格陛下循守旧模而欲驱一世之人以报君仇则形势乖阻诚无展力之地若顺时增损则其所更张其所动揺闗系至重岂得易言此则法度之难四也虽然是四难者特其精华景象而已计其事实又有甚不可者焉古者以民为兵不以兵为民因事以养兵不养兵以待事兵聚则求战不聚则不敢战今食钱自日一百以上家小口累仰给于官国力不供而常有饥寒之色是以兵为民也北方无事二十余年终不解甲是养兵以待事也养兵如故和亲亦如故是聚兵而不敢战也合营屯厢禁见卒至六十万羣挍贵将廪禄无算外虚州县内困朝廷盖兵以多而遂至于弱矣此举天下以为不可动者一也昔固有以乏财为患矣未有皇皇汲汲取之无度如今日之甚者也自漕司造船督府犒军而酒价十倍和买折帛行而民有二赋免役钱起供而役法獘盐袋钱增添而盐筴尽头子勘合免丁牙契无不增钱而州县之间益以苛碎大抵经总制钱为州之害月摏板帐为县之害而西蜀折估青草水脚对减激赏隔槽名色其患苦又为特甚天下之钱岁入于官者八千万缗而支费常不足盖财以多而遂至于乏矣此举天下以为不可动者二也夫诛讨仇贼修立大事使不愆素是人主宰相之任也整挈纲目振举小治使不失时是百官羣有司之任也未有以百官羣有司之任付之吏胥而能治者今自捡正都司六部列属以及寺监皆纲目之所在也受守吏手能否莫辨贿赂公行闗节交市民寃不直事滞不决小事若此况大事乎盖不信官而信吏使之然耳此举天下以为不可动者三也夫以官听吏疲耎之名人情之所避也然而不免焉何也国家以法为本以例为要其官虽贵也其人虽贤也然而非法无决也非例无行也骤而问之不若吏之素也蹔而居之不若吏之久也知其一不知其二不若吏之悉也故不得不举而归之吏官举而归之吏则朝廷之纲目其在吏也何疑夫先人而后法则人用先法而后人则人废不任人而任法则官失职而吏得志矣此举天下以为不可动者四也法虽用矣人虽废矣然人材之定品孰堪为某官孰不堪为某官孰宜为小孰宜为大其可用之实犹在也今也任职则以人为可废择官则为人之饵学科举挂名荫计级而取循涂而进无不可为者何贤何不肖何君子何小人之有哉亷耻日缺名实日丧风俗大坏而不可救盖不任人而任法之弊遂至于不用贤能而用资格耳此举天下以为不可动者五也是之谓不特四者精华景象之难变而五者事实之尤不可动者也夫国是难变议论难变人才难变法度难变加以兵多而弱不可动财多而乏不可动不信官而信吏不可动不任人而任法不可动不用贤能而用资格不可动故期之以功名而志愈惰激之以气节而俗愈偷右列未能登进勇爵而儒生或以见薄为愧信臣未足承接宻旨而外庭或以见疎为疑公卿大夫私窃告语咸以今之事势举无可为者姑以美衣甘食老身长子自足而已岂非今之实患深害一大事之残贼者欤沿习牵制非一时矣其利害当讲其虚实当明其是非当断其废置当决不讲不明不断不决陛下之志虽欲有为将何所恃而独行哉一世之人维絷手足涂塞耳目失正性矣岂知君仇之当报而为陛下尽死力哉臣故曰二十六年于此终未能奋发明诏有所举动者积今之所谓难者阴沮之积今之所谓不可者黙制之而然也然则其难者岂真难乎其不可者岂真不可乎盖自古人君有虽居天下之尊位而不得制天下之利势以卒于无成者矣陛下则不然以陛下之圣之武之勤之明博学逺览絶识独睿汉之宣帝光武唐之太宗皆不及也讲利害明虚实断是非决废置在陛下所为耳大议成立则国是之难者先变矣陛下之国是变则士大夫议论之难亦变矣羣臣之在内者进而问之在外者举而问之其任是事者亲用之其不任是事者斥逺之则人材之难亦变矣变国是变议论变人材所以举大事也其所当顺时而增损者某事耳非轻动而妄更易也则法度之难亦变矣四难既变则兵以多而弱者可使少之而后强也财以多而乏者可使少之而后裕也然后使官与吏相制而不制于吏使人与法相参而不役于法使贤能与资格并行而不屈于资格皆无不可动之患矣期年必变三年必立五年必成二陵之雠必报故疆之半必复不越此矣臣故以为机自我发而非彼之乘时自我为而何彼之待者也若置而不论因而不改则我之所谓难者真难矣金岂复有易攻之机我之所谓不可者真不可矣金岂复有可动之时亶之废亮之殒斡鲁之叛皆彼之机也我何乘焉彼之时也我何待焉臣故以为率易苟且习闻卑论缓岁月而误大事者也臣昼诵夜思审观天意稽考人心十五年矣今日始得对清光发绪论陛下加听之愿反复诘难以究其始末非独臣之幸天地祖宗之灵所以望于陛下也 

上光宗皇帝札子 

臣恭惟陛下始初临御思深虑逺曾未旬浃遽诏中外之臣各以其言疏列来上诚欲治之主正本始之先务也臣不敢泛滥条奏苟应故常惟陛下少留听焉臣闻古之号为贤君者必能先明所以治其国之意能先明所以治其国之意知病所在锼剔根柢不惮改为则虽已衰复兴垂败复成终必得其所愿而后已不能先明所以治其国之意因循姑息随目前之苟且望他日之逺大错施杂用精神不应文理差舛久而无验心志怠忽则虽巳兴巳治之余衰乱出焉况欲求其兴且治乎所谓当先明治国之意何也盖当微弱之时则必思强大当分裂之时则必思混并当雠耻之时则必思报复当弊坏之时则必思振起当中国全盛之时则必思维持保守当四方宾服之时则必思兼爱休息先视其时之所当尚而择其术之所当出不可错施而杂用也尧舜三代莫不皆然秦汉以还可称之君暨我本朝艺祖太宗圣人迭起积其勤劳奋其勇智功隆业巨垂裕来叶何尝有迷其时而误其术者哉陛下以臣之言视今之时则其时果当何尚而其术果当何择欤岂以为微弱而当思强大分裂而当思混并雠耻而当思报复弊坏而当思振起欤抑以为中国全盛而当思维持保守四方宾服而当思兼爱休息也无乃当微弱分裂雠耻弊坏之时而但处之以中国全盛四方宾服之势用维持保守兼爱休息之术而欲庶几乎强大混并报复振起之功欤治道之象微而难知臣虽至愚窃论今日之事恐其繇前之时而处以后之势用后之术而欲求前之功补泻杂医不能起疾禾莠杂种迄靡丰年此所谓治国之意当先明者也诚先明其意则国之所是可斟酌而定议论趍向可审详而决课功责效可岁月而待臣昧死愿论今日之未善者六事皆治国之意未明之故何谓未善者六事今日之国势未善也今日之士未善也今日之民未善也今日之兵未善也今日之财未善也今日之纲纪法度未善也何谓今日之国势未善请即汉唐之兴衰以考见宣和靖康之始末汉中衰也为王莽所簒尺地一民非诸刘之有矣然其人心犹未溃也故光武以宗室疎属至与乞食之饥民聚谋协力卒以诛莽而尽复汉业者二百年唐自天寳之后大乱相乘盗窃名字跨据藩镇者接踵加以世有内患日就衰削亦以其人心犹未溃也故犹得专主行其命令尽覊縻其土宇者百五十年不至于播迁不复而使中原遂为草莽也国家宣和靖康之变虽曰小人造衅力取幽燕贪功不靖激成祸乱然三镇虽割而其民未尝愿降也京师虽陷而天下未尝有变也金虽以威立张邦昌刘豫而奸雄未有崛起而与我抗者也建炎巡幸逺至温台从卫隆佑分适洪赣川陜处置自为扞御三方阻隔不相闻知然臣民奔走爱戴无异平日及刘豫再犯江淮乌珠复取河南震动陵逼自以为奔突之势莫之敢挍然将士用命首尾鏖击豫以退却而乌珠大败卒甘心而求盟焉自是宣和之末至绍兴十年之后凡二十年之间中国实无溃叛之形也然终不免于罢兵增币分裂南北以和寇雠大则无东汉戡复之勲小则无晚唐覊縻之政何也此臣所以深疑当时治国之意未明于微弱分裂雠耻弊坏之时猥用维持保守兼爱休息之术枘凿不合矛盾相戾畏而安之佐成其锋以致此也自是以来几二十年颜亮凶狂离其巢窟跳踯一战鼓声所震常润之屋瓦几无宁者当是之时我方过于防虑岂敢谓其真送死乎然而羣下反之诸华叛之卒殒其首于是中原响合殆将百万而我以素无纪律之兵声势不接犹能所向有功是中国虽名属彼而实未尝溃叛于我者如故也自是以来休而息之爱金而不敢爱中原者又几三十年矣岁月虽已逺长老虽已亡号令虽已絶然而臣揆之天理验之人心察之事势虽有名属彼而实未尝溃叛于我者犹在也陛下盍先明所以治其国之意而斟酌国是于此乎且夫微弱者必思强大汤以七十里文王以百里是也分裂者必思混并秦晋隋之力争艺祖太宗之无敌是也雠耻者必思报复夏少康越勾践汉武帝唐太宗是也弊坏者必思振起秦孝公周世宗是也岂昔之能斟酌国是于此而今有不能乎若曰业已然矣吾独奈何又曰天不悔祸吾其敢逆事之未立则曰乘其机也不知动者之有机而不动者之无机矣纵其有机也与无奚异功之未成则曰待其时也不知为者之有时而不为者之无时矣纵其有时也与无奚别然则用后之术而欲求前之功治国之意终于未明而今日之国势亦终于未善而无所复论矣何谓今日之士未善自古国家曷尝不以任贤使能为急欤然而以意行事以人胜法者乃今日之所讳也故事之曲折无不诿法习而行之吏胥所工士大夫媿焉幸时无事将迎唯诺自可称职而贤能遂至于无用矣其无用也故今之修饰亷隅者反以行见异研玩经术者反以学见非志尚卓荦者反以材见嫉伦类通博者反以名见忌是岂世之恶贤能欤贤能之无用势有以激之也锢于朋党沉于卑贱老于岩穴何不可者然而臣窃怪其说无用于世矣而风流日以坠失士俗日以頺败官无素望人无定品诸路无平时之帅羣僚无充事之员举踌躇嗟息而且以乏财为患者何欤岂其既以为无用而可以抑遏又以为有用而不可磨灭欤然则以为有用而不求其实而收之以为无用而不思其弊而救之者何欤此臣所以深疑治国之意未明而使今日之士未善也陛下盍先明之乎若治国之意终于未明则今日之士亦终于未善而无所复论矣何谓今日之民未善三代之养民臣犹未敢言也若夫汉当文景之际则公私有余武帝则萧然耗矣江左元嘉之政其盛衰亦然盖民之富贫专系其用兵之多少矣自绍兴之中年及干道淳熈将五十年中间用兵一二年尔亦可谓少矣民之富州县之寛宜与文景比而今独奈何民力最穷州县最困欤试即士大夫而问今天下之县曰某可为欤某不可为欤其不可为者十居八九矣又试即士大夫而问今天下之州曰某可为欤某不可为欤其不可为者十居六七矣又问其不可为者何事欤曰月桩板帐尔总制上供尔归正人官兵俸料尔又问民力之所以穷者何说欤曰役法尔和买尔折帛尔和买而又折帛尔然则国家有休兵之实过于文景而天下被用兵之害甚于武帝何欤此臣所以深疑治国之意未明而使今日之民未善也陛下盍先明之乎若治国之意终于未明则今日之民亦终于未善而无所复论矣何谓今日之兵未善古人之兵以宿师为拙以聚屯为病不敢别异于民而特养之虽特养之不多数也一朝有事菽椹其食料简其民虽少而未尝不胜者厉而使之也今之特养者将兵禁兵厢兵世世坐食总其成数斯不少矣古人之兵患未得此数尔固足横行于天下又有特养之大者御前之军屯驻四处铸兵买马截拨纲运赀力竭矣然而上下徊徨皆曰兵不可不养也屈意仇雠坚守盟誓行人岁遣賝货空矣然而内外怵惕又皆曰兵不可用也不知兵既不可不养而何以反不可用欤统副非人朘削廪赐卒伍穷饿怨嗟流闻议者又以为就使用之终不可以致其死命也不知既不可用而徒养之又何以徒养之者为累欤然则昔人之能厉其兵虽少而必胜今日之以兵自累虽多而愈弱者何欤臣所以深疑治国之意未明而使今日之兵未善也陛下盍先明之乎若治国之意终于未明则今日之兵亦终于未善而无所复论矣何谓今日之财未善财之善者不曰米粟布帛取于民力之所有欤及王制寖废运渔盐榷酒茗以佐用度然终不尽利而亦不尽以金钱责其下之所无虽少而不得不足者盖亦未至于一切肆行而不顾也今之茶盐净利酒税征榷何其浩大欤虽汉唐极盛之时尽一天下之输曾未能当今三务场之数其又有浩大者经总制钱强立窠名从而分隶和买白着折帛折变再倍而取累其所入开辟以来未之有也入既若是出亦如之盖常仓卒不继相视无策遂印两界会子而权之者有年数矣不知取钱之多既若是而何以卒岁扰扰反忧不足欤今天下幸欲暂安于无事而徒以是钱为患也设更有事其一切不顾而取之者又将覆出欤夫昔者不敢尽取虽少而犹足今日不顾而取之虽多而犹匮者何欤臣所以深疑治国之意未明而使今日之财未善也陛下盍先明之乎若治国之意终于未明则今日之财亦终于未善而无所复论矣何谓今日之纪纲法度未善昔之立国者知威柄之不能独专也故必有所分控持之不可尽用也故必有所纵三代以上星分棊布悉为诸侯其自居者千里而已此非后世之所能然犹坚植其四隅倚之捍御封崇其险阨示以形势至于对立鼎峙雌雄所争则必隆其委任多其分画岂无外重生奸跋扈致冦之患哉歴代相承莫之或变盖非不欲其宻而亦不能不使之疎也然则尽收权变一总事机视天下之大如一家之细孰有如本朝之宻者欤呜呼靖康之祸何为金人作难而国家拱手欤小臣伏死而州郡迎降欤边闗莫御而汴都摧破欤今犹弗之悟也岂私其臣之无一事不禀承我者为国利而忘其雠之无一事不禁切我者为国害欤岂其能专而不能分能宻而不能疎知控持而不知纵舍欤此臣所以深疑治国之意未明而使今日之纪纲法度未善也陛下盍先明之乎若治国之意终于未明则今日之纪纲法度亦终于未善而无所复论矣恭承明诏念军国之利害不能究知生民之休戚无以自达法或不宜于俗事或不便于时臣固以为无大于此六者矣然而当先明治国之意而已不先明治国之意使此六者本伤于末坏心蠧而枝披支离涣散而臣之议论无所复用矣诚先明治国之意则臣今所论特其目耳源流汗漫变故万端非兼考古今不能尽其理非并知难易不能通其变非独悟良策不能操其决非豫覩成效不能待其久也陛下不以臣之愚试留听焉诚欲先明所以治国之意则固当视今之时陛下以为今果何时欤果微弱欤则意固在于强大矣果分裂欤则意固在于混并矣果雠耻欤则意固在于报复矣果弊坏欤则意固在于振起矣在陛下审观熟察而已然则谓今之时为中国全盛四方宾服者臣恐其名托之而实非也谓治国之意当维持保守兼爱休息者臣恐其形似之而实谬也在陛下果断改为而已臣伏覩寿皇圣帝在位二十八年英武刚徤勤劳恭俭整厉臣工变移风俗大志未酬亲授陛下舜禹之美二典所载若帝之初何以过焉陛下严祇寅畏足以膺受付托仁恕温厚足以慰答徯望虚心无我足以容受正直广览兼听足以照临欺蔽至公寡欲足以杜塞侥幸长驾逺驭足以招徕英杰于此而先明所以治国之意又何难哉譬之行天下者在所问津而已干犯旒扆无任恐惧 

上寜宗皇帝札子[嘉泰三年] 

臣闻欲占国家盛衰之符必以人材离合为验昔周文武身致多士作而用之顺上天命最为长久召康公从成王赋巻阿之诗言求贤用吉士其兴托渊然以深其旨意沃然以长不以美而以戒其词曰蔼蔼王多吉士惟君子使媚于天子又曰蔼蔼王多吉人惟君子命媚于庶人夫上媚天子下媚庶人不以抗犯为能而以顺悦为得此岂有谄曲之意存乎其间哉忠信诚实尽公忘家惟以国之休戚关忧乐不以巳之曲直校胜负故能上为人主所信下为百姓所爱盖人材合一之时和平极盛之治其效如此非末世所能及也徃者陛下初嗣大寳臣服在百僚偶当进对辄不自已窃尝申绎巻阿之义为陛下献天启明圣徳意开广志虑日新销磨党偏秉执中道人材庶几复合和平可以驯致臣灾疾羸残目覩斯事不胜感叹臣闻治国以和为体处事以平为极和如庖人之味焉主于养口而无酸醎甘苦之争也使犹有酸醎甘苦之争则非和矣平如工人之器焉主于利用而无痕迹节目之累也若犹以痕迹节目为累则非平矣故善调味者必使众味不得各执其味而善制器者必能消众不平使皆効其平人臣谁无有巳惟眀主能使其忘巳仁宗初年尝有党论至和嘉佑之间昔所废弃皆复湔洗不分彼此不间新旧人材复合遂为本朝盛时臣久病积衰已絶荣望区区之愚所期人臣忘巳体国铭心既徃图报方来如子事父无有怠竭职任所系毕智陈力分守所严极忠尽敬不私一身以自徇而与公家相为先后如此则下知和平之实义上享和平之实福逺追文武近法仁宗以无媿于巻阿之诗陛下财幸 

札子二 

臣病苦余日圣恩垂怜使转漕湖外守符泉南今又特蒙收召入奏之初有两处职事不敢不陈愚虑臣采湖南士民之论以为二十年来岁虽熟而小歉輙不耐地之所产米最盛而中家无储粮臣尝细察其故矣江湖连接无地不通一舟出门万里惟意靡有碍隔民计毎岁种食之外余米尽以贸易大商则聚小家之所有小舟亦附大舰而同营展转贩粜以规厚利父子相袭老于风波以为常俗其不耐小歉而无余蓄势使之也故每遇小歉闾里不能自相给惟仰州县赈救城市之民青黄未接食于常平者十家而九此事诸司当任责而漕司为一路通融有无之处其责尤重然湖南漕司岁计所入甚少比江西纔十之三四比湖北纔十之五六曾不足以支本司一年之经用向者团簇大军钱数多总司所取不尽可以通借故不自觉而反冒富厚之名自大军钱屡减旧额总司按籍尽取积以岁月坐致漏底今漕司索然穷匮者五六年矣除凑足交头之外毎遇新旧交易使者与属官聚议搏手无以具接送之费臣比取乏诸郡小歉虽先事讲求荒政终不能有所捐贷为诸司之倡去岁祁阳蒋圏十借粮作过守令张皇一时骇动幸而就擒欲出少米以哺之力不能及竟闵黙而止臣以为一司事力殚乏至此平居不足以自存万一水旱急难辜负任使利害不细臣毎念漕司所得属郡财赋久失定规不可复取本司当自择其间利源与州县百姓不相得宜制定规有则可以参酌施行者以渐经理庶稍有所作为万一水旱急难百姓指准之地此诚一路之急政不可忽也臣顷虽熟计不敢奏陈盖剏始既难而臣方病昏不能胜任今有通练敏达之士授以意指俾之讲求许其自行无使贻害足以为一路之预备寛九重之顾忧岂不幸甚 

札子三 

臣切以泉南素有乐郡之名与他州异盖上供皆承平常赋过取殊少起输以产钱定入横费不多吏畏民不轻出令民爱吏思其遗化每示蠲放不知督迫郡计所入仅仅无余比因更易频仍通约岁终当欠四万余缗臣将去官百方补凑元交之数极为费力若更积累日月窃恐所欠愈甚昔之巳放不免复取一切之政既行吏民交相恨望乐郡之名自此不可复得矣臣仔细考究乃有本州岛合得财赋逓年循习不加整会者二事其一南外宗子等请受钱准元降指挥转运司与本州岛各应副一半今照嘉泰二年计支一十三万余贯而转运司自淳熈十五年止应副四万八千余贯又增拨漳州有名无实者其实每年只取惟二万一千余贯而已其米价钱转运司合拨一万五千贯近年只应副一半三项截日计亏少本州岛钱四十二万二千余贯其二本州岛递年代为宣信建昌邵武四郡发纳上供银一万五千六百余两四州军却合应副本州岛衣绢紬等自减半之后通计五千五百余匹绵七千余两帷信州取足而疎恶不堪三州军每年计亏三千二百余疋积欠紬价至五十九万八千余贯臣以为此二事于一郡非小故也且转运司以合应副之钱委之本州岛使自陪备以困民力其理岂得稳便况三州军士上供银本州岛每年两限起发不敢违欠铢两而三州军坐视不还使本州岛自擘画衣绵支散官兵于义安乎盖转运司于本州岛为所部官吏虽常伸愬不敢取必而三州军彼此列郡不相统临坐视积欠遂至百余万缗自应然尔自非守臣开析利害达于圣聪而陛下恻然主张特发圣训厥弊无繇可革欲乞睿旨转运司须管照元降指挥今后每岁应副本州岛一半宗子米价等钱并令支实价不将有名无实者搪拄充数以致欠折其三州军上供银并本州岛衣绢今后并令各自措置所有以前积欠却与尽行豁除如此则本州岛岁实可省三万余缗守臣更加撙节以补不足庶几已放者不至复取一切之政亦未遽行乐郡之名可以不失仰称陛下加惠泉民之意 

上宁宗皇帝札子[开禧二年] 

臣闻甘弱而幸安者衰改弱以就强者兴今陛下申命大臣先虑预筭思报积耻规恢祖业者盖欲改弱以就强矣臣宿有志愿中夜感发切谓必先审知今日强弱之势而定其论论定而后修实政行实徳如此则弱果可变而为强非有难也臣将博陈极论而事阔语长诚恐久留天听臣毎念契丹累世大国也女真乃以数千人梃斗而天祚无战不北遂至于亡以势而言当是时我疑若可以分功者然终不得一逞而卢沟之役累世军实皆殱焉何至此哉又况西兵我之劲卒也方腊猝叛声揺汴都诸将提偏师俘腊无遗种矣渡江以后扈卫艰难诛剪盗贼大抵西兵西将之余也夫契丹以燕辽全盛之力而灭于女真崛起之兵我以闗陜骁悍之师而败于契丹垂尽之将然则宣和强弱之势斯可识矣自是以来京城则陷中原则失维扬则渡江会稽则航海十年之间未有能与女真抗者也其后彼与逆臣刘豫迫我不已激而思应于是我始能胜于大仪又胜于李家湾又胜于顺昌柘皋而彼始与我定和矣颜亮凶狂自殒而我始能以敌国自立矣夫金以败殒而后和虽和而犹不失为雄我以应久而后胜虽胜而犹不敢尽用然则绍兴隆兴强弱之势又可验矣今欲改弱以就强移迫动应久之兵而为问罪骤兴之举作东南幸安之气而摧女真素锐之锋此至大至重事也诚宜深谋诚宜熟虑宜百前而不慑不宜一却而不收故必备成而后动守定而后战今或谓彼已衰弱彼有天变彼有外患怵轻勇试进之计用麤武直上之策姑开先衅不惧后艰求宣和之所不能为绍兴隆兴之所不敢此至险至危事也臣愿陛下先定其论论定而后修实政行实徳变弱为强诚无难者在所施设如何尔取进止 

札子二 

臣所谓备成而后动守定而后战者臣伏覩建炎绍兴渡江之后非不欲固守两淮襄汉而金人冲突无常势不暇及既议和好则收兵撤戍巳有定约又不敢谋故淮汉千余里常荡然不自保也今虽分兵就边稍图外向然我既能徃彼必能来是时淮汉守备不全仓猝不过移治而专倚大军迎敌胜负不可知要必扼江而后止如此则徃者未足以系西北之望而来者已足以揺东南之心矣本期外攘岂愿内扰万一揺动将何赖焉故臣欲经营濒淮沿汉诸郡各做家计牢实自守敌虽拥众而至阻于坚城彼此策应首尾相接藩墙御扞堂奥不动然后进取之计可言矣此臣所谓改弱就强实政之一也四处御前大兵国家倚以为命岁费缗钱数千万米斛数百万东南事力尽矣譬如亭子所赖四楹一楹有阙累及三陲无独全者臣虑其间统副将挍人马器甲营伍队阵进战退守必然未能一一皆是若今所委付果已得人尤宜晓夕用心事事警策件件理会若其人未当则利害甚多伏惟陛下审之重之此兵几三十万未可便望一可当十十可当百但一人真有一人之用淮汉能守此兵能战数年之内制胜有余此臣所谓改弱就强实政之二也图此大事莫先人材陛下比年首以大义倡率而在廷之臣和者极寡此未必皆怯懦首鼠不肯任责也亦繇积安之久素所不习耳闻目见茫然生疎昔宇文粹中论京城守具白时中自谓事非经歴则不知而况两阵决机有大于此乎今天下亦非无智意材力愿得自効若淮汉千里果当固守四处大军果当精练四方之才随其小大宜付一职使之观事揆策以身尝试习熟渐久方能舍燕安而乐麤涩易脆腐而为坚强劲敌在前行者思奋此臣所谓改弱就强实政之三也至于朝廷之上封域之内纲纪法度号令赏罚黜虚从实条目至烦然总先是三者则其余可次第举矣取进止 

札子三 

臣所谓行实徳者臣窃观仁宗英宗号极盛之世而不能得志于西北者盖以增兵既多经费困乏寜自屈已不敢病民也王安石大挈利柄封桩之钱所在充满绍圣元符间拓地进筑而敛不及民熙丰旧人矜伐其美然陈瓘讥切曾布以为转天下之积耗之西边邦本自此拨矣于是蔡京变茶盐法括地寳走商贾所得千五万内穷奢侈外炽兵革宣和之后方腊甫平理伤残之地则七邑始立燕云乍复急新边之用而免夫又兴自是以来羽檄交警增取之目大者十数而东南之赋遂以八千万缗为额焉多财本以富国财既多而国愈贫加赋本以就事赋既加而事愈散然则英主身济非常之业岂以货财多少为拘近者国用置司偶当警饬武备之际外人但见立式太细钩校甚详不能无疑谓将复取臣独以为不然何者名实不欺用度有纪式寛民力永底阜康此诏书也两浙盐丁既尽免矣方以寛民而何至于复取乎参考内外财赋所入经费所出一切会计而总核之其理固当然臣谓国家之体当先论其所入所入或悖足以殃民则所出非经其为蠧国审矣今经总制月输青草折估等钱虽稍已减损犹患太重趂办甚难而和买折帛之类民间至有用田租一半以上输纳者贪官暴吏展转科折民既穷极而州县亦不可为矣以此自保惧无善后之计况欲规恢宜有大赉之泽伏乞陛下特诏大臣使国用司详议审度何名之赋害民最甚何等横费裁节宜先减所入之额定所出之费不须对补便可蠲除小民蒙自活之利疲俗有寛息之实陛下修实政于上而又行实徳于下和气融浃善颂流闻此其所以能屡战而不屈必胜而无败者也改弱以就强孰大于此凡此皆其大要而已陛下不以臣为愚且迂敢不自竭而详陈焉取进止 



水心集巻二宋叶适撰 

状表 

安集两淮申省状 

右逐一开具在前外然其间利害曲折亦复不少某窃照去岁敌入两淮所残破处安丰濠盱眙楚庐和扬凡七郡其民奔迸渡江求活者几二十万家而依山傍水相保聚以自固者亦几二十万家今所圑结即其保聚下流徙者虽不能尽在其中大约已十余万家矣其流徙者死于冻饿疾疫几殚其半而保聚之民亦有为敌驱掠而去者散为盗贼则又不在焉度今七郡之民通计三十万家和议未定室庐不成就便和议有定其短长之期又未可知此三十万家者终当皇皇无所归宿盖淮上四战之场强敌往来之地民生其间势固应尔然自古立国未尝不有以处之也无以处之则地为弃地而国谁与共守设使今岁边报复急此三十万家者又将奔迸流徙而丧其生乎春秋战国之时画国而守大为城邑小为垒壁百里之国皆有边面自非暴君苛政其民未尝散之四方两汉以后裂为南北中原不合者凡数百年人在战地各自为家养生送死老子长孙未尝有阙彼非有以自守不肯轻弃其乡安能如此自唐以后至于本朝以和戎为国是千里之州百里之邑混然一区烟火相望无有捍蔽一旦边尘猝起星飞云散无有能自保者南渡之后前经逆亮之祸近有布萨揆之寇累世生聚一朝荡然故某昨于国家营度规恢之初以为未须便做且当于边淮先募弓弩手耕极边三十里之地西至襄汉东尽楚泗约可十万家列屋而居使边面牢实敌人不得踰越所以安其外也盖汉唐守边郡而安中州未有不如此者也今事已无及长淮之险与敌共之惟有因民之欲令其依山阻水自相保聚用其豪杰借其声势縻以小职济其急难春夏散耕秋冬入保大将凭城郭诸使总号令敌虽大入而吾之人民安堵如故扣城则不下攻壁则不入然后设伏以诱其进纵兵以扰其归使此谋果定行之有成又何汲汲于畏敌乎所以安其内也夫徒手搏虎以幸其毙一夫之勇也一夫之勇未必验而一夫之怯其为验也决矣为天下者不以天下之大而就一夫之勇故某愿朝廷以谋困敌以计守边安集两淮以捍江面使淮人不遁则敌又安敢萌窥江之谋乎故堡坞之作山水寨之聚守以精志行以强力少而必精小而必坚毋徇空言而妨实利则今日之所行与汉唐之屯田六朝三国春秋之垒壁彼各有以施之不相谋而相得故也伏乞照会指挥施行 

定山瓜步石跋三堡坞状 

某昨蒙差兼江淮制置専一措置屯田被命之始即尝深念以为今之屯田与昔不同夫省运就粮分兵久驻磨以岁月待敌之变此昔日屯田之常论也顷自外寇惊骚淮人奔迸南渡生理破坏田舎荒墟十郡萧然无复保聚今之所急在于耕其旧业而复其所常安守其旧庐而忘其所甚畏尔岂得以昔日之常论冒行之乎故某遽急且于江北创立三堡先作一层今三堡既就流民渐归所宜招徕安集量加赈贷今于东西一二百里南北三四十里之内其旧有田舎者依本住坐元无本业随便居止其间有强壮者稍加劝募给之弓弩教以习射时命程试利以赏激度一堡界分内可得二千家为率万一敌骑今秋再至随处入堡与官兵共守此今日经营之大略也至于屏蔽江南防把口岸则其说尤长敢不尽布愚悃某去岁忝缀朝列首建防江之议继来建康考详前后案牍无非葺治战舰布列岸兵栽埋鹿角钉设暗桩开堀沟堑计步而守数里而屯皆元勲故老之巳行谋臣策士之素讲虽其间用之有利不利然终未有能舍此而特立者也况某晚进未学何所能为不过守举旧事期于无阙而巳如鹿角暗桩之类去岁论者固尝指为儿戏及扣其别有何策则又寂无所言某犹谓厉人心而坚守阻大江而自固则如前数事亦岂不足以立功至十月之末边遽告急淮人渡江以亿万计江南震动众情惶惑一日有两骑伪效畨装跃马江岸相传敌人至矣济渡之舟斫缆离岸橹楫失措渡者攀舟覆溺数十百人某始叹息曰是真不足赖也今虽岸步有寨江流有船鹿角暗桩数重并设沟堑深阔不可越踰其如人心已揺谁与力拒万一敌兵果至彼皆弃之而走尔所以建炎绍兴之间乌珠辈未尝不径渡江南如逆亮之不得济而殒者幸也于是始捐重赏募勇士渡江北刼敌营石跋定山上下凡十数往返取其俘馘系累以报江南奋气见者贾勇而人心始安敌亦繇此卷甲遁矣然后知三国孙氏常以江北守江而不以江南守江至于六朝无不皆然乃昔人已用之明验自南唐以来始稍失之故建炎绍兴不暇寻绎尔然渡江之兵苦于江北无家基寨无所驻足故石斌贤之徒不能成大功宣司尝急呼封益明王益欲令将兵策应和州竟闵嘿而止今石跋则屏蔽采石定山则屏蔽靖安瓜步则屏蔽东阳下蜀西护溧阳东连仪真缓急应援首尾联络所筑皆是故基砖石犹在今各堡无事之时只以五百人一将戍守常加修葺勿使废坏収聚居民与之为主今岸渡繁会自成市井若万一有警乞从朝廷即令各堡增募一千人照吐浑等仗并与幇収总领所请给随堡防守教阅诸州禁兵抽摘二千人以九月至并于防江效用内摘那千人各堡二千五百人并堡坞内外居民二千家之胜兵者或临时旋行招募亦各二千人各堡通为四千五百人相共守把然后令制置司以八九月别募精勇敢死士千人厚幇请给以待刼寨焚粮直前搏击之用盖堡坞之成于防江有四利往日江南列营五万人去岁亦不下三万而民兵不预然止可坐食而守敌果窥江责其不走固已难矣而况进战乎何者敌在北岸共长江之险兵众骑多而吾军之气已夺矣今堡坞既立敌有所忌固不敢窥江就使来窥江南岸兵胆气自生志力得展使之前进无所畏怯一利也虽有各处战舰然敌已在江岸或声言夺船径渡或实为造舟之势我之舟师往往不敢放出北岸胜负未决旁观胆落忧恐万端今堡坞既成敌纵在江北我有应接之利或近岸排列千弩并发或舍舟登岸乗势击逐二利也至于海舟风帆八面便利捷疾尤在舟师之上然迫敌于岸而収全功者其势易俟其入江而决死鬬者其势难今堡坞既成有易无难三利也战舰甲士虚闲舟中拥戈坐观从昔病之无策可治今舟得便利人无虚设四利也使虏果忌堡坞为彼之害或拥大众志在必取今石跋瓜步近在江津定山去江纔三里尔我以战舰海舟为江中家计强弩所及敌人腹背受敌自投死地理在不疑脱若敌人畏而不前置而不问尽力攻击和滁真六合等城或有退遯我以堡坞全力助其袭逐或迎其前或出其后制胜必矣此堡坞之利所以为用力寡而収功博孙氏所谓以江北而守江南能立国于百战之余者非幸而免也故其欲因屯田堡坞之立収兵民杂守之用就于江面先作一层使江北之民心有所恃敌虽再来不复求渡腾突纷扰贻乱江南次第入深因其险要用其豪杰见圑结山水为寨者四十七处此于官司之力无縁周遍特借以声势使自为守春夏散耕秋冬入堡盖孙氏六朝保固江淮之成规非充国先零枣祗许下之谓也不然则南北并争之际无岁不有兵革淮人岂能屡逃屡复以自濵于流离死亡也哉某自去冬忧悸熏心旧疾之外复增新病背病半年呻吟宛转自有改兼江淮之命不敢辞避力疾督趣成此三堡其间条目极有未备而某羸证既成不能扶持忍死以待毕事岂胜惭惧伏乞朝廷速赐选择总练通方老于智谋之士前来建康紏剔某妄作疎漏之失考寻前史规画缜密之旧克集功绪以究逺图某不任祈叩之至所有定山瓜步石跋三处堡坞图本并四十七处圑结山水寨居民户口姓名帐策谨随状缴申伏乞指挥施行 

辞免华文阁待制提举西京嵩山崇福官状 

次对之职为选甚髙曩玷留都虽尝假宠退甘穷巷固己黜幽恍岁月之屡迁何梦寐之敢及七十既至一再控陈但得归休便为止足岂意矜怜枯瘁委曲陶镕特畀新除复还旧物然而窃寻故实兼考前文惟必谐告老则或容赋禄以示恩今犹使奉祠则安得因闲而冒受夙夜自揆震惊靡遑伏乞俯谅微诚特赐敷奏寝免华文阁待制恩命只以本官依旧官观不越常分庶几少安无任局蹐俟命之至 

辞免除寳谟阁直学士提举凤翔府上清太平宫状 

闻命殊常省躬震越盖臣子年耄而食贫上所矜闵则为之改祠赋禄所以示恩也至于超进职名宠光荣耀将以为劝则非徳进而业广不在兹选某颓龄暮景贫病交廹伏蒙至仁曲加怜念特畀祠官所宜祗服恩私俯偻拜受无敢后矣恭惟先帝大训华阁袐藏学士寓直最为清近而某志行凋落问学空殚性与年徂材随老尽傥若贪荣冒处不知自引是彰圣朝滥予之过而非所以为劝也伏望钧慈特赐敷奏令某止仍旧职寅奉新祠所有寳谟阁直学士恩命乞赐寝免不胜俟命之至 

辩兵部郎官朱元晦状 

臣闻臣子告君父之言必以实非其实而敢告者惟私意之是徇而忘君父之为不可欺者也臣窃见近日朱熹除兵部郎官未供职间而侍郎林栗急劾去之士论怪骇莫测其故盖熹素有文学行谊居官所至有绩因王淮深恶不敢仕陛下差熹江西提刑使之奏事熹趦趄辞避终未敢前淮既罢去陛下趣熹入对用为郎官人知陛下进熹有渐无不称庆忽为栗诬奏逐去众议所以汹汹不平臣始疑之以为栗何故至此得非熹果有事外人不能知而栗独得其实以告陛下也暨栗劾奏熹文字传播中外臣始得以始末叅验然后知其言熹罪无一实者特发其私意而遂忘其欺尔栗虽贵而近臣虽贱而逺然臣子之于君父大义一也乌有栗以熹不实之罪欺罔君父之前而臣忍不以实陈于陛下乎栗言熹敢自称私计非便只欲回就江西提刑已受省札不肯赴部供职臣闻熹既受除郎官省札实时遣回江西提刑司接人客将兵卒等皆已辞去其时朝士有候熹者皆共见之熹以脚疾发动不任下床遂申尚书省乞给假俟痊安日供职是栗谓熹只欲回就江西不肯供职者非其实也栗言熹四司郎官厅印记不肯収受推出门外令送长贰缘长贰不合収管郎官厅印记臣再令送还仍加镌谕既能出入宫门上殿奏事并遍谒宰执台谏即乗轿入部供职良不为难兼郎官印记难以弃掷在外虑有失去其朱熹坚执不从臣为贰卿不能率属致其偃蹇拒违君命实负惭徳所有印记无所归着不免令四司人吏抱守终夕至于达旦且臣闻熹未对之前脚疾已作当对之日偶然少止对下之日后与宰执台谏相见脚疾痛复剧既申尚书省祗受恩命止乞给假供职适会歇泊旬休未及将上所有郎官印记熹既未供职岂可受乎熹巳申省乞给假矣虽欲听栗镌谕而扶曵供职可乎郎官未供职以前印记合是何官収掌此正长贰之所当知其可推以委熹乎是栗谓熹不受印记偃蹇拒违君命非其实也栗又言熹本无学术徒窃张载程颐之绪余以为浮诞宗主谓之道学妄自推尊所至辄携门生十数人习为春秋战国之态妄希孔孟歴聘之风绳以治世之法则乱人之首也臣闻朝廷开学校建儒官公教育于上士子辟家塾隆师友私淑艾于下自古而然矣使熹果无学术欤人何用仰之果有学术欤其相与从之者非欲强自标目以劝人为忠为孝者乃所以为人材计为国家计也惟蔡京用事讳习元佑学术曽有不得为师之禁今栗以诸生不得从熹讲学为熹之罪而又谓非治世之法宜禁絶之此又非其实也栗又言熹欲索髙价妄意要津傲睨累日不肯供职以为作伪有不可掩夫栗逆探熹之用心而暴扬之此非臣之所得知也臣所得知者熹以今月初八日除郎十一日再为江西提刑栗之劾熹当在初九初十尔相去隔日之间而栗以熹累日不肯供职是栗急于诬熹而不自顾其言之非实也栗又言陛下爱惜名器馆学寺监久次当迁郎官者只令兼权其视郎选亦不轻矣而熹乃轻之兵部郎官本系大宗丞计衡兼权以熹之故移计衡于都官而以兵部处熹所以待熹亦不薄矣而熹乃薄之臣闻陛下明诏曾任监司知县者始得除郎其事久矣馆学寺监虽久次而未尝歴知县监司则不可兼权岂得谓其当迁郎哉差除之际那换阙次移衡用熹熹何徳焉是又栗急于诬熹之罪组织其言语足其文尔而不自顾其言之非实也栗又言职制者朝廷之纪纲熹既除兵部在臣合有统摄乞将熹新旧任并且停罢臣闻唐左右丞进退郎官矣本朝故事未之或然惟台谏弹劾有停斥之请给舎缴驳有寝罢之文至于六部寺监举劾其属必曰乞行回避微其文婉其义所以重台纲尊国体也今熹得为栗之属尚未供职而栗望风劾之且兼有给舎台諌缴劾百官之例何哉栗以职制纪纲劾熹而先自乱之是职制纪纲非其实也凡栗之辞始末叅验无一实者至于其中谓之道学一语则无实最甚利害所系不独朱熹臣不可不力辩盖自昔小人残害忠良率有指名或以为好名或以为立异或以为植党近创为道学之目郑丙倡之陈贾和之居要津者密相付授见士大夫有稍慕洁修麤能操守辄以道学之名归之以为善为玷阙以好学为己愆相为钩距使不能进从旁窥伺使不获安于是贤士惴栗中材解体销声灭影秽徳垢行以避此名殆如吃菜事魔影迹犯败之类往日王淮表里台谏阴废正人盖用此术此于陛下彰善黜恶封殖人才以为子孙无穷之命者其损不细矣栗为侍从就其蹇浅无以达陛下之徳意志虑示信于下而更袭用郑丙陈贾密相付授之说以道学为大罪文致语言逐去一熹自此游辞无实谗口横生善良受祸何所不有臣伏见栗耻不得与庙号之议遂为乐尧之说而人知其横怒详定所人吏执覆遂请罢局而人知其専而况职匪风闻古有常守今又苟恣一身之狠愎不畏君父之髙明公形无实之言显逐知名之士陛下原其用心察其旨趣举动如此欲以何为诚不可不预防不可不早辩也臣去冬蒙恩面对论一大事有四难五不可之条其说至长未获究竟方斋心涤虑以俟陛下反复诘难庶几竭尽愚衷今以郎官去留何至上封事譊譊徒溷宸虑哉盖见大臣以下畏栗凶焰莫敢明辩积在厉阶将害大体尔伏愿陛下正纪纲之所在絶欺罔于既形无惟其近惟其贤无惟其官惟其是摧折暴横以扶善类奋发刚断以慰公言国家之本孰大于此臣不胜效忠思报之至干冒宸严伏地待罪 

淮西论铁钱五事状 

臣窃见近岁私铸铁钱散漫江淮公私受弊人情揺动其事多端幸蒙朝廷不惜厚费特与収换始得宁贴臣昨在蕲州目见利害询采吏民颇为亲切今暂领兼司所当随时补缉务使淮人迄臻安静谨具奏闻其事有五一曰开民间行使之路二曰责州县关防之要三曰审朝廷称提之政四曰谨诸监铸造之法五曰详冶司废置之宜何谓开民间行使之路始初铁钱不分官私民间不辨好恶得钱便使自禁私钱百姓惩创卖买交关文文拣择或将官钱指为私钱不肯収受或只要一色样钱谓如舒蕲人各只使本监字号钱之类或只要新铸官钱且免拣择民旅持钱买物一贯之中常退出三四百至以米谷他物自相酬准城市尚可村落尤甚縁此行用艰难物货稀少朝廷禁断私钱本要流通官钱若官钱方更疑惑岂得穏便臣近以干道同安蕲春大冶宿松汉阳定城新旧诸样官钱钉板印榜晓谕民间令其从便行使亦立私钱样令拣选不用令各州签厅官委诸县钉样于都保又别差官亲至村落委曲劝喻欲其耳目接熟用钱不疑须待官钱流通物价复旧方见禁断私钱之利在臣本路已逐一如此施行其淮东湖北臣目所不见未知如何近因还司过蕲口镇镇民诣臣称扬真泰州凡绍兴熙元年二年蕲春监所铸钱皆嫌麤恶拣退不使臣寻令拆辩拣择其字文模糊尤甚十居二三见已关会诸处别议措置然则拣择用钱人情不甚相逺兼既有新旧诸钱并私钱色样不一曾经拣换钱文抵牾若不于行使地分明加告报终恐向后用者疑惑臣不敢作冶司发往两路州郡欲乞自朝廷降样行下永逺照使要令村落僻逺认识不疑民旅交易流通无碍如此则既扰之精神可以収回人亦知収换之实利矣何谓责州县关防之要两路先后立限収换私钱淮东多而淮西少虽縁禁有迟速之故然积累数年委有许多私钱别无归着其当与収换则一尔今已于限内申报尽絶而旧色私钱尚颇散在民间或限内赍赴不及出限不可投换或贯百少可无力投换或富人収藏意图他时禁弛复得行用既各尽絶难恤其余然市钱用之中常有夹带所幸民间识认择出不要其新铸私钱间有三两文到市上者奸民窥伺岂肯遽已自禁戢以来号令纷纷争为严峻或令五家结甲或令旬申有无私铸廵尉以捕捉入衔败获治经繇透漏沿流常要廵绰津渡皆须搜逻吏人甘伏决配官员当俟朝典臣捡照旧事及不住承准申明虽皆己遵守觉察然终未得关防之要必行则诬告罗织狱讼繁兴泛行则便同文具奸宄仍在臣近令各州签厅官责属内厢廵地分都保等处専一禁止行使私钱之家旬具委无行使私钱结罪类申本司只此一令不必繁多但要行之坚久私钱无用私铸自息此虽冶司职事亦但可施之本路欲乞朝廷指挥于行使铁钱州郡除照官钱色样从便流通行使外并要本州岛月具更无行使私钱文状结罪申尚书省盖欲必无私铸其说难信欲必不使私钱其事易遵况经収换朝廷为民之意已足如有违戾惩治大吏一人自然震耸用命如此则令简而可行实而可久矣何谓审朝廷称提之政始作铁钱非要添此一项泉币盖専以絶铜钱渗漏之患尔铜钱过江北既有铁钱以易之矣铁钱过江南亦必有铜钱易之可也今为铜钱地而不为铁钱地事不均平岂行法以来偶未之思欤故江北自行铁钱之后金银官会无不髙贵富商大贾财本隔碍而淮旁之民只是往来两岸洲夹之内铜钱异用风波滞留便已盘费消折安居虽久仍旧凋疎淮人叹息以为朝廷縁铜钱之故致令江北不得自在空怀抑郁无与上闻近户部建明权作两淮交子百万通行沿江州郡仍许入纳淮人若骤得此数行用稍广目前利益但臣采其土俗之论以为月日稍久流转不行必有减落百陌之忧将为店铺停塌之利若要称提得所义理均平当使铁钱之过江南亦如铜钱之过江北皆有兑换之处两无废弃之虞于江南沿江州郡以铜钱会子中半或一分铜钱二分会子直行兑换铁钱计其所収或科拨付总领所或偏换铜钱则可以减诸监岁铸之额或付两淮和粜桩积马料修城则更不支降交会亦于朝廷初无所失淮人知铁钱过江有兑换之处自加贵重商旅之在淮南者亦不敢轻贱铁钱则金银官会及其它物货自当低小如此称提虽行铁钱可以经久无弊若恐铁钱过江兑换者多自合量宜撙节但要存此发泄一路而已何谓谨诸监铸造之法臣切详兴监以来所铸铁钱其轻重厚薄精麤大小略为相等就中淳熙七八九年中间蕲春监所铸字画精细轮郭坚明比于诸钱又为精好十五六年以至绍熙元二则顿成麤恶习久生弊势亦宜然昨铁冶司急欲取胜盗铸者遂翻新样四季别为字文旧重四斤十二两今增为五斤八两新钱比旧大几一轮臣窃以钱文宜一轻重大小宜均则民听不疑行用不惑季别一样自铸工不能记忆民间何繇辩认而又新钱特大形迹旧钱常人之情喜新厌旧所以有只要新钱之说岂可旧钱遂成无用又特大者自为贯辨则可行使分开互用串联不合巨细视之新钱刻画麤大其实不如旧钱用铁虽多钱体不重但加比验自可分明兼照自淳熙七年至绍熙二年上半年同春两监通铸过四百余万贯七年之前及他监所铸又未有数目前公私行用官中自应保护旧钱其新钱但当钤束监匠尽工铸造深鉴末年之弊必如初铸之精而已若徒翻样增铁以自别异深所未可故湖广总所近有申请以新旧官钱不同未敢通用正谓此也臣已行下诸监只以蕲春监淳熙七八九年钱样为准务令精好更不添两数及四季翻样欲乞更赐圣裁庶几民听不疑新旧一等何谓详冶司废置之宜臣窃以臣僚初议専置铁冶一司是时私铸炽盛铁钱流入浙西内地骇愕専官讲求诚合权道乃其方略禁奸摧遏锋鋭虽伤猛骤亦中事机今观冶司陈请三十余事皆已施行矣然终是论建太广行移束湿至使诸司乖戾州郡掣肘人心惊疑异论蜂起自有各路监司任责指挥人情少安方敢向前措置此臣所亲见也事变之来动以静胜不在张皇其后冶司亦自畏缩虽已得旨者多不果用且如舒蕲两监鼓铸之政旧责守臣其增造减工糙恶生弊走弄文歴支用自繇当职官吏固宜黜罚为冶司者但当督察稽考总其大柄而已取而自铸遂致怨咨以为破坏两州事起仓猝至于碎置干官捡踏创造廨宇营房列属徒多控制州郡况铁炭中卖处处增足非比铜坑苗脉须要寻求坐食端闲冗仗无用以臣所见私钱既蒙朝廷収换若民间照样行使则官钱通流州郡严禁夹带则私铸止絶铸造并遵旧法而新旧钱不疑称提出于均平而江南北如一逐路自有监司任责则提点江淮湖北空令取会迂回更乞圣慈与宰执商量数月之间合与未合结局协于权制不为赘疣塞希恩侥幸之门杜贪功纷乱之意静治不扰淮人自安臣谬蒙恩选委所有愚虑不敢不言干冒天威臣无任陨越俟命之至 

蕲州到任谢表 

始从参幕无最可书骤借専城以恩被録对宠灵而甚愿误寄委以知难中谢伏念臣顷隶太常承乏博士方寿皇袭行舜禹之旧当陛下祗见祖宗之初颇预讨论尝叨奉引何幸清明之上获缀末班乃縁贫悴之余自求外补逺役忽栖于故楚浮家几遍于长川恭惟驾驭豪杰之时兼有収挽孤寒之道遂令试郡课以治民江黄之间山泽相杂素号僻左本极贫虚属因淮南行铁以来暨乎蕲口置监而后阴仰官炉之羡不胜伪冶之烦浸用骄奢无复绳矩所以捡核増铸禁絶私钱畏两文销折之多市井至于昼闭取十年工本之数军库为之顿空解纷既难任责良重将欲布宣国家拊循之徳奉行监司督察之威稍安人情麤给经费惧非孱拙所克堪胜兹盖伏遇皇帝陛下详于使臣察于知逺简擢疎贱即为守望之亲磨厉钝顽収其敏达之効辑和边面培壮本根臣敢不因时所宜以静为福日计不足虽无毫髪之功心力未穷尚答乾坤之造 

除淮西提举谢表 

素抱迂愚自投闲散责之御守试事浅而未酬就俾按行忝命优而难称中谢伏以久令一使兼总三台属昔荒残在权宜而当省于今垦辟盖吏道之滋繁重以铁冶之司旁制江湖之逺适币泉淆杂之过幸朝廷収换之恩而钱之官私尚难辩其真伪铸有新旧致徒分于爱憎人心交疑物货浸少兹为大虑所贵周防譬之琴瑟既解而更张然胶柱之讥犹在如彼马牛不安于乗服则骇舆之患当思臣暂领蕲阳未彰善效弗谙淮土早动乡情敢以章句之诸生辄叨金谷之剧选此盖恭遇皇帝陛下顺时除弊因事讨论不惜厚费以解诖误之穷愁不变本谋以消奸非之阶祸臣祗承徳意遵用寛慈察部之条视身为律倘刑罚可损而事以底定则威灵所被而民用遹宁 

除太府卿淮东总领谢表 

既筦钱米又知甲兵本乞漫游更叨烦委中谢伏念序迁学校固惭课业之荒唐内廹家门重困食用之寡薄一贫殆不可忍屡请期于必从然而辞尊居卑陈力就列视古为训于退则宜今乃升寄卿班示厥号名之宠预闻军政制其财赋之权猥用荣章被之弱质若夫此地爰自积年务场坏而经常之镪大亏纲运弊而湿恶之粮亦匮口累日重者近忧而已兵民俱困则逺患若何况于繇细入麤以轻驭重忽当警急无异承平国其选择而使能臣姑冒昧而就禄此盖恭遇皇帝陛下勤劳初载谨审外防谓臣麤读古书合更时务因其欲敛藏湖海之上且复令周旋戎马之间臣敢不事贵经通身先损节必吝出纳是为有司之常苟逃旷瘝终返腐儒之旧 

谢除华文阁待制提举西京嵩山崇福宫表 

昭示眷留未即野人之贱宠还旧职复参近侍之荣姓名已没于朽陈命赐忽超于新特伏念臣资朴疎信己之学乏进趣合变之能昨一内忝论思浸成违忤暨乎外専屏翰又负忧虞迄无显効于盛时固合冥心于暮齿若乃羸扶短策缓驾卑车追忆悔尤滥轩裳之非据自嗟衰耄指林壑以言归惟赖天度并涵皇明隠烛获从容而善退保优佚之令终至于踯躅往愆寂寥久废因兹告请遂曲轸于深慈悉与荡除俾再通于禁籍尚糜素廪仍蹑真游为幸则然非愿敢及此盖恭遇皇帝陛下躬秉上徳化几泰和驭臣以贵为初羙俗在寛之用哀怜末路盖欲补其前修矜恤老穷不忍失其故步窃仰鸿施有如神功臣身未殒而年徂志空存而力尽虽曰愈重受恩之地然而莫知报国之方颠越是期兢惭罔措 

谢除宝谟阁直学士提举凤翔府上清太平宫表 

帝典近而易遵皇居亲而愈切超踰次对启沃前旒顾惭衰迈之踪难副知怜之厚宓以鉴观治忽审择后先大化所覃右文为盛藏奎图之府建自太宗直学士之官置从景徳逮兹列圣并焕鸿名分命诸儒递升华序博逹今古从容规讽之间先识几微补报职业之外臣力耕朽壤勤凿枯泉空有胼手胝足之劳曾无曝背食芹之献或进陪于阁职复严奉于仙灵浅陋则多润色奚赖此盖恭遇皇帝陛下同天造化与世范围万物覩圣而作新一毫皆上所成就存留宿旧闵惜余残非必选贤示将假宠臣敢不寅恭异数夕惕茂恩待满今祠终偿晚岁乞身之愿试寻末学少殚平生致主之忠 

湖南运判到任谢表 

冒选择于久闲之日厚矣曷酬拜恩除于尚病之时羸而难任陈情未察恭命勉行中谢伏念臣思过特深自量尤审一昨赐归于穷舍即甘息望于荣涂惟君父之矜怜不衰与朝廷之记録常在甫颁祠廪遽锡州麾虽许控辞终蒙注意遂出重湖之节假以灌输之权示欲必行严为期会臣子供奔走之职何敢屡违穹苍垂覆盖之私所宜仰戴载驰袢暑绵涉修程既逹置司奉将隆指然念臣灾屯合聚痾恙侵凌形质至于变移心虑从而昏夺累年沉痼众药备尝曽微除愈之期仅有苏醒之觉故人玩于存省惑疑无他医工莫知主名可谓异疾今有事任于一路不为少非展布其四体无以堪若姑以疲惫临之则何但卤莽而已更虞阙败上累生成此盖伏遇皇帝陛下法帝尧之知人致文王之多士考于已试宁使勿欺采其旧闻责以来效故令废惰玷此光华臣敢不销虚威以周下情立实信以观逺俗视残躯之可力倾尽而为傥宿疚之或平糜捐以报 

除秘阁修撰谢表 

谂疾丐归将待休于一壑疏恩寓职乃増重于三湘众之所荣臣以为忝中谢窃以典修中秘肇自政和必须资歴之多号称馆阁之旧属厌时望积累外庸不虚论撰之名始副抡除之实伏思臣者素谓畸人虽早污于清班亦滥尘于烦使施已深而未报福遽过以延灾坐阅寒凉再徂岁闰及此扶行而问俗几成尸素以具官惘惘于簿书之程区区乎医药之事空抱膏肓之苦莫克砭磨迄何毫髪之劳可当褒序饰朽株以丹青之美登丑石于珪瓉之丛凛然无堪躐是异数此盖伏遇皇帝陛下至公衡听兼爱曲成怜其拙疎若在所取不縁孤外而有遐遗使之托身文字之林挂名奎璧之次焕矣贲赉烨其宠章臣末路幸逄矢心铭激怅沉痾之萦薄未测颓龄恐绵力之支离弗酬大造 

除工部侍郎谢表 

未散沉忧徒抱不天之恨迄縁终制冒参掌土之联再窃身荣永辜亲养中谢伏念臣昨承君命而趋走遽罹家祸之悲伤当其冥迷仍复顾省虽云顺变惊日月之不留强使复常恍形神之非昔记怜俯逮命召趋行赐先见于延和归旧班于起部沐浴膏泽之美殆异余人生施枯槁之恩有愈造物而臣摧残故步损耗宿心岂无激昂之思滋甚衰迟之迫镒称铢失难课近功一忆十忘何裨未谊但积徊徨之媿莫知退避之方此盖伏遇皇帝陛下龙徳显行干刚独运毖而求助添以图终拔臣寡特之中冀销迎附察臣忧患之后多自创惩回视此生之几何常惧移忠而靡及沧溟善下或堪涓勺之输穹昊盖髙尚谒公微之告 

除吏部侍郎谢表 

甫越兼旬遽移冠部畀之华剧増以事权中谢伏念臣素弱而不能自强无材而愿出人下乃欲安分匪云执谦胥疏退惰之中功名絶纪蹇产病昏之后意乐全销天许会逄上命亲近从冬卿而陪献纳考地贡而修虞衡外耀恩荣内藏拙守于臣何所不足愧臣无以仰承今也超六联之清髙司右列之铨序効职既重责成必深用名已浮计实安有耳目睹记夙宵隠忧此盖恭遇皇帝陛下有拔士之至明以好贤为大徳驭下极称亭之审待臣循理分之宜位着所严等威自辨臣萧然二簋不胜礼乐之陈眇矣一金岂在范镕之列虽励平凡之操曷酬卓异之知 

除知建康到任谢表 

内参从槖之华外付帅垣之重盖人以为宠而臣之所忧中谢伏以行宫蒙髙宗临御之频建业为六朝都邑之旧感时虽逺抚事尚存义执仇雠安得不居今而思古虑先根本则岂容忘实而狥名藩墙初鋭于扫除堂奥遽烦于备警江流回绕遂将数里而屯民力空殚必也计丁而役募市人至万数阅水舰且千余欲以岁年之规责于旬月之近自怜忧患复苦病昏忽被趣行罔知攸措此盖伏遇皇帝陛下文训武克天施地生观衣袽濡曵之爻所宜戒惧诵桑土绸缪之句尤在恩勤臣敢不怵惕以预防拊循而夙具视身衰谢已无欲速之心凭国威灵愿附不争之胜 

代薛端明上遗表 

臣闻不可移者有生之定数不能泯者将死之遗忠尚忍须臾愿殚悃愊中谢伏念臣奋身孤逺逄世熙平孝宗圣徳愈新超居諌职陛下大明始照擢忝从官荏苒岁年驱驰中外谕上指于师漕未和之际宣国威于汉虏既隙之余书殿升华政途窃宠深惭非据不敢冒当迄荷隆慈许从晚退岩栖穴处未尝不戴于尧天气尽形销无复再瞻于舜日入冥已迫恋阙空多伏望皇帝陛下法泰道之裁成体干行之变化灼见物则不失义理之中审知治原常以仁恕为本永膺大宝益迈昌图 

除华文阁待制提举西京嵩山崇福宫谢皇太子笺 

于礼有稽宜并今祠而赐免以恩未听反叨旧次而重居猥以凋残蒙兹化育伏念某不能则止既老当休巳积处于退闲更求全于晚末故官何在初无昨梦之寻陈迹都忘杳若归云之静至乃兴怜遐逺回念沉沦因再请之至诚焕一纶之新渥泾舟咏雅犹存飞跃之余舜阁垂文复纪赓歌之盛稀阔喧于里社疑信杂于友朋血气既衰虽云在得日月其逝终将奚为恭遇皇太子殿下惟徳而誉时髦秉道而参国命内禀密训备谙多士之长外穆周行靡失一夫之用以其昔忝班列之久不使骤从农圃之游某敢不勉竭颓年温理幼学庖廪有继莫酬素食之讥扈卫无功益媿荣名之忝 

受玉宝贺表 

恭覩诏书元正日受玉寳者天运重来国宝再得感深昔念喜甚今逄中谢恭以圣宋一道相承九有率俾琢琱信玺膺受隆图西祀东封借曰着神休于炳炳继志述事于以见孝徳之兢兢变或隠而难防理无往而不复窃何止于阳虎获乃自于蒙人憬彼逺方慕仁风而愿献特因方镇转诚意以上通兼陈样册之文益彰篆籀之实以至初秦永昌之刻我家备物之珍殆无或遗靡不具在亶明徳而密护迄假手以回还皇帝陛下师古以治身奉先而纉服何食息不存于祖业曽斯须敢怠于孙谋宜上穹之鉴临挈东州而归附敬致邦符之旧光昭帝命之新羣辟会同有司枚进江淮延颈望基本之常安关洛倾心想恩荣之遍及 

受玉宝贺笺 

副袆是御洪惟内治之彰明玊宝来归信矣外方之助顺慰满民望契合天心中谢恭惟皇后殿下徳静而方仁润以泽绶黄赤以受玺文与帝同服澣濯以俭躬志先妇道宜致家邦之庆聿观符瑞之还喜协宸衷荐孚郊庙臣欣逄盛典陪阻近班赵璧全回无复间行而衣褐鲁宝再得尚堪泚笔以书经 

申省乞致仕状 

某伏自帖念初无艺能滥尘科目往备使令之偶乏猥超涯分而已多効职蔑闻扪心内愧今既七十余景不长素有气疾眩晕拘廹近尤畏寒涩缩惨懔咳嗽随声涕泪交下倦惫屡月瘦悴羸残视荫将息固无久存之理伏乞矜怜特赐敷奏许令致仕傥或垂逝之年犹保可全之节冀以歌咏太平之乐仰酬君父难报之恩不胜感激俟命之至 

再申省状 

某伏准省札奉圣旨不允者上恩隆而未许诚不计其岁年下情迫以再干敢自违于经律伏念某少而怯懦长益病昏方当壮盛之时已无血气之勇论建常惭于迂阔事功奚有于毫分况今老至而衰心意销索目视耳听皆瞶眊之余手拘足挛非奔走之具惟欲乞身暮景得谢明朝麤希知足之风不为学者之愧伏乞俯加矜恻特赐奏闻许令就今年致仕渔樵故物复还山泽之臞耕凿遗民永被乾坤之造不胜衘荷激切俟命之至 



水心集巻三宋叶适撰 

奏议 

法度总论一 

欲自为其国必先观古人之所以为国论者曰古今异时言古者常不通于今此其为说亦确而切矣虽然天下之大民此民也事此事也疆域内外建国立家下之情伪好恶上之生杀予夺古与今皆不异也而独曰古今异时言古则不通于今是摈古于今絶今于古且使为国者无所斟酌无所变通一切出于苟简而不可裁制矣故古今异时之论虽不可废然臣有献于此愿陛下深思之盖陛下之欲自为其国者必将因其己行袭其旧例听其巳然而不加振救之术以日入于积坏则不可谓之自为其国苟为不因巳行不袭旧例不听巳然而加之以振救之术则如之何而可必将以意行之以心运之忽出于一人之智虑而不合于天下之心则其谋愈谬而政愈疎矣故臣所谓有献于此请陛下先观古人之所以为国夫观古人之所以为国非必遽效之也故观众器者为良匠观众病者为良医尽观而后自为之故无泥古之失而有合道之功且古之为国具在方册而巳其观之弗难也陛下幸进臣而敎之指数策画不终朝食而古人为国之大槩森然见于目中矣陛下深览太息作而深惟以断自圣志则不待食顷而所以自为其国者可决意行之而无难矣夫以封建为天下者唐虞三代也以郡县为天下者秦汉魏晋隋唐也法度立于其间所以维持上下之势也唐虞三代必能不害其为封建而后王道行秦汉魏晋隋唐必能不害其为郡县而后霸政举故制礼作乐文书正朔律度量衡正名分别嫌疑尊贤举能厚民美俗唐虞三代之所谓法度也至于国各自行其政家各自専其业累世而不易终身而不变考察缓而必黜陟简而信此所以不害其封建而行王道也秉威明权簿书期会课计功効核虚实验勤惰令行禁止役省刑清秦汉魏晋隋唐之所谓法度也至于以一郡行其一郡以一县行其一县赏罚自明予夺自専刺史之问有条司隶之察不烦此所以不害其郡县而行霸政也论者所谓古今异时言古不通于今者谓王霸之未易分唐虞三代之未易复而已若将得其法度以制四海之命不去其所以害是者而劫劫然惴惴然害之愈深守之愈固胶而不解滞而不通此岂有古今之异时哉盖古人之所以为国者虽各系其徳之厚薄化之浅深世祚之长短然陛下即而观之岂有欲其行之而乃从而害之者乎然则今世之法度其害之者重大而难去深逺而难知矣视古之无害而求去今之害则陛下之国其大方数千里举而自为以复祖宗之旧雪百年之耻无不可者矣 

法度总论二 

昔人之所以得天下也必有以得之其失天下也亦必有以失之得失不相待而行是故不矫失以为得何也盖必有真得天下之理不俟乎矫其失而后得之也矫失以为得则必丧其得唐虞三代皆有相因之法而不以桀纣之坏乱废汤禹之治功汉虽灭秦亦多因秦旧然大抵天下之政日趋于细而法日加密矣惟其犹有自为国家之意而不専以惩创前人之失计矫而反之遂以为功且东汉之末四方分割坏乱甚矣魏武虽严科条审律令以重足屏息操制羣下而截然使人各得自尽以行其职守者犹在也至晋之败尤甚于汉南北角立递兴递灭及其崛然自见者犹皆自有为国之意使其下无饰非养过之心人存政举随其所立亦或了然可见及隋之末年丧乱蠭起痈疽溃裂而太宗一旦立法定制疏明简直上下易遵然则魏不以讳汉之失为兴唐不以惩隋之亡为强夫兴亡治乱各有常势欲兴者繇兴之涂将败者趋败之门此其所以不相待而非出于相矫也唐末之乱重以五代虽生人之无宁岁久矣然考其所以祸败亦何以逺过于秦汉晋隋之亡盖国之将亡则其形证固已若此矣而本朝所以立国定制维持人心期于永存而不可动者皆以惩创五季而矫唐末之失策为言细者愈细密者愈密揺手举足辄有法禁而又文之以儒术辅之以正论人心日柔人气日惰人才日弱举为懦弛之行以相与奉繁密之法遂掲而号于世曰此王政也此仁泽也此长久不变之术也以仁宗极盛之世去五季逺矣而其人之惩创五季者不忘也至于宣和又加逺矣其法度紊失而亦曰所以惩创五季而巳况靖康以后本朝大变乃与唐末五季同为祸难之余绍兴更新以及于今日然观朝廷之法制士大夫之议论堤防扄鐍孰曰非矫唐末而惩创五季也哉夫以二百余年所立之国専务以矫失为得而真所以得之之道独弃置而未讲故举一事本以求利于事也而卒以害是事立一法本以求利于法也而卒以害是法上则明知其不可行而姑委之于下下则明知其不可行而姑复之于上虚文相挻浮论相倚故君子不可用而用小人官不可任而任吏人情事理不可信而信法惟其恻怛寛平麤得古人之意而文具亡实亦独何以异于周秦之弊哉于是中原分剖而不悟其繇请和仇雠而不激其愤皆言今世之病而自以为无疗病之方甘心自处于不可振救以坐视其败据往鉴今而陛下深思其故者岂非真所以得之之道未讲欤诚讲之而行之当举者举当废者废昔之密者今为疎昔之细者今为大今日出令而明日丕变矣何俟于卒岁之久哉 

法度总论三 

所谓举一事求利于事而卒以害是事立一法求利于法而卒以害是法者何也今朝廷之法度其经久常行不可改变者十数条而已而皆为法度之害故用人以资格为利而资格为用人之害铨选以考任为利而考任为铨选之害荐举以关升改官为利而关升改官为荐举之害至于任子则有数害自员郎致仕即得荫补为一害太中大夫待制以上荫补得京官为一害一人入仕世爵无穷为一害今者汰其谬滥限其员数又为一害科举亦有数害取人以艺既薄于古今并与艺而失之为一害古者化天下之人而为士使之知义今者化天下之人而为士尽以入官为一害解额一定多者冒滥少者陆沉奔走射利丧其初心于今之法又自坏之为一害一预乡贡老不成名以官锡之既不择贤又不信艺徒曰恩泽官曹充满人才败坏又为一害夫京师之学有考察之法而以利诱天下州县之学无考察之法则聚食而已而学校之法为害制举所以求卓越方闻之士而责之于记诵取之以课试所言不行所习不用而制科之法为害博学宏词昔以罢词赋而进人于应用之文耳美官要职遂为快捷方式一居是选莫可退解而宏词之法为害募役之法本以免天下之为役者耳今也保正长之弊通天下皆患之而役法为害昔之勅律总核万事朝廷随时制宜定为新书以一条贯有出意见莫知推行但曰捡坐申严而巳而新书为害国家本患州县之过失不得上闻故置监司以禁切之今也禁切监司之法又甚于州县之吏岂以监司为非其人乎抑惟其人而必用是法乎而监司之法为害府史胥徒所以行文书给趋走虽尧舜不能废也而今也植根固本不可揺动大官拱手惟吏之从而吏胥为害又因以推昔之所行行经界则经界为害行保甲则保甲为害行方田则方田为害行青苗市易则青苗市易为害举事立法无非所以求利而事立法行则无非为害上下内外亦举皆知其为害矣然而贤者则以为是必不可求之害庸愚者则恃其有是害也足以自容而其小人则或求甚于所害天下皆行于法度之害而不蒙于法度之利二百年于此日极一日岁极一岁天下之人皆以为不知其所终陛下将何以救之哉故臣愿陛下掲其条目而治之去害而就利使天下旷然一日得行昭昭之涂虽三代以上逺而未易言两汉及唐之盛世可必致也 

资格 

请言资格为用人之害以贤举人以徳命官贤有小大徳有小大而官爵从之一定而不易此尧舜以来之常道也无有所谓自贱而厯贵循小官之次而后至于卿相如近世之所谓资格者然尧舜以来逺矣未可遽复则资格用人未可遽废至于不能得资格之利而受资格之害资格之害深则人皆弃贤而为愚治道日坏而不自知此不得不因今之法而少变之也夫计日月累资考虽尧舜三代则亦有然者而不以是待天下之贤才有徳之人何者贤才有徳之人以此官而称此人可也岂可疑其资格未至而姑迟之哉至汉人则已患苦其弊守相列侯为九卿九卿为三公天下之贤才伏而俗吏用矣伊吕周召之俦非其不为秦汉以后出而法度使之然也唐太宗虽以战伐取天下而用人能尽其才不拘挛于常格以起一时之治尚有可喜盖资格者生于世之不治贤否混并而无可别故以此限之耳而本朝遂以治世而行衰世之法艺祖太宗所用犹未有定式惟上所拔间得魁磊之士至咸平景徳初资格始稍严一寇准欲出意取天下士而上下羣攻之故李沆王旦在真宗时王曽吕夷简富弼韩琦在仁宗英宗时司马光吕公着在哲宗时数人以谨守资格为贤名重当世惟王安石破资格以用人一时所谓名士力争而不胜其后章惇蔡京王黼秦桧相踵效之然而进小人而乱天下者此五人也繇五人之所用则当以不守资格为讳虽然资格非善法明矣而李沆十数人者以守资格得名而其时亦以称治何也盖能别其流品以分君子小人之涂以定清浊髙下之序彼其号为徳度智略足以居大位者亦已素许之矣特欲其履歴以实之而已矣故其人有自小官而其望已足为卿相至其久也亦卒为之若此者可谓得资格之利也今也不然无有流品无有贤否繇出身而关升繇关升而改官知县繇改官知县而为四辖六院繇四辖六院而为察官繇察官而为卿监繇卿监而为侍从繇侍从而为执政大臣或繇知州监司而为郎繇郎而为卿监侍从执政资深者序进格到者次迁而已矣若是而欲以举贤才起治功其可得乎侍从不荐士宰执不举贤执资格而进曰此足以任此矣陛下虽欲责之以事询之以谋彼安所从知乎此臣所谓受资格之害也且本朝废资格而用人无若王安石章惇蔡京王黼秦桧之为相守资格以用人无若李沆王旦王曾吕夷简富弼韩琦司马光吕公着之为相然考其功效验其人才本朝以资格为用人之利也故臣欲陛下审乎资格之实念今日人才衰乏已甚稍加变通号召收拾以终成资格之利而不受资格之害且天之生才也甚难人主之得才也亦甚难母夭阏摧折之使至于尽盖今世犹有可用之人诚使朝廷之资格一出于人才之所当用则有资格之利而无资格之害矣 

铨选 

何谓铨选之害甄别有序黜陟不失者朝廷之要务也故自一命以上皆欲用天下之所谓贤者而不以便其不肖者之人窃怪人主之立法常为不肖者之地而消靡其贤才以俱入于不肖而巳而其官最要其害最甚者铨选也吏部者朝廷喉舌之处也尚书侍郎者天子贵近之臣也处之以其地任之以其官与之以甄别黜陟天下士大夫之柄而乃立法以付之曰吾一毫不信汝也汝一毫不自信也其人之贤否其事之罪功其地之逺近其资之先后其禄之厚薄其阙之多少则曰是一切有法矣天下法度之至详曲折诘难之至多士大夫不能一举措手足不待刑法而自畏者顾无甚于铨选之法也呜呼与人以官赋人以禄生民之命繇此而出矣使加之意天下不于此乎望治风俗不于此乎求厚人才不于此乎责实而将安所取之奈何举天下之大柄而自束缚蔽蒙之尘坌蠧折乃为天下大弊之源乎虽然是几百年于是矣其相承者非一人之故学士大夫勤身苦力诵说孔孟传道先王未尝不知所谓治道者非若今日之法度也及其一旦之为是官噤舌拱手四顾吏胥以问其所尝知之法今吏胥上下其手以视之其人亦抗然自卞曰吾有司也固当守此法而已嗟夫岂其人之本若是陋哉陛下有是名器为鼓舞羣动之具与夺进退以叙天下何忍袭数百年之弊端汨没于区区坏烂之法以消靡天下之人才而甘心以便其不肖如此则治道安从出而治功安从见哉况自唐中世以前吏部用人之意犹有可考今之所循者乃其衰乱之余弊耳百王之常道不容于陛下而不复也夫曰私曰偏曰怨曰谤曰动众曰招权此末世之庸人所以恐喝其上而疑坏治道于将兴之时者也陛下深考昔人之已行毅然不惑于众因今之铨选一二人而付之盖今之大臣与人以堂除者乃昔日铨选常行之事大臣不知其职任有大于此而止以堂除为宰相之大权堂除为宰相之大权则无怪铨选为奉行文书之地也使今日铨选得稍稍自用若堂除之选尽归铨部然后大臣知职位而铨选亦少助朝廷用人尚书侍郎者不虚设矣 

荐举 

何谓荐举之害使天下之大吏得荐举天下之卑官宜若为善法矣而今乃为大害且关升令録职官改官京官若升朝官又转而至员郎此朝廷自设限隔以分贵贱而使人非举不得入若三考若四考有举者三人若六考若七考有举者五人则关升则改官朝廷之立是法也岂不曰吾不徒与以贤能而与贤能不自知以荐而知乎然则朝廷岁与人以关升改官者岂曰此诚贤与能者乎大吏岁举人以改官者亦岂曰此诚贤与能乎其人之得关升改官者义岂曰吾诚贤与能者乎上不信其举人者举人者不信其求举者求举者不以自信必曰是皆不可知而朝廷之法既巳如此则不得不出于此朝廷亦曰吾之立法既已如此则不得不听其如此然则是上下相与为市均付于不可知而已故奔竞成风干谒盈门较权势之轻重不胜其求若此者不特下之人知之上之人亦知之矣方其人之未得出乎此也卑身屈体以求之仆贱人之所耻而不耻也此岂复有其中之所存哉及其人之既得脱乎此也抗颜荘色以居之彼其下者又为卑身屈体之状以进焉彼亦安受之而巳相承若此则以此见举以此举人陛下之人才坏而生民受其病无足疑者嗟夫其始则或不至是矣而流弊之极皆固守而不思变且京朝官者已为天下之所贵而朝廷亦自贵之矣不自贵而使天下亦不知贵之宜在朝廷无不可为而计今或未之能也今合多而考累而任使其积日计月而无在官之过者可以循至于次第之京官毋必举焉其诚可举者因今之法而举之与之以今之所与之官若是则庶几乎士之稍自重者知有常途之可繇而不汲汲焉为是卑身屈体以求之则仆隶贱人之所耻者亦或知耻矣其举人者不困于求者之多庶几乎知所自立而或能真举其贤能以报上矣解举官之急姑用是要以风俗稍善治道稍明循次而进必无俟乎举者而大吏或以举其才则朝廷信而用之拔于常调此荐举之正也然此有司之事执政大臣之所当请而后行朝改夕定非若兵财之有所难也睥睨隠忍此而不为之遂为天下之大患亦可悲也 

任子 

何谓自员郎致仕即得荫补为一害人臣以子任官亦国之重事也其与之宜当于义而称于恩使朝廷録功纪旧之意有所表见今自举主而改官率十余年而至员郎繇常调入仕不过佐郡而止其功业未有以异且从而官其子岂以为是庸庸无所短长之士而必使继世为之邪且又其仕而显者职任功效或见称于天下而不幸其官止于员郎则所以得任其子弟者亦无异于常调而至此者此所谓其义不当而恩不称也 

何谓自太中大夫待制以上荫补得京官为一害京官者朝廷之所贵重使天下士大夫更六七考用举主五六人而后得之今阙逺而待之者多入仕久者至三十年始得改官疾病忧患公私愆犯有终身不得者或一人特与改官上下相目以为异事今至使其为太中大夫待制者即以京官任子弟何重于彼而不惜于此耶岂为侍从大臣之子则无俟乎举主考第而巳能度越天下之贤士大夫者欤重之则其法穷而不能变轻之则其恩滥而不能变所谓轻重彼此不相应也 

何谓一人入仕世官无穷为一害古者裂地分茅以报人臣之有功使其子孙嗣之所以酬祖宗垂后裔也至于官使必有所宜不可以一夫官簿之所至苟应法令而直与之以为恩则滥以为法则弊以为义则悖且朝廷不尚贤而尚贵朱紫混然夷跖杂处崇观以来七八十年人臣不以道而得贵仕者在其元身则自宜削夺而今也子孙仕宦不知艺极骄侈无忌自称世家将使世之贤者何以劝焉 

何谓今者汰其谬滥限以员数为一害且朝廷向之所以尽与之者不知其谬滥而姑为是无穷之恩也今也知而汰之而徒限以员数则亦不可夫为上者使其下以知义而已义所可与虽尽与之吾何所得吝不然与其一而弃其一曰此在吾限员之外耳此不得独贤彼不得独愚义理愈蔽而人纪隳矣故员郎非朝廷所甚重之官其常调而至此者可复勿与其果有勤劳或贤有徳闻于上者与之可也京官为朝廷之所贵奈何以与从官执政之子弟以今之所与员郎卿监者与之可也计其入官之世次考其所任之多寡以稽其人有功无功贤与不贤为之正法可也如是则可与者与之何必以员数限之乎虽然因今之法而有所变改不得不出于是若举公卿大夫之子弟而养之于学挍择天下之明师良友以成就之使其材品卓然可以为家国用则于此官使之而昔之法烦前冲后皆可一决而去而先王之意见矣科举 

何谓今并与艺而失之为一害盖昔之所谓俊乂者其程试之文往往称于世俗而其人亦或有立于世今之所以取者非所以取之其在髙选辄为天下之所鄙笑而乡曲之贱人父兄之庸子弟俯首诵习谓之黄册子者家以此敎国以此选命服之所贲者乃人之所轻且夫世之所重者岂必知重其人哉亦或其艺文之可称者耳此固不足以卜其内今其可称者又莫之获而人之所轻者乃反得之然则上之求士而用之公卿大臣繇此涂出岂有始于为人之所轻而终也乃足为国家之所重者乎 

何谓化天下之人为士尽以入官为一害使天下有羡于为士而无羡于入官此至治之世而兎罝之诗所以作也盖羡于为士则知义知义则不待爵而赏不待禄而富穷人情之所歆慕者而不足以动其自守之勇今也举天下之人总角而学之力足以勉强于三日课试之文则嚣嚣乎青紫之望盈其前父兄以此督责朋友以此劝励然则尽有此心而亷隅之所砥砺义命之所服安者果何在乎朝廷得斯人者而用之将何所赖以兴起天下之人才哉 

何谓解额一定为一害百人解一承平之世酌中之法也其时闽浙之士少有应书而为解之额狭矣今江淮之间或至以仅能识字成文者充数而闽浙之士其茂异颕发者乃困于额少而不以与选奔走四方或求门客或冒亲戚或趂籴纳夫士之为学其精至于性命之际而其用在于进退出处之间然后朝廷资其材力以任天下之重今也以利诱之于前而以法限之于后假冒干请无所不为然则以其有是士之可取也而取之此其义理之当然者耳则解额之狭于彼者何不通之使与寛者均乎 

何谓一预乡贡以官锡之为一害古之取士也取之四五而后定其终身而本朝之法不然其乡贡也一取之而已一取而不复弃其人三十年之后怜其无成而亦命之官盖昔艺祖之初悯天下士有更五代困于场屋而犹不得自选者因以为之赐今也士人充塞偶然一得何足为言则安用此而遂为常法乎夫士者人才之本源立国之命系焉四患不除而朝廷于人才之本源戕贼斵丧不复长育则宜其不足于用也去四患得四利所谓养之于始自拱把而至于桐梓古人之言不可忽也 

学校 

何谓京师之学有考察之法而以利诱天下二代汉儒其言学法盛矣皆人耳目之所熟知而不复论若东汉太学则诚善矣唐初犹得为美观本朝其始议建学久而不克就至王安石乃卒就之然未几而大狱起矣崇观间以俊秀闻于学者旋为大官宣和靖康所用误朝之人大抵学校之名士也及诸生伏阙搥鼓以请起李纲天下或以为有忠义之气而朝廷以为倡乱动众者无如太学之士及秦桧为相务使诸生为无亷耻以媚巳而以小利啖之阴以拒塞言者士人靡然成风献颂拜表希望恩泽一有不及谤议喧然故至于今日太学尤弊遂为姑息之地夫秉义明道以此律己以此化人宜莫如天子之学而今也何以使之至此盖其本为之法使月书季考挍正分数之毫厘以为终身之利害而其外又以势利招徕是宜其至此而无怪也 

何谓州县之学无考察之法则聚食而己往者崇观政和间盖尝考察州县之学如天子之学使士之进皆繇此而罢科举矣此其法度未必不善然所以行是法者皆天下之小人也故不久而遂废今州县有学宫室廪饩无所不备置官立师其过于汉唐甚逺惟其无所考察而徒以聚食而士之负俊气者不愿于学矣州县有学先王之遗意幸而复见将以造士使之俊秀而其俊秀者乃反不愿于学岂非法度之有所偏而讲之不至乎今宜稍重太学变其故习无以利诱择当世之大儒久于其职而相与为师友讲习之道使源流有所自出其卓然成徳者朝廷官使之为无难矣而州县之学宜使考察上于监司闻于礼部逹于天子其卓然成徳者或进于太学或遂官之人知繇学而科举之陋稍可洗去学有本统而古之文宪庶不坠失若此类者更法定制皆于朝廷非有所难顾自以为不可耳虽然治道不明其纪纲度数不一一掲而正之则宜有不可为者陛下一掲而正之则如此类者虽欲不为亦不可得也 

制科 

用科举之常法不足以得天下之才其偶然得之者幸也自明道景佑以来能言之士有是论矣虽然原其本以至于末亦未见有偶然得之者要以为坏天下之材而使之至于举无所用此科举之弊法也至于制科者朝廷待之尤重选之尤难使科举不足以得才则制科者亦庶几乎得之矣虽然科举所以不得才者谓其以有常之法而律不常之人则制科庶乎得之者必其无法焉而制举之法反密于科举今夫求天下豪杰特起之士所以恢圣业而共治功彼区区题目记诵明数暗数制度者胡为而责之而又于一篇之策天文地理人事之纪问之略徧以为其说足以酬吾之问则亦可谓之竒才矣当制举之盛时置学立师以法相授浮言虚论披抉不穷号为制科习气故科举既不足以得之而制策又以失之然则朝廷之求为一事也必先立为一法若今制科之法是本无意于得才而徒立法以困天下之泛然能记诵者耳此固所谓豪杰特起者轻视而不屑就也又有甚此者盖昔以三题试进士而为制举者以答策为至难彼其能之则犹有以取之自熙宁以策试进士其说蔓延而五尺之童子无不习言利害以应故事则制举之策不足以为能故哲宗以为今进士之策有过此者而制科繇此废矣是以八九十年其荐而不得试者其试而不见取者其幸而取者其才凡下往往不逮于科举之俊士然且三年一下诏而追复不俟科举之岁皆得举之将何所为乎设之以至密之法与之以至美之名使其得与此者为急官爵计耳且天下识治知言之人不应如是之多则三岁以策试进士使肆言而无所用是诚失之矣今又使制举者自其所谓五十篇之文泛指古今敷陈利害其言烦杂见者厌视闻者厌听且士人猥多无甚于今世挟无以大相过之实而冒不加之名则朝廷所以汲汲然而求之者乃为讥笑之具今宜暂息天下之多言进士无亲策制举无记诵无论著稍稍忘其故步一日慨然天子自举之三代之英才未可骤得亦不至如近世之冗长无取非惟无益而反有害也 

宏词 

法或生于相激宏词之废久矣绍圣初既尽罢词赋而患天下应用之文繇此遂絶始立博学宏词科其后又为词学兼茂其为法尤不切事实何者朝廷诏告典册之文当使典直宏大敷畅义理以风晓天下典谟训诰诸书是也孔氏録为经常之辞以教后世而百王不能易可谓重矣至两汉制诰词意短陋不复髣髴其万一盖当时之人所贵者武功所重者经术而文词者虽其士人哗然自相矜尚而朝廷忽略之大要去刀笔吏之所能无几也然其深厚温雅犹称雄于后世而自汉以来莫有能及者若乃四六对偶铭檄赞颂循沿汉末以及宋齐此真两汉刀笔吏能之而不作者而今世谓之竒文絶技以此取天下士而用之于朝廷何哉自词科之兴其最贵者四六之文然其文最为陋而无用士大夫以对偶亲切用事精的相夸至有以一联之工而遂擅终身之官爵者此风炽而不可遏七八十年矣前后居卿相显人祖父子孙相望于要地者率词科之人也其人未尝知义也其学未尝知方也其才未尝中器也操纸援笔以为比偶之词又未尝取成于心而本其源流于古人也是何所取而以卿相显人待之相承而不能革哉且又有甚悖戾者自熙宁之以经术造士也固患天下之习为词赋之浮华而不适于实用凡王安石之与神宗往返极论至于尽摈斥一时之文人其意晓然矣绍圣崇宁号为追述熙宁既禁其求仕者不为词赋而反以美官诱其已仕者使为宏词是始以经义开廸之而终以文词蔽陷之也士何所折衷故既巳为宏词则其人巳自絶于道徳性命之本统而以为天下之所能者尽于区区之曲艺则其患又不特举朝廷之高爵厚禄以与之而巳也反使人才陷入于不肖而不可救且昔以罢宏词而置词科今词赋经义并行久矣而词科迄未有所更易是何创法于始而不能考其终何自为背驰也盖进士制科其法犹有可议而损益之者至宏词则直罢之而已矣 

役法 

自熙宁为募役法尽官府之役官自募之官受其病而民获其利官当其劳而民居其逸虽然官岂能自为其病与劳哉故差役之患虽去而募役之患方兴故役钱者募役之患而今之保副正长者又募役所不能行之患也役钱则不可复论保副正长者乃役法之一事耳而今为大患穷天下之能言者日夜相与谋之而不能自出一说也盖昔者保伍其民而有保正副将以兵法部勒其下而其法曰募有材勇及一都之内物力最高者户长则以催科耆长则以追胥而皆有雇直煕丰之法其分画详明如此然犹纷纷而不能定其后艰难用度日缺讲利源者无所取财以为耆户长雇钱者官未尝尽支而为耆户长者亦不愿请故取其窠名以起发上供而耆户长之役尽以归于保正副然则今之保正副募法未尝不存而未尝不强差之也其计较物力推排先后流水鼠尾白脚歇替之差乡胥高下其手而民不惮出死力以争之今天下之诉讼其大而难决者无甚于差役盖朝廷之上其于庶事条目纤悉委曲动有法禁而所谓保正副者乃独无法何为其无法也名募而实差是以若此其不齐也而近世浅夫庸人之论不过仇疾于官户诛抉于诡产其说有自宰执而与编户齐役矣而诡产半天下其弊安可絶且不咎州县之以差保正副长困民而区区然姑欲治官户诡产何哉今复以耆户长雇钱还州县使二税呼集之役有所分而隶之于保正副则差役之害大半已去矣使一都之内诚有材力可以服众智勇可以率人者尊用旧法使为保正若副而除其一户二税之半要使保正副者人欲争为之而不可而不使强委巳而不愿也夫如是天下岂复以差役为患哉又如是则虽官户无问新故亦皆可为之而何以此督责官户哉且今世为民之意何其薄而办官之事何其至也且京师有诸道诸道有诸州诸州有诸县自县而后亲及于民也其势宜使什伍比闾里党而后达于县令则择其人而为保正副者正所以亲切于民服习其小争而无使至于大鬬教民使不犯省刑罚之先务也若此者其官事何所不可办而今顾未尝为之施甚陋之意以与民较至下之策民愈争而不知悔则鞭笞随其后是独何益哉是其行之非有所难而不思去者何也 

新书 

何谓新书之害本朝以律为经而勅令格式随时修立自嘉佑熙宁元丰元佑绍圣大观政和绍兴皆自为书近者干道淳熙已再成书矣以后冲前以新改旧凡朝廷上下之所恃以相维持相制使者奉行此书而已且天下以法为治久矣臣岂敢遽议新书之为害如晋叔向之所以告郑子产者乎然而有三害最近不可不知凡天下之事无不备于此书而人之智虑不能出于此书之外者一害也书既备矣而事复弊法既具矣而令不行则宜有说焉今止谓之各已有见行条法止于捡坐申严而已明知法不足恃而欲强委之二害也人才因此浸以颓惰掎摭利害泛然推广及其终也不过亦曰臣愚欲望申严巳行之法而已以法为弊犹可言也以人为弊不可言也三害也至于朝省之前后批六部之勘当诸司州郡之照条施行又其相习公为欺诞以度岁月害之小者耳夫以法为治今世之大议论岂可不熟讲而详知也盖人不平而法至平人有私而法无私人有存亡而法常在故今世以人乱法不乱为常语此所以难于任人而易于任法也虽然人则未易任也以唐虞三代之盛王至诚一意以相与而后其人可任今则安能至于不任人而任法则必任其足以行吾法之人而不任其智不足以知法与力不足以行法者而后法可任此易见之论也而今则亦未之能何也夫使是书而果已备天下之事则将何取于人盖是书之所备者备其文不备其实备其似不备其真也夫使见行条法诚已皆具而天下何为尚有犯法而生弊者然非无其法之罪而无其人之罪也审矣今不改其人而曰捡坐申严以谆复其法然则法终不行矣故任人而废法虽诚未易论而任人以行法所以助法之不能自行者非必若今之所谓捡坐申严批状勘当照条之类而已也不任人以行法而止于捡坐申严批状勘当照条之类以烦天下之耳目使其人聪明愦眊智虑不知所出求以应故事而塞章奏则亦讙然愿助陛下之申严此法令之所以日坏而人才之所以日消日用饮食而不能自知法烂道穷暂相縻系而无经久固结之道国威之所以不振强敌之所以凭陵也臣故欲陛下纵未能任人而废法以行唐虞三代逺大之政姑欲任人以行法使法不为虚文而人亦因以见其实用功罪当于赏罚号令一于观听简易而信果敢而仁若汉以来者可矣 

吏胥 

何谓吏胥之害从古患之非直一日也而今为甚者盖自崇宁极于宣和士大夫之职业虽皮肤蹇浅者亦不复修治而専从事于奔走进取其簿书期会一切惟吏胥之听而吏人根固窟穴权势熏炙滥恩横赐自占优比渡江之后文字散逸旧法往例尽用省记轻重予夺惟意所出其最骄横者三省密院吏部七司户刑若他曹外路从而效视又其常情耳故今世号为公人世界又以为官无封建而吏有封建者皆指实而言也且公卿大臣之位其人不足以居之俛首刮席条令宪法多所不谙而寄命于吏此固然也然虽使得其人而居之如昔之所谓伊尹傅说之俦而已夫区区条令宪法仍为不晓而与是吏人共事终亦不可然则今世吏胥之害无问乎官之得其人与不得其人而要以为当革而巳矣府史胥徒自有国以来所同有也然必使上不侵官下不病民以自治其事而听命焉而秦汉之弊法屈天下之豪杰繇刀笔选而至三公今幸已甄别品流而其余弊未尽去且又皆以天下经常之事立为成书以付之彼吏得知之而官不得知焉此其为害又过于秦汉何者今百司之吏其爵其禄往往有士大夫之所不敢望汉之公府掾诸卿主事辟召皆天下名士其权柄足以动揺守相者今之所谓都録行首主事之类是也此直以鞭挞戮刑待之而髙爵厚禄若是何哉今官冗而无所置之士大夫不习国家台省故事一旦冒居其位见侮于胥今胡不使新进士及任子之应仕者更迭为之三考而满常调则出官州县才能超异者或遂録之若此则有三利士人顾惜终身畏法尚义受财鬻狱必大减少吏曹清则庶务举且因以习士夫使之有才而无至于今世之偷惰一利也更迭为之无根固窟穴之患无保引私名之弊而封建之势因以去矣二利也增员百余稍去冗官之患待阙择地争夺伺候之风亦渐衰息三利也得三利去三害此亦非有劳民动众之难者京师纪纲之首吏曹清则诸司州县之吏蠧亦必少异于今日盖结托干请有所不行与决众事整齐簿书不为疑玩则下知畏故也 

监司 

何谓监司之害朝廷之设官也必知其所以设官之意其用是人也必先知其所以用是人之说州郡众而监司寡谓州郡之事难尽察也故置监司以察之谓州郡之官难尽择也故止于择监司亦足以寄之自汉以后所谓监司者亦若是而巳未暇及于岳牧相维之义也且其若是则奉行法度者州郡也治其不奉行法度者监司也故监司者操制州郡者也使之操制州郡则必无又从而操制之此则今世所以置监司之体统当如是矣今也上之操制监司又甚于监司之操置州郡紧紧恐其擅权而自用或非时不得廵歴或廵歴不得过三日所从之吏卒所批之劵食所受之礼馈皆有明禁然则朝廷防监司之不暇而监司何足以防州郡哉且不责其大而姑禁其细何哉是谓不知设官之意用人之说而沿微文以立法一失也故监司弛惰人反以为寛大上亦以为知体监司之举职人反以为侵权上亦以为生事此真大谬戾者也夫监司者以法治下以义举事者也今转运司则以刬刷州县之财赋候伺其余羡衮杂其逋欠为一司岁计之常提举司则督责茶盐用法苛惨至常平义仓水利民田则置而不顾提刑司则以催趣经总制钱印给僧道免丁繇子为职而刑狱寃滥词诉繁滞则或莫之省焉是监司之不法不义反甚于州县故今之为州县者相与聚而嗤笑监司之所为岂监司之本然哉是谓不以法治不以义举之权付之而使监司之所操者在州郡之下矣二失也且不以法不以义则所为付之事功者固宜得其实焉今也转运司徒报上供之数于户部而转输运致之实则无之则其所以总一路之财计者将何所用也茶盐则已受其剰利于榷务都场而提举司受其掯留掌其住卖督其煎煮为之索逋理债而已经总制钱州郡各已趂办上供而提刑者徒文移知通収索季帐稽考纲解以报户部而已是三司者以此为职徒养资考多人徒凭意气作声势以便其私可也国纪民命何赖于此是谓既无法无义而事功又不得实三失也至于还转运之权以清户部之务罢提举之事以一转运之权又皆今日之甚急者昔人谓止择十道使犹患不得人则监司者盖甚重矣岂以为例差循致之用哉 



水心集巻四宋叶适撰 

奏议 

始论一 

有天下之大必尽天下之虑不尽天下之虑鲜无患矣太祖太宗受天命身自剪平者七国尽有汉唐之天下惟燕蓟前入契丹力未能复而赵保吉兄弟乱西方灵夏继陷其后耶律浸骄继迁始自立边益警备矣当国事者不复深究始末直以中国既大也道徳既富也患不能保境土息人民而已岂不足于二陲之区区哉非惟不务讨伐二敌以定西北之疆域而乃反行聘使封册以申百年之誓信屈意而奉币帛専力而守和好同此者为正论异此者为浮薄方其盛时南北相为兄弟而天下无兵安宁久于前世自以为天下之虑尽于此矣然而凭侮不除芽蘖终在小人因其间隙倡复燕之谋前衅始锄后患随出民心未变而国家之守离矣始也误委三镇而两河诸城犹以死固拒太原之帅犹力竭而后就擒建炎嗣统独已失者河东耳其它固在也大臣怯懦不能当日夜以谋退郄于是二年始尽失河南北绍兴元年又失京东西三年又失五路此非有叛将乱臣据而与我争衡者也刘豫乃自女真援立之尔又尼堪死伪齐废金用事厌兵举数千里之地以还我夫不战而得数千里地天诱之也然一旦乌珠背盟苦战则所谓分画者纔江以北淮以南而我亦莫敢较焉至颜亮屠陨北方溃乱归义之民处处屯聚京东西秦凤熙河州县相次而复中国之威庶几振矣然宰辅无状踵失策继旧盟卒亦黾勉割四要郡畀之徒使中原遗黎饮泣内恨絶望于我夫我不能守则民虽不为变而终以分裂我不能守则地虽已得而终以失之其故岂有他哉始虑事之不尽而其患至此也虑事不尽使百七十载之天下不因民之怨叛而直失其大半隘处江浙以为南北之成形六十年矣嗟夫是已往之事不可追而悔者也方来之虑不尽则天下之患又将有甚于此者岂可坐而讲尧舜三代之旧洋洋焉熙熙焉而不思内外之分不辨逆顺之理不立雠耻之义一切听其为南北之成形以与宋齐梁陈并称而已者乎成败瞬息也得失反复也何常之有虑不尽则昔之天下虽大而不能守虑之尽则今之天下岂惟能守之而反可以取之矣故以一取百帝王之虑也以一取十霸强之虑也以一取一必至之虑也加以思内外之分辨逆顺之理立雠耻之义又取吾之所失而非冒彼之所得也愈于必至之虑也夫以一取百以一取十其难明矣然取之者虑之尽也以一取一其易明矣然不取之者虑之不尽也今将尽天下而虑之而后以一取一者可得而见故不可以泛辞举不可以偏说定不可以逺事言也 

始论二 

不尽天下之虑而终失天下之大计此最大事不可不极论也古之所谓忠臣贤士者竭力以行其所知言欲少行欲多言之若麤行之必酬故人莫敢多言而精于力行今世议论胜而用力寡大则制策小则科举高出唐虞下陋秦汉传合牵连皆取则于华辞耳非当世之要言也虽有精微深博之论务使天下之义理不可踰越然亦空言也盖一代之好尚既如此矣岂能尽天下之虑乎有大利必有大害为国者不敢専大利而分受其大害以人叅之使其害消昔之帝王莫不然国家因唐五代之极弊收敛藩镇权归于上一兵之籍一财之源一地之守皆人主自为之也欲専大利而无受其大害遂废人而用法废官而用吏禁防纎悉特与古异而威柄最为不分虽然岂有是哉故人才衰乏外削中弱以天下之大而畏人是一代之法度又有以使之矣宜其不能尽天下之虑也自赵元昊反重之辽人求关南地天下之士始稍奋发深思逺虑以为之说然而内堕好尚之多言外阻法度之自利未能得其中也不幸熙宁改法之事起自是以迄于宣和之末靖康之初士大夫争法之新旧辨党之邪正鼓为烈焰张为洪流而已过此何暇言之是又熙丰之后因于世故之纷更而不能尽天下之虑也靖康之难至痛极愤此上下深谋不知寒暑寝食之时也而苟目前忘大辱者为南自南北自北之论视宗庙君父之雠如疥痒之在身忍而不搔无害也眀示祸福以刼胁衣冠举俛首而奉雠故二十余年未有出思虑于饮食刀笔之外者况其逺者乎是又绍兴以来为小人之所挟制而不能尽天下之虑也陛下总权纲执枢要责功能课勤怠崇实用退虚名审于考察谨于迁叙破流品以求人才右武官以率勇敢天下靡然知上意而从之矣然而怀欲为之心者以无所为而消缩负妄作之累者以有所托而回容利惟谋新害不改旧取民者已困矣犹以为仁政趋事者已弊矣犹以为良法国无骏功常道先丧士无竒节常心先坏俗衰时迫谁与谋长是又隆兴以来不能尽天下之虑也自非深观逺览遍知前失而不讳坚志强力独行所难而不惑当为则为毋以为昔未尝有当改则改毋以为今方循用除百年之宿蠧开兴王之大道计岁月之举措求日新之功效明发慷慨同于饥渴庶能尽天下而虑之乎故臣愿条列前后之源流疏陈当今之本务成败得失皎然而不乱所以佐聪明之一二者也 

取燕一 

致靖康之祸在于取燕追论靖康之失亦必曰取燕虽然究利害之极以定今日之大计不过取燕而已何谓致靖康之祸在于取燕自石晋割而不合太宗征而不定赵普田锡王禹偁之流固尝以志复幽蓟为非矣至景徳约和而中国之人遂以燕为外物不置议论之内及庆厯中刘六符反索周世宗关南诸县富弼为之设辞増赂而后仅止其后萧禧辨理河东疆域又举数百里畀之而王安石韩绛不之较也况于王黼蔡攸之佞庸乃欲必取异代巳割之燕卒于失信契丹取侮女真以贻大变此所谓致靖康之祸者然士大夫特泛言其粗耳未能知其实也何谓实曰不能取燕而已使契丹政令犹强社稷犹固我独抗宿愤劳累战虽得燕蓟而财竭民怨内溃外扰遂以失国若此而谓致靖康之祸在于取燕可也今天祚地丧于外位夺于内窜身夹山死亡朝夕其国灭矣因时拯乱汤武之业也疆理天下舜禹之政也纪律粗严将帅粗厉乗时以取全燕収拾汉唐之遗民何为不可夫坚守重誓于既亡之契丹不知女真一旦袭其迹以陵我当是之时王黼蔡攸所不论也以韩琦富弼之谋何以处之乎种师道既败刘延庆又败萧后古尔班以折北不支女真之溃兵轻突我师若无人焉其所为用众者如此遂祷女真纳赂以巨百万计所买者山前六郡之空城乃以王安中与郭药师降冦共事竭中国事力以馈常胜军山后之地往返论难不决而郭药师挟女真以南矣繇是言之其祸在于不能取燕而非取燕致祸也夫不能取燕而命之曰取燕以是致祸是昔日之败事既然矣未尝得燕而犹曰祸在取燕是今日之谬论未解实害最大可不畏乎 

取燕二 

何谓追论靖康之失者亦必曰取燕计之失也可补者补之可惩者惩之当其时而悔未有犹悔于数十百年之后者也斡里雅布尼堪之交至也两河陷没京师倾败士大夫归祸于取燕无足怪也虽然取燕诚有罪矣救取燕之罪者不可以归罪而遂已也而耿南仲唐恪范宗尹则始终割地而已杨时则为悠缓之辞欲徐论其当而已胡舜陟则欲积诚意以待上天之悔祸而已许翰则请委事于种师中谓刼寨之失在于用猛将而忽老将兵非不可用而已若此者可以救取燕之失乎及建炎南驾维扬遂来江淛则天下之患益急而昔者取燕之事寖已逺矣然士大夫犹追论取燕而不置徽宗凶问至光尧下哀恫之诏犹以海上之盟孚释本意以谢天下是论者惟知咎取燕之失而思所以救之者请和而已呜呼至于今日而靖康之祸六十年矣而所以咎取燕之失者犹在于论者之口问其谋曰无虚画也问其兵曰无轻用也问其所当施于国之大计曰姑自治也问其祖宗之雠耻曰天命也凡若此者岂以一取燕之失遂数十百年而不可救也乎昔魏冉攻齐寿纲范雎以为失计则取韩魏以救之郦食其请立六国张良以为败事则发八难以止之魏太武几获于统万遂灭赫连周武帝几死于晋阳亦灭高延宗唐荘之取梁亦仅免之筭耳乍合屡败忽来忽往胜负无常自古而然矣岂犹致恨于取燕哉 

取燕三 

何谓究利害之所极以定国家之论亦必曰取燕唐之中世燕蓟先为叛臣据有其地以至于亡及石氏分画以奉契丹彼匹夫盗贼之下者耳以救死之策冀非所望是乌知天下之常势哉使契丹坐全燕以制中国石氏竟不及守而开敌骑长驱渡河之事及周世宗未能克定而本朝独当失燕之祸端拱以后至于咸平京师壈壈常有戎马在郊之忧而齐赵之间殆无宁岁寇准曹利用始创和约出金帛以啖之而后少安庆厯中谋欲败盟范仲淹谓敌必张犯阙之势请亟城汴都而吕夷简因建魏为北京示将亲征以伐敌情者卒至于增币卑辞而后巳盖渡河犯阙开运之已试景徳之仅免而其覆辙常存繇是言之靖康之祸不特羣憸阶乱之所致而国家之弱势固使之久矣夫燕蓟中国之郛郭也河北河东中国之阛阓也弃其郛郭而设扞御于阛阓举一世之谋虑皆自以为可久安而无他此贾谊所谓非愚则谀非实知治乱之体者也且秦一六国而攘匈奴筑城以隔之秦汉之天下岂唐虞三代以前错居之法可以行于其间哉今虽使张王师返都邑欵陵庙尽复祖宗已失之地而燕蓟不复犹处国家之弱势未削石氏之覆辙威必不振国必不立何也有天下者以天下取以天下守故尽天下之势非可以畏缩苟安立私说而妨正论也不然则项氏刘氏中分天下自沛公起而得鸿沟以南孰曰不可而张良乃召黥彭韩信分数千里地以共灭之惜彼而弃此何哉故国家之论非习熟见闻者所能言也 

亲征 

将求今世之实谋必先息今世之虚论虚论有二一曰亲征二曰待时何谓亲征天下方有事君臣不得安宁以身鬬于兵革夷伤危苦而后定盖常事耳太祖太宗未尝不自总戎真宗之初固巳幸大名矣澶渊之役于时颇有异论传者以为王钦若请之江南陈尧叟请之蜀寇准决策扈从渡河六师驩动用命王达兰毙于游矢而契丹请和自此而上下始以亲征为袐策矣且契丹自岐沟以来无岁不得志大名澶渊之役大将拥兵闭城而不敢出契丹鼓兵行入无人之境达兰第偶死耳其约和金币之力耳岂可谓将士俱不用兵必待人主亲履行阵然后可以为功哉使寇准以此自衒可谓无识之甚者而虚论既成当靖康中亦有谓当如真宗故事亲征者亦有谓今日强弱不可复用亲征者建炎间深入两浙绍兴初赵鼎回建康而刘豫遁去于是论者真以为前日之所以屡败者为不亲征耳一亲征而敌退舍故秦桧二十年之和而或之罪秦桧者非能知其所以不和之说也意在亲征而巳亮氏之来而光尧又尝一出建康虽名为劳师其实亦用亲征也故陛下初即位亦尝下劳师亲征之诏其后以约和而止夫今日之为谬论者曰久和好也以苟安而巳其不以苟安而为正论者问其说则曰亲征而巳矣呜呼谋国如是殆矣兵强可也财富可也将能而禽敌可也若此者分画明纪纲正法度修君臣上下一心同力以致之者也岂亲征可以致之哉百不一讲而委人主以临危事曰天子所在兵无不胜书生之虚论未见危于此久而不能变则利害之定形未可决也 

待时 

何谓待时此今论者所常以为言也夫时有未可而待其至昔之谋国者固皆如此而今之所言特似之而非也越之报吴也范蠡文种以为必在二十年之外二十年之内勾践欲不忍其愤而一决则二人者出死力以止之至其成功也果在于二十年之外此岂非所谓待时者邪然二十年之内越人日夜之所为皆报吴之具也故时未至则不动时至则动而灭吴若二十年之内无所为而欲待于二十年之外可乎自古两敌之争高者修徳行政下者蓄力运谋皆有素治之术先定之形然必顺其势而因势之可为则胜违时而求以自为则败若此者曰待时可也陛下二十余年之间接乎光尧二十余年之事闻待时之论而行待时之说熟矣待时之说转而为乗机此羣臣之欵大事而误陛下以自寛也亮氏毙殒北方请命女真乱离其时岂不至邪及陛下按兵甲而休之玉帛交使繇干道元年以迄今日不知何时可待而何机可乗乎时若是之久而当待机若是之逺而未可乗则昔之所谓隋唐楚汉多事之时所以奋起而立功名者岂必若是之泯泯黙黙使少壮至于耆老而终不见邪盖待时之虚论其误天下国家审矣臣请决今日之论时自我为之则不可以有所待也机自我发之则不可以有所乗也不为则无时矣何待不发则无机矣何乗陛下姑自为其时而自待之毋使羣臣相倚相背徒玩岁月前者既去后者复来不过如此而巳也昔之为国者两相形而时出焉极逺者数年而近者不终日其君臣起而从时每患其迫促而不及时不患其悠逺而不可待也悠逺而不可待未有甚于今日也若此者非真有可待之时也乃姑为待时之说而已 

实谋 

何谓求今世之实谋今壤地半天下兼三国之吴蜀比南北之宋齐梁又财利之渊也北方地虽适半计其赋入十分之二三耳地大财富足以自为也然而五六十年不足以自为而听所为于敌者则有故焉盖自昔之所患者财不足也而今以多为累自昔之所患者兵不多也而今以多为累自昔之所患者法度疏阔也而今以密为累自昔之所患者纪纲分杂也而今以専为累姑请言四事之最急者今天下之财其为缗钱者茶盐榷货以二千四百万矣经总制以千五百万矣上供和买折帛以千余万矣又别计四川之钱引以三千三百余万矣古无有也不特古无有也宣和以前无有也是财多也而用之亦如是其多今略计户部之经费为千五百余万此祖宗盛时一倍之用也至于以六千余万供四屯驻之兵此开辟以来所未有也故财以多为累而至于竭今天下之兵惟其在内之三衙名曰宿卫京师是其虽可议而犹不可废也四屯驻之大军何其多也诸州之厢兵禁兵土兵又有小小控扼所屯之兵并兵之数亦且百万亦古所无有也虽然大则歴数十岁与金人和亲而不敢鬬一日之兵也小则草窃穷寇数百人忽发而不能制又古所未见也故兵以多为累而至于弱今内外上下一事之小一罪之微皆先有法以待之极一世之人志虑之所周浃忽得一智自以为甚竒而法固巳备之矣是法之密也虽然人之才不获尽人之志不获伸昏然俛首一听于法度而事功日隳风俗日坏贫民愈无告奸人愈得志此上下之所同患而臣不敢诬也故法度以密为累而治道不举自今边徼犬牙万里之逺皆自上制命一郡之内兵一官也财一官也彼监此临互有统属各有司存推之一路犹是也故万里之逺嚬伸动息上皆知之是纪纲之専也虽然无所分画则无所寄任天下泛泛焉而巳百年之忧一朝之患皆上所独当而羣臣不与也夫万里之逺皆上所制命则上诚利矣百年之忧一朝之患皆上所独当而其害如之何此敌人所以凭陵而莫御雠耻所以最甚而莫报也故纪纲以専为患而至于国威不立陛下虽朝思夕虑薄滋味逺声色执权明道欲有所为而终不可为者四事之累也然则奈何财以多为累则莫若少之故四总领为户部之害经制折帛钱为诸州之害板帐月桩为诸县之害则不可以不更也兵以多为累则莫若少之故四屯驻之大军耗总领之财计厢禁土兵耗诸州县之财计则不可以不更也法度以密为累则莫若疎之故兵财民政分任而不一者不可以不更也纪纲以専为累则莫若分之故四边无所付外无郛郭则内无堂室故处不可以守出不可以取者不可以不更也更之则慰民心苏民力解纒起痼兴滞补弊则一二年之间可以抗首出北而取燕之虑在掌握矣然非先尽其害则不能得其利害尽去则利见矣故四者之害又当条列而言之于后使知害者尽则去害者果去害诚果则有可言之利矣故言其所以为利者又在于四害之后也 

财总论一 

财用今日大事也必尽究其本末而后可以措于政事欲尽究今日之本末必先考古者财用之本末盖考古虽若无益而不能知古则不能知今故也夫财之多少有无非古人为国之所患而今世乃以为其患最大而不可整救此其说安从出哉盖自舜禹始有贡赋之法以会计天下之诸侯比于尧喾以前为密矣今禹贡之所载是也然总秸米粟不及于五百里之外九州岛之贡入较于今世乃充庭之仪品盖千百之一二耳周公之为周治其财用视舜禹为己详然王畿千里之外法或不及千里之内犹不尽取盖三代之所取者正天下之疆理而借民力以治公田为其无以阜通流转则作币铸金以权之当是之时不闻其以财少为患而以财多为功也虽然此其事逺矣盐筴末利起自春秋鲁之中世田始有税然诸侯各以其国自足而无煎熬逼迫之忧盖汉兴文景之盛而天下之财不以入关中人主不租税天下而诸侯若吴人者亦不租税其国光武明章未闻其以财少自困而中年常更盗贼夷狄之难内外征讨亦不大屈惟秦始皇豪暴有头会箕敛之讥汉武帝奢侈有均榷征筭之政而西园聚钱大鬻天下之官爵以致之盖两汉虽不足以言三代而其以财为病非若今世也虽然此其事逺矣分为三国裂为南北无岁不战无时少安且其运祚迫蹙祸变繁兴至于调度供亿犹曰有序而亦岂若今日之贫窘漏底哉此皆具载册书可即而见者虽然此其事逺矣隋最富而亡唐最贫而兴唐之取民以租以庸以调过此无取也而唐之武功最多辟地最广用兵最久师行最胜此其事差近而可言矣致唐之治有唐之胜其不待财多而能之也决矣然则其所以有若唐者非以财少为患也故财之多少有无非古人为国之所患所患者谋虑取舍定计数必治功之间耳非如今世以一财之不足而百虑尽废奉头竭蹙以较锱铢譬若惰夫浅人劫劫徒知事其口腹而巳者也而财少为患之最大而不可整救其说犹出于唐之中世盛于本朝之承平而极甚乃至于今日其为国之名物采章精神威望一切消耗内之所以取悦其民外之所以示武于敌者一切无有习为寛缓迂逺之常说以文其无用而尽力于苟且督迫鞭挞疲民舞役小吏而谓之有能陛下回顾而加圣虑必有大不可安者故臣以为不究今日财之本末循而至于本朝以去其错缪而不合于常经者则无以知财之多少有无不足为国家之患此而不知则天下之大计皆不可得而预论而况望其有所设行以必成效哉 

财总论二 

唐末藩镇自擅财赋散失更五代而不能収加以非常之变屡作排门空肆以受科敛之害而财之匮甚矣故太祖之制诸镇以执其财用之权为最急既而僭伪次第平一诸节度伸缩惟命遂强主威以去其尾大之患者财在上也至于太宗真宗之初用度自给而犹不闻以财为患及祥符天禧以后内之蓄藏稍已空尽而仁宗景佑明道天灾流行继而西事暴兴五六年不能定夫当仁宗四十二年号为本朝至平极盛之世而财用始大乏天下之论扰扰皆以财为虑矣当是时也善人君子以为昔之已取者固不可去而今之所少者不可复取皆甘心于不能所谓精悍驵侩之吏亦深自藏抑不敢奋头角以裒敛为事虽然极天下之大而无终岁之储焦劳苦议乎盐茗榷货之间而未得也是以熙宁新政重司农之任更常平之法排兼并専敛散兴利之臣四出候望而市肆之会关津之要微至于小商贱隶十百之获皆有以征之盖财无乏于嘉佑治平而言利无甚于熙宁元丰其借先王以为说而奉上下以利旷然大变其俗矣崇观以来蔡京専国柄托以为其策出于王安石曽布吕惠卿之所未工故变钞法走商贾穷地之宝以佐上用自谓其蓄藏至五千万富足以备礼和足以广乐百侈并鬬不幸党与异同屡复屡变而王黼又欲出于蔡京策画之所不及者加以平方腊则加敛于东南取燕山则重困于北方而西师凡二十年关陜尤病然后靖康之难作矣方大元帅建府于河北而张悫任馈饷之责盐钱数十万缗而已及来维扬而黄潜善吕颐浩叶梦得之流汲汲乎皆以榷货自营而收旧经制钱之议起矣况乎大将殖私军食自制无复有统转运所至刬削攫拏朝廷科降大书文移守令丞佐持巨挍将五百追捉乡户号痛无告赃贪之人又因之以为巳利而经总制之窠名既立添酒折帛月桩和籴皆同常赋于是言财之急自古以来莫今为甚而财之乏少不继亦莫今为甚也自是以后辛巳之役甲申之役边一有警赋敛輙増既増之后不可复减尝试以祖宗之盛时所入之财比于汉唐之盛时一再倍于熙宁元丰以后随处之封桩役钱之寛剰青苗之倍息比治平以前数倍而蔡京变钞法以后比熙宁又再倍矣王黼之免夫至六千余万缗其大半不可钩考然要之渡江以至于今其所入财赋视宣和又再倍矣是自有天地而财用之多未有今日之比也然其所以益困益乏皇皇营聚不可一朝居者其故安在夫计治道之兴废而不计财用之多少此善为国者也古者财愈少而愈治今者财愈多而愈不治古者财愈少而有余今者财愈多而不足然则善为国者将从其少而治之且有余乎多而不治且不足乎而况于多者劳而少者逸岂恶逸喜劳而至是哉故臣请论今日财之四患一曰经总制钱之患二曰折帛之患三曰和买之患四曰茶盐之患四患去则财少财少则有余有余则逸以之求治朝令而夕改矣 

何谓经总制钱之患昔李宪经始熙河始有所谓经制财用者其后童贯继之亦曰经制盖其所措画以足一方之用而已非今之所谓经制也方腊既平东南残破郡县事须兴复陈亨伯以大漕兼经制使移用诸路财计其时所在艰窘无以救急故减役钱除头子卖糟酵以相补足靖康召募勤王兵翁竒国以知江宁兼总制强括民财以数百万计巳散者视若沙泥未用者弃之沟壑维扬驻警国用益困吕颐浩叶梦得实总财事四顾无策于是议亨伯所収经制钱者其说以为征商虽重未有能强之而使贩卖酒虽贵未有能强之而使饮若头子之类特取于州县之余而可供猝迫之用梦得号为士人而其言若此盖办目前者不暇及逺亦无怪也然其所取止于一二百万而已其后内为户部外则为转运使不计前后动添窠名黄子游桞约之徒或以造运船或以供军兴逓添酒税随刻头子赵鼎张浚相继督师悉用取给而孟庾以执政之重当总制之名耆户长壮丁钱始行起发役法繇此大坏二制并出色额以数十计州之趂办本不过数条瓜割棊布皆以分隶一州则通判掌之一路则提点刑狱督之胥吏疲于磨筭属官倦于催发酒有柳运副王祠部都督府二分本柄亏折官本茶有秤头篰息油单靥面商税有増添七分免役有一分寛剰得产有勘合典买有牙契至于后也僧道有免丁截拨有縻费故酒之为胜也几至于二百头子之去贯也至于五十六而其所収之多也以贯计者至于千七百万凡今截取以畀总领所之外户部经常之用十八出于经总制钱士方其入仕执笔茫然莫知所谓老胥猾吏从旁而嗤之上之取财其多名若是于是州县之所以诛求者江湖为月桩两浙福建为印板帐其名尤繁其籍尤杂上下焦然役役以度日月者五十年于此向之学士大夫犹有知其不善叹息而不能拯今之新进后出者有智者矜有力者奋视两税为何物而况逺及先王贡赋之法乎臣尝计之自王安石始正言财利其时青苗免役之所入公上无所用坊场河度免引茶场水磨之额止以给吏禄而巳前有薛向后有吴居厚可谓刻薄矣蔡京继之行钞法改钱币诱赚商旅以盗贼之道利其财可谓甚矣然未有収拾零细解落贯陌饮人以不赀之酒其患如经总制之甚者盖王安石之法桑弘羊刘晏之所不道也蔡京之法又安石之所不道而总制之为钱也虽吴居厚蔡京亦羞为之矣至其急迫皇骇无所措其手足则虽绍兴以来号为名相如赵张者皆安焉又以遗后人如秦桧权忮劫胁一世而出其上及其取于弃余琐屑之间以为国命者是何其无耻之至是也哉故经总制钱不除一则人才日衰二则生民日困三则国用日乏陛下诚有意于恵天下以图兴复以报仇怨拔才养民以振国用在一出令而已 

何谓人才日衰本朝人才所以衰弱不逮古人者直以文法繁密每事必守程度按故例一出意则为妄作矣当其风俗之成名节之厉犹知利之不当言财之不当取盖处而学与出而仕者虽不能合而犹未甚离也今也不然其平居道前古语仁义性与天道者特雅好耳特美观耳特科举之余习耳一日为吏簿书期会迫之于前而操切无义之术用矣曰彼学也此政也学与政判然为二县则以板帐月桩无失乎郡之经常为无罪郡则以经总制无失乎户部之经费为有能而已矣夫置守令监司以寄之人民社稷其所任必有大乎此者而今也推是术以往风流日散名节日坏求还祖宗盛时岂复可得是则人才日衰者经总制钱使之也 

何谓生民日困俗吏小人之说必曰经总制钱者朝廷所以取州县之弃余而板帐月桩各自以力趂办其于民固未尝明加之赋敛也赢缩多少惟人而已臣请以事验之知州去民尚逺而知县去民最近者也月桩板帐多至万余缗少者犹不下数千缗昔之所谓窠名者强加之名而已今已失之所以通融収簇者用十数爪牙吏百计罔民日月消削盖昔之号为壮县富州者今所在皆不复可举手今之所谓富人者皆以其智足以兼并与县官抗衡及衣冠势力之家在耳若夫齐民中产衣食仅足昔可以耕织自营者今皆转徙为盗贼冻馁矣若经总制钱不除州县破坏生民之困未有已也何谓国用日乏今岁得缗钱千五百万昔三代汉唐不能进焉所以裕国也而何乏之敢言陛下知夫博者乎其聚为孤注与不博而丐其赢之一二者皆其本先竭者也为国有大计自始至末必有品节条章岂有左右望而罗其细碎不収之物且均之为朝廷出纳也又从而刻削其头子卖酒取数倍之息若此者犹可以为国乎彼国不贫宜不至此既至此矣何以能富故经总制不除则取之虽多敛之虽急而国用之乏终不可救也今欲变而通之莫若先削今额之半正其窠名之不当取者罢之然后令州县无敢为板帐月桩以困民黜其旧吏刻削之不可任使者而拔用恻怛爱民之人使稍収牧养之政其次罢和买其次罢折帛最后议茶盐而寛减之若此则人才不衰生民不困矣夫财用之所以至此兵多使之也财与兵相为变通则兵数少而兵政举若此则国用不乏矣陛下岂有爱于多财多兵哉直未得其所以去之之道耳一举而天下定王业之所由始也 

何谓和买之患经总制钱之为患也自州县而后至于民民犹怨州县而后及于朝廷和买则正取之民而已国以二税为常赋也岂惟使经用有不足于二税之内而复有所求哉经用不足则大正其名实可也承平以前和买之患尚少民有以乏钱而须卖官有以先期而便民今也举昔日和买之数委之于民使与夏税并输民自家力钱之外浮财营运生生之具悉从折计且若此者上下皆知其不义独困于无策而莫之敢蠲耳陛下断然出命以号天下曰自今并罢和买取和买之为上供者所用紬绢惟军衣未可裁损其它宫禁官吏时节支赐格令之所应与者一切不治可也和买既罢取民之名正义声畅于四海矣 

何谓折帛之患支移折变昔者之弊事固多矣而今莫甚于折帛折帛之始以兵兴绢价太踊至十余千而朝廷又方乏用于是计臣始创为折帛其说曰寛民而利公其后绢价即平而民之所纳折帛钱三倍于本色既有夏税折帛又有和买折帛且本以有所不足于夏税而和买以足之今乃使二者均折于事何名而取何义乎其事无名其取无义平居自治其国且不可而况有大于天下者乎虽然折帛之为钱多矣所资此以待用者广矣陛下必钩考其凡目而后可以有所是正若经总制不减和买折帛不罢舍目睫之近而游视于八荒此方召不能为将良平不能为谋者也 

何谓茶盐之患榷之太甚利之太深刑之太重此其事已在于建炎绍兴之先今用度既繁经制未能一一复古减经总制罢和买折帛而舍茶盐则无以立国故最在后虽然榷之不寛取利不轻制刑不省亦终不可以为政于天下使措诸事有绪二三年之后臣请言之 

治势 

欲治天下而不见其势天下不可治矣昔之论治天下者以为三代之时其君各有所尚夏之忠商之质周之文数百年而不变其后周之失弱秦之失强故忠质文相代若循环而无穷而或者又曰弱之失在于恵也则莫若济之以威强之失在于威也则莫若反之以恵恵止于赏威止于刑故赏不至于滥而无所劝刑不至于玩而无所惧盖其意以为治天下之势无出于此矣夫一弛一张者弓也而羿之能不与焉虚而欹满而覆者器也而倕之巧不与焉故三代非忠质文之尚而周秦无强弱之失治天下者姑舍是乎古之人君若尧舜禹汤文武汉之高祖光武唐之太宗此其人皆能以一身为天下之势虽其功德有厚薄治效有浅深而要以为天下之势在己不在物夫在己不在物则天下之事惟其所为而莫或制其后导水土通山泽作舟车剡兵刃立天地之道而列仁义礼乐刑罚庆赏以纪纲天下之民至于宾饯日月秩序寒暑而禽兽草木之类不能逃于运化之外此皆上世之所未有而圣人自为之者也及其后世天下之势在物而不在巳故其势之至也汤汤然而莫能遏反举人君威福之柄以佐其锋至其去也不能止而国家随之以亡夫不能以一身为天下之势而用区区之刑赏以就天下之势而求安其身者臣未见其可也盖天下之势有在于外戚者矣吕霍上官非不可以监也而王氏卒以亡汉有在于权臣者矣汉之曹氏魏之司马氏至于江南之齐梁皆亲见其簒夺之祸习以其天下与人而不恠而其甚也宦官之微匹夫之奋呼士卒之擅命而天下之势无不在焉若夫五胡之乱西晋之倾覆此其患特起于公卿子弟里巷书生游谈聚论沉湎淫佚而已而天地为之分裂者数十世呜呼势在天下而人君以其身求容焉犹豫反侧而不能以自定其或在于宦官或在于士卒而举威福之柄以尽寄之者此甚可叹也臣尝恠唐末五代之衰皆以列挍之卑易置人主如反掌之易而周世宗一日临大位北威契丹南服李璟法度修举文武并用太祖皇帝践祚十年之间不耀兵甲俘取僭伪之君若拾遗而天下为一身致太平为子孙万世之计向之衰败圯缺者二百余年英武之君忠智之臣图回収拾不能什一而孱王幼主俯首服从相顾愤发以至流涕痛哭莫敢谁何者一朝翕然皆在把握之内何其速也此无他能以其身为天下之势则天下之势亦环向而从已其必然而无疑者矣且均是人也而何以相使均是好恶利欲也而何以相治智者岂不能自谋勇者岂不能自卫一人刑而天下何必畏一人赏而天下何必慕而刑赏生杀岂以吾能为之而足以制天下者虽然鸟高飞于重云之上鱼深游于濳渊之下而皆不免有鼎爼之忧天下之人所以奔走后先维附联络而不敢自弃者诚以势之所在也故夫势者天下之至神也合则治离则乱张则盛弛则衰续则存絶则亡臣尝考之载籍自有天地以来其合离张弛絶续之变凡几见矣知其势而以一身为之此治天下之大原也 

财计上 

理财与聚敛异今之言理财者聚敛而已矣非独今之言理财者也自周衰而其义失以为取诸民而供上用故谓之理财而其善者则取之巧而民不知上有余而下不困斯其为理财而已矣故君子避理财之名而小人执理财之权夫君子不知其义而徒有仁义之意以为理之者必取之也是故避之而弗为小人无仁义之意而有聚敛之资虽非有益于己而务以多取为悦是故当之而不辞执之而弗置而其上亦以君子为不能也故举天下之大计属之小人虽明知其负天下之不义而莫之恤以为是固当然而不疑也呜呼使君子避理财之名小人执理财之权而上之任用亦出于小人而无愧民之受病国之受谤何时而已夫聚天下之人则不可以无衣食之具或此有而彼亡或此多而彼寡或不求则伏而不见或无节则散而莫収或消削而浸微或少竭而不继或其源虽在而浚导之无法则其流壅遏而不行是故以天下之财与天下共理之者大禹周公是也古之人未有不善理财而为圣君贤臣者也若是者其上之用度固巳沛然满足而不匮矣后世之论则以小人善理财而圣贤不为利也圣贤诚不为利也上下不给而圣贤不知所以通之徒曰我不为也此其所以使小人为之而无疑欤当熙宁之大臣慕周公之理财为市易之司以夺商贾之赢分天下以债而取其什二之息曰此周公泉府之法也天下之为君子者又从而争之曰此非周公之法也周公不为利也其人又从而解之曰此真周公之法也圣人之意六经之书而后世不足以知之以此嗤笑其辩者然而其法行而天下终以大弊故今之君子真以为圣贤不理财言理财者必小人而后可矣夫泉府之法敛市之不售货之滞于民用者以其贾买之其賖者祭祀丧纪皆有数而以国服为之息若此者真周公之所为也何者当是时天下号为齐民未有特富者也开阖敛散轻重之权一出于上均之田而使之耕筑之室而使之居衣食之具无不毕举然而祭祀丧纪犹有所未足而取于常数之外若是者周公不予则谁予之将无以充其用而遂予之也则民一切仰上而其费无名故賖而贷之使以日数偿而以其所服者为息且其市之不售货之滞于民用者民不足于此而上不敛之则为不仁然则二者之法非周公谁为之盖三代固行之矣今天下之民不齐久矣开阖敛散轻重之权不一出于上而富人大贾分而有之不知其几千百年也而遽夺之可也嫉其自利而欲为国利可乎呜呼居今之世周公固不行是法矣夫学周公之法于数千载之后世异时殊不可行而行之者固不足以理财也谓周公不为是法而以圣贤之道不出于理财者是足为深知周公乎且使周公为之固不以自利虽百取而不害而况尽与之乎然则奈何君子避理财之名苟欲以不言利为义坐视小人为之亦以为当然而无怪也徒使其后颦蹙而议之厉色而争之然则仁者固如是耶今天下之财亦可得而略计矣黄帝尧舜以来财之在天下今其不知取者几也秦汉之后创取于民后世日以增益今其弃而不求者几也天下之遗利天下之所不知不得而用之者几也抑犹有上之所未敛者乎抑已尽敛而不可复加欤然则有民而后有君有君而后有国有君有国而后有君与国之用非民之不以与其上也而不足者何说今之理财者自理之欤为天下理之欤父有十子阖其大门日取其子而不计其后将以富其父欤抑爱其子者必使之与其父欤抑孝其亲固将尽困其子欤抑其父固共其子之财欤然则今之开阖敛散轻重之权有余不足之数可以一辞而决矣奈何以聚敛为理财而其上至于使小人君子以为不当理财而听其絶而不继若是者何以为君子哉 

财计下[缺] 

外论一 

臣为外论四篇其三篇言今事着其首篇曰为国以义以名以权中国不治外裔义也中国为中国外裔为外裔名也二者为我用故其来寇也斯与之战其来服也斯与之接视其所以来而治之者权也古者要荒均为蕃卫然而不得其义则不可以治不得其名则不可以守不得其权则不可以应三者并亡譬犹舍舟楫而济深渊以勇怯为沉浮幸而得济不可为常不幸溺没死且及之矣后世之事是也自严尤论御边以为前世未尝有上策至唐太宗能擒颉利郡县诸戎始以严尤为非若太宗者所谓上策欤噫亦陋矣以先王之待外裔何策之可论又况从而区别之与秦汉并称乎若太宗者又真以为有策则是不能知先王所以待外裔之意而何自谓上策乎尧舜之时南自淮徐东被青州之境土凡海滨广斥山谷深袤之地教治所不及者大抵皆外裔也盖与中国错居又非若后世有玁狁獯鬻乃在长城之外相去且数千里而以为难治也尧舜之土地至狭又无利兵危矢诈谋竒计而外裔不能侵暴者名义与权皆得也嗟夫中国之所以为中国以其有是三者而巳苟舍其所以必胜之具而独以诈力为用是既巳化为外裔矣其至于纷纷何足怪乎盖自战国并起三百年之间秦人最为雄小国次第亡灭广大其地而为六国秦又灭六国合天下而尽有之又欲兼取匈奴秦人之暴甚于外裔矣汉起匹夫亲搏天下不数年而据秦之故地此其为仁义道德足以怀柔其民者何在奈何冒顿反不能控弘数十万以凭陵边塞入至太原晋阳乎盖三者自是并亡不复有中国外裔之分矣特以地势相别异耳力强则暴师转饷深入屠戮如鸷取禽兽力弱则俯首屈意出金银缯帛爱女以壻之亦独何所爱张良陈平盖策士而绛灌之为丞相主国论者故奋梃大呼望屋以食之人也是亦安能知先王之意哉独一贾谊知之以为匈奴召令主上之操天子共贡臣下之体虽然谊于制患之术浅矣请自为典属国用三表五饵而系之若是者先王待外裔之意乎真使匈奴不当汉一大县此何足治而况本不计强弱者乎夷狄尝苦中国无信义甘言厚利以相啖说首开兵端志在诛剪然则中国之不振其失道久矣岂一日之故也世无尧舜汤武待外裔之意终不可见无稷契伊尹终不能秉法陈义以佐其君其所诵习以为笑于天下者盖书籍之章句耳嗟乎有名义而不能执有权而不能用或伐或和视其势之强弱而不能定此汉唐之事不足论也是既然矣执之于无所执用之于无所用以和为与之为一而天下之人熟于闻见不知其为中国外裔之异者此祖宗之事臣不敢深论也臣之所论者一事自景德元年与契丹盟更六圣百二十年聘使往来天子亲与之揖逊于庭未尝一日败盟约也方谓边庭宁谧可常分无事不幸天祚失道金人骤起破取其国天祚以为与大国义兼兄弟当来投我或遂不复其国则望白沟以南自归当是时中国以大义之故遣十万众制女真使不得逞彼知大国为之助其势何遽至此也岂与约并灭其国分取幽燕故地以为功者比乎失此不念遂有今日然则外裔虽逺而常以信义望中国中国以外裔为不义是以不用而不知信义乃所以为中国者本不以外裔之无而废也夫兼考前世成败之故深思今日致患之本复修先王三者之道则中国之待外裔固无难矣何必劳神于智计鬬胜于士卒益趋于末而不能反哉故夫若不足听而决不可易者臣之论是也 

外论二 

秦汉以来待匈奴者不和亲则征伐何也其术尽于此矣和亲主辱名卑而民得安征伐有功则主荣名尊而民伤无功则主与民俱伤而有功常少无功常多是以后世之论是和亲者十九夫必知有征伐之害而后知有和亲之利先王未尝征伐外裔虽不与之为和而亦不与之为怨是故无以卑吾名而亦无以丧吾实虽然先王之道不行久矣而今日之请和尤为无名夫金人乃吾仇也非复可以寻常视而执事过计借和亲之名以抚之夫子弟不能报父兄之耻反惧仇人怀不释憾之疑遂欲与之结欢以自安可乎往者绍兴行之天下不厌至于废逐大臣诛杀名将尽黜异已者空士大夫之列汹汹数岁而后定一旦金人败约始举不得巳之兵以应之天下又自言复雠为事暴师淮水之上久未有功宰相仍用前策建请罢督师撒攻具出东西北道四要郡以与而复为和俄而敌又大出天下之心凛然以为盟誓必不可保然自是疆圉无事又十余年虎卧在庭其起无时室中之人不得安也使无弓矢陷穽或不免徒手而搏之以必死为决犹愈于坐而待其死也若有弓矢陷穽可也乃畏虎而不敢用何哉呜呼失吾所操之具而听敌之自为是独何时而可也今天下非不知请和之非义矣然而不敢自言于上者畏用兵之害也其意以为一絶使罢赂则必至于战而吾未有以待之故也乃其以为不可而敢自言于上者非真知其义之不可也直媒之以自进也非可用以当敌也故真知其义之不可者皆内愧切叹而不敢言也真知者不敢言敢言者不足信然则今之所以待敌益疎略矣今日之议臣不敢独以告于上庶几执事者皆知之昔祖宗之世也内治巳定则所谓求和亲之利者为保全宋民计耳是不惮自屈而力行之可也今日存亡之忧不得尚用徃事为比使敌复如辛巳甲申忽拥大众以求战和固不可且其崛起暴强而据吾太平之土壤已五六十年矣如使复为天祚盛极将亡他人出而有之和亦不可也盖非惟其义之不可而势则然矣昔祖宗之世也唯其有以容养契丹使不敢桀傲则兵可以至于不用今日之兵其决不可不用矣其用有早暮迟速耳而早暮迟速又非大相辽也逺者五六年近者三四年其尤近者或在朝夕耳然而执事者畏一战之故不敢以告其上因不复为之虑幸其事之不在己引而去之夫忧在子孙者偷吾身之不及见焉可也忧在吾身而出于数十岁之外者偷目前之所未及见焉可也今也无十年之逺有朝夕之近是固不可免之急患也相顾而终未敢言者何也贾谊以为抱火厝之积薪之下火未及然因谓之安以诮绛灌之徒今积薪尽为火矣寝然火之中不知奋迅于烈焰以自求免而坐待其灼烂者是固不必谊之智而后诮之也以臣计之一战之可畏也犹未足畏也然虽絶使罢赂而臣以为犹未至于遽战者盖求战在敌使之不得战在我若此之术执事者所当思也夫胜敌固有道用兵固有法所当施行者固有次第矣执事者犹未敢闻其始而臣安敢详其终且今之能言者众矣不度本末不量浅深而歴数天下之至计以自衒鬻此其可用者安在夫惟以复仇为正义而明和亲之决不可为自此以往庶有可得而论者 

外论三[缺] 

外论四[缺] 



水心集巻五宋叶适撰 

奏议 

纪纲一 

纪纲法度一事也法度其细也纪纲其大也古人之为国岂能尽正葢或得其大或得其细有失其一必得其一若细大俱失而欲烦文细故以维持其国家可静而不可动易屈辱而难尊崇则本朝之事是已虽然法度之失未至如纪纲之失此古人之所甚讳也自尧舜以来外有岳牧内有九官一以制度颁以文告观以巡守诸侯虽国异家殊莫有敢不相率而朝者治兵如治刑治四裔如治中国此唐虞夏商之纪纲也至周参以宗室维以功臣其制加密矣秦则破壊封建而为郡县削弱黔首禁制将相自天子以外无尺寸之权一尊京师而威服天下是时北狄亦始合为一国则筑长城以限隔之重沿边之兵攘却其要地而匈奴遯迹自屏不敢争衡然人王恣雎太甚而下不堪命不旋踵而败亡故世皆以秦之纪纲为失虽然秦之纪纲则诚失也然而以强为失而不以弱失以大为失而不以小失夫强大之势易为也秦特不知为而已亦未可以深罪秦也汉因秦制三边各自备内郡专刑赏丞相御史虽綂摄天下刺史司隶虽督察郡国而守相皆得自为兵其兵也民其民也财其财也极其所治无不可者有进而授首无退而掣肘两汉之治所以独过于后世者岂非其操之简而制之要哉当其盛时攘夷辟地至数千里至其衰也尚能系服单于而臣妾之夫岂蹙缩凡儒之论所可疵病其失哉此汉之纪纲也三国分裂虽政繁赋重民无所措手足本不足以言治然边方鼎立彼此争雄一有蹉跌而祸败随之其所以皆自立于窘匮丧乱之余不可动揺者岂非其分人以地任人以兵功有所望罪有所归截然自用而不相拘制哉西晋使外制内以成诸胡之乱及其征镇固守以忠义相奨激虚声遗号犹为一统海内之具至王导为东晋重上流之柄壮扬州之势石勒苻坚皆竭天下之力无岁不战而晋卒赖以立其后北则魏晋周隋南则宋齐梁陈皆循用之是则纪纲之所在患乎授任之非人而不以人为不当任患乎分画之无地而不以地为不当分画患乎外敌而不患乎内侮其事葢昭然矣唐用周隋府卫之法拣择天下之民聚为强兵内则诸卫将军外有节度总管四夷臣属万里请命虽常困于征伐而唐之威令又过于汉矣州郡削小分置益多而辟置生杀之权视前世皆已稍损至于中年边将权重遂成末大之患无以抗之而内地亦皆裂为藩镇殽乱混并不分缓急不辨内外百世相承之纪纲由此坠失卒至五代以成本朝惩创之说而纪纲不可复振矣 

纪纲二 

唐之中世既失其纪纲而藩镇横及其后也藩镇复不能自有其威令而士卒骄五代之乱帝王屡易者非藩镇也士卒也虽然藩镇居士卒之上而士卒依藩镇以为名见者不察而以其患专在于藩镇艺祖思靖天下以为不削节度则其祸不息于是始置通判以监綂刺史而分其柄命文臣权知州事使名若不正任若不久者以轻其权监当知榷税都监总兵戎而太守者块然徒管空城受词诉而已诸镇皆束手请命归老宿卫昔日节度之害尽去而四方万里之逺奉尊京城文符朝下期会夕报伸缩缓急皆在朝廷矣其时契丹强盛太原未服西有诸戎之遗种所以备守之者犹倚边将至太宗则又渐收之虽边庭亦如内地矣葢民困于唐末五代之久乱一日能使其强藩悍将退听而天下安息安得不自以为制驭宇内之善谋遵用而不易哉虽然为天下之纪纲则固有常道譬如一家藩篱垣墉所以为固也堂奥寝处所以为安也固外者宜坚安内者宜柔使外亦如内之柔不可为也唐失其道化他地为藩镇内外皆坚而人主不能自安本朝反其弊使内外皆柔虽欲自安而有大不可者故自端拱雍熈以后契丹日扰河北山东无复宁居李继迁叛命西方不解甲诸将不能自奋于一战者权任轻而法制密从中制外而有所不行也咸平之末真宗幸大名傅潜王超以畏懦败北王继忠以轻进被擒景德初复幸澶渊幸而迄成和议不然用当日之规画而欲久与相校犯阙之危不俟靖康而后见矣夫恃敌之已和而苟天下之无事割西方以封殖赵德明至其治具则日密法令则日烦禁防束缚自不可动爵禄恩意豢养羣臣狃于区区文墨之中侥幸之习胜而志气日消削节义日隳败矣论者或非之其追言太祖之事如姚内斌董遵诲郭进冯继业之流皆守一郡官卑兵少然而丰财厚禄久任责成边警无虞而太祖能以力内平僭伪葢雄畧如此而窃叹后之不能不知此固昔者为国之本然曩以惩创五季太甚之故削损已多堤防已严此特其未能去者而至其后则尽去之耳自景德以后王旦王钦若以歌颂功德撰次符瑞为职业上下之意以为守邦之大猷当百世而不变葢古人之未至而今日之独得也奚暇他议哉纪纲之失犹其粗者耳并与人才皆壊人之智虑不能自出于绳约之内歴代载籍非不粲然明备而皆未有能援昔以证今者但于繁文细故加増之使不可复脱而后已此岂不为大可叹哉 

纪纲三 

天下之弱势歴数古人之为国无甚于本朝者真宗之末仁宗之初契丹守和约者三十八年赵德明亦三十年文恬武嬉舞蹈太平不见其为弱也及元昊始叛章得象之徒毅然愤其小丑欲翦灭之立论必于不赦既而屡出屡败潼闗以西人无固志而契丹遂拥兵境上以邀索周世宗故地使富弼重为解之然后乃已于是形势大屈而天下皆悟其为弱证矣仁宗亦慨然思欲整治用弼与范仲淹韩琦为两府议论前却施行舛谬小人交斗其间三人遂去而前规故习遂不可破当时议者以为三人不能循致治功而欲以歳月成天下之事其意太鋭故至于此嗟乎此三人者正坐不能以岁月成天下耳弼与琦相继当国其惩前之祸愈深而循致之说愈用矣虽然循致者卒不能有所致也弼相四年琦相七年所循致者何事哉于是财用耗乏人才頺弛天下翫弊愈甚而士以虚名相尚故王安石佐神宗欲一反之而安石不知其为患在于纪纲内外之间分画委任之异而以为在于兵之不强财之不多也使安石知之正其纪纲明其内外分画委任而责成功然后取赋敛之烦者削之本学校隆经术以新美天下岂复有汹汹之论不惟无成而反有所丧也以神宗之厉志有为终于举措衡决变法则为伤民开边则为生事力图灵武遂以失利亦悔用兵之无益者不知改弱势而为强势而欲因弱势而为强势也夫改之与因繇始论之一言之殊耳及其力行坚执乃成党锢更绍圣崇宁而天下大病凡青苗凡保甲凡兵财之政所谓欲因弱势以为强势者至宣和末年扫地无有昔日弱势之所守者又皆废壊而其弱势之不可反者遂为膏肓不可起之危疾虽分四总管以图捍御委长安建康之守以募勤王天下氷解云散一城之地刼制于敌而号令不能及矣当是之时割地以与人使自为守犹且不可况能自守而禁人也哉然则本朝之规画其始终本末之际葢可覩矣自周德威失榆闗之险继以云中燕山两道归于契丹敌在长城之内而大河以北已有不可守之势为天下者不按九州岛之图籍畧其四旁规其中央左顾右望以尽天下之大形坚外柔内分画委任羣臣合力功罪有归以正天下之常势苐因其所有掩絶前后而欲以人主之一力守之岂可得哉此天下之大患所以二百年而常在论今天下之事所以穷数百言而不能决也 

纪纲四 

建炎初载李纲用事议分京东河北用唐藩镇之法使自守其地诸道各置要郡次要郡以一兵马之权纲所措画则已陋矣括马敛财骚动天下议者蠭起不得旋踵卒以逐去于是汪伯彦黄潜善无所施为以为稍徙近南安常守旧命使祈请自足苟延岁月既而有维扬之祸牵运奔走东极海峤始委张浚以川陜而宣抚处置之名立焉便宜行事之命出焉范宗尹相继建请而江淮亦各分裂为镇抚使于时盗贼充斥伪齐拥挟金人连兵内向上流又置镇抚大使文武参用犬牙相附复遣执政督视以一威望浚虽狂疎竟失闗陜然节制诸将保有全蜀张俊韩世忠岳飞亦次第平殄羣寇江左所以粗守而金肯和者任人之效也虽然分画无法寄任不专张浚赵鼎泛然于事机之会言战不敢请和不欲费日累月师老粮匮上下厌倦而秦桧以为权不可外假兵柄不可与人故屈意俯首唯金所命以就和约废诛诸将窜逐名士使兵一归于御前督府结局收还便宜使州郡复承平之常制桧方矜伐自比赵普以为经国之长算莫能及也且祖宗之天下无故而失其大半迁劫之雠百世不可忘矣乃以抚定江左为大功何哉戊申至辛巳二十年矣女真一旦出不逊语闻于殿陛朝野喧然搏手无措相对骇愕无可为者而叶义问汪澈出矣及陛下嗣服以来张浚总綂于江淮虞允文王炎之属相继宣抚于汉中葢四五十年时用分画之法稍以事权付托臣下为国之纪纲终不可废者亦已粗见于此然而不明其地则不可以任其人不任其人则不可以要其功内治不定则夫仇雠者谁与谋之今百计裒取竭东南之力以供馈四驻札者而兵不知用因任旧将之子弟部曲以次得为綂帅而将不知兵除授更易一出内庭报发承受名为机密而大臣不闻诸州禁兵零细纎弱专使路钤教阅训练而守臣不预防遏内江虚撤沿淮纪纲所立错谬无序然则有民谁治有兵谁用有地谁守岁迁月易孰为可见之效而陛下规恢之图终将邑邑不试而已乎天下非可以私智为也方畧非可以私术验也胜败休废古今一涂辙而已本朝之论则欲私为而私验之是以頺弊委靡至于今日而莫晓其故此臣所谓必尽知天下之害而后能尽天下之利也 

终论一 

今天下之害其胶固而不能解挛缩而不能伸宿患积蠧臣已尽言之矣解之伸之岂无其道乎陛下始于出令必有以慰天下之心必罢去经总制钱之半今州县睽睽不能安息人臣之精力消耗疲竭不可复有所为者尽坐此钱而已罢去其半稍稍苏息天下然后州县之月桩板帐罢矣然后民之头子蹙零勘合牙契之额皆寛减矣然后罢和买罢折帛和买折帛罢则民所谓不正之敛皆无有矣三者罢而天下之心慰喜满足然则国用安所取给臣以为二年之后分画既定则朝廷之经费比今日必十去其五六所罢者足以当之有余而二年之前则未也陛下会计二年所罢之费为六十万缗尽斥内帑封桩以补助之夫此内藏封桩者以之罢减三省之苛敛而以代戸部四总领之用度其明德光耀新美观听自两汉以来未有此举动也然则乗此以革去朝廷百年之宿弊无不可者以之减进士入官可也以之减任子入官可也以之破资格可也以之重铨选可也以之废吏胥可也百年以来世论所谓动众而召乱惴惴然不敢举如臣所言之害者今皆并举而为之无难也如此则朝廷清矣然后分两淮江南荆湖四川为四镇以今驻札之兵各以委之所谓四镇者非尽举此百余郡以植立之也于中各割属数州使兵民财赋皆得自用而朝廷不加问焉余则名属之而已而又专择其人以各自治其一州所谓兵民财赋皆得自用则朝廷平日所以置四总领馈其军输者二年之后皆可无复与彼以数州之财足养之矣如此则彼之任专吾之费轻矣虽然以兵与人以地与人此今日异常之大事也然其为之者不惊世不动众陛下一日命之则成矣成则久久则安之以为常然若此者内以朞月之内尽去民之所患苦外以二年之外兵厉士奋可用之于死而大功可举矣陛下不惜财不吝权念吾之所大欲者解胶固伸挛缩易于举动果于责成以立大功而已则减经总制除和买折帛以先慰天下之心而后朝廷所谓烦密不可变之法度者尽变之以共繇于疏通明达之涂矣分江淮川蜀之地与之兵民财赋以重人臣之任而后朝廷所谓专闭不可分之纪纲者尽分之以各合于外坚中柔之术矣若此者兼两汉之长而不袭两汉之失待之以成功而终之以礼乐则三王之治不难进也虽然为此者官非难也而士为难士非难也而民为难民非难也而兵为难诚今世之大事也图兵之难者定则天下之利尽矣 

终论二 

致今日之治无他道上寛朝廷下寛州县而已竭朝廷之力使不得寛者四驻札之兵也竭州县之力使不得寛者厢禁军弓手土兵也然则何以治四驻札之兵而寛朝廷今既减经总制罢和买折帛蜀之折估青草而内出二年之费以供馈四总领矣宜任四人者繇郡守摄都綂制召旧帅使归宿卫钩考其隠冒干没请给不尽及军人之罪声而治之然后俾四人者一听其所为而吾无问焉所问者吾欲精其军使各不过三四万吾欲用士之鋭而不并富其家小夫厉士而养之将用于死地以求胜也乃为之立家是兵为民也古者民为兵今者兵为民宜其消惰孱弱而不可制也昔者之论欲一当百又曰欲一当十夫百十何可当也姑得以一当一则精兵也夫一人得一人之用则固已十四五万人矣用之必死谁敢敌者女真之来南也杂以奚契丹勃海汉儿前纔五六万后亦不满十万而已夫用兵者用其气也多兵以先困气先索耳吾之所问者如此又有所问更其弊政行其新令吾欲其无讙无动以惟吾之所命若此者在用其人而已各与之数州地使自食而余州得寛焉此二年之内所得为而二年之外收其效者也若是则朝廷寛矣然则何以治厢禁军弓手土兵而寛州县宜先择一二十州畀之使散杂役之厢军今之厢军尽隶官下无在营者并与之以一二年之衣粮使各自为子本以权给之而州无复给又散禁军夫厢军可散也禁军散且为乱奈何曰禁军之可畏者为有以禁切州县使不得私役且上教故地今不上教散而杂役如厢军焉彼欣然自幸耳然则散禁军如散厢军弓手之费稍轻土军差小不急散也久将消尽要以必散而止夫厢禁土兵弓手皆散何以守其地自三等以上籍其家一人以为兵蠲其税役大州二千人而止下州八百人而止州县各为之所将校率用其人秋冬而教春夏则否有警呼召不用常法然其为兵也必在州县四方三十里之近家者此三四年之内所得为而三四年之外收其效者也若是则州县寛矣朝廷寛则凡所以取州县者皆不用而食租税之正矣州县寛则凡所以取民者皆不用而敛租税之正矣且又非特此也朝廷寛则羣臣有暇而人才多矣不若今之乏也州县寛则民有暇而善良多矣不若今之薄也上多人才下多良民兵省而精费省而富五年之内二年之外合其气势用其锋鋭义声昭布竒策并出不用以灭敌而何所用哉虽然为此者无他也力行而已按其岁月在乎二年之外五年之内今日行此事去此弊某日此弊去此效见不见则易其人加之意而行之以日月计其实效致矣 

终论三 

臣前所谓者皆国门内事也夫门外事难论也自陛下嗣位以来士大夫莫敢有言及门之外者陛下嗣位以后始争以门外事为言几成俗矣言门外事既孟浪茫广多虚寡要而门内事皆不及知故臣欲先尽门之内而及门之外今其将帅不知主名控御不知地利则指事而言者妄矣臣请先论女真之始所以得者葢每怪士大夫过于誉敌而甘为伏弱者何也其誉之也谓阿固达尼玛哈乌珠三人者彼国之雄杰皆古所无有故本朝之被祸最深此大妄也阿固达豪其部中延禧烦扰既过不堪囚执起而自叛此亦常理也不幸延禧政乱未尝交锋辄以败北女真者用其兵食其粮取其遗戈委甲而因收其土地披靡逃遁而坐获其国都而谓阿固达之雄杰如石勒慕容隽之流以智力百战屡偾屡起卒以得之可乎阿固达死乌竒迈立不能主令而斡里雅布尼玛哈分之其后乌珠来江南三人者之奋而我之所以布阵力敌而复不胜者何也自其始入而吾国已空千里无当之者矣彼荡然而来也夫未尝与之战败则尼玛哈乌珠何以能独过于古之逺人而遂取吾之中原如是其酷哉葢吾上下之人莫有用命拱手誉敌甘为伏弱而至此耳且彼之所欲必得者河北河东耳山东河南之地先以与邦昌后以与刘豫又复以归我张邦昌不敢抗而吾不能守也退而迁维扬耳刘豫见废以归我而吾不能守也退而割江北淮南耳彼真见吾之不能守也然后取而据之然至于今日犹有不自安之心焉夫过于誉彼而不能自守当其始也乍见骇闻仓皇扰攘容有此论矣今安定久矣然而誉之不已何也故誉彼之兵则精鋭而吾则疲弱然则何不易吾之疲弱而誉彼之精鋭何也誉彼之威令则明信而吾则玩侮然则何不易吾之玩侮而誉彼之威信何也誉彼之规画则审当而吾则苟简然则何不易吾之苟简而誉彼之审当何也誉彼以胁国人而因为偷安窃禄之计此风俗不忠之人而无有知者方靖康艰难时唯宗泽不平此论如泽未足以见古之立功立事者然使泽得用二圣终不北狩矣固可一战而败也葢天下之祸有大可痛者不战而败不守而亡此则自古以来未见有靖康者矣不追此议而为可战之事反谓自古未有如三人之雄者臣谓此论亦自古所未有天地之理久之不伸必有待于陛下也夫尼玛哈斡里雅布同出而独围太原者一年既破都城尽取中国之辎重徐行而去乌珠生长极北梦寐不知江海舟楫为何物也空行问津至于四明而返使吾之兵法皆尽废不可用则彼之雄杰诚可信矣使兵犹有法则彼之所为乃丧心失灵狂惑而求死者也何乃誉丧心失灵狂惑求死之人以为古之雄杰皆莫过也哉 

终论四 

请言金人所以守之者夫阿固达尼玛哈者其始不过并吞诸部落非素有兼天下之志也契丹久安而政悖一朝起于不顾死命之中屡败辽人杨朴者因教以称帝改元至尽并契丹而燕人为之用及郭药师导以犯阙其后遂破都城而据中原葢晋之所谓刘石鲜卑氐羌皆尝生长中国奋其雄心公起窥伺而尼玛哈乌珠本无其志也特以敢于决斗而二国皆自莫敢较其故臣亡虏相与为之立其国家文法制度参以本朝及辽之大畧繁剧牵制若乃聚重兵凭坚城衣食嗜好极于精善非复当时之本志矣始者我以二圣显仁之故使命而请以讲和好骄不见从郦琼之叛拥全众以归刘豫彼疑有间且合从困彼也遂急废之以河南闗陜来而罢兵乌珠再出大败于顺昌柘皋始稍惧我而盟约遂定且以女真种落而兼中原契丹为之主其势不顺其心不服而保守至今六十余年者以中原积怯懦不自振之气且无有为天下倡者虽或倡之而居文法牵制之地亦决不能坚壁而穷斗故也自绍兴十一年之后不惟我之所欲者专在和好而女真之族类亦皆以和为利亮氏弑君杀母志平区夏移都旧汴南渡江淮鼓声所震水波腾涌然发足未几而今敌自立于后矣方变昔日之君臣而为敌国又尝声以还故疆为言范成大之使汤邦彦之使中间屡较礼文矣自其向者平视我师投袂贾勇及此开隙足以取怒而彼卒不动今岁迁入其穴传闻多端难可信据然而上京萧条从臣死丧思燕之乐既而复返此不可诬也然则女真失其故部与契丹之地而以燕为家其君臣上下文法制度所以守其国者皆以中国为法而又愿和不愿战喜静而恶动是虽六十年积累之久而与此二国之人终非有手足肺腑之托也其与刘石鲜卑氐羌之勍对不侔也明矣然则其事在一战而胜之耳夫一战而胜敌之心揺不复留中原当以燕为固耳吾之始一大战而胜其求中原也固易及其终于胜而不可御使并燕得之此则难矣虽然事岂有不难而后成也哉今姑未言其终于胜而不可御者姑求其一大战而胜之之道焉胜之之道尽去吾之弊政用必死之师必死之将必死之士决壊二百年糜烂不可通之说真以必死敌之则胜矣若今世之言兵出某策张某阵用某人以立竒功者岂可赖邪在以实胜虚以志胜气以力胜口而已矣 

终论五 

请言前日之所以谋为恢复者赵鼎书生自附于问学收拾文义之遗说与其一时士大夫共为内中国外四裔之论此说春秋者所当讲也不可以为不美虽然中国之不可以徒贵四裔之不可以徒忽也所谓女真者岂以其讲论析理精微之所能致邪张浚之始用也少年狂疎恩信未足以感士智力未足以服人蹙迫强项玩命之将一举而失闗陜蜀之全者幸耳鼎既泛然于事机之间不战不守敌来则进而拒名曰亲征敌去则退而安名曰驻跸而浚尤为无綂光尧四顾无所倚仗以言孝思之迫切则佑陵之梓宫未归显仁之銮辂未返以言图功之敉宁则治兵讲武不休而内外之分决迄无期度于是秦桧南自南北自北之论衡入其中坚不可破而鼎与浚均逐矣及乎绍兴之后桧死冦动而隆兴之初浚专以恢复之说自任号召天下名为忠义自喜者利而从之其实无措手足之地聚兵淮上一则祖述范仲淹之旧说欲与金帅往返以定和议为两国生灵请命一则欲急合北方大姓故家契丹旧部相率响应以谋大功至其一败符离师徒溃散人情摧沮异论交兴而汤思退王之望尹穑力主割地以盟而中原再失望矣浚不成而败事及其招徕归正归明之人散满内地穷困州县冗杂铨部至今无根柢者上书论事自谓能知敌情画策出竒以干差遣而度岁月皆浚所为也葢浚与鼎乃前日言恢复者之首而其方畧可考矣昔者南北两立南欲返城而归北北欲夺地而来南无义之人志念不靖未始不如此为将帅者啖致之而不敢絶岂真以此为立功实验哉今南北虽复为两立之势而北本吾故都故南之思北也少而北之望南也多大姓旧家常思归顺其理必然无足怪者特患吾威不立而战不胜耳威立而战胜可使中原之士奋挺逐冦而迎我然吾之真能恢复者不专在此况于契丹旧部岂可诱致此与童贯用郭药师伐燕拒女真何异邪浚少年为将相困踬白首忠义不衰而其所经画者止于如此光尧圣训谓浚不可用非知人之明哉今乡曲之拐士志在邀利取宠复取浚门下已陈之说更互藻饰以为北方之竒策而国信小吏以土物相馈遗窃问厮养而谓得敌密事以相衒耀沿淮守臣思为进用计布心腹于跳河之曹越淮未几撰造虚事以为间探之明若此者纷然继踵而恢复之说遂与举子习程文以媒课试者无异而国事真无所考据矣愿陛下一切扫尽勿留圣思力行今日之实事以实胜虚以志胜气以力胜口用必死之师必死之将必死之士以二年之外五年之内责其成功可也 

终论六 

请论今之所当分画者敌以得中原为守而不以备我为守其战妄进而已其守严兵而已昔人南北对垒之形彼不知也我无对垒之势故也然而吾以其无对垒之形而战则欲效彼之妄进守亦效彼之严兵是所谓无对垒之势者也符离之战是妄战也虽使得宿得亳得徐遂至汴郊将何为乎彼之所以由淮而妄进者明我之不敌耳而我亦效之何哉驻札之兵是严兵也不度其必守而宿兵焉宿兵于无用之地将何为乎故我之当进而置兵者四兴元一也襄阳一也合淝一也沿海制置司一也我之当守而置兵者二建康一也鄂州一也当进而置兵其必进者二兴元也襄阳也其不必进者则合淝也沿海制置司也何谓必进襄阳之出宛洛兴元之出秦凤二者我之所必当有事据中州按闗陇形势之最先古今之同论决不可易者也何谓不必进从淮以出亳宋大梁地散而难一且彼之所必争也彼所必争吾能拒之使不可进而安江南之心其功多而大矣渡海竒事也危道也其进所以取齐也使闗洛事济四方响答朐山复来则可用矣不然则便而待之耳何谓当守夫建康鄂州非当守也然为国必分内外其四外也其二内也内之不可不置兵皆所以守江南也虽然置兵无多必一人得一人之用则合淝最多也兴元襄阳其次也建康鄂州又其次也制置司又其次也不尽二十万足以满之矣夫谋天下之大事成天下之大功非可以攻人之无备出人之不意也必有堂堂之阵正正之旗攻坚排深之力而后可我以此进彼亦以此进昔者谓彼能而我不能也今无谓彼能而我不能故我能彼亦能尽我之所能以较彼之所能短长相形而胜负分矣一再胜则霸王之资也夫天下之功难成也天下之事难谋也晋宋之间耀威河南常事尔枋头灞上滑台虎牢洛阳皆得至焉独其不合天下之势所以南北分裂而南之土地日削既失蜀复失淮复失江北故隋并陈也绍兴十一年之前中原之号令犹或可接后始截然矣末年溃乱而诸将亦或有所至今也复不能望见襄庐以北论者方嚣然以取中原为希世之事不知中原虽可得北方犹未可图也况其不能望见襄庐之北而欲坐策中原者乎陛下宜执分画之要谨命帅臣立为至难不可动之实以对堂堂之阵正正之旗生其人之气势而不务出于无备不意以为立说之观美而实不可用此则今世谋事立功之始也 

终论七 

葢今之所谓分画者以一当一而以一取其一适得平焉以蜀当秦亦以取秦以荆襄当韩魏亦以取韩魏以淮当梁汴而亦取梁汴也又以沿海制置司不当齐而志取齐焉如是而长江之内深入吴越旁极闽广而我之所以为国者又当在分画之外其自守犹为有余至于人徒兵械财榖而我之所以为是者不待收聚经营而可以自足则是非必奋于微弱立于艰危以少取大以寡取众若昔者越之于吴燕之于齐也又非若女真之于辽与我也而又中原者我之地中华者我之名复雠者我之义则自燕以南其势易以倾动而从我若是则我于一当一一取一之外又有所为易焉者虽然我之所有亦非彼之所无也我之所易亦非彼之所难也力均者必以力胜而我又有所谓难者自宣和以前以弱势行弱政百二十余年矣宣和以后又非止弱而已我之人气夺心慑不能自主其命而今也抗首奋势大正其纪纲欲必以一二年之外五年之内而有大功天下之人或以窃笑或以惊视或以疑之或以非之或以沮之异论四出解体不前且复人才未尝素练识不足以信其志意不足以行其力则兵之欲少者未必不激其变财之欲少者未必不因其乏此必至之势而君臣相与之间不能泰然自保以要其成者也虽然事决有不可不然者在陛下深信力行而已葢昔者其人所行之事与其人所立之论尚为不逺论立于此若射之有的也或百步之外或五十步之外的必先立然后挟弓注矢以从之故弓矢从的而的非从弓矢也今日之论先揣其人之不能行与其势之不可行而论因以立是引的自近以成射者之无能而已自东晋王述蔡谟始有量力度时之论而殷浩诸庾屡谋北方桓温事力尤盛谢安时会最捷然皆劳民动众无所成立而败丧随之故王述蔡谟之论胜而今世偷惰无能之人窃取其说以疑乱当世所以国威久不振而陛下欲为之志久而无所为也故臣愿陛下究观古今之变尽其利害之情而得其难易之实解胶固伸挛缩先有以大慰天下之心天下之人方倾耳张目耸动四顾而莫知陛下之说安从出也然后立坚定之论而讲分画之规警策羣臣生其志力以终从陛下之论如射之立的而不使羣臣一前一却懐诈饰非以疑沮陛下之所立譬如引的自近以成射者之无能也此天下之大决安危兴壊之大端陛下之所先知也如此者定则臣虽微且陋得以其说为羣臣之倡承望圣意而敷畅于下诛赏可用功罪可分而人才出矣 

兵总论一 

今事之最大而当极论之论之得其要而当先施行者一财也二兵也虽然财之所以为大事者繇兵之为大事而已其举措为废兴之决无先于此世之言兵者充塞烂漫可闻而不可听可听而不可行者无他焉言古者简易径省无兵之患而有兵之利然而接乎今之异势异宜而不可用也则古虽善而何益言今者繁密重滞有兵之患而无兵之利然而习乎今之既安既成而不可改也则今虽不善而何损虽然此非真择利害以定取舍者也诚使真择利害以定取舍则虽不必简易径省以慕古人之名而今日之兵其有患而无利晓然庸人皆能言之岂可不亟图而亟变乎葢尝虑之三代之兵乗两汉之郡国管仲之内政隋唐之府卫此古人之美名也自府卫变为召募召募之法壊而边兵始重于是藩镇之乱起收藩镇之重势而人主聚兵以自将为名竭天下之力以养之及人主不能自用而柄任已不专于诸将矣则四顾茫然无所綂一于是内则常忧其自为变而外不足以制患至于有莫大之兵而受强敌无穷之侮此非今世之所谓实患者乎美名不必慕是各度其时之所能行者可以言智矣实患不能制是又不知其时之所当变此不可以言智也姑试言兵之常制以合今日之事有四有边兵有宿卫兵有大将屯兵有州郡守兵边兵者因其地练其兵不待内地之兵食而固徼塞也宿卫兵者因都邑所近之民教成而畨上与募士杂国廪其半而不全其养也大将屯兵者悉用募士而教其精鋭全养之而已州郡守兵者以州郡之人守之而不以州郡之力养之也故兵制各行而兵力不聚然后有百万之兵而不困于财矣故进则能战退则能守而不受侮于强敌今也一之边兵募也宿卫募也大将屯兵昔有旧人而今募以补之使成军也州郡守兵昔之禁兵消尽而今募其人名之曰禁兵也四者皆募而竭国力以养之是徒知募而供其衣食耳此所以竭国力而不足以养百万之兵也力则已困用则不可故进不可战退不可守百人跳梁而一方震动而强敌之侵侮无时而可禁也臣愿陛下审虑定计以分四者之兵而变今之法不过二年法行制定财不足为大忧而兵可用矣 

兵论二 

自唐至德以后节度专地以抗上令喜怒叛服在于晷刻而藩镇之祸当时以为大论矣然国擅于将犹可言也未久而将擅于兵将之所为唯兵之听遂以刼胁朝廷故国擅于将人皆知之将擅于兵则不知也大厯页元之间节度固已为士卒所立唐末尤甚而五代接于本朝之初人主之兴废皆羣卒为之推戴一出天下俯首听命而不敢较而论者特以为其忧在于藩镇岂不疎哉太祖既稍收节度兵柄故汰兵使极少治兵使极严所以平一僭乱威服海内者太祖綂纪纲御之力非恃兵以为固者也羣臣不考本末不察事势忘昔日士卒奋呼专上无礼之患而反以为太祖之所以立国者其要在兵都于大梁无形势之险其险以兵夫都于大梁因周汉之旧而非太祖择而都之也使果恃兵以为固则连营百万身自増之不待后世也其数乃不满二十万何哉不以兵强前世帝王之常道也况太祖之兵不满二十万其非恃兵以为固也决矣召募之日广供馈之日増葢端拱淳熈以后契丹横不可制而然耳康定庆厯谋国日误恃兵为国之说大炽不禁而后天下始有百万之兵弱天下以奉兵而其治无可为者矣而上下方扬扬然以为得计为之治文书治财赋尽用衰世裒刻之术取于民以啖之而犹不足及其不可用也则又说之俛首以事骄邻而使之自安于营伍之中也故王安石欲为神宗讲所以销兵之术知兵之不胜养而犹不悟藉兵之不必多教诸路保甲至四五十万阴欲以代正兵正兵不可代而保甲化天下之民皆为兵于是虚耗之形见而天下之势愈弱矣元佑废罢保甲史臣以为太祖设阶级之法什伍壮士以销奸雄之心兵制最多而百余年无祸乱王安石不足以知此者实録所载葢当时议论之本原也虽然王安石则信不足以知此而不为王安石者岂能知之哉至于绍圣以后则又甚矣保甲复治正兵自若内外俱耗本末并弱大观政和中保甲之数至六十七万二法皆弊名具实亡故事制大壊而士卒不能被甲荷戈平民相挻化为盗贼斡里雅布始挟兵纔万余长驱而至莫有敌者仓卒遣人召白徒以勤王京师失守则勤王之人寇掠遍天下矣呜呼痛哉养兵以自困多兵以自祸不用兵以自败未有甚于本朝者也而议者犹曰恃兵之固制兵之善可因而不可改可増而不可损是厚诬太祖而重误国家也加以四屯驻之兵又昔所未有以数倍祖宗之财用投于四总领之巨壑而州郡又各以厢禁兵自困侵削民力至于空尽问其外御则曰请和不暇问其内备则曰仓卒可虑綂制统领总辖路钤将兵之官充满天下坐糜厚禄而兵未尝有一日之用方今国未见有难治之弊敌未见有难破之验徒以自困于兵浸淫重滞不能轻利其一曰四屯驻大兵之患其二曰州郡厢禁土兵弓手之患去一患而得一利一州之兵患去则一州利一方之兵患去则一方利兵患去则兵强惟所用之无不可者陛下果决于此岂有久而不革者哉 

四屯驻兵 

敢问四大兵者知其为今日之患乎使知其为深患岂有积五十年之久而不求所以处此者然则亦有不知而已矣自靖康破壊维扬仓卒海道艰难杭越草创天下逺者命令不通迩者横溃莫制国家无明具之威以驱使强悍而诸将自夸豪雄刘光世张俊吴玠兄弟韩世忠岳飞各以成军雄视海内其玩寇养尊无若刘光世其任数避事无若张俊当是时廪稍惟其所赋功勲惟其所奏将校之禄多于兵卒之数朝廷以转运使主馈饷随意诛剥无复顾惜志意盛满仇疾互生而上下同以为患矣及张俊收光世兵柄制驭无策吕祉以疎俊趣之一旦杀帅巻甲而遁其后秦桧虑不及逺急于求和以屈辱为安者葢忧诸将之兵未易收浸成疽赘则非特北方不可取而南方亦未易定也故约诸军支遣之数分天下之财特命朝臣以总领之以为喉舌出纳之要诸将之兵尽隶御前将帅虽出于军中而易置皆繇于人主以示臂指相使之势向之大将或杀或废惕息俟命而后江左得以少安故其为深患者若此而已虽然以秦桧之虑不及逺也不止以屈辱为安而直以今之所措者为大功疲尽南方之财力以养此四大兵惴惴然常有不足之患桧徒坐视而不恤也桧久于其位老疾而死后来者习见而不复知但以为当然故朝廷以四大兵为命而困民财四都副统制因之而侵削兵食内臣贵幸因之而握制将权蠧弊相承无甚于此而况不战既久老成渐耗新补惰偷堪战之兵十无四五气势愞弱加以役使回易交跋债负家小日増生养不足怨嗟嗷嗷闻于中外昔祖宗竭天下之财以养天下之兵前世之所无有而今日竭南方之财以养四屯驻之兵又祖宗之所无有也夫以地言之则北为重以财言之则南为多运吾之多财兵强士饱事力雄富以此取地于北不必智者而后知其可为也今奈何尽耗于三十万之疲卒袭五六十年之积弊以为庸将腐阉卖鬻富贵之地则陛下之逺业将安所托乎陛下诚奋然欲大有为于天下摅不可掩抑之素志以谋夫不同覆载者之深雠必自是始使兵制定而减州县之供馈以苏息穷民种植根本于是厉其民使必斗厉其将使不惧一再当敌而胜负决矣兵以少而后强财以少而后富其说甚简其策甚要其行之甚易也 

厢禁军弓手土兵 

厢军供杂役禁军教战守弓手为县之巡徼土兵则为乡之控扼夫供役有兵巡徼有兵控扼有兵大州四五千人小州犹二千人计一兵之费其正廪给之者居其一焉因兵而置营伍将挍其上路分钤辖总营者居其一焉恩赐阅视借请劵食者居其一焉缘兵之蠧弊亏公病私者又居其一焉民之所谓第一等戸尽其赋入不足以衣食一兵今州郡二税之正籍尽以上供者及其所趂办酒税窠名尽以上供者朝廷既自以养大兵矣而州郡以其自当用度者又尽以养厢禁土兵又有配隶罪人牢犴充塞亦州郡所养然则财安得不匮而民安得不困乎夫所以养兵者为其有事而战不为其无事而备也无事而备则必有不养之兵而后可今养之于无事竭州县之力以衣食之固非所以战也则虽有百万之兵而不免自贬为至弱之国乃其势之宜然耳世之论曰养兵之患无智愚所同知然而不能去者不可去也不可去者动众害事弊未除而乱先作也夫畏其动众害事以为弊未除而乱先作此固庸人之常情耳而以为养兵之患无智愚所同知则非也何者诚不知而已知其为患则早夜之所思命令之所出必使之至于无动众害事可以除弊而不作乱以幸天下国家也岂恣其如此而徒曰必动众害事哉故不减宿卫屯驻之大兵则国力不寛不减厢禁弓手土兵则州郡之力不寛夫立法定制于重滞繁扰之中以困民为安强以耗国为实惠以疲士大夫之精力为用材以人心益陋所守益卑者为逺识以不可举动为体国以养兵不战为销奸雄之心遂至于忘雠耻弃诸华废天命礼壊乐失积众弊而莫能革者宿卫屯驻之兵困之于上厢禁弓手土兵困之于下而已陛下思之于外而不图其内意行其所难而不实为其所易者何哉 



水心集巻六宋叶适撰 

古诗 

冯公岭 

冯公此山民昔开此山居屈盘五十里陟降皆林庐公今去不存耕凿自有余风篁生谷隧雨斾来岩虚人随乱云入咫尺声相呼四时草木香异类菓蔌腴采薪得崖花结缀成襟裾此亦佳窟宅可对幽人娱何必种桃源始入仙者图瓯闽两邦士汹汹日夜趋辛勤起芒屩邂逅乗轮车山人老白首名氏不见书我独何为者拊身念居诸 

吴江华严塔院赠了洪讲师 

具区以为潴吴江以为裨自专一方浸尽纳海所遗逝川无发叹丽泽可求师昔人会心地今为鱼鸟资飞者自无极游者自无涯造物不谆谆亦莫分何谁此时余与子相遇相谐嬉曽观烟雨外未满苍茫思复来秋风后重有骚屑悲不及日月入烂焉堕轮规尚见波涛惊累然拥丘坁况彼琐细者蒲菼争纷披当年吴季子德合无醇疵范蠡之所矜视之渺毫厘末路张季鹰适意亦见推人才非一端事近苦易移常恐后生辈风流日凌迟县忧公家迫俗陋栋宇卑子将跨大阁对此连天弥英雄久销歇枯槁乃光辉置余一榻处析理定兴衰 

送赵景明知江陵县 

吾友赵景明材絶世不近疏通无流连豪俊有细谨尤精人间事照见肝膈隠忽然奋须髯万事供指凖汉士兴伐胡唐军业诛镇久已受褒封谁能困嘲摈四十七年前时节忧患尽去作江陵公风雨结愁愠昔称长官贵今叹服劳窘夜光傥无因早晦行自引田园多遯夫未必抱竒藴勉发千钧机一射强冦殒 

送郑景元 

兄弟同升难髙材自摧角官多复不记四载礼南岳一朝尽室去菲食遭岁恶丈夫轩豁意快紧出鹰鹗忍事得无惭信有古人学建安虽闽壤桂树美可乐合抱更连理丛生荫州郭岁月歴悠长根株见龈腭终当作大厦积功在云壑尚友如此君苍天未为薄 

题贾俨不忘室 

贾子好修士躬耕鹿岩阿茂木俯青泉幽处堪逶迤有室净棐几图史参前罗独能取我语标榜相巍峩我语不必记子意故足多物之徇外者迅若横流波当其一念觉胼胝驻崩涡神丸起痿瘵厚纩还暄和伦类苟通明轨辙宁舛讹但忧所见弱缭如附松萝舆薪岂不睹奈此斤斧何勿令学髙山所至纔献坡如于众稊稗收拾同颖禾虽云善端在坐悼良时过子先发曹掾仁义躬濯磨活人不知数一善禳众瘥每识饭牛下有作宁戚歌至今乡里敬墓栢垂霜柯子质复粹美藻火兼佩珂中夜再三叹警策自诋诃未合者参辰巳逝者江河所愿天爵尊非必贵决科 

陈同甫抱膝斋二首 

昔人但抱膝将军拥和銮徒知许国易未信藏身难功虽愆岁晩誉已塞世间今人但抱膝流俗忌长叹儒书所不传羣士欲焚删讥诃致囚棰一饭不得安珠玉无先容松栢有后艰内窥深深息仰视冥冥翰勿要两脾消且令四体胖徘徊重徘徊夜雪埋前山 

音骇则难听问骇则难答我欲终言之复恐来尊沓培风鹏未髙弱水海不纳匹夫负独志经史考离合手捩二千年柔条起衰飒念烈傥天回意大须事匝偶然不施用甘尽斋中榻宁为楚人弓亡矢任挽踏莫作隋侯珠弹射坠埃壒 

超然堂 

晨兴诣曹参使驿传呼趋庭头颈屈退归阖户胥吏玩过门掉臂不入室宅舍空荒转頺漏驺仆蓝缕常寒乞此堂岂可更超然乍可鞅掌中怫郁每怜庄周齐物论遣词旷荡违经律独称松栢受正命舜何人哉尽伦匹萍实浮沉江汉逺剑气腾掷牛斗出招徕凤麟已悠缓琢磨圭璧强坚密檐擎自贵竭人力起倒相因废天质古今问学满天下分寸毫厘难细诘以兹凛凛观万事口不敢言心自失今朝幸续省仓米且以糜煎饱时日 

再过吴江赠僧了洪 

回颷掩夹浦势与黒楼颃连袂上长桥身弱屡见扛苟无倾覆忧恣横未易当坐定互惊愕师云乃其常有时气力雄驾浪拍此邦熟风无失舟小艇来茫茫始悟寡所谙论改色据张衒小以为大空令事难量玩变不覩微亦乖智之方已矣勿复云闻锺过石塘 

灵岩 

穹窿右俛眉天平左垂鬓吴人宅沮洳兹山抑其镇陟起为表着突兀数寻仞樛松颇坚瘦立石乃荣润兼有千里陂杳霭来逺韵宜乎登椒丘摆落思奋迅吴主未亡时絶色馆孤峻歌声妙欸乃俎品穷蛤蜃援琴固停晷解甲仍转瞬终归寂寞人破釡煮枯堇陈迹不足吊新缔何劳问三年姑苏驿空望此塔近适当熟食节暖气无已吝豪风増春愁异雪损花信聊以壮游衍归受儿女冁 

葑门 

遗墨固藏神希圣非立我断后辄无前实右即虚左品定赋纎洪义明分勇懦端木语卫文洙泗皆卿佐孔子叙夷齐后进尚嵬琐从来一大事几作鸿毛荷知非言所及结网鱼受课谁持空空质放纵无不可兹门小精庐荒寂众万过欣余二三子拙力守饥卧杨花安得揽飞去天隅唾唯有露垂垂满畦红药堕 

还华贤良九经说贤良进巻语林等 

华君官五世人物朴而重穷经不辞难着论何其勇编排过百帙装庋髙一冢见闻颇惊讪吟玩自欣悚余本空疎人盛刺勤逺捧津般俾之读涉岸沧溟汹谁知畏浩博敢复议烦冗芄兰恨柔蔓栎社嫌拥肿谁令独管吹而为众竽恐杨墨岐路迷服郑丘林拱四邻黄策子简要获天宠君兮幸持归卧看云生陇 

齐云楼 

天下雄诸侯苏州数一二都会自昔称陪京今也贵奕奕撰重楼岧岧立平地虚景混空苍嚣声收逺肆闉阇虽散阔栏槛皆堪记向非土木力焉能快髙视湖山西南维江海东北塈舒缓未为愚疏达终多智穷民一宵灯细巧杂纹织豪士三春卉妖丽乱名字侈甚见精诚富余轻讲肄先朝丰豫日应奉稽古义花纲飞入汴石林鬼浮泗天然造生活始者行赈施王公占上腴邸观角竒致是邦聚璀璨四顾尽憔悴狂敌误濡足遗爇等交臂艰难屡省方薄遽亏顿置因循堕和好俛仰销年岁翻怜井邑盛又使编氓匮颇云鱼虾微亦已困征税人生贱苟免所尚刚强气呼鹰饱何时暴虎怒斯易吁嗟久悒悒胡为长惴惴夜闻踏歌喧激烈动哀思吴俗固捷疾吴兵信蠭利项梁起雠秦子弟奋投袂功成须力到岂必资黠慧宁羡鹊居巢盍如蛉有类未发忌先闻因诗良自喟 

虎丘 

虎丘之名岁二千虎丘之丘何渺然众山争髙隠日月笑此拳石埋平田虽然培塿疑异物划开阴崖十丈悬冢中有恨索遗指亭上无语传枯禅偏是吴人爱山急逐面分方夸凭立屋承隋唐良穏称墨题熈丰尚新湿松梢莫遣风雨横石盘自添苔藓涩春来春去吴人游足蠒层巅踣应泣 

北斋二首 

频年寄全吴廨宇杂营保前厅久倾压后舍岌欹倒常因霖雨后壁壊不容扫跳蛙浴漏潴野榖媚穿杲以兹违色养先还媿亲老低头谩商歌瞪视豁愁抱当身良易足遗后非长道幸今修整毕楹桷正完好晴窓闲昼永夜榻初凉早友朋坐雍雍燕雀鸣草草居室君子后荜门固为宝矧伊泽国士败栋灭涂潦缪充使者属职思振枯槁人之所歆羡未必天能造巻藏姑罢归蠧简说刚浩 

人情无终极匪陋则求佳寝处既少安游燕岂不懐惟思旧酒务糟酵荒榛埋破瓶聚隆垤新甃连长阶种竹夹超然移花遶北斋及尔风露清忽感意象谐幽深容浪蘂润泽长芳荄亭亭两髙梧买自娄门街俟以岁屡寒窅若万仞崖吾留能几日龊龊强安排方嫌树影瘦复虑地势孤世间香味悦每与腥膻偕雅故使郑淆法语仍进俳俯同侏儒笑但恐好恶乖莫穷有限物徇此未腐骸 

题椿桂堂 

九官八士古之良灵椿丹桂后腾芳冯公诗意虽短陋闾里传诵终难忘君家同生五兄弟短檠伴夜东方启黄旗两记张庆闱纻袍三号趋文陛词华标角人力能科名均齐天所兴作堂不须栋梁好但种此木髙千层透日垂阴香未歇满庭车骑同时列更将磊砢替团团留与北风观壮节 

（嘉禾莫氏兄弟五人元忠若晦似之若拙若冲自绍兴庚辰以来相先后登进士第县以五桂名其坊又自揭所居堂曰椿桂姑苏通守与余同僚属赋此诗） 

赠讷相 

柯山讷相丑形模以相获妍如子都每将气色较官簿初若搏影终探符刘公实升提刑丘宗卿加龙图就中两说最称验余耳所逮非人诬泛言心事依劝戒多假名器烦邀呼君门九重逺万里求者争道分荣枯一身暂寄百骸聚楦彼朱紫谁头颅子其惜术无浪许恐负西山之饿夫 

送郑虞任赴京西检法官 

春风逝无涯夏潦生未已思君遡江汉行鋭业难止事繁丝唾乱神静鱼鳞理前年浙东幕借助获专美边头值闲暇人物盛储畤荒村鱼米场孤戌花药市雅知足禅味翫世失忧喜但疑栁上白时杂髯间紫岂非久不遇感叹妨隠几回首旧隆中畦垄长薿薿 

张氏东园送王恭父得殿字 

燕鸿不相须进趋自求便余来君其馆乃复当我饯一春三月雨亭树郁雾淀絮重厄飞杨花蔫堆紫茜纵有百壶清何能一笑遣为郎昔同甲四海初会面凛然抱英特霜宇搏温霰雄词推落笔一语不可选重来更纯粹玉琢金就錬汉家阐道术四达诏羣彦谈经石渠观会议白虎殿通方要归宿立异岂夸衒子行若微罪天意委深眷以其今固辞可信非始恋楚热宜绉絺峡涨难短牵回舟泊书林及此未掩巻 

奉赋德修西充大夫成都新园咏归堂二首 

浣花炫春澨濯锦绚晴浦成都信繁会此水工媚妩岂无濠上亭蹙步难仰俯誓言违市朝卜宅近幽阻沃沃葵苋畦熖熖棠杏坞朝曦湿浅濑暮色生逺渚循涯咏未厌引流络其圃苹荇依篱樊鳬雁宿庭戸长松百里外物象争渺莽时平乏隠沦蓑笠自歌舞岷江志东向激射走吴楚胡为滞淫之习坎圣所许 

我生海旁州古言江来铺力浮万顷尽坐识一溜初之子酌彼源绀洁玉斗奭阝雅韵舒烦忧逸驾陵趦趄咏归有何意岂亦歌风乎湛湛游无梁滔滔济无桴纵横洄伏中暮齿将焉需三间始开辟十畆终耘锄东西两庄舍兄弟相譍呼缅哉趋前规更作却后图顾思曲肱乐一身匪求余我独无家归羡子镌自迂 

送冯傅之 

我乞来荆州足未曽出门明明楚汉迹莽莽风尘昏兹复罢著书梵译专讨论頺然对白法诸有不得存傅之京口别岁暮始穷源帆张飞动势缆系栖泊痕相顾举杯酒醉极沮漳翻儒生慕杰气赤手诛鲸鲲将军建实垒寸甓宜自攅于时雪五尺遣卒问江干答言屈大夫横肆羣鱼呑岂如卫宁籧舒巻常温温闻此重嗟叹恐堕祸福观荣禳用国寳谁能免沈燔要令德性修乃挽江海浑我今材力尽拙计东南坤尚余春秋志欲执左袵奔念子独奈何葺屋补墙藩梅花一两拆春意到草根倘见南枝荣折寄随惊湍 

送李郛 

葢代才难看独手众参闻见其来久流风莫盛元佑时崛起谁当绍兴后嗟君探讨穷一生心通文字难力争雀啄雪篱阁笔坐虫吟露草翻书行已轻富贵须臾尔万一姓名传野史只愁垂老絶知音自送青编满朝市余之视君尚少年题玉为碈何所贤期君更尽未死日举世不信方知天 

送喻太丞知处州 

喻公策名自先朝奉常冬官始见招何因敛退为泉石可惜垂欲排云霄处州不城山作堵百嶂千峯自翔舞孤髙上头天一桂中有秀句须公取 

送刘德修 

羣航弭安流未脱孤帆厄独板乱横溃始负众舟责蛰雷正须时春雨宜满泽勇夫攻坚退智士倒戈获去年北闗路永叹出处隔俄欣凤仪雅缓彼枭博磔发覆洗涂糊召和开褊迫一日期万年倐眒展长策居然西州道千仞敛归翮鬓髪何用青肝胆元自白古圣岂不劳筑此英俊宅谁令闭榛莽回曲用蛮貊天门昳荡荡瑶实连蔓摘种玉如有方从今空椟索 

题李君亮义槩堂 

分飱人所能多至踰万亿一朝可趣具寒暑三十易古之轑釡者其始葢未惜懐哉西方士义重见寡特招呼几州氓岁岁青蔬食雷声匕筯动云涌床座窄昔我手行粥今也愆膂力忆汝身自孩又抱儿子吃岂有不足叹幸无嗟来色天为产厥孙文射最髙策劳君太史令乞彼峩眉伯出处善知时教训陶美泽筑堂事遗像雅颂镌众墨我歌则后矣猗欤缀周什 

医工叹重赠柳山人 

栁生洲居濠北边繇辞质野谁所传不曽入城行卖卜有问灾福须呼船叹我竒疾何频年其初过清肌凛然已忽腹拒遭拘挛一身尽异形质变恍若土木徒人言蚤知定性不生灭今安德尔庸非天医工刄人死无律妄谈标本从何出补劳护弱转凝聚排寒荡湿加淫郁挟风上行闗膈失迸肉糜皮并为一犹云无伤乃余疾生虽怜我谬时命岂悟颠倒縁此物彼苍应有司杀者授柄于工无乃悖我劳万事明当休自古零落归山丘但疑未死复不活熟视重为诸医羞余聪残明不可留治命已乖妻子谋执讯空贻友朋忧柳生听罢掉颈笑既有主对非吾尤山歌静夜声宛转更着此曲歌中流 

宿石门 

好溪泻百壑南北倾万峯山凡堆阜俗映岸羞为容石门忽秀出老干荫渟洪舍舟从口入便已离尘中众芳拱窟宅环岗献竒秾藤萝异态度尺寸疑施功锦茵翠织成照耀无春冬水行千丈髙歕薄不可穷更有洗头盆云深雾常封昔年谢康乐筑居待其终继作者丘裴语言亦称雄邈然百世后未忝骚人风栖栖三羽衣日晏斋厨空之子歇过桨蹔洗氛埃胸自叹苦淹留寂寞不易供嗟我老无用佞山久成翁结庐会昌侧势落鱼鰕丛种竹似束苇栽松如断蓬小儿饾盆盂何时至周公会当同此住代输助之舂 

月谷 

昔从东莱吕太史秋夜共住明招山正见谷中孤月出倒影挼碎长林间凭师记此无尽意满扫一方相并闲 

祷雨题张王庙 

夏至老秧含寸荑平田回回不敢犁羣农无计相聚泣欲将泪点和干泥祠山今古同一敬籖卦分明指休证传言杯珓三日期注绠翻车连晓暝龙神波后何惨怆昔睡今醒喜萧爽人云天上行水曹取此化权如反掌浙河以东尽淮壖哀哉震泽几为原愿王顿首玉帝前请赐此雨周无偏（开禧三年春不雨江河浅狭田野皆枯裂夏至秧老忧不得入土祷于祠山庙期以三日逾夕而雨大降挿种毕犹有余泽乃作此诗刻于庙庑建邺守龙泉叶适） 

寄黄文叔谢送真日铸 

建溪疑雪白日铸胜兰芳谁知真苦涩黯淡发幽光骑省可正论农卿今则亡懐人坐太息泉竭鼎无汤（往岁詹元善屡以建溪真茶寄余所谓常品甘白者云此侯辣挞叶尔日铸世以香为贵亦尚白而文叔饷真芽色不白且无香然则物之不伪者岂将悦人于声色臭味之外耶抑且姑全其本质而已耶） 

送黄竑 

有客家住宝剑窟将身自比夜明帘见我立谈尽肝膈骇视世俗徒沾沾千年豪杰供指使笑挞勍敌如奴钳嗟予病衰絶少韵只欲炙背依茅檐劝子持难复居易吕梁之舟先歴试焦桐邂逅爨下薪良玉磋磨庙中器谁言怒海鲲鲸恶别有晴川鸥鸟戏心亨习坎行自孚安流傥寄相思字 

净光松风阁 

城中云日如火催净光行食声转雷不知何处白苹起便有满坐清风来莫言作楼非急务翁当运斤儿执锯待得三间着此风病叟扶携上楼去 

送蔡梦得 

寸步旱黏楫千里脂染轮四国严诸侯江沙渺无津翁今去何之緑树羞鬓银惟应苦吟彻龙室报以颔珠光比日 

和答钱广文兰松有刚折之叹 

兰居地之阴蔼蔼含华滋此本不以刚而为刚者师松无栋梁具何用稼冰雪终风挠长林常恐浪摧折愿子比令德一薫容众蒿笑我非实材千载空独髙 

赵振文傅借琉璃灯铺写山水人物一烛发明百巧呈露画师精妙者不能过也 

古称净琉璃物现我常寂胡为自争妍照耀出痕迹坐有求心客骇目不忍看愿息终岁劳留作袖手安 

和答徐斯逺兼简赵昌甫韩仲正 

江东文士称数人宝冠霞佩朝灵君卢敖善游指天去吕望应招离海濵有书不止问无恙平生懐抱陈案上会看作意鸣朝阳阴狐夜短空惆怅 

徐仁父先大夫诗巻指其改补锅八句曰愿有请因疏下方 

江南隠君子琢语冰段清彼美补锅篇义逺有劝惩烹饪一饷止操持干载成未须夸染指岁晏期曲肱 

题孙季蕃诗 

子美太白常住世佳人栩栩梦魂通泻落天河浇汝舌移来不周荡汝胸千家锦机一手织万古战场两峯直孰南孰雅唤莫前虚箫浪管吹寒烟 

石经春秋一代竒宝王氏为熈丰学废不用瑞安沈彬老蜡而有之后世孙体仁阁以庋焉余为名曰深明 

喟昔洛门初上石未久翻遭禁书厄沈公秘藏百载余髙阁突兀共堆积万物散聚常横陈汀花岸草从纷纭海云化雨龙正起想象向来悲获麟 

赠二葛友 

飞飞下荒村渺渺集芜城振衣出虹蜺覆篑超丘陵鲁卫百世腴夷齐万年清翻然舍我去东风初涣冰 

吕子阳辞兰谷家园却就石泉精舍 

子阳意髙希古人文如行空无定云清明未容诗酒污放旷自许渔樵亲故园好木日夜长友逝兄沦不同赏改緑移红自若何蹑磴扪萝心独往我昔迷津经上吕斗出飞亭压行路石影参差研匣寒花阴回薄书奁暮离家十里山转深琅玕满地芝成林竹鸡睡去月当午闲听孙登长啸音 

永嘉端午行 

行过桥东峙岩北大舫移家住无隙立瓶叵罗银价踊冰衫雪袴胭脂勒使君劝客亲付标两朋予夺悬分毫起身齐看船势侧桡安不动涛头髙古来峥水斗胜负湖边常羸岂其数岸腾波沸相随流回庙长歌谢神助只今索莫何能为败鼓搅壕观者稀千年风土去不返醉里寃雠空展转 

题扫心图 

大心觉也无亏成小心沤也随灭生道人常与箒柄行遇其歘起须扫清世间亦有无根树又言朗月当空住劫尘颠倒不自繇只笑本来无扫处 

后端午行 

一村一船遍一邦处处旗脚争飞扬祈年赛愿从其俗禁断无益反为酷喜公与民还旧观楼前一笑沧波逺日昏停棹各自归黄瓜苦菜夸甘肥 

赠朱承务 

颠倒八八卦流转三百六前民此何神占险空屡渎以病既当止以年自当休春泥不补裂莫谩任虚舟 

尼童何了诜从道一长老六年一日忽舍去莫知所之或云在天目山诜甚喜将薙落从之可少助乎 

一师今何去天目万丈云着我粗袈裟对住大茅君 

着存亭 

驯乌得食常好鸣灵茅无种还自生魂浮魄散莽何极耿若有见悲难平山脉迢迢绣峯住墓气腾腾缕云去蛟人抱宝夜出游指点今来着亭处 

寄题运使方公祠堂 

投村宿店破鞍鞯乞盐放酒心拳拳南荒走遍得痟渴玉井无藕何繇痊令子名髙压苏武蹔来重覩经行处追思往事空泫然榜墨尚新墙壁护佛幢五丈留衣冠大书刻记词辛酸神来正值荔枝熟神去还愁桂子寒吁嗟岭民未知礼因君始拜令颡泚从今箫鼓祭春秋福我如生首长稽 

鄱阳董季兴往游懐玉山损田入寺为民祷雨君既道其本末又示山中五章请余赋之然比来霖潦淹月种烂乃未秧也方幸数日晴霁尔 

懐玉湫龙懒心性六月困眠祈未醒广文偶来亦同病买田施食殷懃请谁知领县春风边嗔蛟怒鳄腥熏天须君一念晴雨若遮莫雇僧输俸钱 

改东门出二首 

百步凿新径千年开旧池值此盈月雨川流漭溟弥芜深草色碧杂卉华众枝鲂潜警夜跃鹭起冲晨飞我老皮骨销扶行叹逶迟安得有逺志毕愿藏郊扉 

左方拥崇冈昔也重嶙峋自我护樵牧林光稍敷纷与菊明疎秋堕桃照秾春本求平野立八荒辩燕秦终限分寸珠僧磬通比邻面墙虽养蒙意生岂名身 

中塘默林天下之盛也聊伸鄙述启好游者 

幽花表穷腊病叟行村墟所欣一蕊吐安得百万株上下三塘间萦带十里余荒茨各尊贵野径争扶疎愁云忽返斾急霰仍回车苍然岁将晩陡觉天象舒羣帝胥命游众仙俨相趋龙鸾变化异笙笛音制殊物有据其会感召惊堪舆妙香彻真境态色疑虚无问谁始种此岂自开辟初至今阙胜赏浩劫随荣枯儿童候黄堕捧拾纷筐盂熏蒸杂烟煤缚卖倾江湖臙脂蘸罗縠绛艶生裙襦和羮事则已甘老山中臞以兹媚妇女又可为嗟吁夜阑烛烬短月淡意踌躇林逋与何逊赋咏徒区区 

王氏读书室 

谁能采桑谈谁能带经锄古人读书地妙理出穷闾矧今治华室山翠涌前除风烟聚景趣花竹成画图主人乌纱帢子弟绣罗襦新装蠒纸印上记开辟初展巻忽有得欣如奏齐竽勉哉造其微勿逐皮毛粗 

王简卿侍郎以诗赠王孟同王成叟之侄也辄亦继作 

季父昔从我寒灯听微更强扶瘖聋和误策蹇跛行坐令两销落无复一峥嵘宜汝逝不留出门访咸英大溪逢侍郎折洗心胸清新诗发妙意说尽文字情侍郎葢代豪平蛮早垂名览书五行下援笔千人惊点化谢琱刻涵濡透晶荧林黄橘柚重渚白蒹葭轻褰裳念数往岁晏霜雪零 

余顷为中塘默林诗他日来游复作 

侧闻中塘好曽赋劝游篇凌江入枉浦聊复信所传化工何作强耿耿不自怜山山髙相映坞坞曲相穿林光百道合花气十村连风迎乱駊騀日送交婵媛天回徂阴后地转升阳前初如别逃秦疎附耻独贤又疑未兴周掩拥欣俱全惜哉见之晩重寻畏雕年一省三叹息十步九折旋诗家诧梅事槁干陋肥鲜常于寒角晓爱彼明冰悬疎枝涩冷艳小窓露孤妍吟悲炙留嗛句喜珠离渊忽兹遇众甫欲彀羞断弦无以寄美人千室炊暮烟明朝指行处雾雨空迷田 

送葛元城 

数年之留能浩浩一日之别还草草念子身名两未遂令我衰病无一好古人探道从妙年今人重耳轻目前不愁好龙龙不下只愁爱玉酬石价 

送白酆还蜀 

翻翻文若秋江生幽幽诗如寒涧鸣前岁淹徊下巴峡今年憔悴出京城凭问天边五色羽何事飞来复飞去昔人但苦樊笼悲岂知此日笼无处 

朱娘曲 

忆昔剪茅长桥濵朱娘酒店相为邻自言三世充拍戸官抛万斛嗟长贫母年七十儿亦老有孙更与当垆否后街新买双白泥凖拟设媒传归好繇来世事随空花成家不了翻破家城中酒徒犹夜出惊叹落月西南斜桥水东流终到海百年糟丘一朝改无复欢歌撩汝翁回首尚疑帘影在 

翁诚之挽词 

西方之人美无度眷此南邑朝阳鸣如锥出囊拟砭国似璞有价空连城三仕郎官老将及一去郴州唤不譍朔风吹潮没复涌渡口野梅飞碎琼 

送曹器逺 

曹子苦心懐百忧古人逺矣思同流平生未得雄豪力今日便肯卑微休麻源洞里琼叶雨南草市上芦花秋十年老语为谁了西望沧江空白头 

送丁子植 

婉娈好少年忆昨十五余割慈避父母逊志亲师儒已上破荒第犹勤见未书平生烟雨外秋浦荷菼初属官号髙士议政闗惨舒吟情且勿放民隠谅少摅 

送方书记兼简府主 

我昔防江之下流独许蔡子专军谋未能奏效累丝髪已复负谤丛山丘小范兵精思虑逺片言坐折羣疑满幕僚无过只论功登秩荐贤来衮衮上流蜀接更吴通桑麻满里炊烟同鹦鹉洲前长笛晩黄哀蕲怨何时终 

伟叔蔡兄来永嘉屡辱投赠于其归也奉俚歌为谢兼叙离索 

庆厯故家忠惠后性酷喜文疎嗜酒飘风骤雨蛙蚓寂草玄献颂龙蛇走古人道大何不容回空赐殖同升堂若遇韩门亲指画岂有不在籍湜行水心可怜地如掌读罢君诗一惆怅文星今直正莆中去觅掀天无底浪 

送戴料院 

质如金石坚文比锦绣新利锥亦颕透大朴终还淳忆昨慨其离早合仪朝绅于今悄复去奈何犹选人西风管揺落黄菊别有春范范九衢内白汗沾红尘谁抛连城富却买径寸珍世路岂云极念子行李频 

幽赏 

禅房理花窠静与水石会春禽更语黙夏日递明晦纷然众窍殊趺坐凛无对 

梁父吟并序 

诸葛亮生初平建安时值何董交乱豪杰并争皆藉王室为辞知其势非代汉不已又自量其材非有超世之度者亦莫能用也耕于荆山之阳以苟免不闻为事其甘穷约而不厌者将终焉然自是遂与先主周旋于长坂武林之间使先主得益州而相之立禅丕制天下之命虽功业不究然秦汉以来可谓人臣之盛未有若此者亮之未没也自表后主曰成都有桑八百株薄田十五顷子弟衣食自有余饶至于臣在外任日别无调度随身衣食悉仰于官不别治生以长尺寸臣死之日不使内有余帛外有余财以负陛下及卒如所言余读至此未尝不太息也使亮终已不遇而抱孙长息以老于隆中者其躬耕之获岂少此哉何故自亲汉魏之劳至令遗恨以死是殆以天下厚其身者乎当幼孤之际不洁其名处富贵之隆不安其利伊尹周公葢庶几焉岂与管仲能合诸侯则三归反坫萧何保闗陇乃赖田宅贳贷以自污比哉史记亮耕陇畆好为梁父吟身长八尺余既髙孔明之行事而想见其咏歌之思于是追述其意为梁父词以传于后使读是词者孔明之心犹有考也词曰 

依大麓之遗址兮储后土之神灵乐天地之休嘉兮皇涓洁而荐诚集后土之雍容兮刺百圣之礼文却大辂而御蒲秸兮惟俭德之是崇端一心而燔燎兮卜仁义乎永年刻玉检而请命兮何事秘而弗传嘉梁父之草木兮被赫然之宠荣咨梁父之遗老兮悲忽不覩乎穆清维千乗万骑之杂沓婐婉兮犹彷徨其行声夫天运之适合兮虽圣其犹莫知彼河之洋洋兮虽美而不济泰山之椒既风雨又艰险兮乃登封以类告岂其不可一兮伊所遇之独异也虽伊周之辅世兮曽何足以自喜喟余生之孔棘兮邈不及夫七十二君日月幽而不明兮遭玄夜之方长竞铁钺而日獘兮逐亡鹿而裂其髀肩汉氏之为的兮而不遗其余民余既朴陋而不能谋兮又怯耎而畏兵搢珽瑁于盗贼兮何不朽之可几曽死亡之几何兮苟乱世以自免幸此土之平乐兮依镇南之不逺余耕兮隆中地沃衍兮宜稑穜相原隰而下上兮町厥壤之百畆彼二代之民乐兮岂不爱其皆有此偷予腹之独饱兮视岁行其在酉天既溉之以雨露兮余又滋之以浍畎禾穰穰而同颖兮或一稃而二米霜露下此秷楤兮余与牧之竖被之雀鼠败其秉穗兮余与邻之父刈之贡龠合于许下兮尚玉食之万一俾君父之启魏兮相祀事而勿失昔文王之盛德兮奔走商之暴虐蔑君臣而自恣兮吾何用乎此粟黻冕兮茅蒲衮衣兮袯襫余力耕而胼胝兮藉丰草而一息扣牸角而长歌兮声中云门之律歴山已芜兮鸟下啄其鳬芘有莘之臣日以逺兮野老锄其故泥计其食此兮月不能一锺耻一夫之释耒兮故为无所用于耕嗟圣贤之心兮余或识其微隠余诚遗望不可逮兮复嗣岁之将兴 

剡溪舟中 

浙江大浪如履空镜湖挟天雨复风我行独到勾践国寒溪一溜蜿蜒通蛰龙已卧潭谷底湿萤不照蒲苇丛山林卑陋无栝栢霸气埋没惟蒿蓬是时初冬未凝冱天地苍莽日常暮涉江芙蓉不复采縁道野菊谁能顾饥乌逺雁长追随夜闻悲鸣朝见飞前村鸡犬护篱落此复何苦号其栖自伤憔悴少筋骨半生逆旅长太息王家少年未省事扁舟往来何所自百年有意存礼乐一饱未足谋通塞且能对酒长酣歌圣贤有命可若何 

新移瑞香旧曽作文忘之因今追忆云 

一株当三春名花不易得百年等寻丈不博千乗国野人三十本强卖青铜百应怜跗具苦为薪米迫移栽向明阳妃媛俨行列土膏合根性功用成宿昔除香出浅紫泣露轻脉脉含愁欲谁诉折去情更惜方求蔽芾阴未受搔擢厄嗟余自羇旅何以慰新客殷勤深夜来少待山月白 

送薛子长 

藏冰待炎威织裘御冬霰彼此互有适用舍空屡变兰菊倚户出松栢参天见美质不必同伟干非世便薛生静而敏器宇絶幼愿能文乃天姿脱颖酬始愿众技逐髙卑杂学徒贯穿趋圣繇一途任重工自劝古人文已立后世皎难衒媿余莫负荷期子幸无倦 

送陈彦羣 

雨洗蝗蝻余凉生疠疟后今朝江上峯净失棼雾垢举觞忻有嘱饯我同年友平居多契阔逺别方嗟咎大郡得师儒髙文兴孝秀雍容入儒雅磨错见琼玖众儒治六学厥志存不朽量空计寻丈汲海论升斗因之入簮组并欲垂篆籀公才赋超卓杰立气愈厚火宿无余烟菓实甘众口书来幸细评副此频矫首 

题人扇 

外德欲晦面目自蔽内德欲耀肝胆毕照二法相除我则有余穆如清风用之不穷 

与英上人游紫霄观戏述短歌 

野水随路曲东风得木鸣景物已和柔川原倍敷荣茂桑髙既条细草亦丛生眷言云外士及此尘中行南临大陂出波面与心平道旁古精庐黄茅间荆榛会集倾逺村裳衣自鲜明银钗挿山丹歌笑喧嘤咛何以劳比邻粔籹杂餦饧去年谷不饱白骨今纵横等为造化役未究悲忻情归来日已夕旧径成沟坑大车者谁子不寐方宵行死魂未满眉擿埴将安程感此良自哂抱谷非鹂鹒 

白纻词 

有美一人兮表独处陟彼南山兮伐寒纻挑灯细缉抽苦心冰花织成雪为缕不忧絶技无人学只愁不堪嫁时着郑侨吴札今悠悠争看买笑锦纒头 

王木叔秘监挽词 

美人昔来芙蓉傍山为发灵水吐芒美人今归在何处箫哀鼓悲葬前冈我欲从之似云出友风子雨游四方梦魂无凭不可挽坐揽衰涕终摧藏 

月波楼 

下林百菓春自花屋藏汀阴泉着沙光风腻雪谁安惜繁红密翠空欹斜爱君楼髙出江上百里江山开四向峻屏森耸逺更寒纹练萦回静犹浪孤潮夜巻西头来海门推出冰崔嵬岂知星河遭映夺只使鹳雀常惊猜此村风俗淳且鲁接树移花今复古劝君种学化儿孙不须拥妓呈歌舞 

送陈子云通判三首 

周子也复可怜人忧民忧世语转新每妒吾州何巨福通判乃得陈子云 

临餐吐食嗟无余幽情惨郁时一舒感君善意过于令周子之语良非虚 

三月召龙频鼓锣喜作小雨恨不多移苗未了君已去更借后福书归禾 

（刘全之太守陈子云通判胡衍道知县永嘉谓其有福周纯臣语也） 

赋董季兴玩书岩 

玩书岩里刻成真水帘花髪春复春一朝敛策去何所来者对之如古人美哉骨清神亦爽西瞻匡庐东雁荡满车图画常载行到处名山留塑像 



水心集巻七宋叶适撰 

古诗 

送林孔英 

东堂质疑匙启钥西厢坐讲水赴壑本朝合选经博士万里那投郡文学东风吹散石门冰吴人送去蜀人迎雪山峩峩大江满柂楼过之清又清 

赠岩电隠士 

近时术人多莽荡要把虚名随妄想神王虽去形不拘尺直须防寻有枉从来锺鼎无山林老去岂复少年心苦言部位许亏阙已早腾踏非埋沈 

送谢学宾 

衰年懒看客十卧适一起谢子何许来我屐屡折齿貌闲神又肃论事静而理纷然嘲哳际莞尔谐宫征麟获无怒角凤去愁遯尾正应晩闻道不受血气使山头蕨芽老未鎌庭中桂枝春已添巢由亦有藏身地小压声名傍屋檐 

何伦秀才亲丧不能举冀其亲戚故人有知之者 

两母久未葬魂冷常夜嘶病妇槌心号血尽身为泥我死不自惜少忍赋有甓何当深九仞更与崇四尺 

蜂儿榧歌 

平林常榧啖俚蛮玉山之产升金盘其中一树断崖立石乳荫根多岁寒形嫌蜂儿尚粗率味嫌蜂儿少标律昔日取急欲髙比今我细论翻下匹世间异物难并兼百年不许赢栽添余甘何为满地涩荔子正复漫天甜浮云变化嗟俯仰灵芝醴泉成独往后来空向玉山求坐对蜂儿还想象 

赵子容任温州司法终日看册子而事自理又新廪储粮功利可传也为赋读书行率诸友同作 

法曹冗散人不管闻道自要纷华损常平筑敖米山积读书岂知米尘满归来依旧茅葢亭焉得舍学干时卿不然天上读书去蓬岛瀛洲无限清 

登北务后江亭赠郭希吕 

壁上陋室铭门外剪茅亭小市鱼虾散寂寂大江风浪来冥冥郭翁虽老犹貌泽腹贮今古心和平只应独将笏拄颊清坐都不挂毫髪何必随逐栏头奴日招税钱三万亿前灵运后延年桑麻旧国常宛然城頺路阙总令好不知于人安穏否 

送程传叟 

茂苑台髙春日明君颜如花杨柳青萧条别离风雨外杨栁自青君貌改谁知仰天愬天公三辰五星在心中老作海头新主簿蜃气错杂迷西东去年无禾虽种菽乞命只指今年熟家人未可便喜欢少待上司催结局 

送徐景大 

桃湖避秦之逺孙绕湖桃叶遮桃根父子声名动场屋緑衫手扳桃花村相随入南访灵迹九日山重海深碧韩公文髙大册印秦系诗清小砖刻我已衰頺书不成有语安能为重轻子今自出琼瑰句南伯南侯倒屐迎 

题五畏斋 

曹滕亦据南面槿坐衙吏贴羣趋先敢云威福自我出下有赤子髙苍天圣人迭兴建皇极付祝长官尤恻恻前碑持立示铭诚后榜七条垂训释冰清王令来调琴四事未畏先畏心常将方寸勤管摄不与外物相亏侵情防骄粗意防满万事须要畏为本君不见匹夫胆大气如山风浪只在须臾间 

懐逺堂 

祖后昔尊御忠邪初混茫诐行扬于庭直词招自旁尽鉏新法秽还拯疲民康白头失路者冠服辉以煌尤工抑外家减官卑轮箱累然两孤侄赋禄上团防赐书课熟读敛袵常敬庄盘筵化蒲苋歌舞讳姬姜堂开瞰逺野惟见条山苍不知天何意反掌异存亡何人致颠覆使我同披猖燕云半点黒汴水千里黄飘萧离宫殿零落趂伧荒三吴通苇岸中禁隔龙光曽孙更寂寞泥里弄耕桑风掀炊馌灶雨烂晒禾场稍复卓墟墅渐能满囷仓旧居重回首欲诣川无梁哀哉血腥涴狐兎久埋藏想其屡易主指说故侯王时运从代谢形神终惨伤翁今垂八十健悍嗔扶将句中青玉案壁上乌丝行细抄四檐动绕看三伏凉渚清莲叶晓露净菊枝芳鹤笼翅羽阔渔艓波浪长澟懐南狩日骇溃非一方当繇后请命所以再隆昌吁俊虽草莽象贤本虞唐不应女尧舜早已坠簮裳劝翁善眠食神道分否臧会须诏飞下洗沐朝建章 

报德庵 

王孙生长安仁宅亲见宣仁靖家国艰难身后苕水头举目湖山非旧识孩儿负土成新阡手种拱把皆参天皇天报德无穷年蟠根翳叶藏云烟 

露星亭 

斗杓点翠为此城四郊环拱来遥青知君欲览众山小取砖磨就天上亭身心合于髙处着万象不语森凑泊古今日色递浅深志士可惜虚光阴 

送髙仲发 

细君吁久寂季弟犹长贫弃我涉逺道策策伤心神舍西三畆畬作急老自耘稻熟曽未割归趂秋风新 

眀觉寺 

云山尖头海潮涌九月天雪山叶重道人髙絶但危坐山魈野虎皆趋拱住山三载两遭荒侍者饿损扶参堂沿村索米未为耻莫令木鱼化龙钟透水 

送蒋少韩 

昔子岳阳去我病不能吟久抛风烟句永结江湖心子今岳阳归惠我过始觌日月无蔽亏空水互摧激濯足洞庭浦晞髪君山颠谁惊瘦到骨所要清为天蔀家丰屋永新县象床金簟春风转提壶未许劝人留求言待上茅茨殿 

寄题锺秀才咏归堂 

锺君文武随所求马上檄草兼词头五兵铸就杀气动却写三赋祥光流左踰阴山右絶漠汉地自厌尘沙恶圣门歴歴宫墙深风乎不知咏归乐作堂虽窄海浪寛沂水何止八九吞当年曽点见真趣推琴难挽由求论课儿读易夜参五香烬销沈澄莽卤东家梦熟几时知还有渔人叹良苦 

鹿鸣宴诗 

鹿鸣着周雅取士各惟时永嘉近千载文物盛于斯贤侯奉明指荐棘锁秋扉币宝难骤识独鉴防羣嗤诚云得之慰重为失者悲鄙夫素寡学已老谩将知仰欣多材聚俯愧只影踦晴霜万里肃威凤正髙飞朝阳羽翙翙春梧緑蕤蕤新荣忌轻觅苦节誓终期 

潘广度 

秦声呜呜何处村楚些行歌愁断魂光风自泛灵草碧朗月岂受顽云吞坐具平铺佛义手空刼以前人总有一文全舍絶乗除得福便过昆仑渠 

送杨通判 

花稀让林稠苗疎与田逺共欣永日寛更笑余寒褊穷阎多乐事粲粲翠幄展惜君盍少假忽泛江流缅三年纲纪地一意圭玉琬臞儒道义深傲吏威棱浅山鞋蜡已就画笔枯未吮不上雁荡峯何繇寄髙蹇 

哀巩仲至 

老衰哭无泪行叹复坐嗟荒凉鹤鸣村尚友初萌芽当时各年少涉世迷骊騧中天悬明月争欲伸手拏朝语日再昃夜谈更五檛君文早贵重蜀锦载云车离离三千首雅正排淫哇石碑富规制玉策垂芬葩简牍尤妙美一字不可加笑我自山野悲君混泥沙古称骚人穷留与后代夸昨谁寄音信已受南台衙俄然被弹射翻燎北坞畬季也守大玉千里畦稻麻请登小芙蓉万仞凌烟霞兹游隠者事亦乃期屡差书来病良慰誓言指春华秉我乌臼烛瀹以蒋富茶那知是絶笔杨栁空白花颇疑魂气升彷佛天之涯多生注周易遥认草玄家 

送王通判 

左原冢孙产巴东山灵地秀兼长雄自小赤心天与通可惜五十方治中北风吹沙暗中渡不合吹君落南去水有子鱼山荔枝借我箸食前筹之 

赠林秀才 

乃翁掩亲醵州里自云先世曽如此汝今谋葬无置锥况有满族丧累累春风未回万山赤秋霜忽至凋寸碧鸱鸢利觜魄凛然闻者应垂最后怜 

送徐洞清秀才入道 

方老昔为儒仁义自愁煎决策从道士摆落科场縁神仙事茫昧良得日髙眠徐生嗣其风永谢负郭田白襕已回施黄氅犹索钱书籍弃尘案笙磬来钧天看镜胡独难超俗谅非少异花改林秀孤翮移汉矫月华满庭芜閴沈霜宇峭亲交生离絶空叹真游杳 

自罗浮行田宿华严寺 

浮山昔飞至与罗合其巅严冬树色改青松耀红鹃不种自生植屡伐常苍然我病不暇耕行复观我田呼扶偃蹇后倩护龙钟先僮客四面集畦畽相勾连敢云岁晏休翻犂趂晴暄民政今古殊忧乐岂异源收身卧荒刹朗月前夜圆鹊懒附枝静鼯饥嗅床穿为农悔不早时发棹歌旋 

送巩仲同 

花溪初逢日苦短橘洲重寻意更长天催鹡鸰玉楼去潄流不并龙洲旁春风忽髙行斾起酒尽何如添野水古来交契看老时与公安得轻别离 

送林退思四川分司茶马干官 

弃繻诋闗吏广殿射髙名方从媚子引岂料谗夫倾京师恩暮降蜀道险朝升执手郭西门恻怆难为情有山擎空雪有谷匝底冰鸟乐谩后噪猿孤定先鸣汉中王霸地从古锋镝争崩摧韩信坛阙落张鲁营感子奋衣去客猛意自轻笑我老何怯万里今横行 

送周明叔王成叟并上昌甫仲正二兄 

成叟自成身明叔志明时二士湗村下饮醇弃糟醨湗村去绵邈二士天所遗琢琱而佩环染夏为裳衣髙冈无长松结根空兎丝渚行枉又直帆挂昂复低饭彼章泉菽羮以南涧葵沐浴明月珠簸弄芙蓉旗两邦意气合一唯万论微羌余抱兹独安得往从之 

陈伯明建读书堂于仙都岩葢缙云最胜特处市书名田役大费巨当用众力一家不能专也余为作仙都行以坚其成 

东莱龙川师道起一时话言犹在耳我辈勤苦常刳心后生懒惰自迷已闻君相取黄帝乡石简中间穏上梁搜翘索楚寻旧学闗雎师挚声洋洋书惟见多参互解食要良田宜广买俚翁有语人未知酱里投盐事终在君不见衡庐岳麓天与灵达士必垂千载名山髙海深产竒物他年古文屋壁出 

送龚叔虎 

寺暗莓苔深岁潦雷雹粗问胡旅穷舍鑚燧煮莱芜答云自孩童早识灶下梧逡巡四十载翻着火上炉今昔岂异能闻见终殊途德衰嗟教薄笔退怜词枯何以充我求往众归装孤子文如绣鞶子行如氷壶世惟春华翫尔用秋实餔去从孔鸾翔勿受斥鷃呼 

赠赵季清县丞 

多生有竒姿名已在仙籍朝游风后馆暮返旌阳宅五月凉如秋照夜干将白养之锋铓余参鲁柴亦愚 

赵成父筑亭上饶即用东里旧圃牓曰鱼计 

秦侨洛寓随南公新条复欲无开封亭名若有土断法郑圃岂在章泉中旧鱼遥应化龙去今鱼且复波间住人为鱼计鱼未知今乐莫忘昔日悲 

孔复君架楼贮书疎池累石花药环列 

老夫一编未得妙颇以书多为世笑旧友从余不复求楼藏万巻犹嫌少书中之理甚周徧可惜有眼无时见管葛褊陋空碍塞周孔深微常运转楼东兼水更兼山四时红翠交飞翻付与儿孙好门戸光芒应射斗牛间 

送蔡子重 

怜子昔参江上僚前功如日鬓萧萧莫轻小县深谷里续丝运轸琴方调薄冰未随野梅结和风已催山杏发廋文露巧众术同一心之纯天与通 

许敬之用余言作松山草堂然游山之意犹未已也申以为箴 

许子家住松山边门开路辟登山巅千年茂树不改叶百尺甘井常流泉堂中悄然人境絶时有剥啄延臞仙天下之山皆若此舍而外求徒丧已卑能藴髙而为谦髙能生明是为贲芒鞋价长今安之撰屦欠伸吾老矣 

送蔡子寿 

彼友蔡氏子任也堪将相唯俦亦异材朗立万人上吾尝扣其微事诣理亦畅雨露待坚成风波岂凋丧酰鸡发浅覆盐虎背新样侵寻堕老丑阘茸屡监当繁霜生野色行李正凄怆恐子复未平因书寄无恙 

寄栁秘校 

颇聋早谢葛亮辟少吃善着扬雄书篱风索索苦瓠晩山雨重重甘菊疎今人相轻多匿笑古人自许堪同调咀芹嚼藻泮有宫先生手提终化龙 

魏华甫鹤山书院 

苍崔有顶我为庐日君月妃霍下趋梳风洗雨耳自醒玉帝诏许担宸居周公仲尼在左右勘点六籍开凡愚曽经秦祸多散阙郑笺毛传悲纷如精神感通若亲授损益殷夏还其初忆君低回校天禄髙论自遣陈言锄况今卓絶离人境妙悟岂可常情拘飘零每疑梦魂到戃慌忽堕西南书韩吕之相以类聚程张之师以道俱业调甘酸嗜秦炙肯逐象罔迷玄珠分明愤发贯篇首端的镂写传吾徒乃知山中新所得慢简闲编皆弃余修林逺岭秋映蔽浓花近院春扶疎雕胡已馈豆笾静黄独未斸筐篮孤垂竿桐江笑短弱负鼎莘野嫌豪粗岷峩崔嵬留后拒灔滪突兀催前驱莫嗔猿鹤不解事与民由之诚丈夫 

寄李季章参政 

衮衮入蜀者借公兄弟名每求归载满预屏去槖倾鷃飞虽地控龙卧常天升惜哉坐时运久郁时士情文章何崛竒冬雷夏増氷德业又宏济雉登应牛鸣已着鼎饪利不共水火争我穷未得死破釡斗粟营误蒙兼金重自视一羽轻唯当刮老眼云雨看施行 

送陈寿老 

天台雁荡车接轸青田又促半潮近冠岩带壑无俗情秋干春荑竞时尽老穷望絶华轩过其谁幽寻穿薜萝更抽竒笔向云射破的迭中千驾鹅古今文人不多出元佑惟四建安七性与天道亦得闻伊洛寻源未为失阆风招手游太玄麻头制尾中兴年黄金铸印肯轻佩定把尧舜陈王前我家罄悬仰见斗簸君红旗魑魅走密房熖短夜苦长雪髙氷深去无乡 

题郑大惠诗巻 

忆从草庐赴邻炊涩雪搅筵糟涌糜要当醺酣活肤凑不许雕刻妨肝脾何年儿孙锦绷裂金涂门扉玉为切吟中得眼万象通浪吹狂歌总休歇两家至今住连墙读书闻鸡夜相将经明先入韦平室句好还升李杜堂 

送孙伟夫 

我友希颜人造道最勇决智校一驿敏书赢万籖阅吐词春岳丽景行寒泉洁良工制瑚簋本为郊庙设便留刊字正稍上禆衮阙逺寻丰城剑虚负歴山月发嫌梅柳催到恨桃杏歇亲年过八袠舆致经九折纸迷版簿内税役半縁絶云此新进士铨限凛难越厅荒茅压顶馔恶芹缩舌哿矣无情游自伤垂老别 

端午思逺楼小集 

凭髙难为观楼居势尽倾思逺地不逺空复生遐情上惟山遶围下惟溪环萦此实擅清境岂以旷朗名土俗喜操檝五月飞骇鲸鼓声沉沉来起走如狂酲不知逐臣悲但恃勇气盈衰翁茧帐卧南风吹作棱 

孔錬士话龙虎山之胜于其行因以送之 

羣嶂倚天傍四环中峯受拱低伏蹲云锦交流紫团外却注彭蠡如倾奔道陵已去丹灶冷今代符行妖鬼静孔师何事亦逃儒为爱氷林雪蒙顶我居无山冬不雪只受虚空满轮月子能作意肯重来更待墙东笋堪掘 

会昌观小集呈坐上诸文友 

兹邦异气候十月阳屡暴清霜云几何累日困袢燠病羸谙冷暖衣屦迷单复上印自悬车来谂蒙击毂东池属草创斤斧声未缩野蔓翳前庭中函数株菊呼锄不受柄善恶忧两覆宾筵煨苦蓣怜我岁不熟诸豪蔼时彦灵美竞龟玉学山留一尘到海空百渎惭无歌舞伴漫有针石朂意阑各东西微月耿疎木 

送胡衍道 

庭松雪外青槛梅氷里白正堪频把翫何忍骤离拆我老如蜕蝉随叶飘重泉欣君整佩出直上穹穹天卓茂冠天下王祥歌海沂奉璋承大糦吁俊迪深知情胡万难齐理或一未贯中道不及伸偏质徒受乱同人当同羣不止同其门众金炉鞴合一匠杗桷分惜民当惜农不止惜其佣客主两无怨政刑会时雍三年心所亲临别语甚的已去宁再逢懐哉展其力 

送吕子阳自永康携所解老子访余留未久其家报以细民艰食急归发廪赈之 

收缨古蜜浦抱袂生姜门九九书自注邀余缀篇端久衰余学废弥隠子道尊时维冬雷数云雪常昼昏火把起夜色丁鞵明齿痕小邦肥羜阙鰕蛤滥充盘椒橙失滋味糁絮劳倾呑诘朝报家问剪书征阿孙苦陈乡人饥采蕨啖其根仓封井花满淘米安得浑觅翁如觅父愿假东飞翰念之不遑处喟焉整归鞍我老澹百虑身世两莫存欲私一垄润岂救大培干西城柳揺揺北寺江漫漫勿令嗟来死以慰行路难 

送叶任道教授之官静江 

太学奏文夸第一国子先生里行立岭南梅花太枯涩花岂唤人人底急炉亭雪深叫孤鸿传书为愬明光宫云翻雨覆古来有不如堂堂金石守 

送赵季清兼谢所惠诗 

累珠贯冰丝耿光发沈渊二千八百字字字合管弦想攅风前眉应耸雪后肩又言谪匡山五老烟霞鲜著书满破箧官冗盐未煎少迟了上信别用彩绳联 

送陈漫翁 

笠泽老龟蒙蛹卧丝自裹君从莲叶畔亲领末后语怜我未得闻独茧授长绪因兹服英悟郁郁副竒许士于沦胥中搏手架栏柱一瓦不漂零百世保风雨转圜信无难灭木犹有惧髙翔要深泳厚积堪重负狂波浸三伏回壑万流阻旅情方夷犹霁色待舒吐樵峯浓黒散蓼岸微红聚进舟石门滩小泊看佳处 

送戴汉老 

隠侯之郡成公宅词流屈注回理窟前辈渊骞晩凋谢后进由求早超絶圣朝论士皆公卿千乗何足留髙名春风无痕万情化尽付双溪舞雩下 

孙祖佑解元世友堂 

雀寻屋角穿燕绕帘栊窥共贺新宇就生物欣有依含德厚乃祖义完嗟利隳最怜常熟令椟韫不尽施温恭化羣从逊悌流深规一丝必同袍粒黍无异炊感零天上露润浃园中葵鱼蠏虽芳鲜不如此菜肥凉风送佳音桂林自生枝借子赤霄羽登君文石墀朴斵吁已勤砻密审所宜谅为前峯近长映客星垂 

丁氏东屿书房 

朝纳棂上光千帙乱抽飜夜挑窓下明一字究本源旧师蚤传习新友晩闻见邻里疎聚头江海勤会面勿爱好鸟羽勿玩芳树林书亦且置之独自观此心茫茫未生前寂寂已死后万变随云浮朗月住中彀何物粲陈列所从定何时孔颜虽去逺闻道命如丝白屋无怨难朱门不骄易每留先人朴不忝素士志雁荡绕长麓南北峙两门委和被多稼永祚延余昆红緑修岸容氷雪净空界蕙转兰亦回谁赋书房外 

端午行 

仙门诸水会流下瓦窑沟中有吊湘客西城南北楼旗翻稻花风棹涩梅子雨夜逻无骚音绛纱蒙首去 

虎长老修双峯 

九州岛大麓标山经早与天地同垂名雁荡初传晩唐世掩抑众岳夸神灵岂非龙伯所播迁海水枯竭久乃成穷搜石怪呈万巧宛取物似罗千形阴湫阳岭何恍惚紫光碧焰长磨萦夜随王乔玉箫发晓答矩那金磬清闻者未到意已倾往往梦想驱风霆西僧犹嫌憩寂寞便房曲槛频招迎强扶坠阁接云汉却补壊壁回丹青来车去马谩孔总亭主自住谁为情 

毛希元隠居庐山卧龙瀑 

毛子骂吴曦蜀山渺孤獖五老急扣聘延留如大宾龙分自眠地蕙帐饶珠蠙岩花开恨晩谷鸟鸣先春吊古一沈思千载多逸民登髙一长望万里皆积云子勇书印厯忧愤着弥纶曷不草露布从容静风尘低头汲涧曲煮豆箕为薪沮溺上之耻昔贤终贱贫 

赵振文在城北厢两月无日不游马堘作歌美之请知振文者同赋 

马堘东西花百里锦云绣雾参差起长安大车喧广陌问以马堘云未识酴醿缚篱金沙墙薜荔楼阁山茶房髙花何啻千金直着价不到宜深藏青鞋翩翩乌鹤袖严劳引首金蒋后隋园摘蘂煎冻酥小分移床献春酒陈通苗傅昔弄兵此地寂寞狐狸行圣人有道贲草木我辈栽花乐太平知君已于苕水住尽日橹声揺上渚无际沧波蓼自分有情碧落鸥偏聚追逐风光天漫许抛掷身世人应怒君不见南宫载宝回何如赵子穿花去 

周纯臣子去病淑慧而短折赋以哀之 

周子百未遇有儿慰眼前敢夸材调别自喜禀赋全其守过老苍其行通变权共看成早岁何意夭初年汝昔透胞络冲风着筯挛和丹和乳燕煨附加盐煎所投烈药尽始获竒痾痊隋和絶代宝气命百分怜问汝今何之幻影来无縁不许爷执捉壊灭同埃烟此悲信无益此爱倍难捐不见赵几道泣泪迸幽泉不见孟良甫叫吻聒穹天汝爷自为铭志欲金石传兼求我诗去刻在墓门边 

送卢简夫 

子昔苇间从我游未曽一诗相报酬文杏将非庙廊具涧苹况是王公羞子今歘往西湖上灵雨彩云供笔仗深思直道佐明君蛰雷震空天下闻 

赠祈雨妙阇黎 

雨悭水涩从季秋倐忽春半河断流有僧了妙能祷祈直云天閟非人求朝诵呪夜安禅十阴九暗来纎纎呪光禅寂转相发润泽徐乃通幽潜我老拜请良独难香烟郁薄重霄间旁搜潭洞搅龙蛰鞭雷走电开天闗天意岂令一犁缓人心正待百渠满补天不及人未知禅心沉寂嗟尔为 

寄题朝宗新楼 

昔时师友尚草创忆子诸父勤磨砻春台自令车马絶桂树未厌铃旗重侵云切月绛一炬拥坐排檐青几峯莫云空洞岂无物读徧五车江水东 

和汪提刑祈雨 

感格谁如汪仲举步虚未了龙来语会稽秦望都洗清越人唤作提刑雨我惭老惰无精勤累月唤龙龙不闻水南早禾贪结实一夕烂死为泥尘 

蔡尚书挽词二首 

总角都鳌头老生甘服膺白首参豹尾后出夸先登东流看到海北风忽成氷茫茫落檐花穷巷犹短檠 

拨沙得黄金百炼泻光影飞行日月上莹彻肝胆醒空山惨马鬛何意重为圹余哀不浪施留寄长夜炯 

题处州翔峯阁 

九盘在州中，万山来四逺。纳于床第近，寻丈未为褊。日光既熈丽，风气亦清展。悠然不离席，所得甚宏阐。隠峯招伏岫，腾跃俱赴眼。下视田中禾，藳粒犹可见。临观要亲切，亦复贵渺缅。峡山丝线窄，岳极瀛海眩。君看齐云上，往往无际限。何当蹑蓬莱，一泛五湖浅。 

读王德甫文巻因送省试 

瞢头文之病敖脚最所患轩其奋勇果搨复堕衰懦伊人殆天力卓地挺修干歘入岩云幽倐出星极烂俨如姑射女娣姒俱整粲皎如珊瑚树尘垢拭杯案昔夸新龙首伏吕较早晏又推旧菑川耄老终佐汉况今未六十急用岂为晩行当奏苦疏朗压诸儒冠 

王宗卿答春堂 

春以喻母慈慈深春不如儿欲答母恩恩重答无余华堂顿有云岭隔梦里分明与亲剧阿连进奉新批勅翠裘黄简縁兄得朝腾巽章乞祠官愿身暮归怡母颜老农邀君勿轻去万红千紫扶春住雨田自种晴田收好是天留答春处 

送叶路分 

猺啾獠唧闻鸣琴十指如玉无哀音应怜听者未洗耳衡山髙兮湘水深君今幅巾鹓鹭行切勿着带貔虎傍软荷刺少离棹短柝桐颕多班露长 

答李制置 

鼓槌恨不投淮流复传侯挚能狡谋西州卧龙出长算朝泛清洛暮营丘禹迹芒芒草莱逺实边正在耕耘满中庭雅歌自有节岂效淫声催煞滚北平渐车淖不通白檀可越时未同待公刻就燕然颂我亦严驾期无终 

林叔和见访道旧感叹因以为赠 

与子异州壤取友四十年狂心早探索出语干道前向来朱建安拊手笑渊源小心承父昆刻意希回骞不求垄断登有路直如弦计其所不为敌富逾百千众骏跨险逺独鹄超渺绵谓当共骖服可以争联翩谁知竟大谬寸影孤云边南省无姓名俛眉自愁煎家蔬仅掩豆野蝗来蔽天过我城西隅相视各华颠寒菊已收花枯井未回泉人生寓地上蚁垤交折旋中间较得失区区等浮烟喜君佳儿侄放笔追奔川许身若卧龙斩蛟透重渊所虞气力豪未受规矩镌过翁非止肖奕世始称贤从今掩蓬荜同赋归来篇 

上滩 

篙师上滩时，面作石蟠样。及其进尺寸，乃在一偃仰。神禹不到地，狂流终播荡。逆顺本天力，人谋不相让。苦战排三军，势压票姚将。身在乱石中，倾覆堪指掌。谁云何天衢，鼠径断还往。 



五言律诗 

髙宗皇帝挽词二首 

何止超前代功隆道更尊几同造区夏还复外乾坤黄屋尧年度青山禹穴昏遗民犹望幸泪血洒中原 

河济初开府江淮晩视师纉戎繇子圣永命独天知鹤唳空虚警云生仗自移[时厌代之夕都下相传有彩云翔鹤之异]上哀何以称卒代继周时 

孝宗皇帝挽词二首 

俭德加文意雄才自武宣道终遗万乗丧制尽三年时乞遗黎命常持复汉权全将一孝字髙谥百王前 

昔年叨上殿叹息动宸襟岂不人思奋其如天意深帝王犹遇合南北限升沈尚有登遐日诸军特赐金 

吉州刺史蔡直之挽词二首 

领合号亲贵光宗始用儒谅惟医国手果验活人书负郭可税驾行田宜蹇驴相看满川月无计遣长须 

能事实伟甚谦终尤罕闻忘身宾出日敛手避浮云天欲开昌运人谁靖楚氛未刊千字诔长掩一丘坟 

阳复 

阳复氷潜动云衰日界明近传新诏綍重起旧簮缨斗极回东指军容直北营龙蛇多变化旋日看超升 

送郑丈赴建宁五首 

过家乡里敬将母士夫荣得失从人论行藏独自明百年中古少一笑万金轻亷士吾何敢新茶可撷英 

有志虽身健开心在岁寒一时诸老尽多见大名难湖海方连旱瓯闽适少寛为州人不乏千万强加餐 

清庙图书宝熈朝雅颂音频繁三节召荏苒二毛侵衣食家纔足丘园意亦深卧听床下士时作武侯吟 

海内言华萼功名动搢绅十年长隠吏一语必惊人酒量新来减交情老更亲公知如促膝剰把古书陈 

屏弃诚愚分牢愁更索居若逢知巳问犹解课儿书地僻门长闭年饥菜自锄相望无一事不是故情疎 

哭郑丈四首 

道义秦城重声名冀马空河汾谈圣制邹鲁振儒风有学堪经世无官可效忠浮云公岂计吾道自怜穷 

谁谓居今世无由见古人事亲曽闵上游世葛懐民德盛天为侣慈薫物与春清风如尚想犹足洗嚣尘 

插架轴三万撑肠巻五千京都通百郡溟渤汇羣川深浅人随汲东西意各便后生无复见媚学谩蹮蹮 

忆在诸生列曽窥太史书泉蒙烦浚达质槁费吹嘘外宅宁成相生刍早吊闾临风两行泪愁絶向輀车 

何参政挽歌三首 

退食勤稽古当朝动引经人心喜偏侧国脉要匀亭二府早闻政三孤晩告灵羔裘惜光彩不肯到头厅 

晞髪沧浪上滩声近广骚緑围齐长柳红糁半含桃欲寡堪増寿闲多更养髙佳哉凤皇垄悲甚付乌号 

宿昔叨殊眷寻常欵直庐听鸡催谒驾立马待紬书零落谁存者追寻昨梦余何曽嗔石介韩愈自狂疎 

送陈粮料 

万里渥洼出行天絶比伦能参大闗键莫用小精神锺鼎身虽贵箪瓢道未贫梅情兼雪意留住恰芳春 

题费肃校书遗事 

欲识隠居者当年费懿恭却辞金马直归卧锡山峯两诏终不起一瓢长自从儿孙尽登第勿剪旧栽松 

送邓谏从制干 

援引亦未力声名空复传终携太平策还上蜀江船帆色挂晓月橹音穿夕烟沧波不尽兴收拾浣花边 

题栁山人壁二首 

水北栁六一家传掷卦灵秋清演渔曲春近着牛经掩肆花竹秀排门柑橘馨应怜喜功者虚要岘山铭 

我病屡穆卜山人不面谩常言千日厄未许一朝安地上庸医满天边恶曜攅归根与复命自笑此何难 

致政通直钱公挽歌词 

萧瑟梅花垄豪华不复还好儿须万石广厦剰千间尽与诗书癖勿令纨绮攀传家自翁始留笔纪池山 

亡友项子谦兄挽歌词 

畴昔省君病小车随酒壶心惺赏文句语謇困喑呜念子堪垂泣累然失壮图唯应看幼子空手缚于莵 

待制中书舍人陈公之亡以山宅须利既迁殡而未葬也后五月乃克葬焉二首[后一首七言律附] 

可怕阴阳恶还惊日月遒终成埋璧去不作坐禅留雨洗一箪净风飜千橘愁门前系船橛宿鸟漫啁啾 

嗟我与公同澹泊一生一死又凄凉经纶传世上于此老病着身行自当挂壁断弦从别调拂天野水渡新航暮春未有风雩伴且合遗编住冢傍 

西山 

对面吴桥港西山第一家有林皆橘树无水不荷花竹下晴垂钓松间雨试茶更瞻东挂彩空翠杂朝霞 

看柑 

窈窕随塘曲酸甜在橘中所欣黄一半相逐树无穷习啖成真性悲歌记土风惭非美人赠采摘恣村童 

赠杜幼髙 

杜子五兄弟词林俱上头规模古乐府接续后春秋竒崛令谁赏羇栖浪自愁故园如镜水日日抱村流 

待制汤公挽词 

缫藉知良玉齑盐是大儒单传合上相小却但尚书蠧简同归处遗簮任翳如西风好溪雨涨泪湿涂刍 

吴参议挽歌词 

冉冉试百巧栖栖终一丘死期甘恸哭时事不胜忧贫只藏书在恩将别业酬看君用意絶身后令名留 

冲佑大夫鲍公挽词 

幽人眇何在髙阁锁重闗梅冷桥边月菊残篱外山可怜清絶地长忆笑谈间寂寞私盐港渔樵自往还 

雪后思逺楼晓望 

腊尽冻初合风花江欲平急从髙处赏已向岁前情莫与鬓争白试将身比清楼头接逺岫歴歴正分明 

宿觉庵 

宿觉名未谢残山今尚存暂开云外宅不闭雨中门麦熟僧常饿茶枯客谩吞荒凉自有趣衰病遣谁言 

赠胜上人 

近日能吟者黄岩说胜师语生兼老笔体重带幽姿遣腊氷千筯勾春柳一丝方山最髙顶不拟到茅茨 

朱文昭母杨氏挽词 

文昭有贤母白首教篇章义并三迁峻书成百巻长古今归石室笔削纪萱堂鹿扰乌驯处森森宰树苍 

冲佑安抚郎中张公挽词 

谁怜张太守思职更忧边濠水中间月光山尽处天人应迷往事我独采遗编莽莽乾坤里冥知想慨然 

县尉林公挽词 

恨取一官晩公人未展衙空传读书苦留与后生夸有子联三俊成名王两家会须酬贵骨野燎报宣麻 

陈侍郎挽词 

生死悲欢地长嗟付短吟北门晨鹊趂西甸晩鸦寻三品官名重千年墓色深广东正思忆泪激海潮音 

太令人胡氏挽词 

已刻溪西志潸然泪满袪轲丧嫌后侈参养要前余甫里送锦缆馆头迎布车为题枫叶往虫籕不成书 

题张提举园 

竹外万云合荷心一雁来若无歌舞闹应有鬼神猜野岸锄难遍幽根暖易栽前山未放入好阁更南开 

送谢希孟 

白头趍幕府早已负平生未放鹏舒翼应须骥敛程驿梅催冻蘂柁雨送春声为语常平使开懐待子荆 

送周子静 

地深湘渚浪天逺桂阳城故里楸花别诸生柳絮迎一夔开迹后六舞待时行子自调新律吾衰閟旧声 

林处士挽词 

尚平接马弟髣髴记前身海阔元随浪山髙别领春难招古渡外空老夕阳濵顺性无生灭君应了正因 

钱知县挽词 

送子三为邑十年嗟往来谁言债难了不与命同回卓鲁终留爱龚黄岂蔽材云愁且暮雪雪打又添哀 

送潘景参 

久自知潘令经曽荐祢衡居惭薄气力何以助声名松栢非无岁盐梅会有羮又从沙际别把酒候潮生 

赠徐灵渊 

欧虞兼褚薛事逺迹为尘今日观来翰如亲见古人尽归严号令富有活精神碑板荒唐久遄看走四邻 

戴肖望挽词二首 

岩岩萧太傅謇謇郑尚书可惜流光晩翻无急诏除交情梅蘂尽哀意柳芽疎只有安江满长涵夜月虚 

老失平生友悲寻路转迷水肥应返钓田瘦合归犁草与地萧瑟云垂天惨凄无因再商畧短日送寒鸡 

徐灵渊挽词 

自卜西南宅始闻幽赏多山供映门树水献卷帘荷近局棊频赌邻刍酒屡歌谁云秘此乐抛掷与流梭 

包颙叟挽词二首 

风沙江上宅斥卤望中村密竹元遮径崇兰早映门笑谈看磊落材力可腾掀谁复知心事沧波雾雨昏 

养志诸郎事专经永夜残虽云緑衫易更觉彩衣难客散棊奁闭庭虚酒盎干无言慰孤苦持此问漫漫 

林敬之挽词 

杂沓新河市酸寒处士庐甘辞鲁穆馈独着孟轲书篱坏从儿补禾荒付客锄永嘉新有志莫遣姓名疎 

王运使挽词 

铁骑昔逾塞三边各受师共传君善守能护国西陲卿秩恩虽早郎班诏已迟须将未尽赏酬折在丰碑 

薛子舒罢官久无所授端明得谢始换承务郎 

男子行藏地自求难问天空多贾谊学突过马周年愿改京官后常趋黼扆前太平如致了别造会昌船 

赠吕县丞 

自得长官后邑人诗转工批书月屡满觅荐岁常空栁已如蓝碧桃元胜锦红终归剡溪上举棹谢东风 

詹鲁山解元以寿母求诗 

九十人稀有追欢尽槖金犹嫌儿舞拙不怕酒行深寄鲊未垂训设鸡先赏音维舟橘花晩雾雨噀前林 

赠蔡茂材贯之子与 

蔡家五千巻藏向石庵中讲诵令几日飘零随陨风隔垣孤响度别井暗泉通安得无爻象与将吾道东 

余知府挽诗二首 

寿者福之首中兼典郡来圣知天上事磨尽世间材此际灵龟往何方化鹤回所亲都不恨有识自兴哀 

怜我抱空意鬓间饶白丝已从真率集那复少年时栁糁春前叶松锼雪后枝建炎无故老难话省方悲 

赵知县挽词 

僧馆经年学书籖尽日抽空闻割鸡笑不见化鳬留瘴月晓还落蛮云冷未收西华夜来雨洗净一生愁 

赵清叔挽词 

昔我共笔砚知君贤弟昆门邀百客醉囊讳一金存忽与钟声近长悲磬色昏多年赵家府销减惠王孙 

赠听声欧阳承务 

无心立臧否有术验荣衰举世声中动浮生骨带来弹轻知福地欬小应灵台笑我老何及是身惟死灰 

送包通判兼寄滕季度 

风雨逍遥地衙排印簏新钿车分路阔宝瑟听歌频灯市晓侵月花田晩占春却过张翰宅方信有闲人 

赵尚书挽诗二首 

材业将时偶声名斗宠新文昌留不住大尹政通神力说和戎好从撩相国嗔春花插秋鬓还得自繇身 

江北江南曲吟髙许和同相迎黄篾浪失笑白苹风老病犹贪活漂零各陨空长懐洞庭橘买宅傍墙东 

周宗夷东山堂 

城嶂标扆极谁家特有山偏怜东崦好只对此堂闲动石低檐住流莺拂槛还仙闗锁琼海幽梦或时攀 

丘安人挽诗 

左司遗事逺介妇古风存业广添新宅儒多起旧门真亭留寿影云物护山原我欲攀车别衰残阻故园 

题郭希吕刘咏道游雁荡诗后 

隠刘甘隠沦老郭亦离羣自锁鱼亭月同穿雁荡云排峯造龙质悬水迸帘纹百种聚竒怪从君句里分 

送戴宣子 

为爱千竿玉垂阴似古城弟兄俱挺立文献各标名握粟亲年晩浮家越浪轻相期早得意还伴此君清 

题仰孝亷事实后 

孝子久传名诚通物表灵当年虎失猛此日竹还青墓垦无留菽庭荒枕旧厅惟存古题志宝惜胜如经 

赠卢次夔 

家住东郊深能诗人共寻氷梭间道锦玉轸断文琴城漏宵添滴牕花昼减阴新凉白头句清甚费悲吟 

送赵几道邵武司户 

无滩秋水平有句官曹清杨栁欲落尽菊花愁晩生书多前益智文古后垂名功到阔深处天教勤苦成 

常德郎中林公挽词 

结佩声名逺懐沙兴托深惜无长绠系终使夕阳沈兰省空频召桃源不再寻虽伤有北毁难减是南金 

赠郑秀才 

文苦意尤切色低声转微三生住浅土一杯阻深归艺圃笔锋扫侯门麈柄挥何惭素车集回绕绛旌飞 

赠李秀才顺之 

怒涨争茅竹安流节斗门行苗存水则缩板护河源士李昔陈义守奚能听言便当生庙食禾熟赛鸡豚 

送侯居父 

宅古竹阴晩书残灯焰稀深知静者趣转益宦情微别殿行催甲休工坐掩扉御前清切地重得荐皇闱 

赠髙竹有外侄 

娶女已为客参翁又别行相随小书巻开读短灯檠野影晨迷树天文夜照城须将逺游什题寄老夫评 

赠夏肯甫 

自识贤尊熟常将逺到期忽传千古信虚抱一生疑恨菊来何久愁梅去转迟应留起春蛰词落未堪悲 

赵知府母齐安郡太夫人挽诗 

生死已无憾杭人休泪倾惟留不尽德常动故乡情霜净水方落风髙山转清闲思与令子幕府再同盟 

沈氏书堂 

应与石渠并又疑金匮存晒书天象切浴砚海光翻我老行罢读君材重细论犹言无一字大道始归根 

薛子舒墓 

悒悒西门路樵歌占晩云磷迷王弼宅蒿长孟郊坟少病怜医错题书与父分又言重把笔兼欲使余闻 

项君先有幽兴堂其子木即以名庵 

平生意外事身后有谁知魄静云稀出神游月共移春茶翠旗展霜荔锦幨垂更欲添幽兴惟消桂几枝 

施翔公掌教长沙 

蓍蔡羲前识箫韶舜后音追回贾谊贬唤起屈原沈湘水汀烟阔梅花署雪深余行陈迹久因子一微吟 

送刘几道惠安尉 

少年尝苦节从我北城隈丽日明文苑繁星让斗魁垂垂緑绶晩冉冉白丝催更莫游仙去鲸波奏凯回 

送陈约甫知永丰 

四十未朝迹三经绾县章嫁频知子熟医老悟身尝菊趂行时色梅催到日香还欣肺气减中热变为凉 

王秘监令人挽诗 

颇忆朝除禫俄惊夜彻帷自堪从子住何用与夫归起隧新藤茁重轝宿菵排通家只今尽老泪逐风挥 

奉送周知録木叔秘监其舅也 

谢傅怅何逺羊甥良自嘉帝乡沈迹显囹户众缧夸钓冷客星雪林疎处士花衰年怕分手闲发岸头沙 

叶路分居思堂二首 

叶媪开新学同人饭野蔬明经传一相考古付三余苔色迷青简虫文蚀素书君能葺遗址堂宇胜于初 

苦说诸梁后簮缨富逺孙白袍虽屡捷黄榜未沾恩淡沱磨氷砚萧条倚帐门嗟余忝宗末老病不堪论 

（叶文翁再荐不中第驻兵永嘉暇日必从予游博闻善论而恂恂众人中无异寒士初卫国夫人黄氏君之五世妣丞相颙髙祖也少而嫠居建义学以教后进丞相既贵以为夫人之报焉君因义学故基作居思堂请予赋之嘉定十四年六月） 

王通判挽诗 

祖德风规近诗流句法超已多山邑政恰少省郎招旅馆身俱寂传家道未消长令汉杨震名逐左原标 

林签判挽诗 

作邑有何好利民翻害身怕回湘水月惊失象台春墓草已多碧园花空复新更嫌莺自语幽愤不胜陈 

送张知録 

阀阅飞龙后家声入馆前身饶太常第客欠广文毡流落无先誉遭逢有宿縁炎洲路多少谩数去鸿边 



水心集巻八宋叶适撰 

七言律诗 

送郑景望二首 

两地旌旗一闰中十年监牧九卿崇安舆遍就东南养遗俗将陶雅颂功爱护元身如寳玉节宣时序戒螟螽遥知独上千山路处处梅花逐暖风 

江左诸贤尽凋落迩来名字未深知愿公年徳加前辈救世勲庸莫后时国重四维人建立天还一统道藩篱弥纶康济何曽极自古忠臣不逺期 

曽晦之挽词 

交游盛处失騑骖笔砚穷时绾碧蓝骥老尚能舒骏逸龟潜终不慕芳甘寿过八十人人羡恩在乡闾事事谈埋没平生无限意夜深樵唱起溪南 

次韵喻叔寄九日 

遶湖秋色去茫茫塔立峯端表自强因上岧嶤览吴越逆从开辟数羲皇暖风驻帽严公会早闰勾花绊客觞闲却陶潜玩幽独可怜车马共谁忙 

中洲处士折梅花并新语为赠率易鄙句为谢 

中洲之中十树梅蟠枝着地照蒿莱即非无主凭谁伴自不冲寒要早开午蝶只随游子意暮笳难写遯夫哀幽懐寂寂天应笑挿向归帆雪满桅 

送刘徳修时在京口 

日日秋风江倒回江边执手重悠哉两山只欲当中住一舸还应却下来说与蛟龙息豪怒亦令鸥鹭少嫌猜吴头楚尾何时极拈就前诗并展开 

送范文叔知彭州 

君今结束归何勇我独栖迟去不能江水入冬犹浩荡风帆逼岁合骞腾相逢论事信徒尔清坐矢心嗟未曽想得彭州退公后夜窻重整照书灯 

送潘徳久 

每携瘦竹身长隠忽引文藤令颇严闻道将军如郄縠不妨幕府有陶潜江当阔处水新涨春到极头花倍添未有羽书吟自好全提白下入诗奁 

楼参政挽词 

外补何多只近州却于中禁胜淹留晚参国论非无乐苦说时难更有愁天下知心古来少人间此梦觉应休自嗟不识鄞江路清泪因公寄海流 

无相寺道中 

傍水人家栁十余靠山亭子菊千株竹鸡露啄堪幽伴芦菔风干待岁除与仆抱樵趋絶涧随僧寻磬礼精庐不知身外谁为主更觉求名计转疎 

赵路分挽词 

平生王孙忌太康承家孝友更温良鸿冥鹄举须言命桂死兰摧不断香古有失时堪恨惜今从亏处取酬偿佳城况遇朱公子大斾髙牙属令郎 

陈益谦挽词（余与益谦居相望畴昔雅相揖而已益谦死其子以书求哀挽言君之材与学皆余所未知也讯之王成叟信然乃为作此诗） 

舍南巷北水同流稻菽参差各自谋不料多材能转物更怜无地与伸头蛛丝委架诗书愠鹭羽空陂菡萏愁好在夜深明月满人间地下两悠悠 

寄吕巽伯换酒亭 

琅琊初址未完牢犹倚虚名用我曹自可全将醒前了何因偏向醉中逃艰危未肯当时共诞逸空传后代髙还有逺孙留墓侧绕亭寒叶夜骚骚 

并工 

并工催作趁春前又値春归一莞然新笋顿能长数尺晩花寛与待明年回廊寂寂为苔地后塔阴阴造雨天坐睡不惊还自觉鬓须将老到衰边 

菊花开送徐灵渊 

白头几度重逢九方是今年种菊花衰病自怜何处看馨香聊向小园夸讨论揺落生光怪暖热风霜与丽华正好行吟君已去别移秋色付谁家 

次韵韩仲正 

塞戸低眠畏北风诗来唤起自江东林迷久巳随甡鹿盘止何曽有渐鸿常日锥刀希楚富千年鈆椠讳丘穷莫将新意翻碁局一等成亏付国工 

齐国太夫人挽词 

风树秋悲乞暂闲寿星霄陨几时还子同房杜经纶地夫在荀陈伯仲间恩重七封开表海行髙三美勒名山犹言未足平生养看即元台恨莫攀 

安抚待制侍郎徐公挽词二首 

玉质金章映海濵养成天徳异凡伦曽颜窈渺闗前圣管葛麤疎付后人惆怅穷途三讫癸吁嗟厄岁再逢寅送公何物堪将去留在埋铭石色新 

饮氷那得不醒然北看成南丑又妍建策须为万世虑孤忠亦有一身全星文忍向生前坠梦事方从死日传莫指鸣山归路熟青林黄叶度年年 

许相公挽词二首 

容成堂上光华别谢客岩前意象闲身到三台良未满年添九老定谁悭髙期落落尘嚣外苦论喧喧醉梦间我欲为公深着语桂林芝树不同删 

行露空多晓色催夜香烧断作飞埃松江鲙好凭谁忆金谷花浓只自开玉女云中应尽去仙人雾里更重来千年一判禁销得涕掩寒塘错莫回 

送丁子齐主簿 

明经六十未收科自取南宫计若何来岁须将一战霸浮家今厌百程过预愁菊蘃行中破还喜梅花到后多从古功名致身早误随陶令晚蹉跎 

丁少明挽诗 

枕冷秋山不记年时时逸想醉看天吟成絶妙惊人句散尽麤浮使鬼钱万卉有情风暖后一笻无伴月明边新来王子碑能说笔意堪将此共传 

宋仲方游吴袖文索诗为别 

九曲弦歌满巷传儒林声价有谁先昔怜少学随翁久今喜新文信汝贤删后画前元未圣南花北叶定谁妍终期猛进一篙力透过龙门急水舡 

毛崈夫挽词 

我昔髫年侍此翁自甘穷僻古人同道修白业曽先悟官近青云却未通庭长嫩蝌新戏雨径存衰栁旧揺风世间荣落私情尽留得清名是至公 

直院中书莫公殂徃哀痛不能成文辄留小诗灵几并致鲈鱼金柑为奠 

阁老今无地上身黄麻紫诰两沉沦虚悬东岭来时月难挽西山去后春试割氷鲈犹脆薄重飡野橘尚甘辛最怜赵子同心事相看题封泪染茵 

薛君季常挽词 

汨罗谩陨离骚经伊洛源流今更清自别三年无信息忽惊一日有铭旌乾坤未放虚空壊蛮触犹须事业成桂树团圆半丘土春风还许为君荣 

题彭泽县尉厅林壑之胜 

彭泽西山天秘惜渊明未敢发幽缄始从石尉兼王尉洗出前岩到后岩也只暂时供步履可能终老缷朝衫应须却诵归来句重把家园草自芟 

送赵提干 

与君中外情偏厚嗟我龙钟志已摧岂有寻常堕泥滓不教宛转助风雷花枝买笑前村趁栁带牵情别浦催细雨酒亭东望处应将新语寄潮回 

贺县尉 

端龎还有北人风大雅元非楚士同此日深探应彻底他时直上定摩空离家杳杳百滩外过我昏昏三伏中篱破屋荒无路入荷花招手席门东 

送曹潜夫 

东南作阙叹年徂逺逺参司到蜀都元帅幕中须受辟生羌界上也分符闲吟杜甫诗千字时载扬雄酒一壶只我衰残望君切杜鹃声里认归涂 

谢李参政因送曹泸州寄简 

大厦元须独木支李公补处属良时千年立国唐虞上一念勤民禹稷思恨昔寡闻空自误况今消尽有谁知双鳬双雁萧萧影孤屿亭边正着黐 

赠李秀才肖舒 

帆来帆去海中山自笑臞仙岁月闲忽值巡游防豕突也叨扈从识龙颜寺传弓剑烟岚外门掩诗书浪泊间待得诸孙上金榜九重髙拱报尧班 

郭伯山挽词 

兄弟穷经各一时百年义塾尚留炊讲灯常照鹤窥坐坛杏半红猿拣枝未奏边功明主惜将成京秩故人悲挽君已老应先尽安得埋铭更后垂 

题王叔范自耕园 

自耕不要从人得知在卢南第几街吴地于今说佳丽浙人自昔巧安排包留花竹春留巷谢遣蒲荷雪满涯必想新园名字出故时台馆半沉埋 

福国太夫人陈氏挽诗 

曽经天语赞华簪应是忠多报独深寂寂孤鸾羞鉴影辉辉双凤失梧阴冲心自与家规竞空性都无世网侵闻说埋铭亲付祝照碑斜日下寒林 

送郭黄中 

雁山削玉上青云仙侣常游遣俗纷飞舄可无能少驻洞箫何幸复亲闻看承下戸恩尤重宾礼髙贤意自欣忽忆门西贫士宅蛰雷绕甑黍初饙 

刘孺人挽诗 

嗃嗃当年女手缝一家从此更雍雍性安于善行无迹儿自为铭笔有踪闻说湖清见龙首还疑墓长羃云峯哀情变化何终极留泽凌霄绛遶松 

张提举挽词 

令祖亲扶日驭升孙今喜复似翁清恩波再入淮流满信节初传岭外名夏木千重添野趣秋风三迭寄幽情长年惯唱渔家曲难听兹晨薤露声 

薛端明挽诗二首 

可但补阙名官日不逢引裾强谏时上朝有疏天常纳下殿无行谁独疑论道何如出纶晩督军颇叹封侯迟凌烟画手今寂寞荳蒄林髙荔子垂 

氷稼初融阙月沉英豪四坐地炉深争看麈尾频挥处难了朱弦未尽音恠我轻谈当世事知公黙会古人心空山稳对梅花宿错向林逋墓里寻 

送林子髙 

老我追随亦胜人研轩标格久成尘意先逺水常趋海节与修篁自作筠谏苑旧知欣有信漆坊新隠叹无邻梅花应待行时发野岸山房探得春 

塔头林君挽诗 

之河绕浦各纡萦结束楼台稳更清全与好人修实地任教流俗趁虚名儿应自了书林债泪苦还滋墓栢荣今岁田荒望周急乡村忆着倍闗情 

题刘潜夫诗什并以将行 

寄来南岳第三藁穿尽遗珠簇尽花几度惊教祝融泣一齐传与尉佗夸龙鸣自满空中韵凤咮都无巧后哇庾信不留何逊徃评君应得当行家 

送宋知録 

与子比邻计未疎河梁新驾月明初老人轻作三年别强记难忘一览余节相喜材添局务寺丞引类惜朝裾只愁恋着衙楼好回厌家山道不如 

和王宗卿白兎诗 

鸦带初阳照广津兎随斜月满亏轮瑞登韩笔名尤重喜动欧吟事转神不道竒毛妬霜雪应知雅意合松椿龟年鹤岁犹嫌少献与尊堂别纪春 

李处士挽诗 

忆吟诗句与君儿曽说髙宗涕自挥两地兵休重富乐百年家活共轻肥多留萤火明书案闲着渔蓑傍钓矶身内巳无尘土僻霜阡雪坞送将归 

衢州杂兴二首 

玉研朱兮不可寻暖风催緑麦成阴越山行尽见平野江上水流无逝音地跨京师都邑壮俗兼吴楚智谋深诏书寛大邦人诵知有贤侯绥辔临 

樊梅野雪扫成泥桃李纷纷照旧蹊行子束书轻驷马主人炊蓐候鸣鸡百年囹圄荒蓬藋万里耕桑接町畦堪笑腐儒何用此只今飘转楚江西 

送刘晋卿 

草黄木脱何所适使我感叹生百疾天骥屡为驽骀笑良玉空遭碔砆黜少年壮志思絶尘只今作计常后人明堂巨栋吾何有护竹养花甘隠沦 



七言絶句 

题阎才元喜雪堂三首 

东来十月黄尘满霰点霜花总未堪恰是使君诚意足带将腊雪赴荆南 

平压龙山五尺危堕鸢何处避阴威渐令融罢春泥软麦浪黏天燕子飞 

檐角低猥小凭栏霏霏只合对髙寒他年认得名堂意不作销金暖帐看 

除夜元日连登烟霏楼二首 

岩峦寛去灵虬寺水竹低横处士园此是蕲州无比好亦如淛下好山川 

摧荷秃栁不胜春脉脉荒堤数过人我若有材能速化应将地巧答天真 

元夕立春喜晴于是郡人久不出矣三首 

膏火无光巳累年欢娱少味是穷边强吹箫鼓迎乌帽勾引游人近酒前 

十夜茅檐宿冻云商量送腊又迎春并将束苇熏天焰回得阳和捧日轮 

艾褐家紬阔阔裁抱孙携子看灯来余甘暂弃从教觅莫斗机心漫自猜 

岷江愁二首挽陈持中知府郎中嫂恭人 

岷江诸峯如献酬岷江潭头绀碧流不愁水生劝人去只愁人死送山休 

谁家双旐扬春波黑头中郎宰相科有儿有女后应好同穴同时今奈何 

刘髙士自画琴横膝前对云起求诗 

试向遮岩拥壑时弄弦调轸按前徽未须写就多情曲饶与闲云自在飞 

水心即事六首兼谢吴民表宣义 

生姜门外山如染山水娱人岁月长浄社倾城同禊饮法明阖郭共烧香 

我久无家今谩归卖田买宅事交违填髙幇阔为深费柱小檐低可厚非 

虽有莲荷浸屋东暑烦睡过一陂红秋来人意稍苏醒似惜霜前零乱风 

拒霜旋挿花疎疎甘菊新移日晒枯花草只今如此在几时写作会昌图 

听唱三更啰里论白旁单浆水心村潮回再入家家浦月上还当处处门 

吴翁肥遯逾七十术老芝荒手自锄恵我篇章成锦字西邻得伴亦堪书 

诗悼路钤舍人徳久潘公三首 

诗人冥漠去何许花鸟相寛不作愁耆旧只今新语少九原唤起韦苏州 

风骚阃域自难亲随世声名未必真更逺更疎应不在山謡水语记精神 

忆昔论诗不自鑴上规雅颂复谁先此弦合为何人絶重抚遗编一慨然 

柯君振相别三十余年为言亲丧不能举请赋此诗庶几有哀之者 

土浅难藏梦里身春花秋草几悲辛无人为买南山麓月戸风棂作好邻 

橘枝词三首记永嘉风土 

蜜满房中金作皮人家短日挂疎篱判霜剪露装船去不唱杨枝唱橘枝 

琥珀银红朱是醇私酤官卖各生春只消一盏能和气切莫多杯自害身 

鹤袖貂鞋巾闪鸦吹箫打鼓趁年华行春以东峥水北不妨欢乐早还家 

赠某道人 

赤脚蓬头古观旁沉迷人海意茫茫公卿见了无竒特更说长生别有方 

过叶威仲不值 

菊苗新擢马兰丛栁老吹花拂掠空闻说先生过山去钓丝无主系东风 

余泛舟不能具舫创为隆篷加牖戸焉 

虽然一桨匆匆去也要身寛对好山新抝篷牕髙似屋诸峯献状住中间 

锄荒 

锄荒培薄寺东隈一种风光百様栽谁妬眼中无俗物前花开徧后花开 

送朱相士朱文昭族孙云得刘碧云相法 

南荡书林长砌萝碧云鞋底晒庭莎从今湖海须行徧眼法虽亲要看多 

潜经阁 

当日先生住一轩手抄六籍自忘言至今遗墨如新写付与楼居四世孙 

题施纸被蔡宣义所藏孙太守褒谕帖 

乞子齁齁暖冻躯押衙得得奉亲书孙公已去蔡公死近日乡人叹不如 

刘氏女自誓为尼怜其操者幸助成之 

汉上洪波不可亲夔州华髪自嫌贫世间浮想如枯蜡还向虚空嫁此身 

送蔡学正 

炼尽刚成与物和峥嵘夜气合清磨好溪新涨连天緑近晩无风亦不波 

奉酬般若长老 

简师诗语特惊人六反掀腾不动身说与东家小儿女涂红染緑未禁春 

营师常秉烛为人说气色戱成此絶 

曙色熹微已出门擘浮热眼相旁人不如睡足朦胧起留得沉光看本身 

众议留李师炼丹既而不果 

火养经年汞未收病身还向急时求道人别觅安炉地今夜潮平下馆头 

下僊看梅二首 

背人逺住奚师坞何意追寻特特来更要明年此时节溪翁相唤不相猜 

随山的的五千树惭愧识花人姓施说似龙形都不肯昨朝新见水沉枝 

对读文选杜诗成四絶句 

一从屈原离骚赋便至杜甫短长吟千载中间多作者谁于海岳筭髙深 

絶疑此老性坦率无那评文兼世情若比乃翁増上慢诸贤何得更垂名 

江淹杂体意不浅合彩和音列众珍拣出陶潜许前辈添来庾信是新人 

草堂四松看摩空瀼西千果交青红似须隠约住蜀道可惜奔波离峡中 

题学海楼 

夜诵都忘浪枕喧尔家江月旧楼存新来转使朝宗近目送风帆到海门 

张总干挽诗 

长年官食旅边州当路知音不自繇荐墨虽圆人巳寂半轮斜月返新丘 

翁常之挽词 

晋画唐吟老愈竒堪嗟动转是风机幸能栩栩形中去何不蘧蘧梦里归 

秀峯挿天下回溪曽送郴州路久迷更欲扶衰为公徃葛陂龙化的卢嘶 

陈待制挽诗四首 

唤作成亏总雪消等闲好恶任风飘齐侯自要乗千驷颜子何妨饮一瓢 

巳报西川落那边倒杯索赌计茫然也知汉北糇粮聚能使江东保障全 

昔年行住偶相同舍策追羊径未通只么空归在何处一竿红日海门东 

世事从来半局棊夜眠还有不应时峙岩桥畔船辞柁冷水观边花发枝 

送鲍宾甫 

近年诗友东西去赠子骊驹媿不多古栁渡头音调别沧浪闻处夜深歌 

请惟耿住水陆院 

宰官不管僧闲事北秀南能总未亲说似随縁耿长老这回住院且繇身 

读叶子元诗题其后 

心闲误比游丝转境胜空疑浊焰流我亦输君闻早觉醉吟都与句中收 

送别李毅髙宣教 

堪叹娲皇六叶孙直将豪武盖诸昆黄金散尽身如寄闲管春风白下门 

送黄岩二陈秀才 

一双璞玉禀天和逺向东州就琢磨待得永无痕锓相莫言功用不须多 

建会昌桥 

十里沧浪絶岸遥幽人行处有谁招幸无车马妨来徃买断寒蔬取意挑 

蔡艮甫观頥堂（观颐有二义士穷在下安分内足而不希非意之获敛躬退守而不顾因人之荣所谓观其自养也蔡君近之） 

不多花卉春长在麤有田园岁自丰为问灵龟千岁诀此中风味许谁同 

章仙姑 

栢水为粮自疗饥春江千里正逶迤应知偃鼠归休地不在神龙起蛰时 

小句送陈粹甫知録 

荡里舟轻指外沙夹溪檐卜正催花南风借与迎亲便未离家时巳到家 

送孙子渊潭州司理 

我住潇湘狱自清囚衫虫蠧雨飘零如今三院更幽寂闭戸勘书花满厅 

郭宰为郑全真殁买田以赡其后 

郑生在日常无食身后恓惶又可知郭象有缘天付与新租满碓不言饥 

赠通川诗僧肇书记 

海阔淮深万里通吟情浩荡逐春风却寻斗水龙湫住裁剪云烟字字工 

赠瑞鹿莹老化缘铸钟 

寺寺檐花院院钟谁人肯顾此山中待看窈窕廊阴里拢袖疎槌答逺风 

寄题叶路分与君楼如今若肯从征召总把三峯乞与君太宗赐陈希夷诗也二首 

封侯无例乞名山只许幽人独占闲若会当时与君意林泉合在市朝间 

直南正竦三竒峯更着东西紫翠中面面栏干太亲切要看烟雨澹空蒙 

寄题骆子髙解元蜗室 

须知两角怒蛙升即是千寻彩凤鸣沧海定知伸缩处君看黄潦漫亏盈 

薛严州挽词 

瘴雨蛮烟尽扫清钓台方轨浄无藤堪怜独立沧江上不许朱轓更一登 

送胡彦思 

秋旱兼春处处祈微茫欲雨又还非汝行恰值此时别不到为霖不肯归 

赠蒋知县二首 

稳绊芒鞋尽室行何曽遣吏向前迎存斋尽问深深意只此能存不用名 

纸贵应夸作赋竒无牛也复咏周诗长官况自清如水说与邦人共展眉 

赠孙十五道人 

将军桥畔女仙家年与钟馗宴与花欲度世人无妙诀睡长留日住檐牙 

送王宗卿二首 

米多糠少贺丰登莲吐双花麦五茎别有到家呈瑞处绕篱黄菊向人明 

久违曽闵膝前劳翻得龚黄意外褒但使亲年多过百人间一品未为髙 

题方武成诗巻二首 

闻说莆中方武成年登二十便长吟鬼神送与天成句不道思多呕出心 

自古诗人髙逺处看君涉步迈前峯谩呼贾岛为同社莫遣陶潜是别宗 

送恵县丞归阳义二首 

二岭描成翠骨堆一川罨画绣徘徊三年尘土无人识山水虚闲与唤回 

我在水心南岸村寻常风景不堪论等于天壤中间住草醉花迷共记存 

送吕子阳二絶 

七峯斜转斗光寒千仞飞来雁影寛生怕被君题写尽更流风景后来看 

好花移买自嫌贫浪蘃空多未许春放出江边无数橘半黄半緑恼骚人 

徐师垕广行家集定价三百 

徐照名齐贾浪仙未多诗巻少人看惜钱嫌贵不催买忽到鸡林要倍难 

薛景石兄弟问诗于徐道晖请使行质以子钱畀之 

弹丸旧是吟边物珠走钱流义自通认得徐家生活句新来栏典讳诗穷 

渡浙江 

晩霞销尽月明钩万顷无风一水浮长怕舟师深击楫自令洄洑起中流 

游衢州府园 

破疑庵里押衙石尘外堂中急就章犹有春风为披拂看人歌舞过残阳 

再过云庵 

寥寥夜角难禁夜滑滑山鸡只记昏风景不随人老大苍松无语对修筠 

次王道夫舟中韵三首 

鸜鹆收声避鷅鹠田家蚕麦已知秋西湖风物无人共时有跳鱼入过舟 

櫜弓聴乐心肝尽拔剑论功目眦豪鸣鸟不闻千仞逺搏风鹰隼顿能髙 

旧读凯歌追小雅近看羽檄过西京中兴文字须公等容我春山带犊耕 

因在秀州寄王道夫诗三首 

衮衮红尘五月留来时落木不胜秋只今春事浓如许万里沧浪又一舟 

鱼龙逺避水光浮草木怒长山意豪独立和风清宿酒晚云收尽月痕髙 

潘君狂甚诗能古叶子文髙世莫惊何处有田求二顷向来三月决归耕



水心集巻九宋叶适撰 

记 

白石净慧院经藏记 

乐清之山东则雁荡西则白石舟行至上水陆见巨石冠于崖首势甚壮伟去之尚数十里外险絶有竒致其山麓漫平深泉衍流多香草大木陆地尤美居之者黄钱二家累世不贫以文义自笃为秀士北山有小学舍余少所讲习之地也常沿流上下读书以忘日月间亦从黄氏父子渔钓岛屿萦错可游者十数有杨翁者善种花余或来翫其花必大喜延请无倦间又游于其所谓净慧院者院僧择饶善诗义充从岳文捷皆黄氏子终老不出戸而从岳又以其兄子仲参为子余时虽尚少见其能侃然自得于山谷之间未尝不叹其风俗之淳而记其泉石之美既去而不能忘也盖天下之俗徃徃皆如是使为上者知冒之以道而不以偏驳之政乱之则以余所闻于古人之治何不可致之有哉他日仲参忽来谒余叙其所以为别者盖已十五六年矣问其旧人则择饶义充从岳文捷皆死矣其它老人多无在者杨翁者亦巳死而草木衰谢不复可识因相对感怆久之问其院之兴废则曰门庑殿堂库湢之室昔以毁而缺者今麤具独转经藏屋庐闳丽像设精严殆为一院之极此今之所创而昔之所无也于是仲参请曰此经藏者先人以垂死之言命余辍其学而为之者也虽不敢有其劳亦无废于先人之命以公昔之所尝游而今问之之悉也盍为我记焉余既嘉其以成先志为孝而重其申故旧之请且因可以记余之所不忘者故不得辞问其院之始末则曰始建于唐之龙纪为广教集云而今名浄慧者大中祥符之所锡也其在政和尝易为道士之观而后还为院既还而睦州盗起焚于宣和之三年而淳熈三年十一月朔则此藏之始建也八年十一月 

江陵府修城记 

太原阎公治江陵始至与将佐行视新城壁及战守之具曰美哉丞相卫国赵公之所为也公莅荆六年不趣令暴兴简绌细苛壹于无事繄楚邦保障是急诡大力难爰集兹绪卒有功庸为方镇首家铭史册书法举焉而公弗命故无记者将何以昭丞相之勤久荆人之思某实受任代公其无泯缺之惧既乃谓某子以谋议名官记子职也始江陵息靖康之难伐茭芦逐虎豹四招流民重立坊市垂五十载渐还故初惟城朽败日甚毁垣頺堑莫补莫续驴马之驮可径门闗之阖不楔也前后守者以役众费广不敢有意至言罗郭无用纔葺子州可矣人苟其居不自顾必朝廷患之令都副统制总领钱粮讲修筑之政安抚使不得预议久不决赵公闻而叹曰郡守号称専城近制仍提督修城今将修江陵而帅守不预非法意也遂具为奏且合他司固请诏许焉钱二十五万贯米四万石皆从中下役以江陵鄂州驻札之兵佐以郡府之义勇赵公杖屦日出城上以劝劳之始于淳熙十二年九月成于十三年七月为砖城二十一里楼橹战棚之屋一千三间浚隍池缭甬道备凡扞御器械之用然后江陵之人更门益宅早卧而晏起四方之来者惊其厚墉崇雉岿然于长川大陂广野之中环城以骋登楼而望知其跨江北连襄沔莫不慨然思凭国威而壮戎守也天子迁赵公金紫光禄大夫以宠褒之孟子论髙城深池之利不如人和盖先治其城郭者乃诸侯郡守之常政尔其后吏慢因循以为幸其人之和辑可以坐镇何必殚财动众以新无用之城垒及变故起于仓猝则虽有尧舜之民不能以自保此明主之所鉴也至尊寿皇圣帝顺天从时不轻试征伐自淮南至京以西数千里险害之地皆特使将军城之州县主给期会而巳独江陵为后而赵公尝相天子知上意因力以请然则阎公之欲记岂独以明赵公之绩哉所以示寿皇圣帝之规烈使臣子不敢忘也赵公名雄为右丞相去江陵而判其乡资州阎公名苍舒为吏部侍郎待制龙图阁其继赵公自汉中徙焉绍熙元年八月二十日 

汉阳军新修学记 

古之言曰一道徳同风俗风俗之难同也以其陋而逺虽道徳大备之世莫或齐焉江汉蛮荆之杂尔自虞夏时治之略于中国惟周以増累仁义化衍南服至能使江沱之媵躬无怨之劳汉广之女息游者之思歌于正风号登太平矣然而国别土断卒无卓然以忠哲志义之材自成者及楚用其民纵横吞灭君臣暴诈之行着于春秋久而孙卿屈原之徒议论风旨为天下师则怒峡之巅絶沔之涯兰芷芳洁寳璐照耀而楚之文词尝盛矣是其昔之和平専壹秉内性之理义有合于风雅者或不自知其善也而悲愤刻约琢外巧之卉木遂变风雅而为丽滛者亦不自悟其失也随习迁改常性爽越千载之后终为楚人之材嗟夫周道之备也江汉之民虽观感其善性而未能成材逮王泽之衰也反沉溺于荆楚之习而不克自振可不哀欤今吴越闽蜀家能著书人知挟册以辅人主取贵仕而江汉盖鲜称焉岂其性与习俱失之哉汉阳昔郧子国也以遗音求之正召南汉广之地岸南即鄂州今之巨镇王师所屯通阓大衢商贾之会物货之交也汉阳独力渔勤稼不以走集逐利相夸诩士大夫以其俗静而朴徃徃舍鄂来居焉军学地卑下先时江暴涨南湖不泄洄洑停积摧剥垫壊知军事吴兴皇甫焕筑而隆之尽撤旧屋更起新宫既成而堂庑嶐崇百楹相扶墙甓外周赤白炳明侯使请记于余于是东平巩丰实为学官夫以巩君之博敏达于教皇甫侯之聪明辨于政为是役也不徒示人以材力之所能至而巳使其考正古今之俗因野夫贫女之常性而兴其俊秀豪杰之思一其趋向厚其师友畜其闻知广其伦类极夫先王道徳之正文献渊源之逺而一归于性命之粹其视成周之士庶几乎何必为楚人之材也千载之习固不足以乱之矣若夫利禄之学枝叶之文口耳教导媚世希宠斯又在孙卿屈原之下尔非所以媿也故为记之以答其人绍熙元年十月 

觉斋记 

所谓觉者道徳仁义天命人事之理是巳夫是理岂不素具而常存乎其于人也岂不均赋而无偏乎然而无色无形无对无待其于是人也必颖然独悟必渺然特见其耳目之聪明心志之思虑必有出于见闻觉知之外者焉不如是者不足以得之古之人其养是觉也何道将非一趋于问学而不变乎将非责难于师友而不息乎将非先义而后利乎将非笃于所以自为而不苟于所以为人乎是其得之也死生祸福齐焉是非邪正定焉人之大伦天下国家之经纪取极于是矣余观三代之后世逺俗壊士以利害得丧为准的杂揉其思虑纷汨其聪明以求参乎人情违顺之间喜相翫也怒相冦也障固其公共者使之狭小阐辟其専私者而更自以为广大也于时独悟特见之士觉于道而违于世昬然为天下大迷悲夫以一人而觉一世之所迷合一世以咻一人之所觉其所谓问学师友之序义利人已之辨常患乎乍存乍亡若起若灭方与世俗交斗而未巳也然则理虽常存而觉之者病矣及其甚也异端之说至于中国上不尽乎性命下不达乎世俗举以聪明为障思虑为贼颠错漫汗而谓之破巢窟颓弛放散而谓之得本心以愚求真以麤合妙而卒归之于无有是又大异矣然其知是也其觉是也亦必颖然独悟亦必眇然特见耳目之聪明心志之思虑亦必有出于见闻觉知而后可士徒厌夫杂揉纷汨之为巳累也遂舍而求之者十八九矣呜呼聪明固无纷汨而正矣思虑固无杂揉而壹矣道徳仁义天命人事之理不可以有易也夷夏之学不可以有乱也以世俗之觉蔽其中而又以异端之觉夺其外则理之素具者其不缺而常存者其不隠乎是故今士之于道有二难焉华阳范东叔名燕居之斋曰觉使余记之盖东叔之致其知深矣故以余之所疑质焉绍熙元年十一月二十日 

烟霏楼记 

烟霏楼者本西楼也太守仲并更名之余自湖口渡江沿淮北上至王潼洲烧苇夜行投宿民舍迟明道上车夫与牙兵相詈击慰谢之然后肯去践小杨湖一步数陷所过空堤絶岸败芦衰莽而已入濯港乃见黄梅诸峯雄秀可喜而百余里之间碎坡丛岫靡迤连接浅泉细石经络田畔则蕲之土无不辟而居者相望矣然而州无城堞市无廛肆屋无楼观佳卉良木不殖公私一切简陋四方之集徙者以欺诞苟且为生促具衣食则止其于絶埃烦近清凉理榛荒致茂好居髙览逺以遂其生之乐非惟不能亦未之知也故郡之涵晖见山与超然观之废址不散则偪景蔽而意昬皆不足以处烟霏者直通判厅之西其下中洲隠士李之翰所居稍有水竹花石之胜四旁庐宅以寛且逺不见甚陋鸥鹭之羽鸡犬之声飞走喧寂各会其性林樊间错晻霭西去对灵虬马下等山拱揖宾伏阴晴旦暮天地之气迭为降升登之者亦如在吴越绮丽之乡湖湘清幽之濵使吟者忘句而饮者忘酒也盖一州之观无以过此夫蕲山泽之聚淮之名城也岂其天趣不足哉特地力有未尽尔以余之不肖忝长吏于是不能疏涤其陋以安利之徒品择其美以自縦也岂古人所谓富而教之者乎顾今之吏有不可以此责者故记其说以遗通判事朱君俣刻之楼上使蕲之人能尽其性之徳以为材尽其地之力以为利生殖遂长而英发器用坚实而久成如韩之乐公刘之芮鞠淇澳之君子亦欲其知自兹游者始也绍熙三年正月四日 

李氏中洲记 

君隠约于蕲久矣在城西中洲依水为圃荫茒而宅无所燕馆不崇珍台其间蹊隧仅通而已春阳开舒似有敷荣秋敛气应不厌摧落四时之序略备而已蕲人以其居而安游而乐因即而名之贩夫走卒皆曰中洲不斥言也君之可称有二焉世之豪杰特起之士岂不正其性命之情哉然而气血之偏使常制其中和利欲之交习常行于理义终也则势力之髙下为进退岁月之壮老为盛衰规砭未忘而身又蹈之何欤盖君于气血利欲之杂先尽矣遗世以顺照物以哲故能养心于内不暴于外屈伸俯仰有以自信虽薄滋味简服用约居处颓然穷老而可乐之实常在矣一也佛之学入中原其始固为异教而已久而遂与圣人之道相乱有志者常欲致精索微以胜之卒不能有所别异而又自同于佛者智不足以两明而学失之畧也君始学于佛既悟其说然后归而求之圣人之道有是乎无是乎反伦类者易知合性命者难辨于是诚得其所以不同者故其修身教人出于仁义道徳之本统而知入徳之有门矣二也不富于技而能已足者士之常道也不分于用而能已成者士之常职也仁者人之所以为人之实也不求仁则失其所以为人求仁而不得其所以为仁不可止也古之人舍一世之所重以求其所谓仁者后之人求一世之所重以丧其所谓仁者夫重与轻不先审而以其所丧者为所求人与已不先察而以其所竞者为所乐可乎不可也此君之所以为庶几而余之所以媿君也君已七十中洲之上木老花残不复计惜所察将益警所进将益深不惰不昏以俟天命呜呼余之媿君未已也李氏名之翰字周翰 

司马温公祠堂记 

公河内人生于光州因以为名绍熙三年太守王侯闻诗改祠公郡东堂光边逺极陋民之智识不足于耕殖而何暇知公之仁虽然公自元佑以来繇京师达四方家绘其像饮食皆祝非必师友士大夫能敬公而已公之乡已不得见因其尝生也表厉尊显以明尚贤治民之本首此侯之志欤自王迹泯而圣贤之徳业不着士负所有而就功名以为凡用世操术必将有异于人而后可故或诡谲其身而出处乱封大其欲而廉隅失朴拙称任重跌宕为豪英寡学多惷谓之有力先从后畔自许知权其谬于情性伦理固亦多悔而犹强忮坚忍以冀其成者盖道徳丧而流俗驱靡之然矣公子弟力学进士起家州佐从辟官使承事犹常人尔充实积久而亷夫畏其洁髙士则其操儒先宗其学去就为法故步趋中绳墨用舍进退闗乎民心为宋元臣至于深衣幅巾退然山泽之间诚意至义不敢加一毫于婴儿下走而同其吉凶忧乐之变岂必殊特自许谓当离类絶伦与人异趣者哉若夫比并伊吕配拟经训使人主降屈体貌自以圣人复出及其造事改法众所不向天下大扰而公以身争之稍还其旧以便民小人比而怨公遂纳善士于朋党而指公为魁杰追斥崖上刻名坚石播之外朝士皆毁庐灭迹同族废锢当是时天象错戾碑首仆裂其后乃仓皇南渡海内横流余读实録至靖康元年二月壬寅诏赠公太师未尝不感愤泪下也盖是非邪正久郁不伸至使敌人驾祸以明之而后止然则公独夫之力岂能动天而天人之际何其可畏若是哉余是以因侯之作并论次以明圣贤之徳业不在彼而在此也 

六安县新学记 

六安皋陶故国亡后四百余年而英布与项羽灭秦又助汉畔楚再王其地云孔子叙书列古圣人尧舜禹皋陶四人而已余尝疑尧舜既垂治法而知人安民尚犹难之则使后世何以取中焉夫尽其身之聪明遇事成理而于性无所失岂非圣人之徳人理之正哉然而以质独就者常逺于性以材恃见者常离于身盖其理谬其徳薄而非天下之材矣今也将合天下而立常道则患无圣人者呜呼尧舜之难不其然乎自皋陶开天徳之品兴九徳之教以成天下之材非天下无圣人之患而患无是质与材也果诚有之逺若使近离若使亲因之勿废也就之勿更也翕异为同会少为多续短为长其家邦也各乂尔其采事也竞劝尔故教徳之方自皋陶始能治天下以常道能起天下以多材禹汤遵之至于成周不然则有偏无救终为天之弃徳而尧舜之难常在也至后世之学乃以充备盛徳为圣人废其材更其质一施天下之智愚贤不肖必至于道而后用之是何其与皋陶异指耶将后世固美于教而皋陶未之及耶余不得而知也及英布奋一夫雄狡事至微末则自司马迁以下皆喜称之道之升降又重可叹巳会稽陆子虡为六安令新立学日取卖酒钱一千馔诸生惧且去不继则食絶学壊也来请记余尝以公事自巢父许由所居北行沿淮望颍水西入默林沙窝百余里中山四合如攒绮绣南下蕲舒所谓四五祖灊天柱峯信乎名山哉或言六安山谷尤深余思皋陶氏欲至其处不可得夫九徳者皋陶所以教学之所以始也故书遗陆君使刻于石绍熈五年二月 

绩溪县新开塘记 

田于山谷踰髙逗深烧变筑迭而堨引其泉流以润泽之有所不及益凿为塘储雨以待昔之聚民于此者择其水土之利固已详矣若夫计田而堀量畆而浚必使水无不足而不以雨旸之节听于天时有水旱而田无髙下皆欲为乐岁人之愿虽然而人之事不能尽然也民啬税输而与官较尺寸之旱常以报闻则讼牒烦而诈伪起绩溪之民无善俗矣王君木叔宰是县之始行视民田验其水利之近逺塘堨之有无而知所以丰荒之故曰凡不得水者当别开塘注田尔农不可曰田狭吾安能壊见田又刻财与力创为之耶教之再三犹不听木叔曰是不足告语其治县节缩稍得余钱遂请于监司买民田使为之古迹之废并修之塘之所须揵桩木石皆买与之工食之不足者颇助之毕二年为新塘六十八堨六买田有自畆三十至六十步出钱有自缗二百三十以上至千文饮田有自畆二千至三千然后绩溪之田无不得水绍熙五年县民始不以旱报官而岁全熟美矣木叔之治民又详矣哉古之长民者示之以意其次为条教其次号令之最下者挞罚驱胁之意之难从久矣若木叔知计田堀塘为民利以条教告之以号令使之而巳民有不听挞罚之尔夫将以利之而已虽或挞罚之未过也今木叔以条教号令为不能挞罚之又不可故为之买田堀之又为之买揵桩木石与之工食助之如父母待骄子然或曰非常道木叔委曲以就其民尔夫委曲以就其民而可以利之虽非常道斯谓之仁矣绩溪之民忘之可乎不忘未之计废坠之可乎木叔名柟永嘉人也庆元元年五月二十日 

乐清县学三贤祠堂记 

士患不贤与无徳贤有徳矣进而至公卿之位则为其事不至者世以为有命焉夫贤有徳岂必为公卿哉孟子称禹稷与颜回同道当其时盖已有流俗之论而孟子言之如此悲夫直以贫贱不如富贵此流俗之细尔犹不病徳也至谓贤而贱终不如贤而贵有徳而富犹过于有徳而贫以夫区区自为轻重转讹习陋而使天下言贤有徳者必将兼出于富贵而后止则流俗之为害大矣然则以不至公卿为命者是畏贫贱而乐富贵非命之正也故太子詹事龙图阁学士王公十朋字龟龄温州乐清人秦桧死首开直道对策髙宗寤擢上第孝宗初力请复雠不合连守外州自绍兴庚辰至干道辛夘公名节为世第一士无不趋下风者有钱公尧卿字熙载贾公如规字符范公同邑士也与公亲友而年辈稍前于公钱公孝悌醇行为善如嗜欲贾公恻怛长者恵贫恤孤皆不及仕然邑人髙此二公虽天下独知乐清有王公而邑人以为此二公固亦其地之所有也齐是民也而贤有徳者得为士民齐不能相治也故士得为公卿民得尽为士而士不得尽为公卿也乌得以有司之所别异而异三公者乎使王公之用能退而不媿二公二公之处能不媿其身此邑人所以推尊景念彼区区者无预也虽然有一焉民得尽为士也而不尽为士士不得尽为公卿也而非贤有徳者为公卿身之所以自修非修其身者不能知而有司之所别异者戸号而目熟之也悲夫此流俗之害所以或细或大而终不可息欤始邑既祠王公于学又以为学之再兴钱公贾公尝有力其并祠贾而遗钱者吏失之也王公之子吏部郎闻诗乃言于州列祠三公以年之先后为次余美司封所为且俱习三家子孙故为之论孟子大指为记因以审考流俗之趣好孰当否云庆元元年六月 

醉乐亭记 

因城郭之近必有临望之美为其人燕纾徃来之地所以合众纪时消烦娱忧岂天固设之哉永嘉多大山在州西者独细而秀十数步内辄自为拱揖髙不孤耸下亦凝止阴阳附従向背以情水至城西南阔千尺自峙岩私盐港緑野新桥陂荡纵横舟艇各出茭莲中棹歌相应和巳而皆会于思逺楼下土人以山水所到斯吉祥也益深其崦百金一藏赇匠施僧阡垄交植岁将寒食丈夫洁巾袜女子新簮珥扫冡而祭相与为遨嬉城内外无居人焉故西山之游为最着虽然地狭而専民多而贫外有靓袨都雅之形其实无名园杰榭尤花异木遨者虽心竞不相下然或举债移质为毕事而已固不能斗珍丽穷水陆也守长不察曰噫侈富甚矣贪胥所窥暴令绳之必逻捕以酒夺其笑语械缚挞击破产纳钱不如是榷利不数倍嗟夫以窭从奢求一日之乐而贻终年之忧不变者何也朝议大夫直龙图阁宣城孙公为郡之初访民俗之所安而知其故至清明节始罢榷弛禁纵民自饮又明年宅西山之中作新亭以休遨者名曰醉乐取昔人醉能同其乐之义孙公性不喜饮其政不専为寛盖通民之愿而务得其情如此亭成而民歌乐之当是时四邻水旱不常而永嘉独屡熟殆天亦以其人之和者应之欤古之善政者能防民之佚游使从其教节民之醉饱使归于徳何者上无所利以病民也及其后也因民之自游而为之御招民以极醉而尽其利民犹有不得游且醉则其赖于生者日已薄而人之类可哀也已故余记公之事既已贤于今之所谓病民者而推公之志又将进于古之所谓治民者也绍熙五年五月 

金坛县重建学记 

致学莫要于辨人已之分而审其所处之义使已立而物不病可以达于道矣孟子谓伯夷栁下恵百世之师也以孟子之言考之伯夷以为人不尽如已而已不可以苟用故必不用以伸已栁下恵不然以为人固不尽如已而已亦不必志于不用故或用或不用以伸物夫二人之髙卑皆过矣惟其于人已之分豫辨而所以处之素审故虽髙而不伤物虽卑而不丧已也又以孔子之言考之不降其志不辱其身固学之至极虽降志辱身而言诚能中伦行诚能中虑则亦不以其身为私已也况于不伤物而不有其髙不丧已而无至于卑其于人已之分尤豫辨所以处之尤素审一于恕而已矣裁成羣圣贤之道而制行定率性尽习而教法明用则自我而行可也不用则敛藏以待也此孔氏之所以学而颜孟皆传之古今之义理准焉虽更燔灭壊乱而传注终不能汨异说终不能迷也然则后之学孔氏何当哉敬其所传可与言学之方欤简传注辟异说可与言道之序欤若夫人巳之分未豫辨而以敬其所传者貌加之所以处之未素审而以简传注辟异说者众建之成已不忠而成物不恕是故髙则伤物而卑则丧巳此非孔氏之学使然也奉议郎李枀知金坛县改旧弃陋大为学宫请前襄阳司理参军路芾主教后学又请余记其大意昔太伯季札蓄徳于已不较于物物纷然就之不足已冲然自靖有余也澹台灭明行不由径非公事不出戸言偃以为得人古人之行虽殊学虽有浅深髙下然未有不辨人已之分而审其所以处之者矣史称子游吴人也而澹台子羽盖尝从弟子南游至江方吴与越逓兴至汉魏以后京口常为江南必争之地其人以智诈勇力擅名于时而古人之遗风余教无闻焉何也今将因其地俗而教之以禄利则所学者固科举之华藻尔若将教之以道则必自敬其所传始必自简传注辟异说始嗟夫去古逺而师友不明余上考太伯夷恵下参季札子游子羽折之于孔氏以为人已之分当豫辨所以处之当素审也盖庶几云尔庆元元年十二月二十九日 

沈氏萱竹堂记 

瑞安盐聚渔合而北湖背市逺人山水闲美游者恨不得居而久也沈君体仁始治园观广池以接清流累土以抗峻峯缭其四旁互为蔽隠搜花拣石绵日系月衣食所余辄具焉然后迟客有亭延月有台藓梅露药草木之竒品莫不贯序以先后屋室最大曰萱竹之堂沈君为诗十章闻者皆和之而北湖之胜遂夸一时君间求记于余且自叙曰人之所欲寝处游观而已君子则以义安其身者也我祖髙曽被忠信服礼学尝西入闗北走洛师友天下之有道者沈氏之为儒百年矣暨我不肖不敢坠先绪以有此也昔唐人杜甫咏诗称权势不如宗族故堂之前自生竹后自生萱言宅舍之荒落而非其族不游也淘米不能浑其水刈葵不能伤其根言饮食之疏薄而非其族不饱也噫贫犹可况少有者故我过而为此所以合族人于堂共喜乐于园也非崇游而饰观也子其为我发焉夫随耳目之愿于无穷人之常尔至游观之力不能足则无不憾也今君据游观已成之利矣反以耳目之玩为可薄乎古之人惟颜子知自备天地万物之道其陋巷饮水如寄泊焉圣贤之致同而行不同也故或登东山登泰山叹逝川乐山以为仁乐水以为智若此岂异人乃孔子也游观之术进矣大而髙丘大泽放荡独徃小亦幽花丛薄啸歌自命此文臣才士之所以逞其赡逸雄豪放臣逐子之所以平其郁纡悲忧也累世之笔墨未有抑此而不扬者也又可陋乎若夫流连其耳目役使其财力以游观之术资其人而身不获焉此师旷所谓晋平公不足以聴之者尔然则君之为此堂也既收合宗族同养其和平而又发舒心思特致其髙洁亦可矣余故因君之自叙稍推进之使知游观之义未当贬也庆元三年七月 

石洞书院记 

东阳郭君钦止作书院于石洞之下石洞郭氏名山也初洞深复无行径薪者给采而已君始以意疏治益前阻崖壁众不知所为欲止君逼视其罅遥闻水声出空中曰噫是也盖凿崖百步梯级而后进土开谷明俄若异境稍复深入臻于旷平则石之髙翔俯踞而竹坚木瘦皆衣被于其上水之飞湍瀑流而蕉红蒲緑皆浸灌于其下潭涧之洼衍阿岭之嵌突以亭以宇可钓可奕巧智所欲集皆不谋而先成君又荫茂宻以崇其幽植芳妍以绚其阳左右面势彼此回薄而山之向背曲折阴晴早暮姿熊备矣君甚乐之以为山水之美千载而潜譬犹赵璧隋珠璞于外而韫于中其一日忽彰何异武陵天台显于今而閟于昔也既而叹曰吾寒生也地之偶出于吾庐非赐余者吾其可自泰而游将使子孙勤而学于斯学其可以専盍使乡里之秀并焉于是度为书院礼名士主其学徙家之藏书以实之储洞之田为书院之食而斥洞之山为书院之山示郭氏不敢有也君既卒诸子修之不废而津请余为记嗟夫郭君逺矣以学易游而不以物乐厚其身以众合独而不以地胜私其家也自君之为是至今五十年成之之难传之之久也游之兴废家之盛衰占焉学之兴废人之盛衰占焉学不待地也萤灯雪屋苟取尺寸而圣贤之业可成矣学以知意为始以尽力为终今夫悉其聪明传之文字深已造于性命浅亦重于科举而不能知其意则犹为无所始也将何以终之乎君之子孙与其乡人必勉之使之翫云岚挹泉濑心形洁清以始终其学而卓异豪杰之材出焉然则学虽不待夫地而地固有待夫学也庆元四年十一月十四日 

温州开元寺千佛阁记 

始开元寺屋以里数门阁髙百三十尺旁翼二台千佛阁在其后髙又过之锺梵隔云雨栏槛罗网阶陛门戸夸耀甚不独为一郡巨丽也于时永嘉至僻陋显官富民之居俛肩而入贿藏好赠不实于篚而奉佛若此余颇记僧清了者来所过空聚落迎拜金帛之献舟衔舆戞以先至为幸造寺洪流中不日月而成盖薄其家而厚佛僧自唐以来迄于渡江其俗然矣绍兴庚申岁火延烧开元皆尽其僧感愤激发誓以复起死则后至继之然自是人益以施为难乌集其门侧睨横出漫不酬对有终不捐一钱者辛苦踰一甲子犹未悉就巳就者广崇之度与初寺相百也所谓千佛阁者居广实为之广赡智博习能诵说俗所信爱施之差易积至三千万斧斤不絶声十年方之昔为隘视今华敞矣顾他释老舍兵残火毁荒基断础相望十不能兴一二也何论复旧美哉虽然余观今之为生者土以寸辟稻以参种水蹙而岸附垄削而平处一州之壤日以狭矣异木别草争植于圃隆栋深宇角胜于家氄衣卉服交货于市四民之用日以侈矣然则以昔之厚佛僧者而自与情之所便抑异以安俗退夷而进华又义之所出也虽然将充夫先王之道而一繇于至顺则固不以吝于人者为巳利损于外者为家侈然后富教而徳正礼辨而俗朴此三代之上所以为治道一而义理明也故余因广之请并今昔之变纪焉嘉定元年九月 

宿觉庵记 

玄觉师歌诗数十章虽不与中国之道合余爱其拨钞疏之烦自立证解深而易达浅不可测明悟勇决不累于生死盖人杰也既殁六百年学者戴之不衰所居山延袤十里有江月松风之胜依而寺者十数余亦在其下苦疾痼非人事酬答不妄出他日钱塘本然蜀人居寛固请登焉则山已入贵家所存二三而巳枯荼败草髣髴乱石中余慨然怜之为于絶景亭下作小精舍寺名四字土人但称净光故重述旧事题曰宿觉使寛主之稍种竹树有所避隠出没以为风雨晦明之地而时与坊僧巷友游居其间以招来其徒冀遇如觉者呜呼余老矣病而力不给惰而志不进岂非不复知以古人自期而遯流汨没于异方之学者哉盖世有畏日暮疾走猖狂而迷惑者然犹反顾不已余之记此既以自警而又以自笑也嘉定二年二月 

时斋记 

余与巴西李公君亮同馆同年相善也公间语余便私之室时斋图以示余请记之问所以名时何也公曰在易时止则止时行则行是欤非耶余方谋议荆南不果作比返道过钱塘公繇太史乞守眉矣又不果后十余年余召自温陵而公以少司空入侍迎余而笑曰可得记否余丧先人又辄不果其明年公自乞帅泸以归又明年乃贻书曰愿卒记之时之为用大矣发生于朽败之余流行于缺絶之后天地虽人物之主而不自为一皆聴命于时而已所兴不能夺所废莫之与也故物无不作媚取好求必于时者而况于人择竒而用智争险以贾力祸患压而不悔血气衰而未已惟恐时之去已也时常运而无息万物与人亦皆动而不止易虽因事以明随时之义然终不能尽其变通而古今憧憧更起迭仆如机发轮转而不得停也可不哀欤惟艮以息为象时虽运而必息人以止为本道必止而后行孔氏以为君子宜取节焉是其义以止明行而非以行明行以静柅动而非以动柅动也时所同趋将遯而不返利所共获将弭而不进荣宠艶丽矣禄位酣美矣而有甘澹泊安卑辱以自终其身者大则范世纪俗小则委已顺命盖时且行之而吾固止之乃物方动之而吾卒静之也故能不失其时而其道光明此岂习于利害之情而以时自达者哉君亮性退而行冲曲肱一榻氷雪枯槁不与物对而山川草木无不自得入备顾问出守方镇天下之言静止者皆归焉盖公既有进于斯而余亦以自警也开禧二年二月 



水心集巻十宋叶适撰 

记 

龟山杨先生祠堂记 

贤者之世渐逺而渐微或微而遂絶可叹也巳若夫好贤者不然虽逺而不衰愈逺而愈隆也微子之命曰崇徳象贤然则微者可望以复兴絶者可恃以复续是在后之人矣臧文仲闻六与蓼灭曰皋陶庭坚不祀忽诸徳之不建民之无援哀哉于时相去既千五百年而其言如此虽然以二人之徳而使其后不传岂惟臧文仲哀之虽逺而万世愈逺而无穷犹且哀之也龟山先生文靖杨公中立力行二程之道黜王氏邪说节髙而安行峻而和学者所师当世所尊可谓贤矣卒于绍兴丙辰七十余年而无仕者微不自业至卖其宅去絶几何可不悲夫其四世孙子复病之争愬纷然太守余景瞻曰非也有司治此不过用交易法尔安能空手以得吾以义长民者也子姑聴乎自景瞻至郡有例巻百余万谢不取因赎以归杨氏将乐更冦乱民居皆后起盗敬公之名故杨氏旧庐独存然屋老且败景瞻又修补其漏缺特立门巷黑白绚好矣顾子复尚无所衣食则又职于学官以廪之杨公有笔藁史论一编景瞻尤惜之曰是将为好事者夺去则肖公像于溜并藏其书岁遣官祭祠然后出陈之焉呜呼其为杨氏虑悉矣微者可兴也絶者可续也斯弗憾矣异时景瞻明锐果敢是非贤否立见其守延平乃更详缓曲折野人有讼呼案前儿女语之收敛锋锷以立纲目昼勤夜思各就纪序今夫事之可为如杨公者众而或未之为也然则虽其未入于景瞻职业之内者余亦不欲其出于景瞻思虑之外矣故余之愿景瞻非独以其能好贤而巳也嘉定二年四月 

平阳县代纳坊场钱记 

自前世乡村以分地扑酒有课利买名浄利钱恣民増钱夺买或卖不及则为败缺而当停闭虽当停闭而钱自若官督输不贷民无髙下枚戸而偿虽良吏善政莫能救也嘉定二年浙东提举司言温州平阳县言县之乡村坊店二十五当停闭二十一有坊店之名而无其处旧传自宣和时则然钱之以贯数二千六百七十三州下青册于县月取岁足无敢蹉跌保正赋饮戸不实杯盂之酤罂缶之酿强家幸免浮细受害穷山入云絶少醉者鬻樵雇耕抑配白纳而永嘉至有算畆而起反过正税斯又甚矣且县人无沉湎之失而受败缺之咎十百零碎承催干没闗门逃避攘及锅釡子孙不息愁苦不止惟垂裁哀颇加救助伏见近造伪会子抵罪者所籍之田及余废寺亦有残田谓宜赐县就用禾利麤足相直补青册之缺释饮戸之负不胜大愿于是朝廷恻然许之命既布一县无不歌舞赞叹以纪上恩夫坊场之有败缺州县通患也今平阳独以使者一言去百年之疾然则昔所谓莫能救者岂未之思欤某闻仁人视民如子知其痛毒若身尝之审择其利常与事称疗之有方予之有名不以髙论废务不以空意妨实然后举措可明于朝廷而恵泽可出于君上此其所以法不敝而民不穷也疏别其事以请者知县汪季良也为季良请且将行其说于他邑者提举孟稹也九月日 

瑞安县重建厅事记 

民于令最亲也令必有宫室居处合力奉之无难也民聚而多莫如浙东西瑞安非大邑而聚尤多直杉髙竹皆丛产复厢穹瓦皆赘列夜行若游其邻村落若在市廛肤挠眦决或赴于令暮徃而朝达也是合以奉令之宫室居处愈无难也然余自童子见县门甚卑狭毁置不常厅屋摧破无立人处弃而即他舍寒暑相抵突令常降气低色惨戚不怡字民之志落如也夫华于民而俭于令岂其理固然哉岂民姑自营而不顾其令哉抑令仅自保无以得于民哉不然则期迫会促月销岁殒而不暇也庆元二年信安留君寅始建门楼后十四年当嘉定庚午嘉兴许君兴裔知县事而大厅琴堂始克并立上极旁挟比旧倍差厚基博础楹桷丰硕民来观者倾动惊骇忘其昔年之陋而以为今日之瑰杰丽伟竦踊而独出也嗟夫宫室居处者言之无难而成之岂易哉夫以义则下卫上故灵台之歌乐于始附子罕之扑尽其末力以仁则上安下故君之经度积累辛苦三载然后集此而犹曰不敢烦民也郭西有观潮阁遗址平视海门众山葱茏鱼龙变怪为一县竒特惜乎君既去不及谋矣 

敬亭后记 

初鲍商霖有屋于鴈池河南张思叔命曰敬亭且记之繇此名闻天下百余年亭废归薛氏子舒按旧基复作亭列记其上程氏诲学者必以敬为始故思叔曰敬则实实则虚虚则无事矣以余所闻学有本始如物始生无不懋长焉不可强立也孔子教颜子克巳复礼为仁请问其目曰非礼勿视非礼勿听非礼勿言非礼勿动颜子曰回虽不敏请事斯语矣是则复礼者学之始也教曽子曰安上治民莫善于礼礼者敬而已矣故敬其父则子悦敬其兄则弟悦敬其君则臣恱敬一人则千万人悦是则敬者徳之成也学必始于复礼故治其非礼者而后能复礼复而后能敬所敬者寡而恱者众矣则谓之无事焉可也未能复礼而遽责以敬内则不悦于已外则不恱于人诚行之则近愚明行之则近伪愚与伪杂则礼散而事益繁安得谓无此教之失非孔氏本旨也然则何为曰礼之未复是身固非礼之聚尔耳目百体瞿瞿然择其合乎礼者斯就之故其视聴言动必以礼当孔子时礼尚全完勤苦用力皆有条目可见也后世虽礼阙不具然是身之非礼者固常在尔出于巳加于人小则纷错溃乱大则烂漫充斥盖若白黒一二之不可掩其敢忽乎故非礼则不以视听言动而耳目百体瞿瞿然择其不合乎礼者期去之昼去之夜去之旦忘之夕忘之诚使非礼之毫髪皆尽则所存虽丘山焉殆无徃而不中礼也是之谓礼复礼复而敬立矣非强之也因以补思叔之遗为敬亭后记 

留耕堂记 

但存方寸地留与子孙耕余孩稚时闻田野传诵已识其趣出游四方所至闾巷无不道此相训切今葛君自得遂取以名堂盖其词意质而劝戒深殆非文于言语者所能窥也凡人衣食居处嗜好之须当身而足则所留固狭矣然而念迫于室家莫之赢焉爱牵于子孙不能业焉四民百艺朝营暮逐各竞其力各私其求虽危而终不惧已多而犹不足者以其所留不止于一身故也嗟夫若是则诚不可禁已虽然其留者则必与是心俱彼心不丧术不谬阡连陌接谷量山积而隠诸方寸之小无惭焉可也不然则货虽留而心不足以留也留之家家不能受留之子孙子孙不能守甚至刑祸戮辱水火盗贼俄反顾失之皆是也故广欲莫如少取多贪莫如寡愿有得莫如无争货虽不留心足以留也岂惟田野闾巷而士君子何独不然葛君宅纔数畆无髙垣大屋之居桑麻果树依约可数有二子行称其文卑躬侧履非礼不动草衣木食自乐其乐然后知方寸之小为无穷而所留者异乎人之留也若夫繇是以致其用则犹外物也哉 

上蔡先生祠堂记 

谢良佐字显道受业二程与游酢定夫杨时中立皆为髙第号上蔡先生学者宗其传谓颜冉复见也不幸遭党人禁锢未解而卒诸子避兵迸逸一死楚一死闽独克念者落台州绍兴六年给事中朱震子发奏官之寻亦死克念有子偕偕三子无衣食替人承符引养老母嘉定五年太守黄<田>子耕修郡志访求故家得之请见抗宾主礼给冠带钱米买田宅祠显道于学在二程后郡人惊异曰自黄太守来他日邦赋之没于羣奸者一收敛公使之消于妄费者悉减节遂能以其余兴小学作棂星门増太学生食服有珩韠器有罍簠又设潜火立养济葬丛骸政通化达生死润赖此吾等所知也惟上蔡事不可解甚或强笑曰奚不切之若是哉夫意有逺近知有难易诗曰烝我髦士近也又曰续古之人逺也兴小学近而易知也祠上蔡逺而难解乎道非人不行不行而天地之理不章古今大患也先王比聨闾附而教其人不敢薄也然其致道而成材者几絶都旷国不一遇焉故尊之贵之珍之重之哀其死也尸祝以神之禄位以延之更世千百犹未也盖公之也若使人奋其私智家操乎异说各不相统而以巳之气血所胜者为善则道徳壊而义理灭矣解子耕之举者宜曰独上蔡事尤长非不切也昔正考父饘粥于鼎循墙而走其后孔子生而孟僖子命其子学礼焉谢氏之困于庸奴久矣子耕既洗沐之列于士大夫安知无达人出复佐二程之道斯可以占天意矣然则余之不切不愈甚乎 

同安县学朱先生祠堂记 

初新安先生朱公为同安县主簿今知县事毛君当时祀公学宫昔孔子既修述尧舜三代纪法垂后世而黄老申韩之流亦各自为书学者荡析畔离苟私所受未有博探详考务合本统也及董仲舒稍推明之与人主意合则杂家异学始绌而归壹于孔氏矣姑设禄利驱靡使从岂道徳果尽信哉故经师句生无有知者徒为短狭蔽大义而已独司马迁采论语发明孟子不言利为传世家孔安国解古文论语扬雄数称颜渊笃好孟子小戴集记大学中庸郑玄并注之孟子有赵岐论语又有何晏韩愈李翱丈人也愈本曽参翱尊子思矣噫二千年间萌蘖泛滥若存若亡而大义之难明如此则其博探详考知本统所繇而后能标颜曽孟子为之传揭大学中庸为之教语学者必曰不如是不足达孔子之道也然后序次不差而道徳几尽信矣非程张暨朱吕数君子之力欤今夫笺传衰歇而士之聪明亦益以放恣夷夏同指科举冒没浅识而深守正说而伪受交背于一室之内而不以是心为残贼无几矣余每见朱公极辩于毫厘之微尤激切而殷勤未尝不为之叹息也夫学莫熟于好道莫成于乐颜曽孟子所以潜其心也行莫如诚止莫如善大学中庸所以致其义也夷佛疾疢也科举痒痾也公所甚惧也毛君尝与余学去而宰同安有惠政夫政之得民速不如教之及民逺也 

晋元帝庙记 

城隍晋元帝旧祠孤寄寒窭牲瘦酒薄祝史桀慢执吏惰弛不记其王此土也嘉定五年江淮制置使黄公作新庙于石头初卞壸有食嵇绍配焉公谓壸名辈后绍当以序列且均晋臣也因徙置庙东房又谓晋传四姓常为中原共主更七八巨冦不害其立非用材致然耶故设绘事两庑起周顗迄谢玄二十人表异之又谓王导谢安独晋所恃以存也故特像于庙西房客或顾而嘻曰深乎是役也商周之相孚终迓衡是以铭常勒鼎烝从袷侑示其不忘汉唐陋矣其殊勲盛烈亦纪官爵图形貌有麒麟云台凌烟之目夸其得意及后子孙忽于念功弃不省録运去物改臣主同尽名迹俱泯一抔之土不暇为谋徒使文士弄笔于坠编遗简之余骚客费吟于残烟衰草之外其亦有足哀也建康虽晋都邑千载既逺迁革尤多寻冶城问新亭岂复异时髣髴哉今不惜数畆之宫聚其贤劳裸馈以伦山川具存楹桷可想行者翼然如瞻太极之题止者洗然如闻广室之论然则公之好古非若鲁殿秦碑爱其刓缺摧落而已苟有益于世教以今准昔犹一日也方王敦篡势巳成举朝不悟尚安恬自若惟帝视为腹心之疾决意讨除忧辱逮身忠义激发至于卒殄灭之不然晋亡久矣盖过于明断而无不足也自正始以风流相命赏好成俗士虽坐谈空解不畏临戎及气倍勇积则袴子弟能破百万兵矣盖清言致效而非丧邦也二事终始大节疑史妄评故略着云 

瑞安县重修县学记 

昔刘君龟从宰瑞安颇修学前记云糜镪二百万不薄矣未久巳浸敝颓障堕级拣扶梁柱岌岌揺动如坐漏舟中邑人以为大惭顷岁谋于余将自治之余曰止政在有司非乡民所敢干也此岂佛老氏室庐耶又可醵而就乎嘉定四年黄君葵初领县贯无赢铢叹曰吾其舍旃士之职于学者郑焱陈观大趣赞曰愿尽力费比昔十四而学复壮好如新成焉凡吏之品有三上者以学为吏其次本于吏而学以饰之下者苟吏无饰也君始至即修学视一邑之政无先于学斯知以学为吏欤世之论吏亦有三上者学成而能教其次虽未能教而以政养民下者如养豕饲兽扰之尔君知以学为吏固不鄙慢其民教与养斯勉而进欤世之论常曰吏必设学而教且养人最急不知吏当先自教且自养急顾有甚于人者何也彼虽知以学为吏烛物之智浅察巳之功不深意则以教且养者厚民实则以教且养者病民矣乌得勉而进哉且自一令长以上所闗于民杀活成败不可预测若但竖数十屋而官羣数十士而饭而曰教养尽是矣何其易也故明恕而多通吏之所以自教节亷而少欲吏之所以自养少欲则民有余力多通则民有余情然后推其所以自养者亦养人亷推其所以自教者亦教人恕此忠信礼义之俗所繇起而学之道所繇明也余既嘉君能重学于先故乐为君系其勉于学者于后 

利涉桥记 

嘉定四年二月黄岩县浮桥成林鼒叔和为其知县杨君言曰桥长千尺籍舟四十栏笝繂索堤其两旁捆图狻猊讫三十旬斤铁九千木石二万五千夫工六万余县东南车马担负而客之途皆达于桥西北樵采携挈而民之市皆趋于桥诸公跨天台陟雁荡行过黄岩皆喜曰増一桥矣盖奔渡争舟倾覆蹴蹋之患既免而井屋之富廛肆烟火与桥相望不絶甚可壮也古无而今有难也桥于江之险又难也台州有桥自唐守始君一县作之抗其力如州倍难也愿子记以为君酬余病未暇也叔和又言曰桥以未成为难众人所知尔以既成为难君所自知也今岁别一囷以待异日之缺尚惧不足虽然县籍壊七十年矣君聚田百万畆算而步析之更二载始得经界之旧君之力虽尤难而承其后者易矣易则思思无穷而桥可恃以常存也愿并嘉之余卧水心久徃来皆村野人语不到门外不知君材乃若是郑大夫非异人耶举郑国解落整比大効小验具于春秋至捐一车则天下以为笑彼溱洧之易视今之难奚百倍翅耶岂古人于此则或有故欤世常言极今人所难不足以进古人所易而充古人所易不能为今人所难何哉叔和之论未余质也可无为书余少从叔和兄弟游每为余言县直北山爽气浮动花栁之丽雪月之胜无不在江北余间至程头必徘徊瞻顾辄阻江而返屡矣今既施桥而叔和与邑人日曳杖娱嬉于北山潮生汐落随江降升悠然如泳汉浴沂以咏歌令君之遗徳而余巳老不复有四方之事徒慨想而不能从也因附见之亦以志余之不忘斯游尔杨君名圭字国瑞建安人其来黄岩监司固以材辟矣是年六月日记 

台州重建中津桥记 

人情欲永逸而物废兴不常成之未几壊巳至矣而况聨竹比板以斗江潮日涉之厄尺量寸度而当徃来无穷之劳则安得支而久哉故台州始作浮桥十余年而修者再未二十年遂大壊矣嘉定六年太守俞侯建以为不可复修也议别造新桥按前记郡以桥为重事使五县共之其再修也取财于临海取木于天台侯不以责县坚木厚枋佣工如家髙大重宻费逾昔数倍既成遗余书曰吏治欲其无迹吏术欲其无烦天下之格言也虽然可以无迹于巳不可以无迹于民可以无烦于人不可以无烦于身吾为是州不敢一日怠肆顾瞻郊垣百堵励翼钱与券提衡必均而后通今世之至难也吾州既称平焉获与耨殊时榖籴复转粜他郡所未有也吾州又称寛焉若是者民惟恐其无迹也州道絶东南民须桥如地之载孩提之背负壊甚则垫且溺吾旦夕去此民之所烦敢不自烦乎故吾窃有记焉使知有迹之为无迹自烦之能无烦也嗟夫侯之力勤矣不可无述然而以余所闻于古无迹者常治无烦者常术尔不以为异而记也今星以三周而记是桥者四百年之外千岁之内记凡几笔桥凡几成中津之亭碑无所容而读不暇徧矣多而不専无乃为名之病乎侯曰不然浮屠之法有度人而筹以记者室纵广肘二十其筹满焉苟有以利民奚厌其多且后必有考于此时之久近可以验工之良苦会之出入可以较用之少多作之缓急可以知吏之贤否此有志于民者之所求也岂若岘首之为隘也独计一身之名而巳哉余无以夺其请因并録其词 

北村记 

戸部尚书吴兴沈公园于城北奉胜门外而使告余曰北村畆余三十中涵五池大半皆水也其为丛花茂木之荫狭矣灵寿书院劣容卧起而移老堂巨屋也下过三楹而止其为崇闳邃宇之居褊矣洲藏渚伏濠港限隔非舟不能通道相为市者皆鱼鰕之友菱芡之朋而冠带车马之来絶矣并日却坐分夜独宿橹回棹转穿南北而透东西遗音欸乃常在庭际而丝竹鼓钟之奏息矣盖其陋若此也惟对湖台髙不逾丈具区前临湖心逺峯明晦灭没近而后溪凤凰毘弁诸山徃徃凑泊于溪山亭之下殆或天与者虽然是亦樵夫野人之所同有也若夫城中甲观大囿照耀映夺曽不敢仰视而侧立也吾闻古之善游者麤于天而不精于人今吾卤莽而营之苟且而成之姑以寄吾身于一壑之内而游于天地之外非所谓麤耶故名其园曰自足而甲观大囿照耀而映夺者非惟不敢望亦不敢羡焉余谓公冲约有清识既以天趣得真乐而又能挹损其言不自夸擅可谓贤矣余尝评天下山水之美虽质文变态各异而吴兴特为第一其山脉地络融液而浸灌者莫非气之至清渟止演漾澄莹绀澈数百千里接以太湖蒲荷苹蓼盛衰荣落无不有意而来鸥去鸟风帆浪楫恣肆渺莽不知其所穷昔之功巳就若范蠡身不用若张志和之流未尝不遁逸啸歌于其间葢仙圣之宅非人世也余海濵之人山凡水俗常恨不得生长其地而尚友其贤豪今公乃以筑圃曲折名实大指使余记之岂非所愿欲也哉 

信州教授厅记 

阅上饶志无敎授厅岂其缺欤教官廨署必与学接别在城之东于叩请也难且其处卑下雨淖甚则往来絶夫非其所宜居而居又不足以安缺之是也王君梦龙始至召诸生之长郑着计曰今直舍后多美竹尽学地也民实僦之而昔人弗知改当有待学颇余钱士得属餍幸矣然吾不及常与士接则以义理为馁者教官之责也于是着挟郑汉儒余凤分事竭作州与转运总领亦稍颁焉未几而师友所延家人所燕街通户逹公私便之而君尤喜曰是举也自大官至庶役售材之节归地之情无一不顺者非人力也余以为不然教授师也与吏异吏徃任师不徃教也吏治舍师不谋居也子衿之歌曰纵我不徃言师不徃教而子不可不来也又曰在城阙兮言师不能舍寂寞而就子子娱城阙而忘诸乎责之也拥篲而迎北面而事而避正堂以舍可也修其墙屋不毁伤其薪木而返可也然则师必守道不妄屈而后能教至于室庐寝处则诸侯国人固严授之师不以自累也今吏部按格注拟或特命为堂差赢数千里至终始坐学不敢离局长吏但以虚礼揖使上车亲遇反在曹掾下所丐乞未有获者国人父兄则曰是官使教子弟尔舍馆未安我何病课试外涉毫髪谤论山积矣盖君所为喜者法使之然非古义也君既去继者施君应龙又曰我携家背乡一旦住好宅地利近繇君徳也复自喜请余记二君余友也故陈其奉法于今而思义于古者勉之明不可以徒善也 

平江县王文正公祠堂记 

湖外俗简朴畏事而平江喜讼善逃与江浙嚚县比其土风所从来久矣昔王文正公宰是邑民甚爱之生为奉祠岂非公能以徳揉其民于平而不以刑迫其民于险欤公时初仕年又极少夫初则涉歴无素少则血气未定公方凝然安静乃若老宦备尝者贤之禀质要当与常人异耶然公既去平江又监潭之银场通判濠郑州王禹偁荐其材可转运使驿召至京师辞不拜献所为文然后得直史馆知制诰则是不独长者盛徳而又尝以吏能称矣其为民补弊剔蠧锄其悍顽而兴作利政以恵养之意必有风迹可述惜其世逺而不能传也陋者徒以公为宰相民所夸羡甚至魈退舍蚁避席亦曰福力使然尤谬妄矣且有功徳于其民去而见思虽狼狈困辱尚不忍忘岂待其必为大官哉不然则彼尝所临莅非不多而获祠于民何其少也嘉定六年永嘉陈君观任平江令盖今之平江又异昔者旧讼始决而新争无穷逋赋适偿而追敛无巳至于版籍府藏一切废壊君敏于应猝易乱为整未几而县大治则完揭学舍以善道示民公祠故在长庆寺去县七十九里君患其不足系民瞻也即学后新立堂祀公邑先大夫皆像于两傍作四慕诗以风劝之其人跂而竦俛而悟肹蠁感召如公复出亦一时之盛也夫化不可骤而君之岁月不及待其久而成虽然余所谓有风迹可述乃于君取之县有幙阜连云二山髙踰万寻衡岳反在其下其云气异物恍惚有无之间可以渺然而赋矣 

叶岭书房记 

丙寅岁骤起师北伐余争论于朝请升润江池别募兵急备守补楼船器甲之壊以虞冦至未之许也无几田俊迈为敌得郭倬李爽皇甫斌不任战而溃中外恐悚遂出余金陵制置江上平阳蔡任子重实豫在行数月敌大入淮民避走江南百万家矣一日传有敌人三骑抄水濵两舟溺岸侧城中闻之皆震动吏颤余前不能持纸喟然而叹始悟建炎以来冦轻渡江敢斗明越之逺者非真劲悍不可敌也既挑于石跋嘴复邀之定山敌遽解和州围退屯瓜步郭僎虽败而亦以困归当是时子重専治军事昼夜不得休息而余听讼断狱从容如平常不然则建康之人未见敌先遁堕建绍覆辙矣盖有智者不待素习然必无惧而后智行焉若子重余特以故人子辟之不知其材至此也子重既累黜仕进路絶所居林阜折旋号七星山叶岭尤近草木之阴与几席相错因度为书房曲径修庑而读书其中以为材无用于世则姑寄于书而巳夫书不足以合变而材之髙下无与于书此为不知书者言也使诚知之则非书无以合变而材之髙下固书之浅深系焉古之成材者其髙有至于圣以是书也静有以息谤动有以居功亦书也泊无所存而所存者常在功名之外亦书也百家众作殊方异论各造其极如天地之寳并列于前能兼取而无祸皆书之余也书之博大广逺不可测量如此惜乎余老死不暇读矣子其尽心哉无徒以材为无用而姑寄于书也 

风雩堂记 

昔颜氏乐其乐而忘其忧身如附蜕家如据槁人欲之累尽矣故孔子以为不可及而贤之若夫曽晳异于三子则其乐可以名言而知徳者可勉而至也浴乎沂风乎舞雩鲁之褉事也陈宛丘郑溱洧皆是也方其士女和会众粲交发彼外有所逐徇一世而狂者固以淫情荡志为讥矣而内有所操不与众俱靡者岂不以闭闗絶物为病哉欣时和美备服即名川之易狎同鲁人之愿游咏歌而还容顺体适此义理之中物我之平也身之显晦用舍而巳以舜文王之急士终不能毕用而无遗孔子尝一用于鲁流离困厄遂至终老况三子区区邦邑之间自许以求用何其陋也点之甘服闾里而自安于不用亦岂忘世也欤浴沂舞雩近时语道之大端也学者未知洁巳以并俗逺利以寡怨悬料浮想庶几圣贤而出处得丧之争能全其乐鲜矣李公伯珍筑堂豫章之囿命曰风雩夫蔽层丘纳巨海或穷奢极丽竞于难踰或苟完麤葺取其易足皆世之竒人伟士所以娱耳目快心意也顾未有返道徳之场宅性命之囿何哉今公久于侍从劳于方岳退而休之无所复羡而能以点之乐者自乐也手植拱把以俟干霄沼沚微澜如在江汉草根木末察荣悴之态而风雩雨露之教日新而无穷至于西山之崖南浦之濵舟车去来禽鱼翔泳无不各得其得而又能以点之乐者同乎物而乐也然则性命道徳将为公归宿之地乎与娱耳目快心意者逺矣虽然犹有待于物点之乐也无待于物颜氏之乐也嘉定七年十月 

温州新修学记 

学立于绍兴初积久蠧毁嘉定七年留公茂潜来守既修崇之食増田焉告诸生曰峙饰庐廪苟厚其养而已若夫本原师友必纳诸道徳太守职也昔周恭叔首闻程吕氏微言始放新经黜旧疏挈其俦伦退而自求视千载之已絶俨然如醉忽醒梦方觉也颇益衰歇而郑景望出明见天理神畅气怡笃信固守言与行应而后知今人之心可即于古人之心矣故永嘉之学必兢省以御物欲者周作于前而郑承于后也薛士隆愤发昭旷独究体统兴王逺大之制叔末寡陋之术不随毁誉必摭故实如有用我疗复之方具在至陈君举尤号精宻民病某政国厌某法铢称镒数各到根穴而后知古人之治可措于今人之治矣故永嘉之学必弥纶以通世变者薛经其始而陈纬其终也四人邦之哲民也诸生得无景行哉夫学不自身始而曰推之天下可乎虽曰推之天下而不足以反其身可乎然则妄相融会者零落而不存外为驰骤者麤鄙而不近矣虽然未至于圣人未有不滞于所先得而以偏受为患者孔子进参与赐示之道皆曰吾一以贯之岂非无本末之辨而欲合门人同异之趋哉今观曽子最后之传终以笾豆有司之事为可略是则唯而不悟者自若也子贡平日之愧终以性与天道为不可得而闻是则疑而未达者犹在也且道无贵而苟欲忽其所贱学无浅而方自病其不能深乎诸生侧听转相语自学官及其父兄皆请余笔受嘉定八年五月 

漳浦县圣祖殿记 

漳浦五千戸良山蔽其西南属之海特髙秀多异峯相传时见巨人迹山中美果自熟不知名数就啖者欲持去辄迷失道近人而竒诡不常如此非止以禽兽草木为广大也郭西古陂涵受众水数里有真君修道院初国家感冥会按道书命天下皆立圣祖像长吏拜伏如原庙礼而殿在焉盖必山水合吉而后神灵依之所以助民福祥祈国永延也顾民惰吏慢公私室庐无能与山答陂废不治枯落见底而殿亦徙置邻于岳祠然则山水背人而神灵失其所栖宿矣故至今其俗尚陋狭反为下邑非天不畀人也人自弃尔赵君师缙之来偶以事行西门访道院周视良久忽若心动道士言状因慨然曰政莫先是耶即以其力复殿旧址浚陂茀堤闭纵以时使水常满泽而谓邑人曰据阴阳法坤申上位也水之长生俊秀所出也邑其兴于善乎陂阴为堂中湖为亭髙有桃栁下有菱芡红敷緑绕俯仰映带然后山水之与人若拱若揖若响若翕寝食坐起无不与接神之居严以清民之游和以安令于其间上敬下顺无不自得也夫好不度义而恣情之所发故有声色田猎之娱珠玉裘马之玩甘于独徃而人莫能同圣人未尝不深致其戒也至于所好者山水则以为豫于徳而贤之岂非动静协应物之宜寿乐由反躬之效欤然其泛之弥茫遁之幽遐家薜萝友鸥鹭亦甘于独徃而人莫能同固不取也君治县寛简即山水之近与人共乐以宁其神是可书矣嘉定八年五月 

绍兴府新置二庄记 

嘉定七年越州初建二庄于诸暨县古博岭越之西皆海也水怒防失冒寳盆隳白杨市两县间荡为沧溟事闻上遽颁经常命太守赵公彦倓筑堤捍之起汤湾迄王家浦公又益以留州钱千余万役自秋复夏乃毕越人谢曰昔土塘而今石宜可久无患公愀然曰未也堤之始穴尺寸尔慢不省积岁月大溃矣今虽壮好后将复然石何能为初民杜思齐获罪家没入公请买于安边所别藏其租以备补完一也越为郊畿而民不胜困卿相迭守而治反疎卤城堞营署无不敝缺聘问燕飨无不削损若夫命乡论秀合乐以侑之古今常礼也然且寂而无声数十年矣公又叹曰越为东诸侯率而简陋至此况以贵傲世哉幸吾在皆略具而鹿鸣歌矣若异日何因思齐之余又买诸傅氏以待三岁之用二也余知公者故以记来请嗟夫政未有不得其本而后成其末也故捍海之功巨而害原于小举士之费小而所闗者大二庄之作赵公知之矣非特此也券易米而致镪三物相流通不贵籴矣持券索钱昏暮无不与天下坐会子犯法相望不滥罚矣勤收而俭藏以贯万数者四十乙亥大旱举以救民不病岁矣有本之效也抑又有焉夫名峯异岭在扬州盖百千所独会稽为镇山越之竒胜峻特擅于东南者以山也其深泉髙瀑百道争流昔人浚而为湖山之窈窕萦纡媚于越中者以湖也湖今废矣公能疏凿以复汉晋之旧存王谢遗迹则治越之美可垂无穷二庄区区又岂足为公道哉虽然天子召公归矣嘉定八年 

东嘉开河记 

温州并南海以东地常燠少寒上壤而下湿昔之置郡者环外内城皆为河分画坊巷横贯旁午升髙望之如画奕局永嘉非水之汇而河之聚者不特以便运输苦舟楫也而以节地性防人灾安居利用之大意也其后承国家生养之盛市里充满至于桥水堤岸而为屋其故河亦狭矣而河政又以不修长吏岁发闾伍之民以浚之或慢不能应反取河濵之积实之渊中故大川浅不胜舟而小者纳污藏秽流泉不来感为厉疫民之病此积四五十年矣淳熙四年戸部尚书韩公之来守也其九月即用州之钱米有籍无名者合四十余万益以私钱五十万命幕僚与州之社里长募闲民为工一万三千有竒举环城之河以丈率者二万三百有竒取泥出甓两岸成丘村农闻之争喜负去一日几尽毕事则天雨两旬于是洒濯流荡而水之集者深漫清泚通利流演虽逺坊曲巷皆有轻舟至其下民既得以舒郁滞导和乐而公之治遂以清平而成盖先王之政以养人为大生聚所资衣食之有无此上之责也封疆道路城郭沟池其修补浚治之功此民之力所能自为也如使官亦为之则费而难给矣后世道失乃以废官益民者为政之大然吏惧其费而不复为之或不知而一委之民也而其劝之或不以其道使之或不尽其术则徒扰扰而已矣夫上之于下岂必与之较哉民以为不能者官自为之可也民有四五十年之病而上无一日之救则非仁者之用心也公之为是役也可以知其仁矣故州之人相与刻石记之以载公之仁亦欲使后来者知所考云 



水心集巻十一宋叶适撰 

记 

郭氏种徳庵记 

余同年友琼州刺史郭宗之既没十年子森卿用举者五人知崇阳县磊卿鎻主簿厅中乙科皆会余容成之阳始余与宗之别长沙宗之卒而余有大戚不暇哭又不能吊相对惭惋而已故访其家事甚详森卿曰先人葬莲堂莲堂之山吾数世坟墓所藏也并墓之庐吾先人手所建也郭氏自镇将传祀三百约而久劳而安至曾大父正信均淑一县所取平也大父施舍惠助一乡所倚成也而后先人士以文显吏以善最然而端直寡偶不视时向背缩敛自爱不倚势进趋每曰吾欲先世流泽常在子孙使坟墓永有荫托尔奚以多为故庐上之题我兄弟以种徳为之名者先人之志也余闻而叹曰允哉夫家非徳不兴徳非种不成虽一人之家未尝不与天地同其长久所以不能者天地种之而人毁之也人之所就未毫末而以丘山之心承之为益几何然则谦者种之盈者毁之也我可以得彼岂可以丧一夫攘臂万人裂其肘矣然则让者种之争者毁之也义勇而先利怯而后君子也小人反是然则廉者种之贪者毁之也冥升疾走辔必失御必蹙徐行安步神乃泰气乃舒然则退者种之进者毁之也为其厚不为其薄治于已不治于人宁散无积宁俭无忲皆所以种而不敢毁也朝种暮获市人之徳也时种岁获农夫之徳也种不求获不敢毁不敢成圣贤之徳也冲漠之际万理炳然种者常福毁者常祸天地之徳也郭氏其知所以种矣知所以种则知徳矣嘉定八年十一月 

信州重修学记 

余记敎授厅之明年施君应龙大修学君用学法肄士士初不便已而出论语孟子书交问更质指中庸大学为之归益以司马氏通鉴士乃附悦有跃于心相率请曰先生惠敎以逺者使变而至道厚矣然惟此学始元丰余十纪摧剥行尽身且不庇敎于何立君患之复召郑着余凤约岁损食命工先木相次信二守东方两使属县长助各有差使杨梦庚郑连诸葛褒撤像殿之坏十六饰加彤朱作论堂棂星门崇大于旧偃植之敝尺以上悉易以成材上瓦下砖楹间之门牖无不重整祭之豆笾冠佩章甫无不新设噫亦劳甚矣始余以师之室庐非师之责也今并弟子之室庐亦师之责矣古今固异事也及其成功一而已渠古之是今之非哉施君于是则可以敎矣昔孔子叹才难而舜止五臣周之乱臣仅九人焉孟子亦言繇尧舜至于孔子见闻之际彰彰乎莫之企及也道之凝聚显发此最其盛者然而本之为中庸固天所以降命乎我尔要之为大学固物所以会通乎我尔性合而中物至于和独圣贤哉乃千万人同有也何孔孟所称稀阔而不多欤繇孔孟至于今又加久矣其可称者何寥沉而不继欤呜呼安得不博类广伦以明之毕躬殚力以奉之欤此师友之敎问学之讲所以穷无穷极无极也虽然有一于此方周衰不复取士冻饿甚者几不活矣孔孟不以其不取而不敎也孔孟之徒不以其不取而不学也道在焉故也后世取士矣师视其取而后敎之士视其取而后学之夫道不以取而后存也故愈微然则敎其所不取施君勉诸学其所不取信之士勉诸嘉定九年正月 

长溪修学记 

县初设学不置粮士虽居不能食也先令黄君龟明自出新意分厘收拾良苦然后始得食而学屋百楹又破漏倾侧几坏几堕则虽食将不能居今令江君嗣祖治多暇日径来坐直舍斤锯不烦役徒不嚣而坏者忽成堕者忽隆则居与食皆遂矣其为士者叹曰自庆厯后为令何啻数十独二君有功于学赖以久存而江君勇于为民凡可以自力而利其人者不待告请常先事率作无怠古人所谓心诚求之非缘饰学校以美其名也故相与谋而谂记于余至五六要必得乃止曰吾欲使后读是记者思其令不忍忘尔惟长溪弥亘山海最巨邑宦游满天下廉村薛氏举进士为闽越首赤岸尤盛徃年迎蜀人师先生于金台寺事之如古游夏之俦其言论风指皆世守之先生殁即寺建祠正岁若讳日必奠谒成礼冠者童子皆在丙子踰一周敬恭不衰葢其俗朴而专和而靖其士缛于文而厚于质既能思其师而不忍忘固宜思其令而不忍忘也夫师之不忘以道令之不忘以政三代逺矣令有政而不繇学孔孟逺矣师有道而不知统也学非一日之积也道岂一世而成哉理无形也因润泽浃洽而后着此兑之所以贵讲习也其始若可越其久乃不可测其大至于无能名皆繇悦来也江君盍揭先生而祠于学以慰其父兄之思择士之知伦类统纪者主其子弟以继先生之道使习而愈悦久而愈成是先生因令而愈不忘也是令与先生交相为不忘也嘉定九年十一月 

温州社稷记 

社土也稷谷也非土不生非榖不育国始建则壝以祀示民有命也风云雷雨随地而兴禾黍菽麦随种而生神明之所繇出至严至敬不敢忽也怪淫诬诞之说起乞哀于老佛聴役于鬼魅巨而龙罔微而鳝蝪执水旱之柄擅丰凶之权视社稷无为也呜呼岂民悖而不知礼哉乃长吏导之非其义也葢温州之社稷昔者莫能详矣某自童年见其坛陛颓缺旁无四墉敝屋三楹饮博嬉遨聚焉祭且至徐薙茀蔓草燔燎甫毕已丛生过其旧矣地气一不应浮屠之普觉行庙之祠山湫渊之玉函莆杓椒丘之三王海神奔走拜伏呪诵呶杂社稷顾漠然无预也夫莫尊于地莫察于地众灵羣望环拱效职者也何急彼而慢此哉故曰非其义也嘉定四年守杨简始加甓土上于是灌莽尤盛刺壮城卒专修平之十年守巩嵘伉其大门改造斋房筑墙百五十堵具凡佩服器用之须杨公谓守莫先于社稷巩公曰吾寝处漏不补它观游无用也二公知以义导其民矣夫山水之高深像设之诡特众灵羣望托之以为神也社稷无有然则民之耳目虽新于一时而不能久于异日矣古人必树之田主各以其野之所宜木郑康成曰后土田正之所依也周人以栗宰我曰使民战栗以为恐惧不自安非亲地之道也永嘉之木莫宜于豫樟豫雷出地奋也樟章之也皆美甚之名也数十百年其大百围其崇干霄民无敢不肃也然后知古之治其国者社稷之臣今之守其地者社稷之守 

季子庙记 

初赵公彦橚为晋陵县聴民讼多族姻也所为讼者赀产割裂也子本贷易也什伯必取铢两不舍壹于法而恩义絶贰以情而廉耻丧赵公曰噫殆将非亲戚骨肉耶奚不讼而犹讼也顾城阴寂寥有屋丛篲中太半摧塌曰季子庙也又叹曰彼薄千里之吴不王而食于此邑人故忘之耶徒争之为病不让之为贵今故忘之耶宜不讼而犹讼也即市头改筑题曰有吴延陵季子之祠与僚佐奠谒尽敬二十余年矣人心感动之深浅视牒诉损益有考也而竹幽水清过者袚涤季子存矣夫余尝疑泰伯既遁于蛮染其俗以自晦则子孙之于文献礼乐非有先君王之旧闻也季子何以能知羣圣贤之徳业歴见中国卿大夫所言皆中其过岂非命世杰识也哉至于父兄好勇轻死约不传其子而必传其弟则道固巳行于家矣肯嗣呉而治为文王可也何愿于子臧葢其志逺矣大矣让所以畜徳也毫厘之让足以灭丘山之争国犹未离乎争也不幸有毫厘之争则灭徳矣斯季子不为欤孟子曰无辞让之心非人也非人者形具而人非者之谓也又曰好名之人能让千乘之国苟非其人箪食豆羮见于色嗟夫孟子信以不让为非人而又以为非其人不能让乎何前后异指也繇后而言非其人不能让能之者泰伯至季子五人而已是絶天下也繇前而言人皆能让天下皆季子也晋陵其邑人也有不能乎不察而巳矣当以孟子前之言为正嘉定十一年 

宋吏部侍郎邹公墓亭记 

余友胡卫道知常州书来曰邹公冢在此学官弟子荐省必时礼也家浸逺而赀落祭不亭守无庐山中松栢皆尽然而敬不专于家者我其责欤敎授赵綝实始作亭我命尉朱起章治旁庐舍予间民衣食以居而汛除焉墓四隅树之木俟以长而芘蔽焉若是则视其家无逺矣役甫就业已毕虽然我欲永久如一日而后此勤惰不齐奈何思其气类一而终始能不慢者惟学之士庶几故又使司户朱中守序其意以请幸子词而托之也公名浩字志完章子厚独相日任谏列子厚迷国罪无匹明最大者二后废立之际尤大者臣子不忍言也公既以死争而子厚将遂杀公祖问皆坐贬旅次不容榻会其即败仅免尔小人犹伪撰公疏激怒宫闱故虽元佑党籍巳赦而公三窜谪屈伸荣辱之变未尝不以正也朝廷虽謇切乡党常和乐识虑虽达权操舍常据经学术虽敏辨讲肄常钝黙修之身及家未尝无本末次第也谏必行人臣之荣遇也然道之难全而非节不着喜闻过人主之盛徳也然事之难明而非节不显绍圣迄宣和谏官五御史一皆豪杰有重名者也记曰释奠必有合也有国故则否呜呼公可以为故矣学之士仰缀一瓦俯缉半甓而楹桷自新也雪干霜枝苍鳞翠甲而樵牧自絶也出以公之道而仕处以公之道而止而进退自明也卫道托于学之士也深而士之报宜厚矣卫道名卫越州人 

永嘉县社稷记 

晋析永宁县置永嘉郡更名县曰永嘉在隋唐间其社稷步积之三千二百八十六中容八坛图籍转相授所从来逺矣淳熈后步失者二千有余坛陛沦没即于佛祠令不能正也嗟夫岂其邑小其民寡不足与正耶将其事缓其効迂正不正皆无益损而致然也山阴胡衍领县二日骇怅愧惕若疚负在巳按旧图就南补北还得故步垣千尺砖之用政和仪崇五坛坛石皆青表之门道敞之房宇嘉定十一年秋告新社成礼然则果于行义可以为勇复于巳失可以为难先有司之所后可以为敬参而具者贤也君辞避不肯当独推言之曰古民人社稷常并称有其实也后民人社稷虽并称名而已矣实则敎之耕稼而养抑霖润槁皆神力也名则视其耕稼而取俄旱忽水非神祸哉州之取总其凡犹窃民誉县之取烦其目惟聚民怨县社之名仅存者幸也古之立国左祖右社严事如一朝市均等无相离也后世或逺或近率意而为尔自晋唐置社僻在大城尽处今蕃庶尚草莱杂昔稀旷人迹絶矣野庐老圃盍以寄葵韭华榱巨栋曷托檐荫焉永嘉之社名几不存可畏也夫治术同异吏宜考详地势偏隔人且自恕令姑罪之免奚彼敢议哉众又谓君思深之至此也几于仁君役民甚简不妄劳费责输以时不苟贷假然则审其取者养民之始正其名者致实之渐也故并记之 

南安军三先生祠堂记 

南安者昔周子二程相与讲习其地羣圣人之道赖以复明学者纪焉信安刘侯行父始即学东偏劵市考室奠祠之如学初侯既造设厅饰以两序加楼其上又移试院位于胜方而益其旧役费皆倍祠数十然自以为不足录惟曰惧三君子之奉有失其治南安剧贼遁散兵不用常讼稀减刑甚省宿负捐假敛不急民物富乐略如承平然自以为不能化惟曰忧三君子之敎不行于是为其士者思久侯之爱与祠并也以记来请余观县令汉而后诸大儒得祀孔子庙庭者三君子过之逺矣而乃未之及或官职所临县州所生与所讲习祠或因于学或别于学夫道非系于地而尊道者犹敬其所从始特时事之宜非曰礼当然也必着令而通祀斯称矣然则三君子亦何以过诸大儒哉葢道之所以晻郁于后者天与人殊而人与已殊道非其道而学非其学也理不尽从胶昔以病今心不明姑舍已以辨物勤苦而种皆文藻之末卤莽而获皆枝叶之余扬雄韩愈犹然况其下乎自周子二程以来天之命我者属乎不离也我之事天者吻乎有合也舜文王之道即已之道颜渊孟轲之学即巳之学也词华不黜而自落功利不抑而自退其本立矣两迷者岐也四连者路也邪不乱正烛火暗室也旭日方旦也幽不掩明大经大法未尝不炳然具见而何塞路之有此其所以过之逺也觉于是而进余所进也安于是而止余亦止之嘉定十二年七月 

台州州学三老先生祠堂记 

学者聚道之地而仕所繇出也或畔道从利苟荣其身欲复之于学弗可受矣况可祠乎台州之学得祠者三人罗提刑适陈侍郎公辅陈詹事良翰提刑用不究故事不显余闻邹浩言熈丰外贵人视民甚蒿莱芟燎恨不力也是时能慷慨建白保赤子以对天命惟江都令罗适弋阳令董敦逸二人而邹公独谓罗公见而得之然则推于所不见其不畔道审矣方靖康忧恐惩艾已泮岂不尚合侍郎发明四肢心腹之论无过此矣竟失指逺去然后彷徨宗周卒成分裂之祸及隆兴英睿愤激大势宜若遽振詹事力守絶和不弃地之策最专一也使坚忍待之敌自当荡析岂遗种至今哉虽绍兴复用而已与大臣异议终不留虽干道再入而既为近习擅事迄自退二公任谏诤位从官立朝本末天下诵之岂惟不畔道而固行道道虽难行而亦不苟荣其身而止也士在天地间无他职业一狥于道一繇于学而已道有伸有屈生死之也学无仕无已始终之也集义而行道之序也致命而止学之成也后世地或千里无学其君子以意行道晚进阔逺不知所从庆厯后名一功着一善徃徃复之于学矣今其秀人美士羣萃而交处朝夕瞻顾拂拭像服如三老之存春秋盥荐饔醴芳苾如三老之飨而又仰其大节俯其细行无不皆可师也为聚道之助不既多乎或疑侍郎不右程公学术若少异然按程公亲为孔文仲排劾而与孔公并党籍史记晏婴非孔子而弟子称善与人交两贤哉嘉定十二年八月 

寳婺观记 

观即八咏楼也道士陈守正职补治歴十年乃具夫山峙以近则迫而易穷川浩以逺则荡而难限皆游观之病也金华虽高千仞旁走三县逻迤回环不自意深入也其余漫陇伏冈林茂野蕃若轾若轩若万马纵收于平原锦出绣没不可控搏两溪广长会清合凉匪厉伊方徐纳于江南山绵绵菓蔬之区柘桑之园日月风雨借其姿态雾烟氛霭相为吐呑而光气灵响之答于耳目异矣四顾百里不荡不迫有临望之美无游观之病浙以东兹楼称最焉昔沈约始建而地以文显意士之游者必有得于斯而余不能知也近世大儒吕公出而人以理着四方英俊岁常数百千人无不登兹楼其得之孰浅深高下则余虽或知而亦不能尽也山水至善之所存也游于是者宻悟为善之机反冲藏约而内守通变达化而外应寛施忘其褊吝朗豁消其闇鄙徳成性安而动乐静寿之功验矣其或不然豪怒使酒激而为狂感物悲愤郁而离忧巧讽咏益其轻肆谬题品示其诞拙是游观虽不以病夫人而人反以病夫游观也可无畏哉嗟夫吕公殁久同时并游俱逝余亦老不复至矣故因守正系其语使后之游者有考也观初立于唐史曰须女之舍也遂以名州太守洪迈请锡嘉字故曰寳婺天象邈矣星辰之躔次难言哉然而禬禳每效福嘏频集邦人奉承无敢不肃岂非地胜故耶守正与其徒尤不当以人而病夫游观也 

宜兴县修学记 

戴君桷宰宜兴既补弟子员食于学视学舍壮整者惟高尹商老宣化堂罗令仲舒东序堂亦倾敝余或缺或毁顾其士陈梦印章悉夫买旁县材拣工优作迭二年复修堂庙设大门门左右挟前崇门棂对立西序宗子小学凡职列之次故所无皆具然后使沈梦龙来言曰噫可记矣荆溪禹贡中江也渚洑澄澈云木萦带君山最雄秀嵌洞尤恠伟葢自楚汉为东南称首近苏公去万里蜀周览天下择阳羡而居其疏展隩丽兼之矣方周孝侯童騃纵暴至比以异物一旦感激杀虎斩蛟从陆士衡兄弟前死不却顾大节尚生存或疑非地力之劲挺不能也熈宁更用经义士初昩溺于时开封礼部有邵集英亲策有余选皆第一京师之大四海之广一邑而擅魁特者二或疑非地禀之文华不能也夫发于劲挺孰若纳于中和华其文词孰若厚其根本根本学也中和道也地安能预哉阙党互乡地耻其人也鲁多儒卫君子人美其地也今夫邑之翘材颖质将进于道必约以性通以心肝脾胃肾无恣其情念虑思索无挠其灵则偏气不胜而中和全矣将深于学必测之古证之今上该千世旁括百家异流殊方如出一贯则枝叶为轻而本根重矣学与道会人与徳合登高丘可以奄鲁俯长流可以观逝则山川虽富同游于覆载之内义理至乐独行于物欲之外矣岂非令长修学之本意哉罨画之溪犹浴沂也善巻之窦亦舞雩也非骚人墨士专而有也嘉定十三年十月 

潼州府修城记 

自李顺灭蜀安乐到今汉唐不逮也然民离于兵久而膂力积销弱地离于兵久而预防益简薄及奸豪窥度则不足支仓猝有事之用近张福叛逐制置戕总领剽杀纵横吏或死或逃无敢抗者已残利遂将及潼州李公埴初命为牧即疾驰至与提刑曹公叔逺集义壮倩西军贼所从县镇加警隍堞之毁塞亟治投木隔炮凡可以坏贼之具宿设昼夜激厉上下同意誓必死守贼觇伺逡巡知决不可犯竟取他道而去嗟夫不独保一郡也乃捍护成都一路功伐隐然非智素讲勇立断安能接二百年生养使不失哉既修城门西牛头高峭腾突按图志相里贵据其上攻城几破二公谋曰城幸而得山天遗我也可委于敌而外求险耶于是追改徃谬跨巅连趾通合为一枝西溪之渠循山而南达于武江弥霖骤潦无奔湍蚀流焉城尽甃巨石创瓮城县门敌牕蔽膝并应程法东西行来炜耀赩翕猘酋沮气狼子堕魄时公兄壁镇遂宁亦修城复夏鲁竒旧迹役费倍数十非修也筑新城也夫改徃谬于未及复旧迹于埀坠非艰危之际所能行也公弟兄行乎哉且其生兵速练阙械速补所以支仓猝有事之用而为久长无事之备者将非素讲立断而然欤绍兴后竭巴益奉边将呉曦因以反剑闗栈阁真缩手矣宜若耕塞下令戍士足食内地择要害自为守其伦理渐次必繇二城始夫李执政近臣曹亦东南之望也一日会于朝以虑一州者为蜀虑以虑蜀者为天下虑可也嘉定十四年三月 

连州开楞伽峡记 

湟水会，众流东，南束两崖，湍怒激跃，势倾百里，舟行必踰峡矣。然后喜无患夫山水之险，亦所在而有此，固其著名者耶。嘉泰二年，崖坠壅水，高者数十丈，下者百余尺，雨不时霁，则溪谷倒注，横溢航楫不通估货不行嘉定庚辰太守杨侯榕始至岁适大潦城邑呑没漫为湖海四顾叹曰州素薄监司未有意将孰弭兹祸转运判官刘侯强学闻而矍然亟举两司八百万实其费是冬遂命司法李华郡人张浩大议疏凿华巧思强力侯专任不疑易者劝趋难者募应小石繂运大石镵落上以攻下以堰取余隐石黯黯平流中尚数处工不知所为华创巨灵凿贯木百钧捣之糜碎春且半石之为水害者尽平舟自番禺来城下羣川众壑各得所归老穉聚观喜极或泣曰连始复为郡矣按书随山浚川所以合天人同愿勤功茂伐最为繁悉而逺莫能详也及梁山颓阤重人乃以为国君当自贬损不敢言修治其它仆陵摧阜骇闻异见史氏所录葢多有之而终不言某能开导某能攻除以还其旧者岂其逸而不传耶抑敬而不敢亦若重人之所谓耶虽然以今峡视之舍而不治则一州废矣夫忽人患而不加恤慢天灾而苟自恣二过孰愈今夫杨侯惨怛而仁刘侯果毅而明而又得属如李君奔走毕力以出连人于涂炭之苦此岂非天人之所同愿欤未几侯迁提举常平二公方萃处余庆其能为所部捍患致利民必被赐矣嘉定十四年七月 

茶陵军减苗置寨记 

茶陵中县十比衡阳三四绍兴初以其旁午广虔诸郡冦贼所见伏故建军升使示有蕃卫而强其县所以安利一路也嘉定初又以其直韶州千里无官司雠杀不忌冦贼辄发故裂三乡别置酃邑戍及水口蕃卫尤宻遂废军罢使而弱其县亦所以安利一路也虽然安利一路视令材何如不在县强弱今昔异规未知孰是而茶陵则有二患兵移于新邑无卫民不安赋移于新邑重输民不利经数令至卢君子及君虽有字养之方制御之略顾事已坏欲挽回得哉余友赵蹈中转漕湖南察而怜之蹈中明果肃怛右良锄奸捕劾罗天锡等罪不道以上论如律取其租石三千八百补茶陵之缺正足卖财物贯三万四千立古云廵检永食七十人然后亩之增税者尽除夫之荷粮者悉免官急借而先期者偿之户穷乏而殿负者贷之营圃初成弓矢初张习敎有晨部分有容上下感悦斗讼稀省炎帝庙孔子学及尉署久敝加整治功坚旧潦衢淖巷沟而隆之街石粲然刷比岁焚刼之丑还百年富盛之乐蹈中爱君材有余又荐于朝力无不尽民既幸其私我相率来告曰必记是不忘夫始议必详横恩难再若分遣丞佐迭受民词不亦简而易行乎奚别置为业巳析裂饷挽失供不并请乎奚后患为土兵扞其境耕而后食茶陵顷五千无遗莱旷土可寻乎奚仰哺为禹弼成五服因物自然安得巨亿之财为一县地哉本蹈中意欲以独厚茶陵者徧惠所部耶嘉定十四年九月 

栎斋藏书记 

余友卫君湜清整而裕淡泊而详酷嗜书山聚林列起栎斋以藏之与弟兄羣子习业于中夫其地有江湖旷逸之思圃有花石竒诡之观居有台馆温凉之适皆略不道而独以藏书言者志在于学而不求安也又其自以为栎者真无用于世矣非退托而云也按孔安国皇名坟帝名典尧舜在焉然书称若稽古四人高辛而上无预也说命曰学于古训乃有获不知说所谓古何时也六世之籍不存矣以子华子考之不可训明甚然则所谓古者唐虞以后尔故孔子于羲昊之前亦缺弗讲若夫讨礼而尊天子正乐以黜诸侯大夫春秋修而不作诗书因其旧无所更定世儒徃徃未能明也司马迁创本纪世家史法变坏遂不可复老庄推虚无冲漠正道隳裂遂不可合孙呉以狙诈祖兵制申商以险刻先治道若夫言语之缛为词章千名百体不胜浮矣韩欧虽挈之于古然而益趋于文也经传之流为注疏俚笺臆解不胜妄矣程张虽订之于理然而未几于性也凡此皆出孔氏后节目最大余所甚疑而君所藏皆具有焉葢君之力良难而任良重矣问学之要除之又除之至于不容除尽之又尽之至于不容尽故称钧石必以铢会亿万必以一读虽广不眩也记虽博不杂也日融月释心形俱化声色玩好如委灰焉然后退于栎而进于道矣固宜漏众美而以书言也寳装绮籍不敢触手金匮石室犹存其人滋外欤非内欤嘉定十五年二月 

湖州胜赏楼记 

凡城邑据江海陂泽之胜皆即以为赏葢物常聚于大矣呉兴三面切太湖涉足稍峻伟浸可几席尽也然四水会于霅溪镜波蓝浪梁梠动摇而靓妆袨服之倒影互为散合众流放于荷叶浦沉清浮渌鳬鹄栖止而绮荷文蓼之罗生无有际畔特岭聨亘巧石绵络颇抑湖之重势而蔽遮其寒风故其人意安而气和舸经舫纬艇绘艓缕细声窈眇豪唱激越宛转一州间随地而胜随胜而赏无不得所求具区虽大不假观也夫岂娯于耳目之狭者易徇而迪于心志之广者难亲耶亦其神灵爽异所独锺彼虽大而此不小也国风废王道息柳恽以江南曲名于时古之采苹莒盈而釡熟荐于大宗礼至敬也主于少女教至行也恽之采苹徒咏而巳其思荡其志淫岂召南本指哉然而词人艺士争共夸述郡之胜赏由是而始敞堂奥馆益盛于今太守赵君既新白苹亭复楼于侧其言曰清风水遁碧澜山隐兼之者斯楼也力能见湖而不为者民方与我游于丽宻之内我不敢与民纵于青冥之外也虽然以道讲民见湖可哉白居易论谢栁乐山水多高情不闻善政按史恽守呉兴前后十年其政清静吏民所懐病去而乞留千余人居易偶不详也政在平平在久加以不倦瘠土可使沃穷阎可使富况蒲鱼丰衍明山媚水素称胜絶乎君初至损税直增学廪亲不葬女不嫁废疾无医死无敛棺皆助之恐不及可谓有志矣惜其暂不得久近惠而未及逺利也故录以次恽君名希苍字汉英嘉定十五年三月 



水心集巻十二宋叶适撰 

序 

送刘茂实序 

刘茂实为知奉新县事某序送之曰昔之立法者以职官令录近于民非举其材不得为之最重者改官而知大县奏上天子临前侍郎读胪句传而命之谓之再及第繇是脱吏部而登朝廷矣葢其厚以一县为寄而超尊之非恤士大夫而苟荣其身也及其久也循习而例不明以为凡仕者必闗升必改官此上所设以待人之求而其进取条目之限当如此也自改官至外员郎有禄以传其子所以备一身之事尔故其既得改官也反以为格法之咎曰何必使我为知县而厌苦之至常避免而不得则勉强而后受既至如不能脱未有乐而久居者也皆务为苟且之政虽欲无大阙败然积百数十岁以一意相承而功化之陵夷甚矣呜呼以不乐为知县之人改其所愿之官其必至是欤然余见今之论者真以县为难治位卑责重不可以自为又以不自为者为罪也亦未尽力而巳秦汉以下顾何容有易治之县耶独未知三代何如耳曹滕邾莒有南面之尊未尝得自行其志虽孔子之门人冉求仲由之果艺又未尝不以宰邑为难然则县之难治亦非独今世也其要使为国者尽去烦宻之法无破产之役无杂名之敛一出于简古而不以所难责吏则庶几公私之论可一而民可善治矣不然则或幸而得仁厚通敏之才不以改官为身计而能因今之法度以行其政事之仁然后可望以一县之善治也不其难欤茂实材厚通敏顺物险易其居自勉以道义之重而为朋友之所望者当何如况一改官之利哉所谓幸而得之者也故于其行也歴道古今之变以告之不独庆奉新之人将蒙其泽而茂实之功名亦可少见矣淳熈九年八月日序 

石庵藏书目序 

石庵书若干巻承奉郎蔡君瑞藏之始蔡君之伯父曰居士塟母因其地为庐居绍兴十九年大旱饥榖石五千二百足钱居士将以所余榖散之而患无名时庵傍有石冐土而奋如蟠根丛萌欲发而尚鬰者遂为万夫佣使出之高二丈广可三之石温润如玉质故名石庵云蔡君念族人多贫不尽能学始买书寘石庵增其屋为便房愿读者处焉买田百亩助之食呜呼蔡君可谓能教矣富者知损其赢以益市书与田而收恤其族人则无富之过贫者随聪明之小大以书自业而不苟恃衣食则无贫之患教成义立而族多材贤则玉石之祥其遂酬乎君之从孙武学谕镐与余同寮以请而序之淳熈十五年三月日 

东溪先生集序 

君名伯熊字符朝姓刘氏居简东溪号东溪先生始冠有荣人杨先生爱其赋诲之曰无为俗学君谢闭户焚昔藁束注解读经必自识然后纵观他书如是余十年复见杨先生曰可也吾畏子矣君高逺独出无拘留泥滓间意学巳成谓当直施用不曲步捷行以渐巧取之论说必穷尽欲砭时陋扶世坏文不为扶疎茂好惟自根极而成者无不具也故不得志于科举至转富入贫本业微析终不动一以溪山云月为家宅笔墨简策为性情常覃研竟日夜曰孔颜不如是乎绍熈五年君之无服弟起居郎徳修学于君者也时镇夔门君来视之会起居召入因请与东下遨西湖上赋诗徘徊叹曰古人虽闲客用即帝王师若余空疎何为者哉庆元元年还至南徐州病甚腰膂不能据身脉乍有乍无神将离形犹峭絶凛立谆谆皆仁义语呜呼使君老不酬又万里外死浮柩以归人为君伤之君不自伤者命耶性耶徳之上下不伦学之高深无穷余观子贡为卫将军语弟子行而孔子笑曰汝次为人矣为言夷齐赵武士会老莱子羊舌大夫等皆洙泗以前人也士不景行古人积实弥长而夸近以足巳难哉余晚见君不及反复其议论以所闻于徳修读其书可以考焉六月日 

沈子寿文集序 

吴兴沈子寿少入太学名闻四方仕四十余年绌于王官再入郡三佐帅幕公私憔悴而子寿老矣然其平生业嗜文字若性命在身非外物也甲乙自着累百千首呜呼何其勤且多也余后学也不足以识子寿之文其不为竒险而瑰富精切自然新美使读之者如设芳醴珍殽足饮餍食而无醉饱之失也又能融释众疑兼趋空寂读者不惟醉饱而已又当销愠忘忧心舒意闲而自以为有得于斯文也观其开阖疾徐之间旁贯而横陈逸骛而高翔盖宗庙朝廷之文非自娯于幽逺淡泊者也余尝患文人擅长而护短好自矜耀挈其所能莫与为比而视他人顾若无有夫知有已而不知有人以此贾怨宜其穷于世矣今子寿专自降抑未尝以色辞忤物为前辈悒然务出诸生后已之所工反求中焉此固人情之所赴富贵之所归召丛誉而化积毁之常道也然且落落謇謇至于白首未有所合何也若夫以文为华以学为质容而不为利谦而不为福宫庭环堵膏粱藜藿晏然冲守不可荣辱此子寿所以自求古人而成其徳也合不合盖未言焉 

阴阳精义序 

朱伯起从郑公景望学而与景元为友景元材豪然郑公爱伯起质醇以为近道自有闻见及得意于简编多以语伯起郑氏园住城南甚陋景元侍兄晨出料检花药过伯起羣在语连日夜搯芥原韭燎塘鳞而罾之曰羹芼如是足矣郑公不登禁从死景元老为选人亦死伯起失二公闭门漠漠晚进遇之瞠目戞如也酷嗜地理说山如啖炙浮海葬妻大芙蓉云后百年当验著书二十篇论原起乘止尤详二郑因是喜阴阳家余尝怪苏公子瞻居阳羡而葬嵩山一身岂能应四方山川之求近时朱公元晦聴蔡季通预卜藏穴门人裹糗行绋六日始至乃知好竒者固通人大儒之当患也始陈公君举欲为伯起序其书不果呜呼伯起不恶伎俛然欲以此书自名诚知之审欤余特载其师友源流用为书首 

粹裘集序 

粹裘集十巻金华杜旝为此文自经史诸子皆有论辨学之博矣论辨不苟是非必折之于正乂所谓笃矣秦汉以前士自为家造智设巧意出凖量立表极以号于世而已心术取舍之谬方将求折诸其人固未知自有所折也至后世折衷之学始大盛士因古人之已成者论之知所统壹足以致用不必自为家焉然非其趯然出于科举场屋之外详考而深思者不能也旝以此未取信于今人而不知此旝之所以有得于古人也因题其末 

龙川集序 

同甫文字行于世者酌古论陈子课藁上皇帝三书最著者也子沆聚他作为若干巻以授余初天子得同甫所上书惊异累日以为絶出使执政召问当从何处下手将繇布衣径唯诺殿上以定大事何其盛也然而诋讪交起竟用空言罗织成罪再入大理狱几死又何酷也使同甫晩不登进士第则世终以为狼疾人矣呜呼悲夫同甫其果有罪于世乎天乎余知其无罪也同甫其果无罪于世乎世之好恶未有不以情者彼于同甫何独异哉虽然同甫为徳不为怨自厚而薄责人则疑若以为有罪焉可矣同甫既修皇帝王霸之学上下二千余年考其合散发其秘藏见圣贤之精微常流行于事物儒者失其指故不足以开物成务其说皆今人所未讲朱公元晦意有不与而不能夺也吕公伯共退居金华同甫间徃视之极论至夜分吕公叹曰未可以世为不能用虎帅以聴谁敢犯子同甫亦颇慰意焉余最鄙且钝同甫微言十不能解一二犹以为可敎者病眊十年耗忘尽矣今其遗文大抵班班具焉覧者详之而已 

纪年备遗序 

孔子没统纪之学废汉以来经史文词裂而为三它小道杂出不可胜数殚聪明于微浅自谓巧智不足以成徳而人材坏矣王通二司马缉遗绪综世变使君臣徳合以起治道其麤细广略不同而问学统纪之辨不可杂也平阳朱黼因通鉴稽古录章别论著始尧舜迄五代三千余篇述吕武王莽曹丕朱温皆削其纪年以从正统曰吾为书之志也书法无大于此矣报雠明耻尊内攘外其次也凡民人家国之用制度等威之异皆为说以处之众言之淆乱则折而一之讹谬之相承则厘而正之南北华戎之离合争夺之碎人所厌简亦备论之该括既多而条目众矣所以存世次观兴壊本经训原事实芟理芜蔓显发精隐扶树正义搜举坠逸不以华为辩不以意为觉无偏驳之说无新特之论反而约之知其能费而隐也时而措之知其能曲而当也呜呼此岂非学者之所当尽其心欤何后世用力者之难而成功者之少也自董仲舒推明孔氏犹不能无讥况马郑王肃之伦哉故余于此书窃有叹焉所谓复而不厌不知老之将至者几是欤黼字文昭初陈公君举未壮讲学文昭年差次最先进及后来取名官弁冕接踵而文昭蓬累耕南荡上山水迭重声迹落落人不知其能传陈公之业也一旦此书出义理所会寳藏充斥遂为成学而陈公卒久矣相与论旧事追念怆然然则文昭岂徒以博习自是而已哉后有欲知陈公者于此书求之可也 

丁少詹文集序 

丁少詹死子幼家无相人忧其且不立既而自温岭鴈荡来者累累言其庭宇甚除疆畎甚修宾祭敬恭僮客趋和尽如少詹在时余极叹异此不特其子能危虑夙成自树不堕亦繇少詹裕家之法素定有以遵执而然也今又椟其遗集以来凡碎篇零简收拾皆在念少詹平昔益以怆然夫衣食逸则知敎被服深则近雅若因以追先志续成其业庶几乎至其文辞则余于铭墓论之矣故不重评焉 

巽岩集序 

李氏续通鉴春秋之后才有此书此言非欤自史法坏谱牒絶百家异传与诗书春秋并行而汉至五季事多在记后史官常狼狈收拾仅能成篇呜呼其何以信天下也通鉴虽幸复古然繇千有余岁之后追战国秦汉之前则逺矣疑词误说流于人心久矣方将钩索质验贯殊析同力诚劳而势难一矣及公据变复之会乘岁月之存断自本朝凡实录正史官文书无不是正就一律也而又家录野记旁互参审毫髪不使遁逸邪正心迹随巻较然夫孔子所以正时月日必取于春秋者近而其书具也今惟续通鉴为然尔故余谓春秋之后才有此书信之所聚也虽然公终不敢自成书第使至约出于至详至简成于至繁以待后人而已学者奚不于此取衷哉余少则习长编恨公他文未能得会与公子参知政事璧湖北帅台善台至金陵以公集示余因属为序自有文字以来名世数十大抵以笔势纵放凌厉驰骋为极功风霆怒而江河流六骥调而八音和春辉秋明而海澄岳静也高者自能余则勉而効之矣虽然此韩愈所谓下逮庄骚其上无是也观公大篇详而正短语简而法初未尝藻黼琢镂以媚俗为意曾点之瑟方希化人之酒欲清又非以声色臭味自怡悦也独于古文坠学堂上之议起虞造周如挈裘领振之焉固遗其下而独至其上者欤蜀自三苏死公父子兄弟后起兼方合流以就家学综练古今名实之际有补于世天下传以继苏氏公讳焘字仁甫立朝有大节屡进辄自引去晩为杂学士专史事天子方倚以政不幸卒矣 

平阳会书序 

玉山汪子驷知平阳守法以便民不夺所见不屈所行慎刑简役既去而民思之思之尤者曰能为民推核其赋之当输铢合必实色第目别多寡贫富不妄赢缩板以付之使自至民不求吏官不失赋又为之建置所利纵舍所患始终汲汲以民为家至于学宫县舍皆新治焉不独有是心亦其力能行之也一县会计天下同有也所以取民必有正也取而不得已必有寛也有正义也有寛仁也未有不繇仁义而能使民思之者也观是书者可以知其志矣 

黄子耕文集序 

豫章黄子耕少所树立便入高人胜士之目不独倚先世为重也诗文似太史有洪州九词五溪十谈兴指子夺之微追古人而过今人矣出守天台一钱细碎皆籍之条目建置为穷人衣食居处计辄费数百千万人但言其能忧民如家不知其家事乃落拓不理未尝自忧也余每叹学者各具材品唯识趣为最难子耕虽以惠利徳于一州然异日去此必将有时而尽不若刻二书巾山之上使读之者识趣增长后生及知古人源流教思无穷视今惠利何翅千百客其以子言告子耕幸勿自嫌也 

周会卿诗序 

周会卿诗本与潘徳久齐称盘折生语有若天设徳久甚畏之徳久漫浪江湖吟号不择地故所至有声会卿常闭门里巷不相识居谢池坊窟山宅水自成深致知者独辈行旧人尔宗夷遗余家什零落十数纸恨蚤失怙收次不多一干之兰芳香出林岂纷然桃李能限断哉 

观潮阁诗序 

赵君既成观潮阁徧索阁上旧诗刻之恨其遗落不尽存也余观自昔固有因一题一咏之工而其地与物遂得以名于后矣若是者何俟多求而势亦不能多至于阅世次序废兴验物情怀土俗必待众作粲然并着而后可以考见则其不尽存者诚可惜云 

谢景思集序 

谢希孟示余大父药寮丛藁二十巻崇观后文字散坏相矜以浮肆为险肤无据之辞苟以荡心意移耳目取贵一时雅道尽矣谢公尚童子脱丱髦游太学俊笔涌出排迮老苍而能不受俗学熏染自汉魏根柢齐梁波流上遡经训旁涉传记门枢户钥庭旅陛列拨弃组绣考击金石洗削纎巧完补大朴其药园小画记盖谢灵运山居之约言志洁而称物芳无忧愤不堪之情也公讳伋字景思上蔡人艰难时徃来青城毁容败服实佐其父奉传国玺走宋州高宗知之自用为祠曹郎兼太常少卿垂赐第掌诰命矣会有秦氏之厄摈落二十年始稍外迁而公死嗟夫穷达长短不足云也王筠言未有七叶爵位相继人人有集如吾门者按筠虽粗有文而王氏七叶无以文名世者王僧虔诫子侄书可见也安得因簮笏不坠便欲文字并称乎然亦恨其集不传无以验工拙今公藁藏已久惧遂沦堕使真能文者不见信于后此希孟之责也 

覆瓿集序 

初薛子长从余贡院崇徳爱其静而敏文过于辈流而已未巨恠也来姑苏葑门出老翁赋续通鉴论始骇然异之盖神马汗血尾鬛不掉而行流无疆累名骏数百岂得望尘焉自魏晋曹陆江左颜任唐陈李宋黄秦晁张皆莫进也然亦有疑而未忍言至钱塘仙林复出士风论则疑愈甚自尔子长岁必一再过余间或见他文必为之殷懃叹息然犹未忍言也及余徃长沙而子长死未忍言者终不言矣悲夫悲夫是余之罪也夫或谓子长负絶世笔墨而区区名第乃不与常人比故多怒讥诚然哉子长自护若处女常藿食水饮欲利不挂丝髪奚取奚慕而以是动其心殆见事太明量人太尽而然欤虽然使读者剖幽析微深刺腧髓渠不开其智洞前烛后瞭至日月渠不新其学长铺广引浩絶河汉渠不起其辨规贤矩圣皎逾雪霜渠不范其廉其有益于世固多矣又曹陆以下不能拟其藩也 

徐斯逺文集序 

斯逺尽平生文纔二十余首首辄精善疑其亲自料拣应留者止此尔徐观笔墨轻重以十一敛藏千百虽铺写纵放亦无怠惰剥落之态逆流陡起体势各成殆非料拣所能致也诗险而肆对面崖壑咫尺千里操舍自命不限常律庆厯嘉佑以来天下以杜甫为师始黜唐人之学而江西宗泒章焉然而格有高下技有工拙趣有浅深材有大小以夫汗漫广莫徒枵然从之而不足充其所求曾不如脰鸣吻决出豪茫之竒可以运转而无极也故近岁学者已复稍趋于唐而有获焉曷若斯逺淹玩众作凌暴偃蹇情瘦而意润貌枮而神泽既能下陋唐人方于宗派斯又过之斯逺有物外不移之好负山林沉痼之疾而师友问学小心抑畏异方名闻之士未尝不遐叹长想千里而同席也初渡江时上饶号称贤俊所聚义理之宅如汉许下晋会稽焉风流几泯论议将絶斯逺与赵昌父韩仲止扶植遗绪固穷一节难合而易忤视荣利如土梗以文达志为后生法凡此皆强于善者之所宜知也 

松庐集序 

杜甫送杨六判官使西蕃诗直下无冒子始末只一意贯括刻<绝刀>皮草皆尽而语出卓特非常情可测繇文人家并论则刘向所谓太史公辨而不华质而不俚者也虽子美无诗不工要其完重成就不以巧拙分节奏如此篇者自为少尔今翁常之诸诗实颇似之然常之与余论诗乃未尝及此岂其平生得法直偶合故耶常之每言下句当如秤星船矴缒画既定不可移改袖手风骚之坛所厌服多矣吟味者自知之 

黄文叔诗说序 

徃年徐居厚言文叔蚤为诸经解书畧具矣时公未四十也顷岁每有学者自金陵至言公常用周礼注疏与王氏新经参论夜率踰丙昼漏未上辄扣门曰已悟于是公七十四五矣呜呼斯可谓以学始终欤公既殁始得其诗说三十卷自文字以来诗最先立教而文武周公用之尤详以其治考之人和之感至于与天同徳者盖已敎之诗性情益明而既明之性诗歌不异故也及教衰性蔽而雅颂已先息又甚则风谣亦尽矣虽其遗余犹髣髴未泯而霸强迭胜旧国守文仅或求之人之材品高下与其识虑所至时或验之然性情愈昬惑而各意为之说形似摘裂以从所近则诗乌得复兴而宜其遂亡也哉况执秦汉之残书而徒以训义相宗者乎公于诗尊序伦纪致忠达敬笃信古文旁录众善博厚惨怛而无迂重之累缉绪悠久而有新美之益仁政举而应事肤鋭王制定而随时张弛然则性情不蔽而诗之教可以复明公其有志于是欤按易有程春秋有胡而诗集传之善者亦数家大抵欲收拾羣义酌其中平以存世教矣未知性情何如尔今公之书既将并行读者诚思其教存而性明性明而诗复则庶几得之不然非余所知也 

归愚翁文集序 

余尝叹章蔡氏擅事秦桧终成之更五六十年闭塞经史灭絶理义天下以佞谀鄙浅成俗岂惟圣贤之常道隐民彛并丧矣于斯时也士能以古人源流前辈出处终始执守慨然力行为后生率非瓌杰特起者乎吾永嘉二郑公是已盖其长曰伯熊字景望季曰伯英字景元大郑公恂恂少而徳成经为人师深厚悃愊无一指不本于仁义无一言不闗于廊庙而景元俊徤果决论事愤发思得其志则必欲尽洗绍圣以来弊政复还祖宗之旧非随时黙黙苟为禄仕者也景望徇道寂寞视退如进官至宗正少卿而止初景元中进士第第四人少卿喜而笑曰子一日先我矣然既任秀州判官遂以亲辞终其身二十余年不复仕朝廷亦卒不征用何者诸公贵人知其才大气刚中心畏之方以其自重不浪出无能害已为幸而不暇以废格科目摧折名士为已责故也岂不悲哉自二郑公后儒豪接踵而永嘉与为多然皆兄事景元方其家居得朋友通共有无并坐接席不知岁月迁改自谓如华胥至乐故其讲习见闻尤精而片辞半简必独出肺腑不规仿众作也夫孔翠鸾凤矜其华采顾影自耀为世珍惜是既然矣若夫蛟龙之兴云雨则雷电皆至霮<雨对>百里岂区区然露小技衒细巧而足哉余惧览者未察因次其本末如左 

送戴许蔡仍王汶序 

戴许蔡仍王汶来自黄岩从王成叟学未久成叟为有力者挟之江西三士失所依束书将归请质于余夫力学莫如求师无师莫如师心易蒙之义曰山下出泉蒙泉之在山虽险难蔽塞然而或激或止不已其行终为江海者盖物莫能御而非俟夫有以导之也故君子观其象而以果行育徳人必知其所当行不知而师告之师不吾告则反求于心心不能告非其心也得其所当行决而不疑故谓之果行人必知其所自有不知而师告之师不吾告则反求于心心不能告非其心也信其所自有养而不丧故谓之育徳学而至于能果行育徳则不可胜用矣然则三士之归求其心而已无师非所患也 

送林子柄序 

始余见子尚少尔知其学于古之道甚异之然未知其智足以有明也再见子知其欲以学之者着于行尤异之然未知其材足以有成也今三见子矣智之明者知其必求至于是不然不强通也材之成者知其必能安于命不然不强售也呜呼能如是足矣又谓余曰夫学于古者不徒善其身着于行者必并淑其乡吾将与兄弟若亲戚及友朋旬验而月考之家营不反顾私欲不乱意时积而岁累使其智交相明其材交相成庶几乎善其身者可放以治人淑于乡者可推以准天下也嘻能如是足不啻矣抑余闻之不徒善其身者以人治身而不以身治人必并淑于乡者以天下准其乡而不以乡准天下诗云他山之石可以攻玉况人之同类天下之同域哉其智之交相明其材之交相成不既多矣乎余犹惧子之狭于乡而专于己安其足之易而忘其未足之难也因以为子别且并告子之愿同者焉 

周南仲文集后序 

自余呉楚淮南十余年而周南仲孟良夫兄弟滕孔诸人相与上下追逐忆过秀州值燕使回程避之曲巷庵庐访求既絶积氷如堆阜拥被移夕续苇以燎牕纸忽白者再信宿焉所诘难徃反多矣然南仲遂欲探入微杳语极世人之不到身衣腾举两眼尽赤余疑之以为其气血不能受未敢及也未几余乃得疾不治危甚且死累岁然后悔其所以不答者则君方论辨纵横连拄塞余余为之黙黙而已嗟夫君欲闻而余不言余欲告而君不请颜曾之指虽或有存李郭之遗终不可见矣岂亦若有数哉君未殁以近文寄余上折旁峻闳而不跲余固异其与诸家各体无所肖貎而深源亦谓君素意每不满于今人之作然则是必将大有所成而其力亦未易为也夫文者言之衍也古人约义理以言言所未究稍曲而伸之尔其后俗益下用益浅凡随事逐物小为科举大为典册虽刻秾损华然徃徃在义理之外矣岂所谓文也君子于此寄焉则不足以训徳学者于此习焉则定以害正力且尽而言不立去古人不愈逺乎南仲已卒而余莫之讲也季度既序传之余记其末如此 

黄文叔周礼序 

周官晩出而刘歆遽行之大坏矣苏绰又坏矣王安石又坏矣千四百年更三大坏而是书所存无几矣诗书春秋皆孔子论定孟轲诸儒相与弼承世不能知而信其所从井洌于逵众酌饮焉惟其量尔故治虽不足而书有余也孔子未尝言周官孟子亦以为不可得闻一旦骤至如竒方大药非黄帝神农所名无制使服食之法而庸夫鄙人妄咀呑之不眩乱颠错几希故用虽有余而书不足也虽然以余考之周之道固莫聚于此书他经其散者也周之籍固莫切于此书他经其缓者也公卿敬羣有司廉教法齐备义利均等固文武周召之实政在是也奈何使降为度数事物之学哉新昌黄文叔始述五官而为之说亹亹乎孔孟之以理贯事者必相发明也恻恻乎文武之以己形民者必相纬经也守天下非私智也设邦家非自尊也养民至厚取之至薄为下甚逸为上甚劳洗涤三坏之腥秽而一以性命道徳起后世之公心虽未能表是书而独行犹将合他经而共存也其功大矣同时永嘉陈君举亦着周礼说十二篇盖尝献之绍熈天子为科举家宗尚君举素善文叔论议颇相出入所以异者君举以后准前繇本朝至汉遡而通之文叔以前准后繇春秋战国至本朝沿而别之其序乡遂沟洫辨二郑是非凡一字一语细入毫芒不可损益也 

王木叔诗序 

初木叔仕二十余年未尝觅举予屡言于执政不省阙榜有义乌丞径取以归家人更诮诘不暇顾也其在天台与钱丞相象祖甚相厚至是适来守委一州聴所为素介无私昵语钱公尤严惮故虽当国不敢以骤用累之观集中送钱郎中被召诸篇大意可见矣木叔不喜唐诗谓其格卑而气弱近岁唐诗方盛行闻者皆以为疑夫争妍斗巧极外物之变态唐人所长也反求于内不足以定其志之所止唐人所短也木叔之评其可忽诸 

徐徳操春秋解序 

昔余为潮州铭言其学博而要文约而费诸子又自列铭旁曰春秋解十二巻书社问答二巻礼经疑难一巻诗文崇孝同参录并藏于家余颇疑之而未克见后二十六年始见所谓春秋解者良悔前铭称美未极且恠诸子不早示余也盖笺传之学惟春秋为难工经理也史事也春秋名经而实史也专于经则理虚而无证专于史则事碍而不通所以难也年时闰朔禘郊庙制理之纲条不专于史也济西河曲丘甲田赋事之枝叶不专于经也薛伯卒经无预然杞滕邾莒之兴废固明也诡诸卒史无预然戊寅甲子之先后固察也观潮州此类皆卓而信明而笃矣至于授霸者之权彼与此夺录夷狄之变先畧后详诸侯羣诛大夫众贬凡春秋始终统纪所系自公榖以来画为义例名分字别族贵人微其能本末相顾隐显恊中如潮州殆鲜焉然则理之熟故经而非虚事之类故史而非碍欤古人以教其国而使人知其深于是书者欤虽然诗书礼所以纪尧舜三代之盛而春秋衰世之竭泽也示不泯絶而已或者遂谓一字一义皆圣人之用则余未敢从也孔子曰桓公九合诸侯不以兵车管仲之力也又曰管仲之器小哉夫有齐桓无晋文夷吾为小是春秋不命霸也又曰齐景公有马千驷死之日民无得而称焉伯夷叔齐饿于首阳之下民到于今称之盖其节目疏逺如此则苛文宻例而辨人之荣辱于毫厘者非欤余恨不及潮州而正也因私附于后 

法明寺教藏序 

西湖法明寺昔讲师继忠居之忠有行业愿力强果故虽焚荡草莽百年间冠盖常走一郡至子真建两序师昶崇殿堂院始落成昶尤精苦衣屦穿损食不累合然诸生云赴应答泉涌人谓东掖上天竺之盛不能过也天台既立止观二义承而为说者益以蔓衍而忠与昶亦各有论述故其徒妙真普济欲集诸家之学为教藏置院中率州士女修念佛三昩以旌昶之绩而嗣忠之业于无穷志甚逺也夫浮屠以身为旅泊而严其宫室不已以言为赘疣而传于文字愈多固余所不解尝以问昶昶亦不能言也 

宗记序 

佛学繇可至能自为宗其说蔓肆数千万言永嘉鲍埜删择要语定着百篇此非佛之学然也中国之学为佛者然也佛学入中国其书具在学之者固病其难而弗省也有西僧教以尽弃旧书不用即已为佛而已学之者又疑其诞而未从也独可璨数人大喜决从之故流行至今呜呼佛之果非已乎余不得而知也已之果为佛乎余不得而知也余所知者中国之人畔佛之学而自为学倒佛之言而自为言皆自以为已即佛而甚者至以为过于佛也是中国人之罪非佛过也今夫儒者不然于佛之学不敢言曰异国之学也于佛之书不敢观曰异国之书也彼夷术狄技絶之易尔不幸以吾中国之人为非佛之学以吾中国文字为非佛之书行于不可行立于不可立草野倨侮广博茫昩儒者智不能知力不能救也则中国之人非佛非已荡逸纵恣终于不返矣是不足为大戚欤余尝问埜儒之强者愠弱者眩皆莫之睨子以何道知之又为之分高而别下取要而舍烦哉埜曰无道也悟而已矣其为是宗者亦曰无道也悟而已矣余闻而愈悲夫不愤不启不悱不发故曰亦可以弗畔矣今悟而遂畔之庸知非迷之大乎虽然考之于其书则信悟矣 

胡尚书奏议序 

礼部尚书余姚胡公沂字周伯奏疏将百篇词约而指要不盈数百少纔百余然必据经陈史质证今事不率意而云也或昔人所已言径录闻上不必出于巳也必酌时病不夸不缓异闻骇见必亟达不惮讳恶然而恳怛忠尽故言而乐聴十多七八焉自古贤人君子进常艰退常易富贵有节无侵寻之求言简而伸气直而遂可为事君法如公是也公晩遇十年间三引去去必刚勇果决其来未尝不迟懦退缩也上尝独对公宰相尤宻谕意谓不日且共政公谢不敢当也余闻隆兴干道中不能击龙大渊曾觌不得为有名台谏公不但备礼弹劾必极论罢斥乃已又闻不能谏恢复不得为有名侍从公既辞大用出知括苍小州奏曰贾谊号通达国体太瘇<足炙>盭类辟病痱皆借一身喻之今日国体何病也能言病未必能处方不能言病而辄处方误人死矣今日之病名风虚虚内也风外也外风忽中半身不随靖康也幸其半存建炎也半身不随咎已徃半存之身尚澟澟不自保也今欲并治不随者怵市道之说售尝试之方汤熨针石杂然而起使谊复生必且虑中风再至而半存之身亦不能救矣所谓可痛哭流涕者也其言忧愤危苦明白切至世固未有识此理有识此理未有以此告也今去胡公之时加逺矣半存之澟澟犹在也昔钱乙病周痹曰入藏者死乙移之于末故虽偏废而气骨悍坚寿八十余呜呼安得移今之病于末而顾为是澟澟耶 

观文殿学士知枢宻院事陈公文集序 

经欲精史欲博文欲肆政欲通士擅其一而不能兼也就其兼之矣而所遇之时不同或不得用或不尽用故位下名卑而功业不见于世为可惜也公于诸经常参合同异不随语生说而义理自会前代故实无不贯涉本朝宪令无不审据文词古雅不名一体间出新意竒句读辄惊人守三州吏不敢轻重细民安之在宣城讨详一郡财赋始末告于上悲痛笃切非深于治本者不能知也其多学广大流畧该括而又亲逢盛时天子用儒为馆阁老总领羣彦极清华之选遂司诰命职献纳徧歴二府以礼进退号称宗工可谓兼人之所难兼而遇人之所难遇矣与之者天也修之者人也公虽负絶类异能不以巳形物后生片善誉奬不容口荐引甚众除授破资格视所宜充其志将以一长任一官不累岁月流转也国有大事议定俄顷无缩瑟顾望意姿坚峭所论驳屈明主委曲调护不能回同列或二心二意高下在手必正色力争宁亟去无苟徇亦以此见排于俗然则虽兼人之难兼而不自矜遇人之难遇而不强合盖其修之者不在彼而在此也既得谢独处一室家人罕见其面勘整旧书讲绎不少厌园池无杖屦声庭观终日寂然呜呼是其修之者固又不在彼而在此矣皆学者所当知也 

罗袁州文集序 

余既铭达父墓子晟集其文号橘隐复请叙焉余尝爱达父文能道其意多不为繁又能道人意少不为畧散语幽寂有兰芷之洁合语华润有桃李之艳每使长命书记余谢不为必请达父轻重曲折一聴其手不改定也然以文求知亦有甚难者异时余袖达父投巻于参政范公达父执后进礼卑甚范公苦其烦遽踣坐胡床达父不自觉犹前却未已久之旁观多咎范公余独怜其老而惫不堪也范公因裂十指谓余前执政举员当罢盖无以满四方之求余笑曰罢是则门户冷落患复不亟尔达父颇愧恨虽赖范公力得改官后讳其作不浪出又太学屡与同舍议不合遂自乞为军丞棘正不肯涉翰墨畦町宰县守州专以政事显云夫文如珠玉焉人之所挟以自贵重也蔚豹之泽必雾隐孔鸾之舞必日中快读而疾愈争传而纸贵乌有轻溷瓦石芒芒不决耶宜逹父后讳也然士或去场屋久丛曹剧部眩其神明钱榖之尘污儿砚刑狱之腥蔑阶陛官业虽登而文义耗矣逹父又深病之故其据案生面凛然政足以苏息其民退食寒质臞然文足以黼藻其身行吟坐思物境常会奁縢匣袐不敢窥也晟既锓画余六十巻平生行事可一二考岂不隐显俱得哉 

送卢日新序 

汉东卢日新资豪举家故边敌繇是少有当世之志匹马独出至数千里所尝经营于桐栢山中尽天下侠士也无不知姓名者遇其羇愁穷苦酒酣纵逸盖所交结者多非必尽其类或坐以得过咎然不自悔也为余言七年之间五过其庐不一入焉西袤秦陇北达淮泗于余所据按上指画其要害皆隐然可辨斯可谓之有志矣以余所闻仁者不后家而图国智者不危身以干君子其行也拜亲于庭侍食于堂其安强甘螫之候今何如既而与亲戚乡里道旧故契阔则其壮者已老其老者徃以死矣儿子少者或始不见其生而今不能识矣其出处离合之际故有可思者焉然后耕襄汉之田读古人之书求志于义安命于时其退有以为仁其进有以为智使后有述焉岂不善哉余之识日新未能久而去去而要余以言余未能言也 

播芳集序 

昔人谓苏明允不工于诗欧阳永叔不工于赋曾子固短于韵语黄鲁直短于散句苏子瞻词如诗秦少游诗如词此数公者皆以文字显名于世而人犹得以非之信矣作文之难也夫作文之难固本于人才之不能纯美然亦在夫纂集者之不能去取决择兼收备载所以致议者之纷纷也向使畧所短而取所长则数公之文当不容议矣近世文学视古为最盛而议论于今犹未平良金美玉自有定价岂曰惧天下之议而使之无传哉若曰聚天下之文必备藏而无遗则泛然而无统若曰各因其人而为之去取则尺有所短寸有所长尤不可以列论于是取近世各公之文择其意趣之高逺词藻之佳丽者而集之名之曰播芳命工刋墨以广其传盖将使天下后世皆得以翫赏而不容瑕疵云 

与平阳林升卿谋葬父序 

林君好学有文贫不能葬其父属余为之言余谢以母丧犹在殡方图葬未克不忍言也林君乃言吾先人葬大父时乡先生林英伯为谋于江南故人叔材亦得治墓葬不以为嫌今其无可辞余闻而伤之士贫累世命也若死不能得葬乞于人而后葬此贫之至不可讳之极也亦可以继世为之乎何子遇之深也虽然不可以讳此名而使其亲不得葬也其徃告之当有见哀者 



氷心集巻十三宋叶适撰 

墓志铭 

陈少南墓志铭 

少南以谪死葬不及铭后三十年当淳熈五年三月巳酉改葬于旧墓南百步先人之侧其子六龄始次叙本末请铭于余少南姓陈氏讳鹏飞少南其字也自为布衣以经术文辞名当世教学诸生数百人其于经不为章句新说至君父人伦世变风俗之际必反复详至而趋于深厚今世所刋曰诗书传者是也其晩而始得仕用之未及而斥逐以死既死不泯灭而南方学者尤思之至今称焉犹曰少南故因而不改所以记也少南温州永嘉人也曾祖某祖戬父公谟少南举进士再为第一中绍兴十二年甲科授左迪功郎明州鄞县主簿移浙西安抚司属官召对为博士太学以视学恩改承奉郎说书崇政殿除尚书礼部员外郎兼资善堂赞读复兼说书初建太学承中原丧乱士未知所向司业高闶始更造学法及少南以文字起多所接纳而江左俊秀李冲詹左张相范端臣林光朝等应其选繇是绍兴之文见矣上知其名儒敬待之经筵论周平王归鲁仲子之赗上忽问母以子贵何也讲读官变色踧踖不敢对少南从容开析其所以然既而曰舜禹皆圣人兴于贱微其父母待之而后显所以贵也若失道与民以忧其父母则非所以为贵此孔氏所以戒也上为欣然聴纳初秦丞相子熺学于少南丞相既重少南且以熺故遂骤引用以博士为讲官其为礼部郎也熺为其侍郎少南谓熺子弟未习事所下文案多不应法批其后还之每见丞相言荆襄可为都以控接北方今置郊祀坛都驿亭劳费甚矣是不动呉越而忘雠耻以自佚也及上前讲解多引尊君卑臣之义崇抑子夺有所开讽自是丞相见少南礼甚恭意寖不悦而熺尤不平遂以御史疏罢归明年主管崇道观上将复召有自南还者执政问少南何为时适彗见则对曰覩妖星聚饮为乐耳繇是除名居于惠州福建盗起少南徒步循江南踰岭数千里而至妻子不能从绍兴十八年少南居四年矣得瘴疾卒年五十会有乡人经畧广东得以丧归葬于欧浦之原娶王氏子一人六龄也二女适周季显徐贯之孙男二人曰载曰古有管见集十巻罗浮集二巻少南性简重言动有准自幼而孤以专志勤苦成其名于声利乐欲无所动其学为通博而多识治乱在人主左右谋议箴切皆合大体上亦自欲用之而不幸有所牵制一不屈节即坐贬死及秦丞相薨诸常所排摈随小大收用无遗而少南独以先卒无为言者干道中时宰欲上其事庶几天子慨然追录其后卒不果呜呼少南之所立不少概见而至此也宰相必用士士必修洁博习以待用治世之常理也而其进退离合若此何也故士有卓然着见而不污其所为者矣其遂可以为贤耶其亦有幸不幸耶铭曰古时会通俊良集左皋右夔助引汲忽非其逢牵挽入自行志义以维絷吁嗟少南兮命胡弗长放彼南服兮奄沦亡永终一世兮改厥藏后如有考兮视铭章 

叶君墓志铭 

君讳梓字符材池州贵池人父荟有兄早死聚诸子自育之君以为食将不足始治呉唐田地未久赀过其旧矣君令家不得妄费衣食不得自有衣食受一钱以上必均有余颁亲友乏岁赈贫饿衣食之外不得无业儒者力田各择所任授之奴客趋事尺寸程约率劳以身不为过严上下相劝行不敢惰废其后家法成熟宾顺雍睦弟楠森同时为乡贡进士而楠及进士第他子弟课垄畆省廪窖性行质实无异好恶门内如一人君既以力佐其父称善人长者叶氏繇此为大家里中无不敬向而君之贤誉满于池及傍宣歙太平三州皆能记其事葢知武康县程九万状太常丞徐谊书与君之子之实言于余者如此余闻圣贤言一身一家至天下皆有为之之道然自古穷极富贵执世所甚重之权其当施之事多缪乱而失其所以措之至徒丧败销铄而不足纪彼不知为之之道故也君匹夫奋田间能使方千里内以其家显是知为家之道矣不可以无述也君读书通古今以伦类治家使之服善而成材与致草木虫鸟为瑞物者异矣曾祖亶祖茂君卒于淳熈九年七月某日得年五十七十一月某日葬于呉唐娶汪氏袝焉三子之实为长亦为贡士之守之安铭曰治生于呉唐归死于呉唐不媿此土昭厥芳 

墓林处士志铭 

墓林处士者永嘉何傅字商霖者也死年五十七所居墓林巷城中最深僻处也前二岁余数过焉草木稀疎而不荣败屋纔三间悉用故唐书黏之处士润泽详整如大人也对客为清逺之言其言以有财为累而以贫贱为得以即死为可足而无憾其忧诸子曰恐不能如我无过其釜爨常空而意气悠然未尝以微感人人亦忘其为贫也尝一日大雪道无行人处士与同巷朱伯鱼问余遂登郭公山富览亭之故基以望江北雪骤甚不已两袂皆积余不能忍寒饮酒而下处士独傍城隅度横彴彷徨折苇之间昬夜乃归以余所知于处士能不以非义干其虑而有冻饿自守之乐斯亦士之极致也岂可谓之非贤者欤处士自少攻为诗竟以成名殆其死也犹课某章未缮而卒男女七人其长者未冠也其幼者尚抱也死之日其友翁忱既禭敛之又率尝徃来者尽有赙焉始克葬于西山崇明寺旁铭曰古人有言曰天生五材民并用之厚薄不齐非圣莫司惟其不悲以刻于斯 

孟夫人墓志铭 

夫人姓仲氏扬州人曾祖迪功郎彦明祖赠正奉大夫将之父曰并字弥性左朝请大夫淮东安抚司参议官有俊名绍兴中夫人之夫名嵩朝奉郎直袐阁浙西安抚司参议官实少师信安郡王忠厚之次子也以才称其仕不究于年而夫人既寡后七年年五十有二以淳熈甲辰二月癸未卒七月丁酉合葬于常州无锡县富安乡许岘山五子曰夔宣义郎监秀州华亭县市舶务曰曾皆已亡曰猷宣义郎新监临安府楼店务曰导承奉郎新监秀州籴纳仓曰翔将仕郎两孙曰升曰桂孙一女最长适奉议郎通判筠州李大理夫人讳灵湛六岁诵周召南诗通其意识度过人信安王以恭俭律家夫人尤勤苦敬顺事夫训子率用寒素精义择语类先生长者之法言当家事精宻有断近智士丈夫所为也尝见佛者宗杲重其明悟使从其徒曰无着道人妙惣惣亦以其所知许之未三十即斋居蔬食除割世欲昼课经梵夜习禅观指月出之光自喻其性以为亘古今不能亏也将死子妇等前问细碎尽酬荅申衍契入照了幻妄嬉笑如常日亦异于人矣自诗书古文其录贤妇烈女莫不备闺阃之义严死生之际其后世敎微阙虽贤公卿大夫皆寄性命于禅佛及力不能守其说则荒愦恋结禅佛者亦笑之况妇人女子而能坚勇精进絶欲轻死宜其以为竒异希有高世不伦之行矣若夫人是也使其负如此之性质出于非禅佛之世而以夫专洁从一之操与诗书古文之称叅其贤行岂有高下之差乎余与猷导游嘉夫人之义而叹其不遇故序而铭之铭曰彼欲伊昬彼利伊尘郄灭不存以性为亲刚者能之伟欤夫人昔之称贤以法成身佩服孔伦图史是陈世异教差稽徳则均许岘之山水渊木囷终也可湮铭此不泯淳熈丙午正月朔龙泉叶某撰 

宣教郎通判平江府姚君墓志铭 

余友四明姚君洪卿淳熈十年十一月十三日终于苏州官舍余哭送其柩出盘门十二月十二日葬鄞县阳堂乡延寿寺山孤善长以状来请铭于是善长七岁而洪卿之死涉四年矣洪卿讳颕曾祖阜左迪功郎祖孚左奉议郎父孝全以承事郎致仕洪卿淳熈五年策进士第一授签书宁国军节度判官厅公事召为袐书省校书郎出添差通判平江府遂卒年三十四洪卿冲澹谨重特有雅量赐第时余与之同谢又同期集事甚久余察洪卿不以喜累志也洪卿之学勤苦兼洽其文精俊详实然退藏抑损常愿出人后既得盛名尤务审缓不急暴所长所歴之官皆人立欲以其材能自振迅者而洪卿摧敛锋鋭若不敢有所为其有所为惟恐人以为能也葢余复与之同官于呉而见其志益明业益习论天下事无不尽而最惓惓于当世所谓善人君子余然后窃叹国家以科目求士其偶然得之而前辈巨人皆繇此出而洪卿器端识逺益进而未已是其得人矣士之一身与其父母兄弟妻子皆系命于举选之得失何也以其荣悴异焉故得者莫不自以为天与之而又自以为一与者不复夺也今天与洪卿之荣如此而又夺之之峻如此且并其父母兄弟妻子之望皆失之何耶岂天固爱之而固忍之耶是殆有不可得晓者也士之饬身厉行不显于其时则传于后而已洪卿既首进士为馆职矣徒以得年之夭故不大见然犹当文有次官有业行有述而善长皆不能言也岂天之暂显之而终蔽之耶是又特难晓也呜呼此余所以记其所知之大意而不使洪卿之遂无传也洪卿二男曰善长曰某一女曰某夫人王氏今丞相冀国公之子也铭曰不以既与为通不以复夺为穷众人之荣如埃随风有孚其躬长短必终昭哉洪卿妥矣幽宫 

将仕郎嵇君墓记 

君讳居易字俟之家应天府宋城渡江为上虞人高祖翰林学士颕拒不献张尧封文者也曾祖景中将作监主簿祖立赠中奉大夫考讳琬朝请郎知袁州君用袁州恩补将仕郎铨试入等未及进官以淳熈十二年二月十七日卒明年八月二十三日从袁州墓右始宁乡宋家墺袝焉夫人赵氏余妇之异姓姑也故来求铭余未尝知君而视君之状曰事亲纯孝处已俭约有乃父风无子弟气习丧袁州也毁甚骨立因得风疾以死而已其辞方其事逸其美畧使余无所依以为述也辞之五六反夫人重介其仆谓余妇曰宣教平生辛苦既无官爵且减年寿一家之恨无复愬矣而塟无埋铭吾他日何以见吾夫于地下汝善请之吾弗得弗止也其词甚悲环聴者皆悲有泪下者余于是重夫人之欲以文字托其夫也其家庭之传夫妇之道必有可见者然媿夫终无所依以为述不能伸夫人所以托其夫之意葢君之子曰柟曰樗一女尚幼姑记以遗之使待夫柟若樗者长而能考君之行以告将续书矣宣教郎行太学正叶某记 

杜君墓志铭 

台州黄岩有善士曰杜君讳椿字大年学以厚其质不为浮华枝叶之言其行推已以恕人无矫厉崭絶之事其处家居乡自以为我士也凡为善与义而至于侵越其所守以涉于售誉取名之嫌者皆抑而不敢行故常足其分而已然其久而人自化服葢其质之不可掩也试于礼部不中当特奏名因谢不出年七十四而死乡人叹惜之淳熈十五年八月甲申君卒满三月二子烨知仁即葬君于善化乡亲仁里之樊川而致其壻林鼐之述来请铭烨为乡贡进士鼐余友也为承议郎通判筠州余观夫世人役于时之好恶而终其身求以狥外之绳墨为不足以卒丧其所立者多矣如君之安于一丘而能自信独乐耆老不倦以尽其死是可贤也故稍采其平生之大意而铭之君曾祖明祖谊父舜卿夫人商氏徐氏铭曰君尝榜其居之堂曰遗安义取龎公豫名其兆以牧之之樊川而自号樊翁死命其子敛用深衣葬用三月曰惟礼之从稼不使枯兮廪则不丰游于樊兮合族宗君最老而命歌兮和者幼童呜呼尔后之人兮无坠此风 

媛女瘗铭 

媛女始生能谁认俄病癎不省忆四年而夭将絶忽左右顾应荅累累长忾泪下与其母诀余多险艰垂四十矣初有二女连岁皆失之故与高氏颇自伤又伤媛之难成也葢媛以淳熈十四年七月二十八日死明日瘗钱塘门外寳胜寺后龙泉叶某记 

陈君墓志铭 

平阳陈岩字仲石自其成童智之所开师友问学而巳年进志立识通性明服所知于家而宗族慕焉信所行于里而乡党宾焉意愈高力愈下督责其身不使一日纵于慢游也奉持其心不使一思虑杂于邪妄也训于经讲于礼者必欲周于事逹于物不计事之异同时之先后也其可见者若此呜呼岩也父之巨子弟之任兄师之传人出而从宦国之修士也夫如木升而为材可抡如玉琢而为器可缫藉也夫不幸年三十有五淳熈十五年十二月四日卒明年三月葬于安仁其弟崇致其父及师之请曰愿有铭夫悲哀其志意之不及于成就此师友之所以为君痛也道丧久矣士不修其实职而皆以必用为贵偶不获用为憾志意之卓祗重累焉三代之时道尝行矣彼家淑其道人有其善孰从而尽用之然则寿夭一也用舍一也君子自得以正其命宜有人之所不及知者铭曰恤尔妇抚尔子父母之力止矣止而弗止斯石纪之 

朝散大夫主管建宁府武夷山冲佑观周先生墓志铭 

先生姓周氏讳淳中字仲古及进士第乞监潭州南岳庙敎授全州以心丧去又教授广徳军广徳之学自钱公辅洪兴祖先生增制学宫教以义利先后人用知劝满秩有咨其贤者共为荐改官知台州宁海县富人子育于伯父后乃愬父与赀不平傅狱累岁矣先生使并处一室为言鞠养旧恩可念也因相泣不复愬知州索民久欠甚急先生争不可又以故乞监岳庙去朝廷将用之先生辞焉为主管淮西安抚司机宜文字帅欲奏邉状必请先生乃具还授茶陵军使茶陵阙逺故求之已而遂乞主管台州崇道观成都府玉局观授淮东安抚司参议官当上又乞主管建宁府武夷山冲佑观淳熈十六年五月已未卒积年六十八阶至朝散大夫先生温州瑞安县人居三港镇之西初买废山躬执锄镰烧地种木稍凿平为宅既久则大竹长杉回合蔽亏绮岚绀池焕霍房户先生出仕之日少退休之曰多常终岁闭门花香鸟鸣畅然怡适不问外事间从市上负贩错杂见者惊异谓为古人先生与人尽恭能推善逊强不使人以其薄仕进为出巳上故行高而人不忌着文集十巻春秋说约六巻曰昌龄者曾王父也曰赠宣教惟良者王父也曰大宗正丞赠中大夫之翰者皇考也娶林氏将作少监待问之女封宜人有四男子<木畟>迪功郎新福州永福县主簿橚未命枬先卒枋太学进士两壻曰刘用晦林必大孙男三人焘烈熈孙女二人九月壬申<木畟>等葬先生于来暮乡龟岩大宗正丞以节廉重人恨其不得为谏官御史先生仍祈退逺利诡世无悔迄再不显铭曰凡仕之初岂异乎民超卑跨尊奴使厥神又于其间突兀轮囷智不能周并伤乃身取物之残盻睨嚬呻勤拾涕洟味其芳辛吁嗟先生退以自珍冗不希荣屈不望伸有来招之亦莫汝狥不以为高所永者仁异彼区区计伐称勲如编羣羽附诸坚珉我述斯铭无堕后闻 

太硕人臧氏墓志铭 

赠朝散大夫丘君讳经字子常之夫人曰臧氏淳熈十四年七月二日卒年八十七时夫人之子崇以朝请大夫直龙图阁为两浙转运副使上特厚赙赐之十五年三月六日遂葬夫人于江阴城东敔山始大夫葬城西四十余年矣弗果合夫人及大夫皆江阴人也大夫质厚而逊有冐夺其田者大夫知直在已耻以讼自言因推与之绍兴行经界法遽民尤惮役大夫赀不当募叹曰吾何敢钩及邻比以重难委人耶卒黙受役费几尽其产其仁不忍挍如此大夫终诸子皆幼夫人悉罢废故所治生事独郭外田数十畆曰耕此教若曹耳虽甚贫而能储乏积少以供宾祭待问遗人不疑其力之不逮也察士之材否使其子择而后从夜必令执书从旁曰我妇人也不能知书之义观其玩诵反复清切不寐者深于学之验也道里中某子某弟成坏近事曰此我所知也又逆论其逺者数为危语以动切之曰我寡而尔贫使但为中人弗能振也其后龙图中甲科仕歴内外矣夫人每告以上拔擢太过宜自警厉之意及龙图治行暴当世赫然为名能臣其所平处欲周尽情伪时有纵恕必使人乐其明安其政者无不孜孜言之也天下高龙图之名而未知夫人训之勤也夫人既晚获荣养封秩龙图又请移妇呉氏所得恩及庆太上皇帝太上皇后万寿累至太硕人所迎置皆繁会地极燕游滋味之适然夫人常不以为幸间独掩涕忽忽伤大夫之不及见而已虽笃老犹自缝缉衣弊不肯更有积辄散之曰岂无财之罪耶三子长早卒曰轼亦先卒季龙图也二女适汤季行汤大成孙曰寿儁修职郎新严州司户叅军寿嗣寿迈寿倩寿昌寿嘏孙壻曰丁圻卢鹏南吕鼎从事郎新温州军事推官赵师端余未行曾孙二男一女夫昔之履约蹈难奋其名节已而门户盛大子孙昌衍迄为世家者无不称其母之贤也夫人始寡居尤薄而守义益笃其子赖以成名是宜书矣而大夫尚徳无竞殁久而善愈报可不并序见之亦以慰龙图君之哀思铭曰嫠适其遇贫非其惧其义不毁有子以裕命秩厚之年寿久之其究不留铭勿朽之 

叶君墓志铭 

君讳权字符立生五十九年淳熈十四年十月庚寅卒明年二月甲申葬其县长寿乡清名山原上君兄梓之墓余所铭也家世乡里故弗详焉君三世二百人四十余室不别盘案而飰百年矣君为是诹其兄先一门之有无为一身责非求富也及其尽力而无私用天道地利而不巧故不惟自足又得稍溢其余借捐邻近之穷羸君之致富非有术也然后规处其祭丧婚嫁使有经用分其子弟使有常职使不傲不愚共家之业而皆达于学义则君之于既富可谓能有礼且有文矣此君之所以助成其兄而嗣守其法者也天下之家无必贫无必富富人之所愿也然而仁者不必为为者不必仁自古而然未尝合也君之事必为而成矣成则难持大则难守惟志明者易遵而法简者不可变也使君之志而其弟若子孙皆自克其贤以如君而君之法不待如君者皆可以行之也则叶氏之世常传而其宗常一也岂有既哉始君之兄死请余铭其墓今君死复以请余不能知君兄弟而重铭之不辞所以劝天下之为家者也君娶舒氏三子之章之彦之竒女归高椿年之彦毁容深墨非乞铭之言不出余固爱之矣又闻其二子皆进于善而能不止也然则君可知巳铭曰义而聚毋挠仁而富必效厥铭勿表纳彼窖 

厉君墓志铭 

东阳厉详自余居永嘉及呉也东西数百里来学岁时不归同席畏其专余间问详岂有兄弟任事者耶曰无兄弟大人之诲详曰学惟逺而闻无狭师惟久而业弗遯不淑其身不止故详之归不敢尔余悚然知厉君有过其家者为余言君不广门巷不大屋宅不营子利仅足而已言简而志啬退已而进物桑菓蔬药之列不乱葢知自守者也余于是愿识君淳熈十二年八月某日君年四十八无甚疾而卒详跣哭沿震泽絶浙江以敛十四年某月某日既葬使告余曰先生将何以相之余重媿夫累详而不及视君之诀也且又知君愿识君未果而君死也与之铭曰厉显唐世都督御史灌顶中兴故存其址君名邦俊元明繄字考及祖曾不逮于仕配惟呉氏壻也卢辅幼女许嫁乐清夏鲁君鬰所能讳为世知续功于儒一子是贻怀徳其乡逍遥之原匪徃者辞彼来者言 

翰林医痊王君墓志铭 

王君绍兴干道间名医法应得铭初君之子大受以铭示余宁武军承宣使张抡之文也大受言先求于知枢宻院黄公洽公谢曰张侯文高卒使铭之公简固在尔余嘉黄公能逊又极爱张笔大受拜曰愿改石以属君余骇弗敢答而罢然自是大受见辄有请輙弗敢答而上即位之元年余叅议于荆距读铭之岁八年荆去呉郡四千里友朋之问累月不至大受数寄余书必言改铭事又曰吾弟素强无病一夕中寒死人生危脆难保而亡父未铭八年之期宁屡合耶余重恻然悲之呜呼舍贵而用贱置巧而命拙大受岂有利于其间哉君讳克明字彦昭饶州乐平人生乏乳以粥饵活遂得脾胃疾长益甚医以为不可治君怒因自读难经素问用意处药宿病尽瘳始以其术行游江淮入苏湖最后家乌镇常数百千里赴人之急贤卿大夫皆自屈与游针灸尤精诊脉有难知者必沉思得其要然后与药则无不验矣未尝多用药病虽数证亦纔下一药曰此病之本也本除而余病去矣亦有不与药者要以某日当自愈有以为非药之过者过在某事当随其事以治之凡此类医自好者之所操惟君能必雠其言夫书医以多愈疾为竒而君本豪伟通古今喜气节大受读书能文又以其先大家多衣冠显人特君发愤于庸医为之耳颇微其事故今所记者仅数事至其治疗之曲折又不能详为可惜也魏安行妻风痿十年不起床君施针而步履复初庐守王安道中风噤不语旬日他医莫知为君曰此非汤剂之所及也令炽炭烧地洒药舆安道其上药气熏蒸须臾而苏北使黑鹿谷过姑苏馆病伤寒垂死部使者请君治之二日愈后从徐度聘北黑鹿谷适为先排使待君亲甚君莫测也至赵州马逸伤足坠石桥下谷奏其主以已之车乗之北方繇是知君名从张子葢救海州战士大疫全活几万人子葢上其功君曰吾非有战功也辞不受王炎宣抚四川辟君君意有不乐谒疾竟去炎怒劾君避事坐贬秩又从吕正已使北其接伴忽被危疾服君药有间厚为谢君不肯以状还国信所丹阳苏着行金告君疾君始纳之疾愈卒归其金然则不专用是易衣食明矣始君以试中礼部累其官至额内翰林医痊赐金紫赠父实为秉义郎母张氏封太孺人淳熈五年六月卒年六十七其明年五月夫人闻人氏亦卒闻人秀州嘉兴人有干局事姑甚孝君好侠尚义不问有无而能治生教子缮园池屋宅以为富者闻人力也是年八月壬寅子大中大受大春大雅大异合葬君与闻人于湖州乌程县永新乡义安里平山女嫁孔闻诗幼未行孙男二女二余既次君事而未铭也绍熈二年去荆过呉大受谓余卜改葬矣曰某州县某山某年日月下大受又曰吾媿不知父之学近从人得一事焉胡秉彛之配病内秘腹胀痛号呼宛转旬余父徃视之其家飰亲客既集父谓胡曰吾使恭人疾愈而与于会可乎以半硫圆碾生姜调乳香下之俄起对客如平常铭曰古之圣智先知疾苦草木杂使阴阳参御物无非药待我而愈其言尚存有方与数后之用者视薪失斧持平不效出竒则误天疢王君因书自悟以身为节意成尺度遇病必除莫名其故岂此独能彼有弗虑愤伤末流以疏掩嫮余友戴肖望尝得医于君每言其切脉用药非今人之所能预也惜余不及见其人而但铭其墓尔龙泉叶某撰 

郭府君墓志铭 

绍熈二年八月十日东阳郭江改葬父于孝顺乡罗青阡来言曰吾父兄殆不知君君宜知吾父兄葬得君铭乎君姓郭氏讳良臣字徳邻婺州东阳人自曾祖感祖招父知常富其里中至君兄弟皆士人犹故不得宦逹然赀分而能不衰故郭氏日大繇君起昔周张二程考古圣贤微义逹于人心以求学术之要世以其非笺传旧本有信有不信百年之间更盛衰者再三焉干道五六年始复大振讲说者被闽浙蔽江湖士争出山谷弃家巷赁馆贷食庶几闻之君二子澄江幼有异质君怜其弱不得逺去为作好屋甘飰招里中或他郡年与澄相长少者同处聘请知其说者为之师又尝使澄出从大师归而与其师学澄静而敏所论质皆能记忆所举发皆能推见所得非一师为之师者多自以为不及也澄犹执弟子礼恭甚与澄同学者虽得科第去犹故咨澄于是君昼夜劳苦治生尽以其余付澄为四方师友费后数年而君年五十二以卒澄甫免君丧亦死死时年三十耳呜呼君不获尽寿以厚澄澄夭于年而不极其学斯命也志则不可掩矣其后一二大师皆相继死欲学者不知所綂壹世又或以为讳昔之羣萃者散亡后生求所向者莫与之适此余自涉事至今目所覩也学实而已实善其身实仪其家移以事君实致其义古今共之不可改也岂私好者能慕之私恶者能讳之哉谓其兴隆有所歆艳谓其衰坏有所简薄盖皆过矣余伤学术之变感君与澄之志故因江之请而叙之问江旧学之庐在乎曰池深而木寒食于学之田曰岁别其租以待察江之言皆饱练世故而不回挠是足以继其父兄矣则君之所恃以不朽者何独铭也君娶曹氏又娶杨氏五子长即澄也次江沔早卒汉恢女嫁朝散大夫湖南运判张商卿承议郎淮西江东总领司干办公事何庶修职郎建康府溧水县主簿魏挺修职郎王驎孙男八人女二人铭曰学术之变重事也系于君墓使后来者有考焉故君之他善众矣皆畧弗着 

郭处士墓志铭 

君姓郭氏讳良显字徳扬婺州东阳人曾祖感祖招父知常郭氏之着于东阳久矣自浙以东数大家者先郭氏郭氏未有爵位财不逾人而得为大家何也东阳旧俗以气力为雄帯刀束棍裹行道上失意辄相雠杀庭讼视胜者歌舞贺之尔郭氏美其家用儒学又知世所尊贵学之上者其有原本善士千里外礼致托以子弟不专请乡州先生也嫁女取一时名人饰遣具从夫子所向不以族姓当对分毫拣择为近昵恩爱也人急难求假必随其力以应未尝控避游士过其家意无不自满去而得路絶不复通虽其壻与客多贵亦弗轻以事委也其敬贤知义有耻抜为高明不见卑陋自君三世至君兄弟十余人各有门户畧皆如此宜其虽不富未仕而望最着于浙东有以也君尤笃厚质直学知古事陈说世变持家大约遵用父祖绳墨又自力其细小者亲有孤女不能行为择所归饿者与食病者与药死者棺殓闾里纎悉一本惠利其卒小人自以失所依倚多痛惜之盖君于为善离其性未逺心力所至不但驰走于人所知者而已君绍熈元年年五十四死二年九月十五日葬高塘周寅坞娶叶氏先卒三子湜洵溪女嫁修职郎前太平州教授叶挺从事郎前贑州司户孙礿文林郎湖州乌程县丞叶知几迪功郎新严州分水县尉史弥悆孙男六人女二人将葬溪以校书郎石君应之书来请铭曰愿无没其所长因具载郭氏事云今溪之羣从又数十人矣其相先以义相竞以善流风成而意好熟孝慈友悌之行内合博闻恂逹之誉外昭然则郭氏之大未已也岂必合门而处同釜而食然后为善也铭曰大能用其家之律细能践其身之仁允也郭君弗疚于闻 



水心集巻十四宋叶适撰 

墓志铭 

安人张氏墓志铭 

余在太学与国子博士俞君烈为僚博士资厚而文发和而刚余慕而交之久矣他日博士以书抵余视其缄题有异于常读之云云则以母张夫人之状来曰愿有铭呜呼吾知博士之贤而不知夫人教之至是夫博士不自言几没夫人之美是吾过已既发吊使且哭则与为铭夫人临安人曽祖景初祖钺父浃与博士之父承事郎寛居同县为姻家博士大父以儒术起律家齐整乡里敬重夫人张氏爱女也父母卜所宜归以女承事夫人识过于材习见舅氏专以学行成名承事业已知家事两叔尚毁齿未毕夫人则旦旦洗面束髪衿绅之趣使尚学博士生而能言夫人自教诵蒙求孝经昼出从先生夜归就膏火亲课其勤惰率鸡鸣乃得睡既长立犹然博士后试礼部为天下第一有爵于朝封夫人至安人俞氏之门光显矣以状考之夫人能顺舅之严敬姑之亲以义丰家合其孝慈所谓妇人之常德也独于贵学若嗜欲终笃而子为时闻人则识过于材所谓非妇人之常者兹其验欤博士尝宦不得意且外补惧为夫人忧夫人时已病手足不良耳目聪明谓博士曰吾所以望汝何必今日博士因请以崇道观禄归养嗟乎夫人之教博士岂科第而已葢又有名节之训焉夫人绍熈二年九月十五卒年七十五生三子璨将仕郎先卒次博士承务郎主管台州崇道观次珙女适将仕郎王庭实髙健进士戴思恭王伯容十二月二十二日葬下洪山从其舅焉铭曰孰不有子荷其荣禄夫人之荷夫人之告诏彼来者自作自成怠实望虚其尚斯铭 

髙夫人墓志铭 

夫人翁氏葬某将为铭已复自疑曰古之妇人德善以位登功烈因事显书传所载固瑰异俊哲非凡女子也屏捆内常事细行宜不足録今之铭妇女大抵依放之云尔外或至亲褒叙而已词无抑扬则于铭尤难是夫人之美无以传信于后矣自余为髙氏壻颇得闻外舍事始在京师名南宅者宣仁后家也王侯贵盛冠天下逃乱转客留居永嘉外舅幼鞠其祖袍笏外无分焉夫人已归则废宇颓然外舅尉郢上夫人逺不能至独与两女闭门课纺绩自给繇外舅言宣仁后则曰曽老姑而自渡江未有特録髙氏者其仕与寒士等惟门户调度异甚以贫故几不立夫人智能通南北之俗自文绣工巧下至炊爨烦辱皆身亲之豫筭有无乃具衣食外人所有不立毫分冀幸意馈与自巳出惟恐人不我惬也毎族里间计较家事极为退懦卑约示若无有人或颇忽易逮其一旦设张丰大出人望外数等人皆惊不意以为何术能然直以为勉强然尔至其久无不然以此终其身葢夫人知自力不望人挽合为规曲折为矩变化为度量世俗所谓生事家计皆絶不营要以仅足而止所以相夫子之贫而不废礼成夫子之廉而不失义而已矣用是后家旧事能岁时举行不废自鲁王及宣仁后亲昆弟下咸宁郡王秘阁修撰荣绪华宗中更坠落以一线引千钧乔木之萌生复见径尺夫人之助也始髙氏既归余余号尤贫髙氏之能匀厚培薄均足内外使余尚自立于闾巷者皆用夫人教余年益晚髪秃齿阙沿汉浮江栖栖羇旅惟不足于养是谋独夫人察而怜之非特以壻故爱也今夫人不幸不老于寿以死岂惟髙氏之不吊葢余命之穷也已夫人前数年逆知将终首饰履縁无不豫备去岁余来蕲阳夫人送髙氏至江濵有诀别语葢知其不再见也悲夫夫人温州永嘉人归外舅今为朝请郎主管台州崇道观夫人封安人子不愚不息两女其幼嫁修职郎建昌军教授包履常夫人绍熈三年三月某日卒年五十八十一月某日葬永嘉护国寺山呜呼余铭夫人不敢依仿古事不用褒叙常礼其实如此也未知可传信于后否铭曰崛微以兴頼齐伦累贵而衰甚难嫔夫人挚刚又淑均量已所能自苦辛内为俭卑外舒陈扶危出泰全旧门人或不足已余分教成厥女掀我贫卓哉诗书彰懿勲叙铭其实刋幽碈 

徐德操墓志铭 

公姓徐氏讳定字德操泉州晋江人曽祖宂祖逢父泽赠朝议大夫朝议少孤母刘夫人挈之从吕氏因以所从为姓五十年公不知其徐氏子也朝议且死以告曰即有立毋忘吾宗公愤泣终丧与二弟来行在约不取科名勿止及公仕为宣教郎而二弟皆擢进士第矣始以其本末自言复姓徐氏公解褐授秀州崇德县尉母长不行歴处州吉州教授知邵武军邵武县干办福建路转运司公事通判太平州知潮州还奏事谒病主管式夷山冲佑观绍熈二年九月丙戌卒年七十四官朝散大夫在邵武危与守争辨数轧其不义几得罪在太平之岁实淳熈八年火星犯南斗公以厯占之曰此岁饥而民流当自南而趋北也郡扼江淮之冲可不备乎始未信流民果大至当涂采石之间迭饿骈疫暴露汹汹守不知所为尽以委公公设次卧起造屋数百行食散药须舟不时济者皆归焉毕渡不失一人宣州妖民胡木匠居麻姑山诱聚数千人守适罢去两通判争摄事不协事莫理盗乘间将犯城缚巡检一人贯其耳以徇人情恐惧转运使命公摄宣州公单车驰入境令曰汝等粥糜苦不饱谩相从尔非为乱也能自首者无罪与之粟众咸从令胡木匠以半夜望西北有青云起唶谓其徒曰吉人之祥哉城不可冀也已而卒败胡木匠亦幻以逃不获潮之土豪吴亮者当沈师寇汀洲官军合闽广之人不能捕亮实诱以出有司抑其赏不奏公为之叹息看待过意月与飱钱甚多会汀贑山冦复动稍稍及潮公议讨之贼闻之曰是官能用吴亮者奈何因相与散去公安重俭节不以词色娱人不以意气凭物学博而要文约而费居闲教授学者至数百依经训而言无心通臆畅之说仕宦平进不求出常调据法义以治无刑名货利之功有所惨怛若已好乐不可销释有所执论发于坚毅不可悦夺也公既有以自守不媚于世世亦无能用公者虽然世之操纵方圆雕琢技能梳栉缴绕以赴绳墨磨错椎钝以就锋鋭死徃生来不能絶也使其有益于道之治乱而贬性劳力以为之犹曰可耳均之无益而彼富贵之几何终磨灭以尽则与其毁阙而进不如成全而退动而得于人之多不如静而失于已之少也公其知之矣宜人鲍氏永嘉人也故公宅永嘉四子玚迪功郎汀州司户早卒玑当受公致仕恩瑄贺今皇帝即位补将仕郎进士陈度迪功郎徽州黟县尉张炳进士万与权三女子之壻也绍熈四年正月壬申葬公孝义乡何奥村诸子使瑄来请铭余闻公在家时惟以朔望日谒郡守他官府旷岁不到殊不识其处参坐语未尝及公事也今玚等所论叙信笃固终始不懈其德矣可无铭铭曰不耗其内以盈其外不亏其性以益其命尚不厚其生岂其死而荣乌乎徐公此其称 

忠翊郎致仕蔡君墓志铭 

故封忠翊郎蔡君讳待时字符晦魁磊喜大节虽不得仕而家世豪族髙曽在堂阖门骨肉百余君尚未壮所以事上接下已能无一不意满叔以居屋狭房户多议欲分异君泣请曰某幼孤所頼惟叔尔愿终以事父者事叔叔曰隘不可容也君感涕累月不忍田货更推逊迄不立劵要治家刚明先赋输平买卖多与少夺旬为族人具酒食毕会君手洁樽易酎摘举其行事以劝曰某善于某也繇是人有所为畏君闻之环白山数里暴力销耎负贩有实直惜乎君之所施者小也余与君之子镐善毎器镐之为镐极谢不敢当间为余言其详曰非我之能吾父实教之镐初为武学谕适有执政与父旧故乡人以贺父父笑不应戒镐曰汝谨自守无以利灭命也镐果逐去则曰我固知当如是也比复召而劾镐者方陪国柄镐将避不赴父怒曰天子呼汝不以大臣为嫌汝不誓死报上恩而暇自嫌耶镐之接伴金使也父问曰汝行于国大事何所得镐曰筑瓦梁堰全修楚州城皆不便而又私计非使指疑未奏父曰传不云皇皇者华臣获五善乎何得言非使指也急奏之镐迫面对五夜漏将上属藁不能脱请俟送伴回父曰使命事闗国信有不如意国北门可复入耶自秉烛趣镐写札子已乃睡后镐以上奬谕告父叹曰臣子之与君父其义一也所知不隐我余年岂待汝禄活期汝者名节尔镐又曰子一日尝过我父自屏窥之曰此可与友也汝善亲之吾去汝归耳且父怜我既仕不应治生业特以岁入之余使弟锺为我权之颇益买田以私我故我之所以能安于僻愚不慕势利者我父既不以养已者责我而又寛我儿女猥众之忧故也呜呼镐诚笃厚者然不曰毎事当推美于父余亦信镐之言不欺葢其父子皆一时竒士矣君年六十四以淳熈十六年九月二十一日卒十二月十一日葬驯雉乡奥山与弟待用爱友遗命同穴异圹云娶于氏封宜人子镐忠翊郎武学博士次锺次棨武学上舍生早卒六女得嫁者四壻郑溥戴龟朋朱某张筹也始镐为君求余志其墓余许之未及而镐卒余念镐父子并死大则为国失士也小则其乡无任也岂独一家之祸哉既铭博士又以铭君其词曰观其宗族之际观其乡党之际观其父子之际 

忠翊郎武学博士蔡君墓志铭 

君姓蔡氏讳镐字正之初入武学以信义称两学生不幸死辄请君属其后事试屡入优等恶逼同试者以疾避不试司业髙之上其行及赐第上识其名曰此戴几先所荐耶顾宰相别与好官君无所求以格授盐城尉诏特用君为武学谕未几自乞从军上难之曰三衙岂可以阶级待学官不俞君以法裁诸生诸生多不悦言事者用为君罪劾去枢宻院召君禀议欲使贺金正旦君闻之故逾期行差马军行司计议官金贺正旦来遂以君馆伴当宴紫宸殿上患腹暴下将就驿赐之金使辞请俟上有间故事馆伴非上旨不过金使位上令君过位谕金使金使固辞诏改宴为茶酒而已中官甘弁与掌仪谋并免茶酒复使君过位君以非上旨趣至再三不行弁怒譛于上君请待罪上意解卒赐茶酒而罢复为武学谕迁博士充接送伴使时议筑瓦梁堰浸地三州方四百里曰可为边险调役烦拏君归奏其不便曰是弃淮西山外四州与盱眙也滁河两旁桑稻满野家计成子孙长矣又可鱼乎且水没楚州城坍损坼裂瓮肚低坐既皆有定处随宜修补州郡常事尔今欲尽刬旧土重筑新城费宜数百万缗纵陛下不惜钱使军士刬平复迭舍一易造两难惧有他变上悟为量修城罢筑堰君念去亲久求归甚力执政惜之留为贺金国正旦使丁父忧服丧垂毕即召命未至以疾卒年四十九君性安于善质局方整刚塞重厚畏利欲如痛切义理所集趋前就之自事君父从友执待妻子驭下使人临财当事余黙考之无一不合使之治民必为仁牧使之治军必为良将君业堕武举用之有限若使为士大夫亦莫量其所至也寿皇圣帝进天下以知兵故尤重武亲教骑射程其力用武士有一长必演而出之有司探上意故君为学生而已荐君当是时不狃狎便顺张皇呼吸干没速化而能以实利害诚行已应其上如君者一二耳会约和坚定无他警急所谓疆圉大事不过专对宴贿之间故君之可传载者止于如此夫以可致之材遭不好之时与时之好虽勤而已之材不及是不足云已若材与时好合矣其不须暇而夺之者独年也虽然在君之正其行如何尔年又足云乎哉始君十四世祖午传为晋蔡谟之后自婺州来居黄岩白山遂为台州人曾祖产祖元之父待时皆不仕待时以君故封忠翊郎君病革自书凡数千言其词多咎已过教子弟以忠信孝悌而已且曰无求仕宦葢不以年不足用不尽为其身惜也夫人郑氏子曰淑曰滂曰泽曰湛曰济女四人未嫁淑走愬余于濡须相见北闗门外久雪始融泥潦尺余拜且哭曰先人临絶以再世墓铭托夫子今卜以某年月日葬某所非得子文不掩也余义知君于其吊也遽不及诔因为长言系诸铭铭曰人谓君学孙吴以发身兮乃能好诗礼而恂恂曰是可载以爵禄兮不耀武而懐文不尽年可戚嗟兮傥耋耄渠不为之欢欣夫使人愿其通而悲其短兮岂不足以为贤孰知君之贤兮在明大义于君亲约规矩绳墨以自严兮不决骤而横陈挺球玉之纯美兮就巧琢而齐均骥之德实良兮非行王路而后服驯木受地之正命兮枝叶华实皆成熟而蔚彬听天令以生死兮辨异端而脱幽沦相灵芝与醴泉兮固突出而无因其偶然而瑞世兮亦或终閟而不伸嗟君之自知兮不如我之知为深伐石矢铭兮词不呜呜而愔愔何必贻后之人兮君乎我歆 

陈彦羣墓志铭 

彦羣名季雅永嘉人姓陈氏质灵气迈随闻而思遇见能述自髙其材不乐师授时诸儒方为制度新学抄记周官左氏汉唐官民兵财所以沿革不同者筹筭手画旁采众史转相考摩其说膏液润美以为何但捷取科目实能附之世用古人之治可复致也至其它察性命以洁矩奋豪杰以特兴亦多微妙竒伟非颕秀士亲承其旨趣固莫能通君间独诣学堂阔视长揖与其先生弟子交论无所降人亦未之然也异日州将荐君髙等读其书遒熟如素讲徃徃加以新意出人上始大叹骇遂中进士第又中教官为隆兴府教授未久再遭忧差潭州教授未得上君益闭门尽抽古今文字且诵且索寝食失期度务为周览遍学钩得其要累众所能连类敷绎并集已长然人视君貌益冲然接对言语退就平实几可亲近然后皆喜曰彦羣能下人矣君得足肿疾烦痛自出请医医云寒湿所为也用附子七物汤饮加愦闷呼曰吾何以不得食冷菓子耶家人信医言禁不与无几何死年四十五夫天之赋予于君也瑰絶而不伦君之贵尊其身也刻苦以求成浪波急疾髙或灭峤逺浮数国而渟于深渊必将有以用之也而竟若此何耶曽祖士真祖寿父裕夫人刘氏刘之翁名仲光字茂实长者名士异待君不用子壻礼君无所成而殁殁且无子以兄之子谦僧为后茂实夫妇哭极哀后二年绍熙四年七月壬午葬君于吹台乡白泉山师姑井而谓余曰子非其同年进士乎铭非子曷宜铭曰有巨木兮自寸草起行柯布叶翳空未已不畏斧斤规就栋梁俛首梓人伊木之殃须其全材剥落尽悴老干独存逺者千岁物生匪易其成孔艰天乎彦羣往即兹山 

姜安礼墓志铭 

姜君讳处恭字安礼淄州长山人六世祖昭范名能治春秋昭范之弟遵仕至枢宻副使君曽祖朝奉大夫筠避乱于台州临海祖仲思朝散郎签书南康军判官摄军事讨李成坠马卒父谌从政郎至君来秀州嘉兴始居之自大夫入南相继官不进君九岁而孤家尤贫大母父母皆散死他州不能葬而朝散旅于都昌佛寺四十余年矣君营衣食治坟墓收拾诸榇见星出入其走都昌柩故庑殡后为僧堂也老僧以告君掘地数丈得之题志尚新归从左蠡小孤遇暴风繂断橹折舟几覆然后得聚葬于武康上伯岩山君曰吾可以死乎既而颇买田治屋不至富厚亦稍赒族穷援人于乏如有余者君虽不以科举自逹至于惩渡江凋落之后奋寒士单薄之习积无至有以立家室教二子辉郜进士女适济南吕蒙有孙男女五人婚对及时门户新成课其力致之难过于场屋偶然成事者逺矣余徃来秀州十年间闻君名又识辉于太学欲见君不果辉将对集英策余疑之曰子色间青黒何祥也君素有足疾加剧卒年五十九葬朝散从政墓西百歩夫人龚氏赠谏议大夫夬家也已葬辉録君诗百余首示余求铭余读之曰君诗清壮抑扬而不刻削以反今人之律乐称人善而志意独到葢得古人之意可铭已铭曰绍熈四年二月十八君死是年四月二十八日君葬呜呼其诗则传尚不亡哉 

杨夫人墓表 

杨氏婺州武义人嫁东平巩法巩君死夫人年二十六子长曰丰三岁幼嵘也始生巩氏畏兵南徙以贫教授不自业人谓夫人当奈何夫人曰吾义寡巩氏矣复何顾二子稍长尽卖房中物买小宅为娶妇立家室时婺有大儒吕公夫人告二子曰尔学不成无庸归也二子或经年不得见夫人既而先后登进士第皆为时所知丰尤有文名夫人卒年六十八丰为从事郎干办江东提刑司公事嵘为奉义郎知徽州歙县事孙男四人女七人绍熈五年十一月九日葬长寿乡大慈寺东坞与其夫之域相望云余毎记义乌何懋恭言巩氏之子丰弱冠尔论周秦以前事语言如氷玉不可尘垢也然欲其少自屈尝劝之曰子三岁而孤太夫人不行以俟子子亦从科举乎于时余尚未识丰而知有夫人矣去年冬丰墨衰绖旅于江下民舍甚久余间徃唁之问所以来丰泣曰吾谋葬吾母冢上之表子为则宜余曰无学术之传无文字之教而分义自明者妇人之大德也故能左右教子而家道成世或烂焉华藻欲如闗雎鹊巢则先之矣夫人未三十丧其夫不嫁终身训二子使有立巩氏再振于东南繇夫人启之也里巷之女子能为夫人所为则微可使兴辱可使荣而死生之道不媿矣绍熈五年闰十月日朝请郎守国子司业兼实録院捡讨官龙泉叶某述 

张令人墓志铭 

夫人讳幼昭字景惠姓张氏温州永嘉人归陈氏为中书舍人傅良之妻夫人父兄皆儒先生自幼陶染诗礼间事絶异于他女其夫有学行文词经世之业逺近宗从登门请义通日夜歴寒暑室内常无坐处夫人独挟一婢治爨贫甚籴米市薪行饭分茗皆令得洁馔有无未尝使夫闻之新有田五亩夫之伯氏鳏也将继室而不得具礼夫人曰鬻此田耳后夫宦颇遂不至乏稍经营兄姉及他亲友或一日直取数十百万钱夫人喜曰士方穷时欲有施与云云为大言耳今而得酬岂非幸耶过洞庭管押者忽告曰某所行李有盗家人皇骇夫人笑曰即如是所失不过财物若贫即不失矣夫仕上皇力諌不听乞致其仕下殿即行新天子嗣统急召使至俄复罢徃来业业数月夫人率男女欢笑相随曰以为髙则余不安以为罪当逐则宜尔不信方术不崇释老不畏巫鬼凡其夫所欲向意行不曲折仿古不循俗夫人一切顺承曰不如是是吾不能从其夫然而毎曰以子之疎且易欲以其求知于天者使人亦知之乎宜谤之众也与夫阅士久士之品俦髙下皆能言之夫所与游夫人则亦与其偶相视遇如娣姒忧乐皆同焉妇人之可贤有以文慧有以絷能淑均不妬宜其家室而已至于儒者之意散阔而不续髙逺而难攀自笃信力学之士随其分量所得毫厘有间苟不尽知趋舍异涂辄相疵病乃能习见于房琐安行于捆闼埙篪应和如出一人穷达毁誉有以皆乐则夫人之贤加于世之贤也夫人爱其弟特甚弟死久讳不告过时而后哭之恸絶遂得疾庆元元年八月二十二日且午曰伯伯何在吾今死不可不与别薄暮伯氏至夫人曰新妇归矣夫抚之曰得无记畴昔所得于论语孟子乎颔之再三而瞑年五十封令人子师辙迪功郎福州罗源县主簿师朴承务郎女阿鬒适潘子顺阿晦适将仕郎薛师雍阿季阿福许嫁太学上舍生林子燕将仕郎徐冲二未嫁卒庆元某年月日葬于某夫以书来曰吾梦景惠盛服出布帷问焉徃曰徃见子谢意属子铭也又曰常日有不乐未尝破声色其女问何以能忍曰我岂无气性者耶但写上墓志不得故不为尔然则夫人之期于后逺矣余何足以铭铭曰同其夫之志意兮眇追古而逐今有迂而不达兮有微而莫寻人所不知兮夫人知心呜呼所谓好合兮所谓瑟琴老至不偕夫也弗任山则寿矣勒此崖阴 

参议朝奉大夫宋公墓志铭 

公讳傅字岩老姓宋氏其先自闽徙温平阳五世祖为郡都曹葬瑞鹿寺山居永嘉曽祖应昌祖仲彝父构允赠朝散大夫公中绍兴二十四年进士第为台州黄岩县主簿郴州州学教授知福州闽县江西转运司干办公事通判袁州授沿海制置司叅议官乞致仕绍熙五年七月丙子卒年七十官至朝奉大夫娶潘氏赠宜人再娶徐氏封宜人子三人柟某官檬先卒权当以公致仕恩补官女嫁进士周嵩先卒孙男女各二人庆元二年二月庚午葬州西山法果寺山柟録公始末如此题曰歴官次序来求铭而其行事阙焉余与公善欲辞不可然不得其所为铭者以余所闻公精识内究人贤否事是非计虑利害潜贯迎解刻皮澄滓絶去麤重内自翫悦未尝形言间微见一二言尔人与之处及众论事其知公者视其色上下已有所可否置不复敢论其不知者或锋起争论忘失前后公固笑而不问也自郑景望兄弟薛士隆陈君举持议精立号有芒锷公居其间徐折衷之诸公皆曰向某事某议于岩老意未然不可轻也居官所至或事上官或从其僚其人徃徃有奋张须髯凭托气势生事立威以自贤者公无不逊听使自为之其人后徐寤媿公而已上官称其某事能某文善公泛答以他语或曰此倩人为之耳官庭终日寂然事日理民至于无讼而公不以为治人亦不知公之为治也故世人之与公遇者多异公所为而已然莫能钧致公以轩轾之者遂以此终其身人之不同正邪贤不肖耳若甘荣愿达崇爵厚势则其大情极志未有不同者顾有得否耳其或躁或竞或矜或衒先已后人始以此得终以失之故静节动钝济鋭密补疎若愚似鄙以为如是则其于甘荣愿达崇爵厚势可以保而勿失也颛孙氏求闻达之要学干禄之术孔子告以先逺世患老子列御冦教人以后其身者固所以先其身外其名者固所以存其名也今岩老极明极鋭极智虑极闻识其居于世也则似钝似鄙似后似不及然而不甘荣不愿达不为崇爵厚势终于后其身遗其名人不得而知其子弟亦莫知也是何道出耶岂其非杨非墨非庄非老不枝叶于道之末流而近其本者或在是耶昔孔氏定古今人品目至汉有月旦耆旧之论余既疑而未能决聊复序公之大略刻于墓上使后之君子得以详焉铭曰称事以责禄禄虽获役也逺害而志利利虽全桎也已藴其髙彼卑者自夸出也公所存乎吁莫测也 

吕君墓志铭 

吕君讳师愈字少韩婺州永康人姿善治生不为竒术速赢转化徒以俭节勤力能使田桑不失利而已又方急时便已力教子凡可以益其子之学无所吝也故骤起家富于一县而其子孙既皆深于儒寒苦自课如未尝富者可谓知本务矣世论常实讳贫而文诋富所是非徃徃失事理之平余以为果实讳当取质焉若以文被诋亦不得辞何也吕君用一扇十年尚补缉之道遇坠炭数寸亦袖携以归入其里墙无闲地陂无壊堤肆无博徒人无侈服然则实讳贫者安得不视君所为乎文之所以诋富非恶富也恶其与害富者俱也君致富虽纎微然遇旱饥辄再出稻子数千斛助州县赈贷其知取舍葢如此岂有所谓害富者哉能去之尽使富久而不厌此君子孙之责也君生六十五年绍熈五年正月十五日卒庆元二年二月二十七日葬赵侯祠西南山两娶夏氏皆先君卒后夏氏与君同治生尤苦君自以且老失助哀之甚毎凭其棺哭曰社某日酰腊某日酿吾妇所为乎吾不忍闻也君竟亦死子三人约浩源五孙季鲁季殊季旹季懐季恂昔余过陈同甫同甫以所述夏氏铭示余因使余题其墓余笑曰吾字书不能分偏傍将安取此同甫滋欲必得余强许之同甫使其仆随余至渔浦取书而去及吕君葬同甫之子演屡为请铭曰先人之愿也嗟乎余文虽陋使同甫在余得勿从耶而浩与源以辞接于余悲壮回转皆可铨叙浩尝有官转运司贡其名自乞勿受以解父兄之狱其志又有足观者遂铭曰人道多方举要而言治生能富教子能贤吕君有是可以文传 

丁少詹墓志铭 

呜呼学之难也质与性不合年与人不并幼而教之时至而不得成其材十且八九也况不幸失教者乎不幸失教过其时乃能感励奋发遡驰年循定性自成其材以收独至之功若是者世之异材异质也葢跨都绵国得一二焉虽然其若是岂徒然也天必厚之使有发于事焉使有施于时焉位叙显宠使不与常人者同焉所以信夫学之难而成之于巳废者为尤可贵也遡年而卒于逝成材而无所发始与常人异终与常人同若丁君希亮余所谓可哀者也希亮字少詹台州黄岩人曽祖皓祖旼父轲少詹生二十九年余遇之于钱塘闻人言自以为髙下能有辨也见人行事自以为是非能有择也拊躬誓志自以为不至于所至不止也后二年余教诸生于乐清少詹始来人谓少詹年已尊老读书有数而论议自许夸大相与背笑之少詹知而不愠也又明年变名字从陈同甫于龙窟同甫惊曰是人目荦荦神谔谔非妥帖为学徒者且吾乡里不素识得非岩穴挺出之士耶既而少詹尽师硕儒尽友良士尽闻名言尽求别义常服补褐而食疏薄夜诵逮晨手抄满屋纵笔所就词雄意确论事深眇皆有方幅人于是竒少詹学倐博文倐工淹识练智麤细并入彼幼而教之更数十年术业尚新者果非人力可及矣率以岁日二三留治其家余辄屩山航海一夕竟去僧坊民舍随所栖止虽在千里外家事伸缩不失尺寸绍兴三年七月十一日卒年四十七十月十一日葬峤岭之原娶于氏先卒四子簠林籍一未名三女长嫁宗室崇譓二尚幼铭曰余观书传士当晚成之后必垂功名少詹乃独无有故为此铭冀以慰吾亡友云尔悲夫庆元二年五月日 

姚君俞墓志铭 

余二十许客乌伤无所并游春时独出满心寺蔽着松襟间行吟绣川湖岸望山际桃杏花踏緑芜至郭西门耕者方馌从而坐焉童子谓余此径入烟起处有姚秀才居之君俞曵破鞋出逆相视恍然如旧已熟识者余为之题诗石磴上徃还弥年乃去时君俞应科场学习词赋鋭甚然其风指孤骞自洁不同物若山人处士年饥不粒食蒸菘菜茄子啖之无盐酰邑人始但忧其贫不堪既而以其久不屈稍听向至且老克有加行迄无妄求遂皆信重曰是可为乡之丈人矣将死戒其弟棺前止须布帷一幅置瓦炉于案曰知我者自当来哭不知虽哭吾不对也又书告余曰我能守义不辱子子能卒为我铭则幸余曰诺君俞名献可婺州义乌人曾祖忠祖昭父辉年五十七娶傅氏子逺逵连二女长嫁王其次许嫁黄某卒之六十二日庆元二年十月辛酉葬于西山铭曰资富而为廉贤之所以选也倚吏而效威财之所以展也是故非势与利则贵名美实将无以自显也若夫以身为义则虽无铢两而可不羡也以全为归则虽极卑贱而可不乱也圣贤之所自尽不与世同贯也呜呼子之闻此其无恨也庆元二年九月日 

丁君墓志铭 

君姓丁氏名世雄字少云台州黄岩人曽祖皓祖旼承节郎监北恩州王于税父轼进武挍尉君少挟周礼应举主司材之欲送髙处坐不如式罢俄而挍尉死无兼子弟君且诵书且譍家慨然曰岂天之与我有限哉我非以家自没者也即其居萦山带水菊蕙成行起髙堂温室朱緑照映而穷村陋墅焕然为王侯贵人幽竒闲丽之境君又曰崇饰游观非实务虽然寄情物表愿思美人不如是亦不能抗身埃壒之外也四方之士闻而徃焉君亲敬其贤有名厚资业其穷乏乡人有官私急难常借助之税役或为代输疾病请药埙户有以伪死乞敛具亦不较凋年先下谷直刻铭秤旁曰买物之权惟利铢两者乱之耳凡义举众力推其首必曰丁君世所谓好人行好事无不曰孳孳也无丝髪公事足不出门藏屋以书教子以师雅乐不淫赋咏有措昔君之同堂弟希亮从余学毎为余言君曰吾兄甚善虽然所少者专一苦学耳子何道诱之损其为彼进其为此于是时希亮年已长自悔少学不力竭昼夜读书为文不啻如严父师在旁程督之故言君如此余曰夫善有端勤劳其身常若不足而为善者善也子今日是也安乐其身常若有余而为善者亦善也子之兄是也归于善而已不可易訾也君年四十九绍熈五年六月十八日卒庆元元年十一月初三日葬繁昌乡温岭西山王子之墓十步初娶杨氏早卒今娶戴氏二男子木复三女子皆嫁士人曰郑楷徐良臣万钟云始希亮既以其学少君君不为变门内之集希亮辄谢不预二家宾客亦难徃来或疑君弟兄有间及希亮骤得疾垂絶无妻子幼乃整衣危坐请君托以后事君泣曰弟无匆匆他日戴氏为其内君为其外经纪诸用过于希亮在时人又以此多君兄弟且曰不苟为异同也木使来请余不获识君追记答希亮语述而铭之铭曰手种之木家蓄图书皆善人之余也尔后守之岂曰弗踰可以大厥闾也 



水心集巻十五宋叶适撰 

墓志铭 

郑仲酉墓志铭 

君姓郑氏讳噩字仲酉温州平阳人曾祖琼祖榛父躬故皆不仕君中进士第为台州天台县尉婺州武义县丞临江军録事参军知其军新淦县淳熈十一年十二月初六日卒年五十六君治狱察辨而坚明保义郎孟友谅有妻赵又挑寡妇茅以居如二妻茅之男其夫李之子也畜于友谅以病而殒茅告赵谓为谋杀之也掠治不胜痛自诬服将抵死君讯知其寃与一郡官吏争论累月赵卒得不死有僧惠果愬范模者曰模善为骗吾携疏乞钱而模使其徒黄文昌致吾空寺中伪出姓名谬多题施因子取钱物酒食以相报设今巨费矣然无左验有司疑之君令益取纸杂问模他事徐视其答则有与题施之字同者数十鞠之果模与文昌谋改笔易书以诈之也遂伏罪新淦素大县诛责厚徃徃失施置累令坐不良去吏部牓阙于亭甚久人莫敢当君叹曰吾欲无待阙而畏其难可乎单马之县尽疏邑病陈义引古以撼诸使使稍为动得颇有蠲损既不迫于朝会然后调柔其嚚者以寡讼矫强其愿者以趋学三年之间县以大治声流江西诸使会当荐者君为首君积与守不相下守怒中君以法赖诸使缓之而君亦已先遇疾遂卒官下更十二年庆元二年十一月二十三日其子益朋寿朋始葬君于县金舟乡斜溪山夫人陈氏先卒女嫁承信郎李韶进士林某余忆昔曾识君于武义武义小邑沙溆井落尽目前也而君伟然长大步止如山旦出治事不过食顷辄闲静终日余时气盛未甚涉事私窃竒爱君谓如此人便当勒功建侯勤劳国家不应于此置之也其时天子方综名实修政事亲拔材能士不以次用之君间至行在封上数千言天子为下其书使第其可行者条上之而其人尤用事人谓君幸一见富贵且来矣君笑不应后五六年始用格改官人又谓君已了近时所谓债县者正复平进未失晚遇也而君又已死然则人之私愿其然者命固不与之合又况君负气节必行意终不以势挠而从也则命虽不能如君志亦何必深咎也哉余一夕宿茭道廐夜参半回风飞雪瞢瞢就寐忽有列炬声稍哗启门则君自县走视余相对荧然俄曰被郡檄明当至某处复揖归其舍雪益急比晓没井干矣人怪此县丞竟夜行雪中何也今余老不自立辱君知坐念太息寿朋来谂葬故乃铭之曰嗟仲酉身实大智又过诸两不就将掩焉铭殆播欤庆元二年十月十八日 

彭子复墓志铭 

士多以意为善鲜以力为善也诚得其意圣贤何逺如意之而未至焉遂又以意为力也则善非其善窒其材枉其德矣今夫意之者如望逺焉目之所至身可至乎天下之理备矣尺度按之规矩占之若称物然斤石之差必以其力不可诬也以力从意不以意为力力所不及圣贤犹舍诸力之所及则材为实材德为实德矣初子复能胜冠东南之学起昔之宿闻腐见皆已遯散剽剥竒论新说忽焉交列横布士之研聪涤明澄气养质精意所获自为深微奚翅家尧舜而身孔颜也哉其一时师交盛矣而子复又最先周旋其间不为不早矣然而子复知为善之难非同声趋和之所能至也故不敢以意之为是而独以力之能者试之常左经而右律目验而耳窍考实以任重先难以致逺非其心之所通虽诚闻之不苟从也非其行之所至虽审知之犹愸置之其修身使奢者啬其治民使烦者理朝廷不养交乡党不合誉侃然求其是而已嗟夫不同其所趋而不异其所合宁少于其意而致多于其事徒辛苦于所难而不敢安乐于所易也何子复之用心勤行之笃哉昔孔子谓无能一日用其力于仁而又曰未见力不足者然则以力而不以意岂古人亦以为难也子复姓彭氏名仲刚温州平阳人曾祖逈祖宗盛父汝砺赠承议郎初任婺州金华县主簿曰古人先正名主簿者主其簿籍云尔今簿籍多废絶何以名官乃求得四塍帐挍其差谬类为数百册藏焉衢州大水上司令子复覆视而后赈子复请曰衢水髙者出屋危杀稼溺人行道共知既再捡实矣犹徃覆视者防吏之欺将使民实得食也然恐待覆视而民不食死矣上司感其言即出米恣子复所为民赖以活移台州临海县令均其民之力役图县乡之地几都几保合为大图地之所有皆物数之有献乡图者子复曰善犹有遗其人曰无子复指曰某处岭也岭边某乙居之某地有松林水步今忘之矣其人大惊不知子复何以能知之也繇是扶羸整壊以就坚新尽为他令所不能为者立县廨且百楹子复听民讼甚察然不自以为明毎谕之曰虽讼而直所屈多矣民爱信之忿斗衰止至今言治临海者推子复云提点铸钱将荐子复使之买鈆冀以职事相涉子复辞曰鈆非所产也提点刑狱荐得审察子复径参吏部授两浙运司物斛官[阙]始召为详定一司勑[阙]日坐局治其细碎多所更定后皆为故实贵人弗善也遂坐考进士与知举力争而罢久乃知全州时詹元善陈君举任总漕事首为减月桩钱十三四子复又自减郡之冗费然后戢预借寛省限商税止取正钱带纳者蠲其大半输租得自槩量无斛面吏之一切聚敛略皆不用乃择其耆老学行俾师长其子弟而亲执经讲说其中曰此古人所以富庶而教之也未几承议卒民哭扶其柩至境外数十里曰何时复此太守乎服除知濠州未行绍熈五年明越大饥特令提举浙东常平葢于是将用子复矣命下八月庚戌以病不起闻年五十二官至朝请郎娶王氏封安人子曰沪将仕郎曰深曰浚女嫁从事郎新歙县丞林士发进士林君易其二尚幼庆元二年四月丙辰葬金舟乡将军湾呜呼以子复行事考之岂所谓力不及欤然则不得尽其材而死者非力也铭曰孰为任重累铢而称孰为道逺积步而行始士终圣级举阶升古人之学逺矣难明子复之志匪腾匪鶱力其所难不以意言彼用者天彼戌者年摭其已然斵铭此篇庆元三年月日撰 

宋武翼郎新制造御前军器所监造官邵君墓志铭 

自名司显吏之外碎曹猥局无不因人废兴其职任虽卑近而幸门弊宂更为深逺而难治傲胥豪客之所噬攫官人徒缩气肯首反得善誉奋而自为未尝无祸也君之子持正为余言君监岱山盐场时事曰场监至贱也走书乞索日至州县将有土木之事或佣借夫力上司抛买提刑司所谓五分头子皆于此乎取提盐及州县吏毎年帐例缗钱千余他所须求尚不预旧常使甲头持状名借于官谓之请本煎盐实克亭户钱以应诸费君初到受前官牒亭户借欠钱至六千百余万曰已豁其半矣昔吾受牒葢不止此君大惊曰盐买可足耶阴白于州为从上遏絶者尽罢蠲之痛抑诸费甚不可免则买盐有余钱足以当矣久之亭户争煮盐中官君为益买零盐随称轻重得钱増十八九右曹上其最进官者再焉君又祷提盐除绍兴年借久亦且千万自是亭民不复笞讯始着新衣置家具君亦治敖庾饰公廨内外坚好矣岱山在明州昌国县大海际居者数千君直其争讼岛聚欢服不干守令曰自有岱山场未有也吏与甲头故为借状者方大怨君竟讼君妄用盐本钱有司考君一任无借状用四百余万虽买盐之余葢本钱也君无以解笑曰法当是奈何惟处置耳太守极谅君无私得免然濒于罪矣世常曰仕不举职为可媿然而有人之过有法之患夫法不为人计也所以待有罪而已世不独贪贿不材而后得罪于法也廉善有能亦 

未免焉人之情无以劝而法有所待则虽名司显吏将畏悔而不勇为者多矣况如君者亦幸而免尔而犹勇为之夫合碎曹猥局之事无一不治而后得称治其治之难如此然则余于君之事所以载之详者非以君能监一盐场为可传也嗟夫君讳叔豹字隐甫姓邵氏温州平阳人曾祖膺祖锡父倬赠忠训郎君有逸气通识从进士试不中募造战船补官监吉州龙泉县酒税耻之不赴后数年乃监光化军酒税军无苗额惟视酒税耗登十官九称乏以为常君既足郡经用又赈流民之来食者去且二十年余友王道父为守其人陈某计有某利曰徃邵监税能之后不能也又监镇江府榷货务都茶场门总领使专酒事赖君材欲倍卖辞曰某之于曲糵无异故不欺而已矣日增月长可也骤倍之使市皆化饮他日无以见为士者矣君不幸埋没鄙事然其刚难屈其正难狎所遇多敬礼之葢亦有所蓄而然也既脱岱山得监造御前军器不及上绍熙五年六月十五日卒年六十八十二月甲戌葬尚仁原娶周氏封安人子持正持志女嫁林杓先卒次嫁朱至幼与浮屠为尼持正有籍春官工文词用君遗恩调监台州路桥酒讳弗肯称手叙君行告曰始父常自课薪米使持正学于先生今之为先人荣者其不在此也铭曰可俎豆也而下夷可荫覆也有枤之犹有可传仅毫丝若又泯泯当语谁庆元三年八月日 

沈元诚墓志铭 

古之所谓一乡一国之善士者以其德限之而云也后之所谓一乡一国之善士者亦以其德限之乎未可知也夫士毁檐隈巷败衣缕褐耳然而专为善之责将以公天下凖后世其止于一乡一国尚不能传而逺也不然则夷惠之流孔氏之门人何以垂称焉及其后也士以位为善位之贵可以达于天下后世而善之利始可以着于天下后世位所不达则士怠于自修而苟且以求安虽一乡而已者一国而已者犹病其乏也况不止一乡一国乎就其不止一乡一国而世无孔子孟子复无以定其论于是髙下之疑诚伪之杂荑颖将为干实肤脆将为坚成譬之物焉春种之不待秋而获也呜呼不限于德而限于位使士不能如古人者其势之然哉温之瑞安县有士曰沈君讳大经字符诚余不知其一乡一国之善欤抑不止一乡一国者欤余见其躬为善之责甚专位虽不达而欲着为善之利甚勤自君从父躬行兄大廉本诚居敬尊绍絶学君闳而懋之通物以性成身以行应事以理博书瓌传皆究端极曲文短句亦中程律瑞安称多士君独为前辈宿老慰宠后进有所裁正无不服从在家肃如也妻子族人化而不慢矣初入太学司业博士皆倾下之已而用累举授漳浦县主簿有故人为其郡太守过君门请与俱行君不得辞至未几求监南岳庙而归绍熈二年正月辛酉卒其十月某日葬来暮乡余奥山君既重其县人县将有大虑必待君而后决君同其疾患时其阙蠧起而谋诸新庙学补荒年修地利设水险备欠政故今盗集于海者自屏不近县米贾岁来自海南米不大踊复石冈斗门浚九乡河渠年以不侵皆君所建画也虽古人自来于穷约者不必尽着为善之利然而君能专为善之责操其实柄而庶几毫髪之可以及人其不怠于自修而苟且以求安审矣曽王父曰惟钦王父曰度父曰夷行孺人项氏先君卒子曰上达中孚曰三畏早卒壻曰林尚友项迪孙男弥尊弥章弥髙弥坚弥邵余未名孙女嫁章学诗上达请余铭君之墓六年矣呜呼君之善止一乡乎乡人铭之可也何必其子孙不止一乡乎当有达者记之矣予不肖敢辞也上达固以请铭曰西岘原南堤宅伊沈夫子之德惟其乡之传耶非松非栢庆元三年月日 

奉议郎郑公墓志铭 

莆人郑洙言曰先人殁于干道壬辰葬用淳熈甲午惟先友莆一二贤大夫也不敢铭诲洙曰必别求贤有文者洙也不肖不足以得懐疑重请延伫于今二十六年矣惧老且死不能振幽芳昭遗绪岂惟不肖又抱不孝之罪以殒吾子纵不胜任勉矣笔之也按洙状郑氏自太府卿露徙莆南湖露之孙曰太中大夫敖生五子各以其居自别为祖繇敖之子司门郎准三世而为君之曾祖曰亚卿祖曰资深父曰安正君讳耕老字谷叔幼孤母林氏有专行切切课君从三兄学曰余妇人汝欺余易耳欺场屋难也君兄弟益自力乡论多甲乙送之至再举三子云中进士第主福州懐安县簿而林氏卒丧除叹曰禄不逮亲矣求仕何为复居庐二年亲戚故人强起之调温州法曹守故用常平钱物君不听忤守意又欲舍去其友知旁郡固止之教授明州学四明自女真焚荡士之学学之地陋弗理君为讲说科举之外者更营学区取田以供乡饮费侍从荐君通经术甚众召见奏事明辨孝宗悦亲笔用为国子监主簿于是执政患执事官多待阙失职以君添差福建安抚司机宜文字满秩不朝集遂归南陂移梅种竹终焉始君虽捷应举已厌声律浮靡读诗周易洪范中庸及论语孟子味其深微皆有训释着仁义礼乐扶中截流等论推明圣人之道归于中正不偏常行不厌而佛者以寂黙无为乱之此性命道德之蠧也常抚书语其子曰时不我知我死若藏此书南陂上而已荣利澹无与既丧母宦进尤薄毎曰吾心方神迟习险履巇余所畏也林氏墓有小精庐南陂木兰溪有草堂堂南有沂春亭舞雩台君所常徃来也具舟楫琴书晴光月夕不从宾御夷犹溪上忘其近逺溪北野农常吹箫击鼔送迎之莆多大儒名士皆君辈行上下相善甚其间相踵为辅相然不以身之进退望焉葢六经孔氏之学通于天下而人之心知耳目有浅深之殊百有余年以来士虽以其深者自命而世之好恶趣舍犹不能尽合也故妙已而粗物哗伪而毁真方并逐于末流以斵败本学矣惟不必于用者知自重不急于教者知自乐自重则严已自乐则恕人余以洙所次君事及其书考之君学为用而不求用可以教而不教退静多而进动少未尝违世而世莫之同也昔孔子谓颜渊舎之则藏曾晳曰异三子者之撰圣贤之遗意庶几乎君之卒年六十五矣其葬在文赋里东山娶林氏二子炳洙女嫁朱审度铭曰南陂之书今故存兮溪北鼓箫后可闻兮 

宋邹卿墓志铭 

君姓宋氏讳希孟字邹卿温州平阳人曽[阙]槩父之时庆元二年十月癸丑卒年八十三明年正月葬瑞安县长山娶徐氏子长曰伯廉幼曰弥大曰直大成大曰浮屠义天皆先卒女嫁叶浩孙男女十二人浩以君行语余曰翁一生姓名不悬符牒足趾不履官府僵卧四十年常坐惟一曲绳床怠则假寐终不易坐床题戞檐柱黑白成坎今其处存焉其于己耻而不纵其于人厚而不议敬妻如宾役僮如倩以争为残以吝为贼静而生明虑而先验其疾不痛其死不乱葢性有乐地身有常德质合道器合仁不教而自至也凡书籍所载问学所讲其道心人欲出入不常操揉磨治乃克底善故其为文义反复而可传又所谓逸民隐德者亦必苦身劳力昼研暮赜求志达道不舍晷刻使夫人以为是可以振暴于当世而尚阙然隐没不能足也然则矫恶而进善援显以明隐古今之故既皆若此矣今翁全乎天得之成资而安乎畎亩之至顺无持乎生存之学而无蕲乎死灭之名是以亲戚故人之外鲜有知者其知者犹曰是固田里之善而天民之常尔余闻而矍然嗟夫余之后夫子也前掩而后覆补败而扶伤浼浼焉杂乎善恶而役乎名实也如泥中之迹焉徒示其趺而已矣其不得为田里之善天民之常审哉铭曰淳心之成其行不倾以不胶乎死生 

承事郎致仕黄君墓志铭 

君姓黄氏讳正已字圣与温州平阳人始名千乘而字建侯自言梦有锡以今名者因并字更之然相谓君者犹曰建侯云曽祖贲祖淳父邈绍兴中为太学生髙宗庆元八年以恩补迪功郎君自少时顺悌长老无违行虽已肃文尤巽抑尝称善掩恶退在人后遇后生有教諌亦讽道宛转不令失色词尝不幸有意外事素不乐者乘时挤君君不憾待之如平日其党后有急君勇赴之力为尽挤者惭服人以是爱信号长者家故贫迪功粗给衣食君环视无几何叹曰富贵有命吾自度不能益矣然可复损于今乎约啬凡用至鲑菜细琐徃徃人不能堪然客至輙具酒食中礼或一旦忽倒囊与人钱不吝也族人昆弟时节集处君未尝不先赴抵掌极论大笑为乐有未至者闻笑声曰是建侯兄在耶皆倒屣惟恐后因相与竟日不忍去葢雍穆之助也君本有当世志既无所遇合而其子擢进士第三人君谓曰吾畴昔所愿不过平进一官而止然而终不可得今汝乃得髙第又平进所愿而不得者汝兼二滋幸矣然立朝有义临民有政自今汝谨听吾预告汝因毎事为节度授之间则浮舟散策独到山海孤絶处忘其返焉嘉泰三年郊祀礼成封承事郎故人亲戚争酌以寿君君意在自喜曰自吾祖垂三百年仕莫有荣其先者吾何德乃独身被之顾老不足为善将无以报国而死奈何开禧元年君疾且革不乱语不及身后五月二十四日卒年七十五再娶皆林氏封孺人子曰中承议郎著作佐郎兼资善堂小学教授女嫁同邑进士薛仍孙男三曰迟孙还孙近孙明年三月壬午中葬君于马奥山迪功墓右岗惟君幽潜私淑报以其子而中方佐太史氏掌教元子向用矣当大列鼎养君也而不少须以死铭曰种之炊之有实其餗熟而食之孔美且馥亦既难老可以期耄纪辞于泉君子是悼开禧二年正月日 

朝奉大夫致仕黄公墓志铭 

越新昌黄公讳仁静字仲山其先婺徙也曽祖朴祖巽父惠之公累封朝奉大夫赐服金紫年八十七开禧元年八月乙丑卒十二月庚申葬孟塘石冢山北麓娶沈氏继室潘氏皆封宜人子男六度朝散大夫直寳文阁主管建宁府武夷山冲佑观庶庚宜州文学庑从事郎湖州长兴县主簿庭迪功郎池州州学教授士隆太学生子女二壻奉议郎知婺州东阳县韩墨卿宣教郎知庆元府鄞县周之瑞而庶士隆及嫁墨卿者先已卒孙男十二迈迪功郎镇江府司戸参军章乡贡进士遵凖迪功郎饶州司户参军覃芾申余未名而迈遵皆早卒孙女九壻文林郎常州军事推官周南文林郎武昌军节度推官求淳从事郎婺州观察[阙]棐将仕郎陈镯余未行曽孙男七女一皆未龀也黄氏越之闻家而公越之君子也少为士家未充米盐旦夕急公求所以逸其亲者百力督课以身先之未久有田二十顷公以为如是不已则以财自没矣于是诸子出师入友交劝以学而度中进士第公喜曰吾虽未耄老然天其畀吾休乎遂营隐居沃州之尾孟塘之山以某夫人年髙多疾卧起须公尚未决去也及某夫人殁终丧松栢迷道庭花合围公着山人衣曵杖挟书行吟宾送烟月于林蒨中凡故畴新畎廪假进退抱孙长息婚嫁有无皆落莫恍惚若梦中事唯闻名胜士欣然邀至共食啖面羮苦薇为语儒佛二氏所以离合者自言见性命真处如水中盐味非无非有其说深美陈君举来游经年常纵论夜分君举名善辩不能穷诘而畏之曰此非繇师授而得也至于天性旷达不作疑吝推已利人不自封殖无颜色之悦而人誉其德无市井之惠而人懐其恩葢其中之信于人也方度宦浙东西公来不过三月为御史谏官事有当言言有难尽微婉顺导冀必感发前后援亲以请至八九辄不听最后命使守泉复固辞天子知公实老矣乃自显谟进直寳文阁许以养公君臣父子之际人又以为难焉葢自癸未至乙丑四十余年公子孙屡以文字起庭既释褐公疾始侵呼章语之曰汝知吾乐乎章对不知也曰夫除世俗麤事易断细微精想难吾用力于此久矣然叶落枝生不知其几今真断矣故乐也临絶视度指其心曰得非能于此洞然乎公应曰然遂殁铭曰昔君之来兮友兹山而谁俦今君之去兮邈兹山乎何求其风疏疏其月皎皎彼蔚者藏不尚有诏 

司农卿湖广总领詹公墓志铭 

公姓詹氏讳体仁字符善初后其舅张氏既复为詹氏詹氏之先有自光州固始家于建武夷者其后别居江浙皆本武夷而公为浦城人曽祖某祖某父某少有异材乡举第一授贑州信丰县尉见张忠献公论灭敌秘计忠献壮之辟为属以公赠朝奉大夫公始冠第进士大夫死钱塘与柩俱返哀动行路未几张氏祖亦死仲舅童孺不胜丧公服重治家事教舅有立人无异言调饶州浮梁尉郡以公屡获盗欲奏其赏谢不就为湖州归安丞会张氏祖母死终丧为泉州晋江丞公颕迈特立在下僚气顺言正喜因事开说以便民上官不以气类离合常敬听梁丞相荐于朝召授太学録迁博士于时学官号天下选讲学得人之盛后以为不可及公居间前后四年功最多迁太常博士髙宗方定谥或谓宜称尧宗公言于古无据谓比殷髙宗谥改髙后为少卿谥孝宗亦公所定议者皆厌服从之迁丞摄郎金部提举浙西常平除左曹郎湖广总领逃卒千人入大冶因铁铸钱乱币法刼掠为变公谓诸司宜速讨曰此去京师千余里上请须报贼计行也于是羣党亟壊人不知警就迁司农少卿召为太常少卿光宗疾省重华不以时中外骇惧或瘖不出语公深陈父子至恩激发廷臣使交疏迭谏用意尤苦永阜陵当复上[阙]本营思陵非髙爽地自思而西势益卑下非所以安神灵也宰相不听公争之力迁太府卿即请外除直龙图阁知福州岁余时论浸异言者遂以争山陵事为公罪罢凡八年徙屋苕霅翫愒水石诵读悠然复龙图知静江府始至劳农观田器公曰是薄而小不足尽地力且无沟畎何以行水乃更造农具取水法物别为图授之移知鄂州除司农卿再为湖广总领公恩在鄂州戍卒迟公来合两手曰复得吾父矣葢儒者之政归于正已厚下而已世吏所以便文自用者虽善弗録也为民利无不举为民害无不去以其下为当捐无不与以其上为不当取无不革也故公于浙西开漕渠浚练湖置斗门以备水旱特散盐本钱数万以业亭民湖广币轻出百万权其价而故诸州积欠亦百余万诸屯累重者増劵给之簸腐籴新士食好米又与鄂州运司同筑武昌万金堤福州之僧坊以赂易主者差其直有常数公一彻去其在桂则十县之税钱为阁一万四千杂税朱胶为除八千大凡州县之以用乏告以赋重请皆立应无留也人或疑公且空有司之藏为百姓地矣而公之财常源源暴暴如泉涌山聚此又世吏所难测也公立朝察消长观会通劝发善意助达阳德于人材治道开阖明晦宻扶显相助效十数顾难以言传也自赵丞相去士久失职公率同志请于周丞相反复极论责以变通之理因疏纳知名者三十余人周丞相不能用然其后亦多所收擢公之力也时边事方旦暮急而公已病犹恳恳调护兵民杜塞希意迎和者朝廷既召公归遂以开禧二年二月二日卒年六十四矣武昌之人如丧所亲号泣送之夫人吴氏聂氏先公卒复娶沈氏皆封恭人五子端愿从事郎端悫迪功郎端直将仕郎端方端靖四年某月某日葬于某县某乡某所公少从建安朱公学得其指要已而徧观诸书博求百家融会通浃天文地理象数异书无不该极毎陋巷棐几茗饮冷落或穷游纵观觞行淋漓辄为人讲说本末条畅眉疎目明照坐奕奕夜阑烛尽听者忘疲着象数总义若干卷某集若干巻始公之后张氏詹氏诸兄蚤世而贫公养视弟鼎买田宅具婚嫁女为官人妻既还詹氏经营二家如一日至如吊死恤孤无疎戚贵贱有无共之信矣其笃厚君子也余观公在朝有可以致髙位之时屡矣而义不苟取尝与同僚燕语顾余而叹曰吾等善自立须子一好墓铭而己悲夫余之卒铭公也耶铭曰约步则履殆无竒行恢疎伟人难中凖绳莫求广居陋者则然大德不踰公其有焉相彼豪雄竭海摧岳又粹以悫金炼玉琢匪质偶成以学故能既超既腾靡公靡卿噫嘻古人用岂必尽我铭此诗哀而勿愠 

林伯和墓志铭 

伯和林氏名鼐一字符秀台州黄岩人曾祖寔祖灏父兴祥赠宣义郎妣戴氏宜人宣义少贫业行贾同贾分获筹钱竟欢饮乃去宣义徐覆之误多若干追还于涂同贾殊惘然曰我愧君矣复欢饮而别宜人亦重义不吝夫妇义合邻女将字而孤养视如已子择对嫁之其人父母事终身葢宣义年八十四宜人年八十二而卒伯和以进士起主明州奉化县簿定海县丞知福州侯官县通判筠州未行绍熈三年七月庚午卒年四十九在定海郡令受租输伯和纵民自槩量吏争曰数不足当俱坐伯和故行之卒无欠在侯官方视印吏言无以解板帐请逮逋户伯和曰吾未晓也牓尽三日约民量自欠输十之二过是当考实均限民争输不失期因尽阅邑目得其要戒吏旁立待命而已无得预理欠迄伯和去无以逋税受笞者石门乡田顷五十七亩受采二斗六升太平兴国中民田在外乡者输其乡绍兴经界曰此本乡税也繇是比他乡倍六七民不堪重伯和曰帅特兑和籴折变及余科配乡頼以苏侯官之俗淳伯和静抚之民服教令木阴满庭终日寂寂无复讼者然不以声色徇上官奉化时有中贵人过境上令使摄尉以杂戏迓之百里外伯和笑曰吾性不好戏且略吾地无以迓为也竟不迓定海时富人用本路常平使籍傲不受役伯和役之如令常平檄使改役伯和曰私产可公檄乎不许常平捕其曹吏几尽将为名以劾会其罢而止侯官时刑狱使武吏素不相得擒县胥移问怒拍案声出厅屋伯和徐答报不能屈滋怒一日突入县虑囚值其狱空而去既复以告帅使加罪帅疑之以物色访求民誉伯和不容口乃已初余年未冠识伯和兄弟勇不自抑数为言古人之道或显或晦当世之学有是有非伯和喜游日以亲因又识宣义质实老人厚而不踰披心语口可背面察也宜人尤淑善听夫子所为家事贫而理宾友徃来门内和乐余毎叹其父母兄弟能如是足尚矣其后伯和出仕行其所知敢决不回一家皆自戢助伯和为善声实充满人谓伯和于官无不宜也既而宜人卒长子仲履夭伯和与宣义仍相继卒棺椁复萦门户更仆起垂二十年次子仲谦始用伯和遗恩补迪功郎授隆兴府司户长女嫁修职郎新添差吉州司户赵崇贤次许嫁通仕郎木浩次未嫁幼先死然则以伯和之行事观林氏之盛衰所以蹶而复正者其诸安命而恃义之验耶始伯和之夫人杜氏以绍熈四年九月甲申葬伯和于善化乡樟槿山而铭未立叔和及仲谦屡以请余病且老念昔语伯和今退堕几何矣而仲谦文词奔放横逸学进而未已其还以余之语伯和者教戒余也顾余老可舍也已呜呼可以悼余之衰而伯和不死矣故并叙而铭铭曰既为鼎没何所濯缨之歌悲复苦不为栋摧焉之伐木之音哀以思 

翁诚之墓志铭 

公姓翁氏讳忱字诚之温州乐清人曾祖其祖某父某公貌方神清正其色调无一毫假与人意人亦以公为不可冀幸见之者必虑而后言择而后求未尝敢辄以非义干也然或退而窥公之私于家人父子朋友改伦油翼粹美意细而情亲笃厚甚矣学不名一家事物之义理深约精尽文字重密有周汉体诗尤得句律读之者如在庙朝听韶濩之音金石之声非山泽之癯所能为也少有大志自闾阎隐疾田野久困上劘人主秘及宫掖皆欲尽言而不忌诚使得行其意不得乎其言则不止不得乎其职则不进也公之平生可考见者如此然则不足为名士贤大夫乎中进士第歴明州慈溪县尉邵州邵阳县令知岳州巴陵县通判郴州官累朝奉郎公既不求知于人人亦无能知公者至其造意广逺据经坚决寄讽于草木托兴于亭传人多惮而不能回也开禧元年十二月七日卒于郴州年六十九夫人张氏二子中行先卒中立将仕郎三女长嫁进士包某次嫁文林郎严州分水县令冯遇遇死再嫁进士何某又次嫁进士陈某孙男女各一人三年十一月十三日葬永嘉县秀峯山袝其先人焉于是同年生龙泉叶某与为铭铭曰呜呼诚之嘐嘐乎绳绳乎不忮不求归全其生乎不从古人于九京乎 

胡夫人薛氏墓志铭 

胡序少宾夫人曰薛氏起居舍人徽言之女二家永嘉望姓世相婚姻少宾于夫人实内外兄弟夫人之弟常州君博习综练号有管葛事业天下所谓薛士隆者而少宾通达沉雄特自期负厚甚与士隆取舍略不尽同也年且五十犹未有仕宦意夫人与之偕一室时卧逰饮食而已人疑少宾内富乐故不轻出不知其贫也少宾监湖州酒库卒官家益空夫人治如平日不使其子问有无已而子宗子守相次登进士第以能文有学为名士师友遍于四方在家如处子里巷人不识面未尝谒州县也又不幸皆先死夫人虽悲不以乱志最后幼子定得试礼部而夫人卒年八十嘉定元年正月晦日也其四月朔祔于永嘉县吹台乡少宾之墓夫人五子曰寅亦早夭葬夫人者宇也壻曰孙楠黄庭陈侁吴珩庭嘉泰进士孙男四人曰壑曰垕曰圭曰堂呜呼余于夫人知为家者不以贫富有无而家道常存也其子若孙不以通塞隐显而善常积名常闻也铭曰少宾温温万夫之豪宗也继长守也増髙勉勉夫人遭世变迁蚤听暮教以考厥年其在后人力仁力义达于家邦夫人之志 

致政朝请郎叶公圹志 

公姓叶氏讳先祖字显之祖公济游太学无成赀衰去处州龙泉君于温至公定为永嘉人公性拓荦志愿大困于无地不自振立岁既晚专屏静处不预人事味山野之乐而逺市朝服台笠以忘冠绅焉年八十五嘉泰三年十一月十一日卒积封至朝请郎赐紫衣金鱼夫人杜氏先公二十六年卒封安人子男六曰逮曰某朝散大夫尚书兵部侍郎曰还曰过曰迈曰造女三嫁孙夔项士龙伍衡尔孙男八曰思益曰福曰某曰宷将仕郎曰宓曰楠郎曰阿胜曰阿自孙女五曰媛曰季皆先夭曰淑曰止曰雅嘉泰四年二月初八日葬永嘉县建牙乡无相院山之右初杜氏葬膺符乡上水陆院西及是不克合吴人胜宬记圹 



水心集巻十六宋叶适撰 

墓志铭 

朝散大夫主管冲佑观鲍公墓志铭 

清卿初病足以两竹自舆过亲旧辄止饮酒笑语如平时稍侵犹循行园林住盘石上数花须嗅松叶为乐转剧谢客危坐嘉定元年九月癸卯卒年六十八十二月甲申其子迪功郎兴化县尉埜葬清卿于父朝散墓东壬山埜哭谓余知先人莫如子鲍氏之谱曰鲍叔后也四迁至洛阳唐季徙越徙杭七世祖皓皓生守忠皆官于永嘉遂为永嘉人髙祖轲太常少卿曾祖极宿州教授有闻熈丰中翰林学士梁公焘铭其墓祖诲梁公铭所谓有隐德东南士人器重之者也梁公元佑名臣也父得朋缙云县令族父司封员外郎彪铭之司封亦名士也清卿讳潚生六七年读书迎解下笔有竒语入太学毎一篇出士人转相授垫首醉心争效其体惟恐不庶几也前后积取髙等中上第教授处州兴化军干办湖运司公事知新昌县通判豪州知潮州自乞宫观知融州复乞冲佑观而终累官朝散大夫埜之言曰先人接华绪富美实殆天畀然意将有以用之也然而糠粃名誉刍狗官爵虽于古所谓为贫而仕者小俛焉就之若夫不以义而富贵未尝不趯焉逺之也以是闵黙不遇而死及之子重知吾先人彼歴官行事之琐琐无述可也惟事外之志庶发舒万一以昭余哀呜呼千钧重任也载以大鹏之翼犹一毫末也超埃壒轶浮云上于帝庭而岂知榆枋之寻丈哉宜埜之不愿述也清卿智识絶异于治乱消长推见至隐规度深密可以遏絶横溃然而不以干权势佐策画也吏道尤敏给钩深应猝投机立发不得回止也然而不以耀声威明恩怨与一世朋友上下文墨论议之间宫动商应而笙镛错陈之也然而不以养交党资进取一吟一咏有陶谢之思一觞一曲有嵇阮之放隐几永日澹泊灰槁有瞿庄之决也悲夫已矣虽然清卿之歴官行事则亦有卓诡过人者方永思陵复土清卿主新昌顿递中贵人卫士求索纷杂至裂供张弃食饮推床呼捽他邑失魂魄奔命清卿取小胥取执筹籖削之濒运河立曰大行在道率土悲殒非臣子自快时也小县排设既一应法矣而公辈诛责不已吾抢两目蹈此水为百姓请命公能自安乎众大惊谢过退即次肃然民免横敛而大官先置犹余二百万上之濠归正人常跳淮暴虏边杀人烧屋相继千户隔河注箭征主呌骂清卿使与打话曰吾在此姑待集其总首抚之曰尔等看我面如满月忍为是乎归正人感动皆拜且泣曰请后不敢自是终清卿去边人开窦而睡牛马被野矣然则其歴官行事若是者可谓卓诡过人矣余岂得而略之哉清卿娶刘氏封宜人二子榘先死孙<田><田>嵤将以致仕恩补官铭曰善人之英去为神明挟壬山兮以灵 

庄夫人墓志铭 

庆元戊午余始居生姜门外西湖上金华王植立之实来于时士相禁以学立之宰相家子匿姓名舍辎重从余穷絶处水村夜寂蟹舎一渔火隐约而立之执书循厓且诵且思声甚悲苦其中表有仕永嘉者朔设坫盛集立之独后至中表笑曰上学来欤葢靳之也自是岁率一来他日余过立之屋墙静修牖案洁清僮御敬勤物具中仪余固惑焉凡学于外者必弛于家今乃不若是何欤问所以然则其夫人庄氏之力也庄氏归立之二十余年一切以劳自当而奉夫子于学故立之不为訾省而家事自治斯异矣夫母于子能使之学古今常道妇于夫能劝其学非今也古人之事也母之于子有禄利故使之学非必贤母而后能也妇于夫将以垂其名非必有禄利其劝之学非贤妇人不能矣余先人祥之岁立之来而亟去止之不可曰妇将免吾欲勿行妇曰第徃吾期未也今其未或既皆不可知吾速返矣夫不以一身之急废其夫千里之会斯又贤也去年余在建邺立之来歔欷曰庄氏子所谓贤者丙寅八月初七死矣十二月十四葬某所矣其归也不及事吾父母吾祖妣魏国之爱也庄氏孝事之吾之褊也庄氏柔承之吾女弟行也而尽用其奁中物外妹不能嫁也而割其田其俭至于惜一钱而以为吾师友之费吾之困无一言而以吾之得从巨人名士为其身之喜吾之友二弟也虽贫而四十口之聚无所间曰传任备是三子也虽幼而能不以小且近教之吾已矣无所复望于今世而谓庄氏之足以终吾身也而卒至此信矣其穷也子哀吾者其得无辞乎余曰然夫人名则亦金华人二女曰师莒奴奴铭曰不妄喜愠成妇之德不苟利泽知学之获益封我原益树我杞既以其夫亦以其子 

寳谟阁待制中书舍人陈公墓志铭 

公姓陈氏讳傅良字君举温州瑞安人初讲城南茶院时诸老先生传科举旧学摩荡鼔舞受教者无异辞公未三十心思挺出陈编宿说披剥溃败竒意芽甲新语懋长士苏醒起立骇未曾有皆相号召雷动从之虽縻他师亦藉名陈氏繇是其文擅于当世公不自喜悉谢去独崇敬郑景望薛士隆师友事之入太学则张钦夫吕伯恭相视遇兄弟也四方受业愈众干道八年策进士殿胪定公第一奏入不果用教授泰州朝廷难以铨法持之遂授太学録将召试馆职复不果使告公将以为编修官公辞焉通判福州右正言黄洽引王安石事劾公罢主管崇道观知桂阳军或言知名士废不用凡三十三人公为其首执政病之稍迁提举湖南常平茶盐转运判官浙西提刑吏部员外郎去朝十四年至是而归鬓须无黑者都人聚观嗟叹号老陈郎中光宗逆劳曰卿昔安在朕思见久矣其以所著书示朕迁秘书少监兼实録院编修官皇子赞读歴起居郎舍人皆兼中书舍人会上疾不能觐重华公阴讽显谏危论婉说因乞致仕下殿径行改秘阁修撰复兼赞读不至今上即位除中书舍人侍讲同实録院修撰御史中丞谢深甫论公言不顾行提举兴国宫居三年察官交疏削秩罢时庆元二年也嘉泰二年始复官再为兴国宫知泉州辞授集英殿修撰待制寳谟阁三年十一月丙子卒开禧元年三月庚寅葬于帆逰乡湗村前山距家巷语可达也夫人张氏封令人子师朴承务郎师辙新监盐官买纳场潘子顺薛师雍林子燕徐冲皆壻也既仕未仕者张绍张畴未嫁者一女孙女一人公之从郑薛也以克己兢畏为主敬德集义于张公尽心焉至古人经制三代治法又与薛公反复论之而吕公为言本朝文献相承所以垂世立国者然后学之内外本末备矣公犹不已年经月纬昼验夜索询世旧翻吏牍搜断简采异闻一事一物必稽于极而后止千载之上珠贯而丝组之若目见而身折旋其间吕公以为其长不独在文字也公既实究治体故常本原祖宗德意欲减重征捐末利还之于民省兵薄刑期于富厚而稍修取士法养其理义廉耻为人材地以待上用其于君德内治则欲内朝外庭为人主一体羣臣庶民并询迭谏而无壅塞不通之情凡成周之所以为盛皆可以行于今世视昔人之致其君非止以气力荷负之华藻润色之而已也呜呼其操术精而致用逺弥纶之义弘矣葢鲁有臧文仲郑有子产齐有晏婴晋有叔向四人者当周之末造能新美旧学而和齐用之尊奉前闻而斟酌行之不啬于古不狃于今是能辅当时而传后世此春秋名世之士孔子之所贤者也今公亦考元佑庆厯上极建隆以达乎绍兴之后将栉理弦续起废疾解倒悬而燠烋之使公而得尽其用则未知于四人者孰先后也始公以盛名天下归重意其将有为矣其録大学也议科举敝法颇櫽括之而已然而拘于常而习于故者以为异矣其倅福州也平一府曲直使不得隐而已然而畏其明而苦其决者以为专矣流言转易应和喧然而公之道不得行矣孝宗尝以禁中从容读公所论著光宗尝因宜前独对许公且大用及今上御极有讲堂之旧招徕初载有咨谋之美然而夺其眷者使反为怒蔽其知者使不复思而公之身竟以斥矣以彼四人使其君臣之际上下之交不遂靡然为时所向而谤誉杂于朝市疑信异其终始则夫功烈之成就曾不能万一而况其有大于四人者乎此余于公所以叹其开物之易而周身之难成名之厚而收功之薄也悲夫公葬四年吏部侍郎蔡公行之始状其行于太史行之从公蚤载之详余亦陪公游四十年教余勤矣故摭其平生大指刻于墓上以记余之哀思而行之已载者不复述也铭曰呜呼陈公未壮而兴羣士惊奔来师来承三代统纪汉唐制度百世虽逺一二以数事研于终德复于初发为词华乃学之余内圣外王本末洪纎春秋四人孔子所严建隆之元实维下武斟酌损益可继尧禹天欲平治必待其材生之实难莫我肯培名胡忌髙实奚恶富裂弃文锦缝彼败素寄印如累其谗云云拥书如林其乐欣欣有橘之菔有菡之芬有拏其舟音逺不闻我瞻湗村泚矣南塘二物则存公乎在亡 

朝请大夫司农少卿髙公墓志铭 

宣仁后临朝九年尤抑逺外家不私以官亲侄公绘公纪止防御使后崩哲宗始推恩迁留后宣和前公纪子世则任不过遥刺史及陪扈髙宗翊戴宋州以功擢使相中兴用人道广戚畹功臣子多显幸甚或侍从执政累累有焉繇是公绘子世定修撰于秘阁世则子百之亦宜秘阁百之子子溶司农少卿又公纪曾孙子润大宗正丞葢百年间宣仁近亲髙氏美仕具是矣比其它勲戚重侯迭官富贵熏炙多少相什伯也夫不问材否当时而荣人以力取之也以贤自异待时而显天以德报之也宣仁绍姜女胥宇之烈嗣太任思齐之圣复还尧舜仁义道为宋延无疆大厯服本于至公大义而已矣岂顾计外家区区恩爱厚薄哉闻于长老元佑之政奸邪小人特不便故髙氏不得志于绍圣崇观用事者惴惴几不全髙宗恻然命宰相改谤史圣德复明然褒録之诏偶未及也余以国史叙髙氏世次而少卿子不倚请为记其墓曰少卿字庆逺仁爱恭恕常独处一室不妄交接内敏而畅应和纷沓中微入眇若不能言人倍贤之调平江府粮料院签书越州节度判官再通判平江府事长官如父兄职守不便立治亟改吴人围田壅下流者以里计皆豪势家也公视水势所向标拆废之人不敢怨知荆门军汉旁百六十里雨潦冒民田耕者不偿种官捐廪六千石犹不能救公曰此可谓巨害而昔未有议何也为沿汉筑堤十旬而成岁以不饥于役处得窖银臿镢甚众人皆异之公摩揉小郡辛苦在民兴其大利约已惜费整壊理阙又摘试义勇岁编军容完新声闻诸司荐授太社令迁军器大理丞仓曹郎提举淮东常平茶盐淮东久旱飞蝗食人食几尽公予州县粟五十万分择官吏悉采前后赈恤善者数十事施行之劝盐商以条贴钞贩舟鳞集岁七日率属郡洁斋合祠以祈既大雪蝗死麦熟人以为至诚之应盐司故例厚公削去法不应得者先绳以身吏蠧颇息亭民本钱量留十一偿放博户火伏日多支卖増十三四召还除左曹郎军器监入司农为少卿时太仓米名具无实上下蔽匿莫敢覆按公疏十年致弊本末请一洗宿负给新钱从之方别为纲条使后可继而公以忧归矣初公母安国夫人年且九十聪明轻捷无老人状诸子踰六十各守一州夫人东西行莅之将从公请而徃疾忽作公奔走省而夫人薨勺饮未和嘉泰三年十二月甲子公亦卒年六十三四年十月某日不倚与弟不倨不俦以公遗命葬于平江府吴县长州郡畅乐乡其娶王氏韩氏皆封宜人其卒皆先公其葬公所治也不倨不俦皆将仕郎孙彦博彦章孙女二人始公课郡最入朝前后七迁得少卿在廷中谦退甚不敢与同列齿仪观秀伟见者亲敬之安其为僚而不忌其躐已皆曰仁人也髙氏簪绂九世初以武功后以舅宠独不倚登进士第今为修职郎浙西安抚司干官昔后自以阁内钱买国子监书赐其私第欵识曰元佑丙午崇庆殿赐书安仁坊髙氏家藏然则读书之效至不倚始当之也今髙氏子弟徃徃耦耕斗食密房抔户一灯荧荧挟册呻吟如布衣寒士于是将皆为进士皆以文字科目起其家也呜呼后之志也欤铭曰猗髙祖姑元佑稽古复祖宗法开贤俊路颙颙少卿天侈其门本无骄舒不待锄耘淮楚之郊以庸以绩表着之美金锡圭璧我不尽能留畀厥子文字之祥始基于此 

夫人林氏墓志铭 

夫人林氏生婺永康父签书枢密院事大中嫁同县宣教郎通判临安府应懋之应君吏部侍郎孟明第三子夫人年四十二开禧元年七月从夫知宁国县卒嘉定二年十二月某日葬游仙乡灵岩子三德女归辰州司户王杰应君以书来曰林氏恭约苦节在郡众和乐慈子训之严操下接之恕处家日未尝降堂序敏察有智能助其夫非止以妇职为顺也夫世之欲荣官显仕者无不致厚其妻子而士亦有固穷甘约至冻馁其妻子而犹不得为薄者彼诚知其所以厚之不在彼而在此也故虽拱璧驷马华屋翕赫于生存之前而不若片文只字断石漫灭于零落之后林氏之死倘不辱而赐以铭则是所以厚之者不彼获而此得而某致薄之过可以洗矣余读而悲之昔予在金陵雅闻君能治宁国号令清省絶少笞扑民爱信之异口同辞余以病归舍舟山行始识君见其质性冲泊器宇明审侃然穷邑中量过其任者也夫鸾翥而鹄举枳棘不能栖宿也昔人记之矣应君岂以一县自薄者哉余既衰惰不与世接而友朋之念已矣然则君重戚于夫人之不遇余预有责焉故不辞而铭铭曰枢密女欤侍郎妇欤其夫甚材可系武欤余实铭之观尔后欤 

孙永叔墓志铭 

余姚孙君椿年字永叔生五十九年卒于庆元已未六年十二月甲申葬龙泉乡澄溪原君子之宏来索铭值余得眩疾文理颠倒不自省録乃请山阴陆公表于墓以待余疾更十年不愈之宏索铭不置间为苦词以撼余曰澄溪中琴瑟矣奈壤下何余愧不能答也初君五世伯祖枢密副使沔号名臣而君之曽祖玑祖绎无仕者父修职郎述始絜君于学东南师友多聚其家君刚特博逹精力过絶夷等寒抄暑讲寝食失期会凡书籍义类深浅古今事物变通采章错综机神融液徃徃心悟所以然越之稠儒广士争倾下君负其能踏省门五六然终不得第名于进士髪谢齿落遂至槁死知者皆为君歉惜故陆公歴叙公学能抽先民之微智能发当世之虑而其恨不及在人主前口论手画见于用而成功名也君既不遇行之家推之乡寡嫂孤侄待君而后立衣食其族人岁有常廪亲戚故人邻里赖以不冻馁露居者甚众又出私钱筑堤捍海县无凶年繄君力也所以着君之贤哀君之困开阖宛转句字抑扬月逝年徂读者爽然尚亲见君子之为人也所贵于生谓吾不苟生也所不憾于死谓吾不遂死也一字之称一善之目古之名卿材大夫良史记之不过是尔累行以尊名而君能有之备懿文以寿逺而君能得之多是固乐于生而耀于死矣人之欲富将以明予也欲贵将以明夺也予夺之当否贤不肖之所以异而名称之所为有无也世葢有穷富极贵而予夺之当否名称之有无今得预焉则贤不肖之实岂不前定也哉君之前定者既如此陆公之文又如此然则之宏之索余铭速之勤迟之久余之答之宏慢于疾荒于言宜亦必出于此也君娶吴氏四子之宏为长与之亮皆继君席乡贡之襄之颖女嫁某官史弥忠铭曰昔虞仲翔对王景兴朱育继之炳其丹青越之多贤有屈有伸嗟乎孙君我懐古人 

林正仲墓志铭 

余为儿嬉同县林元章家时邑俗质俭屋宇财足而元章新造广宅东望海西挹三港诸山曲楼重坐门牖洞彻表以梧柳槛以芍药行者咸流睇延颈元章能敛喜散乡党乐附诸子自刻琢聘请陈君举为师一州文士毕至正仲懿仲皆登进士第正仲名頥叔寛整有局量朋友爱信为罗源主簿丧死者焚尸糜其骨众董合和凌风飘扬命曰升天以尤细为孝正仲雕文禁止治塜甓藏之始变其俗有以刃梃诬人至大辟狱再岁不酬正仲视之文疮且溺死也一府称善移玉山丞玉虹桥在市心壊久计费数百巨万徒舆缩手正仲自与钱劝成之至今为利辟监建康户部赡军库元章卒正仲哀毁成疾未几亦卒羣弟环视从容诵梦中语曰世衰道不沦作者兴起因振手而诀年四十九时绍熈元年七月丙寅也以致仕恩迁通直郎三年十月已酉葬于北湖夫人叶氏二子子真早夭子普长女为尼次嫁项叔益他日子普谓余吾祖若祖母叔父皆得当世名人为铭独先人二十年铭未立敢以请始元章奋独身自致大家矣而抑利务与晚岁极淡薄正仲材富位狭所至有纪懿仲名渊叔敏业精识众尤以为当逺至然皆止于选人正仲死子普方十岁稍长崇庵庐辟墓道异草秋荣美槚寒碧与余书词甚美懿仲诸孙亦早慧同时中童子科乡人甚以为宠夫五十年之逺盛衰能否未有不变者今其孙曽塈昔墉畎初畬长立幼慕滋厚于旧岂非元章好善之报而正仲兄弟未报之泽欤嗟夫余既耄衰而见元章四世矣余不足悲而元章之后益隆可喜也铭曰望江之宅其传无斁元章之德集云之阡其久而新正仲之贤合二弥存以蕃后昆请视斯文 

提刑捡详王公墓志铭 

初龙图阁学士太子詹事王公十朋以太学生对策请收还威福除秦桧蔽塞之政天子即日施用入馆论事益无避为侍御史首荐张丞相力赞复雠遂与张公俱去素负大节慕表安杨震为人也时北方余学未衰耆老先生尚多有既闻公风声服其行事莫敢鴈行者故绍兴末干道初士类常推公第一嗟夫富贵何足道哉能以公议自为当世重轻斯孟子所谓豪杰之士欤公既殁二子守其家法讳闻诗字兴之者长子也始从詹事游太学已乃授承务郎监建康府粮料院福州连江丞审察登大理为司直主军器监簿复丞大理知和州易知光州自请华州云台观召为考功郎捡详枢密院文字固求去提点江东刑狱卒年五十七庆元三年十二月甲申葬于东山夫人孙氏后公十年卒子夔宣教郎知某县虬及一女皆早卒孙某某官公少有冲量逺识厚施薄取轻退重进天质自然方择妇而詹事擢进士第一乡之髙赀多欲壻公以自纳公辞焉姑女长矣且贫聘之宾敬终身既詹事于法当任公公曰二父老矣请先及詹事薨而公为士人如故垂赴省试而詹事得镇夔子公曰父母泝江上峡吾何忍较名于此弃试追及于浔阳金陵治留守之丧议出便门公约教授白漕曰此帅也而终不以正无礼之过流必及上帅以故止满秩到选宰相谓人此王龟龄子不宜屈铨部出帖使见公闻不俟装归在连江如有所不乐一日谢病去新帅适至留之不可亟荐于朝命下逾年督迫起发又谒告逾年既而司直久不徙或疑以问公公笑而已治边帅狱怨家欲寘囚于死会将内禅以诏旨趣狱具甚急公鞫报如常日竟得以赦原平生行事皆此类也周丞相既罢因以去者多善士公尝与御史同僚贻书镌诮繇是出守未及上而移浮光公欲无徃余固劝乃行帅漕同置定城钱监辇铁输炭为一郡患公奏废之后余过光郡民谓余王寺丞待我如一家人尔指道旁木拱把百里曰王太守所种也今顿长数尺矣又指郭外某桥曰太守去日我辈断此留之今方修耳其使江东而詹事故治番番人闻公来喜甚迎之数驿其治江东如詹事之治人以公之政能爱民而又能去其害民者父子一也故其卒而人哀之如思詹事不忘夫循理而动人之常性也而自克者寡继父而贤人之常职也而自肖者鲜然则公能率人之所常而勉人之所罕是以为贤而宜书者也始公召审察比再为郎皆赵丞相所进赵公得罪门下士徃徃畏匿改事独公不璘不缁如赵公在时毁赵公者熟公素行不以为党也歴事三世虽未获论建然正学尽言未尝相时容悦矢义勇发不以怵利动摇使天假之位袁杨氏之世德未必不于公见之矣故余既为公惜而又于夔也有几焉铭曰若昔詹事宁王寳龟独行无俦一世所随粤余兴之天产良玉宛其器之成美不琢官职虽传如彼舜华必守以义乃为闻家河曲千里江则有记其子徃矣其孙继起 

著作正字二刘公墓志铭 

隆兴干道中天下称莆之贤曰二刘公著作讳夙字宾之弟正字讳朔字复之其学本于师友成于理义轻爵禄而重出处厚名闻而薄利势立朝能尽言治民能尽力居家以父母兄弟为心而不私其身乡党隐一州之患若除其身之疾其饬廉隅定臧否公是非审予夺皆可以暴之当世方孝宗始初求治召二公寘馆阁犯而不欺难进易退国人贵焉以为麟见获凤来仪也不幸正字年四十四以干道六年六月卒其明年五月著作年四十八亦卒四方相吊如悲亲戚后四十年道其事者尚相与悼痛嗟惜不已呜呼其中心诚信于人耶士之不求为君子者视此欤著作生毁齿日读千字已记忆犹摘诵不离口同学儿黄刍季野笑曰岂患此数句易忘耶著作曰我心乐此诵久乐益深矣闻者异之诘所以乐皆自言也二公及刍葢师中书舍人林公事之终身林公名光朝莆人所谓艾轩先生者也正字少而喜易蕲以名家著作曰春秋为王介甫茅塞久矣繇是更治春秋绍兴庚辰礼部奏第一前九年著作以词赋在第二二公不为科举学虽场屋荒速之文与论著金石等而春秋于三家凡例外自出新义尔雅独至无能及者著作既释褐调吉州司户临安府教授会正字迎游夫人于永嘉易教授温州召试馆职学士院问荐举之弊著作对策曰此执政大臣为惠而不为政致之也陈执中章子厚人知其小人也然能不以官私其亲今将告执政大臣曰子为子厚乎为执中乎则艴然怒矣至其行事则有为子厚执中所不为者矣学者至今诵之除秘书省正字减员移枢密院编修官母老屡求去不许兼史院编修官著作曰求去以便私也美职可因而得乎力辞不就右正言陈良佑侍御史周操疑其必去合疏留之除著作佐郎初秦桧死髙宗开谏路轮对羣臣孝宗既即位望太平旦夕金讲和未定内庭设射驰球大雨水蝗害稼而曾觌龙大渊挟声势阴进退士大夫皆相顾莫敢发口发亦輙逐时隆兴二年七月也著作轮对见上曰羣臣不以尧舜事陛下臣不识忌讳窃深愤之上遽曰天下事可言者卿第言勿隐对曰自去夏至今日再食东南三地震比又积阴弥月所至水潦蝗食雨中为异尤大在廷纷纷谓陛下宜避殿损膳自责矣而至今不闻德音古者灾沴皆为臣弭君上之忧今一二大臣奉行且不暇何足语此殆左右近习盗陛下权尔且长淮无一兵之戍而陛下乃亲技击骋衔辔岂缓急欲为自将地乎阎德陈敏近堕马失臂梁珂亦摧折濒死陛下所亲见也上为改容动色遂下诏曰政事不修灾异数见江浙水潦害于秋成朕甚惧焉其自八月朔不御正殿减常膳令侍从至馆职疏朕阙失及当今急务著作复封上曰陛下引旧僚谋政事得如张阐王十朋可也乃与觌大渊辈觞咏唱酬字而不名罢宰相易大将待其言而后决平严法守裁侥幸自宫掖近侍始可也今梁珂一年三受醲赏他内目一日迁四使而但减卿监郎曹数十员乎昔姚崇以十事要其君曰能用则就不用则去今陛下以五事要其臣曰不能如是则去能如是则留然则安用大臣孔道辅首论曹利用罗崇勲使罢去吕诲范纯仁力谏濮王称亲为不可今么么如杨倓曹某尚熟视不敢议然则安用台諌又言国初僭叛虽平人情未一故设逻卒广耳目有不便者一切闻上改之今徒监谤愈密岂可不畏禹恶旨酒汤不迩声色夫宴游无度甚则有流荡戏狎之患御幸无节其终为人兽杂乱之祸愿陛下罢行前事应天以实庶可消弭灾变疏入亟求罢留之数十不可以为湖北安抚司参议不行三年十二月觌大渊出为总管于是天下相庆而著作知衢州矣复奏论君子小人之辨曰人主不示天下以所好而常禁其所偏上深然之在州期年政平讼简郡人画像祠公会觌副贺金正旦道衢谒公不纳复求去徙知温州春夏不雨公全家淡食请命八十余日母游夫人饭以梅干自乞病甚主管崇道观而去始正字调温州户曹縁岁大饥继以大疫正字计口受禄以其余散粥糜日有常数同僚寓士富人争効之挟医至门颦蹙掩鼻却立正字亲切脉煮药晨徃晏罢径入徐出有难之者曰将为太夫人忧曰此老母意也所活数万人聚道旁弃儿常百计募妪乳饲听无子者择取比满秩灾疫犹未已皆泣曰司户去吾何所得衣食既而著作来守故民望之亦如正字及著作亦去又泣曰天以二刘赐我而不能终也奈何莆人徃还必问著作正字及游夫人安否其皆卒也哭之皆失声此葢余少年亲见闻实事也正字既解户曹乞监岳庙召对奏曰陛下何不延纳愤激敢言之士而听讦直难堪之言因以自考察成败得失以是不得留犹改官知福清县福之支邑月责羡钱而无经赋正字尽罢之复请缓输数月帅为并寛旁县听讼使两辞自诣无追呼者市食挂钱于门民当其物持钱而去邑庭常空失械索所在时王参政之望为帅自尊不使僚属抗礼正字以义责之望不悦也居五月以疾复请祠归再召对虞丞相允文赞上谋恢复鋭甚希进者趋和之正字极谏曰臣观今日通和未为失策昔富弼累増岁币今减十万矣徃时两淮不许备守今江北诸城増陴浚隍矣前此江上被兵彼且呵问今沿淮分屯皷声达泗颍矣彼或示我弱殆不可测宜选兵将广储峙责成于端重堪事者从容以待其变若募彼人向导挟异国济师合中原响赴而兵不必众就敌人储聚而粟不必多慿虚蹈空过为指料将有临危失据之忧矣此所谓决天下于一掷者也上竦然不以试除正字于时士无不向恢复者朱公元晦亦以为人主义在复雠遇著作于李德逺坐论之著作弗是也他日朱公曰乃为宾之德逺夹攻德逺者吏部侍郎李浩也正字又言归明人宜散处州县不当聚畿甸从之疾复作求为福建参议官行至信安传舍卒呜呼二公之道所谓忧天下之危而忘其身图国家之便而不利其乐者欤著作之还自温疾有间莆亦大旱手为救荒十余事率乡人行之招潮惠米商白守免力胜四集城下郡以不饥莆之苗斛余六万建炎盗起漕司筭其军食犹剰二万五百入之福州自是莆有犹剰米斛増四敛焉著作出湖北愬于朝舍其半请犹不已宰相袖书以进尽蠲之正字尝行秦溪有道殣者驻家良久棺殓瘗之乃去过剑津望覆舟号呼解郑夫人髻金救之而免平居昬暮扣户宿舂饭之二公行事隐显大略如此自谓朋友讲习为古今至乐常曰天下至大也千岁至逺也所不可一日无者公论也朋友羣居敬畏之心所繇生而公论之所繇出也穷山永夕篝灯共语常闻钟声未已死日家无留赀著作前后夫人皆林氏子弥正朝请郎淮南转运判官弥恭弥邵女嫁郑其卿林尚之其卿某官正字郑夫人星生三子起晦朝奉大夫秘书省正字起世迪功即南海县尉皆已卒起元某官葢著作止承议郎正字奉议郎而弥正起晦起世皆登进士第起元则起晦为大夫时所任也诸孙曰瀛曰箎曰镇曰庆曰洪曰合曰鼎而正字则希醇希道希谦希深所为祖也余童孺事二公既与弥正为友而起晦实同年生弥正曰吾二父铭以幸子病眊十年不能文呜呼悲夫二公之卒也艾轩先生为国受吊笔濡不忍铭以至是也而余何敢僭虽然艾轩之不忍痛至也痛且逺德将湮无以属来者矣而余何敢忽毎念绍兴末淳熈终若汪圣锡芮国瑞王龟龄张钦夫朱元晦郑景望薛士隆吕伯恭及刘宾之复之兄弟十余公位虽屈其道伸矣身虽没其言立矣好恶同出处偕进退用舍必能一其志者也表直木于四达之逵后生之所望而从也著作既教授温州正字亦次摄学事于是邦之士披山通谷浚泉源而达之川流其尚克有闻二公之力也葢余昔孺子而今老矣而又何敢忘乃为铭曰范曽祖也愿王父也显考讳炳三世长者府君将终有虹闯然升堂绕几如绶蜿蜒其端二公文字之符有孝有德以言以谟并事阜陵致忠极爱朕乐闻过不諌奚待如玉斯攻如木斯绳治烦去惑以道以弘味苦而长语甘而螫彼何人斯苟逭朝夕元凯既来舜谐其琴伯夷叔齐称之到今寿溪之原土囊之下墓槚相扶百世一化我铭其诗古人无已庶几后生闻风而起 

夫人徐氏墓志铭 

始余入太学与信安刘必明会直庐必明初解褐饮啜俯偻义手低首意气翼翼卑下殊甚余颇疑士人甫得官即矫屈为是何也及在荆州必明官博士间携子克勤相与还徃风蒲霜苇淡语常尽日尤卑下过于直庐余尚疑其自抑以求进势不得不然非情也后数年必明令湖南有能政举员足一日引镜照白发慨然叹曰此岂改官时耶遂谢事去余闻而异之道行信安必明迎余客舍谦谦卑下如故自是十年必明书疏不阙然愈卑下不已噫为亢而昧进再取垢辱而以浅疑人然后知必明之贤逺矣克勤为余言徐氏之贤则又有异焉夫人衢州龙游人也幼禀天巧嫂示他女作极竒致裙襦间传翫谓夫人汝技及是否吾当输汝物经夕而成莫能知其出两手也父死母将以嫁姑子之富者夫人讶未成服问知其故号恸殒絶久而后苏家乃止不敢言终丧兄徐察其意夫人曰为富人妻我不愿也必明使聘焉既聘必明忽暴得疾不食柴立亲戚为夫人忧夫人曰已许嫁矣死生从吾夫复何道必明贫甚约弟治生而身逺出弟有余粟析之别村弃夫人破屋中一婢相依机杼自若遗其夫书曰柿木一株緑阴满牕是[阙]母念必明尝以白金付之夫人问所从[阙]请某事验以为谢夫人大怒投于地曰我以子亷洁而若是亟具归将归必明出其书教学所得也乃止然则必明以卑遂其髙夫人以刚佐其洁夫妇皆一世之伟可敬已夫人以庚寅十二月卒某年月日葬西安县浮石乡港桥克勤自立尤苦且不获事夫人而独记其言行曰惧不传也铭曰夫勇退兮妻刚贞德既同兮年宜并凰増逝兮凤悲鸣刻辞幽兮慰子情 



水心集巻十七宋叶适撰 

墓志铭 

蔡知阁墓志铭 

公蔡姓必胜其名字直之其先自莆徙为温州平阳人曾祖岳祖钦父蔚赠武徳郎孝宗立公以武学进士对策第一授江东将领故事将官谒帅皆小袖衫拜庭下至公独袍笏肃揖帅因请以宾礼见召审察枢宻使欲除学官且致意于公赐公耻之谢有疾出副东南十一将捕获茶盐当赏公不自言召试阁门舍人曾觌用事兾公见已故召众舍人饮辄差会期同列屡趣公公不肯徃既得对陈六事移晷上诘难反复公辨奏从容手笔付外多施行者知澧州母丧不赴知邵州论择方面人材及天下大计孝宗尤异之曰观卿一表前程未可量也勉之命周丞相留公馆伴公辞至郡言州起总领所钱岁八万溪恶舟败诏易以银在邵二年公私便之邵人乞更留一年勒碑纪政公皆禁止还知光州未至光宗召复为阁门舍人迁带御器械未几武徳卒上数问蔡某何时服除召复为带御器械时御带员足公辞诏员外供职光宗之在东宫闻公不见曾觌对宫僚叹息言佳士难得退朝常目招公自邵州还也光宗方参决见于议事堂谓公向在阁门煞有人称道今去几何比来安否其再为舍人也知阁有阙将用公执政亟召刘敬授之上固不快至是遂召知阁门事公以前此无用士人固辞弗许孝宗崩光宗疾不能丧太皇太后命今上即位上却避再三公与同列韩侂胄扶抱登御榻涕泪被面庭中惊悚出知池州建徳县解强盗十人囚称寃公疑之官吏争狱已具矣公阅其案有弓手坐他事同系教囚姑自诬服幸速见太守急呼至屏人曰若知真盗乎趣禽有厚赏盗果得十人泣拜去人以为神徙知楚州北神镇少年以剽境外为业前后不能禁公日与钱米什伍伺察用其豪为总首旬一按试两界以安有効用张焕聚众越淮自称元帅谋取桃园寨边人凶惧公发示不知者宻设方计俘焕以归斩于市然后以闻诸将叹服自谓不及也擢知庐州公既领方镇经度久逺议于今新城斗梁月城中间合筑相连创二水门增建康戍军徙其家勿更戍浚肥河修巢湖西口闸以通漕且造战舰于巢湖并湖民愿为水军者籍焉湖有孤姥山急难可保聚干道中为寨屋五百敖仓七十今浸废而两淮民马官可给直聴自养岁大阅以赏激之朝论相持久方行而公已归死矣合肥桩积钱七万待非常朝廷意帅以侵用徙置漕司公以自节郡费者别储之更过其旧金有杨桩数至光州献攻守策实觇我守不悟辄上闻公奏拘縻内地从之除吉州刺史提举崇道观将用为扬州命垂下嘉泰三年八月甲寅卒年六十四开禧元年闰月壬午葬瑞安县灵峯寺后山妻杨氏封宜人子仪保义郎新阁门看班祇候任廸功郎江东安抚司干官信承节郎新阁门看班祗候俦某官女适吉州教授徐泾先率孙男六人孙女五人公为政求下疾苦审郡利病条画修废先后必伦未尝立名字敛财而常以其余与民岁时寒苦赒其尤贫不自业者亲至学宫课率诸生劝教有义士人兴起在庐封马亮包拯之墓因墓作祠赵立魏胜死战于楚新其茔庙以公田给祀徐谊子宜公之友也谪居南安公时守池将乞宫观禄归为徐公奉其母徐公惊叹固止之四方名士摈于家者不以密疎存问无虚岁葢公以忠孝发其刚毅慈良成其密察故凡所立必得其大者至其小者尚皆可纪而余不尽录也而又有大者绍熙初光宗已不豫虽御朝犹苒苒未平外庭不知之多谏上宜过北宫省候如礼疏积几上言或讦至上寛优不加怒然亦不能从也自是中外讹言相汹动无不讥切过宫者甚至羣以相率攀上衣裾泣曰寿皇死也陛下合上辇一出随至福宁殿不退上亦泣曰此非卿等行处也急还内袴緎为裂有责宰相上有疾明矣父子相见宜俟疾瘳公不播告使臣下轻议君父可乎宰相怅然曰君殆未晓夫上实有疾然讳言疾日御朝自如兹所以为疾也且人臣无自以疾名上身之理既而孝宗大渐上成服宫中中外讹言益甚或言某将辄奔赴或传某军私聚哭大抵皆反矣朝士潜遁者前后数人私窃以家去者甚众近幸富民竞匿重资村舍中都人朝夕不自聊或又责宰相上虽疾而不临丧无以辞于天下今嘉王长若豫建参决则疑谤释矣宰相又怅然曰他日尝降出一草茅书书言储副事吾袖进取旨上变色曰储副不豫建建即代也朕欲卿知其妄尔然试合辞以请上再报曰甚好朕欲退闲久矣屡乞奏事不获命忧惧无所出公自争过宫至孝宗崩昼不食夜不寐私念曰夫梓宫无主而上疾不瘳请储不获计且穷傥白太皇太后遂立元子代执丧养上疾其可独与知枢宻院赵公汝愚徃反定议时韩侂胄同在阁门公素善侂胄曰公于太皇甥也吾欲以公至赵公所侂胄知指许诺公遂挟侂胄见赵公参语因知省关礼白太皇太后赵公又约工部尚书赵彦逾戒郭杲饬宿卫起居舍人彭龟年告嘉邸备进发皆定矣五年七月甲寅禫祭时台谏官有待罪城外者孝宗崩不敢复入而学官须祭毕将归田里太皇太后遂引宰执至帘下诏曰皇帝疾至今未能执丧自欲退闲此御笔也嘉王可即皇帝位于重华宫躬行丧礼百官泣拜起而今上已立天下晏然复宁者公本致侂胄于赵公定策遂立元子之力也及侂胄恃功专恣立党论为倾者方因之而知阁刘弜又内忌公即胁说侂胄曰蔡直之素厚诸名士今内参宻画外扶正论非君福也侂胄繇是疎公出为池州公叹曰吾受太上深知不幸太上有疾将革命悬漏刻而吾判家族出此所以报也事属安定何妄分彼我乎祸今作矣亟去絶口秘前事侂胄果为飞语中赵公贬死衡阳士不附者尽以赵公党坐之自为太师郡王擅国命絶席卿相而公连刺外州黙黙以卒悲夫公不矜功不徇利似矣然而以立君为难者虽通乎百世犹将难之也故余弗敢阙以待信史焉铭曰昔孝宗重武科时蔡公首应胪甚易良不侠麤更外内絶尤殊领宾阁前比无遭危疑逮大谟上龙飞公手扶出三州自戏娱翩其徃谁特书万山中林集乌禆斯今振古初 

徐道晖墓志铭 

徐照字道晖永嘉人自号山民嗜苦茗甚于饴蜜手烹口啜无时上下山水穿幽透深弃日留夜拾其胜会向人铺说无异好美色也有诗数百斵思尤竒皆横絶歘起氷悬雪跨使读者变踔憀栗肯首吟叹不自已然无异语皆人所知也人不能道尔葢魏晋名家多发兴髙逺之言少验物切近之实及沈约谢朓永明体出士争効之初犹甚艰或仅得一偶句便已名世矣夫束字十余五色彰施而律吕相命岂易工哉故善为是者取成于心寄妍于物融会一法涵受万象豨苓桔梗时而为药无不按节赴之君尊臣卑宾顺主穆如丸投区矢破的此唐人之精也然厌之者谓其纎碎而害道淫肆而乱雅至于廷设九奏广袖大幅而反以浮响疑宫商布缕缪组绣则失其所以为诗矣然则发今人未悟之机回百年已废之学使后复言唐诗自君始不亦词人墨卿之一快也惜其不尚以言不及臻乎开元元和之盛而君既死同为唐诗者徐玑字文渊翁巻字灵舒赵师秀字紫芝紫芝集常朋友殡且葬之在塔山林额两村间嘉定四年闰月二十三日距卒四十五日铭曰诵其诗其人可乎身可没墓不可无 

运使直阁郎中王公墓志铭 

公王氏讳文礼字立之余既为兴之铭墓论其家世详矣兴之公兄也初公繇太学用詹事恩补承务郎监湖州乌青镇有医善为方得赐带如从官吏畏之宴圣节居卿监上公按令黜其班又有讼其留人子女者夺以还民医不胜忿挟他势揺公因力求去知泉州惠安丞时禁私庵寮有壮屋号弥陀庵主僧倚郡将请嘱为奸利公捕立毁撤守怒诘问不测公徐疏以实守因敬公荐其贤迁军器所干办公事阙蜀帅辟钤辖干官兼制司眉之豪王姓养族人子族人为大官并冒其籍已而有子族人子曰籍之财皆吾故物也不与弟一钱愬之二十年三获罪矣公叹曰世未有赍巨产而子于人者且安得异籍遂中分之其兄乃服诣公谢一蜀传诵以为名判授湖北营田干官泸帅张孝芳被杀贼党多免死配流过江陵公请帅奏于朝正其罪会庆节礼毕吏以例白留山棚元夕张灯可就用也公曰岁不稔民且饥宴游可预计耶力劝止之会公再从蜀帅辟机宜文字将祖道公曰山棚尚在不敢帅亟命除而后赴坐人两贤之吴挺死属光宗不豫久未遣代或谓吴氏世捍蜀故名吴家军当暂置其子弟以俟命不然变生既而累摄事者至军亦皆死蜀人尤惧独公持不可复选李世广摄又半载朝廷始用张照而以李为副众乃定辟知黎州西南夷曳失索结连青羌吐蕃五部并反公切责诸将曰尔辈常讽蛮使叛而欲买降之利在已是以边祸屡作取最甚者赵鼎魏大寿劾罢之拔义勇正将杨师杰委以讨贼大渡河侧有聚落曰三村居民百余家素为羌乡导贼资以入冦公诱降之徙于内地卭部川王者盛于诸羌有女儿城贼借以出兵公以逆顺喻之愿助王师曳失索势始离然犹举数千人围安静寨公厚赏募士内外合击大破贼斩获粮仗得免者十三四诸将欲乗胜渡河公止之曳失索请以买和旧约得犒而降公不许曰汝能敛兵东手当贷汝死否惟有战耳公于安静新旧寨中间择险要筑良溪寨视二寨之阙修完之踰年曳失索乞降甚哀公已移知常州矣为庭受礼毕径去曳失索泣送曰我以安抚恩威故来今安归乎公慰遣曰汝第驯弭王化无他虑也自曳失索畔服二年中公本末精审不失机变今载其大者如此常之狱有手刃佣主及家数人皆死焚其庐州以无证佐奏裁公亟具驳论如法公在常如詹事治鄱以明义厚俗省争论为本滞案如山予夺皆尽秩且满旱干无雨公疏救荒莫若预绍熙末费数十百万而人相枕死如故者行之晩也又禁米不出境面无越疆虽贵家护载上司督发皆不聴是歳田无<艹忌>秆而民食犹自如朝廷命公留将卒行之不乐者排公竟罢起知徳安府改太府丞除考功郎建言磨勘法文臣以四年武臣以五年而起理必自五六年之一日然或四五年而为岁六十九则五六年之一日而有不得任其后者矣非天子所以优臣下也请限岁终得磨勘至今行之出迁江东转运判官约浮拾漏未久有钱三十万缗别藏以待非常为部内损积逋减月解广徳赈饥宣州南康修学养士费皆自出急吏缓民损上益下随形紏割风俗大改加直秘阁仍运判以病主冲佑观归至兰溪开禧二年六月十九日卒前数日与余书论事耿耿不疑其有疾也十二月辛酉葬于白岩宜人万氏先卒再室以张氏子曰仲龙迪功郎江淮宣抚司准备差遣曰驿某官曰骕二壻曰朱藴厚曰薛师谦公果敢激烈当官职与事遇法理不顺者直前疏治矢纵川决莫敢婴忤信其志虽雷霆独立犹面折无讳也在荆州向余剧语詹事绍隆间忧劳忠虑于时正邪贤不肖一一记忆无遗失能知兄弟之意以达之于行事步趋若一人尺度若一手至充之于性放之于古其不合者少矣而惎公者曰此一家政事尔余昔至泉距詹事三十五年矣其人思而爱之如初至浮光兴之遗迹又余所亲见及公摄阆而遽去去常而复游也画像以祠刋石以纪倾郭而逆送扶舟而后先不絶也一家政事何如哉然则为公子孙者皆勤其业皆遵其教民世世被之皆曰一家政事然也不亦善乎铭曰仁智同源而异术盐梅同味而异物伟欤立之而以刚闻资之以仁从兄之温高冈千寻洪流万里不为清谈着于已事非色非声众人毋之咨尔后来尚祢祖之 

陈叔向墓志铭 

叔向名葵姓陈氏处州青田人父彦成宣教郎致仕君第进士莆田主簿摄尉盗获法应改官君叹曰彼罪且死而吾利之耶簿缘故例掌僧租僧遗簿米有定数囊山一寺至六十石簿得之安君一扫絶教授婺州教官岁取钱米于学取职田于东阳县数百千君别藏之为诸生市书略具焉又教南外陆宗院赵丞相知福州君谓赵公未知道指告提耳累千余言并以崇饮饰游为戒赵公矍然受规荐审察授淮南运干方议修石梁瓦梁堰君言今果行此则真滁和涵浸失业濠光安丰怨不保护六郡体大备圉当别求事遂格运司交币将半而金主卒北人要君改服君止不渡淮或劝姑聴许君曰漕檄今输银绢耳无预吊恤必若改服须奏闻也金不能夺竟常服而毕知平阳县号为剧烦君临以至诚适缓急之中吏民畏悦绍熙五年正月五日卒官年五十六夫人洪氏后十四年卒子志仁志义五女嫁者乡贡进士洪纬康伯起太学生刘之海之海死迪功郎监海盐买纳场席葆庆元四年十二月甲申葬永嘉县三洲台湖山干道淳熙中问学日盛士梯山栈谷自力于善君仕不希举有辄推其僚事父孝谨宣教君病不解衣数月兄弟相爱友门内谐乐无疾声遽色祭庙以主合族以宗行义修内外完彬彬乎一乡之和也有吉人良士之实矣君既与魏益之游每恨志虑昏而无所明记忆烦而不足赖益之因教以尽弃所懐独立于物之初未久忽大悟洪纎大小高下曲直皆髣髴若有见焉自是以师道归益之且疑吕伯恭诵书徒多朱元晦修方不疗时吕公已下世矣朱公虽论未合然重其调直无隠士有此君取者必使徃从之曰可以寡过也昔孔子称愤启悱发举一而反三而孟子亦言充其四端至于能保四海徃徃近于今之所谓悟者然仁必有方道必有等未有一造而尽获也一造而尽获庄佛氏之妄也叔向掊包蒙之钥游于广大而常自言用功益难进道愈逺古人今人皆未可轻议其励志勇猛葢不以悟自足也而益之不然独守其悟而百圣之戸庭虚矣然列叔向之所以异于其师者益之亦未暇详也二君死余二十年余复老病追念徃事悲慨无已铭曰履卑而行尊言约而义富经术修明表里纯茂美玉精金宜在清庙此赵公荐叔向之美也叔向之劘拂赵公如彼也赵公之敬聴叔向如此也呜呼能用功名显有以也 

黄子耕墓志铭 

子耕名<田>黄氏自金华迁分宁至本朝为豫章闻家矣给事中廉曾祖也戸部尚书叔敖祖也朝散大夫壄父也太史庭坚字鲁直者从祖也天下尽宗太史诗外夷殊域皆称江西而黄氏繇此不独为豫章闻家也子耕澄润明澈雅服缫藉纎尘点俗挥絶限域人谓唤起鲁直矣读其诗词如逗幽薄超高丘宇宙竒旷风露绰约人又谓非子耕所能鲁直遗墨散落收拾未尽尔子耕不恃家学挈从郭子和朱元晦甚久取友虽魁杰士而皆行笃言信步步着绳墨未尝放达而好恣漭荡而无程也故子耕蚤岁名重江西调瑞昌主簿监文思院天子郊见上公貂蝉久逺暗淡大礼事务惶恐以咎子耕子耕出祇候库牒指曰此未尝许重镀也且安所取金事务怒曰监官不材吏辈自饰之子耕笑曰大臣庄其首所以敬天也若专知陪备岂胜任耶事务以为玩已益怒盛气将劾子耕或曰彼事大臣以礼子事大臣以谄可乎事务惭而止先是湖北安抚使章森荐可职事官前宰相赵雄知洪州又与转运判官林湜荐至是给舍侍从又交荐要人使所亲招之不徃因其知芦阳县遂以为堂除五溪故猺獠族种逼迫杂耕省地上气势自繇县官不能主令子耕陈诗劝晓有公事立期信使之紧慢应手如一家人监司又争荐朝廷第其语子耕亟授处州通判经总制有额无钱十收六七每岁三月右曹按籍挍之有展减磨勘之文俗号为殿最纲其法必行通判卑辞借系省预敛牙契常为殿矣子耕会一郡成赋法应隶经总者以十年中酌取之阁免其逋负钱额均等故态尽革更为最矣两浙荐士又以子耕为首主管官告院大理寺簿军器监丞岁为三迁善类皆喜曰向用矣然子耕意不乐间行西湖戴莲叶旁击汰慨然叹曰我昔在南北山一水一石无不自题品今无有清味何耶岂髦耶抑市朝山林故相违耶遂以贫请去知台州又年余以从弟死请归哭之论者颇疑其迂子耕请不已知袁州过抚州哭弟哀甚得疾即谢事诸子进药不肯饮勉以丧礼而已嘉定五年九月二十二日拍床呼曰可行矣夜漏上十刻手书起字烓掖之坐良久卒年六十三六年二月丙申葬分宁县双井夫人吴氏子曰烓国子进士整子耕卒后二十日亦卒曰在女嫁承事郎监隆兴府苗米仓赵崇斌先卒孙曰鏶初子耕得台州知其家世者谓晩暮以唁子耕子耕曰某书生蒙此过矣既至则勤苦夙夜先劝后禁讼牒旧千计销缩纔百余悍顽易节嚚险改行而郡称平治自顷吏道熏习所师用徃徃暴民之事也有欲行惠利者共嗤笑之而州素简陋礼文所当施而有阙者辄曰吾未暇也子耕于酒税不用最高比私卖偷瞒阴纵之减则例添升方人感其寛既而课入皆多于旧虚籍坊场钱百余万非本界也壹偿不自列而在民者犹大半贷不复取县当输钱七千万子耕曰前后相承至此尔不能为鞭挞费也尽除之为济粜仓贮榖青黄时下其价使不踊为抵当库储钱雨雪时量民急与之置丛冢二葬棺千五百置养济院左为安老右为慈幼又别造安济坊以居病囚凢此皆自有子本使后不废不徒为之名也庙学隘首增修创棂星门益诸生食有词诉称小学生者建小学择学谕教之制释奠器服而仪门之两庑僦为贾区久矣徙而新之更作丽谯完城益垒班春阅武皆具亭观坊巷表揭悉可别识其费各数十百万然后畿内之公侯秦汉之郡国称其制矣余观子耕了外物成壊犹影像空寂然而毫末爱惜于赢亏有无之间急迫备预于岁月倐忽之顷常食糟美鳅负家人不知从太守为乐也特重教义兴灭继絶任为巳责方纂郡志或言谢显道家焉访之有谢官人者常代院长送符帖葢亲孙也子耕对之泣与冠带买田宅祀显道于二程之次曰自今其为士人不知竟能如子耕志否昔人称顾觊之画日垂帘门阶闲寂彼将不以名迹衒其志欤虽然使用世者皆若子耕之为则治不胜举而古人之功効可兾矣铭曰其文也鷟其清也鹤虽竞于善而实无作鲁直之宗百年再振双井有名为子复新 

台州教授髙君墓志铭 

君名松字国楹姓髙氏福州长溪人曾祖亶祖亨不仕父融有素履起家衡州司戸参军既乃遯其官与野僧游一笻独徃经年忘归家人常访求深山始得之君绍熙元年中第授临海主簿青田尉不赴教授台州嘉定四年十二月六日卒年五十八夫人何氏先卒三子峻<山几>崃一女从浮屠六年后九月某日葬廉江山门始陈君举为名师自出新学文体一变集处多老成俊特君少年能探请深处语移日精鋭锋起同进皆回目盼末坐试入髙选史丞相当举送竒之更擢第一然君不专为科举每黎明读书夜丙止书益多见闻益髙逺华枝蔓叶自然消落以是不骤合于俗而昔之同进反先达矣葢二十年方有名第既而司戸死母陈夫人又死君益以其间放肆于书寻流会源今古终极不轻费一巻顷为洗沐地也又二十年同年或已改官登朝而君方至台州故例博士撰解训一二通据案抗声读诸生俯首聴谓之讲书君曰是何所明耶令更进迭问疑难交发满意而退士人喜来学日众学既久敝欲大厘改令下一郡父兄欢服然君已病矣嗟夫君不以老厌仕几及时也不以贫愿仕几有行也时有早莫莫亦可也而犹无时何也行有大小小亦可也而犹无行何也始之难于仕不忘修也仕而难于禄愈其修也修之数十年矣而用之不能终日何也孔氏之言曰良农能稼而不能穑嗟夫君亦不能穑而已蓄数十年之种而芽无获焉铭曰吾尝归自南方而过桐山之里始脱幽险爱其衍美模山写水宜产文士曷又閟之尚以孙子 

戴夫人墓志铭 

夫人戴氏黄岩人嫁同县丁世雄年四十七庆元六年二月二十五日卒十二月二十一日葬从其夫子木某官复某官初少云外豪华中易直价倾一县客自天台鴈荡者多归之少云必留张饮佩兰瀹茗穷日夜与娱乐夫人整坐里向杯酒瓯羮凡赠遗之物亲自经手饮散少云鼻息鼾鼾夫人吹灯起捡料内外复治具如昨日矣如是终少云之身少云卒木生十五岁夫人趣使请余为铭意欲永其夫之传也木遂走他郡从硕师而夫人方翻拆旧庐敛工斵材比归则髙屋长梁瓦染皆奂然矣又不幸死早二子未极壮长然家事已治遵行之自若十年间木登科佐安抚使幕报旗勅牒交道同时射策知名士络绎踵门为士大夫家丁材未有也夫人及少云欢喜于墓下曰得吾愿哉余每患世之夫妇殊性有所经营其夫欲广妇必日狭肴设于外夫欲崇侈妇必以俭人有求假夫子欲与妇辄恡固论已定虑已行妇从中沮止十事稀八九壊矣虽然阳疏而阴宻一于张施而无以揫聚则家亦或不成未可尽非也若夫徳与夫同趋好不异夫有滞意委曲以申之夫虽开喻斥夫反过洗其陋完其鄙袭其锲补其薄人以是为非妇人之常也然而益厚其家非禀挚之卓安能若夫人是也余嘉夫人与少云志合类从终以畀其子孙也故复为铭铭曰苦种之木阴复阴昔读之书单厥心其墙几仞髙自今 

刘子怡墓志铭 

先此七八十年仙居清通两乡间有隠者刘君名愈字达之学佛得空解自称无相绍兴庚午大饥民将流亡君顾令平治险道不足又以其家山林从使樵卖不足遂以砧基簿贷米于官足之比及秋获自偿也甲戍复饥民相诱为刼稠树村尤甚县尉不敢前议益以乡兵君曰人心方揺激则愈乱矣单马至下渡潭坐酒坊呼其首郑重开说众悟且惭相谓曰昔刘居士救我死以有今日不可违也遂散去余亦随止隆兴壬午癸未大风甲申大旱草根木实俱尽君亟入匦函乞发常平卖度僧牒转籴他州词甚哀痛上大惊曰温州荒耶此何人者能为朕言时太守袁孚代归中道诏令复还以君书付之悉如其请是三大饥长老所记号为厄运而楠溪之人能团聚生活不殚残于饥羸者君力也溪有石出中流大如两楹屋其下为洞穴号石歃舟失势瞬息已投歃中君与乡人陈常谋曰是不可凿累石障之水别行乃免或架木为梯以下鱼者雨暴集则舟泊不敢动自菰田至潮际相望也君为白县皆撤去自是始安流矣州卖盐七十四万八千余斤吏抑配四五等戸常以一征二日较月比民不赖存君遣子扣御史曰天下疾愁安有公不知知安有不言乎得罢增数者十余万斤君曰是何足以寛民争六年不已竟减二十五万余斤至今民不复卖盐然后生或不知为君赐也君既以人利害为身苦乐酸儒窭子相和趋之饭羮不完饱钱不物准作家计俄又割裂伺于枕候于垣出门不暇逺家人曰吾翁其返舍则异色人四集如市矣六子五侄皆朴静重讷未尝程督鹄侍株立不一乱声色幼子偲君爱之曰能大吾门士偲方实详审时然后言辈行推为巨人长者君所欲行奉命恐后寒暑千里外举无惰容君既卒家稍衰遇事力不能应缩手皱眉嘘气而已士偲死子公亿眩闷踊没涕縻萦地而言曰屈吾父哉抑吾祖哉余少学于君数其前后师儒葢有名士也论堂肄室皆整监书法帖皆备程张宻语苏黄快句子孙皆班班能道之今两乡文物争自磨洗齐衡一州自君始也方其时寒谷穷人拜手加额倚君为命拯难辟阻臻于夷行其徳大矣而报効顾茫然何哉岂富贵利乐必自占而忘已以徇人破家而就义者势固当尔耶禹稷忧天下饥溺孟子以为颜回同道葢其位分各使然也君一夫微甚而忧众人之饥溺踰其分出其位矣岂天意遂不许也余不能知也故因士偲葬书以遗公亿勒其冡旁以俟穷理者考焉士偲字子怡余友也铭曰畬溪之丘粟可仓兮导溪之流舟可方兮扶其艰凶底太康兮阐其字文中州抗兮猗嗟若人孰可忘兮曷未报之问彼苍兮 

刘夫人墓志铭 

宜人姓刘氏名善敬永嘉人祖安上给事中父诰监泉州市舶务夫鲍潚朝散大夫知融州嘉定五年年六十四七月二十四日卒七年正月十八日葬仙桂乡安丰奥子榘早卒埜宁徳县尉孙嵤将仕郎<田>鼎始清卿喜禅学趺坐辟观湛慧凝寂而埜[阙]古今宗说蔓衍数百千巻横竖案上脉理断絶[阙]下勘点曰某话堕某未圆山袍野衲为不请之友所造诣人莫测也夫人素无妇女气习简服用鄙涂饰资度冲逺闻清卿与埜持论月迈岁徃性现根熟一旦昭彻情识俱尽机鐍洞照时出颂偈逈脱常语既病以珠步揺付埜曰以是具棺衾垂毕阅视盥手而逝埜为余言如此昔龎藴夫妇破家从禅至卖漉篱自给男女不婚嫁争相为死言论播于天下浮屠世世记之以为超异竒特人也虽然使皆若藴则人空而道废释氏之徒亦不立矣夫人佐其夫有恩清卿病八年一饭皆自煑内事无针缕不整家行无纎髪不备欲乐栖止伦纪通明若是而共游乎方之外可也非为藴者也铭曰既歇既休不遯不流何净何垢无前无后 

沈仲一墓志铭 

沈君名体仁字仲一先从吴兴避唐乱迁温州为瑞安名家有彬老者北游程氏师生间得性命微旨经世大意方禁春秋学石经甫刻即废彬老窃赂守者自摹藏之君生后百余年珍其遗书严奉若蓍蔡志意闳雅鄙逺声利常言沈氏本以儒术廉耻髙门戸奈何求官达问生产与俗人较髙下哉敬士好文十室之誉一咏之工无不降屈坐者满堂酬义侃侃夜后市音閴寂乃闻独诵声琅然嘉定四年君年六十二卒许令适来余谓令仲一疾幸少平何遽令曰吾行也邑之大夫集仲一所为别劳动而然余始疑君岂为县多交闗耶而力病至此令惨戚良乆曰自吾为邑三年仲一无指尖讼到庭然守煎倅逼时辍假不吝吾赖仲一常兄事之然每节朔束带相看啜茗径去矣歴十余令无不然者其力病至此为礼尔余以是多其保家有常节也又叅之所闻君终身有师陈君举是已记其言观其行老而益恭然不依以为重其取友道广贤者亲之贫者存之授庐丐食死而不贰然不恃以自重葢其持身有常度也天行或饥凶民利欲建置君卒先推与无疑然岁熟不以为徳役成不以为功彼偶汗漫败事亦无恨意不追诮首议者葢其应事有常凖也凢若此岂于君于法尽书之亦为后世法也夫人项氏四子曰楹曰东卿曰焕道曰得翁为尼未嫁七女张埴赵炳项振玉薛仲序丘仲寀为其婿埴筠州録叅仲序镇江府司戸仲寀将仕郎五年楹等葬君于北湖马奥山而以项氏之命来曰吾夫行事知者以为贤不知者以为难吾虽妇人不敢废也其在时手钞予文自甲至癸戒东卿异日死不得斯文以铭吾墓犹不葬也余念一生与君相邂逅不数四列御寇之于南郭子踈矣有间矣而能望余深如此岂其寄情髙逺真有在于形质之外邪铭曰氷肝雪胆自琢磨书林画苑纷交罗诗得好语终夜哦今虽逺矣山之阿岂无风月相与过 

胡崇礼墓志铭 

崇礼胡氏名樽会稽余姚人自承务郎监临安府楼店务西京中岳庙两浙转运使浙西茶盐司干官庆元元年五月某日卒于吴年四十九二年十二月某日葬翁湖山夫人周氏二子卫衍二女长嫁歙县主簿石孝淳崇礼本末单厚终始信实启发颖鋭而守以凝固激厉勇敢而行以和顺俗所溺惰戏鄙诈未尝留色众所竞儇巧黠慧未尝接心父礼部尚书沂干道名卿衣冠推其表则兄监回易库拱淳熙名士朋友载其言行崇礼步趋愿者省无一事不以父兄为法梦想跂及无一念不以家门为重先世故书缇囊珍箧重封之屏几遗字笼玩徃复或移日尚书阶不及谥崇礼顿首丽正门请曰先臣幸以詹事侍陛下东宫光宗恻然特赐谥既定章简又曰此非所以谥臣父也卒易献简乃已回易不幸弃盛年崇礼悲哀思慕自罢官乞岳祠曰不得是无以葬吾兄余姚之胡冈连垄接者八世矣族人贫富相通亲疎相恤堕枝脱叶亦使自存越人言松槚寿郁能无毁伤者或羡胡氏葢崇礼营护其间也在运司核诸县板帐一日条无名重赋白于长请尽除之长惮其直逊为谢曰当议而行不敢迕也甲寅乙夘岁浙西先旱后水湖常州死无虚室县梁河堤积尸千数崇礼泣愬于朝适会所知为丞相急转米多卖僧去长兴安言山谷中縁门糜饮之民赖以少苏既而崇礼良苦被疾遂不起此皆其亲戚所记乡里所传而余识崇礼且见且闻不忘者也初朱元晦吕伯恭以道学教闽浙士有陆子静后出号称径要简捷诸生或立语已感动悟入矣以故越人为其学尤众雨并笠夜续灯聚崇礼之家皆澄坐内观周氏贤明身治鲑菜供饭羮歴岁阅闰无改其度士既成名无不向重崇礼谓宜世用然竟不遇不寿死死后十五日周氏死又八日幼女亦死卫衍尚少浮柩纵横而归吴越人皆咨嗟痛惜以为天之于吉人善士何其不少假易至此而崇礼执义秉徳既乏为善之报而死亡摧折之惨反加甚耶然其后未久卫登进士第登朝今为朝奉郎通判明州衍后其兄通直郎知黄岩县赠崇礼官五品周氏安人胡氏其复起起必崇礼子孙而天之于吉人善士其终不虚其应特有久近浅深而已嘉定六年冬卫偶来永嘉见余言旧事相对叹息余观卫恳恳于学术衰废之余补缀张设若欲继其先者呜呼是胡氏义理徳性之传而崇礼之灵所以相之也影响迟速何足计哉铭曰生而知方学而蹈道职当成身岂限常报浅耕先获深种后收静而自至福焉待求露楸亭亭云冢羃羃崇礼之铭于以尚徳 



水心集巻十八宋叶适撰 

墓志铭 

陈秀伯墓志铭 

平阳豪士陈君尧英字秀伯少有大志一时贵人非其能所致虽其能所致而终不足以立视之皆无如也绍兴六年上书登闻陈策十二明年正月再上清朝政序序亦十二语益切三日复上兵书指画利害尤急髙宗异之令政事堂召问君既不以求和为是而书语侵中书执政固不喜至召问君长揖色倨论事泉涌不屈执政愈怒奏罢之君不悔也将归又以三书抵宰相曰苟违某言中兴之业未见其可髙宗侧身修行以来天下之士四方献进接踵释白袍取通官美职众矣呜呼君之言不用而身无成亦岂其命也欤后七年君始入太学学法不许上书君亦絶不及当世独场屋对策犹抗言如故以是无所合夫亲遇明主干说悟意九筵之室可陛而登屡省之歌可扬而赓也尚邂逅不偶况一夫之取舍何足动心乎隠显穷达之际在君可以无憾矣君所居号陈营里其先自兰溪来至君九世先造一宅推与兄塘渎疏通衢路曲达华榱复厢如邦侯邑君之宫又能薄已厚人赴其急时多贷少偿乡曲常依为惠主此虽不足以见君之材然士葢有一不得于世则销堕摧折并其余不能有为矣是故不可无录也君年七十卒淳熙五年十一月九日十年十月辛酉葬东山夫人黄氏一子曰雅言先君四年卒雅言之子曰昻从余三十年请曰某常欲以吾祖为托至是始克有言也铭曰徐乐严安愊臆见收有嘉秀伯良亦其俦谁不我与东山之休 

朝议大夫知处州蒋公墓志铭 

蒋氏本阳羡人梁普通初涣为永嘉守涣弟湛以西华竒山也留居不归武帝贤而官之命后守即庐授焉故乡名建牙至公曾祖锡祖扶父赠中大夫惇及上五世皆家郭南公讳行简字仲可学不为举子达于世用器度凝审登绍兴庚午进士第时荆帅孙汝翼从事查钥皆名士倾待公遂与薛公士隆壻孙氏主仙游县簿辟四川制置司属官罢为滁州判官金亮且反公请调丹阳弩手三千守清流闗副之州兵滁可保也主兵官笑不应公遽令逺斥候敌既大入滁人徐渡江僮妾不逃器用无丧又督运于天长传言北兵至矣令尉欲弃刍茭而逝公曰姑止急燔之毋为敌资敌不敢进有以擅焚粮请劾公制置使刘锜曰此真知兵也乃已监明州市舶务舶船至即日抽制亲自评量随麄细立尽老侩束手蕃客跪公前昻其首加手于额拊地以谢秀安僖王叹曰天下安有如此好监官诸司相谓不旬月举员毕知海盐县太守告公曰县壊久欠州用经总数巨万得材令庶补足乎公正色拒之已而新钱有余旧欠亦补及季年余钱一万一千倅行县知之促公使具钞公曰此夏税钱代者事耳倅曰使君方以善理财荐公何必留钱为后人耶公缩舌骇曰善理财岂美名欤倅惭而止还朝裒平生著书五十篇号枢言上之执政爱其文曰院辖选也公不顾去通判兴国军大旱疫被数路公从一马二卒赍<口父>咀药半夜宿村舍空常平以救他日过之所至辄数千人送迎知军怪问其故皆泣曰昔不遇此通判吾属阖门死矣知峡州归舟无辎重有压动石十余络弃之王丞相同僚也周丞相同年也争劳公良苦曰郎有阙可待也公力辞曰重内轻外无甚于今某老矣朝谒之礼不堪也知常德府诸司举异绩对后苑清晖殿光宗面称肯十数画特送中书值留丞相引去逾月不决不果用知处州公治郡以爱惜知县为本狱讼赋输使任其殿负文檄付递铺一人不至县庭武陵二年军律严静蛮猺震服省地晏然括苍去乡近治之尤详更造板籍隠寄飞寄影占伪跋悉厘改好溪堰旁山椿筱所聚请于朝禁席势冒佃者贵人不悦提刑以为慢已御史亦妄疏自朝议大夫贬二秩罢公既休戸小室缪篆郁芬竟日却坐客至请入庄语而已庆元二年七月二日卒年七十一其明年七月八日葬膺符乡瞿屿干山孙氏封宜人后三年卒男五二早夭伯舆从政郎邵武县丞亦已卒叔舆承直郎新岳阳军节推季舆迪功郎婺州司戸孙男十一人女八人公仕不希名誉诚意为民海盐兴国大兵后不升降物力公始行之数为上言百姓困悴可哀果阆大军钱比他郡独重峡州茶租均之客戸兴国马料敷于五等衡袁岁取曲引贑吉日较赃罚江东白收板帐湖南倍折冬苖夏绢和买已非正赋复有军衣和买糯米科折止为省务复有覆纽价钱若此类闻一知十穷民何以堪命今大吏无不言州县窘迫以咻公上以臣所见诚有窘迫之县曾无窘迫之州占吝公事视同已物狼心不厌矣虽与数州窘固在也臣欲择朝士晓畅民事者先于一路考财赋所从孰经常孰横敛某创支某定例何为而有余何为而不足使遡源陷失者稽其违沿流费耗者订其失抑配白着虐取诸民者一切论奏蠲除之富哉言乎太史公所谓可着廊庙者也聴公之言行公之谏则膏泽乌有不下于民者哉初河南郭忠孝子雍遯居长阳山公将出峡来见于白羊极言天人性命郭君曰天命之谓性非天命则不谓性也率此斯谓道也修此斯谓教也公又问雍得于兼山最要者郭君曰所得在艮艮者限也限立而内外不越天之命我限之内也不可出人欲限之外也不可入也或为着白羊问答行于世然则公之所存可知矣夫艮有止而无限居不获之地立无与之时其止命也岂有欲于其间哉苟虞其未至于无欲也而限以止焉则或可矣而非止之正也余闻古之用人胜流一也平进二也科目三也干泽四也胜流者有所激发以厉其节平进者无所附离而行其志故世莫能好而科目以劵内必取干泽以凿空速化虽左雄山涛复生不与易也呜呼蒋公终老不伸又奚恠焉叔舆又言自韩侂胄朋党论起士大夫或去或逐公始欲谢事及赵公汝愚死公痛其寃因骤感疾不起噫是增异矣无彚征之利而有朋亡之忧何耶岂其好恶取舍一断以义而不以巳参之耶铭曰西华隠者巢许之流其孙以之以铭斯丘 

髙令人墓志铭 

蒙城髙氏六岁父为京山尉能助其母思父辄涕泣父归乃已从知象山县父思虑所不及必左右之为余妻赁舍甚贫闲一间终日不闻声亲馔粥飰十余盘鱼肉鲑菜略具人或以为难官视禄上下月储以奉舅次伯叔羣从无余所食者太湖葱城东菘芥尔服饰进止常俨然见者皆尚其华整不知其敝故洗刷而然也晩岁三子始育始有宅居稍垦田不市籴然自处一如其初葢其刚简无欲余所惮其静宻有智余所服其多能而易解缓急中程识事本末大扺余所资以为家也嘉定四年十二月初十日年五十二卒五年三月二十日葬开元观后山余观自古特立独行之士无所复望于世而旅泊其身以苟免者固已众矣是不足悲也然而亦岂不有大顺亲和戚之属而为之托焉今余非敢谓特立而独行也然既老而休且病且衰旦暮且尽而髙氏迫不余待遂弃余以是使余无顺亲和戚而为之托也是亦不足悲乎铭曰千世之逺兮百年之长天寛而地阔兮比为何祥 

叶君宗儒墓志铭 

君叶氏名士宁字宗儒自上世居乐清东乡传序甚逺最为旧姓父良臣有尘外趣虽在田野而散朗简逺言不及利对之泊如也君寛中少忌习见其父能贱粜薄责休病哀死昏夜救村落之急一皆遵行又稍推广之人以为恩已及从王公詹事游王公云此吾暮子立朝行事多以告之负气落落既不自降屈曰安能长为举人而有百年之宅千岁之田前临清流旁接髙阜亭院深芜竟日寂寂故人邑子常候门下行路惟闻棋声出空虚山遨谷嬉意到不择每樵歌夜动棹讴早发水边林表徃徃覩坠杯遗屐焉然则不吝其力之所及徳施于人而身忘其忧足以称善人矣夫余十六七识君时君亦尚少言论英发是是非非不肯假借余颇倾下之因思仲长统语甚羡君所为而君言吾寡兄弟子同姓宜为宗余谢不敢当然内嘉其意自是不相闻嘉定三年君养疾州南始复见之鬓毛雪白追记昔日相与把手絶叹葢年六十六矣遂以九月丁亥卒里人为燃指祭祀既死皆出涕四年十二月甲申祔于父墓娶周氏一子曰宾三孙曰晋曰普曰鲁将葬宾垂泣曰始先人有言傥在今日敢以请昔孔子遇旧馆之丧而哭之哀脱骖而赙之门人讥其已重而孔子辞焉曰余恶夫涕之无从也嗟夫铭不愈重于脱骖乎余与君之偕少也遇诸涂之罔也托余宗之厚也去之五十年而不忘也是皆无从之类也圣人犹行之而况于学者乎故为铭曰鸿冥冥芙蓉之上鹭振振黄塘之下有揭其藏示来者 

李仲举墓志铭 

李伯钧字仲举楠溪人繇永嘉泛枝港尽汐而至楠溪则别为聚区风气言语殊异其中洲四絶水陂汇深缓草树多细色敞爽宜逺望旧名苍墩溪之温厚处也其十世曰岑号苍墩先生父曰嵩分宁县尉仲举甫十余族里有大事已能相可否老人咸异此儿及长足智恢达以义理胜血气倥偬难理雍容应会迷谬不决歘疾赴机而又外文内质章采粲错轻重襄序主于敬共猝与之遇无不心畅神怿谓其对大宾入清庙矣问其方自溪谷出尤骇莫测也郑景望薛士隆引为亲友曰不幸而仲举于世之味薄斯人者岂以章句限之所谓不可小知而可大受也得官调监慈溪酒耻之曰吾何忍诱饥民舍其糠核而遁于醨糟耶谢不起葢仲举之业成矣而年不究踰四十而卒有子曰源字深之材艺德器如其父而居身益庄与人益畏隩蒸烦暑常整饰不惰广庭狎聚拣语无慢情庐舍用器皆有常度不醉饱于物曰吾父祖乃尔吾何以堪之有痟渴疾未尝离书曰吾师也疾惙惟烧香曰吾友也始仲举使余与深之游余甚幼而能记仲举言行象其风裁至今想见之深之少余二岁余从童子戏深之俨然端黙余惭为弃戏敛袵余谋于四方间一归而见深之寡言笑康色如故余病且老不出戸故友影絶问深之则曰死久矣其子义方实来则丧除矣悲夫仲举父子积五六十年家行修本学明固将施之而固止之耶岂天之不相道欤文王曰誉髦斯士成王曰烝我髦士髦士非科举所谓士也誉之所不加烝之所不及科举蔽之也以科举论天下士失士甚矣然则非天也深之卒于嘉定五年年五十九三子义方长也曰义问义崇为弟后女一人嘉定五年十一月辛酉义方改葬仲举于先墓后而深之从焉铭曰所谓伊人山髙谷深鹤哺于庭猿乳于林怨耶非耶而有斯吟 

朝请大夫主管冲佑观焕章侍郎陈公墓志铭 

思诚名景思姓陈氏信州弋阳人用祖丞相文正公恩补承奉郎监平江府粮料院光宗初即位诏天下言事思诚甫踰冠上十事多一时要切授淮东总领所干办事光宗不豫定省礼阙百官更谏思诚亦引李唐山人语极论任职廉善总领荐其材与籍田令迁太府寺主簿序本寺丞迁宗正丞兼金部郎谒告视兄疾于当涂兄卒不忍复朝乞知衢州未至除将作少监兼尚右郎删修勑令就为监除直袐阁两浙转运判官升副使故事运司虽名察两路其实内不过应办宫禁外徃来部舟护金使客而已及思诚所至则延问穷民遮道词牒皆灼见廋隐予夺中情百姓骇叹云前此未尝也为杭学筑门设戟仪比他州置钱塘左选监渡谨视重载覆溺者管内受输多取者预催者催已倚阁者皆禁诉水旱而过限勿禁也民所愿得辄来请思诚必议所以推行之皆曰方知有运使矣内引奏事言镇江府折罗虚额当罢绍兴府和买额重当减夫国之根本在州县州县根本在民欲寛州县当裕民力当寛州县今猥云裕民而急州县若星火视其敝壊如髦蛮此诲使病民尔非裕之也思诚美仪观音吐融畅上固耸聴因问其家世思诚奏大父康伯相髙宗值逆亮送死竭臣子力赖累圣威灵幸而获胜临内禅特诏定策自请退休得守乡社都人称赞曰所谓衣锦昼行者也上益喜书归锦堂三字赐之寻又赐服三品内出金带令系又进直焕章阁迁太府卿兼夏官侍郎时开禧元年二月也初用事者専国久规钓竒功威服内外术不素讲而先事挑敌在廷不获闻思诚闻而未察也一日集侍从官议金移文变色叱咤曰国耻未报也彼乃以近事责我盍遂正名乎众相顾皇恐对不坚决思诚曰昔孝宗虑此久矣迟回二十余年终不敢发惧发不胜则安危存亡之所从分也今财窘兵穷贪将朘剥外约难信内心弗齐且辛巳之役只劳师一项倾倒经费遗患至今征伐重事也后不可悔悔而复和耻益甚尔何报之有用事者与思诚亲冀其助已至是大怒亟命提举玉局观明年兵四出月余已溃散略皆如所言知镇江府固辞移江西运副岁荒流殍系路而官籴至四十万甚急思诚通借有无命州县无敢遏籴喻寺观憩徙者死为瘗藏发桩管旧积见纳令住输饥民赖以活而官籴亦告备市人时其出设芗华敬礼之既而金再求盟用事者以罪死思诚前议虽戸晓犹坐亲嫌例罢二年得冲佑观起有日矣先时豫章火思诚亲救扑因感寒疾时作时止遂剧以嘉定三年五月二日卒年四十三上惜之命复直焕章阁致仕四年十一月八日殡鈆山县仁义乡杨原夫人汤氏封宜人子曰橐曰梁皆将仕郎思诚竞朗通达而以门阀自畏问学师友出于嗜欲余客钱塘不择晨暮过疑难填臆至其舍论辨从横僮御必旰食而 

返为僚于徐夜失睡者再三矣朱公之在建安接牍续简无旷时逺质方闻遍扣尊老不以寒畯为间也攻伪既日峻士重足不自保浮薄者以时论相恐喝思诚每为所亲正说不忌与朱公书具言其无他公答曰其然其然韩丈于我本无怨恶我于韩丈亦何嫌猜乎所亲见之意大折道学不遂废思诚力为多边事将作思诚谂故余告以立说有先后定计有始末无误也思诚复言敌衰有征矣余又告以鱼烂瓦解其实未见今外弱而形饥非也思诚悟曰决矣先生当知我为不预人事者未几果以议不合去嗟夫广学而壹好如思诚之厚其本鲜矣至于以民为贵而聚其所欲以去为轻而行其所知则又今世之难能焉使稔于岁以究其成殆庶几哉父湖北提举直秘阁名安节长子曰景参字守约次即思诚母福国太夫人韩氏贤而早寡课二子释纨绮饱疏稗勤苦惜日故皆有名誉登进同时华宠矣不十年相继殒落福国安命委数无甚过之哀独计曰吾儿未有铭使梁来请呜呼思诚万锺养其母顺道也今拽石寘冢间奈何累老人耶铭曰美绍隆名相孙中兴十事八九存骥称其徳扬和銮玉以受治成玙璠担簦问俗裘絮温奋袂决策风霆奔亦既上升拱帝尊胡乃下斥游杨原天不与年人道昏母悲子啼记斯文 

校书郎王公夷仲墓志铭 

进士试御前考官定号名来上所谓髙第者天子常亲擢赐之天下以此占上意好恶而士之遇否治之通塞系焉绍兴二十七年永嘉王龟龄为第一临海王夷仲实第四于是髙宗临政久日新其徳思与草野竒杰士共起世务遍阅所对策取能伸直节吐敢言者无问下第即拔置之而夷仲至举司前后顿挫十数徃返傫然穷老矣忽一日受明主不赀之恩如此龟龄既为一时所宗而夷仲与同时登甲科者亦皆获重名于世至今称策士之盛必曰丁丑榜为然然则岂士能自髙耶葢上好之尔夷仲世临海县人曾祖安礼祖居中父庭筠解褐婺州推官满秩待太学博士阙召试为秘书省正字兼圣政检讨官迁挍书郎足疾乞玉隆观明年干道三年年六十一疾甚以六月五日卒四年二月九日葬重晖乡唐奥山夫人贾氏先一年卒后三十二年长子似之卒次曰应之免解进士幼曰棐女嫁故知池州赵善临孙曰象祖曰革曰梦龙曰丕祖曰淡曰字孙曰文子棐梦龙中进士第棐浙西安抚司干官梦龙信州教官始夷仲在婺孝宗立赐军兵钱州无见缗未给也守方宴宾卒不顾冲幕径上杂坐妄语夷仲闻变歩行入府门卒望见即招手下曰节推来躬声喏如平日且愬曰侍郎犒赏迟又欲折支与健儿懑夷仲笑曰汝误矣即位例将四十年兵火散落我攒检方早何得为迟钱已在库何名为折卒稍退夷仲白守借于他司俄又报兵士殴库吏死矣夷仲怒叱曰汝不聴名次而乱取必斩无赦卒意折皆曰依节推说始散去州人极以此多 

君括有二士人家银见官为烹采而吴郡王自右曹符下攫取之士拒不聴吴谓其刼也移数狱至婺夷仲讽守守曰吁是力足畏也夷仲曰畏理耶毋力守因以委夷仲亟至右狱问词主安在吏曰官人也随司尔夷仲鞭吏急追词主将械之其人大惧首服士幸免守并以此知君既入参政事故决意荐君矣在馆为省试点检得诗赋巻白于众以为絶出也独一参详及同知论未合尔明日同僚来告曰事去矣同知升谏长参详亦入台矣夷仲曰不然此程文工拙也无关台谏力辨之竟放髙等四方士补试于贡院晨门未启俱忌日行香至亲王不得前取别巻过宰相街司竞棘丛中或传坐此罢太学矣夷仲论对从容为上言上曰闻无赖者亦来耶夷仲曰诚然万人之聚固无不有然异日为陛下栋梁者皆是也上意解浮语浸息故夷仲虽不及预大议而果决敢辩危事坚正能遏横流余又闻一日上批夷仲及张校书恪皆为察官当笔参政使所亲贺曰上不知君选人明日为乞上殿改官也盍预计欲言者夷仲皇恐辞曰某叨忝未逾月便作御史人不谓有径路乎惧终不许因草札若备对者言考第举员而后改官不刋之法也近世或入榖或献书或父祖勲伐或特旨上殿皆得改秩虽繇权道徒启幸门非祖宗意也所亲果复至曰上命无庸辞也夷仲出其藁知不可夺遂两寝之其于进退又能自重如此居贫尤厉操赎质而得金价十倍家人有喜色夷仲趣使还之曰五月披羊裘而负薪岂拾遗金也摄倅十月食本俸而已倅时摄州兼取之有司劾其罪倅窘持劵五百祝夷仲曰请书纸为验夷仲反劵与书呜呼夷仲不幸而不尽用然迹其素守本末而后知髙宗之亲擢可谓知人也已铭曰噫蓄之早而售之晩道与世异用与好反后五十年记在碑板 

著作佐郎钱君墓志铭 

君钱忠懿王九世孙五世祖端州司理名尚自钱塘徙温州乐清为其邑人祖尧卿孝友任恤有实行绍兴中州举孝廉未及召而卒因表其居曰孝廉里父选赠承事郎君名敬直字敬子绍熙元年试礼部第一或谓士人以祧庙讳自名宜避因改易直而字季庄教授太平州入为太学録博士太常博士秘书郎著作佐郎以疾得知池州嘉定四年五月丁亥卒年四十四于是池州未被命也朝廷以故例在馆者官其子衡之将仕郎宜人翁氏先已死遂以明年十月辛酉偕葬孝廉里东偏曰狮岩次子曰徳之二女未嫁君十岁能通记春秋三传以其意作场屋文字机纵开阖腴泽粹好长老之有科目立声价者反媿之曰是乌得为童子耶稍长学知古人统绪广大髙逺则遂慨然叹曰时文不足为矣常积书自绕为至夜不解带旦不颒飜研覆精必以已所自到者为是繇是云蒸川流笔态横生膏润冰释义理溢发玉缜金辉材质早成性尤沈宻不轻用所能葢人羣居论难锋起时方人以病物君不出一语人莫能窥颇疑君循黙为身计朋友或窃议君闻殊不介意至在奉常乞为范公祖禹谥正献有内侍得旨赐谥者拒弗为谥人始知君能于事有短长其间矣在太史因火灾迫宫庙时君疾已亟卧床令兄子本之抄藁封上自宰相近臣及当时要务略皆尽言无隠于是人又知君能陈义愤激奠而后发时而后言也为善获誉其报为福常理也好恶变迁真伪难知以善为盗则誉方为谤福方为祸亦常势也君不幸立于问学之末流而当好恶毁誉之未定进而与世偶疑若多祸而鲜福矣然君廉不为刿方不为割不形物以明已不离众以独立也世环视而不得短则深厚不伐之名交归之而大官美爵将倾赴焉人谓君必以此贵重矣而又遽死呜呼合人之所不能合而犹不与人以其所当与是天之为耶虽然合人之所不能合者正其义也非求合也不与人以其所当与君子无怨于天可也铭曰一县始集兮填如堵墙朋来数州兮纷其盈堂缱绻我从兮三十雨霜今弗顾兮悲安放天髙髙兮地广广诏无穷兮灵勿爽 

刘建翁墓志铭 

莆田刘起晦字建翁淳熙戊戌进士及第任福清主簿监建康府榷货务知贵溪县江西安抚司机宜召试袐书省正字兼吴益王教授开禧元年五月卒葬石室西原夫人方氏二子曰希醇某官曰希深建翁父名朔莆人号二刘先生者先生殁干道中年太早非显官家薄不自振业天下悲怜之曰是宁有子耶及建翁胜冠带克迈竞强志义修立声名逺闻人士皆喜走相传笔相告也既中乙第愈益喜为欢饮相乐也仕所歴无不争荐君曰刘复之子渠可后之建翁有所择曰某不宜受亦不敢怒也然所荐不过阙陛改官则固州县常举尔至为馆职然后厌曰足以待建翁矣嗟夫建翁底法父不忝父致大称誉自其理而天下于建翁父子乃郑重不已如此亦足以知好善者人之同心而为善者之不可怠也建翁韵甚清气安而貌和悬会宿解不以滞吝婴物事虽漫汗麄梗经建翁手必有条流秩序后可循守也治县极寛不为节限讼者从容各尽其辞已而敷析折衷隐情遁节如镜见象奸民未尝不避影敛迹也市里寒人必知名数雨雪冻仆计口与钱米疾疠天行自煑药不幸死给棺敛县东起孤独庐西安乐坊岁减斛面米六千石籴本钱六十万贵溪人谓建翁不曰知县曰吾翁也故闻其卒罢市聚哭为佛老事五昼夜建翁既为上下信服同时有作邑者内不善为正字其人适在言地诬奏罢之夫举一世所爱不能胜一人所忌使建翁稍进用必争是非辩邪正决不能使一世尽爱建翁也然则世之所以爱建翁者岂能知之哉建翁内事两世母奉从兄抚幼弟外交友朋接乡里通无共有尽敬极孝一如二父人不知二刘已死也居室尤陋不改余间过之及门而下建翁逡巡出迎中街笑曰自二父在而四方之过莆者无不造于庭葢今之轿大于旧矣乃世变也余亦咲曰轿虽大不数寸公门扉无乃太狭乎而不知变耶其偏墼四围之仅通戸牖建翁指示余此吾二父讲学处也余低徊久之不能去云铭曰建翁之于父材德同年寿同官职又同曷为踰之而有不逢悲哉 

华文阁待制知庐州钱公墓志铭 

公姓钱氏讳之望字表臣常州晋陵人曽祖孟回殿中丞祖知雄父友赠中散大夫少放达喜竒策金亮至瓜洲参赞虞允文方课水战公请呼海船在澄江者杂舟师上下八面乗风截流若神贼骇不测可沮径渡之计虞公行其说且问今当何向时敌号百万江东危恐公曰兵无众寡勇者先奋躁者先败贼虽蚁聚而弃信残酷驱胁逺来下莫顺聴此内溃之势也愿无怯而静以待其变未几敌杀亮而遁符离之役道谒张忠献公曰相公何不三边并出使彼东西奔命大功可立也今独趋海泗一不如志疑谤交起无能为矣竟如公言登干道五年进士第授官襄阳府大军仓虞丞相相録前验差江西帅属赖文政反前帅龚参政茂良白上以贼委公公荐黄倬可用为方略授之立擒文政改官增秩公奏赏倬宜厚臣滥恩也可损上多公让从之以宣教郎添差通判镇江府母丧免再通判镇江府知光州未行知楚州上犹迟之改知和州初上令建康都统郭纲及淮西帅漕实官田括隠占使兵为耕公极谏括田扰事不速集但择故荒圩美田五百七顷沟垾牛犂踰月皆具兵亟就屯民不知役和故任武守连数人益壊公检御有方郡复完代还上论事甚久因叹机会无有公对今有之恐陛下未能行上愕曰何谓也公曰曹操伐乌丸先主谋袭许今金主徃上京兵将从者十七八傥鼓行即前彼子悸于室父困于涂徃返万里士马疲极将何以战一二日之机古人必争况岁月悬隔乎上拊床曰好机会无人道此除金部郎官俄知楚州用屯田劳直秘阁议者以濠楚使効多代名自今逃死须言上乃得收既有旨公言干道初招魏胜郭升张荣义从人给田勿课役勒五部月一至州习射犒激名曰使効葢陜西弓箭手法也纔三百余人耳州县恶其犷鋭难制死亡不复补甚者抑不令赴州失本意矣然则非官所廪安用代名虽曰免税而所谓归正人皆未起课役非以使効故特优幸议者殆未详也公遂募五百人部伍精熟盗不敢发于是上令教两淮民兵万弩手而公选胜兵七千八十九人参之军制束以队伍别以事艺严以训练他日上遣官拍试独楚应格始公患大军更戍毋留郡兵山水寨不就律无以应敌自徐子寅于山阳寳应置三十六庄寨禁无得私有军实犯者众而羊家寨濒大海奸猾所聚公籍其尤剽悍二千三十五人约为急难备且弛禁许挟弓弩自便皆感悦从命有李植者自言宿迁人韩世忠罢攻淮阳植父将与宗族乡里自拔从之今已零落尚四五百家公叹曰诸葛孔明西县之民也今植转相语得四百十六人定其要束与庄寨同上为特补植官在州四年所行多此类进直徽猷阁公又条三边战守事曰扬州有三[阙]城三塘楚有大小清河淮东恃此谓扼敌来处足矣敌设乘虚自招信盱眙抵淮阴不一日薄扬州不二日滁真通泰亦径至江上彼两路何独不然陛下可无令韩琦范仲淹者通一路险易熟议之乎且卒饥财匮兵少今日之大患也然而卒欲饱则财愈乏矣财欲无乏则减兵且不暇其何以增若兵自耕民自战沿江诸军各择地分内闲田种之而民兵万弩手用一法给器械较精惰略计可十五万与屯田大兵相参此三路之郛郭也昔韩世忠在镇江张浚在建康淮东西便为地分大仪天长昭闗柘皋敌来则战岂有定所三衙助之所向克捷近诸郡修城筑堡遣兵更戍犬牙占认尺寸之外胡越自分如此则谁肯出力会战于要害之地耶臣观诸军气习今昔顿殊昔欲战不欲守今言守不言战驯致疲愞十年之外虽守不能矣陛下幸诏诸将复绍兴地名使于世忠浚辈苦战立勲梦寐庶几无令消磨坐相视尽孝宗省奏太息曰方天下无事人乐安静莫肯更张此论可谓忧深矣时光宗参决上顾曰太子熟看人材须用方见和亲久材无所施更无事当遂委靡朕思之懔然太子宜常在念钱某可使帅扬州是岁淳熙十五年也雨自五月至六月清河溢隳城千丈公拊循赈贷恩纪勤备楚人德之进直寳文阁知襄阳府言者诮公昨在楚既修城水卒突壊削职罢公始至楚以旧楼橹不壮易之千间城败非楼橹咎葢议者误也知静江府钱滥恶流入两浙朝廷议禁絶提点铁冶刘炜请以私钱二当官钱一抽贯数百约其多少府库皆封鐍市邑闗闭两淮骚然公四疏言止弊息奸要在安静淮东地不产铁人不私铸货币转易民何罪焉且天下安危在边北使过淮耳目所接系国体尤重上悟以官会桩管米度牒僧费数百万缗尽收淮东西私钱纳炉鞴中而后少定然时宰讳公言切竟以失察私钱坐镌一官安抚司兵自刘纲向子固有东西寨使効晁公武有効用郭棣有効士有强勇名号杂军律不齐豪盗隠伏为一方患公请并及强勇募材武足千人隶御前置统领守将之宿蠧始革公之在扬会复治两淮民兵而公在楚日既施设有绪至是遂具为一路条目取丁结队执色总首分部开收任责七事上悉行之仍下其法于淮西及将进丁入老公手书属郡喻上指恳切选丁壮四万八千二百余人增旧籍三之一于是淮西赵巩奏罢万弩手上付公相度公奏绍兴末孝宗命张浚置御前万弩营于建康癸未戍泗州甲申与敌斗皆有功乙酉讲解散归其家干道中令徐子寅复置于真州其后就田自便不复唤集二十三年矣弩艺劣弱壮建销堕巩所见近事也至于土著无逃亡之患自耕无坐食之费民兵万弩手最为近古孝宗所命浚所行不可废也不原其立法之初而议其受弊之末则羊亡而礼从之矣万弩手得不废葢公在楚四年在扬三年及前后反复为上言大抵以屯田民兵万弩手山水寨为进战退守之要始末皆守一说思虑皆执一意非若他视时上下随世改易揣摩而投合之也王卿月使金道病公代之既除直龙图阁再任而言官以公营运贩易降显谟阁罢初公之并强勇军总领必欲使扬州自当劵食之半公争不获别为营运以其息给之又力争曰御前军而仰食州郡可乎五具奏始已以本钱归备边库自是公屡被诋辄黜有造游士之狱者索其楮中得公弹文检御史所上不差一字复以公提点铸钱事留为军器监实録院检讨官将用矣而大奚山盗起故除秘阁修撰知真州大奚孤峙海中去州一潮汐民煑盐自业渔采亡命羣聚吏兵容之非一日提盐绳之急怨而为变诸司招捕前却异同纷纭贼愈横遂空巢窟夺客舟径指城下州人大恐将逃公麾诸军奋击一战殄灭列栅山上分兵戍之微公决策广东几乱并阙官罢摄士捐丁田米分钞厯日钱岁万七千缗场务积欠四万余缗珠香翠毛不买一钱除华文阁待制寻知隆兴府蕃汉攀路涕泣改知庐州至数月疾病参半犹自力判诸司累讼不定数百事光黄民争持曲直诣公会最郡用除其冗复岁省万五千余缗衙兵两寨以客将书表为将佐公一澄革又以安丰忠勇军不治奏斥统制边公彦欲考详沿边利害别为纲目而公病不起以庆元五年七月十八日卒年六十九庐人及淮西人待公疾瘳投词者千余人嗟叹曰包待制死耶作十五咏诗以伤之六年三月十八日葬江阴县昭闻乡繇里山令人何氏后公四十二日卒祔焉子延硕早夭廷玉某官廷瑞某官廷玠某官一女先嫁戎知刚再嫁某官孙男二孙女六阶中大夫爵晋陵男初孝宗虽修绍兴故事复与金通使而以其间讨军政讲边备阴择竒材为有事之用亲擢下僚至贵显数十百人公能最髙诚款内发事有不便陈义指切未尝顾望所建置后皆遵行不敢变然世未能知故具记其言与事所以见天子鉴识尽下人臣忧惧思职而公之遇合可考矣铭曰孝宗上圣忘已好能匪徒好之超俟躐卿时惟钱公百选一逢材如源泉汲用无穷扬东豫西越南雍北四郊不警虽警迄息冠带羣冦韶勺世雠畏战靡靡明主所忧孝宗宾天公困多毁侍从晚矣岁月弗止既谋既明既勤既成当时不知况彼后生孰逺而存孰坚而朽我垂于文以俟夫久 



水心集巻十九宋叶适撰 

墓志铭 

中奉大夫太常少卿直秘阁致仕薛公墓志铭初公繇少奉常领祠官至再焉未七十屡自请以直秘阁致仕家有司马文正公真率约接旧事率年及六十者行之余亦预徃公园池不多而花草疎阔游止自在楼甚低小而江山隠约可识书画精麤杂而观者各有取惟灵壁石旧物也相与考击为乐如是岁一徧不幸客衰残多病相继死数人诸公悲痛自为集裼麻带绖而哭吊者避席曰真率翁来矣余因戱谓是率者率人于死而非以难夫老也既而公亦病真率竟废嘉定五年正月二日公卒年七十四十二月壬午葬清凉山嗟夫岂天于闲退之乐不轻与而昔之寿考强力特偶然聚而非可齐耶公讳绍字承之其先自河东徙闽长溪有令之者仕唐至右补阙人以其廉号其居廉村廉村之后为永嘉人薛氏大于永嘉三百年矣公魁重凝特造次不以词色自达而诚意内充与之游久者皆厌然心服登干道二年进士第授台州推官州用急酿者满城几无榷矣陈守岩肖忧不知所出公曰易耳命彻旧帘有自门堂来言薛推官新酒美而贱相传徧一郡饮于家者悉从官市众垆束手榷缗十倍更事向守汋向老吏捡御有绳尺尤器公以为能继已余从公游前后口汋数十不置知公有得于汋也监车辂院知鄱阳县讼日千数令故不訾省争气怫郁簪笔走诸司公曰息争莫如理讼至常夜丙须髪为白太守所遣卒诟于庭公囚之守怒罢民挽公流涕曰知州岂重一兵轻百姓耶知宜春县前知县有柯长卿邑人纪之故称前柯后薛云通判无为军摄知州积寛剰籴米余十万绍熙五年岁饥赖以无死知真州提举浙西常平茶盐就迁提刑有窃富人婢以逃其家谓主杀吾女州县以成狱至公却之曰安有杀人而无验者未几婢果自诣除戸部郎淮东总领迁太府少卿且满难其代复留年余召为太常少卿淮东用盐饷军务场趂卖无浩率以钞当钱冒赏至公常卖实钱三年间增多三百二十万贯执政骇异莫知用何术谢丞相从容问公公具以实言丞相叹咨良久指其榻曰此公坐处也而深甫叨之过矣公既谢所引而于韩太师侂胄未有纳也异日从陵下归韩曰陵树比前殊苍苍耶公答陵庙至重非被使何敢觇树有盛衰不可考然顷见吏云补种若干今青活若干矣韩悒然止忽又言少卿来几何时亦何欲公但喏喏退亟辞于谢遂行呜呼公不自结于韩而自必于去其中葢有所守世固未察也又公乞谢事时钱丞相素厚公留公许用公公卒不改以就其执信如此人亦未知也秩累中奉大夫夫人洪氏封令人先公卒子曰师岩南剑州司理曰龟从湖州司法曰岷武当军推官曰师武监隆兴府税务曰师睿早卒龟从及已未第而岷国子监所解进士也长女为进士曰监省仓上界门林士尹曰建康府録事参军黄时宪壻也初公在真州有倡单流涕言其祖仕先朝为谏臣长坠落至此无面见日月公物其世出诘其弟昆皆是亦流涕饶与钱洪令人捐簪珥裯褥择士人嫁之铭曰薛氏之茔清凉之麓千尺飞流百寻老木有美一人薜裳笋冠自种小草即山而盘山既深幽草亦茂好人兮不留噫铭是考 

国子监主簿周公墓志铭 

临海周子及名洎曾祖元恭城县丞祖公举父国宾子及少以文自名第干道丙戌进士授新昌县尉辟淮西总领所酒官淳熙戊戌中博学宏词差江东宪司干官除太学正初王抃起吏胥预密议嗜利者因缘请祝希荐进声连势合附和倾朝廷所主用其人已败犹莫敢诘子及见上具论其奸累数千万言曰中书舍人为抃子行词职尔犹借王命纳谄于抃使天下传笑而不知媿则其它公卿可以类推升下欲开言路进人材修政事今小人在侧回护蔽隔虽不拒谏而常玩谏愿明示斥去且陛下盛徳岂以斯人负谤上问小人谁也旣知为抃则大寤曰朕始于卿闻此时贺会庆节故事北使在不下除目忽中批王抃在外宫观羣臣惊愕子及指攻抃最急因纵放他事不以纪序亦累数千言曰余宗子恩科数虽裁损此何足以救官冗耶宜自禁掖始次宰执侍从可也军士食钱主兵官销刻几尽矣饿而思乱得无以唐奉天事为戒内藏诸库储积丰衍今流离满道若量出赈救此亦民财也近奏对尤谬妄者至令宰执台谏子弟食祠庙禄而理考任陛下亦遽从之彼粱肉稚儿岂过为地哉本置要官事有当否使之豫言人有邪正使之先辨所以防未形之患戢将肆之奸也如害已流溢而后言从之则何及矣陛下幸择其人谕以严诏自今施设未当任用非人皆须先事而陈无或有讳至于附下罔上缄黙不言后已着明必罚毋赦葢亦为抃也语既出闻者皆震恐失色大臣贵近恶侵巳太甚侧目视之子及不自安求外补俄以忧去除国子监主簿于是北再通和二十年矣一日复还辽左聘使不至中外罔测徒窃议而未有言者子及建言近日中黒气阳明眊昏当春祁寒雰雪弥月天象示戒甚矣陛下宜修徳警备因列八事曰选将帅择军士遣间谍议城守备战舰储粮食节财用委谋臣复累数千言纎悉指画如目见无遗上骇异事事折难且曰朕密设备豫卿岂知之子及对曰设之秘密臣不敢知备之有无众所见也今陛下谓已有备小臣以为未有二者之间愿陛下留意上叹曰朕比见卿更过曩日明日谕枢密使周某知边事甚详今士大夫不如也寻召试馆职既择日暴得疾不起淳熙十二年五月二十九日也三子朴枱棫奉其丧葬于云溪夫人王氏经史通习能文工诗敬子及之孝友奉命惟恐不至故其父母兄弟无间言先子及卒母夫人痛惜曰吾妇贤谁当继者惟其兄弟为可且临川名家也故复室王氏女二人适朱渭老赵师繇皆太学进士朴后名成子以上舍奏名教授澧州学按五日一轮对本朝盛典也监主簿学正皆末僚亦同五品以上奏事所以广延英豪通下情也士或不脱草野避忌疎略此浅陋之罪也至子及不然宏词人世号选定两制其初为职事官养岁月熟仪度而巳议论激取决于一对非其责也然子及不顾祸福不计合否辄透尽底里疾如涌泉骤如发机岂冒妄抵突至此哉葢忠义忧国之所积尔余常怪马周徒步开说是时唐业已定欲增广大安无幸九成不封功臣及省营造教诸王择守令下至冬冬鼓代传呼皆常行见事非老谋沈策也然太宗托寄心腹遂与房杜王魏等独未见子及之言耶其惊世絶俗何止一马周也方王抃势重而丞相御史相与依凭不谓太学正力能去之然则孝宗之圣过太宗逺矣余固哀子及前遭父忧后死旬朔间不得究马周万一之用也岂不为异代君臣之遇合者重惜哉子及又有论地震疏万余言属病革不果上观其直遂歴诋矢词四达视岑文本所谓切理会文不可增减聴之靡靡忘倦葢其细者余既序见其大槩且俾成子别为书以行于世庶有志者得详焉铭曰斵欤惟工告欤惟蓍命不永延若先有知甫见天子倾倒出之去一凶人行父庶几锵其谏书鸣后是贻 

建康府教授惠君墓志铭 

毗陵惠端方为永嘉丞与民尔汝求事情实而审寘其便处不以妄与夺取快也士后出迭唱和相朋友同蔬共醨无倦日然立于髙逺不可浼近数年来称州之贤大夫佥曰惠丞交誉于大吏率气力薄吏所易侮縁是未改官人尤惜之丞不动意独谓余曰吾父干道八年三月某日卒十二月某日葬君山乡原曰野山仕信州铅山簿监行在激赏库籴场用荐者得宣教郎教授建康府而已夫用不究可悲也后四十年逺无以诏吾重悲之子幸使墓有铭可乎惠氏始见庄周号惠施而居毗陵之宜兴者六世君讳哲字茂明父承事郎俊民苦学被惑疾祖父溥自教之君夙悟幼成与兄国子博士迪励志读书至所过者化所存者神上下与天地同流辨论徃徃终夕不就睡祖父欣然曰吾孙其庶乎遂皆以文学有时名同登进士第既入官以能见异以廉见敬鈆山修废决滞其畏爱过于令令赖之如已出守徐公林亟荐之籴场米数十万孝宗初亲政逻卒猝至一日诏捕籴吏甚急提领官召君慰安之曰廉士无恐也既上取出入籍视之不得毫髪于是周参政葵谋荐君会罢政不果周舍人麟之既荐君之兄又将荐君不果单侍御时将辟君为属以格不果亦会君死纔五十六矣初娶孙氏再娶蔡氏子端本新岳阳军节度推官次端方也女四人嫁迪功郎常州晋陵县尉钱正国迪功郎常徳府司戸申洙进士周作霖王鼐皆巳卒孙纯夫迪功郎台州司法有大迪功郎新建康府溧阳县尉道夫德夫自君之曾祖正议大夫智训其子旉及需始官显至君兄弟子孙世有科目兴于孝友而文字润泽之尚德不务进虽仕不急用其家法也铭曰湖洑绀冽兼两峰涵晖发祥蔼冲融惠君之文地所锺如雩章天雨不从生死变化塞复通相其子孙与时隆 

朝奉郎致仕俞公墓志铭 

公姓俞氏讳寛字伯仁临安人曾祖举祖昌龄世为临安儒家父彻尤工文词与张子韶凌季文同有时名公年十三入县学笔墨意度如成人长老皆器此儿行贵矣初其父既贡辟廱避乱不行复摈乡举慨然谓公曰吾闻得而不止无义者也失而不止无命者也衒于得失欲止不能进不足以事君退不足以成身是兼无义命者也吾将止矣若能佐我乎于是公尚少也及父卒而公已壮丝粟程度如父在弗敢失既而生有以养死有以送冠婚宾祭必具凶荒乏贫必与入其塾诵读之锵然覃思之悠然人雅多公父子不穷于儒也及已得仕勿亟勿徐择义必精不为利回与可偕入与否偕退无失道而已人又知公不特能以所难止者从其父而又能以所难进者诏其子也公年益侵始有山水花竹之乐老兄弟相携间出乡人见其无车马而步轻履安相与追随迎劳曰福人也公则人人与语酌饮之且酌且行欢笑尽日而返嘉定元年公九十三矣子烈以起居舍人为金人报谢使住都梁境上数月公常手书问边事敌情祝使自爱报国词甚壮一日呼其幼子珙曰我欲归矣家人莫喻明日又令设洗沐未及而逝实七月乙丑葢舍人出境之日也是年十二月壬午葬于下洪山累封朝奉郎服绯衣银鱼夫人张氏封安人子三人长曰璨将仕郎早卒四壻王庭实髙健王思恭戴宗师也孙曰垓迪功郎台州宁海县主簿曰坦将仕郎舍人免公丧召入西掖为侍从臣今为中奉大夫知明州某辱舍人同僚张夫人墓窃有铭焉暨公葬又以为请病不克就者六七寒暑呜呼公意承其考变通诎伸以待天命卒大报之是宜铭巳铭曰涸研燥苇陋儒之酸肥马轻裘鄙夫之盘广能具礼约能守义天福方来导迎使至长原回回髙木阴阴应式其阡昭公此心 

中奉大夫直龙图阁司农卿林公墓志铭 

公林氏讳湜字正甫福州长溪人曾祖岩祖樗父师中赠中奉大夫中奉迎师于蜀得师先生以归学者常数百人中奉为髙第公入太学与石斗文吴偁吴俯张渊并时知名登绍兴庚辰进士第为富阳尉金亮之乱部弓手截隘处邑豪乗时贩盐行劫公捕擒之代归教授明州朝廷会其劳改官知泉州晋江县州分造战船公曰负郭岂有羡钱耶何忍敛百姓将舍去诸畨义公之为助其役舟先就而民不知满秩攀留空一城通判南剑太守议官自卖酒公争曰卖盐已病矣又益以酒且闽地俱万戸也今始自南剑他郡効之君不畏八州民怨已乎守讳其切自为奏朝廷视无通判署疑之方下公条上言者亦谓闽近瘴故二税有酒钱而民自酤今创禁之非旧制也守奏遂格汀州赋输无法吏多取自入为百姓患帅漕请均节之以委公公索其征有公库鲊脯食次册差出贴支等钱皆数千计他多此类守倅俸数倍矣小官薄复别贷以给公约其岁用增损适平省缗钱四万还之民监司更荐召审察干办诸司审计司迁太常寺主簿国子监丞太常丞绍熙元年迁监察御史公久官南方无中援既入朝名人善士一见如旧识相谓曰今士大夫去就常以台谏官贤否为卜是公格应入台得如斯人者庶几乎至是竟用公故事台谏官居同宅相爱助厚甚弹劾论谏必相参审好恶指趣不少异曰所以共持纪纲公独喟然曰吾不惟贤与善是亲正人之愠于众人是助好恶去取要以公论为归而曰共持其纪纲也夫纪纲者岂台谏官为私之地欤他日见上奏曰陛下托股肱于宰执而除授多小人寄耳目于台谏而弹击多君子治乱之大无过此也执论移晷侍立舍人言于众曰今日察院争何事反复不已也自是与其长不合矣时小人知公意颇自为计公与同列三人论劾甚鋭至一日罢数人内外皆耸方依公为重而上以觉察过数诏谕公公为殿试详定官考直言者居第一而上不用及殿中侍御史刘徳修下迁公曰吾可以去矣刘公葢公所谓亲而助之者也公奏直刘公不报钱之望知静江府公再论之上罢之望出公浙东提刑宰执合前愿少留不聴移江西转运判官楚多讼吏积厌苦公曰已恣雎而使民以弭事成名乎取滞讼自判之数月至者益少免贑州科罚罢龙南安逺折变减兴国淮衣绢南安圣节银及水潦州县窠名之在漕司者皆除之岁损数万而漕计犹增于旧召为吏部郎中迁太府少卿以孝宗遗留使金始光宗过重华宫疎阔公再三请未效而孝宗崩上内禅公入辞首以奉亲欢杜谗口为劝上俯聴首肯数四谓吏部侍郎彭龟年曰朕初即位未识羣臣此老成重厚人也在道系带及国通名有未合者连却金议至赐衣以其服被公公挥掷去金人曰君命何可慢也公曰宋正统相承羣官服视其品今易其制有死而已争辩甚久金趣入谢公盛服如故金不能屈复命上迎谓曰卿守礼甚坚国体不失朕所知也迁司农卿公之还自江西众望谓公当遂用公论事不假借庆元初韩侂胄始专国朝士多自引去吕祖俭上书争之贬岭外公见余丞相曰吕子约匆匆南行奈何叔世事不宜有执奏收回大臣责也丞相可不勉乎语喧一时权近侧聣公因力请外除直寳文阁湖北运副未几与冲佑观起知泉州不乐公者犹谓不可复与冲佑毕祠遂请老进龙图阁致仕嘉泰二年七月二十六日卒年七十一公晚而居平阳松山温福之间也遂以三年十二月十九日葬于贤沙里夫人黄氏封令人子介文林郎孙孟嘉孟治皆登仕郎孟淮孙女二人公合女兄弟十人兄淳尉朝阳夫妇死公经纪振业官其子弇余弟妹亦自足再从叔贫无后为立嗣嫁其女性淡薄散朗虽居官精敏遇事立断而平居但教诸生诵说若不渉世故者于善恶贤不肖明白而尤护惜善类世所谓善人君子常欲以一身同其荣悴去留故议论多激发见忌于人以是龃龉废斥而终不悔朱公元晦既谪士讳其学公执弟子礼不变未殁数月犹走书问疑义云介录其文号盘隠类藁十巻介喜节知类能似公来请铭余昔与公及詹元善同在太常续炬纵语以铭属余者也铭曰天膏寥寥分一灯耿然自照非外明奉璋来朝如景星善人视之为废兴绍熙御史庆元卿义能扶持事不胜干刚坤柔相降升以待后死铭有征 

草庐先生墓志铭 

草庐先生姓林氏名鼒字叔和黄岩县人事父母兄无违志朋友不倍其言妻子裕如也邻里欢如也其行既修矣少而广问博请长而探幽索微老而愈勤穷而益信其学既明矣面于方山木或春雕草或冬蕃井不先汲炊不蚤熟蹒行株坐自若也邑后生聚而谋曰得无从草庐游乎先生得无思见我乎邑大夫作而顾曰某狱疑先生决之乎某政谬草庐知之乎年七十一一日笔数牍缄题竟就床将寐者视之已卒其为士者无不吊而哀如不欲生也卒之十月丙戌明年嘉定十年正月丁酉葬于樟槿山其为士无不送而号如不欲归也或肖其像恍乎草庐之容也或玩其书泠乎先生之音也呜呼世谓文华之俗薄虽躬行朴厚不能化曷不视此乎自孟子为论世尚友之说始轻视一乡之善葢天下所同善者犹未足也况一乡哉按周官乡即国也黄岩古伯男国也二乡公也公旦君奭预焉一乡卿也闳散南宫适参焉王国之善即天下之善也岂孟子未见周礼而以战国近事言之乎然则一乡之所谓君子者固无徃而不为君子矣夫疑天下之善不足于一乡而又以一乡之善不足于天下者惑也先生之子季复幼常除丧来告余既窃有感于孟子遂以记其墓两夫人皆陈氏女嫁胡惠连铭曰噫昔追随五十年近离逺合交倾宣一札不至奄重泉矢词如忘徒泫然 

袁声史墓志铭 

声史袁氏名直友幼而竒杰父延儒知武进县提举杜师旦兼常州怒武进小书字大诃诘累至家人恐君忽立常州庭髙语曰尊年运目眵小书童子所代尔即有罪儿坐无及尊也师旦异之乃免稍长阔达多大节葬武进于乌程厉山尽卖其产道上连驷马冢旁置百家焉丞相虽败符离孝宗意尚鋭论者争言敌当击君独上疏今比勾践栖会稽时粗胜不多愿陛下少忍且须后卒割地而和虞丞相复与上谋出蜀师会长安君曰吴氏挟敌自重久矣今诚能臂指使从我乎虞公黙然蜀师不果出既相荐君及魏掞之于上君雅不好掞之固辞掞之独召对后四十年君七十余矣韩侂胄以敌自为功士大夫不敢问君间语侂胄自古君倡而后臣和无以人臣专大征伐诸葛亮虽为忠桓温刘裕为簒矣公将何所据侂胄不答逾年被杀君又数上书及与执政多论天下事金陵无帅谓宇文签书何不自行宇文不平出鄙语曰真九百君大悔恨自是不复言袁氏世家建安曾祖禫祖符第进士奉议郎奉议次其谱曰司徒裔孙邵甫丑绍术之乱逃徙上虞袁晁反浙东邵甫之后复丑之又逃徙闽故为建安人子敏孺通判沧州饷军白沟河军败死之廷孺涟水军司戸女真克涟水亦死之季即武进用沧州恩补官素狎秦丞相秦呼曰来吾与若共此武进但以书叙战守形势无亲附意秦不喜武进竟不徃部注知县者三终其身葢上虞建安之袁能以洁易污沧州兄弟再死节武进不阿所欲于故旧至君策画念虑必以国不以已穷苦贯稚耋常守一意何义理千余年未尝间絶哉初虞丞相荐君既不受举进士亦不中第说友知衢州光宗立持其表来贺得海盐催煎未久弃去为常州推官又弃去以嘉定六年二月二日卒年八十五月六日祔于武进之墓夫人陈氏子五人女之壻曰文林郎江东提举司干官曾谅曰范希奭孙男女各四人说友事兄谨宦浸达至参知政事君无一钱食客辄为万钱具费皆出参政长子聘儒癸丑进士朝奉郎浙东安抚司机宜次举儒早卒次学儒钦儒立儒皆参政奏官之人以为难余观君疎于世故而谋国无不中不见小利而大义常独决其品等在春秋战国中非后世之才也虽然创为强者难持而安处弱者易效葢唐以后通患而春秋战国所无也然则强果不可以创为耶铭曰逺矣声史匪竞匪营以节为身千载同清尚其后昆无改厥承 

京西运判方公神道碑 

方氏自固始迁莆田九世矣公名崧卿字季申曾祖早祖渊父宪阳江令赠朝议大夫阳江殁而公生孤特强立俊异躐伦等举进士教官中其科教授越州母丧止干办湖广总领所公事添差淮西安抚司属官员省为两浙转运司属官知上饶县提举常平荐审察通判明州知南安军政最一路诸司合奏擢知吉州提点广东刑狱移广西转运判官复移京西绍熙五年三月二十五日终于襄阳年六十庆元三年正月丙午葬于濑溪公学极原本有书以来无不通习聚帙数万多朱黄涂乙处宿疑隠问一事常类举十余续横浦集补襄阳志皆厘纠昔谬韩氏文行于世二百年其始所从家异人殊不能相一学者患之公会证旁引为书二十余巻得以据依他本废矣夫人叶氏丞相颙女公用丞相治县法分保正副旬诣邑受令保长五日一轮役当募者第其色力缄之按上民大喜上下无敢不信然公天资精于吏职在南安吉州尤称神明其所予夺人以为经方守者一字不可改也初广西诸州及经略司岁用乏朝廷命转运使煑盐给之或官自卖或客贩率四五年盐积不售仰哺竭则多科增价而民病矣天子怛然加惠逺方辄赐为贯钱万者数十黜议主更法以便民公转漕时适当官卖之后请曰大食盐有定口不量其入而以官用赋盐岂官卖则善于客贩哉今拨属州盐箩七万五千有竒而实卖纔踰六万稍积不已是十六郡岁用每折四而为五也广西别发湖广总司钱赢八万靖州三万岁以为常夫自治不暇而犹馈挽他路是于折减之外更增十余万以自困也然则不及十年官卖之弊甚于客贩矣益下固损上非有异术待更法而后损已晩曷若自今诸州守实卖之数本路免别发之额势足相补法可久行其言殷重恻切天子以为然行之至今嗟夫岭海絶徼视中州近县不齐也彼地素薄于财则简其贡税兼官并吏合兵于农而因其俗以富之不备责也若夫财不足以养其地矣奈何犹欲具体焉故公谓官卖非必善于客贩其要在岭民免贵盐官府粗自立而已者岂不然哉公徧行瘴土尽其利害得消渴疾医不能愈邕桂人哀思之二子直孺新改官信孺开禧初挺入敌帐再结和繇韶州为广西提刑运判继公行部父老迎拜悲喜既相与画公像春秋报祠公阶朝请大夫赠至五品宾佐又谓应刻碑墓上遂来求文余嘉公博于儒而以吏得民惜其不及验于稽古劝学之事而爱民之志利民之术又非特一广西之盐而止也详其已行而信其未行或庶几焉铭曰盐利之末挈作邦柄增多不已咸苦为病恳恳方公斟酌行之如彼饮食时其渴饥方公甚文甚文且博廷发大议可诹可度六府惟修缊而莫陈独正此盐岭服是遵墓柏成峰有辟其道岭人之思赛祷以报 

太府少卿福建运判直宝谟阁李公墓志铭 

故参知政事吴兴李公以诚信质直事孝宗时天子念讨敌报仇功绪未验昼夜耿耿他执政多迎前趋和退即覆却异谓上固不快独公谓机会难猝致本根当牢持诸所兴为不宜以空意忤敌公私恳切始末至到上感公忠实久而顺聴然后大言迎附者稍复衰息风俗寖向淳厚而自淳熙接内禅二十余年天下安乐无事 

中外讴歌至今繇公发之也两预政终不取相位退归僧榻食纔数溢米萧然永日风操絶俗逺甚三子伯尚书季侍郎中子官差不遂犹至卿少皆有业尚名称着于世而诸孙材贤矣呜呼教以约而类者众受以薄而与之丰天非偏厚李氏葢亦其理然也余不及从参政后而与三子蹑履迹于朝会少卿之孤仁本以铭墓来请因窃用常所论叙者为书首少卿讳浃字兼善有夙成之度少游太学诸生畏其能授承务郎监淮西惠民局复锁厅试礼部词致瓌特有司异之曰执政子也嫌弗敢上亲友交唁公公叹曰吾既仕矣学有大于此者科目何为自是不复求试尽取诸书徧读其兴壊因革一代之制别自成编而尤好左氏为作广诲蒙曰众寳所藏也猎而有之在我矣厯干办军器所国子监书库官书库在十年外喜曰积是岁月足以宁吾亲矣期至犹不忍行叅政曰不然今二孙已长家问旦莫及而尔兄弟结绶京师吾意其少慰公谢勉出监六部门军器监主簿太府丞大宗正丞再知严州不行初公在军器监言造会子者二百人放作则散处于外稍久则兊卖名役恣其自便诲其为奸宜置营区聚老而后代死而后收及外府又言四弊戮伪造一也立营房二也戮纲出峡重其防禁无使售易三也暂止印造或出内库钱收换桩官以救低折之害四也于时会子法未敝而公之策如此改知徽州寻提举浙东常平会稽督零税急械系满府县值公摄帅尽释之士民歌呼义手至额曰真李参政儿也以兵部郎召枢密都承旨苏师旦倚权利倾天下士公独不徃师旦病之或曰可饵而致也迁枢密院捡详文字公固不徃晨入局会揖而已师旦怒愬于专国者徙将作监既而自为节度使贺客成市公又不徃专国者竒之曰是负气有守可尚已迁太府少卿公建言治世黜虚而务实今挟虚竞伪者酝成北伐之议边事既壊矣尚多夸诩以悞朝聴诋敌则以强为弱以鋭为怯誉已则以无为有以少为多上玩下怠施置莽卤恐祸不可测愿亲札边臣毋得以不根无实之语轻辄来上他日白事宰相又面谕之于是专国者亦怒公因力请外除直寳谟阁福建运判在职二年孳孳为民苏谦者建之凶豪兵兴席隅官势以杀人取赇赂屡移狱矣言路有为地道者使刑部谕公以建储赦贷之公曰隅官监临也受财枉法也庸可赦乎不许刑部吏朱书符端曰台谏意也勿误公大骇亟具奏为吏借台谏以令者举朝壮其为竟投谦岭外而召公还然卒排笮诬谰寝其命公殊自喜别墅有寒泉修竹留居之以嘉定二年十一月二日卒年五十八三年九月十一日葬余杭县茅山夫人施氏潘氏赠宜人四子曰仁本通直郎新知南陵县曰仁方承事郎前知仁和县曰仁表迪功郎新海盐主簿曰仁元通仕郎五女迪功郎前乌程主簿张端节从政郎新嘉兴府司法余榕迪功郎吉州龙泉主簿张恢承务郎监江东总领所药局蒋杞为其壻孙曰熙曰勲公文出新意作生语致密简雅无刻露之态四六絶去数十百年体裁切对顺偶有若自然圆行方止不拘定质诗骚尤清婉其余弄笔率就皆有义趣读者虽贵珍莫能定其价而公亦深自椟藏虽子弟不觌也逺斋公燕居之斋也故公自记之其言曰心逺物也利害得丧欲恶若一尘之起其前逺者隔焉心葢近物尔吾惧其然也挥斥剔抉使夫尘者不立而吾之逺者日充充而至于无所终极方寸之微而有不可胜用矣嗟夫人常求所以悦是心者未尝知所以病是心者方将与利害得丧欲恶角立而并行且竭力以奉之不暇焉有以是为尘而隔吾逺哉又乌有挥斥剔抉使是尘之不立而充吾逺也然则公能求所以病是心者而治之矣其能难进其能易退其立徳深其去奸果仰能承其先俯能训其后非偶然致者文字之工不足为之道也铭曰彼门地者发身之眇彼词华者得名之小贤哉兼善清明自躬养心有本聚学有宗其在本朝杰出特立其在四方护善鉏恶岂不富贵视若一尘我为悚然思见其人苕溪千里堪其止止我不见兮庶几在此 



水心集巻二十宋叶适撰 

墓志铭 

文林郎前秘书省正字周君南仲墓志铭 

君名南字南仲对绍熙元年进士策秘自宫掖俚及廛肆畧无不言其最切于世论者曰陛下聪明为小人蔽蒙甚有三一曰道学二曰朋党三曰皇极夫仁义礼乐是为道问辩讲习是为学人有不知学学有不闻道皆弃材也古人同天下而为善故得谓之道学名之至美者也小夫谮人不能为善而恶其异已于是反而攻之而曰此天下之恶名也陛下入其说而抱材负学之士以道学弃之矣恶名既立争为畏避迁就迎合扫迹灭影不胜众矣小夫谮人犹不已又取其不应和少骂讥者亦例嫌之曰我则彼毁尔奚黙焉是与道学相为党尔陛下又入其说而中立不倚之士以朋党不用矣举国中之士不陷于道学则困于朋党矣唯其不能可否而自为智无所执守而自为贤然后窃箕子公平正直之说为庸人自便之地而建皇极之论起矣夫箕子所谓有为有猷有守是有材有道有操执之人也汝则念之斯须不可忘也不协于极而亦受之谓其虽有偏而终有用亦当收拾而成就之也今所谓道学朋党者正皇极所用之人也奈何弃天下之有材有道有操执者取其庸人外若无过中实奸罔者而用之而谓之建皇极哉其故无他阘冗适尊异凡庸当奋兴天下之大祸始于道学而终于皇极矣考官奏拟第一中语不用教授池州熙宁后道学始盛而攻短者亦继出靳侮交杂意极鄙悖士不敢辩也独君能辩之至谓道学朋党即皇极所用之人则自箕子以来为之训解者未有及君此言也时天下益劝攻道学新昌黄文叔名忤要地御史遂指为魁杰而君其壻也罢教授差常州推官父卒不行主管吏部架阁文字开禧二年下诏讼敌曰雠耻累世矣即日讨伐调度汹汹君贱不及议常忧迫不自安坐起颠倒枢宻院开机速房以朝士掌之兵事宻画皆使论定而后上君与选焉大恐辞曰吾方以先事造兵为发狂必死之药敢向迩乎朝廷不能夺与议并寝因求补外干办浙东常平司明年召试馆职金留兵濠州江淮未静君言善为国者不执理以强势之所难常顺势以伸理之所易今日之急复和而已宁使力尚有余而惜和之早母使力已不足而恨和之迟也天下繁委当付俊杰今庙堂无能尽出胥吏使头庐儿干政接踵浆酒藿肉澜翻其家根本大壊矣于是擅事者怒悔召君谩除正字赵几道为太常丞论成肃后山陵不当过江斥次且逐君母卒得止再除正字御史劾尝以田赂苏师旦遽罢师旦田入安边库赂之主名故在也嘉定六年朝廷以近比繇馆学牵复者与干官使其友壻讯君君要誓不愿词甚苦故命久不下九月晦骤食蟹下利上喘闰月朔卒年五十五七年二月某日葬穹窿山职坞君躭书喜诵出于天性十五六时视吴下问学止科举心陋之一徃旬日已弃去岁五易师一易师为倾动相播告摈絶既从余初若无所论质已而耳改目化气竦神涌古今事物错落髙下不以涯量顿悟捷得受之若惊行之若疑标树山岳之上越轶风霆之外故朋昔类望尘不及皆靡弛而逝矣常以世道兴废为已重负一饭不顾私忧时如家忧人如身人情多玩忽见事君悸心怛虑覩缓知亟老挍小史引坐深语所知徃徃非人所能知也文词拨去今作脱换骚雅欲以力自成家而瓌丽精切达于时用亦人所不及也端行拱立尺寸程凖门内顺穆廉节整饬自赐第授文林郎终身不进官两为馆职数月止既絶意屏坐衣食獘恶鸡鸣挟书尽夜分皆忆念上口数千载未了事皆欲正定名章伟着皆欲铨品异闻逸传皆欲论述曰此所以遗吾老俟吾死也呜呼材之难也俗壊教失苟得一二以自好故成之难成矣不用矣不愤不愠乐而不闷尤难也然则老其不遇之年伸其不用之业疑若可矣而犹不然何哉君吴县人曾祖升祖囦父安道承奉郎娶黄氏子深源嘉兴县丞乙丑进士也浚源澄源女嫁湖南机宜卫朴次未行孙曰某曰某始余屡扳君使究其论君畏浙江之涛冯翁之巘屡辞焉曰未暇也嗟夫余固嘱累子而反累余铭曰孰材多而贱兮超昊苍跨鸾龙旷一世而仅逢孰材少而贵兮冐嵚崟没尘泥困百谪而穷凶虽逺求而莫致常近获而不容抱和璧以并刖扣牛铎而偏聋晋楚非曾参之对兮颜回岂与松乔乎比崇夕余箱兮纳职坞之月朝余橹兮进穹窿之风悲子不可见兮余将曷从 

寳谟阁直学士赠光禄大夫刘公墓志铭 

公讳颖字公实衢州西安人曾祖瑫祖持右迪功郎父藴赠正议大夫公绍兴丁丑中进士第主溧阳县簿敌窥江退州索民租未入者公白留守敌事急民不胜病矣请因以赐民张丞相悟谢曰虑不及此即奏阁免繇是知公令其子栻与游教授全州勤苦自力率诸生同夜旦湖湘化之士人增倍改官知鈆山县陈丞相讶曰薄取事官耶公谢以当应新制而[阙]卒知常熟县素号繁难前后健者盛气鉏刬顾不克公降心条理更以治称签判潭州帅负其能僚吏惮慑公约以中道常屈而改为及陈峒反所禽灭多公计策既入朝乃言签判功在臣上臣实愧之召监进奏院迁太常寺主簿迁丞兼兵部郎官监司皆上自选提举浙西常平茶盐事公言特备籴本尽废围田者再未及用就迁提刑禁州县毋得法外自恣间诣狱察不应系数十为曹纵遣之百姓走愬道相属权势交恨御史遂以介僻劾公罢乆之御史去除江西转运判官徳化县田逃徙大半守乞免税至五六不报公以见种实税均其荒莱民愿佃者第减之上供自若而逃田尽复属州缘绍熙登极科进奉千余公亟奏黜而荐其名士洁廉者十数除直秘阁淮东运副初水败楚州城幇修久未定总领扳公预议公接伴使生辰入对言刘超欲壊旧城改筑国家何故捐数百万缗为军帅幸赏地可一语决也光宗从之城完牢至今除戸部郎中淮东总领务场以额钞抵赏阴失饷计积二十年无知者公隠核得之度卖絶增饷一年迁司农少卿总领淮西先是有总领自乞为都酿抱净息而私其赢后稍益侵反以大军钱佐之邀籴徧江淮迁复岁月回易如负贩王人之体尽矣公在事虽无几名实有辩义利判然斥部内窃借总司为奸者其人大吏难动揺者也太夫人董氏卒除直寳谟阁江东运副又知平江府皆未就除宗正少卿起居郎实録院捡讨官权戸部侍郎同修撰疡生于颊提举兴国宫除集英殿修撰知宁国府改知绍兴府越东西都而雕郡也数旱灾然众欲所轥念不暇恤公叹曰民何罪吾不忍用太守礼食其粟过矣浮馈妄请皆不与又乞鬻僧道止添差曰庶几寛之遽差知平江府公径归复提举兴国宫知泉州泉土富乐其暴桀椎埋羣偷而众夺者悉株连送逺地公一以静镇事从其俗人尤爱之蕃舶至旧与提举阅视公不徃第遣职官喻曰货不汝买也待制华文阁次子正学死复乞兴国而归公歴官大小各有意随其病伤针石施焉苏愈而止不执寛猛之偏术抑人以徇已也余所述近是矣立朝进退必以义立徳所尚陈说正理而扶救之不懐避就之浅心贬已以合时也孝宗时博谋尽下人臣争承风自献公乃奏今日之失在轻聴人言而已昔之施为今复弃置损盛徳矣上既优待三衙与执政钧礼公又言兵权恶専况今之将帅何足称颐指哉光宗时论人主难克而易流者四曰逸豫无节赐予无度儒臣易踈近幸易昵也庆元初始得亲近即疏言二三执政非所谓坐而论道耶致今日之治要须深讲今不过寻常文书肯首而退尔大官大职安得轻授冗兵冗吏所宜痛减横恩滥赏不可辄启巧请他比不可曲从皆今日大患也又言修徳莫先于务学学之道存在已不息之诚极取人为善之益者也夫易贵朋友之讲习礼戒独学之寡陋今劝讲久废矣方是时风俗一变其正邪消长而好恶向背之际有甚难言者公独谓党与倾挤报复迭起愿陛下御之以道容之以徳不然元佑崇观可监也且今日已尔又将如后世何公立朝论事落落多此类余所谓不贬已以合时者也公自泉归而兴国满四年不再请有为言而与者辞不获然后受已而复请老进敷文阁待制致仕嘉定元年除刑部侍郎公曰臣已得谢矣惟陛下哀怜俾全末路进龙图阁宫观数月复以公知婺州公又曰若强臣此行狼狈殒越身无处所有亏名义取诮士论上知不可夺禄宫观者再又请老以寳谟阁直学士致仕嘉定六年三月二十七日乡晨坐索汤盥洁而终年七十八赠光禄大夫硕人杨氏先公四年卒三子曰强学奉议郎主管仙都观曰正学宣义郎曰志学宣教郎知仙居县三女婿曰承事郎华亭知县陆三省进士徐冲通直郎萧山县丞余冈孙男六常道迪功郎监车辂院常徳从事郎晋陵县尉常武迪功郎监绍兴府都税院常宁常明常先登仕郎孙女五壻曰将仕郎徐士廉承事郎赵与懃进士毛用之潘自楚曾孙男三女二十二月壬寅葬公于靖安乡岩山余既録公终始大节而又知其自少年髙识特立无倚附陈应求刘共甫名公卿也挽致不得宁甘服州县其出浙西连七八外徙十余年有以淹速讯之公笑谢曰吾所欲也其在侍从而故与周旋倾吐无间者方居中用事提将相与人如反手然公从是絶矣常言士以不辱身为重用舍命也其为少宗正而赵丞相适归相遇于废寺泥雨不能伸足但僧床立语曰寄谢余参政其虽去而人材犹在朝廷幸善待之公曰相公人材即参政人材也使果贤参政之责非宰相之忧也揖而别余公继相卒于善人多所全佑公助之也及后落公致仕而同时被落者皆已起为执政独公不顾词婉而正志恬而安呜呼斯完矣铭曰公先幽潜始自正议隆兴初元匦书千至天子惊嗟曰纔一二公时已仕徳器早成物麤兼融理冲独荣前方后方不斵而行势有险夷情有戚休畀我百为从容并酬阶卿级侯众俯偻之峙而莫前公则戸之始居迭石岩开洞划九仙烂柯今古一奕后依菱塘陂斜浦横欵乃其歌五湖夜明有芝九拆有松千尺云藏雾羃以庇兹刻 

故吏部侍郎刘公墓志铭 

开禧二年冬敌举国入寇蜀楚淮徐同日被兵上诏边臣谨城壁纵民徙内地敌求战不许野掠无所获既而大雪数尺冻饥大半死皆引去独留数千人于濠州以缀和明年六月刘公退翁为贺金国生辰使金论议徃返未决公至扬州诏还润州以俟自兵起盐商不敢行传言敌且犯通泰而提举官相继遯逸盐利大乏朝廷患之即京口用公提举淮东常平盐事公曰盐在北而移司于南异日敌不至使剽夺窃窥吾之责也遂渡江益贷亭戸盐既增积舟相接数千里卖尽复其旧又明年改嘉定元年就为转运判官金卒请和公得运司留钱十九千护视通问贺生辰使各一又自为接送伴遗留使三年为两浙转运判官四年为副使自浙徂淮凡北使送迎之事经公裁定后皆为成式州县无横费暴役两运司各有赢财葢五六年中自金约和而公以选居其间至于约成而能坚且久其所以阜财寛民上下之情交孚而绥懐安集之政行焉公姓刘氏讳弥正莆田人也繇进士第歴潮州司戸参军监镇江府榷货务茶场知抚州临川县入为诸司粮料院太常寺主簿枢宻院编修官太常丞兼左曹郎官其提举转运淮东也召为吏部员外郎兼考功右司进左司郎中以直寳谟阁为运判遂自副使为太常少卿国史院编修实録院捡讨官除起居舍人迁郎遂为吏部侍郎公方静简质与人不苟立同异至临事鲠峭除民疾痛刚果立发必达其志而后已在临川守以畸零税迫县公故为寛期曰此于法不当征也守怒甚荷邑胥项廷诟公公曰以喜怒罪令则可然畸零税不可得也歳旱按田伤者自蠲之端午守戒县取鼓以节渡者且檄公至其所曰无令敢哗公曰民无鼓而知县有公事不可徃徃尉职尔其在朝而陈丞相自强愎公不附已故出以使金又疑金复扺淮故就困为提盐皆欲以危地陷公也公既尽通盐利则力绳武将之兼州者使奉法奏罢军功杂流之为县者悉注文臣赈业其部之贫民钱米各有差其至真州官私屋初立坊巷街始具城楼橹皆新成取广储富安仓稻麦以食饿羸淮东渐如平时矣自渡江而帅漕为应办官儒生节士苦不得行意公既过清无敢以私问者事闗内臣未尝与相见爨不宿设门衢寂然公之始入朝兵祸起有萌擅国者名使议铁钱实以边事付之公行两淮久而后返言无故而先发天理不顺无豫而轻举人谋不从擅国者怒促进师既皆溃败公又言今敌顿兵要我复和急之权则在人矣缓敌莫难于财若今任帅守监司管军以上赀豪其地者皆有以佐军须而宫掖之奉吏胥蠧食悉加裁撙使国用未甚屈则敌可力持而计可徐定也其论先后之序如此在太常言初相光宗周必大留正也及升祔独葛恤已死遂得配食今二臣亡矣请别议应配者诏方下其事公为侍郎一月即以病自乞不许满三月累疏犹不许最后许以职守郡然冀公复瘳也犹不出命遂以七月六日卒年五十七嘉定六年也七年三月归葬于城南三里寳涧原前夫人曰方氏今夫人曰林氏子四人曰克庄迪功郎隆兴府靖安县主簿曰克逊曰克刚方以公遗恩任之曰克永女三人已嫁者乡贡进士方濯其壻也初公父名夙仕至著作郎著作弟名朔秘书省正字余尝叙其人在名世之目忽忽未用死公幼率诸弟勤苦缉故业贫不能具膏火旁妪夜绩者光射公牖辄携书就之后皆中第天下谓能继其父矣公教在事内故鄙事亦勉志在事外故雅道不废介而容物故不知者不忌宻而与善故知者依为重登侍从浅其事未着道未伸也然推其已行可以信其未行迹其不为可以任其必为也有国者未尝不欲得善人之用修而至于善者未尝不欲为世用然公之二父与弟皆不及用公将用矣而不究此势之难合而可为天下哀之也铭曰惟墓有勒惟贤是记或一已多或絶不值猗公之家我铭者四皆伟然哉可诏后世 

邵子文墓志铭君 

名持正字子文温州平阳人少有当世志用再试礼部不得第受父致仕恩监台州路桥镇行在临平酒库又以不碍格荐送者再亦不及官至成忠郎而卒年四十九葬于晔山夫人陈氏子曰儒珍葬近十年儒珍请余铭八九至不已君所歴官微事又浅无足载者然余初有学舍而君在众中神暇语简不轻变声色人葢已异之讯其业则文典而赡尤善以理折众说故多得誉于朋友后余行四方而君亦在焉则士大夫重其能歌诗工四六雅安异同无寒士态疑情滞虑参论平处中利害之实所至皆解榻延伫倾待之出而仕居监当下列人谓君将不喜不惟不喜将不能也而君整饬勤瘁甚宜其官于是又皆曰是资软细而耐麤涩当无施不可故虽公卿贵人亦徃徃相为引重不少矣士方沈藏汨没固无以异于庸人幸而暴耀震显建功垂阀操笔不胜记标于竹帛烂然光荣岂其所素有哉以君之沈藏汨没而自朋友士大夫至于公卿贵人皆能知君如此乃其所素有也然不幸而终不暴耀震显使操笔者遂无以记此固余之所为悲而儒珍之所为殷勤力请而不已也然则虽不暴耀震显而其所素有者固在矣君父名叔豹尝监岱山盐余为铭者也铭曰嗟乎子文四得解为上首晚益鋭竟不偶勿以所无废其所有 

虞夫人墓志铭 

夫人虞氏越山阴人父手雕北辰像事之祝曰必求九天慧女已而夫人生英悟夙成劲画丽语不学而能诗书古文有若素习既归其夫则屏抑聪明不使衒露曰以文成名子之责也我无预焉凡一家麤重昼夜辛苦无所厌忽而髙笔雅韵常在事外自舅姑叔季内外姻戚皆言是嫂以贤有识起吾宗不以材称也夫死夫人焚约弃债自治茔宅据冈阜之宜合寛俭之中人尤以为能而益趣其子于学义曰尔未解无庸他质则为辩说衮衮如发机中的焉及子纯赐进士第一人不数年至两制封夫人为太硕人夫人无喜色后乃连外补众又叹其迟莫落度夫人亦无愠容常曰吾忧吾儿不能及古人尔他尚何觊嘉定五年夫人从其子守温州明简静恕能消弭大斗使之轻微郡人甚爱太守且爱夫人曰母之教也夫人亦天性有恩慈闻外杖棰声辄请入戒曰错打人乎故人愈爱之如其母云六年嫠女幼子思慕涕泣自越来迎夫人怜之使君不能止郡人以为大戚曰草树冻枯天风凄然而吾母逺道得无霜露之感于是使君彷徨乞归未聴以十二月二十三日卒年七十七七年二月二十日从夫葬山阴县承务乡道木原三子子纯中大夫右文殿修撰子英子彦一女嫁坑冶司干官赵公珏孙曰幼成寄子苏老鼎孙嫌孙长孙硕老昌孙申孙龙孙艮孙女曰不惜满女余每患妇女门内常行殆不足铭若夫人以文字异质立其家声在穷达无变志是可述已铭曰九天下兮游人间裾褷褷兮佩珊珊悲寿尽兮复来还莽故迹兮留空山 

故礼部尚书龙图阁学士黄公墓志铭 

公讳度字文叔越新昌人曾祖巽祖惠之父仁静朝奉大夫致仕上为光宗寿特赐大夫紫衣金鱼公隆兴元年中进士第任瑞安县尉教授处州母潘夫人卒教授隆兴府改平江府知嘉兴县召监登闻鼓院国子监主簿公志在经世而以学为本学终其身不私已见为足不名一家有诗书五十巻周礼五巻得义理所安为多诸儒罕能过也史欲抑僭窃存大分别着编年不用前史法至于天文地理今人以为不必讲井田兵法今人讲而不足行者公能使文与事会即近验逺可以据依无昔人迂陋牵合之病也学既成转侧州县久黙黙无所发及是轮当面对奏言汉唐英主遭时虽异各竞欲为之心歴岁不渝终获已成之效陛下即位三年矣羣臣犹未喻上志也则岂能以事应陛下哉臣熟观世故惟养兵为大患救患之策幸使民屯田阴复府卫以销今之募兵陛下欲为之初无以过此又言经筵止读通鉴寳训而李焘长编本朝六七大节目本末所系愿加考详上欣然取长编付讲读官天子既得闻兵数与费唧唧叹息亟下公具屯田府卫十六篇上之会服药不及进御而经筵以为长编文字多亦止然繇是知公稍迁丞绍熙四年九月迁监察御史蜀将吴挺死公建论曰国家徒倚世将扞边而不为蜀虑叛臣岁举缗钱四千余万遡流而运名曰馈边实富吴氏民力尽矣成都非用武国本赖梓潼号东西川剑阁天险汉中兴势蔽遮于外昔人守蜀之常也今内无一兵若吴氏南指两川岂朝廷有区区制置使何足抗哉天幸挺忽死子弟未有异望急合兴利为一稍徙其兵以实两川罢制置令梓潼兼领则馈运省而民力可少寛于是上反复语蜀事至日旰遂以张诏为兴州都统制而合兴利分东西川执政莫敢任责后挺子曦复归兴州竟以蜀叛宣抚制置失守弃地而去皆如公言绍熙二年光宗始以疾不过重华宫公为监丞上书切谏四五年疾甚既为御史连疏极谏上将令右丞相葛邲调护孝宗而后朝邲不以为诚也公因劾邲以谏又言太白昼见犯心月犯天闗荧惑勾陈行入太微其占为乱兵入宫以谏既不聴累乞罢去又言臣有父年垂八十不能亲养奈何以空言感悟陛下且乞出国门待罪而谏皆不聴又与台谏官合班对延和殿弹中官陈源杨舜卿等罪大于李辅国公最后口陈数千言曰孔子称天下有道则庶人不议夫不言公卿大夫不议而言庶人不议何也人主有过公卿大夫谏而改则过不彰庶人奚议焉谏而不改失不可葢使闾巷小人皆得妄议纷然乱生故胜广黄巢之流议于下国皆随以亡今天下无不议圣徳臣其危之上庄而不愠也然犹不聴孝宗崩今上禫于重华宫诏复为御史如故迁右正言知阁韩侂胄骤窃柄威福寖广意所好恶尽以御笔行之公具论其奸有日矣而御笔出公直显谟阁知平江府公言御笔蔡京所以乱天下也今太上犹未得见表章不通大驾空返岁饥八九以上盗贼已作馁瘠满道此为何时而容侂胄于其间设御笔逐谏官使俛首去不得效一言乎固辞或谓天下方患苦侂胄傥遂因公请与节度使放之外祠祸几可弭中书知力不敌聴以冲佑禄归养俄知婺州坐不发兰溪知县赃罪降职罢自是纲纪一变大权皆侂胄有而公为冲佑观者六然侂胄素敬公不敢害也起知泉州公言大夫年八十六矣不当仕直寳文阁复为冲佑观既杀侂胄召用旧人除公太常少卿吏部侍郎公屡移疾以修撰知福州又与待制上亲批授之知建康府兼制置江淮公言兵甚致灾殍余生盗皆不安易动之形也昔方腊反虽即灭而天下之势遂动中国繇此不能立今日之急危当使安动当使止上然之赐带而行公正月至金陵尽四月钱米所活百余万口除见税二十余万夜劫城东南立就擒而横山郁山贼皆奔散公奏赦之境内奠枕民画像祠公家为香火焉时盗起盐城官军奔溃踰射阳攻海陵越入天长絶运道将迸之濠寿公戍定逺扼贼西路给淮东盐司粮仗募士鏖击遂降卞整得胡海首以献招其归业九万家初避兵之民聚于淮西坐而仰食十万人及刺为武定军犹三万而巢县忠勇滁州敢勇督府效用亦数千人公叹曰使为总领患未已而淮人终不安者此军也因其思归悉散遣之公既制置其大事而数路中奏报缓急虽小事亦应绳墨荐材良逐贪懦比三年江淮称治暇日作冶城楼庙祀东晋君臣存江左遗迹夜引宾佐质难经义得新说披衣排戸以告为寳谟阁直学士入为礼部尚书天下意公向用矣公自以年愈髙累数月乞告不朝会或一出辄复谢病请去不已遂以焕章阁学士知隆兴府即日归越提举万寿宫嘉定六年十月巳酉薨年七十六始公以府卫蜀兵说光宗不用后为上言今吴曦诛矣若遂移闗外戍于成都潼川和好成矣若遂举籍兵减三之一皆已至之机可为之会也绍兴至今三罢兵矣所增之赋皆当斥以还民又言祖宗家法纯用儒生更化之要在尊有徳其经世大指如此至言侂胄首缚送李全而以泗州五千人还金皆与时论异又时方争言淮之城郭可尽筑公独谓役力繁重难支鱼贯而守一处失险则连城震动古人城有所不守地有所不争葢兵家常势也讣闻上嗟悼迁学士于龙图阁加秩中奉大夫而后致仕七年某月日葬于上虞县凤凰山硕人洪氏先卒子曰迈甲辰进士迪功郎镇江府司戸早卒曰章承奉郎干办戸部提领酒库公事曰遵乡贡进士早卒曰凖修职郎丹徒县丞女之壻曰秘书省正字周南知衢州王棐孙曰元真承务郎元护元贶公初入朝五十余论侂胄废比再召七十余矣又南走闽东北出金陵数年复召已七十五故已言者不行已行者不尽然公晩犹纂易传未成书前卒数月念得士必三十人乃可为国用今始五六尔病革但却客危坐与章论说终日其不以老退惰终始有立增光前人余所畏也铭曰维天降材人有常职非其本源行潦之溢公毗于学生死六籍发舒中和仁政义术彼时燠寒流金走石公俨不动内守冲宻彼物壮老先鋭后屈公常自若致虚用实推其所为思始成卒小犹管晏大可召毕中列三品外倡九牧揣本齐末废百举一较铢刀者夫岂不足我懐慨然铭以贻则 

太学博士王君墓志铭 

君名度字君玉越会稽人曾祖光祖巩父后民承奉郎少而竒颕再举于礼部入太学以上舍赐同出身教授楚真二州不至官君素行孝谨葬俞氏暴露哀毁髙原谷汲饪沐不时具忽有泉自侧溢役夫讙趣功以速成免丧教授舒州江淮士人零落既闻君讲说切理会心坐席皆满时间值知州通判阙请摄事所治又能厌服众意人谓君学与材交相发也名声大震侍从争荐六部架阁累年不得上后进多欲躐君君闭戸读书不自言朝廷贤之特用为太社令迁太学博士嘉定六年闰月四日坐舆中感疾归而卒年五十七明年十月丙午其夫人董氏子成孙庆孙女已嫁者钱洪魏成之许而未行者贵溪主簿赵希亮国子进士赵汝<宀多>相与奉君丧袝于五云乡绵奥茔成孙以君尝所对御试策及其自记本末来请铭初将对策问同舍时事所宜言同舍惊揺手曰草茅诸生乍见天子诏固有浅深次第何预时事耶君曰不然罢贤良策进士当世要务无不毕陈自熙宁行之矣且释屩入广殿一生前未有此而不言异日庸遽得已而同舍竟登甲科君第居下叹曰吾知爱吾君而已岂敢以不乐闻过轻量明主哉顾淹郁不上达有司罪也至是二十年甫为博士几复见天子或言宰相方知君奚啻一博士而止不幸不及见命也君见已有日不料道何等语以对策时意气惟君所欲言其能不择浅深次第而尽言之果矣然则不以不及见天子而不啻一博士者为君恨当以君将尽吐所欲言而不及见者为君惜也铭曰昔子中道我勉而进徐行方轨九折之峻万矿一金拱璧其沈孰知我悲刻铭斯阴 



水心集巻二十一宋叶适撰 

墓志铭 

朝请大夫直龙图阁致仕沈公墓志铭 

嘉定五年三月朏越明日朝请大夫直龙图阁沈公卒于是宜人强氏殁十三年五子二女子曰烨乡贡进士焯进武校尉杰从事郎监提领所籴场门焘廸功郎监镇江府东北较务然免解进士女嫁承直郎扈武者亦已卒次嫁王唐卿十月晦葬公于开元乡管社山与强氏同藏而使来请铭沈氏自汉以后冠冕名闻之盛代不絶于乌程公六世祖遇始别居常州至曽祖宗道犹未能以仕显至王父复考松年及公皆中进士第复为朝奉大夫松年登太学为博士而公教授处州掌刑工部架阁文字国子録太学博士枢宻院编修官兼实録院检讨官秘书丞著作郎赞读嘉王府兼兵部郎官迁起居舍人起居郎皆兼侍讲有位有贤相继益章然后无锡之沈始亢其大宗公讳有开字应先少学志其大者张敬夫吕伯恭官京师浙西士不知敬公独从之薛士隆陈君举客于毗陵公又从之心为范防物为经制脉理灌输而不以文字华藻给口耳之求人视之愦愦而公陶然有以自乐不顾也盖晩乃奏上舎名朝廷方选旧人使教国子而公在焉竟讲下帘重扉深拒未尝妄请谒留丞相异之唤语揖坐常耸听移日当是时丞相患淳熙末知名士不采察而沉废于贱冗数年间拔用几尽士欢喜诵说以为自赵元镇陈应求纔有此尔丞相既得誉于天下而公阴赞密请力尤多天下虽知公助之而莫知其所以进者何人公黙不以语人虽子弟亦莫知也然不悦者固已忌公及教嘉邸反复深切尤详于君子小人之际则忌益甚上即位欲习知国家事故宫僚二三人日再宣引入禁中赐坐问民疾苦皆非前例所有繇是忌者合势相与排公最先罢又以危语中之坐废斥十年公恬不为动已而稍悔寤使知徽州不得已强起屡求去奉使江东迎吏守门迫公行固不往复以知太平州遂乞致仕又几十年年七十九而后卒其居家无酒肴燕舞僮奴衰落终日整坐间行视园中草木所从惟耆年久故南北之过宾及有职任于时者皆辞以老病不见也嗟夫士非不欲自贤也迷谬于趋舍操术之异颠沛于得丧忧乐之殊壮而合老而悖而得其所谓贤者鲜矣公学不衒于繁而能守其要及其用也不荣其身而思以畀其徒终其老也安以俭退而无累于得三者人之大节而公兼之斯其为贤也欤铭曰苏常中间季子所国地卑而为野兮无锡之山缭而特水污而为泽兮无锡之泉洌而食允矣沈公以配兹德 

李宜人郑氏墓志铭 

天富北监在海玉环岛上干道丙戌秋分月霁民欲解衣宿忽冲风骤雨水暴至闼启膝没及溜荡胷至门已溺死如是食顷并海死多数万人监故千余家市肆皆尽茅苇有无起灭波浪中老子长孙无复安宅四十年濮阳李寛知监事民赖其力始就髙燥立栋宇坊巷绳引闾伍鳞次既满诸司辄留止不得代凡六年而监市成略如丙戌前矣噫四十年而后得一监官何好官之难遇欤虽好官六年而后集然则以急疾草猝为功者非虐欤以故李君每来予礼接不怠君以其母夫人状授予铭不辞夫人郑氏徐州人曾祖仅从祖望之皆有名先朝至侍从贵人夫曰朝请大夫浙东参议某丞相文定公迪五世孙太子少保东之四世孙既生大家其归又相门也家法不教而严家政不虑而修参议为奉直子夫人前后事舅姑无违爱子不异庶嫡遇妾媵尤有恩参议没子孙遵其德贵贱百五十人合堂共食令壹而和职分而同新嵊之郊以为是北方名族能存其旧风可效而行者也夫人卒年七十五葬从其夫子十人得仕者文宿与寛也孙若曾孙男女壻若羣孙壻又数十人呜呼可以为众矣铭曰其众则增其贤必升夫人之承嘉定八年二月日 

宝谟阁待制知隆兴府徐公墓志铭 

公讳谊字子宜一字宏父温州人有徐寅者相王审之寅之孙薄其官遯于平阳自号处士寅以上无世次而处士庙于沙冈为别祖公二大父仲熙世充考迪哲皆以惠爱称今江南石马头百间其所为也公贵赠迪哲奉直大夫公登干道八年进士第教授池州江浙后进负担来学宰相曰当为太学得师除博士迁枢密院编修官太常丞天子亲政久威柄积上臣下多惶恐顾望事惟奉旨而行公谏曰若是则人主日圣人臣日愚陛下谁与共功上色庄改论乐制公对宫乱则荒其君骄商乱则陂其臣坏上遽和容受规徐曰卿可谓不以官自惰矣丁奉直忧知徽州光宗内禅公奏三代圣王有至诚而无权术至诚不息则可以达天德矣愿陛下守而勿失宰相邀公留公谢曰某方欲劝公去奈何歙县上妻杀夫以五岁女为证公疑曰妇人能以一掴致人 

死乎缓之未覆也既而实税于庭死民母及弟在焉乃言我子欠租系久不胜饥大叫役者批之堕水亹耳宿昔死矣然后保正伏罪并劾受赇吏阖州感动所谓实税者婺源户余三万而逃絶六干其新安还朱乡户税役十无二三公始令民以于照造簿自实其税应者蚁集婺源诸大豪不喜谤于朝移提举浙西公请讫籍而行不听公在徽常单行入村落除其赋万缗山谷叟老具皷笛侑酒送公泣而别过朝疏兵民十二事持不下留丞相请付外上悉钩摘要语多施行者时方拜右丞相将引公自助延纳甚密公曰上圣质寛平相公宜匪躬协赞若意向有偏祸不旋踵揖而起浙西水利尤重公论其切于时者曰昔下流不疏而水上溢故凿直曲港还三江故道开宜兴百渎所以顺导下流也惟髙亢田径乃潴偃之尔昔之言水如单锷郏亶皆是也今开呉松江下流与宜兴渎属之海者无虑数十百所异时浦港磬折以趋海今近浦之民多取径直决苏湖常秀旧为泽国比年雨或后至种且不入盖围田众而疏导多也小人见利不畏其害围于浅水既为髙田围于菱荡既为稻田二俱不已复有下脚始之重陂大半为土始之良田背水自晒十日不雨农废作业然且承用旧说又将疏之失利害之实矣故旧田沟浍当浚治围田下脚无辄开已开未填当捺合今之言水者能行是三说则髙原旧田还为衍沃而农不病矣入为吏部郎迁右司左司今上即位迁检正中书门下公事兼权刑部侍郎岁不熟半天下宰相以命公吏或夜半携乞米奏至歘起拥被烛其重轻量分数应之报下未尝失时刻进权工部侍郎知临安府公叹曰京师弹压如传餐耳况应办手掬食也首善何所仰请于上曰今鳏寡孤独夜宿暖堂寒苦而僦钱无所得臣欲度都门外为八居养院费大不给内帑皆三朝恭俭之积陛下幸图之上蹙然曰卿言是也赐贯余四万即相地市木会有御史刘德秀疏罢庆元元年三月也胡纮再疏责副团置南安军移袁婺州嘉泰元年六月始听自便久之复朝散大夫提举崇道观二年王师北出以公知江州辞不获与子浑杖策赴郡敌数道迎拒兵压江汉奸民乘隙谋乱讹言相恐公捕诛首恶字其饿羸恩接宾旅募人于浙东部分练习烧墼筑城创轻舠船往来捷疾繇夏口而下依公为强敌既去朝廷是公所为除集英殿修撰寻待制宝谟阁知建康府兼制置江淮初敌围庐楚不下而归犹缀濠州以待和时时抄刧与我师遇杀伤相当淮人大惊复迸流江南在建康者数十万皆曰敌再至矣公昼夜拊循益备御请专扞敌勿从中御朝廷疑于和戎弗利亟移知隆兴府黑风猺罗孟传与其叔罗时忿争雠杀湖南抑孟传而右时孟传怒杀飞虎亲兵以叛祸连江西吉贑四州劳于戍守孟传囚土豪以情愬公且乞降公为列上曰受降非臣事也顾大计宜听诏许从江西降而公已病既而赏及两路公不预也嘉定元年有星陨州之南明日七月朔而公卒年六十五二年十一月朔葬于鸣山夫人宋氏先公卒二子冲迪功郎浑将仕郎长女嫁西外宗教林士逊次进士章学礼幼未行也公少而异质自然合道天下虽争为性命之学然而滞痼于语言播流于偏末多茫昧影响而已及公以悟为宗县解昭彻近取日用之内为学者开示修证所縁至于形废心死神视气听如静中震霆冥外朗日无不洗然自以为有得也前后执政以国事访公者告之必尽初光宗疾免到重华而日视朝毋改中外交章论切公既入谏退见宰相泪落曰上慰纳从容然目瞪不瞬而意恍惚真病也已盍为诏四方祷祠郊庙进皇子嘉王参决留丞相未及用逃之徐村上使公谕还浙江亭复其位疾终不愈孝宗崩又不能丧公与少保呉琚议请太皇太后临朝扶嘉王代祭答羣臣礼幕士取帘帏俟命后自祭奠乃止于是将禅上临丧未可知也公忧愤呕泄卧责赵丞相曰自古人臣为忠则忠为奸则奸忠奸杂而能济者未之有也公内虽心愓外欲坐观非杂之类欤国家存亡在兹一举赵公问策安在公以知合门事蔡必胜授之使同为知合韩侂胄固请于太皇太后禫之旦嘉王竟立呜呼当是时谤讟横流而天下之口不可遏矣微公定计将使一夫攘袂而趋然则社稷永安而宗庙常尊泽施于今者公之大节不可掩也余观公忠利惨怛能任大事视人如已本无以取嫉于世而世亦无忌公者独侂胄既得志则骄肆公面诲之惭恨故得祸最酷流落十年不复用铭曰古之闻道以身为言开干阖坤圆方各旋后之闻道以言为身因其已行笔舌之陈人实不弘狭而易安公胡早悟婴此百难绍熙讧讧天作闵凶举世惊哀莫敢弭锋公初何营裂肝碎脑公后何成宗国是保彼谮人者不祀忽诸畀尔枕席诒我泥涂生不求荣死不求谥人臣之义惟以自致鸣山髙髙终风续涛爰居时来助其永号 

中奉大夫尚书工部侍郎曾公墓志铭 

公曾姓渐其名字鸿甫建昌南城人曾氏散居江南闽浙士无不取卿相其别自抚州房居南城者至公曾祖处仁祖度始种殖于学为儒先生父发用累举恩监文思院公生未十年徧读经史黙诵左氏能通举大义笔下语五六十翁不能为踰冠三上省以第二人赐及第授承事郎签书南康军判官政纎巨一佐其守值旱饥沿村劝粜又决狱问囚走旁郡劳苦未尝辞诸司赖其亲已合议荐之公逡巡辞曰一路当荐有几不知求何用我曰名孰先于子公曰刺举不责功实而以名取人纵我急进不爱惜得无反坠弃之乎固辞而免召为国子正迁博士秘书郎实録检讨官时论者方以道学为伪攻讪出一口公厌之求去得请矣有觉其不可者留于朝迁著作佐郎兼考工郎官求去不已知滁州会新立法不更邑不守边请主管冲佑观知兴化军将行文思卒初韩侂胄阴执国柄宰相以下升黜在手公不往见故御史程松希指罢公至是侂胄自为平章军国事未毕禫而以秘书丞诏改著作郎兼兵部郎官军器少监秘书少监公以骤迁为非复求去不许方下诏北伐直北门者既辞不就将用公公曰吾初不与议必用我即以自所为言者具之诏遂寝又将以公检点枢密院机速文字公复力陈不可又寝连求去侂胄虽不乐然极重公迁秘书监兼国史编修实録检讨官兼权中书舎人自侂胄贵台谏给舎供隶役弹劾封驳皆具简请命意所欲者指授行之侂胄殊不以望公有论执实时止右史陈子翀归自泉州众畏其凶险公曰是尝无故自言为察官者今地位已髙必亢颜据要路肆其噬搏善人无类矣侂胄不敢违为改一州使去于是女真虽退而濠州屡扰小使议和久不决敌坚责正隆以前礼赂持论者各怀苟且公虽衍大义载于训词扶善警奸得承平奥雅之意又为改定誓书以存旧体俄而侂胄死素抑夺者多收用而赵彦逾亦在中公争曰彦逾无预世道兴衰何为于此又将籍故宰相陈自强之家公又争曰国家本忠厚为德二百余年矣岂以自强故薄哉时公已病于更改向背之际多不合慨然叹息曰天下事止于是邪遂以亲嫌乞免且以病力祈去除权工部侍郎升史官为同修撰病遂不愈开禧二年十二月二十九日卒年四十二顾其子曰汝虽贫尚有田宅谨持门户无因我死乞怜于人嘉定二年二月十八日葬于太平乡香山大人汪氏封恭人子曰颖茂承务郎监福州水口镇曰颖秀修职郎新监绍兴府苗米仓曰颕敷早卒女之壻曰卫樗某官幼未行公孚尹明达既早慧长益贯研古今出其英华皆有新意方得志于科目不知者以凡人料之谓其驰逐资富贵鲜淟相矜伐而已而公谦明无傲世之行简逺无近俗之名未得不愿进暂进辄求退处乐而忧遇变而安当庆元嘉泰开朝衣负涂炭之羞而以氷玉自洁青蝇蒙樊棘之诮而与鸿鹄偕逝合德引类思深虑长天下以为贤而宜书死而宜传惟公也铭曰孰司下人逐死奔生有膏其污不臞其清是为鸿甫正性之闲众攫羣攘舒徐其间时虽我畀我不时即进怯退勇先义后得终于开禧始于庆元吉士庇国如珠润渊日之所杲月之所耀不可盖藏可以并照香山之冈云木茫茫其年短折其存永长嘉定八年九月日 

毛积夫墓志铭 

毛予中字积夫髫鬌有杰气十七时沿江淮乱后邸店未复卧起草中时时与小冦遇行数千里知形便阸塞涕泣曰管乐不再生耶夜捕鹿迷失道旦见楼堞矗然合肥城也值帅方打围戈甲耀日居荐虎皮道旁燔肉煮葵菜浩歌纵饮弗为视帅揖语大惊延上座稍长亲师友学习今古诸生不能言者尽为言之复出沔鄂得肾豪名世士识别相与欢甚因留门下终身所至专席髙论衮衮无对怒马独出不施鞍勒或入酒垆凭髙悲啸众共恠不敢近荒旅穷肆饭客常满或闲门袖手借书危读经旬月无不通人畏其博而专也然不得骋于科举礼部尝欲第其文又议不合而止余屡讽君年过五十矣气惰将衰血燥将臞宜返耕筑室以顺天命无徒取俗子赘疣也君怏怏不自喜尚行游无怠至踰六十度决不偶矣始弃去蔽长松吟小山招隠诸词哀愤激烈作振衣亭请余记未毕而病嘉定八年五月二十一日以书来曰某自量不在友朋下幸赐之铭抑扬咏叹之死不恨矣其明日卒呜呼人之所长世固不易知君之所有人亦不能察也然使其当蹉跎之年而与之以奋近之日则必损竒特之行而为平易之趋矣讵轻测哉所居瑞安深谷号毛家山以毛姓者二千人祖镗九十三父骧八十六皆笃学好善称于乡君自谓寿种故其规图常寛逺若有待然纔六十五娶张氏正而婉生四子允兑兖充二女辑辅再娶康氏一子曰应早夭九年某月日葬瑞峯山广度寺允来速铭予老愦愦下笔未数行耳如附蜩头眩转不自支其于抑扬咏叹之意盖微矣故所述仅如此然可以观其畧也铭曰不设志以灭命不厚生而薄性古之人哉嘉定八年九月日 

徐文渊墓志铭 

君名玑字文渊任主建安簿麻溪峒民业铸兵鬻盐者官穷治羣捕因相聚为逆多杀伤官军州恐以君将而往君不用众但命土人持榜告谕皆散去罪止三人监造贡茶其长欲取于数外君正色曰此人主所以荐天地宗庙非臣下所宜得移水州司理兵官大执平民为贼冀以成赏君明其无罪尽释之丞龙溪县城旁陂旧称溉万顷豪党私以为田陂浸坏君既按视即疏凿如旧规移武当令改长泰令未至官嘉定七年十月二十日卒年五十三初唐诗废久君与其友徐照翁巻赵师秀议曰昔人以浮声切响单字只句计巧拙葢风骚之至精也近世乃连篇累牍汗漫而无禁岂能名家哉四人之语遂极其工而唐诗繇此复行矣君每为余评诗及他文字髙者迥出深者寂入郁流瓒中神洞形外余辄俛仰终日不知所言然则所谓专固而狭陋者殆未足以讥唐人也得魏人单炜教书法心悟所以然无一食去纸笔暮书稍近兰亭余谓君当自成体何必兰亭也君曰不然天下之书篆籀隶楷皆一法法备而力到皆一体其不为兰亭者未到尔非自成体也此论余尤骇之君与余游最早余衰甚朋曹益落君将请于朝弃长泰终从余未及而死垂絶忽长叹言争争者数声其妹抚之曰何争张其目视曰天争妹又曰天何争复力疾大声曰争名也遂卒嗟夫君之志固逺于利矣岂以名未就而有不足耶徐氏自君曾祖逢祖赠曹议大夫泽为泉州晋江人皇考潮州太守定始为温州永嘉人君娶刘氏子曰鼎国子学生曰吕八年十月十二日葬建牙乡郭溪铭曰如是而足以名欤则所名何止于此如是而不足以名欤则古之为名寡矣呜呼文渊其视斯铭余之所传天亦不争嘉定八年九月日 

故通直郎清流知县何君墓志铭 

何君名瀹字叔禹处州龙泉人其为南城簿明州造船场皆以忧不任事后自温州司理绍兴府北较务六年而用荐者知清流县开禧三年八月十五日卒于官年五十六先是夫人富氏殁三年矣嘉定元年十二月十九日合葬于北里山子一人曰处权转运司发解进士女之夫曰张希颜君门地贵重盖太传清源郡王执中曾孙徽猷阁待制志同之孙也父佃官差减犹奉直大夫然君自待如寒人单士未尝以势加物居官明恕必举职而不为苛暴尤恬淡逺于声利羣从多已显而君故常调泊如也将往清流值淮北既交兵众劝无行君曰遇患不避义也州檄县馈军前独君能至全椒来安不至也既而宿寿两将遁走溃卒聚滁河无食噪且乱君以戍兵粮贷之得免敌决逾淮吏焚廪弃积而南或又因以为利君独携口劵马草钱五十余万归之总司守怒扣空箧强拘之总为诮谕乃已敌退守与郡僚留金陵沙上卖酒不敢返君挺身坐黄悦村招散民种稻趋刈麦昼夜暑湿中遂得疾县人赖君方再造皇恐扶舆医建康冀其愈竟不起哭而去悲夫自复雠之议出余固恳恳论奏谓须家计牢实彼必不可以进而后我可以不退且盟约久定矣必彼先破坏而后我徐应之不然前直掩而较后曲藩墙扰则堂奥揺矣执事者不审轻动妄发未几勇怯俱弊使据正守义如君之贤者劳苦困极而不得以老死故其丧归乡人迎之无亲疎贵贱皆霣涕雪泣非特其恩厚素感于人亦以君仕不逢失其常所而痛惜之也呜呼非有述于后则何以着君之志而塞其子孙之哀宜处权请之勤也铭曰身都子男兮家相门往而不还兮堕时纷故园有茹兮溪有缗魂乎归徕兮无怨呻嘉定八年十二月日 

林夫人陈氏墓志铭 

夫人陈氏平阳陈营里人嫁同县林璞二子善补善祇二女壻彭表韩原林君田不盈一顷多莱少熟父母老逊其业而林君昼夜诵书攻文髙吟啸絶不知家事事一闗夫人夫人能饰无为有久而若自然夫之父母安焉其后频死丧岁恶田且尽犹力课其子学不怠比寡居而病风湿沉废逾二十年夫人常顺听无悲戚有劳苦之者欣笑弥日得好语而归人以为难当是时善补经营四方杰材伟士无不师友然尚疑信未决独夫人以其志许之已而善补及进士第教授无为军兵乱人相食俟间辄谒告视夫人夫人麾使速去曰汝已出身事君又反顾乎嘉定五年九月某日卒年七十四盖舅姑夫子不疚其艰而相依以成者固人之常理至于饥羸疾痛不失其善而必与以报者亦天之常道此夫人所以兼得之也夫人并家有盐亭山阿阜深衍北者指斗门之北曰是宜家藏善补税于官十畆初光孝寺亦佃盐亭山在斗门之东繇戴家山而北僧以官人所择必山之胜也因内热冐争之曰此吾赐山也既又曰吾山所至也有司索文书验视不酬吏取重货持不肯决僧诅鬼路骂聚刀槊期以死竞后二年御史民曹交相趋符移总总常平司定以善补为直然后十一月初六日葬夫人于山之原呜呼有是哉夫赀不足以买山而葬于官荒之山此誉士之穷王政所必矜也遁耕织之劳而欲擅山海之富此异端之横王法所必黜也铭曰徂徕躬耕葬百丧使皆如此讼何当虆梩而掩孰在亡夫人之归天与冈嘉定八年十一月日 

刘靖君墓志铭 

刘靖君名愚字必明太学释褐教授江陵府外迁安乡令乞致仕嘉定八年正月十二日卒明年二月某日葬城北仁塘原君行已恭与人敬节坚而志厉学必是古尤邃讲说能自浅入深荆人闻者欣朗开达将校改服以听在安乡慈允得民和旁县自占季年再倍夫繇果求艺皆通方之材非以儒自局也始君甚幼家零落待我而衣食父死伯不吊疑将祔于祖一夕轝其柩他山哀呼僵踣几不活者数焉遂羸毁终身入太学凡三中上舎积岁月始升名比脱纻袍五十余矣忧患之味早视众所甘待若辛螫余丞相素知君至是且召用澧守苏若霍诸司杨吕范又争荐君然自谓逾六十矣髪堕齿折何以驱驰一世竟舍去不顾买宅城南四无垣堑萧艾数尺尝展巻长哦醨酒薄羮盎如也垂二十年至八十三而终郡人髙其行无不叹惜观文殿学士何公率尝同舎故学徒共谥曰靖君明其无竞之德可宗于时殁有以思存有以劝也舎法者馆学之地也以经任为限盖有委心归计于未满之先矣未有灭迹絶影于既满之后也作邑者要路之储也以改官为急盖有因縁属托于破白之初矣未有逡巡退却于及格之际也虽然道逺俗散而天下无肥遯之士流风所扇既莫不然而君岂异于人哉惟尚往于招徕之不豫故谓之知耻迎受于筋力之常衰故谓之知命此君之所以自安于古人而今人以为不及也君之九世祖曰存以上柱国自建徙衢为龙游人号江潭刘传绪至君虽宦未显而德皆余于隠矣两娶徐氏又继以留氏子曰克曰几曰凡女嫁进士应弥明孙四人女孙二人铭曰量人而退非曰自晦量已而止亦其常理有或为之有或不能是名靖君于后之称嘉定八年十月日 

郑景元墓志铭 

景元郑氏名伯英永嘉人隆兴癸未进士中科满秀州判官调杭州泉州推官母老不忍行食岳庙禄九年终母丧授宁德县丞福建提刑司干官犹不行于是六十三矣遂以绍熙三年四月戊午卒十一月壬申葬西山余家奥原上二子为仁次求仁早夭女嫁蔡幼学李复陈鉴世常病景元负气不屈折故不用殆豪士哉以余考之景元信道不苟且寜不用盖志士欤方秦氏以愚擅国人自识字外不知有学独景元与其兄推性命微眇酌今古要会师友警策惟统纪不接是忧今天下以学名者皆出其后也其论议愤发笔寛墨余佞者褫魄贵者夺色岂血气为之使哉然则志也非豪也故事第四人与上三人踵蹑以进累日月皆至卿相景元耻自言故甘为选人最后朝廷以干官者拔滞淹之一门也景元笑曰此冗官尔法当废省可身践之乎卒以疾辞夫思其职不利其禄然则志也非豪也自其兄及薛士隆陈君举擅一世臧否号为方峻景元不然虽闾巷一介之善甚或辈行絶数等未尝不委曲外比售其声名家产无十金僮仆单特宾从昼夜集<绝刀>肺烹蛤蚬蔬橡杂陈之急难窘助扁舟径往夜半扣门摄衣皆出矣景元果豪耶不以富贵适已而以贫贱狥人耶故曰亦志而已矣始行之游陈郑间后壻郑氏景元为余言参政李泰发之孙委禽焉吾顾不敢已而中第今为临海丞景元殁二十三年夫人黄氏卒既合葬时行之以龙图阁待制知福州书来曰郑公逺矣宜于此乎铭夫豪与生尽志死不灭立德之本也孔孟所尊也何较逺近哉铭曰陈代尝言枉尺直寻孟氏所诃曰有利心嗟乎景元尺何必枉既定之荣矢而不枉以介责身以通恕人饿于西山草秋木春嘉定八年十一月日 

东塘处士墓志铭 

昔平阳陈岩学能造微为陈君举徐子宜密授不幸早夭二公哀伤俾余记其藏时余自都返缭出荆州茇舎仓卒岩弟志崇踪迹参讯追及余西山重戴拜伏又逼同婺越两界乃得以竁志崇词藻精丽从余久每语家人细大辄噤不吐余窃恠诘其故则长忾泪落曰吾兄铭而吾父踵逝亦有意于子以吾未与士齿也率三岁迟之迟六七而吾老不堪士矣不敢怠不敢请即死无以见吾父嗟夫余文无用于地上矣岂志崇姑欲慰其父兄于地下而然耶君名瑾字国器繇左厢兵马使十世为石床里人床方三寻平如琢相传古有异人所为饮奕也君轩岸沈雄言动未尝妄既苦志不酬右书左琴以善娯乐其行常损已益物种植甚逺积累而可称纪者众矣然最著者在东塘初县驿道东北皆行水中漱淖垫没数十里晨瞑风雨咫尺断还往北塘合一县之力间乞丐大官厯年多犹未备君独用一家力栽石取底东达之海阅闰而成坚悍可屐甚潦不能淫人以为君德更号曰东塘陈氏余尝患世之富贵苟自肥于民无毫发利益君虽贫贱不为身计特作此塘利垂无穷可尚已卒年七十夫人林氏先九日卒林氏淑而知礼事姑九十白首尽敬闺房资以为法志崇弟曰德崇二壻曰林萃邵持正既葬君于安仁山二十年而孙男七人皆以长立孙女三人其二已嫁而曾孙男女亦三人君尝以志崇德解恩与修职郎然不足为君道而君亦讳不肯当也故题其墓曰东塘处士而铭曰承于祖而未信付以子而犹疑孙衍曾蕃东塘岂欺嘉定八年十二月日 

中大夫直敷文阁两浙运副赵公墓志铭 

公名善悉字寿卿父不尤知横州祖士起武义大夫曾祖仲驯开府仪同三司繇仪同至太宗四世横州初入宗学以文占上舎而有武力靖康之难走相州与岳飞善聚兵万人将迎二圣雄张河南北巨盗皆避之曰此小使军也髙宗立以众归御营复从飞武昌飞死秦桧夺其兵抑守岭外而殁公孤愤激发痛横州以投笔自挫束置袍笏不挂身娶妇清江一月誓之乐清舅家赁僧房业举子夜诵依佛灯或日昃未爨履袜穿垢如是三年得京官往视其妻未及境有萧某官者同宿漫问李通判安耶曰嘻死矣女嫁宗室流浪音信絶数年矣公笑因叙本末萧惊异后公为郎而萧位执政为上言如此知无锡县丞初有印板帐钱吏茫昧不能理欠负十七八公补旧增新常多三四以上知寜德县邑小易治公亦竟岁无所笞罚通判临安府敏絶为一府冠孝宗知之故令以事至殿中者再瞻相良久喜动色擢知秀州金字牌忽夜下上亲札曰海盐地髙病旱岂有水利可兴乎河成至今为腴田还朝命除郎黄参政不奉诏王丞相请与大州知鄂州以嫌改江州始有旨射铁帘公多与金银鼔舞将士奏艺为诸军第一除度支郎中侍从夜直上论朝士能否独称公材前后十数内出姓名知临安府大臣犹难之进太府少卿于是上既欲骤用公而辄于外庭御史遂以为公罪上怒涂抹其疏几尽然亦罢公光宗语宰相赵某今安在寿皇所嘱付也除提点铸钱谏官疏复止知徽州库钱满溢寄于外廊其归公使者尽以代诸县赋移江西运判除直秘阁两浙运判敌使张汝方暮发京口炮车云上风挟浪成山且覆且号夜乙丙公择金山隈处列炬火累百募人钩其舟浮栰以济国信吏白例巻当自正门入公叱曰汝欲葬使人鱼腹中乃已耶升直敷文阁副使宪圣后攒宫复土第劳当迁侍郎公已病叹曰吾昔遇孝宗蚤居此矣今夕阳之照尔润家可也报国乎何有力辞而免庆元四年五月朔卒年五十八八月某日葬明州定海县太丘乡启霞山夫人李氏封齐安郡子曰汝铎承直郎汝镕宣教郎知浦江县汝鄈从事郎坑冶司干官汝鐀髙州文学汝駉从事郎临海主簿女嫁文林郎钱芄朝散郎知宁国府张忠恕孙男二人孙女四人公为政速于赴机事常集而无迹期会不迫而信治财以寛民或贷放而官有余资廉俭终身不用公库物在上前言论率朴透底无枝叶上亦坦怀欢笑肝鬲亲厚尝谓公曰周天下事每日须过朕心下一遭留卿相聚正欲共此不可逺去也盖孝宗之有志于治如此用人必亲简雅不任宰相宰相往往惭沮曰此何以得进同类亦耻不预辄噪曰此繇某来也虽疑似无实然卓然被知于人主者地偪而交疎孤外反甚矣故虽一意保持而不胜百计之排斥嗟乎方公盛年使其朋党比周矫揉以应虚誉则何惧不用而摧残困折终不能有所为者岂非伸于上而顾屈于下哉其后天子一切恭已以事任其臣举鴈行鱼贯以听而公于是时亦始为任事者所知然公宁以人主之知受屈于永久而不以人臣之知求伸于须臾此余之所以贤公也性专介重执未尝曲已徇物荐士尤谨在两浙或请荐沈桯公以桯犯赃不许在江西荐许中应李肃皆善士时所谓伪学畏不敢举者也在秀州黄洽为中丞荐其所亲公闻澉浦监镇赵师石之材而未识也荐而后报曰宜以中丞所亲为后洽大恚故迄其去毁公不置呜呼此又可悲已铭曰富矣启霞金碧暾暾四兽维之中可一棺咸曰天造树以斯原噫余赵公旷度逸羣神往无方岂视之坟懿其遗声以世厥存嘉定九年二月日 



水心集巻二十二宋叶适撰 

墓志铭 

厉领卫墓志铭 

君初名仲详后名仲方字约甫有厉文才者婺州东阳人也仕唐为都督刺史文才四世孙元为殿中侍御史其居号御史里乗骢乡元之后至君曾祖凝祖邦用皆不仕而父邦俊以君仕赠武义郎君中绍熙元年武举任侍卫步军司计议官武学谕合门舍人副贺生辰者使于敌出知安丰军复还合门出知和州王师北讨赖其能就权庐州俄召授左领卫中郎将敌内侵朝廷忧在江北令君建康防守敌遁归复还领卫用御史疏罢主仙都观又用中司疏降秩徙邵州嘉定五年九月二十五日年五十四卒于邵州九年二孤倬俣始以柩返十二月庚申葬于仁寿乡鲍庄纸白山始君与余读书诸生旬沐岁省皆散去君独闭一室未尝窥户并试两学士若文有余者博士蔡镐见而骇曰吾周旋武学岁月多矣未省有如此文字余笑曰此非子所知也已而及第第一人然自后屡举进士遂不中共入合门试而后命盖天子所以异待武人比于馆职被命者以为荣而领卫尤亲近君顾不好特俛仰系縻其间不欲絶也嘉泰中边事将动谍妄言敌衰有证宜即取君在安丰尝奏淮北饥民扣闗求救接初无意也柄臣遽从夜半下其议议者因共指君为开隙生事语闻四方虽其故友朋及为士者亦交尤之敌既卒叛盟而君竟坐贬死鸣呼可哀也已夫缙绅守和亲介胄言征伐繇汉已然矣其不能相合而相非至于喧忿诋悖而相加以恶亦其常情无足恠也故季布廷诤欲斩樊将军而臧宫马武之请至烦人主谆悉诏谕而后止岂非往事之明戒也哉君为武人盖失路误入尔人犹以故步期君其所以责之者抑所以厚之欤然使君致其壹于进士何患不如武举所得褒衣大帯掌幄中之论无冐十死九生之危夷俟而訾其缺则人之所以责我者而我反以责人矣不亦又可哀也君劝安丰种桑数十万株垦田数千顷置歴阳军实甚众后人用君所造九牛弩射杀敌骁将于城下又用战车败之清水镇素不识田琳而知其材以告余余为言于朝使代李爽戍合肥敌不敢犯来建康也敌屯定山十余万君募石斌贤夏侯成再破走之敌留六合余趣君君曰敌其当自退不亟出兵敌卒去其谋効审的多如此然世人责君方深故未暇明其功虽余亦不敢言也斯又重可哀也夫君娶张氏先卒再娶同甫陈氏子四人曰伦曰倬皆太学生伦早夭曰俣江西转运司进士曰合女嫁呉瑾承信郎吕珣孙男一人曰简君母呉夫人惟一子自君之贬常悲思哭泣比死哭不絶声及还哭之恸以殁噫子禄养而不及终母寿尽而逢其凶若夫人与君其又皆可哀也铭曰呜呼厉君迪知忱恂百家纵横六籍轮囷亦既豹变刚柔蔚文曷履虎尾丧其匹羣人喜攻瑕天独与纯回祥复亨展也子孙嘉定九年十一月日 

赵孺人墓铭 

嘉定九年十二月壬寅赵汝铎葬其妻楼氏于乐清县永康乡崇福山楼氏在四明累世贵重孺人父锷知鄂州从父钥参知政事皆以文学名当时女兄弟百人相视以能相听以巧功容范节自然应会孺人尤谦敬谨约始归赵君少年为材吏头角暴起已而久不合退居山穷水絶处慕王霸梁鸿夫妇赓麦秀五噫之歌将遁身逺踪以自娯佚而孺人特喜浮屠道常危坐疏食食纔半掬滋味甘酸未尝经口若无饥饱之意家人以为难且惧其瘠然莫能回也是年八九月有上气疾医每煮药辄静定寂黙药不果进以是病革索浴洗换新衣提青背子白其姑曰奴死罪不应着此下见先舅然去路别人间浮侈之饰无为也己丑已卒二女素孝爱拍肩啮臂振床哭踊无数久之忽开目曰汝不晓事妨我复起愈危坐诵佛名声声相连气浸劣命所善更迭诵念不已庚寅向曛黑大呼曰弥陁接引可去矣遂絶弥陁者释氏所言往生西方极乐世界者也嗟夫生固无所来而死亦焉有往哉然自恠竒诞谩之说行于中国聪明豪杰之士畔而从之以彼分别影事之心醉梦沉酣于其间至于生死之际变坏逼迫其不颠沛失据而能全其守者千百而不一见也而孺人顾能之何哉岂古人所谓恒德之贞妇人之吉者特其学之异而然欤传曰人死斯恶之矣无能也斯倍之矣君悲伤既甚而孺人之死又能卓伟如此故为记于墓上铭曰天地氤氲孰饯而生其死则已孰导而迎执妄为神异说孔殷安尔直归勿堕勿沦嘉定九年十二月日 

故知广州敷文阁待制薛公墓志铭 

公名弼字直老薛氏自晋徙闽者左补阙令之在唐有髙人之目补阙孙怀仁为温州人怀仁九世至公曾祖元礼而父强立始及第终江宁府职官公政和二年进士任怀州刑曹教授杭州召对语不合教授沧州年饥赈以学廪守拒之公曰民饿死士何忍独饱籴不偿某当坐已而补旧有赢粮焉辟浦江令时所至告事魔者牢戸填溢县亦诬逮数百人公一笔放遣燕山免夫钱既集而郡仍别科公执不下民自载输官曰寜费钱母失令也知桐庐县清江丞监左藏东库中官王道使奴挟旁视绢美恶多取之公白长贰下奴狱惊曰何敢然亟移病请致仕长贰度不可诡奏宗室不奉法纵奴横帑藏阴祈道流其仆且以旨押公就职乃已女真犯京师李刚定议守御众不悦公意与纲同除太仆丞参其军城围解迁光禄丞公尝言姚平仲不可恃未几而败纲救太原又言敌必再至宜先事河北且纲不当去宋伯友提举河防以点捡见在粮草从伯友为计划甚众皆不用乞罢归提举三门白波辇运又上书择代伯友者既而分委安扶等李回复守河公叹曰今败矣遂主管明道宫六年髙宗帆海入青奥门幸水陆寺公见吕颐浩言岛岸萧条无以安上躬不如跸郡廨增舟取财皆有定所民不加敛扈从休息提举淮东盐湖南运判王燮捕扬么久无功更命岳飞么据洞庭陆耕水战楼船十余丈官军徒仰视不得近飞谋益造大舟公曰若是则未可以岁月胜矣且彼之所长可避而不可鬬也幸今大旱湖水落洪若重购舟首勿与战逐筏断江路藁其上流使彼之长坐废而以精骑直捣其垒则破壤在目前矣飞曰善兼旬积冦尽平进直秘阁是冬震电大雪氷厚尺余席益煮粥于市益去尤甚白昼剽劫羣行而飞责月桩钱鄂鼎运分拨米甚峻公具奏天灾民穷词甚哀切上恻然动为捐二十万出广西常平贷之潭永间始复生理王彦自荆移襄迁延不即赴彦所将八字军中原劲卒也朝廷疑有变以公直徽猷阁代之问策安出所从兵多少公曰若志在除彦某书生也非所及代之则湖南送吏足矣彦殊不意公至径入府受将吏谒大骇公曲折譬晓又大悟即日上道卒赖以全除岳飞参谋飞母死遁于庐山张宗元摄飞事飞将张宪因辞疾下多効之汹汹生异语公强邀宪行军谓将曰太尉力乞张公而诏使随至岳家军马素齐整无故忽諠闹是汝辈累太尉也诸将以告宪宪佯悟曰相公心腹惟参谋知耶飞寻起复时去郦琼纔一月人谓非公此军亦乱矣入为戸部郎再知荆南桃源伍俊既招复谋叛提刑万侯卨不能制公许用为靖州喜曰我得据一州过桃源逺矣即出谢伏发擒庭中收其藏粟食十余年新疆还进秘阁修撰陜西都转运使以左司郎召知虔州主管云台观复知虔州修撰集英殿知福州广州待制敷文阁绍兴二十年九月二十日卒于广州年六十三二十二年十二月甲申葬永嘉县太平山自宣和失驭天下安土乐业之民皆化为盗贼更起灭千万计剑槊不能胜旗榜不能绥垂二十年狙啖势穷乃稍弭戢而虔南雄南安三州楚百粤首尾地尚凭负巢窟炽张如故公前后讨荡俞三古五官朱闗索呉锦等贼相谓剥皮殿撰而闽八郡管天下伍黑龙卓和尚何白旗邱崇廖匕嫂满山红之属数十万公教竒兵立左翼军挍石城人陈敏为统制积四年平豪贼百七十部初闽人依险立砦以守久则自为贼公令有砦者勿葺冦尽砦亦空民返家室道路夷行故绍兴虽忍垢买和终纳外侮而内地驯服纲纪粗伸繇能用公而闽楚之功集也汀州李谷反信宿三万人公急会师断首尾夹击浃辰谷败僚吏不知也海冦陈小三载艘六十距境上给郑广兵三百与期三日求济师不许二日大风贼不能进退尽虏以献请曰始以一击十不自意全公料三日何也公曰苐从吾令无问所以然盖机速神敏多此类而其家所传则有甚异者余不得尽记也方艰难时士无贤不肖皆偷视苟息惟宗泽未及成忿郁死赵立翟兴不幸丧败以功名著者陈规胡世将郑刚中而已公常胜无误不以意气加物裁割应手小大各成殆踰于数公然初佐李纲与时论忤中从赵张事薄晩而秦桧擅国深桧事天下不乐闻虽如公者未有以别异而独乡人夸诵之尔可叹也然桧尝欲引公为户部侍郎公耻以言利进不答颇怒故止于外藩将死乃得待制则公之为桧用自其资所喜而非利之也公既为岳飞参谋飞与其徒妄臣反寃气贯日月独公幸免其子弟或以咎公呜呼巨浸大疫杀人成邱死者之家不怨免者知不以已之所遭同于人也桧果于杀飞而不忍害公天诱之也岳氏何尤焉夫人胡氏刘氏子叔渊福州教授叔宣严州録参恂愉壻呉龟年捡正诸房公事季升参议官孙洪朝奉郎浩朝请大夫泽潮州司理润上髙主簿曾孙师度池州司户师旦建康榷货务师昉象州録参师善师石师睿师山师道师昻将仕郎师昻师正于是后公六十七年前辈无在者虽乡人所夸诵亦渐哀息浩未殁屡请余志其墓不果而余又老且死旦与石皆曰若是曾王父之烈殆其无传乃叙而铭铭曰薛繇亷村派于永嘉建公十二始振厥华公学诗书公本仁义天机流行且勇且智宴安之从士如束蒿砺其颈吭婴以斧刀惟公变化舒惨莫测鬼蜮陈前雷电扫迹闽攘楚刧亿万雄羣恶首既鉏还我良民北北南南再奠枕席助成中兴时公是力天下大矣非材孰理建绍之间数人而已彼或不及磊落而传此实过之寂寥仅存佞碣谀碑何必遽载论久益明铢两奚贷伊柏有孙伊松有子爰刻墓门以示无止嘉定九年十二月日 

胡朝奉大夫知峡州宋公墓志铭 

曾祖表微知解州祖照知丰县父坦赠通奉大夫公名绍恭字彦安歴监南安庙明州比较务心丧免崇安主簿丽水县丞知永嘉县两浙运司干官心丧免通判江州知峡州嘉定九年十月初九日卒十年三月初九日合其配蒋氏葬会稽县五云西乡秦望金山于是宜人先十年矣子曰驹登进士第淮西总领所干官曰騻早夭曰騋徽州司户女嫁古灵陈杓知蕲水县唐榑洓水司马杨皆已卒孙曰永孙德孙右孙孙壻曰山阴在献可公之来永嘉不以余贱陋损邑大夫重坐语常移日意所纵夺微辞抑扬余黙受敎论承平至渡江公卿行事本末其人贤不肖无一差忒为之悚聴跃立激慕摧省多矣而公治县约期会缓征役早计预定阴化潜弭视新进后生乍出智虑聚沙画墁欲以立名字造威福者力相百功相十也吏民皆称公聪明允恕易事而难悦谓后此更十五令无能继者而其前亦鲜及也公既中原故家见闻所趋与南士异外侃乐而中伉简于其巨儒名人虽无不敬爱然犹不自满至暴兴者无所屈改素贵者无所假易然终不示以同异之迹故世虽不能知公而亦不能测也其为峡州即自乞不行六主冲佑观年八十五惫老不生于色慢游不设于身未卒前八日亲燎燔奉祭命驹谒冢下皆如常礼疾作子孙奔走医工交错公笑曰吾命有所悬矣戒其干力曰晴久省仓燥官输速了乎初宋氏赵州平棘县人而公奉议郎兹丕之子也五世祖宣献公佐仁宗赐其居京师春明坊四世祖常山公遂为开封人靖康之难宋氏奔迸或在蜀或在越事定解州家竟不知存亡秘阁修撰名辉公之从叔父也请于奉议以公后通奉而以修撰遇郊之恩任之然后解州始得祀于南方余观五胡乱中国三百年士大夫氏族犹相通不以南北彼此限断葢南之号令征伐尚时至于北方故也宣献赐第在守文极盛之时常山徙宅当稽古更法之际世臣巨室入卫都邑尊隆本朝岂非重内临外之义当然哉甫一再传天下横流至于父子兄弟不能相保飘转数千里外死生莫辨疑信不分特以魂气之所之歆旧祀尔顾平棘今在何许蜀越有无一宗哀哉驹博习古今与余讲中外盛衰详矣孔子许管仲如其仁然则非繇赐所能知欤铭曰继絶于罔象之余立家于播流之后前轨尚存旧闻可守愤发新功益振今有嘉定十年二月○日 

故运副龙图侍郎孟公墓志铭 

良甫名猷姓孟氏元佑皇后侄曾孙信安郡王孙世家具国史以承奉郎监秀州籴纳仓歴临安府楼店务严州税丽水县丞浙东常平干官除籍田令通判婺州知南安军信州召为都官郎中改左曹尚右出淮东运判入为军器监左司郎中直寳谟阁两浙运判副使太府卿兼刑部侍郎主管冲佑观知婺州直龙图阁江东运副复主冲佑观于是阶累朝议大夫初余入呉而良甫兄弟最先至气敛然滋恭语退然益卑齿寒士中不见异余谓世多贤公子习使人亲近已固然尔徐而切偲反复即耳目之近以验事物之逺瞻瞬领彻贯穿纵横虽寒士之深于造诣者不能至后数年行加修名加闻天下言王公家无不髙良甫之义繇此更践内外出夷入险择而守中劳而有成干方举徳而莫有助之者也良甫之学以观省密察为主外所渉歴皆切于心身所觉知皆反于性凡情伪错陈横逆忽来几若无所撄拂而筋骸之束肌肤之会常得繇于顺正其专悟独了动用不穷葢非简策所载笺训所及然余欲其博达伦类尽究古今之变以进于昔之所谓知道者而良甫亦未能也道者天下共繇之涂也使有人焉以为我有是物也将探而取之而又曰我能得之矣则其统已离矣老聃曰道冲而用之或不盈渊兮似万物之宗又曰犹兮若冬渉川豫兮若畏四邻嗟夫聃遁世不回者逊而委诸人可也乃执而自有之若是之固欤良甫立朝无党与未尝示人以同异之迹士大夫敬爱而不敢狎也方籍田时以伪学斥士且尽独不及良甫然遂自乞外补后稍复收引而良甫已先入为郎及兵议起即被使出淮东至兵罢而罹其祸者众独良甫为无所预将用之矣然亦竟不欲为容而去葢其出处之际可考者如此其治民考功因旧循常无所改作必有更革尤务靖重所至皆安其政令然良甫所长当危疑未定之时晓畅彼此之情以济国事会通翕合之日协同贤材之类以新治功故不以一能一职为称虽其可称而亦不足为良甫道之也良甫平居严已恕物不立岸限后进晚学幽人野士有善意者日满其门喜为诗无风形月状浮劣之语间出一二摐然金石有警于世卒年六十一嘉定九年十二月七日也十年五月二日葬于呉县白羊山夫人吕氏子继华舒州观察推官继显丹阳尉其夭也先良甫四月或谓良甫之疾由哭继显而然然则学道之力无用于哀乐之间欤死生命也不以子审矣果以子也东门呉之放曾不如子夏之褊也是良甫之道非离人羣而自逸也铭曰勿谓道存迅疾不留非智能知非力能修惟余良甫少成于天古有今无人十已千操其一机以应万有竭海糜山如屈伸肘余未及死子胡遽亡视此铭者淑人之伤嘉定十年四月日 

王太孺人唐氏墓志铭 

临海王棐之母曰唐氏宁海农女初挍书郎王夷仲廉士贫甚其室贾夫人年已晚犹身治爨涤舅族怜之为致唐氏纔十二岁麤箴细缕釡甑盘筵不唯诺而集繇是无以辱事累夫人者后十六年棐生生时难贾夫人亲为猒胜胞络乃得下又三年夷仲贾夫人相次卒家益衰兄弟析耕不数斛父母迫以嫁不许曰吾必自断其髪然后止凡棐幼长师友笔砚觅举近逺虽费而给未尝告假人见谓孤苦有立志交重棐既乃知为唐氏力也又三十年棐上舍及第佐郡府登朝出守迎太孺人与俱无纎粟改常度毎戒棐禄料未易消当谨身报国而已又二十年嘉定七年四月巳未殁于衢州郡舍年七十八七月癸酉葬临海云溪山又三年棐奉使浙西书来曰棐也惧亲之不获于传辜负罔极是痛然未知旧比应铭否葢古今所称以有容无忌为贤而美不及子以子贵成亲为荣而义不在母若夫擅宠而虐偏嬖而骄沦覆于家近为殷鉴皆是也太儒人始也劳而后食尔暨失主单特空手鞠孩孺心敎意饬隠然律程日就岁成使夷仲之世再显殆天启其节以庥王氏欤乌用旧比也铭曰江包众流前派后别有洌汍泉佐江之竭行为巨川止为重陂唯心之亨是以永垂嘉定十年十月日 

故大宗丞兼权度支郎官髙公墓志铭 

予妻诸父髙公讳子润字毕老主乌程县簿真州判官孝宗知其名召使赴行在公繇逺地下幕一日天子有命昼接喜过望亟装欲往而母杨夫人忽病谒医久未损既而公亦病医无术谩云久且不治矣公惊叹曰明主思见我而不幸母子皆属疾或者天不与吾行耶重留君命无益祗为罪耳遂以请自乞词悲甚孝宗不能夺而怜之为改通直郎赐绯衣银鱼致其仕当是时髙判官蚤退之节闻于天下公既得谢疾寻愈因不复预人事常穿黄草屐刺白篾艇往来田间人罕识其面垂三十年开禧元年起为大理司直迁太府丞太宗丞兼度支郎官初公在乌程疏三十二溇达于太湖复晋宋旧迹在真州起定城营房五千费减十五故孝宗以为材比再出适会讨虏粮乏仓猝籴二百余万珠粲而瓦实江淮诸军涤甑釡待饟至然后饱食朝廷方頼其用而不悦者谓公昔固不仕为亢者也今安得屈而复仕当返初秩而已公繇此坐废即复具野航出没圩圩如其故态不少介吝嘉定十年七十七八月二十日以考卒公蒙城人宣仁后弟士林曾孙也公纪两使留后世赏知合门事父宗之文吏官益薄通判婺州髙氏来南方禁省隔絶公辛苦自衣食不祖舅戚余贵学通古今暗记左傅汉书引笔髙丽为人隶迈肃絜如琅玕玉树无尘土意聴其语泠泠然呉侬楚些物鄙都尽而干敏强力老练世故审动而果虑逺而成惜不究其伐而顿抑以穷死悲夫退固人道之甚重而止者义理之奥枢也在艮之彖时止则止时行则行然则我非敢自命而世亦不以是格物矣公之不得遇孝宗葢时止乎然世莫或知而误言之谓公特自止而已及公悟其不可以中止而上又因而起公此亦公当行之时也然世又莫察而文致之遂谓其既止则终不可以行焉夫惜其止而劝其行人之理也因其止而禁其行岂人之理哉故予于公暂出终处为之痛惜而讣闻之日哭之至于过期而哀非以亲旧私之也先夫人曰韩氏后曰刘氏皆前卒子男曰不华不矜不謭不矜为兄子沐后不謭为弟子泳后皆杨氏命也公既自衣食婺州遗业悉使其弟有之其幼弟公尤爱惜又自辍田以衣食之屡矣女之壻曰鲍子明王田赵希翱刘枀田朝奉郎湖北提刑希翱承奉郎监明州造船埸孙二人曰晋彦宋彦公先治湖武康上栢山豫为冢藏十二月某日不华奉公丧以归恭惟宣仁后以国为家以民为身以贤为命以仁为术治成元佑天所顾飨与宋无极万世载之者也今其亲外家零落细微余十数焉其仅得列于士又十数之一二焉若不华则以庶士守其庙矣士不得以诸侯祭礼也况士庶哉呜呼公之折节复仕为是夫铭曰冗冗万生兮有翘森森千丈兮寒标噫胄出兮宜愈大又不磨卒摧折以尽兮悲奈何 

舒彦升墓志铭 

以鐡易铜钱使常在内地不流入冦境执事者所知而必行也然而沿汉淮上下二千里铜钱在江南不知益而泄于北日甚此执事者患之而不能救也遂其所必行忽其不能救予固疑之久矣绍熙初鐡钱法弊商贾顿亏折所至皆皇惑罢市余偶为蕲州被使一路奉上指尽力安集岁余方少定然自是铜鐡钱有倍再之价淮人贵衣髙食不复易活如往年矣于时州县吏能寛刑审虑以善道佐余者惟舒君名杲字彦升信州永丰人予同年进士也曾祖锡祖子诚幼自知学夜读书设水加水于地毎困寐足跌有声辄惊寤复读以为常其励志如此及第授宁国尉父若徳毋徐接死主蕲春簿辟知同安监又辟汉阳监以鐡钱相首尾十年敎其人使择利害避就有不及不以为罪敎之如初所铸轮郭肉好皆为式于后不可改故私钱遂絶而官铸流通至今嗟夫天下固有易行之法虽不肖蔽昩迷失犹不大壊也不幸而难从非贤者顺导委曲而不抵突以败寡矣易行之法不多有行法之贤不多见适得一人如彦升者相与调护收拾于奔溃恟骇之中可不谓难乎奈何生不尽用而没又将无闻宜余之愧叹爱惜而不敢吝夫词也彦升既去汉阳知新昌县主管江西运司文字分差镇江府粮料院朝廷录其劳使干办行在诸司粮料院迁国子监主簿嘉定九年年六十六矣其五月十七日足疾卒秩累朝奉郎赠其父朝请郎母安人又赠其先后室周氏皆安人明年八月五日子效之似之侃之伸之壻周梦发与为凡后者份之葬彦升于崇善郷大安山彦升病酷吏恣威虐而世以为有风采贪吏横聚敛而世以为有才具常恳切为天子陈其故使行其志残暴可息在蕲春增陂池九百余种稻十万斛新昌复已失税数千而同安汉阳减工费各半使究其材事功可许仕不希进余与石应之强使就辟彦升初不愿也江西以荐往竟逡巡诣选而归使居其位躁竞可消铭曰自上世贵廉方有耻之人悃愊无华之士临民而官治在朝而俗美呜呼彦升其几是矣 

巩仲至墓志铭 

予友仲至巩氏名丰时新迪义理之学草茅士震于见闻多矜露仗狃至他文史言论儒之艺业又昩陋颠倒莫知幅程独仲至抑纵开阖条流品彚应变不迫富若素有予本拙疎不能自达而仲至广导曲引出幽入眇葢为之黾勉迫逐于荒原断涧之侧数年仲至日益有名不幸不得用然有以自负命云侣月跨越汗漫浩乎不可浼而余畏惧怯劣常痼留一榻不敢越户限然后知人之禀分髙下絶殊固非切磋诱掖所能增长矣异日仲至谓予吾登芙蓉上峯因以过子将又发药也而不遂竟死悲夫初仲至以太学上舍对策髙第敎授汉阳军代还旧例皆自学入馆有不喜者纔授江东提刑司干办公事母丧免人曰不复外补矣又授浙东会改法本路人不许为监司属官人又曰再易地而不果其当径来也然卒令干辨福建帅司公事以格知临安县政尚寛简吏民信化刑罚衰息人谓仲至极不应在州县今蹉跎满秩矣尚何诿会其所善为学官仲至劝使拔滞淹士反坐此食宫观禄久之始提辖左藏库于是众意益不厌遂妄称旦夕居要职矣不知语何所从仲至亦不自知也竟复以宫观罢士皆失气悒悒曰穷至此耶今当何为其员外通判乎或曰不能然则正任而待其阙乎犹不与复授宫观而仲至死矣嘉定十年正月晦也其家郓州须城渡江即所寓土断为婺州武义人曾祖焘祖庭芝皆左承议郎庭芝所谓山堂先生者也父法郷贡进士前此科目相传七世矣仲至学敏而早成自童丱时前辈源绪古今音节事之因革总统如注水千丈之壑迎前随后宿艾骇服以为积数十年灯火勤力聚数十家师友讲明犹不能到也其文无险恠华巧而以理屈人片词半牍皆清朗得言外趣尤工为诗多至三千余首自举贤尚徳之义废而进人一出于课试之虚文苟有其一则清资显辙执契而取仲至不多有乎刚者折而不行柔者流而不止惟正已不伤物于用世为宜仲至不宜乎又曰颜渊贾谊短命惜哉非时不子用子不时待也仲至寿不七十乎自上世有金匮石室之藏或达书命谕意指皆选文学博雅之士下至鸿都翰林词赋篆刻犹各专其官出内之吝非不欲参其间技不两能也故苍槐翠竹必植于庭宇仲至可为帑吏乎凡此皆疑误之难通者也性质易无岸谷暇日载一瓢独行田野不问岐路抵暮而返去家二里有龙门峡登眺徘徊慨然曰此可以止矣初阮夫人卒殡于大慈寺东坞是年十一月壬寅二子积耕迎而合葬焉五女子壻曰右监门卫大将军善輶进士髙槐上饶知县张友常山县尉周维新幼未嫁也孙男曰左曰弼孙女二余既为铭而季氏仲同自温州移使江西遂持以归曰读于墓而哀吾兄然十句必九恸不成声也铭曰闻于程子天地之生材甚爱甚惜必有恡固之心蔽贤者为天地所恡固使之气沮志夺怫然而怒聚为阴阳之罚则其人虽大必折虽炎必扑荒落而类圯败而族激哉是言也天地虽甚爱于贤材君子初何心于用舍仲至之灵果上愬于天耶吾谓必且为祥风庆云醴泉甘露以瑞斯人使其富贵寿考蕃永而无极也何荒类圮族之有呜呼 

史进翁墓志铭 

进翁史氏讳渐明州鄞人曾祖简祖诏赠皆太师封冀魏国公魏公以行举子孙位执政宰相君父木为中子贡于郷者再号贡元敌尝奄至四明官吏弃城遁居民不脱死独贡元能具舟楫依而免踰二千人君幼孤育王氏稍长还墓行服哀痛如初丧入太学友呉益恭石天民论事褒贬侪辈用为凖的二兄将分异趣使谒归谢曰笔砚不可废未及返也约成授以载书颔之而已间然自念少而求仕壮则行于人壮而失仕老则行于家既四十矣宗伯不以我为材意者失仕乎尚漂摇旅寄何益始去之山居诲其子于学既厉以古方册事业或今人有善不知必録以劝之已有不善不知必録以惧之曰汝谨为此勿为彼也亲党子弟请并塾同师有过亦折难无隐所以广其子之习也岁时合近比数十家燕齿酒三酌父坐子立至今行之所以同其子之敬也甥宣缯始未知学衣食训诱与诸子均其后两优释褐为侍从有名于时常叹曰非我敢能吾舅之思葢君八子弥愿太学生及弥思早卒而登进士第者五人可以为多矣然世之多者徒长傲崇侈使道愈降俗益薄其所以得非所以敎也故敎以廉不营利矣敎以退不希进矣敎以让能下人矣敎以见危致命则临大节而不夺其志矣非口以率身化之也鞠埙母未葬不得应书有戚容君怜之割所爱山葬其三丧棺以外皆助之丰时中死贫甚族姻欲葬于火君曰礼欤其子曰少迟铢积而葬可也君曰有山则费减十七亦割所爱山曰速矣二子已仕颇有余奁一日集所亲贫乏者散之皆尽初赁宅富人异时益子舍富人忌其方兴竞不许君不复较撤舍止役其无吝情无争气不为机智屈已伸物庶几以身化者故诸子皆平进自守无过求诸孙惟以文字相课督名第累累不絶然则天偶畀之欤亦君之所遗宜然也卒于绍兴五年八月某日年七十一娶莫氏无子先卒继室髙氏有家学子在母不辍诵能言授之书师之礼弊脱簪珥以质酒食亲调尝以进时享必斋治丧屏道佛或以为疑夫人曰先侍郎修厚终礼未尝言岂非不足于礼乎侍郎闶也然于浮屠空法多悟解嘉泰二年四月某日卒年六十七初莫氏葬凤翔郷上水寺山至是叁焉子弥忠朝奉郎知吉州弥恕弥悆通判江州弥悆巩敎授汀州为从父溶后弥忞昌化主簿弥应宁海县尉女嫁臧秖陈焘蒋亢宗孙男嵩之仝之岿之皆发解进士全之攸之岩之长兴丞巍之会之望之一之十之孙女已嫁者平江粮料院王沿江淮书写机宜文字李伯木国子进士臧元坚里士王兴曾君去太学二十余年光宗立诏录旧人语故同舍第勉行吾老矣再封承奉郎再赠承议郎莫氏髙氏安人铭曰以学立子以子立家森其成材舒英擢华有大之椿桂也丛生荫垂东南永延厥声 

林徳秀墓志铭 

林颖字徳秀生三十一年卒自童幼孤苦无慢情戏色居嚣烦之域未尝不静暇也混渔盐之鄽未尝不肃洁也入敎弟妹出从友朋皆有矩法其于学知所谓大者而好之审所谓疑者而通之求所谓是者而正之矣不幸得热疾数日死悲夫孔子曰苗而不秀者有矣夫秀而不实者有矣夫材者所頼以生养也人纪所待以立也人文所繇以明也苗而秀秀而实则民命常永矣天也虽然其不秀者固嘉种非稂莠也其不实者固良稼非稊稗也败之以水旱而不使至于糓亦天也知二本之皆一成毁之自天则余于君无憾矣铭曰其寿为伸其夭为屈去来冥冥理焉攸出十一年十月日 



水心集巻二十三宋叶适撰 

墓志铭 

宣教郎夏公墓志铭 

夏庭简字廸卿曾祖咸祖克修父思恭世家台州黄岩庆元五年登进士第黄岩浙河东大邑赋当其州大半鱼稻之饶被邻境喜让善施温克多异材然自隋唐设进士诸科而其地寂寥湮没无以名称者宋兴且百年始一见又百年始再见又或始二人或越数举积而至于君然后始赢十人呜呼何其少而难也昔王元之苏子由皆病进士取人猥多得者滥易无益治道余初以为笃论然以黄岩观之广地且百里众民过万室累数百余岁矣苟有以取之其得宜不止此然则果欲为治岂轻絶其人使不得仕耶古人各治其国士必先自足于私朝而后及上势不得多且易也今尽取于上复分以莅其下虽多犹少虽易犹难尔且隋唐贵进士号异科尤异者山人制策势亦不得多且易也今无以差等壹命为进士审如二公意必于取士之法大有所改故余因黄岩进士之少夏君获预十人之难疑其论犹未笃也君初补定海尉连遭二丧授长溪簿益读书明习今古亲仁敬士林叔和赵几道皆爱之往来长溪必过余退然下席随所遇若素稔语不妄发问则博辨余亦爱之既而闻其在闽思不出位而以事至者常立决是非少所狥诸司及士民亦爱之调临安府都盐仓未久嘉定十一年某月某日无疾卒年四十六八月丙申葬灵云南麓娶柯氏子二人曰绍堂绍基三女子余固悲君成于艰地而列于稀称若将有以遇之也不幸死则无传铭曰文无害行有耻载六百赢十士慨不逄表幽里嘉定十二年六月日 

兵部尚书蔡公墓志铭 

公温州瑞安新城里蔡氏名幼学字行之曾祖昌祖廷直父赠通议大夫端卿中干道八年进士第初同县陈君举声价喧踊老旧莫敢齿列公稚甚独相与雁行立比三年芮国瑞吕伯恭连选拔辄出君举右皆谓文过其师矣孝宗亲策将为上首公乃言陛下始即位冀太平旦暮至也奈何今十年愈益壊乎语谆切如家人父子又宰相虞允文梁克家养虚誉苟容而张说姨子预兵柄有许史丁传之渐孝宗初不过也或疑天子圣徳方日新公少年论谏盍顺导婉达繇是不得高第教授广徳军通议卒待潭州教授阙执政言蔡幼学未登朝可惜孝宗遽肯首问年几何矣何以名幼学施参政奏孟子云幼而学壮而欲行之故幼学其名行之其字上伫思慨然曰今壮矣可行也已差勑令所删定官对语如策孝宗喜曰解卿意欲令朕立规摹尔甚善然后知上不以言咎臣下而公亦未尝变所言也硕人黄氏卒除太学録未行或请武学参用儒臣为其博士久乃为太学博士召试秘书省正字兼实録院捡讨官迁挍书郎著作佐郎朝廷念辈流多要地犹滞馆下议进擢公叹伪学祸已成朋类将散求外补特提举福建常平茶事御史刘徳秀果言公尝迕孝宗罢再主冲佑观凡八年知黄州福建提刑未上召为吏部郎官国子司业兼权中书舍人宗正少卿迁中书舍人兼侍讲韩侂胄死余党尚梗塞正路公一扫絶窜免尤众号称职除刑部吏部侍郎兼直学士院赵师睪以冬官知临安府公当不允奏师睪之人与其行事众耳目素具也于是四典京邑非臣所知不允必有褒诏臣无辞以草遂止改兼侍读师睪命复下除龙图阁待制知泉州寻提举兴国宫知建宁府福州寛而不犯肃而不残治居天下最提刑喜声威不以狱市还州县客谓公名盛体峻何得许公笑曰此小节耳不足挍也命吏报应无失期会民恃公少安提举使民以田高下藏新会子按不如令者没入其赀公骇曰此大害也昔吾在朝论从民便尔不许第多其兑易而已民赖公获免然提举善士也后知其误卒皆已之除寳谟阁直学士提举万寿宫嘉定十年召权兵部尚书修玉牒兼太子詹事其六月有疾梦神告曰可归矣陨星屋西东七月二日薨年六十四先硕人林氏今硕人郑氏子曰钥承奉郎仙居丞为二弟后者节策节迪功郎浮梁簿策补致仕官曰范从政郎监镇淮酒库孙曰绍老孙女四人十一年四月十八日葬于永嘉吹台乡洋奥山公内负实力而忧世至深愤耻复雠无悠悠碌碌之论节减与民无竒竒怪怪之策所知必立所立必遂不前鋭而后挫不外强而中弱虽于孝宗君臣之交未合自谓爱君惜日当如是矣昔子产増赋浑罕致讥冉有倍粟仲尼鸣鼓葢据末反本之难也非公师友深虑而知化孰能考次熙宁而后节敛目取民困兵骄所以致患之忧而告于上哉若夫不别中外不分正闰恬其仇我俛焉并立甚至以为敌人之徳黎民懐之若天眷命而然则尤公师友之所讳也初我币已入值敌有难不暇受稍定则以兵扣边索中外恫惧无不言当亟与公为尚书即日请对明其不然始诏与敌絶因请固本根以弭外虞示意向以晓众志公汲引而材谋奋审懐附而南北亲条序简捷士皆惊诵谓何勇之决也上方倚以经度西北而公病矣呜呼岂亦所谓鞠躬尽力死而后已乎虽幼以文显无浮巧轻艳之作既长益务关教化养性情花卉之炫丽风露之凄爽不道也词命最温厚亦不自矜贵惟于国史研贯専一朱墨义类刋润齐整各就书法为续司马公卿百官表年歴大事记备志辨疑编年政要列传举要等百余篇今代之完书也资凝重危坐竟日或不通一词龙窟陈同甫言吾常与陈君举极论往往击桮案声撼林木行之在旁邈若无闻吾颇讷之众亦云素无短长于间也一日客尽散忽语吾道一尔奚皇帝王霸之云吾方辨数而行之横启纵阖援今证古厘为十百聚为一二抵夜接日若悬江河吾谢不能乃已则复寡言黙如故故虽并舍连榻不知也然则昔人谓得人于眉睫定士于俄顷亦岂尽然欤葢公之深中隠厚可验于是矣故并记之铭曰智过于师道始可传有佞无仁奚其御焉蔡公直方不习而利寂含吾音璞具六器夜半东升曀于方中执徳不回终以显融君能责难民病能寛夷狄邪气莫能我干木居甚安瓢饮何有世故云化三者墨守昔余从公一字之谦诸子示我书何满奁大典既备法严义粹玉琰其版金縢其匮虽贵有已虽年有止维书无穷以贰迁史嘉定十二年六月日 

福建运使直显谟阁少卿赵公墓铭 

公名彦倓字安卿繇先祖四世彭城侯叔褧为曽祖直秘阁知池州尚之为祖知饶州公广为父调溧阳尉县民潘兄弟横猾积为公私患号三虎邑官莫敢睨公具以白留守陈丞相陈公黙不答者累月一日忽委公曰信矣潘悍仆数百挺刃自卫公开示祸福皆缩却听命遂缚三虎正其罪移扬州司戸有告主藏吏盗钱千万以上适兼狱掾鞠之吏涕泪满颐请死公察其情屏人问故则诸吏所共贷也使视笔帖尽首服一日而足帅大喜然亦欲逮诸吏公恳言某固与约后将无以信帅为抑止差平江军节推摄令宜兴县以牧马劵料为负自南狩则然常预用二年后税民以此徳其令傲不轨法公请诸司合奏释旧逋禁预备百年弊事絶矣知于潜县大胥结豪葛某弄权自恣公列其奸械送府而台吏果欲未减即力争乞先罢御史惮之狱得不变浮桥迫市区水数败人溺死公迭石跨巨梁坚成至今民爱之留其像桥旁公不听曰苏公昔所游也因撤以祠通判临安府台州知兴国军岁旱蝗而开禧兵难作公缓经赋弛山泽通细微村樵贱鬻苦不酬益増钱入之贵则损其直以利城郭永兴令呉格失上供尤多公坐贬秩格愧谢公曰有事时寛民租根本计也一官何吝且叹曰真贤令矣又荐之敌分道进江以南动骇不自保濆卒千人谋据城外千秋观为乱公募能相捕斩者未几以其首至余党惊散人心大安兴国虽小郡而介江鄂中流备守夙设器用犀鋭东西依为重蔽故江淮荆湖两司皆论公当迁以观艰难勤力之臣繇是既转官复减磨勘遂入将作监为丞出知袁州湖南运判罗孟传反累载毒甚郴桂阳公曰猺昔自相雠而鬬我主断不平激使叛逆已前误矣今株营兀戍弥漫山谷战无决胜退虞尾袭误不可再国之忧也若宻间巧说阴诱显击彼肘腋疑顾腹心猜防则还自相雠而灭亦其势矣帅漕议协卒降孟传进直秘阁考功郎浙东提刑初朝廷患开禧会子轻仅卖半价悉改造及元陌止公扶法以便民虽有重比不敢试也已乃升寳谟阁知绍兴府然后尽所以流通之术苗之移于司农者为之代输而折会于民会之滞于州库者为之转籴而资钱于市钱会常相权民无贵食肆无虚劵越事力弱而守以贵人相趋于简陋久则不赀省谓当然鹿鸣礼壊不知何时公始行之储其永费曰兴贤庄筑捍海石塘亦为庄以虞漏穴庙学士馆城池垒壁素毁败者加茸饰丽好比将去不雨数月野草黄赤免下三等户税上二等半免湖籍田米不输举缗钱四十万为荒政助饥羸相扇羣聚陂湖中令尉言且乱公取死囚羃其首刖两足号于众曰此劫菱藕者也其仁智不忍而能靖民如此公虽以徽猷阁再任而旋即用为太府少卿然不乐居中暂入即求退以显谟阁知太平州改漕江西总领使纲运隶其所者皆直逹勿团并公曰若此则转运可罢矣引古今事以辨朝廷是公言如其故然意益不乐复求退移漕福建公三奉使皆称提点子所行皆如浙东州县不烦民不病也嘉定十一年十月九日疾卒于建安年六十四夫人樊氏江氏仲氏皆先卒十二年某月日子成忠郎监徽州酒税宓夫迪功郎严州司理宏夫迪功郎温州司戸崇夫与为伯晟后者从事郎真州録事参军师雩葬公于武康县上柏山壻曰宣教郎知扬子县曾黯尼曰悟空大师孙时泰将仕郎孙女三人幼也始饶州殁而被谴公泣愬十年不避风雨上为感动复所削奉母孝抚庶弟友爱亲善人喜闻过顿悟立改以材取知无所随附其治果敢疏达而归于平恕自小官所至着声绩而会稽之政特见独出近世未有也然余尝怪越中陆海衍沃山水明秀冠于东南家不营而给人不令而服晋唐牧守啸歌饮酒永夕而已若夫趣办救过而以不足日为叹复赋倍输而以不赖生为戚则未之闻也然则何欤天反时欤天反物欤其难易得失昔异而今不同必有故矣故公焦心疲力自末反本而民誉之以手加额而未已也铭曰时所谓材如刃作棱习砥于人以割为能赵侯恳恳如母哺儿岂无威严用之孔时发明开禧收实嘉定恩涵泽濡在越尤盛累阁而进犹梯级间一以卿招遂殒不还慨其生存孰与死灭岸谷有迁兹铭是揭嘉定十二年八月日 

故寳谟阁待制知平江府赵公墓铭 

秦悼王四世惠州防御使叔侯生训之知永丰县有惠政军兴数调发而民不烦孟太后幸江西卫卒反攻县与贼斗而死赠直秘阁邑人哀之庙祀至今训之生公涣朝奉大夫公涣生公名彦橚字文长干道已丑进士昆山主簿乐清尉大旱令索租急而以故事祷雨盛服须公公不往曰损敛已责古人所以召和于阴阳也令不得已为罢催雨寻澍足改建康府推官郡议复台衣税公言地为桑既税之桑为丝丝为帛又皆税之帛为衣且故敝矣又可税乎且又昔之所废其可复乎帅异其言止诸司多荐公者辄推以授同僚章侍郎森郑尚书侨荐福建运司干官诸县欠赈盐本钱数千万贩卖零落令佐积穷馁公请于长一弃除之举员及旧例用亲嫌去公曰无亲安去卒待满而行知晋陵县庆元初浙西饥三十县饿死殆尽独公能活二十万又以羡钱为五等户代输繇是擢监登闻捡院时政出韩侂胄朝士无不造门公叹曰诸人今枉此足易后复直之甚难添差通判江州彭泽县妻杀夫州逮夫之父公曰此县狱所无也而使其父子并为淫妇死乎争累日乃已知汀州嫉诸司不荐名士勉而荐者犹扳置庸不肖中是辱贤也乞诏自今杰材须特荐毋得与凡流杂叶八子千人聚汀贑间约曰破清流县公始至以策授巡尉悉捕灭提点广西刑狱仕畏入瘴地多依阻暮属幸日月尽遣还本举浔守廖徳明廉守刘炳显于朝设抵当库廪落南无食者公念广西重困葢承平时湖南北助岁用或赐封椿钱中兴艰难皆废矣官自鬻盐利十分奉运司六充郡费四然漕司常取其入而州以不足者责之县吁既甚矣且其出纳之数视中州何有而经总钱乃过正赋数倍此民所以尤病也遂奏减经总还二分盐息于郡庶几稍苏上是之即除公运判以忧归侂胄死召为戸部郎枢宻院检详文字朝论谓公材臣将选知临安公笑曰此岂孤拙所堪迁太府少卿湖广总领迁卿修撰右文殿知镇江府辞召仍太府权户部侍郎未几三引疾修撰集英殿知建宁府改太平州辞提举万寿宫知平江府于是年七十矣公曰吾昔不起今告老而起义安在固辞未听女真侵边军书日数十警慨然曰国有急不敢以既老辞也昆山并大洋盗出没不可踪迹以其半置嘉定县凿锦帆泾百港缕络之所宗也又将増隍为城未及而边遽少缓公亦病复辞犹不听使待制寳谟阁以明年七月戊寅卒嘉定十一年也十一月丙申子迪功郎临安县主簿炬夫承务郎监临安府粮料院阜夫合公与令人陈氏之柩于无锡县富安乡苍岘山葬焉孙男一女三公质刚而行良先难后获贵义贱利以治道隆替消长为身否泰以善人进退用舍为已忧乐侂胄始得志郁挫天下士使不自容后颇悔曰此辈岂可无吃饭处耶稍收拾铢寸与之士甘其晚悟未深虑也侂胄既亟败忌者反指为党疑似锄剥不少借公常痛愤谓始坐伪学废终用兵端斥苟欲锢士何患无名而益友之类絶矣材尽而求不获有国之公患寃甚而谤不息非士之私耻也每进退未尝不恳激为上言又以凡在近臣皆当规讽补切夫已见上殿侍从也直前奏事左右史也故又恳激为同舍言毋旷素业隳旧典而公自以不得其言汲汲去位恐不速再命为州终不行一时闻风皆悚慕后相继稍有言者自公发总领号脂膏地甚虚籍为大蠧虽廉能自守而不足捡核隠粮利镪大将専有之十无虑四三公令军别为籍兵逸亡马倒毙皆即报参伍其少多匿不自占辄诘问或传军中狼顾离立族语公曰此特主帅不便尔士卒何损持愈坚三年间籍在人亡赢三万减钱百万缗用遂寛比其去余七百万而诸路累积逋负犹四百万尽蠲之余尝患雅士不亲钱榖而自喜析秋毫者必外为苛敛若夫不出度程之中而自足于经常之内则昔人所未讲也夫虚其一心以乐与当世之贤岂非吉人盛徳哉然是人也与世务常多阙短而精通流速者挟已长以玩物矣若夫兢兢于道徳之意而亹亹于事物之实则前辈所难能也在广西柴中行宋亿他司属官也察其贤迎荐之门生谢启皆削投前二十年祠季子晋陵市将没请余记曰晋陵之先文名胡也节名邹也皆达人也宿道而婉其俗者末也铭曰呜呼文长道逺曷寻岳可量高海可算深黼黻为章宫征成音经综纬错其行钦钦中全一刚以折百壬有书者碑苍岘之林嘉定十三年二月日 

孺人周氏墓志铭 

夫人括苍周氏著作佐郎梦祥之女材任家事偶于三山陈垓妇道修饬君教永嘉方倾身与士接夜诵满廊户烹菜揽糜鼔三伐共食已乃揖就睡夫人常鬻假称其无难色士誉君之贤则及夫人将别小学子翘敏者懐以果饵储以方笔或总其角或束其带顾恋依依尤以夫人为有恩嘉定十二年九月十九日卒年四十十三年三月二日葬丽水县南明山任坞女曰恩娘男曰虎孙君悲夫人不尽年莫助为善思有刻于墓而一郡士亦皆惨惨恻恻自致其请噫未见以法为师弟子而能交相爱若是也岂合于古之道者固不异今之法欤铭曰青青者蔬妇手所择以羹以葅成士之徳弃我顷畚追彼石兮 

故大理正知袁州罗公墓志铭 

罗公名克开字达父家吉州龙泉县干道八年进士贑县西尉父丧免肇庆府司法浙西提刑司检法官知广昌县监进奏院国子监主簿军器监丞大理正知彬州袁州嘉定二年七月晦卒年六十九五年四月丁酉葬万安县官屯山宜人梁氏子曰晟彬州司理壻曰锺如阜孙铚李燔胡焞周约礼未嫁者一女孙曰侣将仕郎曰仍初公五世祖而不及其羣祖官相接至州倅县宰旁房比院策名数十号一州闻姓而曽祖衡祖革父袭虽有文学不预于仕公毎痛慨任为已责他日主司标其文壁间夸同列曰此当一经首必如是者乃为次则公之兄浚也既上省复当一经首士繇此屈罗氏岭外荒貊吏用法忽恣有私假他印文得赇者守欲以伪造符印坐之公争曰此于法欺骗尔入重奈何守大怒戒通引官即司法至谒勿入公径抵案前执愈坚守气夺竟从公议治广昌察而有恩民空县遮监司乞留问知县何所长民杂应曰不要钱不信公人不苦百姓此知县三长也监司爱其语朴叹息而去公详重孤耿立朝不倚援力论事笃而坚多人广席疑难所聚声怡色温必伸其说而后止执政惮其楚楚不敢狎而亦不能亲也然公常无久住意会巨豪竞沙田数百顷计累讼至大理丞评将没入之为贵人徳公持不可遂迁于郴入辞劝上事亲匪懈而已郡山阻水涸斗米尺绢皆自赍诣郡公怜之为代输直数万废永丰银坑还社仓于民其在袁州开禧兵役猝起方取常平啖边军广和籴以续馈挽公出郡钱移于邻境常平独完又上言袁无藏粟俵户停炊汹汹无告和籴亦免约岁用赢缩立凖备库军之百须具焉袁人不知也两州善政为一时冠民绘事以祠公止之曰口成碑足矣龛贮像奚为又尝自咏曰抚摩二字圭三复公直一心衡不欺呜呼若斯言者可以验其志矣始余游吴为宪属捡法偶无官诸生息荫空廨中街卒俄报新捡法官到乌鹊桥矣亟起迎之舟纔胜二十斛青衫手板外无余装余固叹其质易不作官人体然余旦旦挟书坐曹帖牒漫不省胥史顾失笑而公齐比款证覆虑明审无不畏服也暇则从余评论往反余摘其文句尤惊丽者呉士交诵公日益有名后八九年公掌国子余适来为僚又五六年奉使湖外值公居郴二十年出处大略必相与佐佑其间有隆无降也今老至而休四方友朋零落几尽而公之逝久矣嗟夫振三世之幽绪跨一宗之显爵好仁恶佞善士倾与而余又特厚之不幸前死铭职也况晟请之勤耶铭曰以身为旌以宗为成以法为平以民为生进非所重退非所轻要其终归有伦有经念昔吴下暮春监氷姑苏之高天地之清旧游雨散新垄云横孰怜我衰尚力斯铭 

夫人钱氏墓志铭 

同年刘使君与余素旧其守永嘉常减骑数出支坐熟语良乐也一日忽凄然洒涕而称曰吾母临海钱氏三王之孙也而以儒显外妣早丧祖曰家事惟女之任事益理矣然而舅若姨皆曰恩我者姊也故为女而孝吾父信书而已至生业则曰惟尔母之徳业益进矣然而伯叔娣姒各有承禀不自已出也故为妇而顺诸子方携抱所习经皆口授不以烦师其从师质讯反复曰某未善也师不敢慢子不敢惰赖以有立故为母智而明凡此畧皆实行不敢増损云也不幸以绍熙辛亥卒明年而葬于黄岩县龙鸣山三十年矣然而哀不止悲不释何谓也吾母卒时寿八十矣兄允元不及仕允迪定海丞弟允武呉江簿而允济掌教婺州甚哉年之高养之薄也今不肖孤忝母余泽有迹于朝假使者节从二千石后而亲不吾待矣一朝之荣聚菌也一饷之禄稊米也于吾母不加毫末若夫宰木岑翳山云兴伏而阙不以诏斯则罪之大者是故深惨惩痛而谒于子不知泪之横臆也余不识夫人而识其夫曰承务郎讳佑兼力众善笃学至老不以家自浼者也识允迪厚而敏职允武果而通若使君信道执徳终始不变则固余畏友矣异术而同材异用而同方非毓其源而疏之曷至是夫人之贤信矣夫葢允元之记曰必求精于理会于文者噫理本也文末也余不精其本安邃其末铭曰葬也久铭始有徳成于先论定于后 

朝议大夫秘书少监王公墓志铭 

公讳柟字木叔故顺州王氏石敬塘叛贿其地于狄迁永嘉亭山为温州人曾祖震祖延龄父赠朝议大夫辂及其先三世皆儒者不得仕公总两髻赋一举空廷语压埸屋人谓必兴王氏矣既冠以春秋中干道丙戌进士第婺州推官孝宗疑诸州上供得无渗漏乎漕司遽令婺州増斛二万守以下不敢争公独言今苗亩七升罗匹十余千较他郡偏重矣又无故増二万何以共命会新守周权且至走书白权袖以进上愕曰朕未尝加赋也繇是凡议渗漏者皆免移台州推官处州张彭杀人谩谓奴当罪弟张泗佐之狱四五不承公令泗画地状奴所以击死者泗失对泣与兄诀曰昔勘官皆先鞠奴欵定泗和之尔今忽先问泗吾不知所答兄真杀人矣彭遂伏罪一州称明教授黄州义乌县丞州索畸零税帛一分一尺米一勺一升公叹曰就整不失零法已苛矣况百倍诛之乎三言于州乃已东阳俗素悍公摄一月威信大立决事千章滞案皆尽民不敢带刀矩步而出顽乡逺逋争自输委又请其守别置尉统焉知绩溪县江以东绩溪敛最厚民最薄凿山垒亩干瘠大半公积钱买田为新塘六十八堨六浚旧陂[阙]岁得美熟无以旱报者监进奏院太府[阙]坐伪学罢知江阴军蔡泾者江海之交也皇佑中尝一疏治填淤久水不能胜舟公私患之公开渠港五百余里漕挽通流灌注一郡民事瘟神谨巫故为阴庑复屋塑刻诡异使祭者凛栗疾愈众公鞭巫撤祠壊其像病良已迁大理丞礼部员外郎提举江东常平茶盐开禧之役沿江上下警备汹汹置池州不问公时兼守池言顷岁有金花帽一篮挂住此累年矣近孟思齐至符离其人忽指而诮曰汝池州城甚恶姑自完何必来思齐军相顾失色始悟其谍也且虏何畏不乘吾虚一处得入则江南震矣不报募张飞英献缗钱八万请城池州又不许不得已补尤穿穴者深其壕水环之抽里兵守江岸辟刘积中副总管委以军政池人少安召为吏部郎中兼枢宻院检详文字国子司业秘书少监国史实録院编修捡讨官兼侍立罢主冲佑观知袁州未行知贑州先礼教后刑罚贑人在元佑党十有四公徧谕耆老曰汝州多正人如此将百世称之后生可不勉乎民感公意相戒勿犯居数月夜或不闭户矣俗喜麻苎鲜丝纩公课种桑多者减役役赎罪贑广间常以岁杪贩盐空聚落往返号盐子所过辄杀伤官军故有盐子狱公奏申严保伍须行者给凭乃听是岁盐子狱十省八九提刑者新进少年嗜兵而搅事意不合毁公于朝复主冲佑观贑人雪涕前后拥不得行公曰太守数易古矣今不去后当去耳焉用无益之留赋诗而别贑人刋而祠之连去耳焉用无益之留赋诗而别贑人刋而祠之连告老未下以嘉定十年五月戊戌卒年七十五十一月葬于亭山西原娶何氏封宜人子曰炜从事郎东阳县主簿曰爚将仕郎曰熊壻曰承事郎知宜兴县戴桶孙曰僧贤孙女三人公爱民如子母食父训恻恻若有失建其实利不崇虚誉位置处崖峭独特不轻狥物自谓理所到更百折必往或以势见屈过万钧不受也在婺数以职忤其守守贵人也去而再相不一顾周丞相闻其名请见之虽不拒啜茗清坐终无所言在礼部颇久次苏师旦请使见已而后迁公叹曰吾义不交匪人今其止是乎邓友龙劝北伐祈公幸少助要官可立得又曰前日某人发十策骤用矣公力言无草草国与身将俱不利友龙愠曰公壹退怯女子之贞也吾何望哉竟取宣抚去俄而败书闻韩侂胄死缘坐窜流衢信道中不絶至无担夫可雇公归未暖席即奏言权利所趋如炙在鼎朶颐染指何世无人追仇既多复怨必甚蔡确新州可为永鉴滋蔓未已非朝廷福执政善之不能改也初尤尚书袤知台州公为其属相继同僚者楼叅政钥彭仲刚石宗昭郡人石<敦山>逸民应恕林宪之流皆聚焉颇依依友朋箴切不随吏文督廹名一时胜会逺近传之钱丞相像祖戚家子有淳行尤慕公尝笏履到门公亦为折屐倾葢钱公既相用常法叙进公亦用常礼旅谒而已无所请也然揣摩者私料公厚钱甚媢忌者因掎公以撼钱公既去钱愧悔曰吾本以能薄望轻不敢白用王君疑似难明今反累之何尸此位为因固求罢故钱以公退公不以钱进也公四调官方脱侍左三入朝犹在散地虽事多违已而志不舍命虽道欲成名而天不与时噫不知栁下恵之贤耶亦素所积蓄然耶余稚从公至耄岁月相靡而士之变故繁矣若夫所谓大节者于其去就穷达之际可以考焉铭曰王先朔方弃地南徂公虽南产繄北之余忠为干骸义为肝脾彼夸者子肤革是肥欣入不容戚出不惰宁其失物母宁失我既以此始亦以此终尚无死生安有穷通有兼亭山有洊岷渊人欤忽亡徳也永存 

郭伯山墓志铭 

君东阳郭氏名江字伯山始余因君请记一时学术之变在其父良臣语中或咎余不当为郭氏轻言道徳又预疑学废忧愤深切非所谓感人心而和平也学之初兴敏和捷应君父兄最有力四方豪杰不逮门者无几及好恶异议论激奔迸迷匿苟脱讥谤同时为精舍者皆塞向改室或束书敖荡自弃于庸人矣惟君治故馆率子弟乡里紬绎旧业无替旁州比县自我而有科目大官数十焉学虽不以利言也久而不怠则效固从之矣然则戴翼于光显之时接扶于微歇之后护名士流俗之毁而好以重币狥州闾荣第之欲而援以先登斯郭氏常徳欤君本有佐世材用既习熟师友大指芒鋭销尽不复伸吐勘古余日小縁陂塘疎着竹树阻曲簿粗蔽映尔然余卧病不出十余年闻君管押三江袋盐监穿山破盐场盱眙军録事参军又于其间监秦州支盐仓车辂院乌江舒城令辟书四来君不暇答也方咸卤下湿盆夫灶叟尔汝诟病其葬事干蠧百宂君着为条式使后有矩象城盱眙十二里陡山高危谷汲险逺君浚荇叶池铜山崦披剔暗井水泉充益尤为人所称惜其不蚤得试而今老矣葢举改官者垂足而以嘉定十年十一月十九日卒年六十五嗟夫当学术未变时君之品目岂不素定哉奈何晚岁隳落贸贸尘埃中岂若岸巾南堂云卧月起乐故所闻之道而终其身也十一年十一月十六日夫人何氏子楷检彬为弟后者桂女淑孙男宁宇孙女三葬君于孝顺乡罗青原彬守郭西濠上不去曰先人食旧徳惟子是望噫余亦死矣将复使不知者咎余耶学者千万世之传而新美其业以继父祖者楷等之责也铭曰菽也筥之薪也斧之不厌不歆神锡予之其子其孙其仍其昆其学惟实不惟其文 

竹洲戴君墓志铭 

君戴姓名龟朋字叔宪台州黄岩人祖舜钦宣和中进士上书危言天子不怒赐同出身南康军司户父秉中亦有材气补进义校尉不仕尝自赞其像为时所称君生六十二开禧三年五月某日卒娶蔡氏子曰枞曰周孙皆先师以从弟温之子大本为子一女嫁林珍嘉定十三年二月某日葬太平乡黄仙山蔡氏侄滂请余铭滂父镐余友也不得辞滂言戴居南塘山易材海易渔田易稼聚族数十富乐累世自君父祖皆知名而君及从师秉器尤为邑里所敬有巨人长者之徳族人新为宅者将立门以出秉器故有大圊正直门处族人不敢谋秉器知之中夜毁圊夷其地旦而门立则坦然无有族人殊不自意秉器亦不复言葢其平生行事如此甚众君少苦学取友必胜已文记诗歌务为竒卓清简无俗间鄙腐意性介特未尝辄以私谒人而人急难若已痛疾救之不暇喘就宿者与庐露殡者与山然力不逮秉器故所施亦狭而心无不至也殁既久懐其恩者语则涕下不自禁余既闻二戴事而思天下之广人类至多其为善宜不絶可传而不得传者不为少也然则君之得传岂偶然哉铭曰象物之洁以竹自环洲萦渚穿万其琅玕昔王逸少寄于兰亭修竹茂林千载犹青竹洲在亡视其子孙竹耶铭孰诏以存 

包颙叟墓记 

包君年五十淳熙九年十月某日卒十一月某日葬永嘉县塘下原君子之履常思其父之久而存谓有以铭其圹者以为请十二年八月丙辰始克文之而圹閟不可铭乃刻记其墓上君讳昂字颙叟曾祖某祖某世籍鴈池考某爱乐清之栁市徙居之馆头乐清之间路不堠壕无梁行旅无舍葢栁市稍有聚落大姓而君以贤闻君和厚平恕以卑逊韬其材力时发于事之难者壮勇敢决已力强党破散阴类消伏众皆推君为能问学知大义所止不为异人之行人亦莫有指其过温之士几万人其解选拘于旧额最号狭少以幸为得尔如君之贤既遗落不偶而君无暇与新进争所知退而教子读书择古人之义耽玩传写申论反复陶然有以自乐初君之子与其乡党周旋通于令长以任利害之政凶饥有赒征敛有损施设惠爱尚多可纪而余独以为君既不幸不得见其大者于世用则其小者岂必以此求知于众人故余亦存其大畧而已矣夫人翁氏七男子履常履端履氷履道履逺履大履言一壻张自得二女筓未适也孙曰安娘履常为迪功郎新建昌军学教授与余同高氏壻云 

资政殿学士参政枢宻杨公墓志铭 

唐静恭坊杨氏尤贵盛入本朝至公七世皆有显人繇公而上北海主簿符都水使者曼驾部郎中宿皆以公赠东宫师保公讳愿字原仲宣和末自太学録上书陈九事女真闻其名聘之北行匿民间上书执政请迎复元佑皇后奔济州劝进辟元帅府属高宗即位授修职郎仍学録议将迁金陵复上书幸扬州御营使辟机宜文字丞新昌县越州辟观察判官参政秦桧荐授枢宻院编修官中绍兴二年进士第迁计议官召试馆职谗者谓公因元帅府得仕则右选也当罢宰相赵鼎明不然乃已主管崇道观吴郡陈夫人丧免除秘书郎谗者犹在通判明州潘良贵素善公事常咨而后行公亦为之尽除秘书丞监察御史司封右司员外郎起居舍人兼中书舍人初修玉牒以选命公除中书舍人贺金人正旦于是始用年号兼侍讲给事中直学士院捧伴敌使完颜勖于是始揖勖于淮中流舟行以宾主为次御筵口宣设案拜舞南人骤覩旷礼泣下沾襟除御史中丞未几除端明殿学士签书枢宻院事兼权参知政事时绍兴十四年十二月也十五年十月御史论韩公裔语微及公即乞疏五上以端明提举太平观知宣州玉牒书成迁资政殿学士知建康府守郡四年政以简治以静不数令不兴役刑罚罕用榖麦滋熟二十二年十一月二十八日薨于州年五十二配曰永阳夫人王氏公世家楚吴郡之殁也公葬之于越二十四年三月七日子右奉议郎新江州通判佑遂葬公会稽县五云乡之何山孙若干某官孙女若干壻某官公孝友宾睦大祀恩徧任兄弟及妹之子敬贤与善后进单文独艺礼待必均始在太学年尚少艾甚敏行与文称恂达而矩严重而通祭酒杨时印信诸生二千人皆伏受令学禁齐肃不敢踰越也论王安石学术之祸精于元佑者不能过也分别徐处仁吴敏李纲功罪无不曲当也歴指宣和致乱靖康弊风穷大极小无不激烈也又曰谋以活国者国常存而身随之安谋以活身者国常亡而身随之危令一举而迁金陵求活身也非活国也敌既灭吾国矣陛下将活其国以自存乎将活其身而国终于亡乎今盗贼满天下随而为兵亦满天下而天子侍卫乃不过三千非满二万安能主令也萧山户万九千其九家自为守万取千人为兵方李抱真则损其十方李徳裕则加其百通之天下不胜兵矣夫酒税房廊头子杂名之钱皆漕计也增取其三别属经制漕计甚缓经制愈急善良穷蹙奸猾怨愤仓猾之变何必唐建中哉前后累数万言文武大畧经纬条理逺有贾陆遗思近有欧苏新意时材不能及也宰相以为州县常人耳不顾省桧独首荐登于朝及赵张更迭重任士徒步拔引翕忽鼎贵然亦不能用桧卒用之起秘书丞数年预政呜呼公之不幸也在易之颐所以为颐者初也贤也而以自养为吉四者颐之颠也而以所养为吉夫养必以正而不以应古人之戒深矣桧能用公而公为桧用此明于颐者所以为公惜也虽然余有疑焉桧归自金人皆曰请立赵宗也许还母后也又曰收悍将也总利柄也天下望桧与赵张等而或以为过之士游其门与赵张等而未有以为不及也张丞相罢高宗问代卿者桧乎张不对固问则曰近与共事方觉其闇上曰然则赵鼎也桧惘然不知所出而秦与赵张之憾不可解矣夫同在廊庙徒晚觉于十年之后公疎逺也而责其蚤觉于十年之先乎岂公自以为上九之由颐而明于颐者特未之及耶公后六十余年榕特其家传泣曰善实者征也故述有据世异者无党也故笔无私子奚舍诸公尝赋东山三迭其词曰云遡风而上征兮鸟择木而高翔然则公择之者欤故并次以为铭若夫阳为喷饭玩也公不为玩也留其表弟厚也公为厚也其差误鄙浅不足复辨也铭曰东山之久兮孰为征东山之高兮谁实登一周孔之誉慕兮百共鲧之怨憎失类而行道逺且艰人有其寳不如何山瞻彼何山言树之麓豹文而隠龟寿而依瞻彼何山言息其巅星不离经水皆涤源绣裳肃肃白璧沉沉揭兹墓门五云之深嘉定十四年闰十二月日 



水心集巻二十四宋叶适撰 

墓志铭 

夫人王氏墓志铭 

夫人临海王氏嫁为朝奉郎知池州赵善临妻嘉泰四年六月二十二日卒九月壬午合葬余杭县景信里东子五人曰汝谈汝譡汝<言小>汝諿汝詥汝诂继善胜后女四壻曰奉议郎龙游知县潘自牧进士黄镇承务郎监隆兴府苗米仓呉弥昭奉议郎太社令王梦龙孙崇豫成忠郎监衢州比较务崇陶将仕郎崇龚初大宗正崇国公不惪与挍书郎王衟名义相友善如兄弟二家求永好故夫人归池州祖姑曹性刚严姑郑奉事庄栗不敢惰夫人助郑旦暮上食饮扶侍左右终曹之世崇公仕湖湘夔蜀川舟陆馆淹泊累载欲常候母动息妇姑同一室处嬉遨谐剧不用常礼其和乐又如此而池州昼夜父侧参论议治文书房舍稀闻履声各以孝敬分职非世俗间子妇比也崇公既主留务任公族大长赐宅供帐池州倅辇毂下用行能荐登朝廷门戸益伸气而节以恭俭约以诗礼宾师必于名士诸子恂恂退守诸孙惟笔砚得亲近絶不知京洛可喜玩事而汝谈汝譡有异材文藻蔚发韩篇杜笔高出于时朝士咸仰重不独夫人之产多贤良亦其家法素修故致此尔赵丞相欲骤进汝谈汝譡风厉宗室然崇公及曹郑夫人相次薨池州毁不胜丧亦早殁韩侂胄谗逐赵丞相二子并坐斥矣当是时夫人去之余杭山中居无庐食无田芟锄荒榛经始耕稼迎妇送女细碎罄竭辛苦淡薄十余年侂胄败死汝谈为馆职出湖北常平知温州汝譡寺丞使数路汝<言小>汝諿改官知连江泰宁县祥委顺合如崇公在时人固以不及夫人之养为诸子恨而尤以不预诸子之荣为夫人惜也葢夫人则象崇公规矩曹郑位夫妇男女之正而安行乎家道之常虽丰悴不齐而中微后显夫理必复如霜露零落而春阳之生发已具矣贤者虑百世身之预不预何讣欣戚哉夫人毎记宣政宴安靖康祸乱时时为子妇道说常曰始吾为妇衣食外不用钱一室环丈许不觉隘今汝辈不足耶铭曰父实南士家垂范模爰从罗甥教始诗书冢于赵宗人无间言女淑在闺男秀盈门云雷方屯失匕致难有物有常星斗其烂弥高极深一缓万寻益培后昆尚单厥心 

滕季度墓志铭 

滕宬字季度来南籍苏州吴县曾祖友知鄂州祖康权知三省枢宻院父珙知道州君初见余谒入字却冩在线众皆笑余异其沉敏学未久坤阖干辟无不洞达虽不喜时文习制举一年而成太守荐直言极諌孝宗闻知世家甚悦宰相亦言识君父兄住子城后某桥庭有某树皆是主相论合既召试命文漂疾午漏不移晷已就考官疑轻已大怒遂以四通非法法罢盐司再荐即事尤忌君故为软语逗岁月君寤笑曰吾得守一技足矣焉用溟涬风波间余为奏授廉靖处士侂胄犹靳侮不诚与自是荐者遂絶哀哉自三代取士法壊独贤良最近古所得瑰竒卓伟之士不可计未有以为无用而忽之者至王安石始废章惇又废侂胄又废而君偶当之夫人主以恻怛思治之心特下书聘召岂为应科者地哉奈何后国虑而先其人于是有难答之问易穷之学然犹止于四通谓之及格而君顾以受摈又所谓不通者非不能通也特不当通尔是科久断不续有司茫然不渉门户于是以其不当问责于不当通羣诮聚毁如诘影幻而君以惯暇逄仓猝整习遇草野厌冠而返可谓无妄之辱矣是皆不足云也天子好士与梦岩卜渭等固宜获异材众略辐凑君独智颕脱固宜在左右备顾问不幸氛雾闭隔失国之良寳此余所以深惜也嘉定十一年九月某日年六十五卒某年月日葬呉洲两县华山赤石原娶董氏子曰曑国子进士亦应贤良方正曰杲早夭女曰嫁广济知县卢櫄曰昪嫁监临安府都作院夏似孙孙男伯祥孙女懿君晩居齐门穷僻处官于呉者知其贤多就见之清语终日不及私铭曰事抑道扬身隐名彰磅礴氤氲复归其真嘉定十二年十二月 

国子祭酒赠寳谟阁待制李公墓志铭 

李公名祥字符徳曾祖逺祖通父赠中大夫扬常州无锡人隆兴元年登进士第主钱塘县簿皇城司妄告宻威胁吏成其罪武臣子谤讪鞫于临安公偶摄録参亟闭狱户逻者求入吏白旧例得监视皆不许既而所告无实知府姚宪惊曰上命无实乎公谢曰即坐谴自甘宪曰上何知是君公曰尹言过矣上至明岂重逻轻尹哉小人奸罔宜有惩艾宪具论如公意上骇曰朕几误卿吾争臣遂赐宪出身为谏大夫预政矣调濠州録事参军安丰守冐民田讼屡改监司以委公还之民未几其人易守濠换司理庐州守出改官奏为劝留者公曰无吝民田幸矣荐何敢主管户部架阁文字太学博士国子博士司农寺丞枢宻院编修官兼刑部郎官大宗正丞军器少监言忝迹八年外贤材不胜众愿更出迭入由臣始出提举淮东盐淮西运判入郎仓部捡详枢宻院诸房文字两淮鐡钱比不定大商丧亿浮细失什伯且乱公再疏乞官赐钱米销滥恶者废定城兴国汉阳监更铸绍熙新钱从之淮人以安迁国子司业宗正少卿国子祭酒庆元元年二月丞相赵汝愚免公争议曰顷寿皇崩两宫隔絶丧无主留正弃印亡国命如髪汝愚不畏灭族决策立陛下风尘不摇天下晏然社稷之臣也奈何无念功诚意忽体貌常典精忠巨节怫郁黯闇何以示后世除直龙图阁湖南运副言者怒劾公罢之于是太学诸生杨宏中周端朝六人固留公并得罪悲夫祸所从来逺矣世方绌道学而柄路艰用材周丞相执政久士多貌若愿不心与也忮者已怨相与击逐喜曰道学散羣矣赵丞相特用材鋭甚清官重职往往世所标指谓道学者忮者尤怨幸其有功生异起说枝连叶缀若组织然谤成而赵公亦逐则又喜曰道学结局矣凡经赵公识面坐语无不迹絶影灭也葢道学于公涂闾巷揖无及门之欵赵公于公序进次补无踰级之迁也一旦正色抗辞殄行谗说犹蛰虫之遇震霆莫能测焉何哉冲然无去来而为心者公心也漠然无重轻而为言者公论也公本于公心以发公论赵公之诬頼以明道学之禁頼以解殆天意非人力也既归无锡客或扣前语掉头不对常时禄入缘手散亲旧悉尽家人忧之更卖田起宅数间而已再主冲佑观再请老以直龙图阁致仕嘉泰元年八月十八日卒年七十四夫人戴氏有淑行能助公为施者也十月十四日葬开元郷崋村山曰横山明年戴氏殁合于墓子曰纶先卒曰维某官曰约某官壻曰赵绎某官孙曰悫曰愈曰思孙女四人其后上既于赵公备褒恤之礼谥曰忠定而公亦赠寳谟阁待制赐谥肃简焉公义顺而理和埙唱篪应璋判圭合得于自然是非邪正豫定于心不待择而知趋舍避就行其所安不待辨而明也古今叹材难有二不能必行难也不能必言难也能必行者执政大臣之选也能必言者谏官御史之选也今人共称赵公事是其一验尔其言于孝宗曰唐虞称盛治者君臣和也今猜防收揽虽干官亦亲擢陛下不和也政事堂多存形迹不肯协同辅相不和也大将宿卫当清苦孤立今党援封殖大残也阉佞给使当沉伏奔走今名闻鼎贵大贼也骑淮常作过扞边何有而长此隳信誓武举试七书韬略安在而重此轻儒臣箴痛过砭石矣又特奏五札子故淹缓晷刻以广上意余以是知其能必言也言恢复众矣未有循其本者公言预买匹十余千秋苗斛两大硕秫麦尤重经总无名本先拨也皆曰不可损今岁损一二来岁损一二不可乎为博士为寺丞为编修官为提举朝辞始终一志前后一念皆复雠也气泰神静本末有序余以是知其能必行也然而其上不为执政大臣其次不为谏官御史材非果难也铭曰超天门之嶪峩兮众外逐而侜援奚夫子之并登兮独内秉而塞渊建惊世之华旗兮载骇俗之髙轩遏谗慝之横溃兮扶忠良之阸艰讯曰山浮苍兮水涵清深复深兮窈斯铭嘉定十三年六月日 

周镇伯墓志铭 

曾祖宗道祖徳元父宲永嘉人君讳鼎臣字镇伯勤志广学大书丛巻多数百者亲手传冩记忆略遍未冠与郑景望同登名誉正等既而川壅泽流山止谷进诸弟迭起各取科目争为闻家然皆繇君敎也授漳浦主簿文牍间判疑雪枉笔势若飞不可遏有以民为刼冒狱上矣君覆而寃之一食顷放散数十人传声欢呼彻于比郡州使行视四县尽荒逺不到地龙岩瘴毒深厚号乌脚溪者左足未投右胫已骍黒君特馆其处村落所急便宜不请白蒲延大掠流鹅湾同廵检轻战而溃君代尉驰往三日中生缚其酋二剚贼无遗发寄纳仓赈伤死召奔迯归业差次将卒功状无敢不平而不自言也姿敏决刚峭不可屈前守材其为无不聴后守恶其直不尽存也监司欲荐未及以淳熙十三年三月二十九日卒年六十一十五年十二月二十三日葬建牙郷渚浦夫人王氏子曰吁曰端朝省试第一今宣教郎太学博士君卒后二子出入里中指曰周镇伯儿也外家初与田多[阙]分财不较也细人或叹曰异日主簿有酒常饮我今亡矣或泣曰我性傲无礼主簿辄避我他大人咄挞不我恕也故僮使曰去官人久见则敎我好伏事牢拾飰椀未尝坠此言也余既庐松台下而周氏居二百年矣山之先儒故老莫如君者其学也惰者可殖其行也薄者可化也铭曰阔视宇宙隘回虑几席安古来贤达流何必用舍间活人乌脚溪杀贼流鹅砦虽无旧史传幸有新铭载嘉定十三年六月日 

长潭王公墓志铭 

承奉郎赠朝奉郎王君名思文字焕之王氏谱曰晋丞相导长子悦十世齐辅国将军山容后两世三为剡县令又八世梁武毅将军超孙又二世隋剡县户曹元觊其墓记曰武毅夫人杜氏葬于长潭户曹葬于剡剡之南胡塍官塘西上金西北小遁数十百里大抵王氏家也谱不能别其居墓不能纪其世合谱与墓则王氏家长潭自梁而基陈隋而蕃矣承命毎独念曰祥览以上推王世予受始之姓导悦以下审超孙觊定居之实长潭之王言贵种也余一身所承岂不重哉然自唐迄曾祖璇三世莫能仕显而又有甚急者方腊叛祖徽死之父廸功郎逈哀痛沉剧未暇及生理君幼尚束髪即能任父事补拾焚壊疏浅累狭以致深广廸功叹曰吾家命脉也非此儿不兴矣族人长老加敬爱新剡中语生子何独不如焕之然君常不自喜曰奈何以近利伤逺成其恭孝和敏先人后已通有共无出于天性竒书善本辄贵售属其子必于清论闻流意未尝不在谱谍间也已而梦龙登进士第犹疑曰先绪眇微甚矣今一青衫手板便扶起否后知龙游县县人持安车来迎谢不往曰吾岂以无益身慕余荣于笃老之日哉梦龙遂歴御史入宗寺为卿直中秘书出守永嘉诸孙继有科目稍复晋梁之旧如其志焉严子陵葬越墓侧皆严也阮遥集葬婺山旁皆阮也彼非贤者之裔胄耶时逺则念息地寒则虑短此髙人旷士之所以失其世也君聪朗开达上顾千岁已不及用而子孙頼之矣葢嘉定之壬申年七十九而以六月戊子卒甲戌十一月丙申柩葬彩烟郷山日鳌峯夫人袁氏子曰梦庚梦龙梦良梦锡壻曰史必端梦庚梦良皆已卒女亦先卒梦龙在永嘉时受命寳复还梦锡持表贺授廸功郎丽水县主簿孙男女十五人余既以谱次君事而史称悦子混混子嘏嘏子恢谱乃言嘏子偃无恢者误也然邵之子名恢而嘏复以名其子乎史亦误也自懐成四世皆称陈至景暄始复称梁字误也晋九十余年导传三世梁五十余年懐成传九世亦误也惟杜氏葬长潭戸曹葬剡不误故表曰长潭王公而铭之铭曰山回水复昔谁爰宅晋相梁卿蕃衍千百有笃王公追念世徳勿为崛升不如继兴仆垄摧丘淑绶彯缨我能新之贲此铭称 

故枢宻参政汪公墓志铭 

干道七年四月十二日签书枢宻院事兼权参知政事汪公勃薨年八十四十月巳酉葬会昌乡蜀里北庄村嘉定十三年曾孙纲以墓上之铭来请公字彦及徽州黟人年十八州荐士称首试辟廱太学锋鋭渉敏同舍畏伏尊以宿旧垂三十年绍兴三年类省试饶州二年登进士第主严州建徳簿池州建徳丞京口置沿江安抚辟为属十三年除太常寺主簿髙宗厌戎马久思壹休息既定和亲罢诸将兵而名士大夫皆谓父兄雠未报兵未当罢上患之择耆艾质厚不与赵张同好恶者居纪纲地共持国论公自御史台捡法官为监察御史奏事殿中上方书孝经公奏显仁后归孝之大也请刋石摹以赐羣臣诸生示天下子道又言新学初建科场适开万方趋向于是乎卜学者不粹然一出于孔氏而以专门曲学乱之可乎上曰此所以正人心也诏有司凡私意臆说尽黜之大理少卿朱斐对上指大理寺为诏狱公论斐不自知职业何事不学无识竟罢斐蔡攸家人至行在公歴陈靖康祸变臣子不忍闻上读疏悲愤亟命临安还之所贬州京子孙不用赦令内徙侍御史言陛下近以各郡土俗利害随宜增损裕养民力其节日甚多给舍条上矣宜令监司以方镂之徧下州县使百姓户晓而劾其稽违者繇是上益以公为知大体明治道擢授谏议大夫兼侍讲押班赵辙凭宠作势妄占人庐舍公奏斥之外上曰逐一内侍而其类皆竦人知畏矣愈竒公可大用也迁御史中丞十八年遂以端明殿学士副宻院事叚拂罢兼摄东府事自秦桧志得恶同列偪已始废序迁之制甫签署或参知已逐去俄复窜谪公上所属任非桧引者毎造前倾接俞咈旋首下殿目送必与桧钧礼桧瞬息间喻意相縻岁余未有以逞公顾桧忮忍欲有所建白答上恩遇常沮塞不得间则叹息曰此岂伴食处哉及赐桧犀带忽问枢宻有否使者言带二一赐枢宻桧怃然曰上果厚汪枢哉弥不平公亦慨然曰吾可以去矣即告上陛下幸哀臣母老病得退就田里上雅知公为桧发也重慰藉以旧职食宫观禄桧在不敢动揺公者上力也桧死起知湖州廉俭至骨不费公使一物内屏烛反捻纸代燎政以慈爱为主劝两讼勿争词致殷重其人感悦合掌结劝而散霅上相语莫激恼这佛将老上终始念公超秩三等制曰为民借留叶义问故人也有隐憾上章毁诋夺学士孝宗初特诏复与言者未已命再格又诏复龙图阁而公已薨遂追复焉葢当桧亡后一时党援刬薙焚汰不啻草莽独公老成重徳人无异词虽为义问排毁公者后亦卒自悔恨而二宗眷眷于公如此嗟夫是非贤否之实岂终不可定哉汪氏望于黄陂世序甚逺然未有仕者公始赠曾祖昌龄太子少保祖惟立少傅父才贵太子太师在饶州也张琪兵突黟县家遁溃不相知母舒氏陷贼几不脱寇退邑落死走十三四而公奏名以归长幼各聚数里内无一亡失郷人惊异曰是公素孝谨天殆活之既贵封舒氏延康郡逮西府之养云赠其配曰祝氏髙平曰唐氏南昌皆郡夫人四子作砺湖北提刑作舟监行在都茶场作霖京西安抚司干官作乂清江丞孙十一人义和侍御史义荣大理丞义端徽猷阁待制义质蕲春簿义的太学内舍生义路义处义方义实义善义凖曾孙纲直秘阁浙东提刑纪贑县丞统通判楚州纮监平江府瞻军库绛知龙阳县缜知永兴县绶知丰城县绎通判安丰军公诚笃欵尽自少至老不欺无妄尤简朴安同异行畴垄中农坐桑语尔汝如一人岁侵倒廪下其直巨姓皆曰枢宻尚减价我何敢求赢故市籴常平黟人亦以为佛也公在时诸孙已取髙第后侍从相踵至纲三世卓然异材宜于内外善类合一追述祖徳销熄诬谩太史公所谓忠信行道以奉主上世家之流也不止铭墓而巳铭曰治古君臣与道合离卜用一相至公匪私舜命伯禹稷契参之迹不存家心国是毗翼翼髙宗进臣以恭独我偃我尔无尚同断断汪公辅君以忠臣岂不比曰君是从事往论移羣讪一声虽与桧异难于自明惟两圣人深照厥成始黜终复生寃死荣坟彼此庄其下靡刻蜀笋仍存翁仲犹黙碑铭新特纲也念徳碑坚有泐铭坚无惑十二月日 

陈同甫王道甫墓志铭 

志复君之雠大义也欲挈诸夏合南北大虑也必行其其所知不以得丧壮老二其守大节也春秋战国之材无是也吾得二人焉永康陈亮平阳王自中亮字同甫童幼时周参政葵请为上客朝士白事参政必指令揖同甫因得交一时豪俊尽其论议隆兴再约和天下欣然幸复苏息独同甫持不可婺州方以解头荐着中兴五论奏入不报后十年同甫在太学睨埸屋士余十万用文墨少异雄其间非人杰也弃去之更名同复上书至再天子始欲召见幸臣耻不诣巳执政尤不乐复不报又十年亲至金陵视形势复上书陛下试一聴臣用其喜怒哀乐之权鼓动天下上顾内禅决矣终不报繇是在庭交怒以为恠狂前此郷人为燕会末胡椒特置同甫羮胾中葢村俚敬待异礼也同坐者归而暴死疑食异味有毒巳入大理狱矣民吕兴何北四欧吕天济且死恨曰陈上舍使杀我县令王恬实其事台官谕监司选酷吏讯问数岁无所得复取入大理众意必死少卿郑汝谐直其寃得免未几光宗策进士擢第一既知为同甫则大喜曰朕亲览果不谬授建康军签判同甫虽据髙第忧患困折精泽内耗形体外离未至官病一夕卒哀哉葬家侧龙窟马铺山世所谓陈龙川也自中字道甫岸谷深厚山止时行所歴虽知名胜人或官序髙重逆占其无忧当世意直嬉笑视不与为宾主礼一日赴丞相坐有馈鹿至请赋之韵得方字揺膝朗唱曰世间此物多谓马寳匣还宜出上方相惨愠亟入复出出入数四客皇恐不自得道甫神色不异饮啖自若以此甚不悦于流俗干道四年议遣归正人伏丽正门争论且言今内空无贤外虚无兵当网罗英俊广募忠力为中原率坐斥徽州毎应试皆陈实策无一语类时文或笑曰此札子也然竟亦得乙第中书舍人王蔺荐于上蔺上所厚得召对上壮其貌亲其言改官为籍田令又使举其所知将用矣以谏官蒋继周疏罢上徐悔差通判郢州道知光化军还朝光宗曰寿皇以卿属朕姑为郎相伴乎公谢臣巳累寿皇不敢复累陛下固请知信州复召以王恬疏罢知邵州以谢原明罢知兴化军以髙文虎罢是其人之于二公非有睚眦激发之愤肤奏咱螫之苦也相传以嫉望风而忌尔然二公自料苟其人志不复君之雠虑不足絜诸夏合南北固不与并立矣则进退离合之不相容亦其势也然党偏而方隅乱说胜而白黑混至使旁观不敢平论后世不能分别又足悲夫道甫既罢兴化而死始道甫乐仙坛山北之原即其葬焉外戚擅事累世必其危汉者刘向耳宦官擅事累世必其亡唐者刘蕡耳以穷郷素士任百年复雠之责余固谓止于二公而巳彼舅犯先轸识畧犹不到公子胜辛垣衍奚繇知之余固谓春秋战国之材无是也虽然上求而用之者也我待求而后用者也不我用则声藏景匿而人不能窥必我用则智运术展而众不能间若夫疾呼而后求纳说而后用者固常多逆而少顺易忤而难合也二公之自处余则有憾矣同甫称信州韩筋栁骨笔研当独歩自谓不能及又叹今日人材众多求如道甫髣髴邈不可得葢亦指文墨少异者言之犹前意也今同甫书具有芒彩烂然透出纸外学士争诵惟恐后则既传而信矣道甫乃独无有是信而不传也鲍叔管仲友也鲍卑而管贵美在叔也王猛薛强友也王显而薛晦过在强也同甫得无以死后余力引而齐之使道甫亦传而信乎是以并志二公使两家子弟刻于墓若世出则碑阴叙焉铭曰哦彼黍离孰知我忧竭命殚力其为宗周嘉定十四年正月日 

故知枢宻院事资政殿大学士施公墓志铭 

淳熙十五年知枢宻院事施公师点引疾辞位逃宠畏盈敷露恳切上疑讶抑首蹙眉请间谕公曰卿辅朕事巳有绪奈何欲弃朕还其奏五六公径出六和塔俟命上不得巳以为资政殿大学士知泉州固辞州提举洞霄宫光宗登禅诏曰卿冲人旧学也何以启告朕公即疏言今民贫兵馁将愚而敌诈虏惧有伏宜熟察审处使初元之政足以竦厉而陛下心术之微又有当自谨者知隆兴府放逋赋十八万达寃疏壅微细必亲半岁复求去不许绍兴三年二月乙未薨于豫章年六十九口自为表谢略曰念民情难保监天命靡常忧国势所可忧用人材所当用上覧奏悲恻四年十一月戊寅葬永丰县富成郷西塘山提举福建市舶椷来曰先人蒙国大恩赠死恤孤一用旧礼阶崇二列谥美正宪葢哀荣略备矣独墓道之碑未立非敢慢也有待而然窃惟淳熙中天下治安天子恭巳羣臣遵职中都官贵重留久者尤幸甚执政至十余年公一旦乞身不及顾竟得请将行徧谒朝士旧故诸客送登舟人人把手笑语尽欢而别行路聚观咨叹倾挹虽疏广受无以尚之夫耽位败髙节懐禄失令名然则縻于进者非公之志而果于退者公之勇也岂不贤哉公字圣与信州玉山人三世褒叙安与少保舜则太傅实太师绍兴二十七年太学上舍中第教授复州魏国夫人终丧王枢宻纶欲以馆职荐公曰父年髙迫近禄人子私愿也无考任而躐华选惧为侥幸之倡敎授临安府陈丞相康伯遂以馆职荐召对言顷中外人情急于得和无故裂四郡奉敌是欲和也非欲久也陛下发愤逐宰相谏官主议者示以必战而后和可成然犹未也因陈备敌五事及他便宜甚众曰如是则有偹偹坚而和可久矣故终孝宗世以和为形以备为实敌卒不敢背约策自公始授正字兼圣政检讨挍书郎兼呉益王敎授国史编修官又言法为天下信事为天下功臣下争欲变法各求立事不参核而遽从巳变遄复暂立忽废此功信所以隳国权所以去也又言治盗贼当委牧守但责廵尉何以禁暴事多施行公起疎外论建朴率不择深浅而切机凑的深中利害虽老于台阁者亦不能及上方向用言者不乐罢主管崇道观知筠州太师终丧知池州入奏今日用人未有毫髪効骤迁轻政视职守如流上美其意曰卿谦退靖重除秘书丞考功郎官国子司业秘书少监左谕徳中书舍人兼右庶子既升监俄正知制诰兼左庶子礼部侍郎进给事中增詹事为二兼焉在后省言呉渊小人被劾不可杂学士潘景珪无学法吏不可权侍郎张说子荐赃败不可收叙宋钧罢黜不可真俸郭倪李安礼他日一转九官不可宣赞而明州民汪伋献稻万余助赈恤户部谓不应赏格朝廷令须岁稔还之亦极论其非使于金班定典仪以国王子且至退公位公曰立巳定何退为屡请不改白其相曰南大使不肯动王子竟徙他班众相与愕顾叹服公初见上固黙许任属及请乞户四等以下积欠谓非卿不闻此至引书三宅三俊欲先重职事官之选然后次补而上皆有其人为愈用愈不匮之术则曰公辅器也及对驳不避专对有守益嗟异郊祀以备顾问辇繇侧升上念公魁傅使陟降从御道有司曰非故典也遂诏卫士扶掖于是人知上决意用公十一年除端明殿学士签书枢宻院事其九日兼参知政事既而以参政同知枢宻院又知枢宻院事凡六载与同列开陈上前有不中理未尝不反复执谏终无异言上数劳勉曰异时宰相奏事参署噤不一语朕图回天下日周徧常再三卿尽言若此真慰朕懐也公益感励奋发以薄聚敛厚舍施为巳任大关出内藏钱激犒而除其窠名为民病者六十万罢昭州贡金尽蠲经总制宿负巨亿万而旱饥有一州放至六十万者皆公所建白户部立上供比较法且请不待岁终行之既画降公力辨遂追寝至于寛释威怒保护善良鍳诉材杰舒拔淹滞上常目公言一聴可至今人多称诵而公不自以为徳也于时法度尊明民物丰乐公喟然曰以宠利居成功古人之深戒也决去不回有识壮之内行尤淳备丧魏国日侍太师夜即墓庐以宿丧太师如魏国任补先其侄政府恩悉推与族人裨穷乏有倒廪助婚丧有倾槖待人质而笃处巳约而裕不鸣善以收誉不衒荐以市恩毎谓诸子进退以义士之节也枉道干进士之耻也汝苐戒之子栝上舍甲科福建帅司干官枱通判福州椷椐通判沅州棙通判抚州壻刘<人丙>知南剑州赵汝谈西外宗正栝枱椐<人丙>皆巳卒孙沆京西提举兼提刑通判汶监蕲口镇洙承务郎江陵县主簿浚承务郎渷瑞安县尉洽将仕郎濆登仕郎而洙浚亦巳卒曾孙鍳镃雄岘童小大余未名而镃雄皆将仕郎也余读公讲筵故事审时所急能因时正救而纳之于道东宫故事择义所明能先事豫防而引之于善及前后章奏累百数大抵权实兼举雅俗并伸切而不偪广而不缓至于科举制科之外有安贫乐道经明行修者欲诏州郡特举而官之则又未尝不大公之志懿公之识而惜其不遂相哉铭曰廸惟阜陵载竞载勤淳熙末年求治愈新不自圣智推贤其臣其臣施公左右有民文献举之货财与之泰道并包勿猜沮之严严庙谟虚巳以咨令如雷风鼔舞四驰我无上欺上惟我信律吕必应心手同运祈归故国草木华润世韪其退有考其进公既返正帝亦禅止古称明良毋或违止幽堂久寂遗耀未纪君臣之逄以播来史嘉定十四年二月日 



水心集巻二十五宋叶适撰 

墓志铭 

宋廏父墓志铭 

宋驹字廏父自宣献公微事见其父峡州志时诸儒以观心空寂名学徒黙视危拱不能有论诘猥曰道巳存矣君固未信质于余余为言学之本统古今伦贯物变终始所当究极忽昻然负戴如万斛舟如食九奏大牢先设而酰醤不遗如赐大宅百室皆备从门而入也识益増智愈长千歳前成败是非之迹紏结者条理郁闇者昭灼破竹迎判乎伐柯睨逺乎常掩卷叹曰世孰能为我师家居或尽一史露抄雪纂踰月不出门野宿或专一经山吟水诵兼旬不返舍毎与余言自谓乐甚非人所知具其趋舍不同流知奚用为盖余友如君比不过数人尔数年间相继死悲夫无以寄余老矣君殁嘉定十三年五月丙申年六十二十二月已未夫人黄氏子永孙壻任献可即山阴县承务乡之陈坞葬焉一女未行孙曰慧孙君有科第四十年任徽州司户知寿春县其为两浙转运帐司六部架阁文字淮西总领所浙西提刑司干官皆不赴余尝考次洙泗之门不学而任材者求也遗学而求道者参也学而近于名者商也学而近于利者师也呜呼余无以命之矣铭曰以为诚好学则孔氏之所称颜回而已以为非好学则天下之滔滔又将谁是咨尔后人勿怠勿止尚君之似嘉定十四年四月日 

朝奉大夫知惠州姜公墓志铭 

君名处度字容之仕南康尉鄱阳丞知随清流二县通判南雄州守惠州而卒绍熙二年十月二十二日年六十六三年正月辛酉祔于临海西溪东奥山君在南康屡缚巨冦不自言功监司异之名繇此起惠州有母讼子者从容着狴中日引出与语发明慈孝更相感动意终不置于法归舟过其家母迎拜谢曰儿能事我矣闻者以为庶几古人也特练吏术得其隠奸如欵司善出入人罪宜同推吏厚给禄胥徒赀产中役者当先罢而后募皆人所未知也君七子三女而以盛强之年丧夫人龚氏阃阈素严户外絶行迹夜设灯火相对教书史课纺织皆有成立而君萧然一榻终死无姬媵人服其清姜氏淄州长山人也姜齐姓也淄齐郡也田常既纂齐旧公族浮沉邑里千余年不再见繇称有妫之后将育于姜竟夺而王之岂师尚父桓公之烈而遂无传哉君七世祖沼始为右赞善大夫沼子昭范经行最髙弟遵被遇天圣中至枢密副使宋丞相郊言汉以豪杰徙姜氏天水后叶复贯淄右李翰林淑亦言繇汉阳徙淄川再为甲姓按史汉徙齐诸田于关中无姜氏徙者蜀姜维唐姜謩虽出天水不载其所从二公博通古事其徙天水及后世徙而复还殆必有据依而云也昭范子从简用副枢密任将作监主簿不肯任范文正公备礼邀请亦不往从简子希颜知雍丘县希颜子筠通判全州是为曽祖筠子仲谦有文名著乐书百巻终广东运副君父诜以吕丞相颐浩世姻忤秦桧迟于吴十四年髙宗既叹其屈而孝宗尤器其材遂擢工部侍郎寳文阁直学士君继善承徳宜其世家身苦而志约事集而能显子注知邵武军本规矩服宪令治行甚修余尝为寮知其贤也姜氏盛矣故诗曰必齐之姜与周并称故传曰虽有姬姜然自小白卒齐无令侯故孔子谓民无得而称焉而二惠栾髙以亢没恭非庇其宗者也然则民之去姜而归陈岂舜使之哉君与父祖起寂寥息歇之后贵近赫奕八世相接皆有称述过于先君盖惟贤可以不失其世惟仁可以益大其后尔方家长山时甲馆上腴几半一县患难漂泊旅于台州不克自返悲夫余固忧夫云海岛屿之间浸逺而忘则后生晚出不复知其为齐之姜也故详録之以遗注焉注长也曰郊知余杭县曰邽监沙市镇曰郯曰郛曰邹皆先卒曰酇今为承信郎壻曰知华亭县陈鋾监杂卖埸门赵汝鉴签判南康军詹懐祖孙曰霆曰安祖和祖弥久充实弥壮仁实弥逊智实梦实孙壻曰黄锺承奉郎曰陈洞将仕郎铭曰太公表东海齐都古临淄绵绵百世下子孙未尝离枢密佐真宗侍郎贵淳熙有美惠州牧迈善与家宜励我清苦志絶彼骄吝疵素风落朱荣旅葬台之湄长山蔚故垄何时复言归嘉定十四年五月日 

陈处士姚夫人墓志铭 

余求近世文人可以继元佑并称者得陈君耆卿既叙而信之矣然窃怪与君壤地同乡里接何昔未闻而始见也岂非特立独出不系于家门耶君俛而不肯久乃言曰吾胄出太丘长实从婺徒台贻范贻序著名神宗朝二大父并宾皆儒先生传数十世吾父讳昺字叔明吾母姚氏亦临海儒家人谓嫁娶适当也吾父之学勤矣载籍累万数易惑难统众所怠忽而必尽力焉其致思深矣根萌不能达于枝叶派流不能复于源本则不巳焉其研味外之味乐矣竹阁之寂寥雪风之寒清不以告人而人亦莫之叩也其艺业敏矣经义词赋人擅其一而踈我兼其二而上也其教人之功用捷矣昏能使明懦能使强鋭者抑画者进时吾亦旁立常曰谨识之勿惰也于是吾母以俭治贫而吾父忘其不足也以豫治猝而亲宾疑其有余也左腕乳褓右手缝缉男以冠女以笄而不知其生育之为素狭也悲夫岂在人者不可期耶春秋小比吾父无不髙选而三歳荐士乃不一用岂在天者不可期耶庆元之丁巳吾父年纔五十二而以八月十四日卒矣子一而女四贫窭迫猝尤甚于吾父在时于是吾母终以俭治而不使其子之无依也终以豫治而不使其女之无归也且吾父之训必曰师友于古吾母之诲必曰视汝父曽谓可独立特出乎士志于利家门何有不然不肖孤惧不任矣谓不系于家门亦非也虽然吾有憾焉父夭而母寿几养之有施也不幸嘉定庚午吾母五十九耳五月之九亦不克寿是人与天果皆不可期而吾无以地上为也故子虽误于论而吾父开说焉木可抱焉亦可踣也山可絙也亦可谷也惟铭罔极也所以示家门之重而父母训诲之流泽也子傥有意乎余既媿其言又考其乡大夫之状则知叔明未艾而乡人固尚其徳矣不独以文称也叔明既亡而姚夫人固代之教矣不独以家能也然则所谓未闻者余寡陋之罪尔昔司马迁班固称述父业皆不借他手君不自援笔而余何敢盖叔明葬以己未八月十四日姚夫人葬以辛未十二月庚申壻曰何革姚衍吴梦龄耆卿从事郎教授舒州孙男女三人铭曰义诚之乡戏龙之山陈氏自古族冢居间吁嗟叔明手裁桧杉卬须室人一往不还独遗厥子翠竹孔鸾其文烂烂永也不刋 

孟达甫墓志铭 

孟导字达甫从其兄学于余葑门幽寂红药被野如菜俊流数十论难捷起良甫酬接甚简时然后言达甫尤简或终席不一语众谓良甫以道自命当尔犹未测达甫所至余间与偶坐则纵言细民疾苦田里愁叹吏贤不肖无一不中侧聴者皆服知其于时事最精切也监昆山镇金华丞干办浙东提举司公事通判临安府整棼割蠧职务大起诸使及同僚交誉争荐或言资敏明獘山讼海皆究微或言性孤洁丝馈缕谒不逮门且曰戚家后壸有人焉遂为将作簿军器大理丞迁正知严州临江军每将议择材能臣理剧繁事未尝不在选中然达父老退食闲居隠几嘘嗒验学有常业讲徳有常友以财聚为讳以察寃为急诘奸无枝叶之滥得情无钩距之巧或以为是大儒先生所为非吾所谓材者故虽不在选中而卒亦不果用也夫事虽材而后集然必挠材以赴事材虽事而后显然必生事以示材此常人之同患非知道者不能免也今夫达父能养其材而不因于事因于事而不过其材则庶几古人之意矣在金华浚培塘陂八百三十役夫二十万劝相慰勉而已无扑罚也严州时山潦屡浸屋极水突扉则舟楫具苃舍备糗粮给民迁如归忘其垫昏耶律裕治城壁于六合厚遇新附者军人不悦妄称总管细作也大噪脔食尽招讨郭倪胁裕子臣友上之大理达甫曰囚笔楷着行黏纸皆匀同此习本也果得诬枉状韩侂胄诛堂后官五人给舍以为当随坐达甫承推争曰以随为权则信以随为反则非请先罢吏竟免死达甫之材不困于事如此会子减贱不行曰必子母相权而后可店辅抑兑盐价科贴乃流通浅术不用也治临江以俭交货燕贿皆削去通判挟所重亟沮止终不聴曰为之诡遇岂不能恐事过吾材尔既连黜两州世味益簿知南康自列亲嫌不往改江阴军未上卒嘉定十三年七月二十七日年六十一孟氏墓于无锡富安乡山曰梧桐十四年四月庚申夫人丁氏子从政郎扬州録事参军继勲文林郎继勤修职郎监临安府都税院继勇葬达甫墓东 

五里幼子一孙未名初大父信安郡王父特进浮寄侨处箧无留藏窖无积陈达甫兄弟瘦僮羸马仅免徒步视贵豪不万一比余始授以齐氏治生法酸寒枯落歳縻月累然后麤立田宅畏公上尊法令里社节腊宾亲邂逅恩意倾洽戒其子曰昔宣仁简録我先后以继涂姒遭家多难再兴宋室俯仰百年而隆佑之泽逺矣若等衣食其力无敢齿入姓仕必繇乎进学必依癯儒麤粝适口而膏粱疏毳褐附身则绮纨赘矣诸子敬奉教从进士贡有司入孝出悌朝经暮史闾巷之间循循焉然则孟氏方进而未巳欤铭曰以为道耶既许其兄达甫事耶亦道之行事来而理事往而止合不伤物离不丧巳世方用我谢曰不能我所甚难功利刑名信安维坟巳南无北尚其素风梧桐之侧嘉定十四年七月日 

黄观复墓志铭 

承事郎提领所干办公事黄章字观复余友礼部尚书名度仲子检身一以正不中于规矩绳墨不行也与人一以恕不着于亲和爱敬不止也讲学必于师友不足以达于道徳性命不求也应事必于法义虽足以通于变故仓猝不用也父母信之兄弟顺之邻党朋友皆悦而训之乐其寛而畏其严慕其广而遵其俭乆而卿大夫国人又皆允之将进矣嘉定十三年正月初八日卒官下年五十五十四年十二月壬申葬小江尚书墓侧百余步夫人谢氏先卒再曰赵氏子元护承务郎元真通仕郎二女子未行弟准来请铭按昔无铭人三世者疑未聴准曰不然铭吾父祖以及吾兄一于善而已非三也读是铭者悲吾兄以及吾父祖一于善而已非三也呜呼余果不祥耶黄氏果不幸耶铭曰人乎观复永百秋斗掲岳伫江河流天乎观复岂其仇声灭影絶何所游怛哉铭乎烱厥幽 

修职郎监和剂局吴君墓志铭 

郭氏父子兴于学余记述已详同时吴君文炳学尤壮给费广兰溪徐畸字叔范弓两斛力射命中文得欧曽笔外法莫有知者吴君独备礼请主学趣诸子敬事畸繇此显名金华唐仲友字与正博学宏词著作郎知台州江西提刑吴君亦尽礼请一旦挈生员百余应聘至逺近惊愕不意其为吴君屈也悲夫士亦何常哉易曰虎视耽耽其欲逐逐无咎世有能操养士之柄而恣其衣食之求则威望自尊而士靡靡从之何咎之有君名葵字景阳文炳长子自曽祖臻祖杲雄于东阳君既以学佐其父所讲必儒术所行必善意俦经彚史豪俗痛改外弟傅寅字同叔博通古书特有隠趣君严事如师逊爱如兄多出资用纪理其家相与终身不失尺寸淳熙大荒札匝其居数十里养生丧死廪无留陈补歙县西尉通山薄尉建炎后尉无公署访遗址发私钱更造益募兵教军律如素熟民逋负綶于县庑复以私钱贷输曰后勿尔皆驩呼听命摄大治县慕其徳声不言而化差监和剂局难曰吾本无进心前十年仅免盗亡匿今又十年当嘉定丁丑七十三矣方欲办药良苦奈何其长亦阴为所亲地故使食祠庙禄买地孤山下将遂留止有寒疾而归九月某日族人并集扶床徧视曰珍重乃暝初君爱白水潭之原曰以是葬我后四年正月某日竟掩棺焉娶陆氏宗氏子敬子鲁子壻陈黻陈桂曹弼汤康年鄂州教授胡似孙兴庆家庆君之父智能知徐力能致唐宜铭也君能厚于傅乐成其名宜铭也君好善而喜游意有不适短棹独往一览数州余仕江淮间君辄来握手匆匆饭数巳径去问其所为笑而不答然则游也其中有所存不偶于世而寄焉尔铭曰以财活人以儒活身为仁不富虎也妄云山樵水渔新道猎徳视余此铭仁者之获 

戴墓志铭 

嘉定中黄岩戴木以诗集句见爱其意正留与宷居目不流盼足不窘步敛身降首惟书之狥于是父丁年七十二矣有上气疾疾已复至俄又疾作芒屦夜发及门而丁殁十四年四月丁巳也哭既卒摄衰复至明年犹未行余累趣之木曰二月壬寅葬日也繁昌乡戴奥葬地也必得铭行矣木言人未有不渔猎贫弱以求富强者怨谤近而易感故业不永命不长虽暂永长众不谓是也木之先髙洵曦曽舜文及祖秉器关市调直铢龠必平不平宁弃与里人同辞赞重曰嘻此佛也先人继之无改其度亦曰嘻此佛也佛者里人尊敬之极称也我不诳彼彼故诚我虽不渔猎而富强之道存焉然而人力为彼不为此何也族祖垕无子以木弟括为子乆矣会其亲从有子先人曰彼当立使括亟归垕惊泣曰彼雠也委吾财于壑焉用尽立卖契以畀我人不听垕竟自费之十一付其雠示不絶而已从父澹病且死子始一歳叹曰托孤幼莫如吾兄华父华父先人字也举家赀半请弟栩为之子先人曰不受无以安吾弟澹死妻邱能寡爱其子如已出先人曰是庶几矣即以劵还邱二产直皆余万缗昔孟轲有食羮形色千乘好名之论夫始不以一胾动其心多则变矣王介甫语苏子瞻曰行一不义杀一不辜而得天下不为也人必知此而后可以有为矣苏公笑曰较半年磨勘虽杀人为之也王公不能答噫彼固公卿之箪食豆羮欤若夫二产之获则匹夫之千乘巳君非好名而能不取岂非贤哉娶毛氏子楷木栝栩女嫁内舍生毛仁厚曽建大幼未行孙宜老双老大老冲老孙女二铭曰始繇信立一钱不欺终以义断万金不私岂无长林何必髙冈棣华连理伯季同藏 

赵孺人墓志铭 

嘉定十四年九月丙午王梦龙葬其妻于临海县重晖乡石门真如山使来告曰妇贵夫所倚也夫富妇所安也此固世俗与宗室为婚者之常也赵氏家及中外昔王公将相贵盛矣然我士人义不倚为重而又贫不能使之安方总髻已出逺京师且千里其室处市僦而僧假其衣食斗储而尺聚我试迭胜负无虑数十每时暌歳隔彼儿字女育突然成长我未有及知者然此亦士人妻之常也赵氏忘其为贵宗室女乐其为士人妻见桑而求蚕行田而学稼巷婆里嫂偶坐无怍色疏翁族姆却立无惰容葵糈匏菹枯羸仅足而名人胜士邂逅集语辄重觞累俎殷勤劝劳客惊喜留连不忍去也其规虑深宻以力自致必将成我为士人家而今已矣余观近世惟西桥宗室女有贤行择对多士人儒先生子弟有挈之太学者能敬夫何止如宾诸生皆自以其家不及也麟趾信厚公子也未见公女也君名汝议字履巽繇父池州而上为濮国嫁王氏卒年三十九于是梦龙自太常簿通判婺州二子毅洪三女长壻监严州比较务赵崇陶君母王氏校书郎衜女寺簿姑也挍书有两姓诗礼之泽故其甥皆以文字擅名于世寺簿幼而英发池州独竒爱谓似六哥故以君归之卒用克苦立王氏家余尝谓智能兼南北之俗者必大其门盖收敛损约根本也疏达朗畅枝叶也合而成徳家道具焉铭曰需险当前震笑居后载烝载释靡登靡豆曰夫奚悲噫艰尔思曰子奚肯噫教之永嘉定十五年六月日 

朝请大夫提举江州太平兴国宫陈公墓志铭 

公永嘉陈氏名谦字益之曽祖璇祖敏昭父敦化赠大中大夫幼专苦迅捷初得通鉴録本坐败敖昼夜读数日畧已尽又论著其要众咸骇异入太学时尚踵秦桧故禁文气卑弱公理胜而笔豪其体一变中干道八年甲科授福州司户陈丞相俊卿推诚听公输苗许自槩量民以为公赐也教授宁国府未行史丞相浩荐主管刑工部架阁迁国子録勅令所删定官枢密院编修官为孝宗陈中兴五事至李纲议建镇范宗尹赵鼎置镇抚上遽曰纲何足道公曰然陛下用大臣审出纲上纲何足道宜如圣谕今顾出纲下逺甚奈何上蹙然遂极论踰数刻因以公语诘责执政孝宗寻内禅公即求补外与军垒不就通判江州慕白氏之游自号后司马留二年知常州地迫苏润望轻为守未尝得举职俚俗谓此监司出气处也公以义胜奸扶善抑恶据正而行监司俛首逊公所为州人至今言陈编修神明也不再见矣移提举湖北辰州猺蒲阙口掠辰沅邵武冈以叛公偶摄宪事亲行边稍经畧之会除夔路运判而帅司荆鄂军讨捕乆无功两路恫恐安抚司王蔺奉留公就迁提刑率正兵丁兵三千直捣贼穴降诛八十余峒凡七十五日猺人自是不复反进直焕章阁于是绍兴五年也庆元二年以户部为湖广总领总司先造会子价益贱减省百纔直五十命曰短钱相承莫能革更规以自利公集卓子铺日付钱为千者五百使以七十兑焉倾损无愧器用崇侈者还之金银以市军储分遣官属士卒逃死者去其隠占以正军籍皆昔所未有统制不悦过客多觖望然党论方大起贬斥不胜计而公亦随去矣后四年知袁州髙文虎程松持不可又四年党论渐止提点成都路刑狱造李冰石堰嘉州绳桥皆施便巧坚乆耐实褒礼耆彦待以师友翰墨许与流布岷峨间蜀人加敬爱移京西转判复焕章阁开禧元年襄阳前帅李奕后帅皇甫斌宻受韩侂胄意谋先事扰敌纵亡命劫界外斌建令献马者补官得马三千匹总豪皆破家先骑士浮客无所仰耕又籴米随郢州歳恶至栏米搜籴民食顿竭繇是七州民无强弱相扇为盗纵横入敌地复归自冦商贩路絶沿汉近山之木皆尽而邓城镇屯田庄府东门处处杀掠城扉画掩侂冑不知其情将遂出师公谓侂冑复雠大义伐国重事也丰储实边教而后战古人成筭既不讲添大军给网马射铁帘盖寨屋今日常文又不用乃倚羣盗剽夺行之岂得以败亡为戏乎既屡论斌奕罪力陈四不宜动且求罢侂冑患之弥年不决二年薛侍郎叔似以往谕指协和帅漕留宣抚京湖公复以户部郎迁司农少卿总领湖广遂去襄阳斌帅大出不用宣抚令初败支池河再败方城而郭倬至宿李爽至寿皆大溃金州秦世辅未及行而溃盖开禧所谓用兵如此在襄阳也度敌必至至则襄为兵冲襄人汲于汉冬涸掬泥而饮公陂北城为地道沟江贮之三百尺菱蒭藁秆皆备纲舟被系千余尽释之既至鄂凡米悉运赴襄又曰安陆亦兵冲也并发所部自忧迄秋襄得斛百余万安陆七十万又分光黄土兵効用成五关募守安州三关三关者魏将元英所攻韦叡救之者也及两州被围卒赖三关兵救安陆而五关不可攻敌既解去襄城米未食者十五万薪水不乏竟完二城皆如公策除宣抚司参谋辞敌兵深入陷应城盗焚汉川汉阳空城走或言敌已拆鳯栖寺赵太尉宅为栰渡江矣武昌震慑公方待制寳谟阁副薛公宣抚即日置司北岸敌絶南河亟命上豪赵观覆之中流人马溺死甚众余兵皆反走而孝感屯兵亦夜斫贼营军势欲振矣会徳安教授陈之经见侂冑言州无援师伪为恸哭可怜者侂胄不知其诈也怒襄阳都统赵淳忌宣抚司统制吕渭孙诬其杀副统制魏友谅辄杀之薛公不敢劾遂夺职俱罢然敌卒不窥汉阳收兵北遁公力也敌实困獘然外示不和之形侂胄惧复以公知江州备警益严又以余力完署舍浚沟洫中流晏然侂冑死嘉定元年五月敌巳决和不乐者乗时毁公复罢自是不复用八年始提举兴国宫九年八月朔无疾卒年七十三十年正月丁酉葬建牙乡鹏飞里令人胡氏先公十年卒子曰临早夭曰观宣教郎知益阳县女曰缜嫁建康府户部赡军中库薛师董孙曰起宗郊祀皆任兄弟之子贵州録参颐彭泽簿巽新汉阳簿履将仕郎损而女之嫁者六人矣公轩迈朗豁纯识独到人情共畏不知其难荒蹊絶径匹马先至洪波骇浪扁舟夜涉惟意所向若或助之故动必有成而人亦莫能测也初隆兴干道中浙东儒学特盛以名字擅海内数十人惟公才最髙其在易庵集文最胜然公未常自异于辈流辈流亦不知异公也开禧之役四十年大事而公独先见李奕皇甫斌败证告于朝及囊城安阳获全功又最着然无分铢之赏方以为罪公亦不自明也夫挟三最世不异复不赏巳置不论矣至庸人之谤公则有甚可哀者公之使湖北也岳复二州人愬曰总所歳籴我米不与我钱我非官户也非士人也非义勇也三者幸而免使我并受总取我一县又倍之传子至孙不能脱也公移书总领张抑再三抑盛怒不许既而公为抑代遽奏罢之抑惭恨诬公所以去者用此至令吴琚检校公在时钱物然反多抑七十余万后人以抑昉为谗因左右其说比罢副宣抚复令项安世校公后总时钱物然一钱一粟不谬二籍至今藏其家呜呼世言纔人能以白为黑止于所谗而巳不谗者固素定也人素定故也免岳复永世之籴二州祭祠至今不絶人不素定乎琚安世不相谋也检校若合符人不素定乎今谗者往矣不谗者可以定矣古人谓舜与跖之分嗟夫不定则无分而舜为跖矣铭曰选懦迟鲁儒之常患质少文多流俗所讪天门开辟孰知公贤千里独行振袂无前蠢尔阙口覆波若电开禧挑敌最为先见辇粟万仓卒全两邦敌不至江又公之庸凡可陈力奋无易剧零功碎绩所存歴歴汲绠千寻不尽其深以浅疑我谗夫之浽或栖连岗或泛长流霞友云朋造物与游建牙之乡鹏飞之里公游逺矣公誉方起 

陈民表墓志铭 

郭之西有隠君子陈君名烨字民表或问君以何称曰道衰教失士遁其常守而旅于分域之外抗而为异行众矣俛而为常徳鲜焉离其朴于文众矣反其华于质鲜焉若夫屡变有司之法益薄而知自厚又加鲜焉况于羣千万人而进而求其一二之能止者殆将絶矣君之所称应是四目平生著书甚工然每一篇就辄重箧累缄不欲以词藻竞于时也揣摩世事甚精然对客语常深黙不解惟恐以聪察矜于物也誉之不如无毁也招之不如无麾也非其耕不食非其织不衣非其好不与游而乆也无悲愁愠忿生于色无怨尤非怒加于人自余幼从君至老验其所行无不然者嘉定七年年八十八十月二十三日卒世为永嘉人曽祖粹祖仲逺父晟祖及父里人命曰吴氏至君暮年始复正之夫人王氏先卒女嫁徐宗之亦已卒三子孙男五孙女六九年正月葬于孝义乡吴平山初君戒其子曰昔人患进士浮靡议罢之察孝亷虽不果然荐送必繇州县比乡举里选犹近也今走四方买姑姨借族姓以趂寛额可乎先王择司徒俊选使升之入太学既有闻其辩论皆属司马于成徳达材何速也今縻歳月捐父母弃室家以争优挍可乎得丧命也若慎无然其子遵行之必乡贡不太学后皆登进士第増临海令埴丰城簿止善靖安尉铭曰埴之友沈僴实卜其兆曰吴平一州地脉所从分也葬此者子孙贵且蕃噫使其信然以君之贤宜有后哉嘉定[阙]年六月日 

葛君墓志铭 

君姓葛氏名自得字资深曽祖及祖藻父天民繇建从台为黄岩人世儒家蓄书千巻皆父祖手笔君兼通数术喜为方所处疗十得八九以上二子孩孺迎师数百余里费尽出于医及长自能问学则谢医不复行田园甚狭而以力治不少惰人颇笑之君曰古今言方寸地谓此心也吾得留遗子孙足矣何以多为因名其居曰留耕嘉定八年十月卒年六十七九年八月某日葬留耕之后原娶刘氏子曰成大方大壻曰项附实余师禹余夷甫周冕夫儒而匿于医可铭也医不以富而以教可铭也或曰不富则无医之利虽教而未获子之报奈何夫君知复于儒而已奚报之求虽然充其道则可以报矣使遂获之可铭矣铭曰留耕之闾有伉其门留耕之墓有崇其坟人心如驰易逝难留勿昧勿浮其永之休 

毛夫人墓表 

故朝奉郎知珍州毛檝妻孺人詹氏从其子为秦司买马干官卒葬衢州江山县南台寺緑秀山是时吴曦断东道自王方平虑其国忘其家先其君后其亲以节闻天下他年自虑山来永嘉渚上请余为夫人表于墓余曰史有状壤有铭具矣复欲何所道且必言子骂贼是自表也方平泣愬曰诚然吾得大罪于母四本以故急升斗禄尔乃浮江纤湖上一线之峡遭狂贼僭乱震动仓猝留无计去无从是不择便近地危其亲罪一也曦盗蜀无假南士不亟东下益西寄拏议使者坐纵口骂曦激士大夫心为贼囚守虽曦自毙蜀复定而母以忧愤终是不量官守髙卑于亲何益罪二也曦死用乏方増赋佐诸费吾数语有位治叛国当明逆顺令籍阴通贼十数大家赀数千万何不给而重敛疲民皆张目缩舌不敢应吾因大怒题絶印纸不可纳考功是不度事难易妄发毋巳无益毛氏祭之祭繇是阙焉罪三也既失仕耕庐山追忆吾母暑风清冬日燠或牵软车妇扶前孙挽后山巅可休水澨可息今不及游矣刲一蓣魁剥一豆筴妻子皆得饱吾母不及享矣古人以代耕之禄不及为亲恨吾以代禄之耕不及为亲悲罪四也夫忠不获其上谤郁于下孝不全其亲罪积于身故掲书之使过而读者无不彰也雨渍风裂石苟未漫而吾罪犹未已也所以戒天下为人子者焉余谓君前事幸未至陷胸碎首虽然亦烈丈夫矣而其辞约其义隠如此是可表也 

母杜氏墓志铭 

夫人姓杜氏父某祖某温州瑞安县人也杜氏世为县吏外王父不愿为吏也去之居田间有耕渔之乐其后业衰而夫人生十余年则能当其门户劳辱之事矣孝敬仁善异于他女子始叶氏自处州龙泉徙于瑞安贫匮三世矣当此时夫人归叶氏也夫人既归而歳大水飘没数百里室庐什器偕尽自是连困厄无常居随僦辄迁凡迁二十一所所至或出门无行路或栋宇不完夫人居之未尝变色曰此吾所以从其夫也于是家君聚数童子以自给多不继夫人无生事可治然犹营理其微细者至乃拾滞麻遗纻缉之仅成端匹人或笑夫人之如此夫人曰此吾职也不可废其所不得为者命也穷居如是二十余年皆人耳目所未尝见闻者至如国风所称之妇人不足道也亲戚共劝夫人曰是不可忍矣何不改业繇他道衣食幸易致夫人曰然不可以羞吾舅姑之世也夫人尝戒适等曰吾无师以教汝也汝善为之无累我也又曰废兴成败天也若义不能立徒以积困之故受怜于人此人为之缪耳汝勉之善不可失也故虽其穷如此而犹得保为士人之家者繇夫人见之之明而所守者笃也干道八年夫人生之四十七年也始得疾甚异上满下虚每作惊眩辄死某等不知所为但相聚环旁泣耳夫人少定曰汝勿恐吾未死也又曰吾疾非旦暮愈也而汝所谋以养者在千里之外汝去矣徒守我亡益也间独难曰吾虽忍死无以见门户之成立矣淳熙五年春夫人卧疾七年矣一日忽自能行履洗面栉目既而无苦如平人者亲戚子侄交相庆而某亦偶得进士第以归人皆谓夫人及见某之有成而疾瘳其可以偿畴昔之不遇而为某喜者以为昔苦致养而不足今庶几可以禄仕养也居六月疾复作不可救闰月二十三日竟卒天乎痛哉是所以照临诸孤之不孝而使之终无以自赎者也某年某月某日家君以夫人之丧葬于某县某乡某山子四人逮适过还幼养潘氏女一人许嫁矣先葬某号泣而请于家君曰极天下之物以为养而不足以言报者人之亲也极庶人之勤瘁以终其身而不及于一日之乐以致其养者夫人之为亲也夫人之徳可以为妇可以为母而无其家业殆不克施天地不可愬夫人不得寿而抱永疾以死使幸而有可以施其徳之势而卒不克遂也若此者皆某之不孝且不肖也尚何言哉今起殡屋以从幽兆则万事殒裂而终巳于此矣惟夫人之志所尝以训饬其孤而他日庶几奉以不忝者犹有天下之名义而已以某之不孝酷罚不为神物所佑则恐不能终丧而从夫人以死幸而免于死而气力寡弱不足以服行遗训又恐以终无自见于世也使其幸而免于死不死而人子之义能终有以自见然后夫人之志明而可以乞铭于世之君子以诵其哀矣顾今未有述也家君曰然其以命汝用敢畧序始末陷名于墓隅 



水心集巻二十六宋叶适撰 

行状 

故昭庆军承宣使知大宗正事赠开府仪同三司崇国赵公行状公姓赵氏讳不息字仁仲太宗皇帝六世孙曽祖宗晖判大宗正事嗣濮王濮之嗣王繇王始追封懐王谥曰荣穆祖南康郡王仲损追王于沂谥恭宪父士圃为集庆军节度使公以宣和四年天宁节赐名授保义郎监岳庙在西京者一潭州者皆食其禄次迁至从义郎中绍兴二十七年进士第当超两秩请以益其母封法止令人高宗嘉之封曹氏咸宁郡夫人易左宣义郎婺州金华县丞初青城之难集庆从焉公生七年祖母李夫人母齐国曹夫人更负公逃兵间公尝思慕涕泣曰不当灭贼见吾父耶闻者壮而哀之十四岁丧李夫人执三年丧如成人礼转徙浙东闽之建上与其贤士游求书手自写读昼夜学不去曹夫人间止公曰汝有官矣勤甚将自若公谢曰君父未报非敢志富贵也夫人以是竒公故未及第前不仕州县金华知县懦不事公为决其邑事不使郡守以为令过豪姓何汝翼挟持其县前后邑官莫敢较汝翼谓公可习慢也以事至则傲抗无礼公械治之请于那编置他州金亮畔盟有闻公逆遣吏别市军须物人初疑之既而上司果配买诸县独金华得不扰通判永州永民输米斛面殆过正税公诚言于守减其数湖南患役兵睥睨诸郡择便利去来辄易姓名应募有刺其眉以别之者卒传相怨而永守亦欲效之卒几变矣公力止之得免始公应举赴集必侍齐国以行未尝违温凊时靖州守贰交劾盛夏制狱数百人其亲戚皆哭送就逮安抚使命公治之公不敢辞遂与齐国俱至视其牍曰此守倅不足尔平人无罪也躬抚囚视饮食之荷系必避日之东西不十日狱成被罪则数人重者枤而已靖人徳公与夫人绘其像事之谓公慈悲夫人劝善云刘珙预政事旧知公欲用为寺监丞公辞曰母老矣家且贫所急者见次尔刘公叹息之得知开州开在巴东穷陋处公罢横敛去苛政以修学兴孝劝之民稍知义郡盐井曰温汤先是长吏必以所亲吏监之相为利公罢不用民以寛省啬公费至之年代民秋输明年又代民夏租之半州以天申节银绢抑配于民民甚苦之公始用库钱除其配夔州岁寄籴和籴军粮使民中米易以盐吏为奸而盐不可得公令鬻盐籴旁郡开人请公刻于石曰异时有复科者将抱石以愬也在开三年民絶斗殴夜不闭户治唐韦处厚盛山十二景复其故诸司荐之以为如古循吏除夔州路转运判官开人数千遏城门不得行公使谕之曰今犹在本州岛惠利可及汝也人皆哭曰何若只在我州开人至今思公夔州在蜀四路尤穷公既奉使访其所疾苦僚吏皆曰夔路银两估六千恭涪忠万夔最凋郡也今以银绢上供则五州之困久矣公以大宁盐者夔路财货之所出也吏不得人私贩卤折且部使者以亲旧摄官而佐以转运司吏故利不专于上而因缘侵刻公首斥去悉委大宁监而课其最负未几告羡盐多无所泄公喜曰吾事就矣乃出钱市羡盐数十万斤视恭涪以上米钱而盐贵大宁数倍使卖之得米三万余斛时湖北大饥以米至荆南民歌舞于道易银而归遂代五郡上供银一万五千七百两绢一万二千二百匹总缗钱十五万余移成都路转运判官西方饥甚公不俟装行歳暮抵泸南泸南多榖公曰使吾视事然后告籴则岁已改而民饿死矣即日借泸南五万缗选迎吏留泸州江安南溪等为籴既入境号其部曰米至矣闭籴者争自粜价几减半永康军都江堰者彭汉永康成都蜀郡之田所资以溉也受水之郡孟春会灌口神李冰祠下笼石蛇澜江为巨堰吏盗佣而堰不足以待水之暴干道壬辰夏秋大水堰壊下田涨上田涸岁之所以饥也公径趋永康筑堰绳去岁獘吏坐之然后分三策民业耕者田主借贷之游手末作上戸籴米赈之老幼疾患官为粥饭养之双流米氏吝籴邑民聚而发其廪公罪米氏籍其米黥盗米者十余人他富家饥民皆震恐不敢违虞丞相允文别田在二江亦尽其藏以赈公号令恳恻严信州县推心奉承民皆实被惠存活数百余万干道九年黎州青羌奴儿结反知州事文绍直遣推官黎商老御之未战溃商老等死制置使急调兵千余人戍沈黎属公饷故富人出粮而下户以力致于边公曰蜀饥未能自哺不可扰也以自籴余米发嘉眉卭蜀兵运入沈黎而益部不知奴儿结者吐蕃小聚落也不满数百以盗马为业一日盗寳塞良马十一匹鬻于官守将不与直故叛黎推官既死制置使使权黎州王昉赂奴儿结与之盟公不可曰若大族何使不听卒盟之是岁召使还公摄事三日吐蕃首酋梦东畜列数千人越大度河破汉源镇入汉地二百七十里沈黎大惊成都亦恐成都月一与府官兵将饮设于大慈寺是日公月设如故其夜召部将郭虎臣张汝楫张师良雷震以飞山军强弩一千益以卭雅禁兵千余夜赴沈黎戒曰坚守城勿出击又以便宜召宣抚司屯驻绵州兵五百人戍卭州为之援宻檄诸蕃部与之约曰生获一吐蕃者赏十缣杀获者赏二缣于是卭部川首领崖櫗会黎州土丁诸蕃部落大败吐蕃于汉源以梦东畜列之首来献尽灭其族自始宼至灭十六日时熟戸蕃嘉州虚恨蛮亦来寇边公曰此不足治也取吐蕃首数十标境上一夕悉遁去公始令黎州并边家出一丁免其租赋分戍诸堡后使者壊其法且轻将大军入蛮地皆陷矣言者妄指公赈济时事坐罢去蜀人泣送自成都至夔流道塞不可行寻差主管台州崇道观除成都路提刑以齐国辞不行除江南西路转运判官未行授右监门卫大将军忠州防御使权知大宗正事进朗州观察使髙宗寿八十进昭庆军承宣使皆知大宗正事使曰承受奏请旧例用中贵人公曰有司不存乎承受何为罢之有内管贵震中外他日请见公至再公辞以出矣不复见敌李佾元颜烈来聘公副中书舎人施师点馆客敌宾从见馆使使副故与之揖馆使宾从见敌使敌使副不为礼至是敌三节入见公公受其揖不疑玉律园宴射伴射者及敌使副射不中公一发连三中的上下欢动敌益畏服时既罢宗室祠庙添差亦十存二三公三奏疏力请得稍寛始置自讼斋请赐书使宗室有过者读焉奏修宫学添弟子员又欲给其食视太学校定法事未能尽从而宫学亦颇自立矣公以文行训勉宗室先教养后法戒荐其秀杰者数千人多至通显所论天下事尤多焉岁大旱一日进九札子劝上求直言通下情上即施行之退而焚其捡布衣上书狂易抵罪公言太上皇帝不罪言者条奏数事曰此篇书之于御座之右上为悚然兴可之上既喜公言切诏通进司凡公实封文字其亟进入公自为小官有闻见或实封上或贻大臣书或面对及宴语汛论其乞四川复置宣抚司援唐以兰陵公主园赏谏者请赏谏台谏不当因言事迁他官请许其补外王抃不宜拣选诸路军马王友直不可为殿前副都指挥使皆人所难疏藁百余篇多者至万余言或从或否而上知其忠亲信之宴禁中前为寿上令公满酌饮之釂谓皇太子及嗣濮王等曰此贤宗室也一日坐待漏院有给使数人白同班曰英国公借打球马公正色曰上唯一太子太子唯一皇孙万一马惊失坠虽斩汝辈无益也左右皆惊同班者遂不敢假常曰人患不知尔知之不能行是无勇也故公晩节尤自着见赐第西百官宅屋宇卑朴厅事甚隘出入无呵导人不识何官或摄獘衣迎客客亦不知为公也入蜀时乗一舟及罢归尽室五十口亦乗一舟至江陵市蜀物贽亲旧至浔阳官供帐一挂丝使吏持归吏以重不肯公曰吾未尝判销破状也趣持归平生所敬重者朱熹张栻尝请赐张公谥且乞用朱公云某与公相见晩不前知其出处因谒公再三自始至末无一语为无益以是敬公今观公行事是其合矣公淳熙十四年七月三十日薨于位年六十七先告疾也请罢户部不候岁终先行比较指挥请无遣郎官往汀州行经界法临终口授具奏言旱灾民困蜂虿有毒狼子野心盖指时事所急也初公自朝奉大夫授右监门卫大将军至是官承宣使封天水郡侯食邑户至千二百诏赠开府仪同三司封崇国公以是年十月二十三日葬于临安府余杭县同化乡里山宋宣之原娶郑氏太常少卿之女封永国夫人子男四人善临朝奉郎新权发遣池州军州事善防承务郎特添差马军行主管机宜文字善卞宣教郎两浙西路提刑司干办公事善咏忠训郎新添差淮西安抚司准备将领女一人适王一夔成忠郎新髙邮军兵马监押孙男八人汝谈修职郎广徳军军学教授汝谠汝训国子进士汝諿汝诂汝訸二人未名孙女六人长适进士潘自牧余未行曽孙一人崇豫公所著论语解一编他文未次第永州时为宋中兴圣徳颂刻诸崖石楚蜀间传之奉议郎太常博士兼实録院捡讨官叶某状 

通直郎致仕总干黄公行状 

绍熙五年秋七月庚午黄子由自嘉王府直讲为起居郎兼权给事中踰月迁中书舎人兼侍讲时国有大丧内禅甫定诸处分尚多草创人心忧恐天子思尽下情博谋羣臣于三宫僚尤委信或一日再宣对子由素负直节激发敢言事事有未便常争论上每为顺听一时甚頼之知子由者不以曹遇万一遽至显用为子由之身荣而以子由能竭诚不阿补益上初政为国家喜之也冬十月庚寅子由以父丧去职于是知之者又皆痛惜以为天不且假其父之年而令于此时得疾死何耶知子由之父者则又曰不然是翁奋立寒苦为乡先生天质疎宕不避就向背教子必自逹于义晩而后得仕仕不尽其能而死是可痛惜也焉得但以子由一时去职为重而痛惜之哉明年子由使其弟田来曰将以庆元二年三月某日葬吾父于吴县至徳乡观音山天乎往而不复反也图以永先人之存诏无穷之哀冥莫如有以述也惟荒哀迷塞不能次第其辞而以属于子也若何而可余念去歳临于重华旦晡辄与子由同待事殿门外一日子由出家信数通徧视诸大夫雪涕曰吾翁官建邺疾病矣而易月之练方毕家事义不并奈何宰相闻之予若往省上时犹在嘉邸大书成斋二字令以赐翁成斋者翁为乡先生授弟子经时所名也至则翁疾良愈遂奉以来行在及子由入见上先问翁动息曰总干已无事耶已安乐耶子由顿首谢归道上语翁叹曰士不遇岩栖谷隐姓名沦灭其常也今以蓬门被云汉之章野人致天帝之问吾为頼宠乎故自子由骤用时适多事而翁诲之曰惟苦言可以报国尔亲为视表章或具草使上之子由固喜忠义然观翁意虽有可以回曲保荣利亦不愿其子为之也然则知之者所以惜子由之去而哀翁之死不虚矣翁死上遣中使王徳谦赙举朝皆吊哭丧还赴于涂哭于郊吊于家者相属也且翁父子既逄时贵重而其生死之际又为时所痛惜如此今子由欲求先人之存诏无穷之哀是则述之大者巳以首于状可也君讳云字鼎瑞吴郡人世农家未有仕者居幼自知学年十二三已能授童子书既冠入太学文义益通逹吴中大书会稀少至君学蚤成后生慕从常百余人勤苦诱掖一变口耳之习其荐第有名多君门下他师不敢望也考官戏曰吾为黄先生取士尔尝彻旧宅将新之夜半邻近惊曰火且作视之则有光发其楹下或以告君君卧自若曰有是乎告者益众曰火且作三矣君徐起祝曰吾及儿子幸为儒他日以是试之可也未几子由以对策言直得赐第一人及第君所对尤切亦欲以冠持奏者有不喜曰少戅矣犹寘髙等时淳熙八年也调永州祁阳县主簿简易廉直民爱敬之辞监建康酒库人谓君酒碎务何得自屈君曰吾岂以儒者薄是官投明坐垆下治之逾谨诸司更荐君一一俛受至当改官乃自言老病不愿遂以通直郎致仕卒年六十四娶李氏有妇道穷约中能助君为善再娶刘氏并赠孺人三子子由长也名由为朝散大夫试中书舎人兼实録院同修撰兼侍讲次甲进士次田免解进士女归廸功郎台州天台县主簿赵女泌君坦荡不为限级遇人无新旧樽酒尽欢财物到手与亲友共费贸丁田供粥糜而已而有至性四岁丧母鞠于莫氏其考复聘孙氏从而室诸有弟曰茂君日自莫氏往来宁其父母退而抚茂夙而不懈也孙氏又死君迎父育弟已之服具使茂择取半焉茂又不进君复空舎纳之衣食居处无间也刘氏故适士人夫死久尚未殡姑老二女幼乃改事君君为葬死者养老者经营其女各有归焉有文二十巻词咏从容每指其心而言曰是方寸地岂可忽耶庆元元年九月日朝请郎试太府卿淮东军马钱粮叶某状 

宋故中散大夫提举武夷山冲估观张公行状 

公姓张氏讳秀樗字延卿温州府永嘉人幼入太学用忠简公恩试吏部第一监临安府粮料院迁勅令所删定官司农寺丞兼权仓部郎官换工部皇子镇明州选为司马上面谕曰卿辅魏王当如端明敎朕也公拜谢会有异议者徙知潮州潮沐韩文公遗化俗矜厉自喜公仿古以便今用刑甚简崇雅黜陋士民爱服提刑行部贵倨甚候迎累日不至公赋诗称逺地井蛙尊以诮之提刑怒深文劾公公引诗自辨上笑曰守臣不应骂监司耶竟罢起知南剑犹坐前谩不行知沆州猺人屡入城邑闗通博买无忌至滥恶抵负而睚眦雠劫之祸移于平民谓之准把公按旧法重禁越界来往者有至市则令都巡防监视讫事各还剽夺衰止公言都廵防与猺相持最苦请三岁一补官以责尽力土城纔四里髙十二尺如女垣尔且用板屋风漂雨淫非所谓设险也謮甃砖石备楼橹以明永久又特起贡院数延后进为言科甲可喜而向于学者滋多矣于是自总领以下皆荐公宜留本朝公自以离郎署二十年故人无在者力就外得光州自光西南行渐逺淮流而就冈阜其树林岩石幽茂深阻恍惚隔尘世山如绣屏畵巻数里一合水绀緑随山方折流转大声出雷霆细声中琴瑟葢江南名山水不能及而土人以为默林沙窝存着老幼处也公上言异日欲迁郡沙窝久矣决迁之易守御使储积人心既固可以牵制可以进攻此五利也请以城壁事付臣既而与商廷昌两易濠州濠人占地无顷亩之限为后至冐耕不较也暨田成而争讼林起州县往往有所左右公独中分之官私厌服以公断为法初公至郡谍报敌主祈太清宫且窥边州人大恐定逺县逃奔几尽公不为动但遣承局趣取子舎逺近安之亡者复还就知和州公之在光濠朝会建广储仓他郡徒改桩积立号名惟公置敖贮米如令军校死必募善弓马事艺补之光有司马公祠薙草为庭除岁时率官属拜其下其能实事不具文而名义兼举多此类至和首开三河复胡昉故迹刬车蒺藜火药傅镞右辕左蓐嗅地望尘废闗遗隘之要无不预讲然时论既将逺讨而疑公为平世守边者故秩公以冲佑观使自请而去公亦倦游不复求仕凡续禄再三焉喜泰四年闰二月二十二日平旦盥洗索当食食既视瞻炯然家人抃呌曰起疾矣其日卒年七十八自文林郎积官中散大夫开国永喜县男九月二十四日葬瑞鹿西冈夫人潘氏封令人男五人曰燧通直郎福建舶司干官先卒曰喜儒林郎新监行在点捡赡军激赏酒库所籴埸曰炳从事郎欧宁县丞曰爟廸功郎常州州学敎授曰燡承奉郎女二人其壻曰宣敎郎新建徳知县潘桧廸功郎泉州録叅叶春孙男曰坦将仕郎曰均曰垠曰墉方以公致仕官之曰墐曰埏曰圮登仕郎曰埙曰堪曰圻曰垲曰埈曰坡曰増曰填曰坱孙女嫁承务郎木溶次许嫁将仕郎鲍嵤次许嫁进士周保之余幼也公志虑精宻前后谋议数十上事小大皆有成画深而不迂切而易从言州县受纳盘量常欲今歳出剰多去歳商税増额必以一年最髙比较彼安从得皆出于民耳又言民纳钱免役不得免今姑令见役保正长免当界役钱可也此可谓知忧民矣又请内外官奏对须指陈急务不许泛引间慢人已言者宁复言之期于必行而已此固知治体之论也至言陛下无恃江为险必守淮而后能守江修城増戍所以守淮也或曰増戌难在钱粮移江置诸淮尔何难且州郡不敢合敎甚无谓敌今日打猎明日廵绰率用千余骑岂虑警动我耶此又壮论异于人者也始忠简拒秦丞相斥之晩翊孝宗终不肯取报政公耳目陶染故虽列省寺无顾恋意连挤于外视后出捷起腾上无怅望心惟以家门素业为事二子既登第诲诸孙尤切书室纵横与同卧起休沐不使踰戸恨余毎从公见其动止有常节得言语之味乐而无荒未尝不敬下风也嘉定四年九月日谥议 

故昭度军承宣使知大宗正事赠开府仪同三司崇国赵公谥宣简议 

议曰某既状公之行上之太常而承乏博士当以谥配行其可不信夫髙爵重位不为富贵沉溺而能退逊以保其节文雅以发其名此宗室公族之所谓贤也公遭时多故特眇然童子周旋四方而感励问学居穷守独之操甚于寒乡窭士救民之疾苦如饥渇行惠利之政如嗜欲应猝制变敏而有功强梗在前不避也自为小官以至留务论事不絶进见上前意质而辞详其所不隐不知祸福之可择也且死犹奏谏疏者三焉望其容庄听其言必有当于理义察其行已可谓能以礼始终者矣凡此皆载于状不诬然则公之贤非宗室公族之所谓贤也谨按谥法善问周达曰宣壹徳不懈曰简宜谥曰宣简谨议 

故赠右谏议大夫龚公谥节肃议 

议曰陈瓘邹浩任伯雨及公皆官不应谥天子特赐之谥追伤祸变艰难之所致褒劝伏节敢言之臣所以示为百僚法也窃因明诏考见当时之故葢元符之末建中靖国之初既昭雪流人生死蒙泽天下望尽复元佑政事而巨奸已败者犹偃蹇不自退方稔者日睥睨而为谋公与同时諌官御史随其邪慝所在连奏累疏迎锋摧击时之盛衰视其官治之废兴繇其身志清王道夺回正路可谓壮哉夫君子之所以贵乎天下者以其念治之心异于人也推念治之心而遂之方谗人尚炽雅正未分如痈疽隐起于其身不决溃之不止而或者乃以为不可力争以激其势斯患失而不知义者之论也世言公羁置化州徒步赴贬持扇乞钱以为资嗟乎公能不自悔矣虽奸臣遇公之酷如此又岂足为公戚哉谨按谥法能自持守曰节刚徳克就曰肃谥公曰节肃宜无愧谨议 

黄端明谥简肃议 

治身之义事君之节二者君子之极行也于治身也能谨其小于事君也能识其大而君子之行不逺矣昔之治其身者或忽于言动之细微而曰我能为其大者而巳及观所以事君则又或不能为其大而姑欲累小善以自免焉此徳之所以不立而人之所以不成也故兵部尚书端明殿学士黄公之状言公俨然庄重坐立有常处不倾侧跛倚语黙有常节不戏言苟笑人以为拘絷而不能顷刻安者公独泰然以终其身虽在燕私未尝须臾变也及再得谢年七十余矣益谨敬不颓堕后生来见者礼对如大宾教语必以孝弟忠信至其薨也葢八十有五而所以自持其躬者如一日其仕当秦桧死后贺敌生辰还言敌必徙居汴以迫我宜早自计时前使还者不敢言宰相怒公公不为动自是三四年每进见未尝不论边事敌果以钦宗来讣出不逊语公独请即发丧决用兵策使使臣督诸军及敌在江旁朝臣争挈家逃匿公家人亦旦暮请公曰天子在是若等安适耶比敌退家在城中者公与陈丞相康伯而已敌后请修好且责臣礼与新得四郡或谓实利不可干虚名不足惜也公独曰土疆一彼一此耳名定百世不易也议者非是王之望约和公又论之天申节上寿议者以钦宗服除当举乐公言春秋君弑贼不讨不书葬钦宗实未葬乐不当作也争之力事得蹔寝范成大使北祈请山陵公又言置钦宗梓宫而不问无以尽人心且使敌人窥我矣公之立朝始末议论如此夫俊豪跌宕脱畧于绳捡之外者岂非其自善以为伟人名士之所为哉其循守卑论弃忘大雠与夫临大计当大事不敢坚泱有退后之懦无率先之勇而以他小善自贤者尚多有之然则公之于治身也可谓能谨其小而于事君也可谓能识其大矣状又言公为普安敎授时不与内知龙大渊坐为国子司业时不奏武成王庙芝草宰相率达官书佛经刻六和塔公谢不能其孝友笃至夫妇相敬如宾与人交恭而敬淡而久收死恤赈贫继絶葢公既已识事君之大节则虽其小者宜不失乎斤然之守而于治身之谨诚细微无不尽焉则推而达之固所以合乎人伦之大义也岂非所谓物有本末事有终始知所先后而非偶然幸致者乎谨按谥法壹徳不懈曰简执心决断曰肃公之治身谨言动无耋艾率以恭斯壹徳不懈矣公之事君排和议无难易必以勇斯执心决断矣请谥曰简肃于易公名焉谨议 

李丞相纲谥忠定议 

议曰公自起居郎极论都城水灾斥为监当而抗直之声震于天下矣及斡里雅布来宼在廷茫然将从乗舆以出独公请与执政辨诘遂夺其议力守京师敌以退却然其留割三镇诏书击女真之归而募兵以防其再至皆为同列所排不果用也髙宗中兴首命公自辅于是张邦昌以僭逆诛矣先是河北河东录坚守者建遣张所傅亮往援接之乞幸襄邓以系人心而无走东南使周望傅雱通问二圣而无踵和约时中原尚未溃也公方除京辅辞政渐复祖宗旧法奏请施行数十事多中机要使稍得岁年之须则两河不遂陷而敌不敢复鼓行入内地矣而雠耻因可报也不幸有七十五日而罢去迄其后常疏外坎壈虽仅免颠沛而曾不少得其意焉自是祸难百出而南北竟以分裂此为国家惜者所以哀公之心而深悲其相之不终士至有未尝识公面而坐论救公以死彼岂有所顾望附托而然哉葢公之贤自当时市井负贩莫不喜为之道说然而谤公者亦众矣其尤甚者罪公特以计取显位而巳京师之祸公实使之呜呼当是之时所谓谋国者岂有他道哉避走而乞和誉雠敌而卑中国尔以避走乞和誉雠敌卑中国之人而议公之得失故其自许为谋详虑宻而谓公为畧而疎自以为镇重能消弭而谓公为轻鋭而喜事其恬视君父之仇畏死持禄甘为世所贱侮而以公之能尊君以身狥国为人望所属者谓为朋党要结以自荣故主和者非致寇而守京师者为失策矣则公之负谤于时固亦其理之所宜得也何足辨哉顾独有可恨者夫是非毁誉之相蒙布必至于乆而后论定是从古巳然者也公之殁五十载矣世之论公者卒亦未有以大异于前日也何欤孔子曰微管仲吾其被髪左衽矣考公之行事而深察其志使要其功烈之所成就则岂有媿于孔子之所称者哉悲夫谨按谥法虑国忘家曰忠安民大虑曰定请以忠定为公谥谨议 



铭 

毋自欺室铭 

礼曰所谓诚其意者毋自欺也大学之道自诚其意始意者心之发也黄岩林氏兄弟以名其室余推衍其义而铭之铭曰有闻善之意而疑巳以不明自欺也有为髙之心而畏巳以不能自欺也喜安于俗而不狥乎道自欺也求合于外而中莫之考自欺也其道甚大万物咸取圣贤之功我则与有如操斧斤以入山林随其所欲榱题栋楹蔚然千章被冒洞谷爱莫能致投斧太息言既出之行既实之久且不倦我则毕之鸡鸣必旦鹤鸣必雨其象则然孰敢余侮妇人之贞抱节空闺守妄求真匪诚惟欺咨尔弟昆敬事一心无咎无誉上帝居歆 

存斋铭 

蒋少韩名其燕息之斋曰存请余铭未暇也又揭于弋阳之便坐乃铭曰孟存以心易存以性其入道义其出爱敬此真存耶众善所门如彼聚粟常足仓囷性因物迷心与事往必谨司之勿抑勿放勿趣有为勿堕空寂是固无存执妄为得壮矣弋阳观竹青苍厥壤夷甚水广山长上迫征求下怜愁苦依其永存以作民怙 

睦山堂铭 

周茂良居睦源家旁一里山拱水揖自成面势望神洞白云逺近显敞作屋聚书草木修列余名曰睦山堂用其所当问学者为铭铭曰地称顺悌之名居袭昆仍之久资仁以合其族浚文以光其后为堂之功始基而愈厚也学有本统昭然垂宪未知之也役思研虑渉闻辨知而卒无益既知之也博论广类极治尽末而终不倦强其志不弱其质明于义不疑于善圣言在前待进而验成材在习力熟则变黜徒悟之寡浅无单传之夸羡故始终俱有考穷达皆可愿也有简婉婉有竹雅雅睦山之下尚启来者 

省斋铭 

义乌姚献可为其友周悫求铭省斋凡五年始克铭之铭曰昔者曾子一日三省今子五载以省为请子悟何晚我言巳迟相彼四体恻焉必知既有念虑胡为昏迷苟非忠信奚以学为震霆洪钟有待而发绵绵增阴见此日月勿安陋习勿随俚说区区利心毋自溺没专巳忘人人道几絶推巳尽人巳则多阙斧柯可用毫厘可别咨尔周生念念勿越 

师立斋铭 

临卭魏华甫自校书郎出守汉嘉于是生二十九年矣榜其斋曰师立而请为铭铭曰人之晞圣资葢匪夷亦或仅有而患夫时我材甚富我年孔当舍彼隽辙鲜为物降命以义知心非外假至于不踰夫孰御者虽则云然有言于兹是二非一必也贯之曾参之忠端木之恕浩乎两间何忧何惧既见其易复思其难一篑苟止无以为山卓哉渊微大矣文献遐迩式昭亹亹勿倦 

陈徳中老勤堂铭 

老之将至夫子不知老之既至斋以代齐血气役身万世同过方壮虽刚将老辄惰懐我良朋天与至淳未壮巳修既老能勤勤于好学惕若不足往监歴歴可慕可愕勤于为善澹乎有余外利纷纷愈逺愈疎如玉比徳本性不易琢成圭璧义理孔获其堂始新草木华滋匪老尔佚惟勤尔思 

松阡双莲铭 

物之并荣示美于同懿哉程氏千指合官其饮同壶其饭同盂其衣复单椸桁不殊自其髙曾以及后裔一本同生疎戚曷计有蔚松阡菡蓞聨祥一二未巳十百相将水有满虚莲有落开永同弗乖祉福大来 

钟铭 

不律不吕非阳非阴破幽出昏以大为音悲尔含生如梦自沈各随所闻复其本心 



青词 

代宋彦逺青词 

上穹垂鍳厥有明威下人何知独私恩造虽积罪以致祸犹积哀而自新伏念臣少颇精修老益祗畏敢为独行庶几引年颇迫初寒加之冲冒病侵臂膝不利诎伸悼沉痹之苛留岂衰残而逄此顾虞阴谴有暴天行从仕乖政刑之中治心失喜怒之节况方勤于朴斵曾罔筮于日时有一于兹足戕和气恭以中天之运总制万灵枢极之功慈救羣品是凭方士修设真仪冀俯应于微诚尽蠲除于宿负惟众星之南极照耀为祥及太阳之北旋挥攘何害誓坚晚节以答鸿私 

同前 

请命获全巳沗生前之安泰负心未报谓逃死后之愆尤敢再罄于微衷以不辜于往愿伏念臣先臣某及中年而抱疾几与死以为邻救疗以穷祈求无术頼上仓之降鍳活余年于将颠自知延瞬息之微生何以答鸿龎之厚施而气力索于自累日月废于因循未吐悃诚巳分存没重哀既往之魂更负忘恩之责皆不孝之所招为无穷之大祸过如可赎何私焘冒之心罪或许移愿致遗孤之罚 

同前 

衅深丧考莫伸寃痛之情事往呼天徒负迟留之恨收哭踊以自遡端忱诚而上通伏念臣叨切秉彝覆焘严训冀粗供其子职庶少款于天年夫何朝露之先忽作黄泉之隔昊穹降罚繇孝行之亏违厚地难容愿形骸之陨坠神灵何往追慕畴依又念当痛革之余无以见心祈之切恭陈醮谢具准科文排歴九关艰难万死推此内哀之渎敢干清禁之严庶几昭格以不遗悲伤而救赐则哀矜之慈无施于亡考而几筵之奉期冀于生时 

代子设醮青词 

身婴降割巳无可赎之愆敎许追亡尚有自投之路伏念臣母令人髙氏蚤懐微志备受多艰经营甚劳细大可考岂不酬偿于晚节胡为殒落于中年遗骨空存先灵何往恍寻求而莫见冀彷佛以能通傥旧宇安栖乞长为孤露之托如烦寃上诉幸曲垂矜度之私俾获依凭奚间存没臣等精蕲有限哀意无穷 

大祥设醮青词 

母亡子在徒想音容祝孝嘏慈岂迷影响伏念臣妣令人髙氏不登中寿轻舍幼孤速甚须臾宛巳二年之隔索于罔象曾无一日之还敢上觊于超升乞下招其离散获留家宇长奉昏晨诏许降衷便肉既枯之骨恩垂复性益歆未泯之魂 

谢恩青词 

失母之酷不知所求吁天之哀自期必获伏念臣妣令人髙氏幻身虽谢灵识故存素深儿子之慈岂无感格疑有鬼神之祟致限幽冥幸赐大恩俾通宿命乗化桥而来下指故室以言归悲泪交横何啻再三之覩烝尝罔替岂胜如在之情 



疏文 

代子水陆疏文 

亲慈永巳奚比于人岁行不居重逄是日先妣令人髙氏本能卓观夙谢尘緑虽将尽以无余未曾怅恋宜一真之常照岂限去来而某等慕往徒深现前何有慈陈梵设虔扣觉乗肃延众天普施羣品弥满覆载函葢古今使妣髙氏快乐逍遥莫非浄土哀怜拥护不离当家作母子之正依无死生之异路某等不胜摧踊颠越之至 

修海神庙疏文 

卫公精爽可畏范侯梦寐犹通徳荫所专威灵甚广积有倾扶之陋未加修奉之虔百贾会同众心齐劝突兀山林之上丹漆既新宴安江海之间风波不耸 

建卧龙潭疏文 

距城一舍有龙二潭千年显灵四邑徧祷随请辄应多稼常丰今将肇筑新祠然且不胜重费尺椽片瓦虽知举事之难粒米兼金尽报巳施之泽伫成大厦永庇乐郊 

修路疏 

出门无碍方是通衢根脚不牢未为坦道睠兹浦口实系要涂尚赊甃砌之功难免颠隮之患欲向这里做些方便须是驮家发大慈悲捐廪倾囊眼界中装见生功徳般沙运石脚根下作稳实工夫指日而成长劫不壊南来北往何忧帯水拖泥朝去暮来不到撞头磕脑 

修甘泉井 

定里有闻古禅之迹尚在邑前不改西山之味尤甘一勺匪多万家俱汲岂以洌寒之食忽贻敝漏之羞众力所趋甃工肃戒既平无咎勿幕大成 

蕲州谒先圣文 

重其任而轻其道专其学而杂其施此为政者所以谬于古而违于今也某知难而巳力则不逮然不敢不勉 

祭诸庙文 

政刑予夺虽曰吏治灾祥丰歉岂伊人为思尽此心庶几昭荅 

祈晴文 

始部使者下属郡祈晴而蕲自十三日大雨之后膏润相接榖之未刈者殆欲芽矣将以十九日有谒祠下执事宿戒阴云忽开象纬清明原隰酣丽曝晒藁穗槩平釡锺囷仓不空岁事良毕夫敏于赴急者神之徳怨于失时者民之情待请而从人道所尚先祷而应吏惧不堪益求其衷以称嘉贶 

祈雪文 

淳绍之交大雪烂漫平地累尺而人以过寒为患今冬温暖巳甚楮有不穿之裘傩腊将至而近郊未见白焉民又以疫疠告矣揆血气之和以求时令之正此神之休而吏之责也翕合冻凝飘舞积聚在瞬息之间尔敢再拜以蕲 

谢雪文 

当庚寅之上谒粲晴光其朝晰歩堂皇以屡瞻渐重云之晡起霰巳下兮还止阴巳交而似霁越庚寅之三日缤终日而并萃高嵳峩兮特映逺苍茫兮平施抽寒日之关钥洗麦苗之昏秽徧国人而相语何肹蠁兮斯异事有时而适合物或疑于偶值惟应节而不滥尤神灵之可贵念欲报之靡足写以词而来既 

总司祭先圣文 

古今之官不同而所谓总领军马钱粮者其事任固亦非今之所当忽也使某万一不至于不胜其任是亦先圣之所以敎矣 

诸庙文 

某被使兵食寄地丹阳惟神黙相此邦敢不敬告 

祠山祷雨文 

三日为霖旱气始消前日虽雨曾不崇朝未挿之秧十尚三四颀然块中挿者行死湫潭十余骈迎迭拜纷纭一春其力甚惫凡此诸龙岂无威神暂雨辄止莫知其因位尊责重惟王是扣大足大通非王孰有田一以盈苗蔚以青河满奋痕船髙桨轻我昔建康王答如响今将谁依鍳我勿爽 

祠山谢雨文 

乃五月乙酉雨昼夜不止百泉交趋千壑并至或耘其前歌长以谣或播其后笑而忘号担牲挈壶敬谢明徳伊苗有穉谁稼之穑 

送龙水还潭文 

比者乞水归自潭下泽未随应众窃迟之乃初七之夕大雨骤至始于四方吹台有失雾气蓊郁既而大罗诸山阴云四合兼昼累夜霈为巨霪积为重霖秋成在望一郡同喜神功不宰妙化难名而合境士民私忧过计方欲推龙功之所致验雨职之所专保佑此方永永依怙惟龙不倦特施显发威灵自今以往有旱必告邦人当竭其力事龙无怠龙其鍳之 



水心集巻二十七宋叶适撰 

书 

与赵丞相书 

某皇恐再拜上书大丞相合下某往岁集英之对山林朴野言无可采相公时在政府实拔异之使某繇此有闻于世虽尝奉启陈谢而不敢叙道其感戴之私甫还里舍祸变不测先妣倾丧方痛苦号呼而闻相公进位上宰独荷重任天下企竦以观新政某又不得以衔茹荼毒之余与缙绅羣士同致其咏歌比者免丧不死亦几年矣则又以为州县卑冗之官不宜輙通姓名作文字以干宰相而自取于僭冐弃絶之罪盖相公之经纬宻勿在于政事之几进退百官在于人才之贤不肖其功业之着见在于民心而为国家长逺宏大之规在于邪正消长之际固非一士之言语能私致其轻重而某所以輙疎逺自外于门下者直欲自明其区区之义而已顾今日之势非一吐露情欵于相公则区区之义不足以自明不当复以疎逺自外为言者亦惟相公有以察之某之不肖甚矣欲强学也而质不敏欲力行也而心不逮虽有其志而才能不踰于中人顾尝怛然而内恐望古人而不可复及也今者少师史公以得还之谢荐达海内之贤而使若某者获与十五人之中主上以史公之重例令审察而使若某者遽在升擢之数相公出命庙堂招纳英俊而使若某者得以収召而察其才之所堪闻命之日惭汗悚仄不能出声气盖前日之忝窃科第视其等伦已超越甚矣使不服勤幕职尝试吏事而遂躐他途以希进取则不惟丧失名义而他日之法令事功疎拙旷废将有面墙之羞以辜朝廷器使之意而况今之武昌以格待次有问学读书之闲使不能补治其所不足而骤以未习之学施之于用则必有迂阔不通之讥二者揆之于私无一而可此某所以欲行而不敢也某又复思念史公采虚名之誉以足其所荐而已不必以为眞可举主上之恩相公之命不欲于史公之荐有所择而已不必以为眞可察而某幕僚得试吏之勤待次有为学之暇可以自守其义而无负朝廷器使之意则相公不必责其当至也夫可辞而犹不辞则人必以为冐不可辞而犹辞人必以为矫今未至于矫而有近于冐则以相公长养人才之心而惜其去就进退之义宜不惮于敷陈以听其所乞也故已具公状申省而又以其私告相公烦渎皇恐死罪死罪秋序寖凉伏乞为国自重 

上西府书 

某瓯粤之鄙人行年二十有五于今世最为不肖虽少曾读书颇渉治乱而言语迟钝意向迂阔自度无以求知于当世君子在京逾年未尝有所诣今者収拾废放将就陇畆然而伏念天子明圣亲御明堂布德施教润泽海宇犹惧闾阎之隠或不自得于是屡下直言之诏招采山岩遁逸之士狂狷朴野之人凡天下之大政师旅刑赋之本末道德法制之先后至于宫掖之议民伍之情宰相之所未及行谏官之所未暇言者咸得极陈于前无有所讳而某虽不肖实治其学伏惟执事英杰俊伟材智特异忠勇并昭尝以再期之年行数千里尽守上流要塞之处今又近掌地官不盈月而在右府天下想望风采日观盛德位尊责厚爱深虑逺然则今天下之事非某谁实言之非明公谁能听之且尽言而无利害之心与听言而求尽天下之利害非明公与某而谁望故愿求见左右略疏一二惟明公深思之无忽某闻古之所谓英雄豪杰之士者必能见天下之势故能因人之未定以収其权因天下之不足以成其功昔者光武起于圣公假立之中受节济河羣盗相王成等未立及邓禹纳说则収二郡取河北祀汉配天业侔西京其后昭烈以摧败之余寄命新野而羣雄若崩厥角北面曹氏当是之时以为无复争矣然孔明一起则河东合从曹操奔遁刘璋失国连荆益之众东向以争天下汉几复兴今夫天下多才勇敢之士居于可以有为之地而终于无以建立或反以败亡随之者此无他不能见天下之势而陷溺于流俗之习也请遂言今天下之势夫使民无嗜战之意而亦无畏战之心外可以立功而内不失为无事鄙后世鞍马之劳而坐収三代揖逊服人之获此岂非今日之所愿欲哉夫却药于瞑眩而愈疾于至危此亦病者之所愿欲也然而实难自唐末五代之祸天下生死于兵艺祖因人心之患苦削而损之其后太宗下太原势可以定燕代而不果眞宗幸澶渊力可以破契丹而不听乃反黜币赐金自诎不挍以怀服之至于仁宗遂専以偃兵不战持守天下当时元老大臣以和亲避狄为上幼学士大夫以因循苟简为正论犯乐喜之讥成子木之诈晏然自以为仁义之勲莫能易也是故元昊智髙虽号桀黠计其强武曾何足以方冐顿颉利之十一二而吾士马全盛生民安业然一方有警天下震动羽檄日奏无战不衂天子为之忧愧太息引咎镇抚然后少安兵寝事竟则谋议之臣动色相贺以为万全不自知其耻也畏战无勇之俗于是成矣使其民便于击刺狃于兵革遂悍而不反若秦人之末世固为非也如使一切不计以求苟安侵肤及骨扶服拜起将成二周之余俗文武之先君固如是乎熙寜元丰之际始稍变其习思有以振起之然天下之心终以不服至于邪正相非朋党相援大坏极獘以及靖康之忧女眞小国弃靺羯踰易水长驱勾吴之地如入穹庐之乡所过屠戮郛郭不可胜计而其父兄子弟蓝缕窜伏迄不敢怨若无复有血气之知者又况乃加之以列淮之守四十年之辱也哉厥今天下大义不明趋身之便偷惰耳目春秋之作大雅之废嘻笑谐谑以为当然虽有忠良谋智之士学于圣贤其陋更甚刚心勇气无复存矣执事以为今日之势何如也夫以江淮之弱而兼西北之强鼓思退之卒而战自奋之兵轻腹心之忠而乐简策之谀求驽骀于千里抱鼠璞以待价此智士所以寒心虽然治乱无常势成败无定谋独往独来乃凝于神事成功立莫识其门弱可强也怯可勇也穰苴之胜战已败之师勾践之霸奋垂亡之国用今之民求今之治则亦变今之势而已矣然而非其人无以使下非其言无以谕众其名不正其词不顺虽作于色发于声天下犹未从也易败素者必以紫藉圭璧者必以绨必入巨贾之肆莫能名其器而惟衒其美则万金之直可至矣今也灿然陈于前人独邈之而不顾者何哉且今天下之患其深大宏逺者某不敢遽言也言其所易知而最甚者亦有三而已朝廷之上陋儒生之论轻仁义之学则相与摈贤者而不使自守以高世庸人诋道以从时举缝而仇视者盖半天下而名实之辨乱矣夫事有逆顺命有祸福为善未验或蒙其尤此时之常也而天下之人消沮悼栗遂以为不复有所就且上有复九庙安中国之心帝王之盛节也而羣臣不能将顺圣意左右推挽庶几有成而皆以为当一切无事而已君子则拂之以求名小人则悦之以求利积此之患其本不立其末皆废矣天作水旱地为沟浍非良农之疾也蟊贼之不除螟螣之蕃滋则后稷亦畏之故善医者未论疾之虚实而先察其受病之处傥在于此从而治之伏惟执事诚有意于今世乎方明主虚心以待执事者宜无不听则当酌古今之变权利害之实以先定国是于天下然后収召废弃有名之士斥去大言无验之臣辟和同之论息朋党之说据岁入之常以制国用罢太甚之求以纾民力广武举之路无限其任保多制科之选无必其记问责州郡以荐士则士林之气增委诸路以择材则士卒之心勇四分上流之地以命羊陆之帅厚集荆楚之郊以求宛洛之绩仍旧兵之数以严搜练耕因屯之田以代军输稍寛闽浙之患无旷江南之野重台谏而任刺史崇馆阁以亲讲读遴储佐之材分幕府之寄凡今之急政要务不待朝夕而行之者其大略在是矣而委曲细故皆足以兆治乱之端者又不可悉数则又在笃意以求之平心以思之人效其说士程其技则无遗矣行之不可以不公守之不可以不信受之不可以不广变已成之弱势去方至之三患推之以年数也而少康之复夏宣王之兴周有不论矣自昔中兴之功江左之策盖未有髙焉者也虽然其所以行此者则又有三焉一曰诚二曰赏三曰罚夫发号出令无有巨小必思生民之大计而不徇乎一身之喜怒是之谓诚爱人之功求人之善举之公卿之上而忘其疎贱之丑是之谓赏惩人之过明人之恶加之窜殛之戮而遗其忠近之厚是之谓罚执事居得致之位而值可为之时萧曹房杜之流非有他也为之而合行之而至矣某之于执事未之见也执事之于某未之闻也而深言当世之故遂至于此宜若狂且易者然今天下之士其不以得至于公卿大臣为悦者鲜矣不以得至为悦而以利言者鲜矣不以利言而言能尽天下之利见天下之势者亦鲜矣某不佞自以为无三者之患而独有忧世之心且其外不至于不当言者是以遂言而无惮伏惟执事思其所以处此而一赐言之否使执事有以慰天下之望而某亦不为失人幸甚 

寄王正言书 

某再拜人之所以贵于君子者以其存心也心之所存髙出于道德卑弱于功名旁达扵技艺而微极扵幽逺举无非是心者盖亦博矣然大要皆以社稷生民为主而一身之利害不参焉自昔唐虞三代之君子随世就功因事用力其存心有小大故所成就有厚薄不可掩也孟子曰有事君人者事是君以为容悦者也有安社稷臣者以安社稷为悦者也有天民者达可行于天下而后行之者也夫所谓天民者吾不得而见之矣视今之士崇饰诈巧造作成败缓则専利于已而急则归过于君自以为身之用舍无与于君之安危则犹未得为能事是君也而所谓安社稷者尚安能之今夫利有便扵民而决为之计有所不合于众而勇行之昭然号于人曰此吾君之所欲天下莫能违也然利兴而民怨计行而众诽社稷危矣而君谁与安是以昔之君子言不苟徇必依于道事不苟悦必顾于理其所以慨然而力争坚守而不变者凡皆以为社稷也社稷苟存而君尚谁与亡所谓社稷臣者必至扵此然其干君之所忌婴祸之所聚亦已甚矣时有变兴道有用舍不能以尽然也君子于此则亦尽其心而已所患者才不足以副其心而道不足以周其才果于靖难而于天时人事人情物理之微有所未察则不免以其身与社稷俱毙其发而不中而为仁人义士之所哀若陈蕃李固之流盖患是也夫繇其前以行其志而又思其后以全其功亦可谓难矣伏惟执事才器之刚果学术之正大议论之闳逺脱身亳宋中间越草棘来见天子为谏官时値朝廷有大废置立殿陛上语移数刻奄人侍宦股栗失气当是时忠义之气盖天下及其屏居田野一室萧然不闻国家之论然发言措词慷慨明白语及社稷事辄愤激流涕其于饮食衣服葢有若不得已然者闻之于人以为今之君子未始见也呜呼非其心之所存何以及此某一生多难学为世嗤誓将去瓯闽之上凿井筑室有以自老于今天下之事无所复置其念矣惟其深悲扵孟子之言而有感于执事之意故所愿有谒焉伏惟执事安佚以养其身和平以养其心发而中节以养其言昆岗之炎碔砆皆烬则所谓良玉者可不深藏而自爱乎昨舟行过秀州瞻望君子近在咫尺有病不能自力既去始大悔故一作此道其区区拜见无期惟千万为国自重 

与黄岩林元秀书 

上覆元秀国材二兄尊友姚君俞之行附讯必达忽领来教慰喜不可言也冬中凝冱伏惟侍奉有相尊履万福侯官事简而闽中县多佳非江浙费力之比但益入南非有志者所宜往耳自君举要觅福倅某有此说渠不以为然今亦从此论也添创屋已毕否且喜国材亲事有期见从黄岩来者皆云国材近日学问之规模甚严而此讯乃不曾说及何耶向亦曾说及子静事不知曾记忆否世之所谓无志者混然随流俗颓堕于声利而已矣及其有志则又以考之不详资之不深随其所论牵陷于寡浅缺废之地此自古之所患是与无志者同为流俗也与二君亲厚非复他人之比每愿相聚数日讲学其所当言而事役参差竟不一遂将如之何牒试俟到官不容不尽力有即报矣或因此得早来吴中岂非幸会改习尚书甚好取人差寛又省力耳某今岁家事劳费又倍于前时所谓乆之无间然者外间之说是诚如此然二兄未知其故也新妇曾有娠数月而失妇女兼后生当此艰难百罹内外极觉无意况但业如此无可论者浙西之行已取此月二十八日就道临期转行李于妻家一宵邻舍火作生生之具燔爇略尽尤可叹笑也某行役兼之灾变颇复扰冗未能别有所言顷到吴复作书万先生事会万象先矣恐未易集奈何老兄不可不频惠书余祝自厚不宣 

与吕丈书 

春初因章端叟到婺草草附一书计须呈彻自后缺便弗获嗣遣实劳詹问仲夏届时伏惟雠挍雍容神相万福某授徒僧舍凡百麤遣应酬虽无观书之暇然亦务索居也去冬之书辄自陈道大抵以乍出坑谷忽见天地日月不觉欣跃惊诧过于髙快自接报赧益用力其间乃知天地尽大日月尽明缉熙工夫无有穷已其智愈崇其礼愈卑向时平实之语乃今始知味矣更惟有以进之不胜颙俟同志林百顺依君举兄为学志况颇坚平时愿叩门墙而不可得想今已获趋拜当蒙与进也末繇亲承临风耿耿 

戴少望书 

少望兄足下奉别忽已三改月詹望詹望日来伏惟起居佳胜十日前及陈傅良遇于黄岩说足下决以此月初三日行天下求世外之道欲抵书已无及徒益怅恨昨日里人来知尚因循未果行始在韩丈时屡闻少望此言心谓戏耳不识诚有之少望天下竒才于今世不过数人造物者所庇惜奈何以少得丧一不当意遂为此等絶世自好苍莽不可知之事惊惊恠恠切计诸公已有为少望留行者若犹未也则愿进其愚往时陆惟忠学内外丹法东坡先生谓之曰子神清而骨寒其神可以仙其寒亦可以死惟忠学之每几乎成物辄有以害之则叹曰吾眞坐寒而死矣今为足下言不可出之故不但寒耳古之至人未有闻也未有行也必疲筋骨极精神甘贱役甚至侮蛟龙冐锋镝竟其死而不知倦然犹有不闻闻之而不行者吾料足下是数者皆不能尽平时拣求美便斥弃酸醎尊夫人贤兄佳爱故曲狥其所欲耳歩行至十里外足弱不能前而反非舟车不能越乡将遂舍之而去道里甚逺荆襄江淮土俗嗜好不同东浙即不幸一日有饥寒劳苦之间风雨雾露之气从而乘之疾病且作旁无亲党药物不至则为之柰何无乃贼其所爱之身失天生贤之意废于贤母兄之望乎想少望一读至此可以遂释前念也列仙者必用心于寂寞笃学于无为已而道充其中大发乎外是以旦暮于吴越之区飞翔乎秦汉之郊纵意所如无留焉者足下犹未能充也遂肆然发之搂取其名而不思其难恐力穷气尽则必有俟之者焉故为少望计当杜门端居危坐深念时用参同契九龠之书老氏道德言以增益其所未定道引关节屏闲思虑以逺去少年之习髙人长者当袭武而至矣仆旧读柳子厚文独爱其序送娄图南极有理使世之君子畔其道以从异学劳而无成者可以自镜正惟不劳而成固与龟蛇木石无以异耳愿足下深思惟忠之事而反复子厚之意救世俗之失正诸子之非明圣人之经是所期于少望者鄙言可听不可忽岁行尽矣寒苦惟厚自爱 

答少詹书 

某虽薄多难自少麤闻义理之大方所愿守常道不踰乎中庸之德虽其间气质有偏不能尽合然要当修为充扩勉而中道每见少詹厉志笃意欲一日千里未甞不赞叹及见少詹欲自负太过慕为豪杰非常之行轻鄙中正平易之论而多为惊世骇俗絶髙之语又未甞不太息也凡所谓豪杰者卓然兴起者世间常理也君臣父子夫妇朋友宾主之大伦也慈孝恭敬友悌亷逊忠信之大节也所谓豪杰者卓然兴起不待教诏而自能不待勉强而自尽通达无间而可以显仁藏用者故孟子谓不待文王而兴此某所以愿望于朋友而少詹若不相信反以不肖者为隠藏埋伏不能尽切磋琢磨之道此某之所以疑愧而不敢深言也夫不能共由此道则当各行其志而已至于以机变为经常以不逊为坦荡以窥测隠度为义理以见人隐伏为新竒以跌荡不可覊束为通透以多所疑忌为先觉此道德之弃才也为之必不成行之必不遂读书之博祗以长傲见理之明祗以遂非故不愿少詹如此而不敢深言也若少詹畨然相听信知此为忠爱之极朂勉之至只循常理有日新之功孔子所谓吾为尔宰也则忧患急难岂有不相告之理乎少詹既未能从人而舍已又疑人之不相与而以为外已所以枝叶横生意见多疑不得与一世之贤者游于大中至正之途实非鄙野之人敢有自外于门下也更望深思详察某已取此月二十九日毕亲平生虽不妄逋负人然就省约中亦自有理柑子已领贶钱二十千谨用回纳穷冬苦寒千万为学自爱 

答刘子至书 

寄示新诗吟玩不能暂释友朋闻皆为之传说葢自风雅骚人之后占得大家数者不过六七苏李至庾信通作一大家而韦苏州皆兼有之陶元亮则又尽弃众人家具而独作一大家者也从来诗人不问家数大小皆模楷可法而渊明苏州纵极力仿像终不近似惟韦诗中有数首全似渊明者江淹作渊明田居语若类而意趣全非今子至以平日研精之深一旦悟入自然得其七八可谓古今至难之事若繇此进而不已浑脱圆成继两大家眞为盛矣近世独李季章赵蹈中笔力浩大能追古人虽承平盛时亦未易得然子至遂谓如天机自动天籁自鸣不待琱琢证此地位则其不然如子至得从来下功深之力有今日第其间尚有短乏未坚等滓垢未明凈者以下功犹未深也若便要放下随语成章则必有退落反不逮琱刻把持者矣窃须审详当使内外两进未可内外两忘也虽渊明诗亦自有工拙絶好者十居三四尔苏州届面多却尽应副得过此亦他人所不能知也其间曲折非纸上可尽 

答吴明辅书 

往陈寿老言其表弟齿甚少文墨颖异超越辈流思见未获也忽承枉示笺翰兼惠篇什意特新语特工韵趣特髙逺虽昔之妙龄秀质其终遂以名世者不过若是何止超越辈流而已哉慰甚幸甚垂谕道学名实眞伪之说书惟学逊志务时敏厥修乃来允怀于兹道积于厥躬言学修而后道积也诗日就月将学有缉熙于光明佛时仔肩示我显德行言学明而后德显也皆以学致道而不以道致学道学之名起扵近世儒者其意曰举天下之学皆不足以致其道独我能致之故云尔其本少差其末大獘矣足下有志扵古人当以诗书为正后之名实伪真毋致辨焉更与寿老讲求之可也许将见临尚俟面尽 

上执政荐士书 

国家之用贤才必如饥渴之于饮食诚心好之求取之急惟恐不至口腹之获惟恐不尽及其醉饱之余嗜好衰息方复调适众味和剂八珍祈恳而后进勉强而后餐其不弃去者寡矣故上有失士之患而士有不遇时之悲至使官职旷阙治功陵夷雅俗隳坏遗风不接繇其始用之非诚心善人之类遭厌薄而散漫也窃以近岁海内名闻之士志行端一才能敏强可以卓然当国家之用者宜不为少而其间虽有已经选用不究才能尝预荐闻未蒙旌擢亦有已罹忧患恐致沉沦既得外迁因不复入以一疑而伤众信用浮华而伤实能又况其自安常分无所扳援复贻颓年永絶荣进者乎每一思之深切痛悼伏惟丞相国公晋当国柄所宜察饥渴饮食之时体尽诚好士之心急求力取博选亟用以为国本民命永远之地以报明主之遇以塞多士之责某等见闻所亲不相为比所爱不相为私疎以公相信远以义相招昔班固奏记东平王苍荐者六人为国得才不专幕府而苍纳之裴伯为李吉甫疏三十士吉甫藉以举用而当时翕然称其得人某等滥膺朝列叨窃禄食常愧听闻短狭知贤不多无以裨补万一不胜惭愧谨自陈傅良以下三十四人冐昧以闻伏候采择（陈傅良刘清之勾昌泰祝环石斗文陆九渊沈焕王谦丰谊章颕陈损之郑伯英黄艾王叔简马大同吕祖俭石宗昭范仲黼徐谊杨简潘景宪徐元德戴溪蔡戡岳甫王柟游九言吴械项安世刘爚舒璘林鼐袁謇廖德明） 



奏荐滕贤良 

臣闻国家之求材因其欲进而与之进则臣职修因其欲退而与之退则士节励二者皆于治道有益而退为难能臣伏见平江府布衣滕宬权知三省枢宻院事康之孙少有絶识文行兼茂外示淳朴及与之斟酌世故动中机微淳熙中以贤良召阁试肆通为考官排沮孝宗惜之降旨再试会内禅而止比岁近臣又加论荐士人叹息以为近世科目淹乆无如宬者而宬亷靖自乐不竞不絿年踰五十絶意仕进萧然一廛甘于退老迹其清裁可以范世臣愚伏望圣慈念孝宗延登之勤嘉宬操行之美特赐一处士名目以旌冲尚臣干犯天威不胜震惧伏候勑旨三月一日奉圣旨赐亷靖处士 



启 

贺叶丞相 

伏审诞敷明命宠陟上台宗社所临独当眷贵之厚臣工是式庶几观听之新伏惟庆慰国家若稽治本灼见俊心考其盛衰之原必关用舍之际三杰未臣于髙帝秦项方争十夫既翼扵成王商奄斯剪虽异世每烦于兴叹而并时尝患于不遭惟管仲之相齐与孔明之佐蜀皆以偏隅之地坐収强霸之勲盖上之相信无枘凿之乖故已得专行有符节之合事罔间以儒陋之学功不逾于素定之谋维时眞人勃兴昌运亟更元宰卑房杜而不庸梦想天民宜稷契之自至伏惟某官器锺嵩岳之厚才配唐虞之难从容烦乱之中有如踊跃功名之会动中事几体坤顺以承天躬谦劳而接下遹樊子男之服入均卿士之尊漕输江淮屛翰吴楚擢叅华近宻契圣神地官兼掌贰之隆政府歴东西之峻未能独任容有累于设施命以仔肩固显示于德行方今内康四海外摠六师刘晏得君财苟匮而何患吉甫任政官虽冗而自清钦闻卓异之居一洗因循之陋某衰舛自屏欣幸兹深外合缙绅之公言内慰钧陶之私愿不腆缄誊之敬莫伸庭着之仪怩喜兼怀敷陈奚既 

贺龚参政 

伏审独申上旨叅贰国钧涣号初颁交庆仁人之用寻纲肆举益振本朝之尊伏惟欢慰切观贤俊之所立无如出处之最难自其养望于具僚之中则有致身于上宰之意苟惟达志建国无穷之基庶几得君俾民与被其泽自期甚厚成效罕闻时益变迁既乖所学之素事乃丛委或违应务之周而又气不足以行其言节不足以徇其道黾勉积禄沉酣奉身功名之垂逝云邈矣社稷之固将何诿焉然物之萃者势必升阴之剥者阳必复天地交泰君臣会通是生命世之英出任天下之重某官德博而道大体备而用全元化运于四时莫测机缄之际善驭调于八骏靡勤衔勒之劳屹然公辅之资蚤着谏垣之日惠流旧楚声冠中都民具十年之瞻帝求一德之赉果发大议分别忠邪多举训词旁招俊乂岂徒因陋就简袭制度于汉唐之余必将拓土开疆复版籍于祖宗之故竚超鼎铉大布甄衡某顷叅御史之僚老领偏郡之乏茫茫其远深愧大夫之从断断无他尚冀黎民之保忽闻新命喜倍常伦木德方亨水行未殄伏乞为时自寿少慰羣情 

谢宰执登科 

羣士并进未知孰贤特恩所加忽为异等下有惭于朋友上或累于朝廷惟先王度德以任官司徒命乡而论秀必使行义已着天下豫知其人然后车服肆颁国家始赖其用固无以动世俗之耳目斯可以为治道之楷模科举之兴古今殊制考之以无所统一之言语寄之于不可测度之权衡靡人不求惟艺是择虽复方州论荐宗伯选抡以至亲烦明主之尊屈访大廷之问防堤最宻谓非不肖之可容条对甚多庶几实才之出此犹且士无定品家有冀心方其想望扵进读之时侧听于传呼之际曾莫识其素守遽超越于辈流市井叹惊乡党夸耀习惯既乆见闻谓何况如某者少经歴于贱贫学不专于师法悔尤未尽禄仕为难是以私自退藏甘心农役之贱复无田里可供公上之求虽黾勉而应书每旁皇而却顾不谓锡以过分之宠拔于偶然之中集众人之所荣为一身之厚愧始迷弗悟徐揆厥繇此盖伏遇某官蹈履中庸左右皇极圣贤相遇持守康宁之基忠厚成风力行寛大之政思皇多士减造在廷以为笃意扵举贤未若无心而得俊遂令凡陋致此叨踰某不敢恃以自强因之有立追观前辈之盛莫匪能臣之流岂伊勲庸可践轨躅尚庶几于十一以报答于万分 

上赵运使 

文字为官已逾望始邦邑至重互忝命书稽参功绪之成周知贡赋之等上蒙计使式厚民生伏念某自知之愚举世无取少而干禄本场屋之空文误荐虚名览周秦之藏史未甞试吏自请便亲假荣渥之若斯葢超踰而已甚然而州处甸官之外地当瓯粤之穷取金于山嗟矿镤之既隠食盐于海叹滋味之不充善政不施得财何所此葢伏遇某官身为权量道筦盈虚益下而惠之以仁正辞而设之以义眷六飞行幸之所而供亿兆利用之原国取具而人不劳生者众而食常寡是用废举官吏肃振纪纲不专责于有无姑务戒其苛虐坐令疲懦尽力抚绥昔周三监厥有保惠之道缅惟汉使始专刺举之权古人与稽何逺之有 

上苪提刑 

外君之始领郡过优延见吏民周览风俗共惟大使繄时上臣姑愿察其愚衷敢自饰于辞令伏念某少而朴陋发愤艺文迄无寸长可当世用顷叨中秘之论定许以便亲而告归休其数年之劳假以一城之守蒙恩若此思报谓何然而以岁计功曾何日月之积引经泥古不求法令之师邈为山谷之生食于草木之实嗟猿猨之与取寻刀斧而相仇仁义未明寛猛交病息争而治无讼为难此葢伏遇某官首公以身惟义为质弟兄师保俱为天下之望人门戸仪刑方观天下之论道周行江汉亲至乡闾比出六卿复使三辅深知上意之所向常持中兴以与民岂惟伏念于囚辜盖尝教诲其官属有所庸琐敢不奉承助成必世之仁以靖一人之狱过此以往未知所裁 

上张安抚 

载涓良日祗合左符受要会于司存上起居于大府顾忧忝冒有愧趍承伏念某学朴而无竒行讦而遗俗图书之馆犹或采其虚名民社所关切非利其所据乃眷古括为今近州文物声名沾渍已乆山川风云夷险不除惟其险而难通是以淳而寡讼哀此淳笃稍寛衔辔庶几从容有补万一此葢伏遇某官逢世以泰保能以谦先王勤劳固已载之彛鼎后嗣贤业兹益大其烝甞为帝信臣镇国东屏奎文寳训侍天日之粹容锡盾琱戈增郊畿之重势岂惟宠极而人不忌抑亦民信而政易成矧是属城有不成德葢方伯之职王政相维世室之卿所见者远教其不逮恃以自安区区之心断断若此 

上韩提刑 

误颁恩典弗量智力之堪方惧谴诃已及政刑之谬有严王命肃告使台伏念某才短易穷事剧难胜自顷尘于仕籍乆叨领于书林忽被郡除莫知事本惟法令制时之要而经术饰治之余二者之间乆焉难居一成不变无乃过中眷惟山谷之穷民亦有父兄之善意争讼差简可使向方鞭挞过多祗伤和气顾如不肖难以论兹此葢伏遇某官以义行仁本身及物天姿仁恕宜委重于事权世故通明莫致文于欺罔王都而近浙水以东亿万维民动息待命方冕旒之兴叹辄殿省之所亲吏多侵寃人则奚罪仰遵寛大麤免滋章操造父之衔辔疾徐不失蹈公输之规矩巧拙可施过此以还未知所措 

上陈提举 

昨奉诏恩许承人乏拙无他断贱不获辞惟日之良上事如式伏念某学无通变之益生禀迟钝之资筮仕之初以身自效悔不更于州县已叨寘于朝廷行误择以及兹恍不知其所措矧是古括素称陋邦金鐡所藏有山脉夷伤之患鱼盐通馈仰海潮枯竭之余分财扵邻无他自食靖言补报之万一敢复聚敛于毫厘此盖伏遇某官诚明粹和刚毅笃实大音不震律吕既调元气无私草木自遂自怀干道之御史上继先朝之巨公信道益坚得名甚宠临遣之际上意可知盖京邑之为恩振根本而益厚爱惜官吏使各极其所长阔略简书非务出其不测况辱趋承之旧倍深倾尽之诚过此以还未知所措 

上李签院启 

伏审显膺制命荣总枢庭儒者得时天下幸甚切以右府本兵之地六师平国之威制牙璋玉节之符董熊士虎臣之用智其策画必将难任而易疑诡以勲庸亦或邀功而生事繄上拔举系时翕张博观前世之用人无若本朝之中道肆择通儒之俊使知秉义而养威擢于屡试之余欲其更变而明审望实既着奸宄自消然以仁而遂其谋允文而奋于武兼兹二任厥惟艰哉自非才德之全莫寄安危之大某官易简而知险阻清和而化寛亷赤璧黄琮上禋穹昊豫章文梓表立明堂庭争犯颜凛纯忠之外着燕居若怯薿沈勇之内昭赤心佐主华发在服甄才冡宰九等定人物之评劝学经筵六艺致帝王之用除书甫下士论已倾谓当彚进之时匪特逓迁之旧宜更新扵百度以震慑于四裔某比接周行尝陪末议忽闻超序倍切忻愉葢神兵在于不争而太平见于无象式钦竒略自慰颓龄 

与交代启 

讲学丘园居昧论交之素佐刑畿路契敦展事之先在疲懦之所蒙固依承之甚幸共惟交代某官器质方雅才识敏明恢旧德之名家擅能官之美誉宜膺专任快剖决以无留尚俾属人岂徊翔而有命既屡申于疑狱乃多积于阴礽发迹自兹亨途何远至如某者未堪从宦徒玷策名叨被近除非官序之当得俯将就职量分义以自惭智者之后利于因循拙者之初钝而难习或可施于警告愿勿弃于疎庸方戒寒凝倍绥德履 

代人上书[附] 

某投迹山林居闲岁乆今者祠禄满罢又当造朝方明天子登拜二三大臣作新庶事以图中兴天下更易观听庶几成效少补万分而某昔者盛年志锐喜论世事比及晚暮心志雕落又以未尝施用抚已自疑辄布所闻幸垂采择葢天下之计远有在于疆界之外则不可豫言近在阃奥之内则不足深论惟其墙垣之固障蔽所加若舍而不营则内外俱丧其或经画稍定防变既周内可以安国家外可以灭雠敌诗曰自堂徂基自羊徂牛鼐鼎及鼒此言行之有本末而施之有次第然而当世之士于凡逺者则或侈大其说以为竒扵凡近者则亦苛碎其词以为切至扵所当后先众所共知则反以为古今常谈文墨之旧事因循掩覆受患已深诚恐垣墙颓圮障蔽有缺空言曼衍至计莫施则天下之事所损多矣伏惟相公留听而深思之不以为熟烂而无取也游士大夫争为恢复之说乆矣言东事者则曰取鲁取齐言西事者则曰取秦取陇又自淮直北以至京师自襄阳指武关河中以抵函谷甚者欲遣间刺招熟戸纳豪杰绕海复出以结逺夷藩落之援其日夜思索惟恐不精若此者其所谓在疆界之外不可豫言者也天下大事庙堂之上当有成谋岂容纷纷苟为虚论抗颜髙议朝往暮随无所责成徒乱人意勿听可也若乃兴利之臣转对之日所谓闽浙湖广之间更易茶盐税役之法至于创建官司网罗遗利铸山煑海无所不言向者御盗之画遍及内地烽燧相望烦扰无益某以为若此者皆阃奥之内而不足深论者也朝廷法令之大备每患太烦利已穷尽不可损益举其大槩惟在吊民区区之谈謭刻过矣相公宜听而置之不宜听而行之也若执此二端已得其要则规摹可言政事可修惟是垣墙障蔽之地未有条画夫两淮国之墙垣江之障蔽也宜在过为防虑严设捍卫而观今之所以措置疆界不知其何故也三国争利南北戍守尺寸之地莫不建城筑坞坐分要害今其遗址具在策书爰自通和之乆例作寻常州郡一差遣庐杨置帅仅存虚名列城具官厚禄坐食其间贵人子弟因縁请托遂为馈遗脯醢之地不惟措置未尽其术而边政日以隳矣且夫障蔽厚则室家完墙垣固则外患息绍兴三十余年江淮无一日之政故逆亮骤来而江左震动人不自保此淮不固则江不安之验也且其地广人寡平野莽然朝廷屡议劝耕固甞经理夫农田之政非有他巧止在委任朴厚英茂才力之士坚乆尽心若民得安居土壤尽辟则有増税之利若官自募人耕作则储米窖谷仓廪盈积可以待外敌之变而无仓卒艰匮之忧前人施设皆有成效今但止于间遣命使或乃暂付守臣至有给空名告身夺农人牛具犂伐之地草莱随长立意苟且儿戏是同信妄人之浮言求一成之定计如此则其土不可得而食民不可得而居险要不可得而守实藩篱以安内地其势不可得而成也故愿相公惜之重之不以为常人之所共知而加忽不以为朝廷之所已行而不问谓当别为修画参考古今选择能臣専一委任至于二路大帅不可止縁虚名无所节制必与支郡相临相统贵令脉理贯通士马防戍招怀抚纳咸听号令虽不能尽如前世举以付之其人犹须乆任五七年之间俾有绩状乃令代易若乃初耕之策不可外选使人客寄其地势力孤弱心志暌乖难以责功易以败事惟当精择贤令俾满十年自然土壤尽辟富实可考如使幅员千里粗有成规隐然垣墙外御牢宻自北而南江左固无可虑自此而北中原然后可图圣上方且倚留于二三大臣欲令见功成筭近在岁月惟愿务实而行不至汗漫而无统也某来下郡闻见寡浅自念不可以见相公而为是书生之谈论固不足以动心而役虑矣虽然天下之计有决不可易者则又安可讳避而不称一日有事起而谋之其可及乎执事毋以督过幸甚 



水心集巻二十八宋叶适撰 

祭文 

祭郑景望龙图文 

呜呼郑公官虽不为贱而未得要地以建明年虽不为夭而遽委慈亲以先卒在物理而不然抱此疑而安诘一人为善福及彝伦至其大者国命攸存岂善人之猥多致神佑之靡専自死自生或寿或夭惟其所遭莫适控告鸣呼哀哉歴观近岁贤者之志各出其力以救斯世然而质有厚薄意有同异疎者受侮刚者见忌上下之交不合君臣之心罔契嗟寳玉之误斥难复登于衮佩而犹沦谢灭没不存一二匪摧栋以折轴将丧朋而亡类惟公顺正静宻夷旷粹冲不违其心不襮其躬出处进退濳涵显融谤誉不及庶几中庸此愚不肖谓如公者可以系天下之望而待万物之会通区区之心冀其德业之愈懋年寿之日隆宜百龄而未已曾一病以殂终呜呼哀哉某之于公长幼分殊登门晚矣承教则疎自闻公丧昼喟夜吁茫茫长空恸不可呼死生一诀公其享欤 

祭吕太史文 

呜呼语何必深论不欲极使人心而有止则虽言而宁黙缅道术其难知超圣贤之独得虽经籍之具存非其人而莫则昔余之于公也年有长少之序辈有先后之隔每将言而辄止意迟迟而太息今余之于公也丧前路之乡导废旁观之轨则纵欲言而谁闻恨冥冥而不白人材兮离合世道兮开塞彼苍苍之吉凶竟无所考兮余亦安能至此而不惑也绍兴以来闻卑见陋士失常心颠错昏昼非无豪杰力止自救公以生禀之知世家之旧备义理于一身讲源流于遍扣既彻牖以并纳亦随方而独诱繇是东南之夫抜起林岫为英为哲继公之后如雷雨之先物咸颖发而苕秀流苹藻以芼撷洁黍稷而馈馏呜呼公之施于世者止此而已至于不以记为博不以文为富器不止于一能学不期于偏就事欲析而愈精德欲充而兼冒畅羣儒之异旨续先民之遗胄周孔之业散而不述禹汤之功息而不奏若千载之有待又一朝而永谬疑古人之皆然傥今人而何咎恃哭泣之可忍徒荐哀于此酎 

祭石似之文 

初美俗之愿成扶众俊以济艰及流风之欲冺忌独洁之胜顽岂有羡而后修将莫侵而自闲公孤翔于南泉佩彤弨而力弯途遥遥而靡止驾冉冉而难攀彼为山而造天必峭险而孱颜试鉏欘于荒畴固一谷而羣菅俄斥逺以零落更十年之间关晚回寤而下招稍色愉而体娴已从兹其遂通謇非中之所安傲大暑以奚为骇忽寐之弗还遗幼儿与弱女眇土薄以赀殚嗟死生之何常偶形质之居间痛灭木之滔滔収覆水于惊澜思共评而莫获空掩泪以长叹 

祭髙知録文 

宣仁诸孙貌寛气平笑谈丰腴觞斚流行宿于吏术剖难释微其长赖材僚也不疑中以病废饮食自若神明折冲胥史惊愕人之利达惟力是求有所不能诟天归尤其在君公谓分宜得胡亦莫遂命实余厄城东道宫欹栋毁垣纷乎哭者寓此一棺我壻门下奔走暌阻今焉长辞来对清酤 

祭赵知宗文 

惟公亷问岷梁政兼忠惠称一时奉使之贤纠察邦族事遵法教为近世司宗之首至于思虑欵实皆有益之言服用麤朴无私积之富顾瞻遗老存者几人尚其耉耆永以引翼遽闻殒背徒切摧伤荧然一巵于此永诀 

祭韩子师尚书文 

呜呼涧底之松山上之苖崇髙易凭昔者实謡其后不然沉下则通生而尊豪以脆受攻所可寃者天与魁杰既堕鼎锺人共埋没嗟公之生超絶俦伦博极古今殚洽见闻识必诣远敏常造神磊磊落落异寳殊珍浩浩潏潏霔雨浓云威望之所销压气焰之所炙炘绳尺之所裁量机智之所纠纷可以御狡谋蹴横奔定猝变収竒勲然而不使之郁屈闾闫束缚贱贫渴砚枯笔场屋酸辛角寒士之一能取科举之铢分而使之传簪袭组峻墉宏闬身隔影响势连霄汉每累然以折节俄耸焉而擢干士畏而逺物疑[阙]虽事少而功倍终薄誉而厚讪[阙]尚书学士朝廷之仪时靡难矣亦弗我施愤发挂冠龠米自炊犹或未免口语纷暌扁舟出没震泽渺弥天莫胜人今曷其追哀彼烝民不自正中算少量多是非所蒙我堕荆州苇荻千丛寓觞告别与江倶东 

祭潘叔度文 

呜呼叔度学不苟为足也故虽既闻理要而犹前师后友上请下问至于老而未已仕不苟为进也故虽已得名第而常避名匿迹援亲辞病终其身而不试侧躬容膝于榱题广屋之下垢衣恶食于文绣膏粱之地其仰如疑其俯如愧疾痛满心药石起志惴惴栗栗以殁其世呜呼悲夫岂非小罪大惧而知为善之难粹白累缁而畏失身之易不私其乐而私其忧愿近于仁而逺于利者乎若夫父母兄弟安其义而不以为劳朋友国人化其节而不以为异一纯无疵羣贱犹贵葢粲乎其可考非率尔之所议也余视执事匪合而离书礼罕通嗜好多违至其知君自谓庶几念考盘之不见陈泂酌以来思 

祭妻母翁安人文 

外舅后家门贵身贫夫人南产地异材钧京山四年远不偕戌挟两幼女终永独处居闲岁深得官日浅分甘共少其乐衍衍内不为丰外不求多称力而食靡廛彼禾人所弗堪已则自保巧拙之间岂有天道我生多艰蓬首木质夫人爱之始自锄祓漂流不已齿发既衰如云出山未雨莫回每得安来忽以凶报预知将终曾不我告所不老寿噫我之祸亦有短怀自今无愬彼一巵酒地远味酸寄哀此文追琢我肝 

祭中州处士李公文 

呜呼排幽出深自为芳馨天不夭伤使秀于庭彼来者谁莫采莫掇挹嗅过之摧落岁月君力于善不求事功挫絶枝荣本乐是宗使其师友上下百世庶乎成材性命之际今也七十靡有骄偷亦足以归无怍斯邱蕲春山城中洲水宅槁梧其阴钧石不泐昔我谓君死如委土顺而尽矣何较福祸君曰不然孰示劝惩端洁尔身升济神明悲君遽亡无复论辨盍从天来视此薄奠 

祭郑景元文 

天之生材岂不欲用曰人不致匪天能送人之有材岂不求通曰天不显匪人能洪天人相尤事茫理昧材虽美成卒以朽败寿皇御极思得竒干大长为伟小短为悍谁不缘饰谁不奋迅取于疎逺谁不亲近临归重华尚亲拔擢公登甲科乃自访落既有异能又有絶度率马以骥遵彼大路乃不卿相乃不方镇乃不奔走御侮四邻乃为选人须鬓雪白其田不食海濵广斥上书非忿饮酒非狂非如鶗鴂使草不芳非天非人使公蹇蹇曰惟公命则又鄙浅永嘉翩翩号多友朋公在其间前援后承我最晚出公顾亦厚谬志纷纭盖尝一剖置之何为恋家为乐但念公亡山川寂寞且吊公墓且哭公堂且声此词以纪我伤 

祭魏益之文 

闻善多而守者少知道易而乐之难诚闻诚知其又奚间盖君实行而无危坚论而非讪老于科举而不愠业于斆学而不慢一造之悟遂废方级独养之和不设氷炭毎盎盎其内足不矫矫以外赞忘英华之可眩泽枯槁以自粲不违物不傲世顺天命逺人患可谓能新方寸之疆理辟重昏之爽旦者也君之友朋无不得仕使君布褐谁毒处此松樛栢偃听彼文梓惟有后雕又先以死今我之归独行依依望君之像身耸貌夷尚疑生前欲接而非陈觞问故涕泪交挥 

祭林伯和文 

嗟君之质坚厚而明敢决不回惟是之行我之厚君岂独故旧望其诚然阳燧在昼家既淑友官既亷清进趋之行既恬以宁曷不安行按程百里谁促其步五十而已母丧未终遽失爱子府君寿考亦相尾死祸难之来东陨西倾四山合颓棺椁复萦欲以情推天不我应欲力以救则非我能君之于善盖其性尔至其所遭则有命矣虽以此说讵能勿怨我于君弟如我与君君之幼儿今为几岁学不可失我其与诲媿我逺役不能往哭念君如存陈词以告 

祭翁常之文 

呜呼市隠扵太玉之下林乐于秀峯之上世尘垢而累余謇独立而纵放竦云佩而霞服超龙驭而鸾鞅诗抽情而丽宻赋冩物而宏壮方五字之得隽甚百胜而霸王每孤吟而永日何计外之得丧饭髙鳯漂余之麦羹姜诗自跃之鱼荫陶令宅边之柳畦公仪园外之蔬犹莫色之憔悴不帯索以娱老志欲行而气留形仅完而神槁悲人生之愚贤等飘飘于埃尘若少陵者知言谓非僊而危身末疾已尽绮文固在注兹一蠡挹彼东海 

祭髙永州文 

先后圣德天报其门何以报之维材与贤簪笏之腴而自陶冶不以师教有如公者靡骄曩贵靡羞后贫铢亷黍约以摽厥身官奚弗昭知亦非少荐闻实多不用竟老眇然零陵并重夺之理不可推通人所疑我惭素贱乃辱公女手择寒蔬相与敬处公归自洪我屛西山瘦马独来共谈草间我疾异甚迟旦暮死公今忽先视我余几以义当哀以情当悲昏塞我衷不知施为又失我思无复昔语强寄兹觞公釂勿吐 

祭陈同甫文 

呜呼同甫气足盖物力足首事天所畀也孰可抑制以智开物以机动事学而得之又相比佽载书以来纠结披籍解剥阖辟遇其殊特着于词章无后无前启蛰涤酲独为时先补空续髙扶英植豪探海取鳌惟已所操回视世人磨细研精俯墨仰绳用影律形视人而行服劳终身爼豆仅列我漫一奏韶坏雅阙呜呼同甫絶代之寳众岂同美抵掷弃捐亦其常理子重受祸嘻又已甚寓矢以攻杀者无禁脱廷尉械为进士头天子第之始莫我尤谓天弗省天乃终定谓天既定而弗永命呜呼同甫心事难平宠光易满万世之长一朝之短余蚤从子今也变衰子有微言余何遽知畏子髙明痛子憔悴镌嗟无勇和随有罪子不余谬悬俾余铭且曰必信视我如生畴昔之言余不敢苟哀哉此酒能复饮否 

祭史太师文 

呜呼公事孝宗奋繇龙潜翊之天飞劳画倍兼孝宗命相公再当国同致太平亦同好徳公老卧家孝宗禅禹辞于羣臣独诏公处公之将薨孝宗始疾及其讣闻震悼以亟嗟夫天生我公实畀孝宗君臣之间自初及终岂惟君臣以师以友言同虑从恩隆情厚官为太师九十之齿中兴以来未有公比于皇孝宗庙祏既祔四海恫瘝三年缟素惟公元臣存殁无亏民思孝宗则偕公悲昔公剡士十有五辈或至否吝均受其赉我不知公公亦荐我如公至心固自为可生不能谢死也宜哀敬陈兹觞公无吐哉 

祭陈君举中书文 

呜呼惟公勤而滋苦之累敏而成钝之功岂徒意讲圣贤之精麤固已实考王伯之污隆所欲托之空言又曰不如载之行事者皆古人之未及讵广学而希通有能行之审周道如贯珠晓百世若发蒙开章程于草昧调辔策于驽癃其广其长其深其崇可以运之掌上而措之环中鸣于海陬败屦瘐笻暴名如雷新语如风宿老负墙豪隽景从而时文靡然繇之一变遂为多士之宗好恶顺逆几几恭恭进退用舍侃侃雝雝机虑内沉笑语外融曽未施其一二而谤大于山忌众成丛洗足南塘之流振袖葑村之峰帝曰汝归公寐无聪呜呼哀哉世事多端非智所穷谓其易研而后难工有或间之掩昭以聋惟其不磨桓厚于穹自我获见四十余冬其术则殊其论鲜同伟标寒而韵逺有死始而生终异疾侵陵美人西东天罚不宥销殒并空公既弃我又遭鞠凶日余几何而不随公覆酒成池有痛塡胸 

祭徐子宜侍郎文 

呜呼甲寅之岁天地震崩惟左司郎昼惶夜惊刳心为谋殒身为行奉漏沃焦幸而复宁曾未几时有命南窜虚罪山出浮毁波乱腾书交章预指牢犴请诛请族以一咻万自兹十年旅食僦宿以医自混以药自鬻穉儿道长老母门哭逢旧御史攘臂瞑目岁复在寅江淮大凶投之湓城俾塞贼冲毁楼学舠烧土补墉募兵满阶教剑交胸秣陵之画众固不右遂徙豫章闻听日谬沸羹再兴罗织重就朝传罢斥暮报弹奏呜呼哀哉课其前功庙佑之思陈其往寃行路之悲彼谗不图别立是非室人孔安噫我独危呜呼哀哉心恭貌冲气顺词正如璋如珪起爱起敬谁托之孤谁寄之命今也公亡可以论定呜呼哀哉惟鉴者神惟知者天物险我平虽艰不偏匪伊后来古圣则然尽此一觞归安于泉 

祭赵几道文 

呜呼世寡成材天损人亏赘外羸中得角丧圭昔在孔氏学急于困终身之力治此分寸嗟余几道独源众流不尼不奔孔治孔求国能洋洋家行济济有以致用无不具体事物之碎多于丝发性命之眇犹隔抄忽如果既熟可荐而食其或不食遗后以德谁挽而后孰推而前电逝矢激惊波骇川余痼且老视荫永息期君雁荡并坐岩石一游甚难悲夫骤亡病覆丘陵气血靡亢天欲行道世欲树教胡不保定俾试厥效万古茫茫去来堂堂盈庭之哀痛舍我觞 

祭丘枢使文 

特起为豪间出为贤必也师友是为本源在干道中京师多士坐席推髙曰张吕氏公时瓌磊独步汉关手提泰华横絶两间胄学春晴容台夜雨通庐并榻连月纵语挺空千寻卓地成深离合百代贯聮古今更二十年旧人日少金声中朝玉振江表谁执牛耳晋礼主盟奉先割腥满堂为倾蚤歴方隅声实甚重晚登将相乃不尽用呜呼自古讲学祖性宗命克已复礼终始笃敬功名之枝累棊奚足富贵之流炊黍未熟惟公本源我则素知授之麈尾张吕同归我生款启以拙自摈繇公有闻又顽不近公言世事譬若盈尺彼分毫者精微之极余取其麤拉朽夷难惧子未精散落无还怀公此评不果自见况今老矣愿岂及逺公薨五秋我病四春虽有遗论无复再伸墓已新阡寺已新础长松妍华下荫海浦一铢其薫茗苦上浮千里同念弗我有廋 

祭令人文 

呜呼子之物变周匝不止于办一家材明勇决不止于了一身余寡偶而少徒忽遇子而获亲虽月艰而岁棘常旦友而昏宾何虑之多而食之鲜岂衣之敝而笥之新动息三至如鹤警分尺寸自达如苇涉津竟复奚为丘夷谷堙哀哉悲夫拔尘凡而髙鶱既罔滞于性灵抚机关而逺离亦靡吝于情眞哀莫哀兮道无成悲莫悲于事难平忆昔余疾屡絶子誓以偕死今子病亟往余不如无生凛枯槎之介雪噤野雁而吞声大块漫漫谁浊谁清昭此无昧浩乎独行 

祭厉约父文 

呜呼哀哉行学忘家经营博浃三场甚工一第可蹑用此取获安坐运筹以短议人于已曷尤奚其两图并习孙武虽得俊科已失故步箭挿于腰马行翩翾按剑抵掌势则当然湘山之长湘水之远招子而来留子不返噫母啼矣泪尽目干噫友悲矣气折鼻酸诗应絶吟易应罢训万感都消百殒谁愠扶柩复宇上恩如春魂将无同我语或闻 

祭刘公实侍郎文 

昔我官吴事公为属且戅且拙无一可瞩手一巻书随吏后先公顾而笑如是积年别公东西若常在侧问讯寒暑莫敢有失问胡阔焉子困妻屯公乃长谢报行始闻伟公自置介介特特虽为侍从屡去王国未尝屈已未尝徇人未尝计惜私售其身我因乏使时踵公后情严律寛可效可守归从泉山弃祠而止予两起公公不一起望公深者终遂髙蹈待公浅者公曷轻矫出处大矣古今所难孰如公完既老愈安菱角之塘采菱若云激其歌声以传后人 

祭周南仲文 

呜呼哀哉刳形而蜕质强心而使臆夜凛凛而彻曙朝惸惸而竟夕事固杂而难精理尤微而易失信孰御而横陈疑避碍而旁出弃昔能之故智就今巧之新术忽超前而却拒几左搴而右絷山未髙而亟进井既深而更掘积劬劳者至矣终拔类而离匹力欲周乎世人纷上勤而下恤宁小俯以为巽不苦劲而成激冀家化而戸晓乃羣讥而众嫉希意合而何有曾不暖其一席粗窥右文之戸迄考集英之秩身常卑于穷巷论每喧乎京邑诗虽取夫谮人嗟谁受而谁食呜呼哀哉子昨舍我曷月曷日梦辄堕前悲子之屈书复屡讯勉子以德被外物之为重丧吾寳于聚砾何飘风而得乆漫黄潦之骤溢孰后获而夺志勿先辞而示迹谓坎壈以长在奚死亡而遽及岁惨淡以将莫泪汍澜而横集畴昔之会有言未卒岂隔江之莫写遂重泉而永毕展也兹觞子尚未觌 

祭黄尚书文 

呜呼方哭公壻俄又哭公哀我人斯一门两逢始公少时便期不朽必天下材乃相与友聚书成山积疑成林不质不止断以内心唯唯黙黙与世不隔卓卓的的自为令德进谏何晚退奚阔焉何复外徙东南其边公存匪石终始根柢常扶正论独引大体既病既衰犹为时咨得士三十可培国基今始五六嘻其难遇所识未博乏贤是惧人生几何谁能无偷思公壮意令我涕流忧人虽急忧已尤重传闻得谢有识欣悚天台可去雁荡可来公若许我老怀共开兹焉止矣且置是事有酾彼酒有切彼胾公不歆我意则已宣公如我歆一念万年 

祭俞侍郎文 

昔游太学公乃心亲一经寥寥万类千伦后使徐州我独神遇众宾藉藉却坐屏语人情实难对面山川寒暖燥湿随时屡迁浪波虽流金石常在我恩则然公亦深体公侍明主善良有依黜薄崇厚销纷释疑色别朱紫声辨聪瞶坦然平怀可以用大淳熙朝士存者几余况我老病窜身海隅隮其作云临安之上宻而不雨迹泯无向孰谓未泯公之至诚尚知我哀酒泪同倾 

祭王君玉太博文 

蚤指子学慎水之坻爱子德容质淳无亏晚哦子诗钟山之璧喜子业艺更进往昔四十年间散合靡常寒温每通细宻其行籍田以来倩附尤谨我已昧昧子何恳恳自去师友义定不愆缓当不后急当不先鼓之答桴我则多愧骖之从舆子信勿背属有越客袖传子书问无恙耶乃与讣俱立朝会何论事未也徒成古今莫奏颂雅崇髙转瞬忽堕奚悲丧我良朋妨老增衰沥酒于江巨壑摆撼执泪满把白日黮闇 

祭虞夫人文 

责子以贵力欲必穷怜子以贫请期必从属忧夫人独寒逺客岂不荣养质予来索示疾求金死犹待衾孰如从兄存没遂心匍匐空悲寂寥罔悔坏此从容成彼狼狈噫象及段古有至难薄夫兴吪君子所叹谁能同生不同缓急以货易德何啻瓦石异景迫人老惊见之遥持一尊式昭母慈 

祭徐灵渊文 

呜呼不难进为难于穷处耕钓虽微贤哲皆聚孔鸾髙翔直不万寻长鲸渊潜下超重深念子少时独负竒意方诸擎空明水自至尚滞逺邑稀逢殊知誓将退休割弃毫厘回风云旗豹舄翠被怀文抱质调笑纚纚临絶之限岂犹未平噫曰造物吝我者名子实有能何必老寿友朋共传可以永乆酌子芳酒送子好辞子安其归毋扰我思 

祭戴詹事文 

呜呼我幼而贱公长又贤怜我教我莫如公先爰自生发逮于华顚志有各行情无间焉公晚逢时儒道始尊乃尹震宫位长冬官文词之宗经术之源麒麟独游凤凰孤鶱君父恩深百请难絶疏广虽去终在魏阙贡禹虽留卒以死别都人熟见感事悲切我病卧乆迟公逺归曷不迎门曷不倒衣曷不大斗以酌寿祺缟巾素衫相对曷为 

祭徐文子侍郎文 

呜呼昔者吾友以业授人随枝逐条各自秋春于时侍郎卓尔灵根有光厥师兼华众门凡眼未刮视如等伦我独嗟异望之日新意大非豪心小非贫信立于朝勤成于民不止爼豆从容簮绅可用军旅有严有仁何必裕蛊愈削愈朘可用解悖能弥能纶我老且病恋影惜身坐观侍郎拯溺扶屯忽舍我去姑熟之垠两梁摧峯大江扬尘骏啸罴号送子于坟悲夫 

祭陈殿撰文 

噫道难知其又难行参鲁后觉回天先成公初尚少悬悟独醒九流百家不学自能天固厚之龎艾端特公亦挺然捐身殉国夫何事谬以名受抑三十年中进寸退尺清切之地虽曰大蓬不及上前献替雍容家与饱饮厥志曷从岂民无良使我不逢穉余从公狂气未敛耄至而衰百罹易感绳床并坐谛视惨惨已矣柰何饮也靡憾 

祭朱文昭文 

呜呼子生逾七十余犹病其不延子讣已来年余尚意其或存独钓孤耘蜑浦蛮村汲坟鲁壁暗埋冥沦蓬蒿当径兮蒹葭门面肉拥肿兮眼眵昏书成家而不食缉野蠒以自温嗟子去今何之兮电先置云后轩听我苦词有来荧魂 

祭周宗夷文 

谢家古池水石照庐虽在城市何异郊墟质完而秾行方而臞语谐宫商放斥俗书已甘短褐何羡长裾上承亲欢儿女傍趋良朋时来花月供娱十十五五喣喣濡濡人生良难正尔何须使尽其寿岂非乐欤自子失音我乆叹吁不闻着床扌间焉永徂一念起灭孰知有无同处彀中孰分哲愚存岂其实亡岂其虚酹此涓滴百川挠酥 

祭徐叔范文 

呜呼叔范孰惠子不可及之能既以文称视古鲜辈在今絶朋呜呼叔范孰厄子不可堪之穷遂与身终一犂尽田百瓦倾宫遥遥仙坛悠悠潦波何乐而留之死靡他彼哀子者恩重巩侯殓藏皆新返柩若流嗟人异生岂不同泯惟有斯文不随以尽 

祭陈益之待制文 

呜呼知复何言言又曷明世所谓善孰非我朋岂或举之而莫能胜亦幸有一神和语平栖迟啸歌水送山迎自斸荒陂窈无红青如郑公业颇以豪名一饭不孤四坐常盈笔砚欲絶窗编永宁耆旧昔闻汝颍今评摅吐宿虑镌磨晚生投榻已瞑百询靡醒慨此多友聚为时英各秉志义俱存法程惟公恢特文武纶经国有大命率先启行夜下巴峡风回洞庭匪勇为尚繇其血诚天之牖民心膂股肱谁甘蔀屋舍车弗乘销沉至死有困无亨竭尽寒巵以哀冥冥 

祭林叔和文 

呜呼我少狂勇自喜先登援而愒者独君弟兄人之所利我之所讳君不我同亦不我异君质甚和内涵至刚学婉而茂行冲而芳名驰势奔其难在止始约终穷要信于已如水涤源细而常流行潦虽大岂为海谋如山定居物所倚镇嗜欲争髙摧压必尽截彼委羽宻化潜符敬不敢斥号君草庐芒芒生民之死奚辨有德者贵无德者贱昔君过我一樽二簋春笋秋花烂漫牕几屡克后会不果其来书题永断墓草新栽竹逺莫将菊尚可把荐君之清移植垄下 

祭王木叔秘监文 

呜呼忠者上之肝膂也孰盘石而不移明者事之蓍蔡也孰鉴燧而不欺亷所以纪其身也圭芒琰而力持谅所以端其友也矢激烈而正词亭山维髙岷江维平舒以春温敛以秋清屹其少时已自前辈不汲以进不挠以退曷徐其行曷亟其止垂拱之待无几日尔盐梅腥熟终归臭腐庸夫吓哉哲士肯顾公昔浮舟驾言东流排我篱戸笑谈忘忧舟藏人往徒载遗像后生观之犹得髴髣 

祭蔡行之尚书文 

干道初元始变时文公尚总角舍龎趋醇机杼自生笔墨为春太学南宫徧魁等伦答策忠愤直词大振名传外夷气葢先民赐第而归犹未冠绅甘节忘卑乐志忘贫疏食朗诵八音逓陈岁暮日斜几就隠沦曽不介意形于叹颦孔子所贤匪直也人平居寡言莫能疎亲及见于用黒白洞分政和以安布在全闽有论有执西垣北门夏卿筹边絶不与邻众方愕眙公何恂恂不贵其难而贵其仁既进赵璧朝服九宾燕尔玄酒公尸之熏世故迁流多否常屯每辄中道濡尾曳轮送公长亭柳色骤新秋风未落逝莫我闻垂老丧朋将死离羣海覆河翻永矢斯樽 

祭薛子舒文 

呜呼元化显行众哲繁兴失其所弘寂寥罕成孰挈乎道而昧以书孰安乎故迷性之初我虽空虚庶见子充千年羣疑百世孤通子生甚迟子知何速靡烦播种自致荏菽未闻先悟未睹先领虞夏昭回汉唐蘓醒危岂意持顚岂貌扶极古穷今以镒称铢如车既成共载一毂谁将西归悬折子轴宁从降老辱于城舆忍同贾生赋彼坐隅山林皋壤我乆退听子胡为然有视无瞑寒泉沉沉露菊采采缾罍覆翻天地常在 

祭何知院文 

呜呼蚤滥太学陪公下陈见谓温厚性良行淳遄佐渚宫公陟陈长矜怜旅穷劝请勿往公闻国论余困谗言显辨阴扶厥功倍焉公开小山燕豫邑里余又废弃近通一水岁节劳苦书盈奁箱海柑帯露日柿凝霜宜其百年相与勿替哀哉不祥千古同逝公尚永已余存几时皎如兹觞从公以归 

祭黄观复文 

呜呼昔同吴官拂榻延筯子时少年未测我语子尊亦疑匿使南去既歴三纪苍凉成翁百闻满臆千虑塡胸乃能与我深斗浅攻学之难知非适今日自有经籍明吁众咈及余未死要征以一卓彼鉴者烂如晨星有郁彼蒙涣兮春氷悲子一昏不复再明八年岂多丧我四友子宗三失海缩岳朽凛凛兹酹地将不受 

祭宋廏父文 

淳熙初载实偕我游我言甚切世谩不酬子恵闻之如水东流惟其所欲书外无求食或腐鲑衣或穿裘山或樏载溪或桴浮若耶之曲云门之陬抱箧独往竟岁长留三坟启伏百世承周雷霆瞶塞日月昏幽子不人语人不子谋自悟自乐孰知其忧呜呼天欲死我尽丧厥俦无复传声无复置邮无复影响千里相収寂寂永夜茫茫古丘不如我先放子白头 

祭薛端明文 

呜呼视不以目而明听不以耳而聪譬巧射之百发岂劳思乎彀中繇天分之素髙与性会而俱崇故乐广约言而能以理服物徐传善论而不以学为功蚤名重于淳熙翕多士其并宗讙独悟与众得皆自余之启蒙彼建安之裁量外永嘉而弗同幸扵公而无疑亦莫知其所从噫道术之难明非専智之可穷虽弗同其奚害公胡恃以自容伟凤雏之挺出贯千载而兼通悲霍霍以先逝遂凄凄而奄终呜呼方谏垣之始合兮谓礼乐之皆可举何师干之晚试兮乃时命之不吾与位暂伸而志屈神尚完而形沮每相从于一丘付万事扵无语耆老都尽寂寥谁主我但孤存有陨如雨 

代祭梁夫人文 

允矣夫人为世妇则环佩有宪笄珈是饰闺闼之秘实难其德乃当天心乃生相国河岳作灵奎斗为文右我明言师长缙绅干道之末整齐百度洽彼北戎华夏安堵下多其子而知其母大国既启衮衣而养言念乡井安舆南往谓当益欢何意泉壤呜呼哀哉生人嗸嗸昔公种播望公亟还収穑以哺夫人逝矣公肯曷顾而况不肖义均骨肉闽吴相望莫能往复遥持一觞有泪如覆 

祭李参政文 

昔公预政转攲为平黼扆一去岷峨几程天藴良谟发于妙龄逮兹退藏愈励愈明今所未知古所已行方畧部分如将使兵百家麤浅全取粹精一代文献得其纪承予日深伫鼎餗再羮刲割既壊拨扶将兴奈何一朝长隔死生呜呼哀哉道之方消不可禄荣苹苇揺曳猿鹤逢迎或泣不歌或饮不醒展转其间奚置品评一念未泯独公弟兄特于东南片善寸能頬舌匪誉肺肠与并哀今无有士失倚凭老我何用叩胷血零空留故书熠熠满縢黄河北流大江东倾此酒逺遡涌溢公庭神尚挹彼毋我或醒 

祭刘酌甫文 

呜呼羽翮劲矣而不飞股胫良矣而不驰阨于樵渔虀瘦盐肥厥田一夫硗塉半之税役有繇令怒不移邑庭百弓莽焉空基命为木客随彼匠师出没涛澨吐吞渴饥竟以此死莫知我悲曰古荆溪美岭合垂水错如畵我哦我嘻曷不自放谁所絷维尚有鬼神携以同归 

祭刘太学文 

公副杂端奏効岂多从余楚宫樽酒笑歌其为二史述作未乆我适馈师再见京口比三召之余卧不闻竟复改命不得至门道之合离古云有数惜哉匆匆徇彼长路仰有茂木俯有清泉既老而休乐以永年公初秉德维蜀之望德成而尊四海顺向凡今善人与夫志士无不相吊简溪亡矣人生如赘何计往来我亦行死孰为公哀 

祭林大卿淑人文 

蚤与大农乆参内署遂亲阃奥且接话言辱以贤孙嫔于贱息恤婣两尽意爱兼深鼎食再丰况值年龄之永丹砂累验宜招气脉之回庆甚生荣悲成死隔酹觞有益挥泪若流 

祭林宜人文 

字夫之孤过于已生敬夫所尊如其父兄赤岸之林累百为儒皆曰夫人其善宜书母因子亡姑以父丧婉也二孙孰扼彼吭理有逆施事有阙亏惟其不瑕足以永归 

祭内子令人文 

世言夫妇葢有等差子于妇职得之实多外直内正无一邪曲我毎敬愧自消其欲使愿既然使有中寿侃侃雝雝家道可乆自子之逝宣姜别随宓滞下天三嫂径归我病大热傫然枯峙斯命也欤抑天所弃开元之阳缭其玄圹童兮若孩迟我同往 

代子祭令人文 

某仅脱童非识未及逺教而使立则母之愿养之以成惟母是依何图一朝割裂至此彼永存者无形无声我母之去日疎日隔自戊子至今日始克昭告哀哉痛哉 

祭子三郎文 

噫嘻汝其幼我耶汝幼既能率礼长必能行义教以良师如?珠玉日望成立如养苖稼何物恠病如追寇雠我但迷痴莫敢挽夺方葬汝母俄丧汝生哭泪纵横同口异说汝其误[阙]事虽麤脆而难持我欲合之彼固离之我欲成之彼固败之我身无坚变化则宜念汝何罪今也并罹我汝絶同振手于兹哀哉 



水心集巻二十九宋叶适撰 

杂着 

书常希古长洲政事録后 

故赠諌议大夫常公安民绍圣初任御史所排治之人甚多独言蔡京党与已就必乱国家最为先见后竟入党籍以穷死宰长洲邑人尤爱之至以俚语目为生佛自言待保正以古比长闾胥不任吏以全吏用刑如医之愈疾不妄投药可谓方畧先成于心非复随世寛猛之偏术也是时长洲讼牒二千青苖常平尤峻西师屡买衣袄葢县之难治乆矣岂独今为然士挟苟简因循以驭之则其厌俗之日衰而卒无善政亦何怪焉常公以节闻天下不以吏能自名也然必録者官无不尽之职而治民者古人所以示为善之信也今之为善士者皆言不能为县为县者必不能为善士此又非也余得此录于公之孙衿因记其末 

题潘彦庶羣书辩正 

潘彦庶少有五色笔本州岛亟荐送使只用二场之巧乆当取危第官职惟意所择尔顾乃轻鄙举子学出经入史于众人思虑不到处下议论空写巻子上竟莫遇精识宜其弃掷也今逺去汉阳仅作数十弓手头领彼以举子学典州奉使者方当低回受役手板颠倒色如暗尘始悔前所为矣悲哉余愧非精识其羣书辨正寂寥十数简谓古人之书必待已而决颇亦疑之至分别商鞅诸葛亮张华姚崇等知古大臣体策南北形势国是所归中今日利害之实然后信其的确有用地竒士也彦庶行矣汉沔之间草树萋迷后苏前祢弃掷甚众世终无精识乎徐载以归益尽力扵古人奚悔焉 

题谢道士混元皇帝实录后 

世儒固病老子之徒矜大老氏今谢怀英此书矜大尤甚欲自使其徒尊诵之可尔怀英故为士人将以示其为士者则可乎余观司马迁老子传言孔子叹服老子隠而著书莫知所终言老子二百岁又以太史儋即老子又言老子子孙至汉有仕宦者葢其隐显不常变化难名自周以来记之矣何必道士也天地定位也人物定形也寿夭贵贱可约而推也爱恶苦乐可狎而齐也此世论也人之为天地天地之为人统气御形而谓之道者非世论也学者存之而已 

题薛常州论语小学后 

一人之身众人之身也一身之家天下之家也一士之学万世共繇之学也不以其身丽众人之身必自成其身其身成而能合乎众人之身矣若夫私其身者非也不以其家累天下之家必自治其家其家治而能合乎天下之家矣若夫私其家者非也不以其学诿万世共繇之学必自善其学其学善而能合乎万世共繇之学矣若夫私其学者非也师虽有传说虽有本然而学者必自善自善则聪明有闻也义理有辩也德行有新也推之乎万世所共繇不异矣谓必用一说一本者以学为诿者也不一说不一本而不至乎其所共繇者以学为私者也常州先生薛氏着论语小学教授留君刻于学宫某谨书其后 

进故事 

定公问一言而可以兴邦有诸孔子对曰言不可以若是其几也人之言曰为君难为臣不易如知为君之难也不几乎一言而兴邦乎曰一言而丧邦有诸孔子对曰言不可以若是其几也人之言曰子无乐乎为君唯其言而莫予违也如其善而莫之违也不亦善乎如不善而莫之违也不几乎一言而丧邦乎（臣闻鲁为因旧之国定公非开治之君然其所问犹欲求邦之所以废兴且以一言为断志如此其切词如此其急者盖当是时王道虽衰而未息其君臣相与议论尚能参稽于义理之初而未尽埋没于事为之末故也大禹承舜曰后克艰厥后臣克艰厥臣政乃乂黎民敏德伊尹训太甲曰有言逆于汝心必求诸道有言逊于汝志必求诸非道是则君臣各知难而任责人主必舍已而求是乃从古致治之本原春秋以来几失之矣臣尝因孔子之对而论之夫推兴丧者治之理而顺乐易者人之情然而克艰乃致易之原也受逆乃得顺之门也人情见美而心好即安而意悦常欲以易求易而不知其难以顺求顺而不知其逆也故因一易造百难因一顺生众逆轻则疑阻横生怨谤满前重则矛戟森起杀戮相继展转雠疾靡所定止而身与家国从之乌得其顺且易哉治道有二内理也外事也事着而有方故任之欲难难则行行则勤勤则业广积日累月而无事不举非致易乎理会而无形故察之欲逆逆则止止则思思则理明心融意浃而羣疑氷释非致顺乎外业广内理明治天下不能加毫末矣此为君难所以为一言而兴邦而唯其言莫予违所以为一言而丧邦也臣观三代以前君臣共治无一事不难无一语不逆如疆田畴如作室屋如利器用无一苟且以就堕偷者及其功业光美垂布简册顺易孰大焉后之君臣或有所更尝有所容受不必尽合遂称治世然其去古人则已逺矣况于忽所难趋所易安所顺舍所逆以酖毒为甘美而寝积薪之火者可不畏孔子之言哉） 

胡壡名说 

思曰睿睿作圣案字篇壡古文睿字也繇思得睿繇睿得圣古人常道也而近世学者讳之以为作圣当自蒙葢疑睿之流于薄也信如古文从壡则不流矣胡泰然子自十余岁敏读能文词思致超越学而不倦未知其止也余为名古文壡而字彦思率其常防其薄也守御录右刘教授永嘉 

守御录 

钱君德载刻于州学往岁王师北伐德载与刘平国援此谂其守谋増陴浚隍豫储拟以待非常既金复请和事亦已然君之志不可诬也今遂刋布其书甚善不惟郡人当安不忘危且使无寓人修墙屋犹知任拒守之责而况于保障行御之臣乎 

题桑世昌兰亭博议后 

字书自兰亭出上下数千载无复伦拟而定武石遂为今世大议论桑君此书信足以垂名矣君事事精习诗尤工其即事云翠添邻堑竹红照屋山花葢着色畵也 

题畵婆须宻女 

旧传程正叔见秦少游问天知否天还知道和天也瘦是学士作耶上穹尊严安得易而侮之薄徒举以为笑如此等风致流播世间可谓厄矣且华严诸书乃异域之放言婆须宻女岂有声色之实好而遽以此裁量友朋乎志意想识尽堕虚假然则元佑之学虽不为羣邪所攻其所操存亦不足頼矣此苏黄之流獘当戒而不当法也 

答髙宗丞 

钱塘示余石刻脱文公纪曽孙子润太宗正丞十一字问乆不报始参预楼公大防书此铭谓侄其从姑者女侄非男子也又改宋州为南都越州为镇东军余以为适以完新为一新按左氏侄从姑子圉与焉会于祝其实夹谷与楼公所改义不合古文简质臣名予我通一称尔不穷穷然自别也章怀太子以治为化栁子厚以治为理至韩退之则本名不讳况嫌名耶大宗丞求余初藁因并录异同以遗之 

题欧公书梅圣俞河豚诗后 

余甞戏语乡人河豚虽毒而人能啖之毒又甚矣梅圣俞勤勤忧人以豢河豚致死乃谓笼蛇虾蟇为无苦其为人计固厚然二物独何罪乎因仲止寄此刻谩题以当一笑乆别安隐 

题荆公诗后 

或言苏公书荆公髙下数家村诗疑武陵源句为不工且云也是别无好韵审尔则欲宿媿桑门当又疑矣 

题石月砚屏后 

欧阳文忠公石月砚屏余见扵陈文惠公裔孙忠懿家云公昔所赠也欧公爱玩不自持至谓两曜分为三苏子美梅圣俞又各为说美恶相攻反令此石受垢良可叹尔物之眞者世不必贵常贵其似然相似之品亦多葢其偶然又皆人所共见不甚异也月中有树世莫能见特相传尔石晕正圆白中涵树文因其可见象所莫见虽难言之若相传为不谬则以石似月有足异者矣况经诸公辩博之论垂二百年乎陈君宜寳藏也嘉定癸酉 

书龙川集后 

余既为同甫序龙川文而太守丘侯眞长刻于州学教授侯君敞推官赵君崇嵓皆优其役费同甫虽以上一人赐第不及至官而卒于是二十年矣遗藁未辑愈乆将坠眞长不惟収恤旧故存其家声可以托生死厉薄俗至于趯然以其文字废兴任为已事僚友一时志同义合相与扶立俊豪魁特之绪使流风余论犹能表见于后人盖知古太守职业者也同甫集有春秋属词三巻放今世经义破题乃昔人连珠急就之比而寄意尤深逺又有长短句四巻毎一章就辄自叹曰平生经济之怀畧已陈矣余所谓微言多此类也若其它文海涵泽聚天霁风止无狂浪暴流而回漩起洑萦映妙巧极天下之竒险固人所共知不待余言也 

题陈秀伯碑阴 

余既铭陈君昻重言曰昻母林氏同县林坳里人生十八年归先人林氏富陈氏贫父祖同宦学道里常千余母从姑穷舍中挿槿自蔽叹曰是可长处乎尽倾赍装悉买田始治屋今砺碕东山西奥三村多遗畴焉余固疑陈君无所合于世何遽至给足而夫人能以枝叶芘本根克私成公信天下贤女子也有儒业无儒効衣食并日门单戸寒故昔人以为误悔之乆矣自君髙及昻为儒累累效无寸尺误岂少耶母弃昻时未三十尔然而上伸舅姑之养下隆子孙之托皆夫人力也不可以无传因书畀昻使刻于铭侧 

赵汝駉为台州属县簿建屋以藏戸版余为名曰孔先而着其词 

非籍不有惟籍乃守先圣所正后学敢谬临海之邑龠米寸帛必信必实以作民极 

题二刘文集后 

案周博士集元丰时永嘉同游太学者蒋元中沈彬老刘元承刘元礼许少伊戴明仲赵彦昭张子充所谓不满十人而皆经行修明为四方学者敬服者也绍兴末州始祠周公及二刘公于学号三先生余观自古尧舜旧都鲁卫故国莫不因前代师友之教流风相接使其后生有所考信今永嘉徒以僻逺下州见闻最晚而九人者乃能违志开道蔚为之前岂非俊豪先觉之士也哉然百余年间绪言遗论稍已坠失而吾侪浅陋不及识知者多矣幸其犹有存者岂可不为之勤重玩绎之欤 

题张君所注佛书 

黄岩张士特示余注心经金刚圆觉楞严四十二章及标题节注经律纠异等皆备昔余在荆州无吏责读浮屠书尽数千巻于其义类粗若该涉今观张君贯穿出入证会反复悉从旧文不以私意为之说也至于要言旨趣人所难知往往迎刃冰解则多自得之矣按四十二章质畧浅俗是时天竺未测汉事采摘大意颇用华言以复命非浮屠氏本书也夫西戎僻阻无有礼义忠信之教彼浮屠者直以人身喜怒哀乐之间按析解剥别其真妄究其终始为圣狂愚不肖之分盖世外竒伟广博之论也与中国之学迥然殊异岂可同哉世之儒者不知其浅深猥欲强为攘斥然反以中国之学佐佑异端而曰吾能自信不惑者其于道鲜矣余既为张君题所注佛书并记一事蜀人范东叔自云在学省时晨朝必诵楞严陈君举与邻省问念佛为谁东叔拱而后对君举戱曰吾以为老卒所课尔东叔因言诵此书三十年矣余间请东叔楞严要义安在东叔沉思乆之曰如鸡候鸣顾瞻东方已有精色此是逼扑到紧切处也余闻而叹息夫不读者固不能知而读者之知止于如此呜呼安得以张君所注语之乎 

题陈中书孝庙圣政序藁 

公羣子师崇言公亲以二藁授之使谨藏勿坠意殆有记云时李翰林巘已具草光宗更自命公盖公之文得用于大典册如此可谓儒者之盛矣余观公一生苦心穷力稽事验物发言成章其可以缉熙国经扶补民病者甚众顾偶未用也君幸益求他藁庶谨藏勿坠会当有用时如晋修范武子之法汉条贾谊董仲舒之论然后为盛尔 

题朱晦庵帖 

谦伯别乆一日过余将为长兴县出朱公此纸方急迫了剧邑乃不忘博学审问之功他日闻其政必异于今人也 

题陈止斋帖 

右湗村石洞十咏余尝评公不用诗家常律及其意深义精自成宫征而工诗者反皆退舍殆过古人矣然惟公能之欲学者辄不近也 

题张都官送行诗后 

张公送行诗及题巻后者司马范公而下瑰玮名士往往在焉言语字画森然眼旁歘怀其人不寐竟夕 

题张淏云谷杂纪后 

张清源笃志苦学出入羣书援据殚洽欲于周丞相洪内翰中间更展一席地非凡材也余素以寡陋自媿垂尽残年仅得亲近其论日闻所未闻不亦快哉泊宅编载张安道花书名事恐误当更考正 

题蔡君进书后 

蔡君两书文词温雅所论皆田里实利害也然其病在于本源夫巨潦泛滥流荡漂溺至以滔天灭木为患若使反壑则波浪静矣余不识君而嘉其有忧民之心姑题扵末 

题韩尚书帖 

韩公子师守东阳楼公景山为博士以文字相从游常乗月至教授厅五栁堂对北山苍茫有无宾主更赋渔樵互答鼓角动乃归诸司不能容韩公竟罢去当时有识者皆恠讶谓此乃古人遗风前辈雅韵柰何反被劾也今帖所谓竒文大篇流传人间葢不诬矣 

题端信师帖 

端信大师自天台教观兼习诸宗性义融彻词辩锋起淳熙初都下禅讲尚多宿旧名人师年少操矛入室援据今古中其机要咸相顾叹骇曰信书厨不可与争也国子监主簿甄公良友意疎而说慧高下在口师未尝假借有猝疑诡问必厘析首末使傲消气折乃已甄公尤畏之阖户长年人莫识面惟教其徒令速趋西方空寂无世间名利语以此自终余每病学佛者徒守一悟而不知悟本或外示超俗而实堕俗纷若师庶几免矣 

吕子阳老子支离说 

永康吕皓子阳解老子既成以授余周衰诸子各骋私见为书隳裂王道而恣扵曲学聃其最甚者祥祲所蒙大义蔽矣固不得而强同也每叹六经孔孟举世共习其魁俊伟特者乃或去而从老佛庄列之说恠神虚霍相与眩乱甚至山栖絶俗木食涧饮以守其言异哉子阳再试省司不中遂絶迹科举当得累恩亦弃不就有髙退之节岁青黄散糓数千逺村穷乏皆赖其救有任恤之恩方少时适会父兄有诏狱上疏孝宗且纳所居官天子感动立命虑寃枉并缘坐得释五十余人有干子之孝既隐居无用独教其子殊殊亦凛絜孤立出处必以度子阳实知之父子自为师友有察父之明门内肃如也闾里雍如也非所谓魁俊伟特者耶虽不解老子亦足以发身成名矣子阳愀然曰我性物理而进扵道天地之至公也眇眇乎身名奚有夫合性情之正而为言者近理也即性情之安而为言者近道也子阳诗歌文字毎多得意髙处往往不减古人近道之言也虽不解老子亦足以身名两忘而进扵道矣虽然山林之士倚幽树激寒流放饭永日为惰而已子阳扵是书赘附羣圣贤出入释老用力甚勤譬夫博奕愈扵已也 

和李参政 

识贯事中枢纽笔开象外精神传观弓力异常钧衣我六铢羞问周后数茎命粒鲁儒一点芳心啄残栖老付谁论谩要睡余支枕（某往从吕丈伯恭道欧公初为执政时言不思而得与既得而不患失吕丈曰至论也某云只为不合有侵寻做官职之意吕伫思乆之曰此说太髙所论竟不决而罢今偶用内制集序中支枕字追忆前语并记于此） 

题周子实所录 

余乆居水心村落农蓑圃笠共谈陇畆间有士人来多言场屋利害破题工拙而已周子实数过余必示以前辈旧闻每得一二耳目鲜醒寘于举业丛中不啻夜光之照敝箒也古人多识前言往行谓之畜德近世以心通性达为学而见闻几废为其不能畜德也然可以畜而犹废之狭而不充为德之病矣当更熟论 

王夫人畵象赞 

挚别而有和均之德淑顺而有坚贞之力以之治生家道兴以之训子家法成身聚五福天崇百龄尔孙尔曽象其仪刑 

题林秀才文集 

林君自言贤良宏词杂论著凡三千篇时文亦三千篇然犹不得与黄策中所谓一冒子者较其工拙鬓髪萧然奔走未已可叹也昔东方朔上书亦至三千牍汉武帝览之辄乙其处君傥有是意乎 

题张声之友于丛居记 

仕而改室虽古人比于自崇兄弟则因其旧不假虑矣兄弟之子又虑不及矣非其恩薄也势则然矣若夫髙栋大屋凉轩燠馆楼阁照映而又多设空基以广异日之不足如声之之为者葢千百不一见也然则古人不能而声之独能之何其以是心具是力邪张氏之居曰陶山山回水明葱秀蒨蔚如善畵者开元以来世有冠冕自元丰至开禧第科目者十三人声之嫁娶孤子女亲戚朋友待以塟埋衣食甚众为人恢疎谈笑放旷江湖间其立朝治民固当世所推而余独记其细行如此 

温州州学会拜 

乡射饮酒古人最盛之礼主于公视听齐言动故道艺可合风俗可同也世逺民散虽拜揖跪起各为一家之私阃阈异仪邻比殊用各安其习而不能一矣今州郡不得与国拟太守葢乡大夫之任也然皆以钱糓刑狱搏击擒捽为职不复肯顾教化礼乐之事博士师道也固宜行之哉三山陈垓教授温州岁之初吉冠盖大集踰千人未已余老病不果出闻其尚德贵齿与古义协条序曲折粲然成文人人劝酌长幼尽醆多闲暇自得无勉强急迫之意嗟夫王道之始视此何逺虽进于乡射饮酒可也道艺可合也风俗可同也在终成之尔 

题拙斋诗藁 

王君大受字仲可初戴肖望常疑病甚闻其父克明豪士也隐于医死能复生废能复起强自载诣门视之曰无苦乆客心动耳留荐燠馆食软腻君时甚小父子同其起居把酒谈笑昼夜相属肖望欣然忘还踰月揺大舫送至都执手珍重而别余以是竒君绍熈四五年光宗疾不能谒重华諌者倾朝谤者盈市宪圣后兄子琚最贤君因琚奏孝宗陛下惟一子不审处利害恣国人腾口取名于家计大不便且羣臣以父子礼故诤不敢止陛下何不出手诏云皇帝体不安朕所深知卿且勿言须秋凉朕自择日与皇帝相见也孝宗喜其策会晏驾不果用庆元初徐谊以忠被谴徙南安军势汹汹未已君谋为薄谊罪者一日韩侂胄女归宁忽致谊书侂冑发函怆然即移袁州方议再移使臣蔡琏妄言牵引谊众为谊惧君调护从容竟得移婺州寻归故郡矣扵是胡纮刘德秀等多架造险阻欲株陷良善人人皇恐不自保君又请琚曰太后诰外庭毋更论往事卒消党祸力十居六七其虑存国家以人材否泰为已忧乐余实亲见至他救过解纷功尚多有非余所见故不得而言也士影随响接或毁君太过余亦不取也君文峻简通缛而诗特工前四十年余固已称之自后岁别为什什必愈进格愈老字愈嫩语益近趣益逺冰凝水泮不可离合也葢谋臣智士遁藏草野能终身不耀养其心至矣而文采晻郁无名以传骚人墨客嘲弄光景徒借物吟号夸其名甚矣而局量浅狭无道以守若君忧患不干其虑而咏歌常造其微庶几兼之也噫笠泽烟雨之上西湖花月之下君未尝不留连顾赏余亦一二竒怀其间矣昭武虽佳山水惜君覊囚淹踬而余既七十谢世待死无复会期矣读此藁尽拊巻遐想因以其平生大节缀之于末 

题唐诰书 

唐字于中代多作攲侧枯瘦体而八法遂散然此书有韵态尚未失痹麻散余意也 

题陈寿老论孟纪蒙 

古圣贤之微言先儒所共讲也然皆曰至二程而始明凡二程所尝讲皆曰至是止矣其宻承亲领游杨尹谢之流而张吕朱氏后时同起交阐互畅厥义大宏无留藴焉窃恠数十年士之诣门请益歴阶覩奥者提策警厉之深涵玩充溢之乆固宜各有论述自名其宗而未闻与众出之以扶翼其教何哉岂敬其师之所以觉我而谦于我之所以觉人欤天台陈耆卿生晚而又独学奚遽笔之书然观其简峻捷疾会心切已则非熟于其统要者不能入也总括凝聚枝源派本则非博于其伦类者不能推也机钥严秘门藏戸摄则非老扵其家室者不能守也勾萌荣动春华秋实则非妙于其功用者不能化也葢数十年所未见而一日得之余甚骇焉嗟夫余虽后死而素无其质终不足以进此道矣使子及其时歩趋规矩于亲领宻承之间回复折旋于互畅交阐之盛不挺然异材乎不柄授之以扶翼其教乎愧余之不足进余昔之言也美子之不可及余今之言也当以今之言为揭 

赠薛子长 

读书不知接统绪虽多无益也为文不能关教事虽工无益也笃行而不合于大义虽髙无益也立志不存于忧世虽仁无益也今世之士曰知学矣夫知学未也知学之难可也知学之难犹未也知学之所蔽可也薛子长往芜湖将行出此纸请书扵余愧无以答之 

钱则甫字说 

钱翼世自天台来言曰惟名先人所命而未有以字敢请按戴翼其世汉诏策语也为字曰则甫夫则先王之法非戴翼其世之谓也戴翼其身之谓也身不能翼世于何有六七圣人皆以身之道显而孔子述之岂论世哉故曰徐行长者谓之弟始于是矣周道衰士不知以身为本而皆以世自名凡所为立私智挟污说无不欲破坏先王之法而卑薄其身者然则世安从治而功何繇成宜其不能反而日以仆灭也汉人浅陋不原古始黄老道德之意申韩法术之学皆破坏先王之法者也而谓其欲则先王之法皆斵丧其世者也而谓之戴翼其世呜呼可悲也已子质髙而智明必审择而固守之必义无利也必厚无薄也必安无躁也必垂于永乆无苟于一时也皆所以则先王之法而戴翼其身也世不是之取而奚取耶 

题王少卿家范 

王公彦洪官有清节训儿赴官一纸细碎周悉子孙遵行之皆为亷能吏盖根本正则推于枝叶不差也如言不可记者即是不可为以责人之道责已恕已之心恕人考罪须判单子酒后不可嗔责人之类固前辈所尝知其见闻有自来矣 

陈漫翁祭器述 

君始终三载一郡之士皆以为能増广志意长益见闻因其赏识知名者百余人有急政疑议宻赞显辩赴之若饥渴至于经纪学舍资用虽箪食瓢饮家法当然而调度宏展无所寒乏固其余力也将解去又汲汲为此器颇以俸钱佐之噫勤矣守者幸无散亡零落葢豆笾之事古义在焉覩物而人存犹可以寓诸君之思也 

题陈寿老文集后 

建安中徐陈应刘争饰词藻见称于时识者谓两京余泽繇七子尚存自后文体变落虽工愈下虽丽益靡古道不复庶几遂数百年元佑初黄秦晁张各擅毫墨待价而显许之者以为古人大全赖数君复见及夫纷纭于绍述埋没于播迁异等不越宏词髙第仅止科举前代遗文风流冺絶又百有余年矣文之废兴与治消长亦岂细故哉今陈君耆卿之作驰骤羣言特立新意险不流恠巧不入浮建安元佑恍焉再覩葢未易以常情限也若夫出竒吐颕何地无材近宗欧曾逺揖秦汉未脱模拟之习徒为陵肆之资所知不深自好已甚欲周目前之用固难矣又安能及逺乎君之为文绵涉既多培藴亦厚幅制广而宻波游浩而平错综应会纬经匀等膏润枯笔之后安徐窘步之末若是则荐之庙郊而王度善藏之林薮而幽愿惬矣若又审其所从不求强同贵其所与毋为易得趋舍一心之信否臧百世之公则何止于建安元佑之文也君必勉之 

题钱夫人碑阴 

铭初用允元圹记已而使君谓余承务累赠朝请大夫钱氏积封太宜人孙曰坡孙迪功郎溧水县主簿彝孙朋孙称孙思孙孙女壻曰乡贡进士黄芾承务郎镇江府寄桩库陈纉已卒曰周幼学邱蒙正未嫁曰某曾孙男曾孙女皆三人葢圹记后事夫爵列之极孙曽之次有家者甚重而余文已就不可复益矣异日刻盍附其阴 

陈子渊等字说 

老子称渊兮似万物之宗老氏之学以自下为髙渊兮所以似物宗也故字宗曰子渊大学曰欲齐其家先修其身齐家人之所急修身人之所缓不修其身未有能齐其家而人不自知徒病其难而莫获其效也故字家曰子修诗曰基命宥宻继之单厥心肆其靖之宻而靖物之所归而命之所繇定也故字宻曰子靖庄周闻在宥天下不闻治天下善矣然未究其义宥者寛以待人也在者严以察已也故字宥曰子在 

题刘潜夫南岳诗藁 

往岁徐道晖诸人摆落近世诗律，敛情约性，因狭出竒，合于唐人，今所未有，皆自号四灵云。于时刘濳夫年甚少，刻琢精丽，语特惊俗，不甘为鴈行比也。今四灵丧其三矣，家巨沦没，纷唱迭吟，无复第叙。而潜夫思益新，句愈工，渉歴老练，布置阔远，建大将旗鼓，非子孰当。昔谢显道谓，陶冶尘思模写物态，曾不如颜谢徐庾留连光景之诗。此论既行，而诗因以废矣。悲夫，潜夫以谢公所薄者自鉴，而进于古人不已，参雅颂轶风骚可也，何必四灵哉。 

题周简之文集 

颇记十五六长老诘何业以近作献则笑曰此外学也吾怜汝穷不自活几稍进于时文尔夫外学乃致穷之道也余愧诗即弃去然时文亦不能精也故自余辈行累数十百人皆得大名登显仕而终不以文称比岁词人文士角立杰出盛哉盛哉一日垂出门周君简之遗余书及杂诗文立读骇异因同登明逺楼徧示坐客无不改观属目所谓角立杰出者也然外学既工而时文又精所以难也今之公卿好文词者甚众子养不足仕未偶挟二能而求遂其所欲将无不可 

题永丰赵直阁庙节义录 

余读赵公节义录至曽蒙言公宰永丰専以诚信待人而去烦苛之令军兴调发旁午一介尺檄不以扰民百姓爱之如父母虽古循吏不能加蒙永丰人也所记当无不实周公谓其叙载讹朴士章草直据所见不论岁月尔然则公平暇日既能以子弟之道遇其民惟恐伤之故冦攘卒起为之自将前死不复顾计盖义在一邑不私有其身而然也若世之为长吏者方无事时以威诈笼胁取民如不及有难必委而先遁无足恠矣夫令之存于民也深则民之报扵令也逺是宜庙食如社与邑相为无穷而阴幽动魄犹足以芘其一方不可得而泯也 

跋刘克逊诗 

著作正字及退翁兄弟道谊文学皆贤卿大夫天下髙誉之不以诗名也克庄始创为诗字一偶对一聫必警切深稳人人咏重克逊继出与克庄相上下然其闲淡寂寞独自成家怪伟伏平易之中趣味在言语之外两谢二陆不足多也自有生人而能言之类诗其首矣古今之体不同其诗一也孔子诲人诗无庸自作必取中于古畏其志之流不矩于教也后人诗必自作作必竒妙殊众使忧其材之鄙不矩于教也水为沅湘不専以清必达于海玉为珪璋不専以好必荐于郊庙二君知此则诗虽极工而教自行上规父祖下率诸季德艺兼成而家益大矣方左钺其友也当亦以是语之 

题姚令威西溪集 

初完颜亮来冦举朝上下无不丧胆直云敌百万何可当惟有退走尔独姚公令威抗论沮止谓今岁八月入翼明年七月入轸又其行在已巳者东南屏蔽也又推算太一荧惑所次皆敌必灭之兆未几亮果自毙江淮复安余尝叹国不可无智士不智于人当智于天方是时姚公策我能必胜者智于天也公著书二百巻古今同异无不该括岂独智于天哉惜其盛壮不预采録晚始召对殿中忽感风眩而死悲夫余不及识公而与其子仅从偓同僚从孙镕以公西溪集丛语遗余其古乐府流丽哀思颇杂近体诗长短皆絶去纎巧乃全造古律葢加于作者一等矣至以易肥遯为飞遁引注说文不若是<介心>以辩孟子不若是恝尤非余寡见浅闻所能到也夫欲折衷天下之义理必尽考详天下之事物而后不谬余既不学又不得见如公者而师之徒掩巻追想于百年之外尔 

题潘刑曹郎帖 

初王伦归自北朱弁洪皓皆附家问至金葢有意就和也朝廷因命潘公致尧亟往于是二圣始得闻髙宗中兴金迎送以礼往反不越期既而韩肖胄胡松年再聘遂与李永寿王诩偕来矣当其时以天下之大寄命于一使诸公无不起徒步至执政侍从者潘公之孙傅监天富盐场为余言公使还得刑曹郎竟以此终独不尽用何哉傅善于盐事玉环人甚爱之而明辩果决识情伪论议常透底里使有知君者或当继其祖焉 

题沈朝议得何清源帖 

往在荆渚有蜀客系舟出数十大巻皆本朝名卿相书也良以得纵观为幸如清源何公书今始一见尔沈公自罢宋州佥幕终身不复仕静退无求之泽宜庇其后人哉 

题扫心图 

以为无可扫则扫之者妄矣以为有可扫则是扫安从起人心惟危道心惟微其精其一其永勿失题薛仁静墓薛景石之弟名山字仁静死嘉定七年二月二十一日塟九年四月二日墓地曰丁亥横山君常读周易行携坐挟终身不释人与语多不答或径起莫测其意 

题黄岩蔡冲之墓志后 

君之贤余蚤得于其兄博士畧具忠翊墓中今又读几道所志君墓益信然几道叙君能捐所有以与人甚详而言君能自致其所有则畧今其已验之法固在使滂兄弟举而行之富复如君则捐所有以惠乡党不为难矣不然则自所有将不足而安能及人滂尚勉之 

跋义役 

保正长法不承引帖催二税今州县以例相驱诃系鞭挞遂使差役不行士民同苦至预醵钱给费逆次第其先后以应期会名曰义役然则有司失义甚矣余尝问为保正者曰费必数百千保长者曰必百余千不幸遇意外事费辄兼倍少不破家荡产民之恶役甚于冦雠余尝疑之官人以牧养百姓为职当洁身驭吏除民疾苦且追则有期约日以集使贿必行应追者任之可也民实有产视税而输使赋必重应输者任之可也保正长会最督促而已何用自费数百千及百余千甚或兼倍以至破家荡产乎且此钱合而计之岁以千百巨万既不归公上官人知自爱又不敢取谁则有此余欲以其言为妄然余行江淮闽浙洞庭之南北盖无不为此言者矣呜呼此有司之所宜陈者也余忝为吏不得为令佐自试其术以破余疑而不能意殊惨然因孙君义役书成辄题于后以告其得为者 

题瑞安宰董煟出苏黄二帖后 

畏败羣之民掣循吏之肘为监司帅守者通患也山谷此帖却当使上官见之或能为君助乎苏书与董氏亲书皆君家旧物源流逺矣渊明薄宦穷愁苏公谪居安命法正应尔君以材名受举治剧县方当忍事爱民终成美绩恐轻怀此意他日随机感触将动浩然之思不可不先虑也


