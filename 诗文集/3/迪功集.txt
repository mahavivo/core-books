　　钦定四库全书

　　集部六

　　迪功集

　　别集类五

　　明

　　提要

　　臣等谨案迪功集六巻附谈艺录一巻明徐祯卿撰祯卿字昌谷吴县人弘治乙丑进士官大理寺左寺副坐失囚降国子监博士卒年三十三平生论诗宗旨见于谈艺录及与李梦阳第一书如云古诗三百可以博其源遗篇十九可以约其趣乐府雄髙可以厉其气离骚深永可以禆其思然后法经而植旨绳古以崇辞或未尽臻其奥吾亦罕见其失也又云绳汉之武其流也犹至于魏宗晋之体其弊也不可以悉据其所谈仍北地摹古之门径特梦阳才雄而气猛故枵张其词祯卿虑澹而思深故密运以意当时不能与梦阳争先日久论定亦不与梦阳俱废葢以此也王士祯称黄庭坚自定其诗为精华录仅三百首祯卿自定迪功集亦三百首此本凡乐府四十四首赠答诗十六首游览诗二十五首送别诗四十首寄忆诗二十一首咏怀诗十二首题咏诗二十一首哀挽诗三首共一百八十二首不足三百之数而五巻以下则为杂文二十四篇题正德庚辰刋前有李梦阳所作序亦称六巻当是原本不知何以与士祯所言不符岂士祯所见别有一本欤

　　乾隆四十六年十月恭校上

　　总纂官 臣纪昀 臣陆锡熊 臣孙士毅

　　总校官 臣陆费墀

　　●迪功集原序

　　徐迪功集六巻并谈艺録子容寄我豫章予即豫章刋焉印传同好意表迪功文云初迪功亡京师也予在梁子容讣予曰昌榖遗言子序其遗文于是手其文歔欷久之曰嗟乎予忍序吾友文耶麟凤芝宝世所希遘见遘见之而遽夭灭亡也天生之故夺之邪抑生不生生而修或短非天所谙哉迪功以文赋起吴中十数年间鷟翔而虎变彬彬乎出人士前矣然竟轗轲夭灭亡也凡此天果弗谙之邪乃予观李唐人李杜轗轲勃贺则天未始不怜才流涕也然犹异代足寛解孰谓亲遘见之如迪功者云客曰气积久斯漓三代以后圣人罕生孔子以周末故不得位观其大可占其细若是则魏征将为鬼魅之说非邪客曰羣体迪功奚以之也予曰谈艺録备矣夫追古者未有不先其体者也然守而未化故蹊径存焉虽然辞荣而躭寂浮云富贵慷慨俯仰迪功所造诣予莫之竟究矣今详其文温雅以发情微婉以讽事爽畅以达其气比兴以则其义苍古以蓄其词议拟以一其格悲鸣以泄不平参伍以错其变该物理人道之懿阐幽剔奥纪记名实即有蹊径厥俪鲜已修短细大又曷论焉不载迪功履厯以别有志述北郡李梦阳序

　　●钦定四库全书

　　迪功集巻一

　　（明）徐祯卿 撰

　　○乐府五十首

　　盘舞歌辞

　　灵芝华华洞房凤凰仪仪九章生逢盛世圣祚长陛下承基人悦康鼓玄瑟吹凤簧八音翕合而锵锵坐者忘疲听者哀以伤且为乐寿万年何用怵惕怀虞殃主献前致辞宾酬跪奉觞命如晨风叶倏忽聚散允无常及时秉烛逰日月不我将鸡号旦旦鹤鸣瀼瀼诸君慎勿离席而东西具我粗飰进糁羮日团圞升扶桑次衡阳倒君衣服君裳考钟击鼓会明堂日之方中朝既昌蛮夷率舞鸟兽攸行陛下黄耉福履无疆

　　阊阖行

　　阊阖开道显通今时当太平鸡鸣狗吠相闻于国中民生苦不乐朝作暮不舂生何以乐时哉雍豪右不贷法郡县吏爱农徭赋壹稼穑秾兵讼以息民无夭凶黄河水清出龟龙愿我皇帝寿与天侔无终穷

　　逰侠篇

　　四牡服朱轩侠气何翩翩夕骛邯郸道朝驰函谷关千金饰冠剑宝服芳且鲜徒御若云浮周道直如弦堂中养死士被服皆珠纨枥马厌粱肉贝甲委如山片言倾五岳万乘慕其贤诸侯奉白璧为寿巵酒前合从连赵魏驾毂出齐燕仗劎归质子矫节夺兵权皦皦日中议歃血重一言鸡鸣脱虎口狗盗乃获全天地相荡蚀四海如沸渊凭轼一抵掌解纷谈笑间纵横负竒节逸气盖八埏慨慷功名会何言七尺捐策勲山河溢流光竹帛镌何为坎■〈土禀〉士抚劎独长叹

　　猛虎行

　　上山晨采樵下山逢猛虎深林丛薄不可度熊貔巉岩兮向我怒虎欲食我低头据地而长号使我心悲泪如雨舍中无人言父与妻爨下又无食使我孤儿啼拔剑前致词尔胡不仁至此为棱牙锯齿食人之肝拒骨而撑尸膏血布川谷鸟衔其肉倒挂东南枝恻恻草野中行哭声正悲娇女行采桑道逢野虎搏食之仓浪之天更不慈猛虎瞑目若揺思便复舍我置道傍我欲东归河无梁绵绵邈邈思我故乡嗟尔行路人猛虎当闗慎莫行思我父母多苦辛吁嗟猛虎白额狸斑而黑文何不渡河而去从彼豺狼羣城中咆哮竟夕闻吾将诉汝于泰山君猛虎行且莫歌泰山之君奈若何

　　苦寒行

　　凛凛朔风运悠悠玄象驰北鄙何萧条漠野恒凄其崇霜依岫结峨冰凭岸滋飞沙塞门黄代马厉长悲漂漂宻雪兴叆叆繁云垂穷兽啼原泽饥乌号树枝无衣叹秦风卒岁咏豳诗伊余炎荒士飘飖寄邉陲风土有本性狐貉非所宜饮浆岂执热怀纩犹抱絺处燥常畏疡思凉诚恶痹寄谢父与母游子难久居

　　榆台行（按榆台战在弘治乙丑年）

　　榆台高以临匈奴匈奴之罪当夷战不利师被围师被围士无粮渴无浆拔劎仰天诀壮士饿死亡弃尸不保蹂藉道傍嗟尔从军之人行不来归奈之何心伤悲

　　白纻歌四首

　　三星烁烁花满堂素腕盈盈出洞房垂罗映縠耀明妆皦若云中开月光流情盼君君莫忘停歌节舞进玊觞愿君安坐夜未央

　　中庭桃枝连理倾琼巵含霞玉醴盈歌舞君前流目成丝桐顺耳感人情持觞把袂君不违愿作梁间双燕飞旨酒千壶列东厢

　　美人如花娇北堂齐歌合舞圣世昌愿得欢娱永未央脂车秣马且踟蹰百年之会忽须臾东流之水西飞乌今我不乐何为乎

　　炰琼膏击素鲜金弁峩峩宾四筵赵瑟高张调蜀弦长袖翩翩陵七盘华歌妙舞及春妍兰苕参差桃欲然上天明明降醴泉皇帝陛下寿万年

　　步出夏门行

　　逺游蹑泰峤高举凌云门白日驻华葢丹霞耀飞轩螣蛇载雾兴玄鹤凭飙鶱玉女从白鹿青龙挟两辕左顾叔卿笑右接洪崖言长松荫列坐六博遡芳樽袅袅祥风被郁郁华芝黁沐余逝咸池晞发乘昆仑轻身仿鸿举长啸若云翻下视尘世徒鼠腐宁足论

　　鹞雀行

　　白鹞捉黄雀斜盘下九天岂知南山侧复有虞人弦一发中双翼忽毙青云端行人皆抚掌仰视落飞翰弓矢悬马头少年坐雕鞍将归咸阳市百鸟争聚观美酒白玉缸肉腊黄金盘乐哉今日宴四座俱万年

　　元会曲

　　苍木肇皇纪朱光熈泰元明堂八轨凑洛邑四方尊河山周武卫表里殿师藩镛鼓天上合冠葢日中屯玉帐云龙会南山椒栢樽穆清干极拱优渥奉华恩惭非白兽客虚承象魏言

　　将进酒

　　将进酒乘大白砗磲为罂锦作羃燕京杜康字琥珀朱缗三千酒一石君呼六博我当掷盘中好采颜如花鸳鸯分翅真可夸壶边小姬拔汉帜壮士失色从喧哗拉君髯劝君酒人间得失那复有男儿运命未亨嘉张良空槌博浪沙秦皇按剑搜草泽竖子来为下邳客一朝崛起佐沛公身骑苍龙被赤舄灭秦蹙项在掌间始知桥边老人是黄石狂风吹沙黒涨天天山雪片落酒筵锦屏绣幙不觉暖齐讴赵舞绕膝前人生遇酒且快饮当场为乐须少年何用窘束坐自煎阳春岂发断蓬草白日不照黄垆泉君不见刘伶好酒无日醒幕天席地身冥冥其妻劝止之举觞向天白妇人之言不足听又不见汉朝公孙称巨公脱粟不舂为固穷规行矩步自衒世不若为虱处裈中丈夫所贵岂穷苦千载倜傥流英风人言徐卿是痴儿袖中吴钩何用为长安市上歌击筑坐客知谁高渐离我醉且倒黄金罍世人笑我餔糟而扬醨吁嗟屈原何清渔父何卑鲁连乃蹈东海死梅福脱帽青门枝明朝走马报雠去襄子桥边人岂知

　　江南乐八首代内作

　　生长在江南不爱江北住家在阊门西门垂双栁树

　　阳春二月时桃李花参差寄言诸姊妹莫遣恶风吹

　　还乡信自乐望近转于邑阿母见儿归定自持侬泣

　　野鳬生雏时乃在河沚中可怜生羽翼各自恋菰丛

　　橘生江上洲过江化为枳情性本非殊风土不相似

　　人言江南薄江南信自乐采桑作蚕丝罗绮任侬着

　　与郎计水程三月定到家庭中赤芍药烂漫齐作花

　　江南道里长荆襄在何处闻郎昨夜语五月潇湘去

　　陇头流水歌三迭代内作

　　陇水呜咽流各自东西下生男不下堂生女弃中野

　　下陇磨剪刀刀涩指爪柔将刀断割水那用东西流

　　陇水鸣不止似闻阿儿语出门不见人肝膓断絶汝

　　王昭君

　　金装娇玉骢结束事和戎独去白龙道遥将黄鹄同紫台留汉月青冢落边风万里琵琶曲流悲入汉宫

　　从军行五首

　　猎火照燕然匈奴寇朔边昨夜飞符至将军出酒泉鱼丽天阵合狐塞伏兵连一鼓旄头落长驱捉左贤横行黑山外凯入武威川万古清沙漠常令无塞烟

　　贰师将军初出师横行十万羽林儿隔河追斩呼韩将乌垒高悬太白旗

　　五垒神兵下玉门倒倾西海蹴昆仑轻车夜渡交河水斩首先传吐谷浑

　　调笑名王坐玉鞍蛇矛丈八奋如湍天子戎衣遥按劎将军直为斩楼兰

　　青天碛路挂金微明月洮河树影稀白鴈哀鸣飞不度黄云戍卒几时归

　　结客少年场行

　　骊马窣青丝闾里争耀驰朝游吴姬肆暮入屠沽儿袖中挟匕首跨下黄金锤然诺杯酒间泰山心不移东市杀怨吏西市仆雠尸裂眦白日变英风拉如摧突过铜龙门电影忽如遗司隶徒敛手行人莫敢窥横行三辅间法令不得施壮义冠千古雄声流四垂

　　少年行

　　生长在边城骑射有声名召募河源去长屯都护营登山望敌气间道出奇兵十决推雄战连呼拔虎旌云中息刁斗天上扫欃枪坐弄胡笳月梅花陇水清

　　平陵东行

　　共工触天补女娲后羿射之摧九乌君不见泰山之高屹天柱有时东崩海水枯秦人筑长城西笞羌戎北匃奴开阖地户天下枢九关虎豹下食人髑髅飞血昏风尘四海望之威天神亦有荆轲起报雠裂眦向天天为愁拔劎一呼走万乘快哉壮士谁与俦儒生抗眉论尧舜敛手待烹良可羞上卿执珪古所侈鲁生弃之若敝屣鸿毛轻死为二桃笑杀田疆与冶子龙蛇消息各有时白石落落人岂知季布髠为奴范雎乃是粪下儿一朝云雷起屯厄挥刃脱缚扬高眉我今伛偻困蝼蚁吹沙吸呷若鲋鲤牛涔蠕蠕岂足活河伯向我夸秋水夜梦凭云忽上天倾山倒海作龙渊天门中开绕赤电霓旌雷车导我前空山飒飒走霹雳草木摧拉飞炎烟丈夫未足哀困穷仰叹白日回英风不能鼔行青海上亦当击劎于咸阳之市中宁学鉏麑触槐死羞言投阁仕莽公吾悲夫二子之死也诚如寒蚓之与秋蓬

　　长安曲

　　玊馆琼台接紫微长安甲第有光辉夜夜锦灯车马散平阳歌舞月中归

　　燕京四时歌

　　春

　　天栁垂丝拂建章银冰千片落金塘烟花万国行人度遥指蓬莱春日光

　　夏

　　暑殿金泉枕碧山清凉楼阁五台间赤日不行葱岭北雪花长绕玊门关

　　秋

　　蓟门桑叶落滹沱代北浮云鸿鴈多莫向云中传尺素空将明月对嚬蛾

　　冬

　　葡萄新酒泼流霞十月燕山雪作花天子后庭夸玊树昭君紫塞拂琵琶

　　拟古宫词七首

　　君王无事日临戎韎韐亲调白玉弓千骑红袍齐扈跸臂鹰遥出建章宫

　　千场搏戏未言回鱼钥重重向暮开遥听云中催羯皷君王何处打球来

　　剑舞戎歌乐未休煌煌芝火五城楼班姬独卧昭阳殿却卷珠帘望女牛

　　十五承恩侍衮旒宫中初拜大长秋见说上林陪羽猎君王同着紫云裘

　　兴庆池头漏未阑棃园弟子曲将残花前更进凉州伎无那西宫月色寒

　　驰道毵毵御桞垂春风挟弹羽林儿武皇亲御长杨殿勅与龙驹控鬛骑

　　狗监离宫承宴欢掖庭通晩不回銮那能夜夜长门里银烛薫衣待漏残

　　杂謡四首（按此皆纪正德五年八月之变也）

　　夫为虏妻为囚少妇出门走道逢爷娘不敢収东市街西市街黄符下使者来狗觫觫鸡鸣飞上屋风吹门前草肃肃

　　坏我民居田树子桐与槚桐槚何青青素车不得下

　　狐彭彭兎逐逐反顾奔以北弯弓来弯弓来

　　沼我乎逵兮筑子之栖兮木槿陨落巢安归兮

　　●钦定四库全书

　　迪功集巻二

　　（明）徐祯卿 撰

　　○赠答一十八首

　　学谢灵运赋华子岗诗赠赵建昌

　　朱峦蔚灵奥云海互盘旋阴霞绚石室夹筱蔽清涟翠羽纷啁哳琼蘂合芬妍桂岭屯苍霭桃蹊迷紫烟朝登郡楼望佳气郁葱芊挹景企嘉客临风怀羽仙冥赏非偶惬神理岂虚传建德寡民务山水发清弦顺性奚矫迹知道在忘筌非君秉渊尚兹理谁为宣

　　詶赠方周二子

　　弱弄寄觚翰中岁慕沈玄浮章粲华囿精理宻真诠弘述允大道忘言亦自然常恐良时暮兰苕岂久鲜游情倦素艺委志脱玄蝉流观宇宙内尚友羲皇前方生振文绮周子揽筌清论澄秋水温藻发春泉跂予慕二美猗子企前贤乃惬同栖志忽枉瑶华篇气感声必合迹异理无愆永保日新愿均期善自全

　　寄寿前冢宰王公三十韵

　　干化昭于穆炎明浃世仁涵濡存一德覆载表英臣伊昔称专柄公才独迈伦沛霖孚硕望柱石秉鸿钧补衮山明火为贤甫及申真能寿元气何啻触龙鳞苦节深盘错孤心契靖寅苍生多起涸时俊总依尘利泽江河运威灵泰华峋台衡惟直道社稷一微身岁序成功去林泉此志伸人心思几杖吾道巻经纶皓首歌淇澳青云絶渭濵中军传午子緑野荫霜筠系国安危旧逢时继易新培生赖天地属望在庭宸存问王言渥玄纁礼数频高星临宠使穷谷播阳春庆舞狂童穉词章涌缙绅优游不知耄弧矢忽兹辰箕子推洪范庄周记大椿形骸全矍铄学术愈精纯梁木咸倾仗元龟识泰屯已能回眷注还拟下蒲轮愚也东南士叨为髫龀民甘棠徒自倚品藻托无因谏草占心赤丹青得貌真山中炼金石霞外隐麒麟汉相久辟谷应侯长谢秦悠哉瞻伫迥北斗挂天津

　　古意二首赠刘子

　　空为郢中客不见郢中吟美人高堂上自奏山水音帝子葬何处潇湘云正深寂寥谁共赏江上独伤心

　　楚妃一失宠独宿楚江阴虽念容华落终怜缱绻心闻说章台畔畋游欢自淫今日宫中事不言谗妬深

　　赠钱元抑

　　钱郎毛发鬈且■〈髟上思下〉秀骨揷鬓苍厓开骅骝黯黯有竒气一蹴万里空长埃今之画工不可数画马无过曹韩武吴生落魄笔有神不求貌马求貌人英物由来岂殊相麟鳯圣贤俱絶伦却恨丹青损真趣独事玄毫拂纨素生象蠕蠕指间出大巧无乃遭神怒故人三岁不相见开图忽讶钱郎面小儿八岁快目睛问之咥然呼姓名呜呼画马虽工只画形风云道路俱冥冥岂知钱郎貌如此冯冯大腹储沧溟高蹄昔蹶未可轻今日近前凡马惊吴江之湄浙之涘我行于南从此始掉头不见眼中人寂寞行歌向湘水

　　赠张注先生

　　蚤得投簮理缅钦遗俗情丘园白日静眉宇紫芝明上德绥多祉贤孙复令名道全身愈泰虑澹物俱轻寿酒山人劝柴车县尹迎坐临冲逸境于此学无生

　　灵隐寺赠静公

　　闻有千年寺长松信许深冲虚半楼阁落日更登临舟檝窗中小藤萝天际阴江流明暮霭石涧响空林蟠据雄都会风烟异古今幽真余有慕诗义尔能寻云翼无言健渊鱼本自沈终期白莲社来就玉山岑

　　答沈休翁所问因成赠章

　　六龄识姓字十岁弄歌章十二失慈母嬉戏道路傍十七学干禄跅■〈也〉空彷徨幸逢黄河清昭映白日光圣心勤草莱猋逐云罗翔谬以跌宕资寘之枳棘场虽有鲁连节濩落无所将揣摩笑苏秦况乃章句行不见樊笼羽冥心在八荒飘飖碧云绪梦寐嵩山阳饮水心自足怀哉桂树芳朅来荆巫渚傲然称楚狂夫子挺乔岳时人呼鳯凰一隐不世见邻父徒窥墙而我爱逸调谈笑登其堂永符金龟契豁以岁年忘予今入衡山访道蹑飞梁倘遇洪崖子遥传紫汞方与君变白发携手共徜徉

　　王敬止御史始窜海南继移永嘉令自燕中迎养

　　珠厓昔长窜连州始量移借问东瓯土何如南海湄霞标建台岳桃源帯武夷鴈山荣桂树象浦合珠漪玉膻非一族海错被珍竒金盘湛碧露（酒名）黄柑满緑枝欢此三春日复惬暮秋时鸣琴坐高馆抚景临华池迎舆侍潘令进酒舞莱儿頋以今时笑还瞻昔朝离丰泽亨雷雨瑶草变芳蕤永嘉多懋宰建德易弦丝昔慕文翁化（文宗儒昔宰永嘉有声）今蒙叶尹慈长沙非旧谪宣室契前思光华冀一接胡越讵能追河东欲有献及此汾阴祠

　　对雪赠客

　　杂絮下璚霙飞满洛阳城仙人深雪里独戴鹿皮行高卧思安道携琴就阮生竹林陪素蚁兔苑玩流英谁言剡水棹今日在瑶京

　　酬边太常于燕山见忆之作

　　故人惠思我百里寄瑶音独在山中宿松斋清道心霜钟流夜壑曲涧入幽深寂寞悲千古桥陵梓橡深

　　石川子歌

　　石川子隐于鲁门之西长牵青牛饮素溪有时驾之骖文狸骖丈狸乃至岱宗之巅弱水之湄石门迢迢上通天玉京金阙光陆离过谒太山君道逢赤松师授以长生说炼气服食除三尸青泥丹鼎子善治玉柈他日如相赠共尔商山歌紫芝

　　赠王渊之（并序）

　　渊之故游濩落廿年顷来京师将从卑宦霜霰被鬓风尘改容饮以巵酒并为歌以赠之

　　君不见十月狂风吹白雪长安城中地欲裂朱门酒炉红炙天空里琼花旋消灭由来都国盛繁华青云络绎满仙车浪说黄金赐寒士争言白璧谒侯家骄矜意气遥相羡片善朝推蒙夕荐待诏虚沈金马门传宣直上麒麟殿王郎濩落尔何求千里乘驴被黑裘空论作赋称才子未肯低眉事贵游知君不得逢杨意终愧明时老督邮

　　答顾郎中华玉

　　昔居长安西今居长安北蓬门卧病秋潦繁十日不出生荆棘牵泥匍匐入学宫马瘦翻愁足无力慵踈颇被诸生讥虚名何用时人识京师卖文贱于土饥肠不救齑盐食去年作吏在法曹月俸送官空署职床头一瓮不满储嚢里无钱作沽直归来困顿不得醉儿女荒凉妇叹息今年调官去懊恼苦笑先生禄太啬釡中粟少作糜薄白碗盛来映肤色丈夫但免沟壑辱日饮藜羮胜羊肉平生富贵亦何有羸躯幸自弛耕牧但愿时丰民物安官府清亷盗贼伏人歌鼓腹厌梁菽先生虽病甘苜蓿一朝雷雨濯亨衢坐见诸公执中轴先生翛然巻怀退茆斋归向南山卜

　　各赋隐士得魏仲先赠金陵顾征士

　　何处蓬山宅汾阴傍汉宫冥栖紫芝客长啸緑云中忽伫甘泉驾遥寻河上公玄风那可掇大道本难穷夫子金陵隐心将静者同琼枝无以献歌此寄乔嵩

　　答献吉

　　花发平章宅莺啼省树春殷勤花鸟意愁杀独游人

　　王员外不解叅同契但索一诗许以遗我率尔戏之

　　王烈持洞章茫然不能读石气销紫烟十年秘空簏从来楚史识三坟阮籍焉能辨赤文一自华阳窥妙诀缑山夜夜鹤相闻

　　○游览二十五首

　　入沛

　　落日徧草色游子入沛乡如何缅兹土能令心慨慷道逢守津吏问客来何方一为陈风俗三叹久傍徨前者贰尹家会客具酒浆遣吏出市物吏私入已嚢尹讯卑以纡吏言伉以张回身赴入河尹慑亲扶将矫矫鸷悍风重忿复轻亡由来英雄气傥荡出芒砀余听此言立侧想大风章抚劎一为歌春宇无精光原野厉长飙飞鸟不遑翔瞿瞿蟋蟀叹凄恻感陶唐

　　谒严子陵祠

　　言访羊裘隐荒台迹宛然岩崖祠屋缀天汉客星悬伊昔风云感丘园束帛戋神龙不可系造化独深全去矣孤踪邈怀哉大泽偏钓竿何袅袅石濑故溅溅郡以高名著山依汗简传余风犹激懦圣代更招贤圭组谁怜辱襟期本尚玄终焉赴空谷寤寐白驹篇

　　彭蠡

　　茫茫彭蠡口隐隐鄱阳岑地涌三辰动江连九泒深扬舲武昌客兴发豫章吟不见垂纶叟烟波空我心

　　与江夏尹饯于舍人于黄鹤楼

　　未有干戈地能令栋宇全乾坤余壮观荆楚郁山川鹤唳寥天迥江深禹庙前舟樯控南北节镇此旬宣令尹乘时暇使君同祖筵炎蒸飘不到虚爽境何偏乃继登临迹空怀作者贤风烟一回首今古共凄然握手将安适经秋未拟旋迢迢沙际月遥忆桂阳船

　　在武昌作

　　洞庭木叶下潇湘秋欲生高斋今夜雨独卧武昌城重以桑梓念凄其江汉情不知天外鴈何事乐南征

　　庐山

　　豫章山水郡庐岳此深蟠吴楚开雄镇东南表巨观中天浮黛色百里暧晴峦渐近云消豁俄惊势郁盘锦屏围合沓玉笋屡丛攅诘曲群形变登临万象寛风高六月雹气栗九江寒石镜明花外香炉出雾端剑芒遥矗矗龙脉故丸丸瑶草幽难掇青莲秀可餐赤城虚瀑布彭蠡更波澜禹迹于兹盛崇功振古刋壮怀凌絶顶倦鸟息飞翰霄汉心何有沈冥性所欢将修梵门术欲上羽人坛净社花垂白名岩灶覆丹昔贤非不达于道自相安爱胜真忘返遗荣亦未难聊须偃松竹遂可挂缨冠祗为怀佳侣淹留独寤叹

　　江上逢许员外

　　杖策下天门扬帆楚江水长风吹客心倏忽堕千里千里何青青离家几日春忽逢天上使云是故乡人褰帷一共笑宛尔平生亲闻子金陵来衣满厯阳尘握手起情慰依依多所陈君家石桥下与我十室邻海内各分散白头常若新叶散根株连谐合固有因由来吾党士多作帝乡臣况尔发灵裔吴山传秀神感此不见遗肯与凢砾伦邂逅一草草驰驱还苦辛君发李阳河予留贵池口脉脉两情遥胡宁弃我后昨日到同安青山待余久解我碧云裘长松挂虚牖双童进草饭遇我情弥厚庭中好鸟声嘤嘤自求友春风吹緑杨十日蹔分手予今发武昌早晩下潇湘仙人黄鹤楼待子洗壶觞君乘山公马访俗过蕲阳还呼黄鹤仙醉舞双徊翔八月凉风发君言及豫章三春烟景暮余定达吴阊男儿衣锦贵那不归故乡为君邀族人出郭具壶浆径须愁痛饮别后莫相忘

　　晓下庐山

　　下山鼯鼠啼藤竹使人迷多谢东林月殷勤过虎溪

　　登支硎山楼迟游侣

　　谷寺怜幽宻兹楼表丽观烟云塞壑动竹树入门寒独往迷前径凭高迟所欢时闻有清磬遥出暮林端

　　登半塘寺阁

　　夙有山水慕苦为形役拘澹兹夏日永聊得狎浮图攀云凌广阁霭霭见吴都诸川散林上平野郁芬敷法花垂缥缈晴采动虚无烟火下方杂昬明时态殊境超自生乐疲心忽重苏因伤人世子扰扰即长途

　　晓思

　　月落晨渚前鸡舞春樯侧榜人起蓬垢折薪候炊食踈树发东光熠熠泛水色关吏始通津起柁指乡域揽衾渺余望垂鬓深不测浩歌忽以仰夷犹羡双翼

　　吴舍人园亭

　　新年风景地休沐竹林人鱼藻含泉动杨园听鸟新夕阴连九陌乔木俯千邻虚负高阳兴多惭酩酊身

　　长陵西望泰陵二首

　　新宫犹蔼蔼白露已苍苍讵识神灵逺徒悲劎舄藏阴风振大漠落日照渔阳稽首攀松栢云天洒泪长

　　昔送宫车出长悲西雍门今来寒食节独望灞陵园杳杳仙城闭萋萋封树繁当时侍从客恸哭几人存

　　九日逰眺三絶句

　　频年揺落寄边州无赖今晨强出逰从教乌帽欺人发不耐黄花乱客愁

　　北来陇野太萧条旅客登临思易消天入燕关真自迥云开碣石未为遥

　　西门沙丘颓欲崩思望芒山强自登正愁陇树模糊甚更着浮云蔽泰陵

　　秋日过故尚书吴公池馆二首

　　平泉旧时里秋日永亭开苑树涧阴合鱼梁山照来野人临逸钓公子进新醅兴尽何须谢垂鞭醉即回

　　不见尚书履阶阴空緑苔菊荒三径在枣熟众禽来迹为怜幽驻图因好事开秋风悬剑处落日几重回

　　晩过献吉斋所

　　端居闻子肃清修吏散鸦啼省署幽芳草不知人独往空山何意鸟相求开轩厯厯明星夕隐几萧萧古木秋自昔风尘堪吏隐浮生莫遣有离忧

　　嘉禾道中

　　檇李城何在萧条草树存未醒吴苑酒已动越乡魂问水来天目看桑过石门愁闻鹡鸰语宁听楚山猨

　　浙江驿下作

　　自叹南浮客﨑岖驿岭遥川途澹斜日钲鼓逺扬桡水势含沧海山形折落潮夷墟不可问徒使旅心揺

　　舟怀

　　天旷多树林日赤溪路永我行一何劳窈窕泝川岭湍流好石斗沙砾与舟鲠行行指前栖望望不得逞火云渐暧灭蝉鸟空山静奄忽青松间了了挂圆景一与幽赏遇遂使烦虑屏先书谢庐僧为扫香炉顶

　　过梨云精舍

　　逺师躭宴寂趺坐石床深留客开香积谈玄就竹林烟藤结暝翠云磬下空音净现青莲色悬知出世心

　　汉阳逢故人

　　银鞍白马渡江来江上相逢一笑回若■汉江无咫尺思心何事日悠哉

　　●钦定四库全书

　　迪功集巻三

　　（明）徐祯卿 撰

　　○送别四十首

　　送友二首

　　瓜生葛薪下縁蔓义相因人生交结故婉娈自谐亲交义谅不逺戚若同株根勿采棘下瓜棘伤多苦辛不惜伤者苦但恐株荄分念当与子别恻恻伤我神

　　靡靡客行役暧暧岁云晏问子岂不劳言适故乡县送子不得逺我悲一以惋借问何所悲桑梓不可见褰裳陟高陇白日忽已暝飞鸟东西翔我思一以乱低头念父母涕下忽如霰

　　留别边子

　　我车驾言迈将子城之隅岂无他人亲婘■〈女恋〉心自知握手一为叹忽忽从此辞驱车何迢迢迢迢复迟迟匪我车轮迟行子有所思登高望河水河水何弥弥褰裳欲涉之俛首以踟蹰孤杨生河干袅袅何差差民生失俦匹恻尔令心悲

　　留别都城诸同志二首

　　对酒忽不乐怅然怀别离别离结中劳眷彼长路岐苒苒郊河树暧暧关门祠伫望潇湘水先与秋风期鸿鴈云中来噭噭使人悲怀哉尔方集怅矣予当辞

　　客有凄凄者三年歌式微朅来事原隰经返旧园扉昔往被冬裘今还服春衣抚景虽云惬中欢憯以违出门见芳草念子忽如饥

　　送边子出刺卫辉五首

　　平生欢爱日履坦昧前艰及尔严霜集方知末路难畴昔同栖翮毛羽各摧残顾影惟尔我慽慽伤心肝

　　心肝义所均离索一何深虽厯同朝寺云路邈飞沈君处承明阳我居湖水阴淹阔婴多痗日夕迟尔音

　　尔音良不违胡为系我思何况当乖絶飘飖各异枝欵曲杯酒言果谐符守期努力茂时猷聊以慰我私

　　我私何悠悠薄送遵垧丘翔野旷无人树木鸣飕飕登高望卫邑思见漕卫流前景奄忽匿浮云蔽行辀

　　行辀道已绵下车岁聿迁蔼蔼朝歌邑闾里翳人烟慷慨猗昔风缓疾在更弦寄谢当途子成朞庶来还

　　送士选侍御

　　壮士乐长征门前边马鸣春风三月栁吹暗大同城卢沟桥下东流水故人一樽情未己遥天飞尽陇头云唯见居庸暮山紫羡君鞍马速流星予亦孤帆下洞庭塞北荆南心万里佩刀长揖向都亭

　　送范静之迁威州五首

　　吾怜范巨卿悃愊不邀名作吏竹林下清风讼狱平与君同得罪独窜夜郎城万里巴江水相思猿狖鸣

　　闻上巴江峡黄牛峡最迟君听流水意何似陇头悲

　　尔向巫山日瞿塘春可怜栁丝娇緑水白雪媚阳天

　　玉垒为糟蘖巴川即酒泉乘舟捉明月直到女牛边

　　尔作南迁客余同北地囚酣歌易水动舞剑白虹流

　　送徐生之金陵

　　为慕金门来窃窥三年执戟力云疲著书每忆东山好萝月冥冥空紫芝吾宗羯子清狂甚笑拂扁舟向我辞清夜谁同牛渚泛早时闻咏女郎诗天外凉风吹不絶余音长绕鳯凰池

　　送许补之还丹徒

　　怜君挥手去匹马向南天旅病青山外乡心落日悬燕关变积雪淮栁动新烟驿路重云里相思易来年

　　送王诞敷之官长沙

　　美人南往云阳墟我欲从之道郁纡昼梦衡峯半空紫觉来失却巴陵湖对君把酒心茫然七十二峯犹眼前玄猿攀萝石壁仄黄鹤空洲芳草连春寒风多太阴黒潇湘淋漓湿云色楚宫花木啼杜鹃舟子商人泪横臆君欲去兮可奈何侧知王事难蹉跎离心不惜瑶华赠聊为湘累诵九歌

　　送萧若愚

　　送君南下巴渝深予亦迢迢湘水心前路不知何地别千山万壑暮猿吟

　　送周梦良令临朐

　　官桥一壶酒来送穆陵人去住同为客风烟各损神征途残腊尽到日栁条新要自酬知己寸心宁复陈

　　送耿晦之守湖州

　　逺下吴江向霅川高秋风物倍澄鲜鵁鶄菰叶翠相乱锦石游鳞清可怜邮渚挝频津吏鼔渔歌唱近使君船吴兴岘山足胜事汉水襄阳空昔贤

　　青门歌送吴郎

　　吴郎醉嗜长安酒落魄自言为客久走马频看上苑花回鞭几折青门栁青门曈曈鱼钥开乳燕游丝相逐来栁下雕鞍留别袂花间酒盏覆苍苔浮云去去辞城阙芳草连天那可歇野店春风听早莺关河晓树悬新月干里淮流双画桡广陵驿前逢暮潮落日帆归扬子渡青山家对伯通桥吾家流水元非隔宛转胥台通巷陌草长难寻仲蔚居林深不见陶潜宅清溪屋下可垂纶复有莼羮足献亲君归倘食冰丝鲙为念覉栖塞北人

　　赠别献吉

　　尔放金鸡别帝乡何如李白在浔阳日暮经过燕赵客解裘同醉酒垆傍徘徊桂树凉飙发仰视明河秋夜长此去梁园逢雨雪知予遥度赤城梁

　　送友人还吴

　　阳月随阳鴈遥从塞上来北人江北望不见陇头梅坐下杨朱泪吟为庄舄哀聊传数行札千里送君回

　　送萧少府

　　矫矫双鳬塞陇分武夷残雪半春云玉洞只愁仙隐去洛阳花下不逢君

　　送唐季和谪糓城

　　襄阳千里道念尔一杯辞上马山公醉瞢腾倒接■〈罒上离下〉回风漂朔野飞雪绕征旗及此下车日黄河冰泮时江喧神女馆花发岘山祠莫谓长沙谪风流良在兹

　　送顾马湖孔昭四首

　　巴东明月巴西歌两岸梅花羌笛多一曲停桡双泪落猿声三峡若为过

　　西上江陵北客哀遥看巴路碧崔嵬树绕黄牛瞿峡转天横劎阁蜀门开

　　锦水由来胜若耶兰桡三月泛桃花巴儿见客能歌舞蜀女明妆笑浣纱

　　成都酒楼高插天乌帽来游太白仙他日燕州何处觅星槎遥挂彩云边

　　送庐陵杨二尹

　　何卑执戟谢京华却爱河阳县里花不为逺师招白社拟从勾令觅丹砂青天挂席浮明月螺水回舟胜若耶莫学南昌隐君子离羣独拂五云车

　　送友

　　平原苍苍孟冬月行子辞燕指吴越淮水桥边卖酒家停车几处梅花发羡尔侯门早拂衣柴桑旧里角巾归白酒山中新芋熟青枫江上蟹螯肥闭门松竹依然在一曲参差醉落晖

　　安南歌四首送沈使君

　　借问炎交路若何片帆南指广州过知君怕见桄榔树近岭猿声日渐多

　　汉关行尽忽桃源竹树萧萧鸡狗喧铜镮椎髻来迎榼蛮国王孙出领旙

　　乌蛮滩上烟水声伏波庙前秋月明夜半津人挽舟上夷歌偏动望乡情

　　皇穹覆载本无私圣主恩波讵有涯炎荒喜沐尧年雨黎人重拜汉官仪

　　送方山人

　　严子滩头花落时水清云碧净涟漪孤舟相逐飞花去一日看山到武夷

　　送盛斯征赴长沙

　　昔愁越巂千峯仄转入巴渝万里賖岂料圣恩怜贾谊犹烦佐郡出长沙蛮中瘴逺三湘水江畔春逢十月花遥听岳阳楼上笛可能回首忆京华

　　贻吴叟

　　郁彼丘园叟居然松竹姿生涯隔城郭流水到茒茨乃识尧仁大谁言静者私中山多法酒高会及良时岁月老将至耕桑乐在兹鹿门姻娅地从此接龎眉

　　○寄忆一十九首

　　九日期登大慈恩寺阁不果寄献吉

　　怅忆青莲宇今朝黄菊开遥知逺公笑不见白衣来窈窕人天阁峥嵘日月回山川纷楚望城阙动秋哀岘首羊公石淮阴戏马台风烟那可即逸兴杳难裁强负登楼作虚传落帽才此时遥独酌念尔重悠哉

　　唐生将卜筑桃花之坞谋家无赀贻书见譲寄此解嘲

　　余昔攀白日虹蜺干紫庭浮沈帝座侧无人知岁星侧侍公交车无所欢聊骑天马出长安南下苍江浮七泽还携谢客弄波澜青倪中开秀庐岳瀑布洒入千峯寒冥冥仙气贯南斗直欲凌身烧大丹回裾西拂巫山浦浩荡欢心间云雨归来欲奏楚王书汉主上林方好武黄金不遇心自吁白璧无媒翻见侮昨日结交燕少年酣歌击筑市中眠正逢天子失颜色夺俸经时无酒钱入门百结鹔鹴尽笑立文君明镜前却思旧日高阳侣黄公酒垆何处边天下绨袍谁不怜郄卿未具山中槖何人为买剡溪田唐伯虎真侠客十年与尔青云交倾心置腹无所惜击我劎拂君缨请歌鹦鹉篇为奏朱丝绳胡为扰扰苍蝇之恶声我今蹭蹬尚如此嗟尔悠悠世上名

　　寄华玉

　　去岁君为蓟门客燕山雪暗秦云白马上相逢脱紫貂朝回沽酒城南陌燕山此日雪雰雰祗见秦云不见君高天白鴈南飞尽千里相思那得闻

　　驾出南郊退简边乔二太常

　　斋殿銮舆下郊宫凤野开霜戈迎日动芝葢拂云来辇道前旌直钩陈翼骑回甘泉枚朔侍词赋接仙才

　　人日柬李员外出陪郊祀

　　咫尺东曺彦相思隔暮云仙源怀独往青鸟信难闻斋馆逢人日天行望羽军圣朝郊礼秘应待长卿文

　　秋日怀李郎中及边熊二君子五首

　　秋兴因高赋雄才忆省郎山川思不极云树莽苍苍对酒知时变看花恨别长如何霜后鴈犹未达潇湘

　　借问关中友新诗近转多风烟兴难尽揺落意如何熊子元相得边丞定数过谁能念离索樽酒邈山河

　　昨日逢京使闻渠再转郎未妨文字癖祗益簿书忙退食迟宫旭鸣钟候省堂祗应骑瘦马缓辔漫成章

　　每忆边庭实才清官更闲斋心禋祀里覃思艺林间名致诸公早诗卑大厯还曹刘尘未逺任尔好跻攀

　　熊子今何在秋应奉使还威侵蕃部落旌遶汉闗山沛泽从天降三军动地欢思君问边略何日接清班（是时士选犒军居庸关事载士选墓志）

　　于武昌怀献吉五十韵

　　岂是乘桴客栖栖鄂水阳故人多放斥吾道转凄凉宠辱今如此沈忧不可忘隋珠元按劎荆璞自离殃似尔青云器谁言世网伤王风纷坠地冥契独升堂逸拟曹刘驾清聫沈谢行列星分汉署白雪映仙郎能使尚书重深扬国士光在公勤夙夜于古凖羔羊侧席遭仁圣求言渴禹汤靡躬怀骨鲠有疏削豺狼那信黄金铄萋然贝锦张孤诚回日月万死出风霜直道焉辞辱庸夫或笑狂始知天德广曲纳海流长贾谊犹投楚邹生故泣梁如何捐虎口忽已讶云翔我识从偕计观风美大唐谬通仙籍末赐对玉墀傍食粟真为窃河清讵有常宁论供黼黻祗尔奉趋跄乃遘同心彦陪游古艺场夜间堪秉烛日旰尚含香莫逆谈恒剧从容寝不遑允求谐比兴端可发宫商疏越宜宗庙华虫傍衮裳渊衷深礼乐文化蔚岩廊岂谓奄徂落还应厌治康双倾泰陵泪俱断杞人膓赤子居犹喘苍天意叵量河山开紫气符瑞转宏纲渐厯舆图逺欣瞻帝座昌声灵扫乌合英德迈龙骧姬旦匡周室相如侍武皇俄看霾雾郁半觉老成亡鳞逆撄须毙干行断自刚内林鸱啄吻丹阙彗浮芒逐客无宁迹穷途不裹粮厉阶生枳棘芬饵挂鸾凰西去仍秦苑南归定汴乡惊飞怜帯缴欲往叹迷方忆向青门别重凋季月芳几时申契阔繇此卜行藏太洁为身累虚名与世妨悲歌空肮脏中路惜彷徨潜伺亨阳复终焉履善祥达人聊曲蘖隐士且庚桑鸿鴈纡闗塞江流极楚湘遥知怀逐侣一为奠椒浆

　　寄子容

　　芳月高堂宴辞君楚水游那知临岁晩犹此对沧洲津暖空云度江明霁雪浮新诗仍自惜何以慰离忧

　　寄献吉

　　昔闻已卜扶沟庐为复还从河上居嵩云洛日迥在眼鼍沬蛟涡愁故墟一掬那传少陵泪经年不见茂先书荒村豺虎眠难稳好共沧江学钓鱼

　　闲居怀泰公

　　闲居习禅观虚独长心苗万境一澄澈诸天何寂寥香飘桂子月斋近菊花朝坐忆东林老从谁过虎桥

　　过乔侍郎省中因怀献吉

　　东掖当年署长廊故栁斜久辞陈子榻重谒谢公衙廰事垂蛛网高檐噪晩鸦风烟那可忆飘泊惜瑶华

　　庭实久约携酒见访不至贻诗嘲之

　　九月秋风吹破庐长安城中愁索居篱边未见陶潜菊门外空传长者车黄尘郁郁倦为客肺病时时强著书闻道白衣将送酒荒芜庭径拟亲除

　　感兴怀献吉

　　客舍秋风动客哀残花秋日伴残杯虚名久愧为身累白眼那能免物猜落魄京华空老大旅魂江汉好归来山川矫首浮云迥倚杖遥登何处台

　　闻庭实上计不与怅然有怀

　　轺车十月四方来奈尔辞天独未回逺在荆南淹蜀盗祇从极北望燕台子山涕泪秋难尽杜甫干戈老更催牢落梅花江阁迥肯■〈扌弃〉碁局负深杯

　　寄杭东卿

　　西湖十月烟水平梅花参差千树明越王城畔气应早林逋宅边江更清驿使章台空寄别霜天玉笛暗沾缨故人若有扬州兴为听春鸿白雪声

　　●钦定四库全书

　　迪功集巻四

　　（明）徐祯卿 撰

　　○咏怀一十三首

　　太宰召补职被疾不赴斋中作

　　阮生婴组绁陶子去东皋简性轻物务牵役使心忉缅余沈中疚偃息悦蓬蒿嘉荐忝章句虚劣愧时髦虽释负担勤所患职司劳案牍殊停滞觚管间时操昨者铨衡召辞谢未云遭绵薄惧遗諐绳宪安可逃履贵常近辱执要思戒挠古人亦何求抱闗窃所饕申诫周任言写心输素毫将贻沮溺哂无为谢徂薅

　　怀往二首

　　昔我逢休景结交共云翔秦客穆修矩鲁生蔚令章同声展言笑四座发芬芳北牖湛清酒明月出西方广署灭流尘兰灯扬朱光极意连篇翰良夜殊未央欢宴丰时豫千秋焉可忘流光一朝絶抚膺増慨慷

　　穴虫测序改客鸟知时晏严风振中野凝霜薄飞观褰裳启东户河星出有灿耿耿不遑寐沈思汨回乱何以终遥夕明灯且濡翰自我违之子菀藻絶流玩郢斤不存目流俗耻垩墁块处空堂中谁为发言粲感嘅申微词伫立倚长叹

　　杂述

　　缅求先民迹体德异通玄自非孔聃志所造孰无諐伊余实闇劣秉算昧几先言念恭人徳惴惴戒重渊徒隆守已朴罔达济时权顺正不尤物任道故乐天务光以洁湛梅生智自全箕子狂为奴何必屈父贤未周羣物情且复徇已偏人命几何时金石忽以迁永言保贞素庶明松栢坚眷念携手益用嗣北风篇

　　雨霁庭药芬郁

　　炎曦代暮节溽景布萋阴迎风抗高馆疏牖匝重林百卉熈嘉月洽土重丰霖中庭始及霁芳蕤忽以森即事寡喧垢投足类幽深朝艺植余杖时还散我襟处世常希寂委顺故怡心何必东山下考筑始投簮

　　庚午岁九日始见二毛

　　常年揺落不知悲九日今年感鬓丝緑醑满眼窃自寿黄花插头从帽敧孤心久寄风霜外生意长含日月私已息尘机甘退斥犹将笔砚愧支离

　　岁除贻廷实太常子容同年

　　岁寝物务宁时昏羣化伏劳人嘅寤歌旅者怀出宿倚徙穷阴冱屏居夜气肃游星回素郊严霜下庭木玄黰忽变节衰株遂临复徂生苦鲜欢运往悲志促前轨修已侵后涂谅当卜嗟尔同行子及此荃蕙馥

　　中秋夜不见月兼邀储太仆不至

　　今夜中秋月云端空复情人间同寂寞天外独分明桂子飘何处邉鸿度有声他乡对家酝愁絶为谁倾

　　五月五日

　　怡悦经故园芳菲值良节风俗犹自存念我久离别葵榴缀时秾蒲荷散幽洌莫谓暄景滋湘江坐鸣鴂

　　对月有怀

　　夜气泛虚爽滩声来自迟系舟南斗下翫月西江湄对酒忽不御茫然空尔思

　　调太学博士

　　弱龄释负担浮沈游国都久知意不惬眷言返田区无为好爵縻衣锦享我刍顾非骍栗资何用辱鼎酺天罗汰迃散移署厕文儒摄齐升孔堂惭非由也徒蔼蔼青衿子郁郁含华珠上理羲皇文下则述唐虞暮春西水涯温藻穆敷愉童冠从我游咏歌聊以娱辟雝何崇崇崇崇■天枢周王亮有造贤者济弘图小子发斯謡聊与击壌俱

　　与太学诸僚宴集

　　艺苑开三径闲僚散竹林弦歌一以暇春服共相寻薄采漪皇泽临风欵道襟高梧无杂蔓呦鹿有佳音藉草时倾酒披衣或鼓琴何妨惭点也吾醉独狂吟

　　○题咏二十二首

　　偶述二絶句

　　圣人嘉礼在元年内使新从十道还欲遣鸾仪迎月姊禁中宣勑会金钱

　　双马黄鞯白玉羁蕃王遥贡立彤墀圣恩俄许归天廏内使牵来不敢骑

　　观田魏二廷尉射歌

　　魏子手挽高丽弓气满两石开青虹田郎亦自号猛手谈笑弯弓自裹肘秋风系马古原下合耦翩翩习步射眼中何有百步的强干惯使千年柘共惊二子手法利突如流星中如树侧身仰视秋云开飞鸟顾之不敢度壮哉二子气如虹左挥右霍真两雄燕山秋高太白动寒日猎猎吹边风前时出军大同垒红缨白马多乳子柔丝斗弩不解持吹竽之滥诚可嗤彼乳子者何足道可惜王师直为老吁嗟田魏二子真雄才高坛大纛何有哉

　　月

　　故园今夜月迢逓向人明只自悬清汉那知隔凤城气兼风露发光逼曙乌惊何事江山外能催白发生

　　酬李员外赠古镜歌

　　闗西故人惜我别赠我古镜光如雪感君意气特相许爰披肝胆照清彻荡日摩空恍虚暎奥室青瞳闪宵晣妙质精凝水土深丹烟碧雾生华缬圜铭髣髴不可读蚓屈虫蠕细纠结腰间锦嚢故所佩请脱绳丝置扄鐍当令明月入我怀精光夜夜随虹霓故人卓荦信才杰苍铓炯炯岂相劣嗟予蓬秽何所似对此不觉心内热湘江溟洞入无滓衡岳凌空郁岑嶻山行应使魈魅逃水宿能令蛟怪灭古物由来孕神秀灵光不譲三尺铁怜君至宝不自惜何以报之嗟菲蔑护藏但使镜莫缺与君交情世不絶

　　月

　　落日桃源口迢迢望楚邦烟霏静夜色棹响绕空江看月生西浦穿云度北窗高楼有羁羽照影不成双

　　江夏题王守城南精舍

　　林步不觉逺溪流随兴长悠然深竹里独往緑萝庄山色佳南郭平畴连北堂野人来荷锄蚕月百草芳寤惬白云赏载謡丛桂章垂杨足池鲤闲牖有壶觞念此牵情性何劳缁素裳

　　日蚀

　　王春启元祚阳德丽方升光华奄薄蚀阴厉故相乘精祲信交荡贞悔邈何征千官祗对越圣席眇虚凭周诗旧陈戒麟编薄示惩昭象蓍龟合殷忧兹日承微臣限江汉延伫意何胜

　　观鸳鸯赠客

　　网罗岂孤避志命愿双沈唯应合欢被为刺白头吟

　　女晬日

　　去年生汝日吾病始人扶风俗传针缕家贫亦履襦避寒犹在襁爱母未能呼女性从迟钝无教胜丈夫

　　观唐生寄赠子容洞庭山图因求作庐山障子

　　丹峦氤氲拂空起素练平铺洞庭水回溪笑指毛公家忘却沧江几千里我隔庐峯梦紫烟尝骑白鹿上青天烦君貌出仙人障西寄长安向日边

　　沅溪潘进士在长安逆旅中见庭下山丹花诘其主云是沅中移来感而赋诗命予嗣响

　　故苑花空发他乡莺自啼主人孤馆里斜日楚云西

　　曹别驾画山鸡歌

　　东昌曹侯擅丹青天机触手随风云戏貌山鸡■〈猋欠〉出草锦毛霞翅回缤纷蹩距昻头势欲移似猜罗网立还迟家鸡突见甘一决对此凝然仍自疑

　　题潘进士赠谢昌邑雪山图

　　谁谓咫尺势宛如观九疑狂风吹白雪片片落天池云气遶半壁烟光昏四维髣髴湘君庙如闻猿狖悲飒沓凌冬树点缀有余姿楚客善毫素游燕人未知北窗遇陶令大醉雪寒时冻洒丹青笔长歌归去词它日看图画难忘剡水思

　　寄题泸州韩道人霞外山居

　　霞岭新刋处由来古洞天仙人炼金液蜕此百余年其事竟莫述丹书空秘玄忽有飞霞子诛茅卧紫烟虚府澄物滓灵根归自然苍龙守神室白虎伏阶前逰心碧海外高咏阆风巅孤流振往泒絶理悟真诠余读相如赋飘飘窃慕焉欲跨青牛去思飡金屑泉至道岂虚想铭心非薄縁瑶池应有会琼笈愿相传

　　题唐氏园池

　　堂上琴书暇名园惬宴游緑阴交树石白水散田畴林步常惊鸟沙眠且狎鸥开轩桑柘接当径草花幽野老时相过村醪拟共酬陶然菊松下乗兴足淹留

　　凤凰山园杂咏

　　凤鸣亭

　　凤鸟期不来瑶华几销歇唯有山中人吹箫弄明月

　　月轩

　　石室月已满青林人未眠向月步溪水白云遥在天

　　香圃

　　露华散平林月明在寥廓时有天风来泠然桂花落

　　奕台

　　仙人好博奕时下緑云中一片苍苔石落花长自红

　　彩云岩

　　出岩初袅袅映日乍晖晖倏若阳台女随风化雨飞

　　十六夜月

　　乍满亏俄及縁明晦易侵不愁妨玉兔常恐近浮阴白露丹枫急清光紫闼深如何鸿鴈意噭噭有惊音

　　○哀挽三首

　　瞻文温州画像

　　浮生此世隔过位恍然疑直讶风云动俄惊泰华隳岩廊不可起英爽俨如遗白首通羣略雄才沮一麾徒教涕泗阔共惜羽毛迟堂几萧萧在丹青漠漠垂典刑归此老江海寄余思有忝吹嘘力无忘沃酹辞风烟久揺落魂气复何之踯躅庭除下伸衷托短诗

　　挽刘大夫瀚

　　耆旧日云瘁斯人今则亡高门自乔木清望惜吾徒久厌挥金誉遥传奉使图勤劳中外洽醇介始终孚厯軄参廷尉纡金列大夫俄闻去秦陇早已忆江鲈自耻为名累非闗索杖扶角巾聊宴乐园径忽榛芜令子中朝贵青云奋翼俱苍茫凶问逺浩荡国恩殊紫玺加封旧黄金赐葬逾死生三品遇伉俪百年须走送连童穉飞旌出市衢夜台浑寂寞霜雪正膏涂永与交亲隔何言岁月徂野风吹客泪肠断更踟蹰

　　亡女旅榇南泉寺

　　月满花宫不见人殇魂独宿网流尘那因得借金轮力白玉光中现尔身

　　●钦定四库全书

　　迪功集巻五

　　（明）徐祯卿 撰

　　○赋颂赞文

　　反反骚赋（并序）

　　昔扬雄作反骚论者多过之余闵原之含忠陨郁且复获谤遂援笔慷慨赋反反骚词曰稽卬氏之攸肇兮累楚均之遐瓞侯帝顼之流胤兮承灵泽之汪澈夙陈力于皇轨兮歆仁朗之所庐仄仰吾均之洁修兮羌引躯以伏义播昌烈之赫煜兮雧众芳之菲菲愤遭世之眊浊兮杂纷扬于江之汜在炎汉之微季兮孰临岷而悼均投束藻之欲丽兮何理屈而诽深冤志而抑道兮冀披诵而有明唯帝监之孔严兮敢党族而诬贞爰均幼志于粹清兮乃中情之独与謇厉节以植身兮憙浩荡之修誉进亹亹于中行兮恐日月之凋迈凖前修以共蹈兮遑先时而逆败约性行以赴榘兮经五常以缀佩灵修谓其允淑兮目成欢而叶妃夫均既沐其昵泽兮又信言之哙哙羌中路而迁好兮宁余心之有介泛光华之的皪兮众睊睊而妬之何有惧谗与招慝兮排蛾眉而错之扬蕙服之芬郁兮遭纷媢而幽毁宁遭幽以迸斥兮敢诡污而合秽凤凰翔林而挂网兮龙行陆而困蚁为凤凰龙岂无知兮亦处身之多虞所贵贤者之韫玉兮不迷邦而遐举哀宗社之不长兮比干皇皇而不忍去世蔑复以相明兮心耿耿以无从涉湘波以南遡兮昭均心之确忠俗丛萧而鄣兰兮实重华之所丑効精白以殒躯兮自先圣之所厚奉灵氛之玄筮兮申以巫咸之嘉告览九州岛以求匹兮宁闺容之有淑测神占其未然兮岂均曾好此诡疑谂从人以辱义兮不如赴身于淤泥餐秀芬以介齿兮竟河清之难俟违茍生以保誉兮夫何悔于九死泛浮云之翳翳兮晦沈茫其曷排阳陵微而渝度兮晨北风又雨霾精徘徊而不去兮凭拙诚其未爽人情重于捐故兮冀白日之回光懐薜蓠与杜蘅兮时不与其有芳杂绲拉以扬波兮馥烈烈其弥章精气通于至清兮神髣髴以凭虚驾玉虬与云骖兮访太素之旧庐闻至道其可承兮钦均诚之匪懈舍佚游以自湛兮夫何以诛其好怪昔贞士之蒙佞兮愤伏毙而靡悔务光沈于渊濑兮将恶浮埃之霏■〈雨上对下〉忠贤忉切以苦身兮葢有隐于隳祚韪三仁之所裁兮见叹誉于孔父独耿耿而觏侮兮曾吾均之所尤曰卬愬之惟诐兮骈执正于阳侯

　　放言赋

　　征堪舆之盈数兮览四序之消息纷庶形之总总兮孰有生而罔极朝向荣而夕殒兮零雨骤而不日濦濦者易竭兮皦皦易灭何庸愚之长勤兮怀千岁之虞惕植高门与厚利兮为祸怨之胚蘖圣哲高举以超俗兮憙身修而名立高明鬼所瞰兮每遭忌而毁集老氏乃贵乎无为兮却嗜欲而枯瘠徒澹泊以自苦兮孰神僊之能执出郭门而遥望兮何丘坟之厯厯嗟圣愚之奚别兮曷仙举之寥寂信死生之必然兮恨修短之多忒愿放志以自娱兮穷生人之玩溺永逍遥以徜徉兮俟天命之我毕系歌曰对酒歌呜呜天道欲如何出门累累坟墓多死人白骨相捱摩素裳临穴重踟蹰望彼友朋泣如颓逝往无还岁迫除超遥乘化回斯须怀忧去去汨精离策马遨行聊自娱

　　吊故宫赋

　　陟墟原兮望陁靡倚国门荒衍寥廓宫阙烧残墉雉■〈山集〉嶫垝土蔓延驰道倾沛鞠为陌阡秀麦含荣麻菽芊芊杂草蒙歙丛葛幡幡菲兮散兮郁郁连连鸣雉于飞竹树蓊蕃乌燕黄雀羣飞翾翾疾风扬尘泱暧蔽天四望郁兮怆可怜也念彼壮夫亦可叹也蕃华狼籍不可还也失任灭知嗟何怨也百岁之后又谁为冤也

　　玄思赋

　　静潜思以濡翰假暇逸以优游驰坟史之秘区猎道德之皇流咨洪纎于渊悉厯上下而旁搜降百氏之藩囿陟巨匠之崇丘思穷入于无象气横沛于九州岛然后合组绘而综纬摅英藻而外彪总天地之纲维极人事之显幽昭三五之明烈赞王国之徽猷仰云门而振步冯英声而上浮依阳景之末耀轶世路而独游

　　丑女赋

　　伊何赋形获此丑疾厉阴乘阳女夺男质眉阔丰吭突頞仰鼻多言舌浊连引齁■〈鼻及〉形如死豕勇憨多力槁发短秃面目黧黒脂不能赭粉不能白三十不嫁守信闺阈供劳杵臼蚤夜弗息鸡鸣入机没晷下织复有巧慧刺绣縁饰世无梁鸿孰求子匹东家有女窈窕丽色絶世无双娇媚轻侧越户窥墙靡识刀尺观者称艳竞欲求得世降道凉好色贱德新台废耻谷风见黜周嬖妲己靡吝丧国晋爱骊姬宗子销骨冶容作厉实犹鬼蜮敢告世人敬监明则

　　济淮赋

　　惟神淮之巨体兮纬后土而纡流遡遐睇以究源兮指桐栢之灵丘求禹甸之鸿迹兮引襟抱于扬州树南国之险限兮辅皇畿之壮猷放洪波而东注兮徂日夜之滔滔沛汾汾以腾衍兮凌震怒于阳侯川风冯冯而卒奏兮云景暧而上浮龟鱼翔而泛踊兮鸣重渊之卧虬榜人戒舟以并济兮奋羣檝而泝游乗中流而极望兮惊长湍之不遒

　　述征赋

　　岁大吕之季律余戒行于上都遡北风之憭栗掩霏雪以遐徂愁长路之不极咏役车于周诗聊骋目以宣忧怆怀玉而兴思厯维扬之故域背大江之皇波悲穷野之寥阒憩淮阴之城隅访王孙之遗迹谒漂母于空祠哀智杰之有穷亶民生之多罹惟往昔而顾念心揺揺而夕悲逮明发而振檝遂慷慨以遐辞

　　怀归赋

　　永濡迹于都邑厯壮览以徘徊仰桂殿之宏丽峙天阙之崔嵬配辰枢以作极扼喉襟之要枢临飞阁之杳眇倚曲槛而踌躇望靡靡而无畔廓千里而丘夷怀句吴之下邑嗟隔越之可悲心怆怆以増恋魂营营而外驰岂兹土之匪乐哀故乡之日违望浮云之南翔慕征鸟之东蜚叹余穷之栖旅长淹留以何须大风郁其夕兴振四野之黄埃天惨恻而沈晦失南北之舆陔树木凄其号唳鸟索羣而鸣哀愁塞耳而颓望掩愁思之弥弥夜展侧而不寐步客庭而踟蹰戒膏秣以至旦逝言返乎旧庐

　　申祇赋

　　何先后之灵泽兮蒙覆鞠之资成际皇祇之清吉兮仰阶符之鸿明托纎质之昭淑兮窃自惧于登盈每夙夜而震惕兮惟恐忝乎所生念先烈之警敏兮或逢迍而阽愈嗟卬躬之绵穉兮敢不申戒而栗祗抚手足而敬恤兮慕曽氏之昌矩临渊冰而战兢兮乃恭人之攸武遵先民以践则兮奉徽猷以作程承世烈之緌属兮敢取尤而怠倾嫉刚劲之召菑兮懿明哲之保身钦禴尝之在兹兮勉守躯以共禋恶狷夫之执一兮崇尚权之得钧涉诟患而莫济兮徒毁己而伤亲希练达之完命兮若愚闇之寳名究至道之所届兮何得丧之纷纭道广博其莫周兮揽要约其可栖天葢高而蒙视兮靡修正而福偕夫命固各有所受兮知者谢福而靡灾先圣经夫大易兮葢将示乎后载奉神筮以推用兮玩凶占以惩事靖审处以逺辱兮庶不愧乎宗祀

　　喜雨赋

　　奄重云之斐合沛甘澍之祁祁逐烈曦之藴虐释金石之销糜草木遂其蕃郁禾黍生而依依游鱼悦于渊伏飞鸟乐于深枝于是行人休足而解暍农夫负笠而于菑洽王泽于四国咏丰年于周

　　诗皇帝即位颂

　　于赫允烈在明八叶饬堪舆淬日月陛下握元命之符御六龙而爰发旉渊性之神孝禀后祖之闳法朅宣告于皇祇洽七庙而周谒嗣适统以正祚信大厯之攸协岁盛德之次离实蕤宾之纪节日维寅而肇贞辰舍宵而未晣奏镛鼓以于伦运玉舆而启闼践太微之法座畅九玄之阊阖令德偹矣穆穆皇皇吉仪具戒既勑既匡肃肃法卫烈烈燎扬天军奉翼云旌抗张于是百僚俨以趋进盛佩服之锵锵咸稽首以共臣荷大礼以肃将登宗伯以锡诏覃濊泽于万邦涤宿污而布化俗更始以向方将广胤述之丕志凖熈皞于陶唐焕嘉厘之日贶隆万寿以无疆猗兮休兮圣道明昌小臣含庆声流颂章

　　出师颂

　　于铄维明功躏振古清明诸夏威靖边土英英我皇天授壮武肇初嗣国思光烈祜六月载暑爰命王膂宣我大猷靖兹小侮交交者旟予帜具举作忾有容牡毂式序崇原仡仡全野郁郁洸洸元旅莫震莫诎声以先摧画以决克渠魁牵绥稽首服殛既夷既安四隩来极弓戚言韬永矢文德

　　杨隐君赞（并序）

　　弘治十一年岁格于敦牂弘农杨君恬退乐道栖于支硎之阳东海徐生造谒其庐敦仰高轨乃为赞云辞曰有斐杨君秉文敦古精思塞渊宏通艺理由乡升朝学优则仕叹咏羔羊俭洁行己幡然改念言慕田里年未及强弃谷自遂遐躅皜皜悬之日月在昔靡闻君擅其烈有巗支硎维石嶫嶫林木嘉懋泉泽有冽刋凿考楹不假藻缬于焉栖迟甘茹玄洁永昭令音奕世称哲

　　砚赞

　　相国王公得古砚二枚以示客圆中合制则天体也尾足异象效物用也蓄之水土类有俟也收之哲人时而出也沛而行之其泽博矣某不佞輙为之赞云大匠作器体合玄穆曳则璋尾峙维鼎足吐腻纳清刳唇规腹螺漆载华丰狐受沐乃布纶丝式金式玉君子宜之受天百禄

　　告谴文

　　曰天肆大熯阴阳忒度赫曦蒸炎虐气纠聚蓬蓬作云屯恤膏露温风扬埃愁叹道路田夫灼额扶耒仰愬旱魃不仁云谁之故稽昔推征亦有时数商德不违桑林身吁宋景一言卒召甘澍况我皇上圣德广渊民神受祉大惠昭宣歆格后皇承享吉蠲靡有僭忒何辜于天今兹告灾束身警惕矜此下民匪稼莫食忧心如汤奉德翼翼虚约自谢损膳清室天降厥咎岂伊我辟实维我人凡此在位敢不靖寅宅心允洁夷秉国钧好此蹇蹇毋湎胥沦天鉴不逺明威孔神赞我皇佑元厘日新

　　●钦定四库全书

　　迪功集巻六

　　（明）徐祯卿 撰

　　○书论序记碑诔

　　与李献吉论文书

　　足下奉书幸甚寻已口复卒卒犹不既愚臆也仆少喜声诗麄通于六艺之学观时人近世之辞悉诡于是唯汉氏不逺逾古遗风流韵犹未艾而郊庙闾巷之歌多可诵者仆以为如是犹可不叛于古乃摅其性情之愚窃比于作者之义今时人喜趋下率不信古与之言不尽解故久不输其说恐为伯牙所笑乃一日遇足下而独有取焉何也足下又谓仆闲于赋颂之文夫赋颂者诚文章之瑰伟余心之所希艶也始吾诵屈平之文以为时之变也然丽而不淫哀而不怨葢无恶焉及诵司马长卿之言靡丽浩荡不可穷矣虽絶特之观非盛世之所见也雄于长卿何所乐羡乃蹈袭名其文而原何戾忒又作赋以反之此余所未喻者故反之以附于原之意此足下之所见也艺家之风好相夸嫉后世之文不逮马扬而好嗤之自护其丑若赵人之持其璧而不肯下也岂不重可笑哉今足下责仆以相丽益此古之道也今何复见之仆愚戆何敢自爱恐不足以承教伤知人之明为足下羞也若反复相示更互详定或大有疵谬輙抵毁去不犹愈于后人之诋笑乎且文辞之贵贱存乎其人雒邑之鼎诸侯争之非鼎之贵周贵其鼎也若徒务琱切之华而不责其实则恐为扬雄之玄徒取病于后世耳楩楠豫章之材所用于世者贵其实也仆虽驽德窃尝志于是其必本道德之衷遵作者之度以缫茧襚衣生物而已岂蝉口之所鼓噪乎居之而不疑想足下与吾共之也曩申赠章祗俟来答诗曰无言不酬此之谓也

　　答献吉书

　　祯卿再拜献吉足下省报无恙及所示诗备绸缪之旨发忞忞之怀转咏微音若扣哀玉即日与羊何宣之莫不欷歔相对辛楚惟昔与子聫蝉裾玉周旋朝寺良时出逰则并橜而趋清宵燕寝则共衾而寐谓欢会其可常凋瘁抑何由至何图人事不齐物情难豫三年之内亲友零落各寄一方临北风而依依望大梁而叹息室迩人遐我怀如何又暌絶之后仅收所答济上礼自辀张相背中间书问旷絶又复不审洛中人士可悉动静静言思之益用增劳忽奉情曲旷然开慰葢逃虚倾耳于足音季长快心于手迹昔人之情岂戾于今也哉嗟乎献吉子之云违我复何恨君子居易穷且乐天小人侥幸以身殉祸闻子西归藜藿不恶其口家人不见其色既退处原野抱杖行歌沐耳清渠之濵晞发茂阴之下而枕以六经潄以羣籍抚景则悠然赋诗临流则引觞独酌斯亦达士之所希生人之极欢也揆之此怀何必上同三闾下减殷中军耶河清难俟人寿几何愿子朂之而已来命又要以佳期申以古谊夫具茨之野黄帝之所逰焉南山伊阙大禹之所凿焉固乐道者之所栖壮士之所慕也而翼不我假天路无縁既违命驾之欢徒兴失路之叹长佩金玉以结我心若神感有征则延平之劎必合良辰弗遘则少原之簮永遗矣书不尽言不胜于邑时因风翮努力相闻祯卿再拜

　　重与献吉书

　　仆以摄提格之岁仲春南徂出齐鲁之郊经淮沛之墟直视平原萧条千里于时雉雊于野麦秀油油瞻日月之勤感东山之叹虽窅眇伤神未足以振心而惕虑也既而道指东吴彷徨故都栖栖焉若仲尼之去鲁也乃遵钱唐薄眺会稽控湖山以为郭环江海以为池昔日神宫峣阙椒房绮榭之余或岿然于鲁甸徒髣髴于丘夷顾瞻周道不能不为之兴哀也傍引桐江之溪遡洄富春之渚岂惟望风而思其人抑可以乐焉而终其身矣又西南行渡縠水陟常山越余干沿弋阳山溪涧沚之濵玉水澄澈则有参差之毛丹碧之石游鯈翔泳白鸟栖止可以莹神而悦心也横涉彭蠡仰瞻庐岳其波涛则腾涌奔伏喷薄日月其峰崿则盘回峭絶亘接霄汉香炉五老之形瀑布青峡之观特为卓诡灵芝异草弥山布谷金符玉册穷幽极玄信赤霄之神都老氏之玄宫也又西遡九江南望全楚夫其扼巴蜀之喉舌据吴会之上流通五岭之门户接雍梁之要枢此其大势也若乃镇以衡阳之阜表以武当之山五峯森拔三门凌启云霞绚绘紫气烛耀其中四候蚤暮七曜运行往往与人间殊别爰有黄金之堂白玉之所琉璃为铺檀桂为柱制侔天居势轹海岳目所希见窈窕难说又有江汉之波沅湘之流洞庭之湖云梦之泽千条万派混原同涂纵贯脉理经带其间极望浩漫际天薄海阳春献而百草芳凉风至而蒹葭落猿子噭啸鸿鴈成羣鱼龙倐忽旸晦互分可以观天地之变化验时序之荣悴也故征水族之饶萃材木之珍论舟檝之利及畋渔之乐九州岛之内未有踰于此者也然其民俗苦瘠尚利薄义户无囷廪之食人无相固之心杂以山夷轻躁易动非久安长治之国也乂其山川包络四要固用武之场聚争之地故东望樊口则慕周瑜之雄西顾岘山则感叔子之惠载观荆门则悲昭烈之绩极眺中原则痛武穆之忠山河昔是人物己非心伤叹矣凄其涟如嗟乎死生命也理乱时也命有涘而志无涯时可遘而身不逮此屈原所以流亡于江夏贾谊所以忧伤于长沙者也所赖豪贤发愤映带砺以垂名章逢乐道假竹帛以昭志生人之业庶为不朽耳仆自惟无卓荦之材寡砺锷之用进不能扬眉于天下退不能甘心于丘壑徒放情于江海之间抗志于宇宙之表将以搜竒猎秘咀华纳灵则水土而函藴法景曜以摛文聊希子长之风庶几虞卿之志乃知于役之云豫兹游之岂徒哉惟是足下与吾同怀遭时龃龉良图弗遂抱膝空林之中栖神穷迹之境虽抢榆之为乐固知大鹏之逍遥也故聊述其略以当扺掌方有簿牒不尽所言

　　崇化论

　　夫治兴有兆乱生有征本末消息皆有渐焉知者之所卜愚者之所忽也曷言之天下将治其象清明天下将亡其象秽浊清明者何吉士并进其道尚贞阳刚以舒泰之光也秽浊者何小人在上其俗尚羣阴恶纠障否之祲也故唐虞之世百辟维寅幽厉之世其臣好佞此治乱之所由异也故君子立人之朝以严正为本以忠悫为节以亷直为限以羞恶为心故道义显明风俗归正此诗人所以叹咏于羔裘者也若乃亷耻道丧国维殄絶于忮交门邪曲党媚诗曰如鬼如魅则不可测鬼魅并作国胡不亡故严正忠悫亷直羞恶此八者贤士所恃以守身明君所藉以立国者也执其本推其用则咸熈之治太平之祥可立致也方今世遭末季大道既隐俗尚贪利而恶贫苦喜趋竞而恶守玄阿附成风固禄吝宠依敝仍陋莫敢正色直士肆言则曰狂穉亷夫秉悫则曰茸材毁蠧擿疵则曰昧体发奸正否则曰机摈赂鼠窦者有显誉伐炎门者有幽黜巧容黙者有高爵善甘奉者有最考剥民脂者有肥荫沽军功者有上赏问豪赃者有疾祸禁私利者有深诟豺狼载道狐鼠成羣樗栎杂用瓦石同鸣教化隳顿仁义不明贤直发怒闾庶呻吟此皆国政之大蠧时俗之深痛也夫明者覩患于无形智者参虑于未萌易曰履霜坚冰至岂曰无愆此衰迟之渐也夫时世消息非天地之所生实在位之咎也诗曰赫赫师尹民具尔瞻可不慎哉且衰者盛之本也困者复之渐也天地之机生生不息而况于人乎若能补过反德涤秽布新砥砺道德之朴以弘教化之门熏贪鄙之穴隳强右之垣崇鲠直之节斥同比之媒则大化流通四方为极虽有稂莠良田之所不容虽有驽驷羣骥之所必踶尚何赏而不劝何摧而不伏何决而不行何塞而不止则伊旦之功不足准三五之化不足为也夫天生烝民有物有则尧舜之世不皆贤桀纣之世不皆愚禹皋用而天下之不仁者化矣崇侯妇寺进而天下之不仁者效矣故置醢则蚋生施饲则鱼聚质染则化虫祝则似此物类相感之机也又何疑焉吾居下位非敢好讪而祸在位也诚知夫邪正之机乃治乱之原不敢以不辨也

　　东鲁韩氏世谱序

　　韩氏泸人也曰东鲁者系于始也夫韩始于桓叔之后也何谓鲁乎桓叔逺也系韩于鲁断自其所征始也昔先王赐姓命氏所以昭祖考系宗属别嫌疑定亲踈而人道于此繇焉故夫絶者不敢以冒续也疑者不敢以强附也是谓慎之至也夫自帝王以降姓氏之变合本末之同异难可以胜言也然而导水者知其源辨涂者循其脉皆可易知也故上古之世民无乱族而礼有定宗故仁睦行而民不悖也季世浇丧夷夏胥乱民多流亡故世牒隳而氏族淆错抑已甚矣故有宗人相夷若秦人视越人而不知恤者何也谱族湮而仁义之道塞也今天下晏谧百有余年缙绅之家颇尚彛礼缉谱牒以厚人伦然往往由祖考等之槩莫之闻焉岂非丧乱之祸哉韩自鲁散燕入蜀鼎树者七世猗其盛矣夫本盛则末繁枝披则叶散滋蔓永久则纠■〈糹昔〉纷纭而不可绪焉此讹乱之道也故述者因宗纪究旁属崇本以定始叙疏迩以别亲亲所以防其流也其闻见之未征载记之所缺则断而刋之慎其本也诗曰绵绵瓜瓞此言循其本也将使来者寻始之末合异反同虽服尽而泽未夷则厥初之念兴角弓之怨释此述谱之志也其余发凡虽繁而其要有五一曰纪实以昭德也二曰专爵以贵功也三曰考终以崇祀也四曰象服以永思也五曰述规以示守也此又谱之变例也返其源参其变而后子姓之道备矣或曰谱何始乎史也史以述往故革命而史作谱以明祖考故自我不书失乃谓之子姓之道乎曰圣哲作易以明天道非为天道设也所以示乎人也述史以章往非以为绳往也所以戒乎今也夫使宗属紊灭礼教废子姓不勤祖庙无食坟墓秽而不修此皆孝子仁人之所隐也故凖史以述谱所以明乎人伦也人伦叙则孝弟兴孝弟兴则礼乐作古昔明王所以崇姓氏而谨昭穆者也传曰明乎禘尝之义其如示诸斯乎其此之谓也

　　玄溟子记

　　玄溟子居海之濵观于鸿蒙泱漭之墟察天地日月星辰之运潮汐盈虚之度于是仰而游颓其以憙芴乎其若丧已而于于乎熈熈乎若将有执焉者也居四十年学既通始为仕仕为州司为州司必偻而趋鞅而籧篨玄溟子不以为戚戚也廷辱而大诟出于污渎之中不以为辱也或誉之不以我为能也被以不祥之名不以为不肖也屈而不缩和而清出而不怨汪乎其自肆也其斯为贤矣乎徐先生曰大矣哉玄溟子之观也夫道恶乎在恶乎已今夫冠方而衣縁羣居而诵圣人之言仁义之故索稿简析句读穷年而呻哦以乐道也此无异求形于木俑人也诗人之词曰鸢飞戾天鱼跃于渊子思曰言其上下察也仲尼亟称于水曰水哉水哉逝者如斯夫不舍昼夜伏羲作八卦以通神明之德亦以观诸鸟兽之文与天地之宜夫道者载天地而不为大入毫芒而不为细渊乎希形寥乎希声邈乎无涯涘故夫道者乌乎不在也唯善观者为能大之循流而达顺壑而趋不为戚戚不为忻忻也是故体道之要在乎大观玄溟子其庶矣乎夫物穷而后见玄溟子之观不穷则不能知其大也君子谓玄溟子得水之藴执水之用玄溟子既摈世将隐不欲着姓名故不书系曰维昔庄生放言自清托乎北溟齐物达变混芒以藏其真达者贵之作玄溟子记

　　谢氏世睦记

　　昔仲尼论次圣贤之德称泰伯之德至矣余生吴中去泰伯二千余年登仲雍之丘望泰伯之乡忾然犹见其人又降观于俗其人美而逊说而文巽而不毅泱泱与其有泰伯之遗风乎又尚考诸记传得季札伯通之徒曰非泰伯其何以及此又退访于忠信仁譲之士得世睦之族二曰范氏谢氏范氏希文之后也显于志余故不表表其微焉谢氏者其先阳夏人也唐末徙吴越始祖崇礼为中吴节度推官子涛嗣入宋为太子宾客涛子绛嗣为知制诰绛子景初嗣为大理评事景温宝文阁直学士景平秘书丞大理评事景初子载补太庙斋郎载子蕃蕃子昭昭嗣子寛次实实子东由崇礼至东凡九世更吴越涉宋厯元而世不衰由东而来凡八世世居于吴乐安里中无高门重奥聚子姓妇女以居灶不易薪帑不异财鸡犬不异食庭无间言驩如也然吴人稍稍知之不为大章暴于世君子曰甚矣俗之衰也今人朝税褐缨冠夕达于闾邑诵于天下嫠妇死志仁人死孝蓬艾陨而弗明此谁为重轻者哉自文武没而大道隐人人慕功利而薄节义耻仁譲一尺之帛兄弟或殴而褫乃敢谓共室家井臼于世世邪或有诵诗书秉节尚闻先王之风而兴者此其人不足尚哉曰彼哉矫饰情耳其何为劝乎余忧乎文武之道其豗豗乎将不可振也于是次其世之贤者着于篇以俟乎后之人佑字佑之逸士有道风文彦字彦达母老有末疾每抱持以行事兄甚恭平生未尝异服食源字以澄兄没事嫂有礼临终着遗令言甚长厚会字惟贞两试进士不第有文与弟朴甚友譲并早世二妇卢陈皆不二操昺字明仲以孝友称

　　故瑞州府知府赠中宪大夫李公碑文

　　李大夫既卒其仲子宪为天子守上林苑典蕃育既而不乐进慨然叹曰昔我先大夫遗有休泽俾予绪之乃今徒为天子司苑囿牧圉罔有奋扬以绍于先人之休吾其己矣乃上书谢病罢退扫于野奴泾之阡望其堂隧丛莽寥阒悲不能止乃躬薙草莱完宇除壁爰惧徳烈久而弗扬遂伐石为文以表之曰李大夫讳良字尧臣为人魁彦羡而轶性孝弱冠遭母丧擗踊伤五内血上呕逆痼遂抱病终身焉少好学纯皇帝时举进士第除南京刑部主事寻擢员外郎郎中治狱不设诈善穷人情明廓简易民以不冤大司冦重可之凢诸曹疑牒輙移决焉牒就李大夫决无不人人当意愿死者岁甲辰擢知瑞州府州民故轻讼好饰奸李大夫既长法令刑理又善穷人情决狱不宿于是郡治清而豪狡屏迹矣丙午岁祲民大饥李大夫善为长短补贷之法以捄之全活甚众民有掘地得大窖中钱若干缗走隶欲私李大夫李大夫曰此天以活吾民耳召父老会而散之民大悦其政体约而安惠而不费务为宏博不要近声古称不烦庶其近之矣李大夫读书善推指故弱冠即为弟子师及为郎时退省中輙为学者讲说循循不倦其守郡益表学宫缮垣宇进诸生必亲为问难宣畅疑滞析若解觿诸生皆自以为莫及也母丧去官寻遭父忧泣血毁性竟以疾终是为弘治三年某月日年五十有六任重道逺惜乎其未究也李大夫之先本是县真如镇人也显考纲封郎中母邹继朱并为太宜人娶于黄渡徐氏亦为宜人有令德淑慎其身李大夫宜之后十有二年而没乃即故兆启而合焉侧室凌氏子二人缙宪宪贵加赠考中宪大夫妣恭人李大夫生有爵死有赠可谓高朗令终也已所著歌诗记叙若干巻藏于家文曰于惟李大夫之德若堂若彝率礼以教其民师师相厥罚惟察惟法而民用弗虐罔有干于天之威以罹其怼泣血而终曷维其罪式祚孝子宠命不匮后有观于斯文尚敬毋毁哉

　　文温州诔

　　故温州府君文侯景范幽玄日以绵迈国陨贞干士丧德程于戏奈何门生服义号慕忉恻追而诔之辞曰于昭府君轨行峻洁约迹无双优明典术行宦逺方瓯鲁小邑法度显明强右拘挛惠化滂畅羣息咸植公朝旌嘉疏爵大廏泽及蕃畜騋牝三千服忧致疾去官归田诏命督辟再领郡符朱轮入温男女拥车道不得行视政未朞仁渥威宣举直致贤奸伏杜萌狙谖格化盗不窥城平直市价繇赋稽程贪渔断割流冗徕恩务强教诲悬书告邑男乐处业女乏淫佚睦族断讼圜扉虚寂户不举女连坐罪慝渊德覃波诸有喘息山海丑类翘翘首义解犷自讼公来何莫仁格后皇榖颖岐穗洁心端操不懈于位风声腾跃布散海内宜居台鼎为世作式其十有二年寝疾奄丧招徕弗获士民腾号邻寀奔吊泪啜河注攀悲市道田野空耜山谷震悼回犊南驾州里怅讶不寤府君奄忽而谢故旧陨涕彦哲伤慕而相叹曰昔汉表蜀郡魏振江夏府君继武名迹不亚司命无良天年不假千秋亿世芳名难化呜呼哀哉辞曰恭骞小署声问羾兮黄朱申命德弥洞兮谟犹謇謇负皇栋兮南阳树阡式士颂兮乾坤悠永杞亿万兮

　　●钦定四库全书

　　谈艺録

　　（明）徐祯卿 撰

　　诗理宏渊谈何容易究其妙用可略而言卿云江水开雅颂之源烝民麦秀建国风之始览其事迹兴废如存占彼民情困舒在目则知诗者所以宣玄郁之思光神妙之化者也先王协之于宫征被之于簧弦奏之于郊社颂之于宗庙歌之于燕会讽之于房中葢以之可以格天地感鬼神畅风教通庶情此古诗之大约也汉祚鸿朗文章作新安世楚声温纯厚雅孝武乐府壮丽宏竒缙绅先生咸从附作虽规迹古风各怀剞■〈〈厥，去欠〉刂〉美哉歌咏汉德雍扬可为雅颂之嗣也及夫兴怀触感民各有情贤人逸士呻吟于下里弃妻思妇叹咏于中闺皷吹奏乎军曲童謡发于闾巷亦十五国风之次也东京继轨大演五言而歌诗之声微矣至于含气布词质而不采七情杂遣并自悠圆或间有微疵终难毁玉两京诗法譬之伯仲埙篪所以相成其音调也魏氏文学独専其盛然国运风移古朴易解曹王数子才气慷慨不诡风人而持立之功卒亦未至故时与之闇化矣呜呼世代推移理有必尔风斯偃矣何足论才故特标极界以俟君子取焉

　　夫任用无方故情文异尚譬如钱体为圆钩形为曲箸则尚直屏则成方大匠之家器饰杂出要其格度不过总心机之妙应假刀铦以成功耳至于众工小技擅巧分门亦自力限有涯不可强也姑陈其目第而为言郊庙之词庄以严戎兵之词壮以肃朝会之词大以雝公燕之词乐而则夫其大义固如斯已深瑕重絫可得而言崇功盛德易夸而乏雅华疏彩会易淫而去质干戈车革易勇而亡警灵节韶光易采而成靡葢观于大者神越而心游中无植干鲜不眩移此宏词之极轨也若夫欵欵赠言尽平生之笃好执手送逺慰此恋恋之情朂励规箴婉而不直临丧挽死痛旨深长杂怀因感以咏言览古随方而结论行旅超遥苦辛各异遨逰晤赏哀乐难常孤孽怨思达人齐物忠臣幽愤贫士郁伊此诗家之错变而规格之纵横也然思或朽腐而未精情或零落而未备词或罅缺而未博气或柔犷而未调格或莠乱而未叶咸为病焉故知驱纵靡常城门一轨挥斤垩鼻能者得之若乃访之于逺不下带袵索之以近则在千里此诗之所以未易言也

　　情者心之精也情无定位触感而兴既动于中必形于声故喜则为笑哑忧则为吁歔怒则为叱咤然引而成音气实为佐引音成词文实与功盖因情以发气因气以成声因声而绘词因词而定韵此诗之源也然情实眑渺必因思以穷其奥气有麄弱必因力以夺其偏词难妥帖必因才以致其极才易飘扬必因质以御其侈此诗之流也繇是而观则知诗者乃精神之浮英造化之秘思也若夫妙骋心机随方合节或约旨以植义或宏文以叙心或缓发如朱弦或急张如跃楛或始迅以中留或既优而后促或慷慨以任壮或悲凄以引泣或因拙以得工或发竒而佀易此轮匠之超悟不可得而详也易曰书不尽言言不尽意若乃因言求意其亦庶乎有得与

　　魏诗门户也汉诗堂奥也入户升堂固其机也而晋氏之风本之魏焉然而判迹于魏者何也故知门户非定程也陆生之论文曰非知之难行之难也夫既知行之难又安得云知之非难哉又曰诗縁情而绮靡则陆生之所知固魏诗之查秽耳嗟夫文胜质衰本同末异此圣哲所以感叹翟朱所以兴哀者也夫欲拯质必务削文欲反本必资去末是固曰然然非通论也玊韫于石岂曰无文渊珠露采亦匪无质由质开文古诗所以擅巧由文求质晋格所以为衰若乃文质杂兴本末并用此魏之失也故绳汉之武其流也犹至于魏宗晋之体其敝也不可以悉矣

　　夫情能动物故诗足以感人荆轲变征壮士瞋目延年婉歌汉武慕叹凢厥含生情本一贯所以同忧相瘁同乐相倾者也故诗者风也风之所至草必偃焉圣人定经列国为风固有以也若乃歔欷无涕行路必不为之兴哀愬难不肤闻者必不为之变色故夫直戅之词譬之无音之弦耳何所取闻于人哉至于陈采以眩目裁虚以荡心抑又末矣

　　诗家名号区别种种原其大义固自同归歌声杂而无方行体疏而不滞吟以呻其郁曲以导其微引以抽其臆诗以言其情故名因昭象合是而观则情之体备矣夫情既异其形故辞当因其势譬如写物绘色倩盼各以其状随规逐矩圆方巧获其则此乃因情立格持守围环之大畧也若夫神工哲匠颠倒经枢思若连丝应之杼轴文如铸冶逐手而迁从衡参互恒度自若此心之伏机不可强能也

　　朦胧萌拆情之来也汪洋漫衍情之沛也连翩络属情之一也驰轶步骤气之达也简练揣摩思之约也颉颃累贯韵之齐也混纯贞粹质之检也明隽清圆词之藻也高才闲拟濡笔求工发旨立意虽旁出多门未有不由斯户者也至于垓下之歌出自流离煑豆之诗成于草卒命辞慷慨并自竒工此则深情素气激而成言诗之权例也传曰疾行无善迹乃艺家之恒论也昔桓谭学赋于扬雄雄令读千首赋葢所以广其资亦得以参其变也诗赋麤精譬之絺绤而不深探研之力宏识诵之功何能益也故古诗三百可以博其源遗篇十九可以约其趣乐府雄高可以厉其气离骚深永可以禆其思然后法经而植旨绳古以崇辞虽或未尽臻其奥吾亦罕见其失也呜呼雕缋满目并已称工芙蓉始发尤能擅丽后世之惑宜益滋焉夫未覩钧天之美则北里为工不咏闗雎之乱则桑中为隽故匪师涓难为语也

　　夫词士轻偷诗人忠厚下访汉魏古意犹存也苏子之戒爱景光少卿之厉崇明德规善之辞也魏武之悲东山王粲之感鸣鹳子恤之辞也甄后致颂于延年刘妻取譬于唾井缱绻之辞也子建言恩何必衾枕文君怨嫁愿得白头劝讽之辞也究其微旨何殊经术作者蹈古辙之嘉粹刋佻靡之非经岂直精诗亦可以养德也鹿鸣頍弁之宴好黍离有蓷之哀伤氓蚩晨风之悔叹蟋蟀山枢之感嘅栢舟终风之愤懑杕杜葛藟之悯恤葛屦祈父之讥讪黄鸟二子之痛悼小弁何人斯之怨诽小宛鸡鸣之戒惕大东何草不黄之困疵巷伯鹑奔之恶恶绸缪车牵之欢庆木瓜采葛之情念雄雉伯兮之思怀北山陟岵之行役伐檀七月之勤敏常棣蓼莪之大义皆曲尽情思婉娈气词哲匠纵横毕由斯阈也

　　诗之辞气虽由政教然支分条布略有径庭良由人士品殊艺随迁易故宗工巨匠辞淳气平豪贤硕侠辞雄气武迁臣孽子辞厉气促逸民遗老辞玄气沈贤良文学辞雅气俊辅臣弼士辞尊气严阉僮壸女辞弱气柔媚夫幸士辞靡气荡荒才娇丽辞淫气伤

　　七言沿起咸曰栢梁然宁戚扣牛已肇南山之篇矣其为则也声长字纵易以成文故藴气琱辞与五言略异要而论之沧浪擅其竒栢梁弘其质四愁坠其隽燕歌开其靡他或杂见于乐篇或援格于赋系妍丑之间可以类推矣

　　诗贵先合度而后工拙纵横格轨各具风雅繁钦定情本之郑卫生年不满百出自唐风王粲从军得之二雅张衡同声亦合闗雎诸诗固自有工丑然而并驱者托之轨度也

　　夫哲匠鸿才固繇内颖中人承学必自迹求大抵诗之妙轨情若重渊奥不可测辞如繁露贯而不杂气如良驷驰而不轶由是而求可以冥会矣

　　乐府往往叙事故与诗殊葢叙事辞缓则宂不精翩翩堂前燕迭字极促乃佳阮瑀驾出北郭门视孤儿行大缓弱不逮矣

　　诗不能受瑕工拙之间相去无几顿自絶殊如塘上行云莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯浮萍篇则曰茱萸自有芳不若桂与兰新人虽可爱无若故所欢本自伦语然佳不如塘上行

　　古诗句格自质然大入工唐风山有枢云何不日鼓瑟铙歌辞曰临高台以轩可以当之又江有香草目以兰黄鹄高飞离哉飜絶工美可为七言宗也

　　气本尚壮亦忌鋭逸魏祖云老骥伏枥志在千里烈士暮年壮心不已犹暧暧也思王野田黄雀行譬如锥出嚢中大索露矣

　　乐府中有妃呼豨伊何那诸语本自亡义但补乐中之音亦有迭本语如曰贱妾与君共餔糜共餔糜之类也

　　生年不满百四语西门行亦掇之古人不讳重袭若相援耳览西门终篇固咸自铄古诗然首尾语精美可二也

　　温裕纯雅古诗得之遒深劲絶不若汉铙歌乐府词

　　乐府乌生八九子东门行等篇如淮南小山之赋气韵絶峻下可与孟德道之王刘文学曹当内手耳

　　韦仲班传辈四言诗僒缚不荡曺公短歌行子建来日大难工堪为则矣白狼盘木诗三章亦佳縁不受雅颂困耳

　　汉魏之交文人特茂然衰世叔运终鲜粹才孔融懿名高列诸子视临终诗大类铭箴语耳应玚巧思逶迤失之靡靡休琏百一微能自振然伤媚焉仲宣流客慷慨有怀西京之余鲜可诵者陈琳意气铿铿非风人度也阮生优缓有余刘桢锥角重陗割曳缀悬并可称也曹丕资近美媛逺不逮植然植之才不堪整栗亦有憾焉若夫重熈鸿化蒸育丛材金玊其相绰哉有斐求之斯病殆寡已夫

　　古诗降魏辞人所遗虽萧统简辑过宂而不精刘勰绪论亦略而未备况夫人怀敝帚自过千金灋言懿则遂见委废至于篇句零落虽深犹幸有存者可足征也故着此篇以标凖的粗方大义诚不越兹后之君子庶可以考已

　　客论曰传云王者之迹熄而诗亡葢伤之也降自桓灵废而礼乐崩晋宋王而新声作古风沈滞葢已甚焉述者上縁圣则下擿儒玄广教化之源崇文雅之致削浮华之风敦古朴之习诚可尚已恐学士狎耳目之翫讥琐尾之文故序而系之俾知所究
