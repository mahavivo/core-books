夏完淳诗词曲赋


别云间 
三年羁旅客，今日又南冠。 无限山河泪，谁言天地宽！ 
已知泉路近，欲别故乡难。 毅魄归来日，灵旗空际看。 
即事 
复楚情何极，亡秦气未平。雄风清角劲，落日大旗明。 
缟素酬家国，戈船决死生！胡笳千古恨，一片月临城。 
战苦难酬国, 仇深敢忆家 一身存汉腊,满目尽胡沙。 
落月翻旗影, 清霜冷剑花。 六军浑散尽,半夜起悲笳。 
一旅同仇谊, 三秋故主怀。 将星沉左辅,卿月隐中台。 
东阁尘宾幕, 西征愧赋才。 月明笳鼓切,今夜为谁哀
由丹阳入京 
万里山河拱旧京，楚囚西去泪如倾。 斜风衰柳丹阳郭，细雨孤帆白下城。 
残梦忽惊三殿报，新愁翻觉一身轻。 从军未遂平生志，遗恨千秋愧请缨。
秋夜感怀 
登楼迷北望，沙草没寒汀。 月涌长江白，云连大海青。 
征洪非故国，横笛起新亭。 无限悲歌意，茫茫帝子灵。
生平口号 
生平无计更依刘，短发蒙茸愧楚囚。 十载莺花迟暮客，三春烟雨别离愁。 
浮生碟梦庄周榻，壮志鸱夷范蠡舟。 同学少年零落尽，飘然江海一沙鸥。
忆侯几道云俱兄弟 
春城烟雾晓阴阴，俯仰斜阳吊古今。 万里河山犹故国，九京风雨自同心。 
欲知其主观司隶，未见孤儿属羽林。 鹤唳华亭人没后，河桥一阕泪沾襟。 

舟中忆邵景说寄张子退 
登临泽国半荆榛，战伐年年鬼哭新。 一水晴波青翰舫，孤灯暮雨白纶巾。 
何时壮志酬明主，几日浮生哭故人。 万里飞腾仍有路，莫愁四海正风尘。 
六哀诗 徐冢宰石麟
忠襄老成人，夙昔抱明哲。 秉钓右天子，贞简懋嘉节。 
沧海副车空，平陵鼓声绝。 五朝有遗则，景光亘千叶。 
遗恨楚社亏，秦仇竟未雪。 高山流清音，一往风益烈。
秋日避难疁东柬智含 
昨夜秋风起洞庭，三山落木晓风轻。 亲朋相态浑如梦，湖海生涯敢独醒。 
我已无家随汗漫，知君愁坐独俜伶。 故人频洒河桥泪，南国招魂感鹡鸰。
 
精卫 
北风荡天地，有鸟鸣空林。 志长羽翼短，衔石随浮沈。 
崇山日以高，沧海日以深。 愧非补天匹，延颈振哀音。 
辛苦徒自力，慷慨谁为心？ 滔滔东逝波，劳劳成古今。 

毘陵遇辕文 
宋生裘马客，慷慨故人心。 有憾留天地，为君问古今。 
风尘非昔友，湖海变知音。 洒尽穷途泪，关河雨雪深。 
对月忆南行者 
自拜南州使，清光几度看。 沧洲天际晚，芳草月中寒。 
属国思归汉，嫖姚拟筑坛。 不知江上雁，何日到长安。 

鱼服 
投笔新从定远侯，登坛誓饮月氏头。 莲花剑淬胡霜重，柳叶衣轻汉月秋。 
励志鸡鸣思击楫，惊心鱼服愧同舟。 一身湖海茫茫恨，缟素秦庭矢报仇。 
哭吴都督 
知己功名尽，伤心叩九阍。 余光留日月，遗恨满乾坤。 
湖海门生谊，荆榛国士恩。 滔滔江水阔，万里独招魂。 
柬半邨先生 
乐今竟如此，王郎又若斯。 自羞秦狱鬼，犹是羽林儿。 
月白劳人唱，霜空毅魄悲。 英雄生死路，却似壮游时。 
读《三子合稿》 
十五成童解章句，每从先世托高轩。 瘐徐别恨同千古，苏李交情在五言。 
雁行南北夸新贵，鹢首西东忆故园。 独有墙头怜宋玉，不闻九辩吊湘沅。 
 
绝句
扁舟明月两峰间，千顷芦花人未还； 缥缈苍茫不可接，白云空翠洞庭山。 
寄迹武塘赋之 
逢花却忆故园梅，雪掩寒山径不开。 明月愁心两相似，一枝素影待人来。 
 
咏吏杂感口号 
黄金台下雨茫茫, 云梦悲歌满大荒。凭吊兴亡千古事, 风流燕楚二昭王。
送客金陵 
山光无限水悠悠，古苑花明月满楼。 送君马上休回首，玉笛三声一叶秋。 
此去离亭半夕阳，乌啼旧阕夜荒茫。 滔滔江水无情极，明月秦淮水一方。 
舟中忆邵景说寄张子退 
登临泽国半荆榛，战伐年年鬼哭新。 一水晴波青翰舫，孤灯暮雨白纶巾。 
何时壮志酬明主，几日浮生哭故人。 万里飞腾仍有路，莫愁四海正风尘。 

侯纳言峒曾 
忠烈简迈姿，淡然青云志。 三凤齐雍鸣，翛羽拂云际。 
孤城战苦时，日落鼓声死。 始知朝阳禽，亦复秋风厉。 
六翮铩不垂，灵风满天地。 兴怀募义旅，言洒西州泪。 
博浪沙歌
东海波翻白日动，秦仇慷慨天门恸。仓海先生矢报韩，博浪沙头风雨阑。 
祖龙日观登封还，金泥玉简嵩高山。道遇沙中鼓椎者，副车诀裂龙旗下。 
此时一呼乾坤震，大索十日神龙隐。秦亡朱组系子婴，三户复死韩王成。 
芒砀五云天子气，遇留风雨蛟龙意。垓下乌骓楚霸王，镐池白璧秦皇帝． 
嗟乎哉！ 
大仇既报奇功收，拂衣愿从赤松游。英风飒爽满天地，素书三卷在人世。
长歌 
我欲登天云盘盘，我欲御风无羽翰。 
我欲陟山泥洹洹，我欲涉江忧天寒。 
琼弁玉蕤佩珊珊，蕙桡桂棹凌回澜。 
泽中何有多红兰，天风日暮徒盘桓。 
芳草盈箧怀所欢，美人何在青云端。 
衣玄绡衣冠玉冠，明珰垂絓乘六鸾。 
欲往从之道路难，相思双泪流轻纨。 
佳肴旨酒不能餐，瑶琴一曲风中弹。 
风急弦绝摧心肝，月明星稀斗阑干。
易水歌 
白日苍茫落易水，悲风动地萧条起。荆卿入秦功不成，遗恨骊山暮烟紫。 
昔年此地别燕丹，哀歌变征风雨阑。白虹翕翕贯燕市，黄金台下阴云寒。 
袖中宝刀霜华重，此事千秋竟成梦。十三杀人徒尔为，百二河山俨不动． 
呜呼， 
荆卿磊落殊不伦，渐离慷慨得其真!长安无限屠刀肆，独有吹箫击筑人。 
明妃篇
红粉三千貌不同，倾城不买夺画工。 夜夜秋光长信殿，年年春色未央宫。 
忽闻诏选赐匈奴，绝代良家请嫁胡。 锦袖乍娇红靺鞨，金井长辞玉辘轳。 
如花慷慨违金阕，紫台薄命音尘绝。 环佩朝辞汉殿云，氍毹夜舞交河雪。 
宝马行行归朔漠，酒酣还奏宫中乐。 单于帐里月华高，燕支山下花光薄。 
银筝锦拍按琵琶，一代红颜绝塞沙。 待生青冢愁中草，始信朝阳梦里花。

细林野哭 
细林山上夜乌啼，细林山下秋草齐。有客扁舟不系缆，乘风直下松江西。 
却忆当年细林客，孟公四海文章伯，昔日曾来访白云，落叶满山寻不得。 
始知孟公湖海人，荒台古月水粼粼；相逢对哭天下事，酒酣睥睨意气亲。 
去岁平陵鼓声死，与公同渡吴江水；今年梦断九峰云，旌旗犹映暮山紫。 
潇洒秦庭泪已挥，□佛聊城矢更飞，黄鹄欲举六翮折，茫茫四海将安归？ 
天地局脊日月促，气如长虹葬鱼腹，肠断当年国士恩，剪纸招魂为公哭。 
烈皇乘云御六龙，攀髯控驭先文忠，君臣地下会相见，泪洒阊阖生悲风。 
我欲归来振羽翼，谁知一举入罗弋！家世堪怜赵氏孤，到今竟作田横客。 
呜呼抚膺一声江云开，身在罗网且莫哀！ 
公乎公乎，为我筑室傍夜台，霜寒月苦行当来！
 
故宫行 
朝登建康城，暮宿丹阳道。 
黄尘落日大江流，紫陌微寒故宫草。 
故宫烟雨动新愁，华屋参差成古丘。 
当时罗绮三千户，何处莺花十二楼？ 
六代繁华如在眼，真龙不动河山转。 
春光缥缈景阳宫，月色徘徊芳乐苑。 
细雨深宫花落迟，轻风合殿香飘远。 
花香十里到平康，莫愁歌舞冶游郎。 
侠少尽骑青络马，交游争系紫罗囊。 
鸳鸯两两芙蓉沼，鹦鹉双双玳瑁梁。 
一朝景物如反掌，富贵风流竟长往。 
玄武池边暮雨来，朱雀门前春草长。 
美女琵琶塞上行，绮构云连空复情。 
行人夜雨乌衣巷，归雁秋风白下城。 
登临千载空回首，陈井梁宫竟谁有！ 
游鹿争衔上苑花，流莺自啭台城柳。 
台城下接孝陵西，无限枝头乌夜啼。 
杨花风起过江去，薄暮如烟满大堤。
 
吴江野哭 
江南三月莺花娇，东风系缆垂虹桥。 
美人意气埋尘雾，门前枯柳风萧萧。 
有客扁舟泪成血，三千珠履音尘绝。 
晓气平连震泽云，春风吹落吴江月。 
平陵一曲声杳然，灵旗惨淡归荒烟。 
茫茫沧海填精卫，寂寂空山哭杜鹃。 
梦中细语曾闻得，苍黄不辨公颜色。 
江上非无吊屈人，座中犹是悲田客。 
感激当年授命时，哭公清夜畏人知。 
空闻蔡琰犹堪赎，便作侯芭不敢辞。 
相将洒泪衔黄土，筑公虚冢青松路。 
年年同祭伍胥祠，人人不上要离墓。 
 
绝句口号 勿以风雅观 
序：余窜身荆棘，满目风尘，哀厉之辞。殊乖风始。聊以纪一时流离之苦耳。作者勿以风雅观。劳人草草。于斯见之矣。 
去年人送长短亭，一片烟波入洞庭。 江海无情人不见，芳洲春草为谁生？ 
毅魄归来风雨多，潇湘春尽晚生波。 可怜屈宋师门谊，空自招魂吊汨罗。 
朱门华屋已成尘，黄土荒丘未卜邻。 天下文章俱寂寞，平陵一调属何人？ 
昨夜惊魂渡五湖，愁中飞梦到姑苏。 丹阳道上南冠客，重到新亭洒泪无？ 
江上花飞隐钓船，羊裘百结竟谁怜！ 一人亡命无张俭，三户虚声有项燕。 
春星满院百花明，和泪成书问远行。 欲寄东风无羽翼，愁随明月渡江城。 
愁来江上柳条青，渔父狂歌忌独醒。 高卧梦回青琐闼，相思人在白楼亭。 
无衣客子半天涯，何处相逢拂剑花？ 三月故乡消息断，更呼鹦鹉报谁家？ 

细林夜哭歌 
细林山上夜乌啼，细林山下秋草齐。 
有客扁舟不系缆，乘风直下松江西。 
却忆当年细林客，孟公四海文章伯。 
昔日曾来访白云，落叶满山寻不得。 
始知孟公湖海人，荒台古月水粼粼。 
相逢对哭天下事，酒酣睥睨意气亲。 
去岁平陵鼓声死，与公同渡吴江水。 
今年梦断九峰云，旌旗犹映暮山紫。 
潇洒秦庭泪已挥，仿佛聊城矢更飞。 
黄鹄欲举六翮折，茫茫四海将安归！ 
天地局蹐日月促，气如长虹葬鱼腹。 
肠断当年国士恩，剪纸招魂为公哭。 
烈皇乘云御六龙，攀髯控驭先文忠。 
君臣地下会相见，泪洒阊阖生悲风。 
我欲归来振羽翼，谁知一举入罗弋！ 
家世堪怜赵氏孤，到今竟作田横客。 
呜呼！抚膺一声江云开，身在罗网且莫哀。 
公乎，公乎！为我筑室傍夜台，霜寒月苦行当来！ 

烛影摇红 
辜负天工，九重自有春如海。佳期一梦断人肠，静倚银釭待。隔浦红兰堪采，上扁舟，伤欵乃。梨花带雨，柳絮迎风，一番愁债。 
回首当年，绮楼画阁生光彩。朝弹瑶瑟夜银筝，歌舞人潇洒。一自市朝更改，暗销魂，繁华难再。金钗十二，珠履三千，凄凉万载。 
两同心 
梦到扬州，依然南浦。绮罗如梦锦如尘，香车宝马知何处。翠烟笼，十里隋堤，茫茫飞絮。 
举目魂消肠断，春光如许。琼花消息竟飘零，荒台古苑春无主。想莺花，十二楼前，迷离烟雨。 

寻芳草 别恨
几阵杜鹃啼，却在那，杏花深处。小禽儿，唤得人归去，唤不得愁归去。 
离别又春深，最恨也，多情飞絮。恨柳丝，系得离愁住，系不得离人住。 
清平乐 
盈盈花落, 无奈东风恶, 泪滴花魂花命薄, 颇似愁人漂泊。 
珠帘半卷窗开, 惜花懒傍妆台， 梦到画桥深处， 黄莺唤得春来．
满江红 
无限伤心，吊亡国云山故道。 蓦蓦地，杜鹃啼血，棠梨开早。 愁随花絮飞来也，四山锁尽愁难扫。 叹年年春色倍还人，谁年少！ 
梨花雪，丝风晓； 柳杨枝，笼烟袅。 禁三千白发，镜花虚照。 襟袖朱颜人似玉，也应同向金樽老。 想当时罗绮少年场，生春草。
满江红 惆怅 
渌水三年，小桥畔，相逢曾赋。 长凝伫，青骢有影，章台无路。 月下凭肩衣尚暖，楼头密约书成蠹。 访城西、惟有画檐蛛，丝如故。 
晓云意，人空慕。 题诗客，愁应诉。 奈绿阴满径，乍逢崔护。 芍药已付春梦远，杨花有被东风误。 想雕栏、不追却沾泥，言还齼 。
 
婆罗门引 春尽夜 
晚鸦飞去，一枝花影送黄昏。春归不阻重门。辞却江南三月，何处梦堪温？更阶前新绿，空锁芳尘。 
随风摇曳云。不须兰棹朱轮。只有梧桐枝上，留得三分。多情皓魄，怕明宵、还照旧钗痕。登楼望、柳外销魂。 
浣溪沙
柳色深深听晓莺，玉阑愁依梦分明，闲花斜落小钗横。 
蝴蝶前生原夜合，杨花身后作浮萍，东风轻薄误多情。 
浣溪沙 
翦翦猩狨试晚霞，斜风轻送七香车，倚阑低亸鬓云斜。 
难道郎心风外絮，可怜妾命梦中花。月华流恨到天涯。 
 
洞仙歌 江都恨 
珠帘乍卷，漏春光一半，廿四桥烟花恨满。久伤故国，鸿雁来稀，吴江畔，古艳阳琼花观。 
望隋堤一抹，杨柳依依，明月迢迢隔河汉。露满玉衣秋，夜漏沉沉，催刀尺，伤心肠断。泪滴金壶红粉怨，偶一梦，到南朝，乱敲银蒜。 
望江南 
江上望，郎在木兰舟。远水孤帆天漠漠，斜风细雨水悠悠。归去不胜愁。 
望江南
期已过，不见暮帆归。寂寞孤灯寒枕簟，徘徊残月挂帘钩。肠断五更头。 
忆秦娥 
伤离别，相思又值清明节。清明节，蓟门衰草，汉宫红叶。 
愁怀万种凭谁说, 边鸿不到音书绝。音书绝, 长安何处, 晚山重叠。

瑞鹧鸪 
断肠春信自年年, 烟雾珠帘掩翠钿。红滴杜鹃花下雨, 绿回杨柳院中烟。 
重重春恨凭谁说, 两两黄鹂唤欲眠。独有多情明月在, 隔墙花影动秋千。 
 
一剪梅 
黄鹂啼处绿阴遮。红杏枝斜。碧柳枝斜。和风和月梦魂赊。风乱杨花。月乱梨花。 
春风漂泊梦为家。花也天涯。人也天涯。花光人面绿窗纱。红是桃花。瘦是梅花。 
潇湘夜雨 
莺啭花更,蝶园香国,重阑朝暮愁归。坠鞭人瘦,怎禁小风吹。不为春酲懒起,分香处,燕子来窥。芙蓉帐,馀烟已渺,红泪染离袿。 
相逢何处也,难寻丹棘,欲寄啼规。恐萧郎别后,浅淡愁眉。剩有菱花一半,已不是那日崔徽。长堤路,桃花带笑,柳眼自含悲。 
玉蝴蝶 
春日恼人花鸟,香车宝马,陌上成行。相思满地,芳草绿到西江。旧衣香,留他荀令,新曲误,顾了周郎。枉思量。金壶滴博,银箭丁当。 
茫茫。玉人何处,寻伊消息,瘦了容光。只剩些些,影儿作对梦儿双。恨多情,雁传银字,愁不语,花落纱窗。对斜阳。珠帘卷起,又是昏黄。 
卜算子 
秋色到空闺，夜扫梧桐叶。谁料同心结不成，翻就相思结。 
十二玉阑干，风有灯明灭。立尽黄昏泪几行，一片鸦啼月。 

金明池 
似雨江梅，如烟飞絮，细细香风欲送。江上梦回青琐闼，佩声却是谁家凤？几番空对紫薇花，而今悔、虚害也黄粱梦。正宿雨初醒，春眠未起，一派画楼钟动。
叹谪仙先朝供奉。看春色流光，雨梢花重。西楼倚，锦筝低按，东郭卧、玉樽休空。莽游仙、白了人头，但芝草连天，丹霞封洞。待饮马榆关，拂衣黄阁，古月梅花三弄。 
一剪梅 柳
无限伤心夕照中。故国凄凉，剩粉余红。金沟御水日西东。昨岁陈宫。今岁隋宫。 
往事思量一饷空。飞絮无情，依旧烟笼。长条短叶翠蒙蒙。才过西风。又过东风。
千秋岁 
几番薄幸。无限伤心景。眉前事，心头病。残灯余一点，却把罗衣整。窗棂外，一枝带雨梨花影。 
独步东风静。访当时花径。寒悄悄，花光净。人去多时也，往事犹堪省。飘红泪，银缸露满秋千冷。 
 
鱼游春水 春暮 
离愁心上住。卷尽重帘推不去。帘前青草，又送一番愁句。凤楼人远箫如梦，鸳枕诗成机不语。两地相思，半林烟树。 
犹忆那回去路。暗浴双鸥催晚渡。天涯几度书回，又逢春暮。流莺已为啼鹃妒，蝴蝶更禁丝雨误。十二时中，情怀无数。 
南仙吕入双调江儿水 金陵杂咏 
望青烟一点，寂寞旧山河。晓角秋笳马上歌，黄花白草英雄路，闪得我对酒销魂可奈何！荧荧灯火，新愁转多。暮暮朝朝泪，恰便是长江日夜波。 

南仙吕。傍妆台。自叙 
〈傍妆台〉客愁新，一帘秋影月黄昏。几回梦断三江月，愁杀五湖春。霜前白雁樽前泪，醉里青山梦里人。（合）英雄恨，泪满巾，响丁东玉漏声频。 
〈前腔〉两眉颦，满腔心事向谁论？可怜天地无家客，湖海未归魂。三千宝剑埋何处？万里楼船更几人！（合）英雄恨，泪满巾，何处三户可亡秦！ 
〈不是路〉极目秋云，老去秋风剩此身。添愁闷，闷杀我楼台如水镜如尘。为伊人，几番抛死心头愤，勉强偷生旧日恩。水鳞鳞，雁飞欲寄衡阳信，素书无准，素书无准。 
〈掉角儿序〉我本是西笑狂人。想那日束发从军，想那日霜角辕门，想那日挟剑惊风，想那日横槊凌云。帐前旗，腰后印，桃花马，衣柳叶，惊穿胡阵。（合）流光一瞬，离愁一身。望云山，当时壁垒，蔓草斜曛。 
〈前腔〉盼杀我当日风云，盼杀我故国人民，盼杀我西笑狂夫，盼杀我东海孤臣。月轮空，风力紧。夜如年，花似雨，英雄双鬓。（合）黄花无分，丹萸几人。忆当年，吴钩月下，万里风尘。 
〈余音〉可怜寂寞穷途恨，憔悴江湖九逝魂，一饭千金敢报恩。 

南仙吕。甘州歌。 感怀 
〈甘州歌〉兴亡成败，叹英雄黄土，侠骨荒邱。千秋万岁，无限为龙为狗。君不见六朝烟草余芳乐，几片降旗上石头。青天外，白鹭洲，暮鸦残照水悠悠。斜阳里，结绮楼，湘帘半挂月如钩。 
〈前腔〉新寒入敝裘，想霜鞯骏马，飘零难偶。江花江草，秋来剪出离愁。想着我弓开杨叶胡云冷，剑拂莲花汉月秋。愁三月，梦九州，归期数尽大刀头。人千里，泪两眸，西风雁字倩谁收。 
〈前腔〉吞声哭未休，怅荒烟古渡，衰蒲残柳。清霄无寐，漫将往事追求。珊鞭风软金条脱，宝剑霜生锦臂鞲（此字有误，"革"应为"韦"字，指射箭时护臂的革套）。飙威驶，露影流，隔墙人唱小伊州。杯中物，鬓上秋，梦回酒醒月空楼。 
〈前腔〉南冠客楚囚，望云山万里，那禁回首！丁丁晓箭，难为心坎眉头。几番的空帘剪雨三更梦，我待要望海乘风万里游。雨空逝，水自流，寒江积雾放孤舟。空中影，浪上沤，玉关何处觅封侯！ 
〈余音〉我那人呵影何方？书在金陵，客梦西楼。一样西风两地愁。 

大哀赋 
　序 
　　越以乙酉之年，壬午之月，玉鼎再亏，金陵不复；公私倾覆，天地崩离；托命牛衣，巢身蜗室。吊东幸之翠华，蒙尘枳道；望北来之浴铁，饮马姑苏；申胥之七日依墙，秦庭何在；墨允之三年采蕨，周粟难食。黄农虞夏，遐哉尚友之乡；南北东西，渺矣安身之处。 
　　在昔士衡有辩亡之文，孝穆有归梁之札。客儿饮恨于帝秦，子山伤心于哀乱。咸悲家国，共见词章。余始成童，便膺多难，揭竿报国，束发从军；朱雀戈船，萧萧长往，黄龙战舰，茫茫不归；两镇丧师，孤城溃败。三军鱼腹，云横歇浦之帆；一水狼烟，风动秦房之火。戎行星散，幕府鳔离；长剑短衣，未识从军之乐；青磷蔓草，先悲行路之难。故国云亡，旧乡已破，先君绝命，哭药房于九渊；慈母披缁，隔祗林于百里。羁孤薄命，漂泊无家，万里风尘，志存复楚，三春壁垒，计失依刘，蜀市子规，千山俱哭，吴江精卫，一水群飞。泣海岛之田横，尚无其地；葬平陵之翟义，未有其人。天晦地冥，久同泉下，日暮途远，何意人间！鲁酒楚歌，乌能为乐，吴歈越唱，只令人悲；已矣何言，哀哉自悼！聊为兹赋，以舒郁怀。 
　　呜呼！黄旗紫盖，雪戟霜矛，何以南朝天子，竟投大将之戈；北部单于，遂系降王之组！岂高庙之馨，十七世而傍移，孝陵之泽，三百年而中斩乎！此天时人事，可以疾首痛心者矣。国屯家难，瞻草木而抚膺；岳圮辰倾，睹河山而失色。劳者言以达其情，穷人歌以志其事。追原祸始，几及千言。寄愁心于诗酒，阮籍穷途；结豪士于屠箫，张良仓海。后有作者，其重悲余志也夫！ 
　　维昭代之代兴也。秉士德而绍王，丽旭日以承天，执帝柄而司命，聿岳镇而辰悬，扫旄头以静街，鞭角端以定边。穷邛笮，通浪玄；朔方大出，南交凯旋，崇文会武，东鲽西鹣。阅兵则法高司马，论都则赋雄孟坚。备礼乐于虎观，绝烽火于狼烟，法不更而泽久，兵不耀而威宣，俪唐虞而比德，尚殷周而卜年。 
　　不意瑶轮无长炯之期，玉历有中屯之会。天子端拱无为，塞聪而治；羽猎灰五柞之场，歌舞纳三灵之地，震筵分枯莞之栖，泰阶起蜩螗之异。议论庙谟，干戈游戏；有道咏瞻乌而长叹，索公指铜驼而下泪，山未颓而黯然，海不波而潜沸。然四极未亏，三伦不易，草木寒于北街，星日耀于南极；闾左多游侠之徒，京华无憔悴之客。迨单于虎帐不朝，匈奴渔阳直入。辽水无声，医闾惨色；乌桓鲜卑之部，封豕长蛇之力，徙帐幕南，空群漠北。中行之背未笞，赵信之城再立。使我燕领龙韬，霜矛雪戟。出榆塞而不还，坠犁天而长黑，翻添月窟之哀，长有阴山之哭。 
　　于是五帅不归，三城莫复，贼在背肩，寇侵肘腋。元子所以伤心，江统于焉太息。且也朝堂多水火之争，边徼有沙虫之戚；未拜郭隗，先诛李牧。熊罢夜而星沦，猿鹤秋而天覆。自蔽日之借丛，卒终星而丧国。继以中常侍之窃政，大长秋之尸祝，圣娆定中禁之谋，节让起北宫之狱，顾厨祸酷于三君，累若权延于五鹿，璇庭之壁玉几沦，虞渊之灵曜不浴，孤臣饮恨于属镂，硕士含辛而囊木。况夫疆场多事，边径传烽；恒落鱼门之胄，空夸马服之功。卫青未闻其扫幕，魏绛不见其和戎；庸邀汗马，策卖庐龙。及夫星明少海，天孚大横。殷丁河亳之志，周宣江汉之风，诛司隶之王甫，焚诬史之蔡邕。 
　　然兵由积弱，政以贿崇。敝簟不能止宣房之绝，勺水安得熄骊山之红！见伊川之披发，鸣天山而挂弓，笳鼓震于辽阳，旌旗明于塞上；问九鼎之重轻，窥三川之保障，嘶风则苜蓿千群，卧雪则騊駼万帐，定远非万里之侯，嫖姚无百战之将。登陴而鱼钥仓皇，入援而龙旗震荡；郅支绝献馘之期，介子断擒王之望，卫丁零叛于东胶，毛修之亡于乐浪。虽无刁斗之将军，尚有纶巾之丞相。山鸣石鼓，宿动金精，三辅之葌蓬春牧，诸陵之弓剑宵惊，降将云帆北渡，贤王宝马东征。 
　　方鸿雁集其安宅，鸑鷟奏其升平，列九宾而告庙，开八门而受宁。忽焉五斗米之教起，三里雾之术成。秦晋蜂攘，豫楚蚁营，中横淝泗，南极湘荆。元帅给云台之仗，尚书开戊库之兵，或墨衰以莅金革，或班剑以任鼓钲。 
 卒之黄巾黑犊之屯聚，青袍白马之横行。王曰叔父，君之寡兄，或撄白刃，有结丹缨。赤社隳而箐茅废，灵光颓而茂苑倾；式亏国族，深轸宸情，祭通侯于太牢束帛，戍王人于扬水流薪，帝子没而烟凝南浦，王孙陨而草遍空城。盗长陵之抔土，伤神洲之陆沉。彼何人哉，哀哉至今！ 
　　矧夫上谷为鼙鼓之场，北海无龙蛇之阵；李都尉部曲不归，陆平原风流顿尽；叹马陵之道穷，嗟龙城之宵遁。国门则策画万千，旌节则功勋尺寸，干城为矛戟之雠，酖毒是盐梅之分。恒见耻于少卿之书，非所望于钱神之论。 
　　圣人励玉衡而靡音，垂翠裘而独闷，便殿空谈，平台屡问，赐金罂则执政为贵人之牢，望山头则廷尉皆君子之吝。然主戚虽上法武宣，臣德则远惭廉兰，使臂逆而更难，养痈溃而莫吮。 
　　所以辽海东西，人多犯顺，大河南北，野咸饥馑。瓜田藉以益繁，尤来聚而愈迅，遇王师若秋风之卷枯，下坚城若朝霜之悴茵；赤羽动而北驰，黄金鸣而西振，封函谷之一丸，据雍洲之九郡。城郭胥沦，衣冠偕殒，犀兕有未赎之华元，丹青有不归之于禁。既度陕而叩关，复逾河而入晋，三千利犀之骑，十万迎风之刃；黄金台之蔓草空哀，白玉仗之青罘俱震。地坼天崩，海焦星陨，蚩尤之毒舞弥天，轩辕之鼎湖虚殡。恨黄竹于千秋，落苍梧于一瞬，椒宫为血泪之湘君，鹤驾有呼魂之子晋，吊望帝以何期，矢叩阍而难进。可怜泪雨之昭阳，更有风尘之长信，桐棺坠马鬣之封，柏路掩龙輀之輴。 
　　 当斯时也，四海惊飞，三灵恫震；溘灵飙而大招，吊五云而长恨。天上将军之铁马惊风，宣陵孝子之布衣扶榇，三百年玉座书移，十六世金铺夜烬。且也刘太尉留于苏北，琅琊王渡于江阴，哭秦庭而归虎穴，卜周鼎而陷龙浔。秣陵王气，黯然欲尽，易水寒风，悲哉正深。将军之树北偃，单于之部西临，假号子舆于城下，不立卢芳于雁门，借蚌鹬之利，逞虎狼之心。北阙之楼台调谢，西山之松柏萧森，太液翻而石鲸惨淡，茂陵废而玉盌浮沉。瞻山河而陨涕，抚草木而沾襟，虽君仇之少雪，实国难之相寻。郿坞为燃卓之地，渐台兴剸莽之军；既追风而西捷，遂射日以南侵。使南朝天子，北府大臣，乌衣则披纶挥羽，黄葛则悬胆卧薪。器成错节，圣启忧殷。祖士雅雍州出牧，刘奉春冒顿和亲，组练艅艎者八百里，鲛皮犀属者十万人。 
　　庶几佛狸无饮江之志，老罴成卧路之勋，而乃东昏侯之失德，苍梧王之不君，玉儿宠金莲之步，丽华长玉树之淫。柏梁建章，则读西京之赵鬼；临春结绮，则号学士之孔嫔。吴歈越艳，鲁酒梁樽。先见乎玉杯象箸，后征夫酒池肉林，问蛙鸣于为官为私，御龙衮于若亡若存；视江都而为武，拟长城而不文，冠盖之银青俱满，朝堂之铜臭相因。但知安石之赌墅，何止元规之避尘，楚囚无新亭之泪，越绝非石室之音，南徐之甲兵不劲，淝水之草木无神，拜蒋侯为灵帝，弋白雁为国宾，宁右则孔愉江总，阃外则祖约王敦，将相皆更始之羊胃，衣冠多南渡之雁民。宜其及矣，况有强邻！ 
　　于是清人河上之师，天室通好之使，未许其冠带春秋，遂致夫荆榛天地；苏属国之旄节终留，庾开府之江关永弃。衣貂帐之千里，逐龙驹之万骑，投鞭则淮水不流，饮马则长江无际，白羽死其孔明，绿帜亡其道济。 
　　嗟乎！扬州歌舞之场，雷塘罗衣之地，一旦烟空，千秋景异。马嘶隋苑之风，蜃吐海门之气，潮上广陵而寂寞，枝发琼花而憔悴。巨鹿沙崩，长平瓦碎，豺虎相邻，蛟鲵远退。鬼有草社之谋，天同鹑首之醉，欃枪空铁瓮之城，弧矢落紫山之垒。天子蒙尘，将军仗义，轵道降王，长安旧帝；朱酒舆榇之羞，青衣行酒之事。白日苍茫，黄云迢递。胡姬之锦瑟新调，代马之丹鬃乍系；玄武池边，景阳宫里，莫愁之歌舞何如，长乐之钟声已矣！斜阳归而燕子秋飞，蔓草平而后湖月起；秦淮一点青烟，桃叶三声渔市，蘼芜遍于故宫，莓苔碧于旧内，平康之巷绝鸡鸣，锺岭之山空鹤唳；风尘萧索兮十二楼，烟雨凄迷兮四百寺。乌啼上苑之花，鹊噪孝园之树。故老吞声，行人陨涕；殷王子麦秀之歌，周大夫黍离之泪，天地何心！山河何罪！ 
寒泛赋 隆武二年丙戌(1646)冬作。为冬日飘泊所作,而烟波之景山河之泪,江海之心与规恢之志,皆寄于篇中。 
 若夫河海之广,虽折苇而可杭;江汉何深,亦浮杯而可渡。况乎方舟一叶,既无濡轨之忧;野航双桨,堪问迷阳之路。能无吊西方之芳草,恸哭途穷;伤南浦之寒烟,凄其岁暮者乎!余也敝裘风宿,短发霜侵。北首而怀汉腊,南冠而咏越吟。夙昔波涛之命,平生江海之心。虽宋玉悲秋,戒魂游于湘浦。而王猷泛雪,还兴尽于山阴。矧乃击水三千,嘨巨鲲于溟壑;通衢十二,泣枯鱼于釜鬶。仲御则海滨击楫,伯牙则山水鼓琴。渉江避世,不厌其深也。 
 尔乃飘零残腊，踯躅穷年。冰池翠洁，寒江碧鲜。木兰倚棹，芙蓉刺船。鹦鹉烟波之舰，鹔鹴风雪之天。呼豨则布帆无恙，唉乃则清桡宛然。驾漆船而非神,乘蠡舟而不仙。三江落梅之雪,五湖衰柳之烟。读空城兮芜郭,凌大浦兮寒渊。秋蓬乱飞,古木微脱。寂寞潮回,苍茫云合。江凫浴其平沙,寒鸦噪其晚叶。动晓气而连吴,弄烟光而平霅。可以远游,于焉寒涉。苦匏浮水之罂,桃叶渡江之楫。荒荒宿雁之霜,惨惨芦花之月。长天劲隼,空汀孤鹜。枫湛湛而流丹,鸥亭亭而失素。数声出浦之渔歌,几点平原之鬼火。迷青雨于荒洲，断黄云于古渡。天鸡之响不穷，海鹤之飞无数。荒丘无字之碑，华屋何人之墓？隐隐遥山，苍苍平戍。伤心半死之蘼芜，满目无花之古树。吊故渚之秋莲，访芳洲之残杜。既击汰于回溪，复停桡于歧路。猿噭噭而呼风，天低低其如雾。 
 柴门半掩之野人，椎笠相逢之渔父。烟水则羊裘见寻，风浪则鸱夷未遇。卫丘一节之竹;南华五石之瓠。御寇之风冷然，子胥之潮时怒。度舲影其若摇，泣榜歌而如拆。清商之曲不调!子夜之声数误。鱼无情而仰沫，鸟欲飞而难度。加以菰芦亡命，风波逝魂。慌悴江潭之客，仿佛芦中之人。惊飙朔雪，桂枻潺湲。纠纠葛履之公子，靡靡衰草之王孙。澄江雨楫，寒酒一樽。月胧胧而虚朗，烟漠漠其黄昏。霜满乌啼之夜，风高鹤唳之村。魂消易水，肠断夷门。濑女以壶浆托命，漂母以一饭留恩。抑古今之殊轨，岂穷途而同论。 
 昔芳景之盛年,丽风花于江表。三春斗草佳人,二月踏青年少。。绮罗彩舫之徘徊,箫鼓画船之缭绕。柳丝春断，梨花风晓。夜夜合欢之花，处处宜男之草。醉杀莫愁之湖，梦尽江南之道。云水迢迢，秋光渺渺。回鸣鹤之吴舟，激采菱之越棹。隔浦红莲，牵舟碧藻。锦帆之月虚凉，彩缆之风微袅。歌舞如灰，莺花已老，访青翰之鄂君，挟西泠之苏小。 
 至若艅艎春泛，组练秋明，三千水犀之甲，十万伏波之兵。黄龙烟迈，青雀云平．军中鲛属，帐下龙旌。火攻下策，泽国长征。兰帛之帆如月，露桡之壁为城。仓海君之意气，桓灵实之功名。三百九桥兮寒雨白，七十二峰兮晓烟青。连洪涛兮废垒，积荒葭兮故营。沧波不极，烟月无情。绿沉冰断，宝刀夜鸣。哭楼船之杨仆，葬海岛之田横。落霞飞而天断，斜月动而风清。同怀三妇之艳，再感五侯之鲭。亡泽中之桓楚，剩江上之陈平。祖逖则临流欲渡，范蠡则沼吴未成。博昌之船已废，浔阳之艓无声。未受灵威之简，难逢仓水之精。榜人再唱，客子数惊。小海则乌鸢已厉，大山则桂树独生。烦郁江鱼之婢，浩荡海鸥之盟。前鲻鰞而后鯆鲄，弄江华而拾水英。虽欲乘槎而问天，不禁零泪之沾缨也．
江妃赋 
 金风劲兮秋水多，枫湛湛兮江始波。搴芙蓉兮愁日暮，泛清光兮荡绮罗。歌采莲兮相思苦，眼漠漠兮迷南浦。送夕阳兮回舟，愁脉脉兮不语。余霞散绮，碧江舒练。流辉溢光，参差曼眩。宛轻飔之仿佛，恍明霞之离合。蔽薆然之菱幰，驾偃蹇之蕙楫。一江皋之丽人，窈亭亭而独立。秀烂发而非声，光四耀而无质。烟雾微合，乍近乍远，云霞璨姿，或舒或卷。悬渊客之明蚌，蒙鲛人之素绡。灼灼兮若菡萏之擢水，飘飘乎若杨柳之凌飙。蕙秀中丰，明艳外发。秋娟娟兮却月眉，春宛宛兮凌波袜。约云鬓而如薄，被雾索而若无。迥窈窕之明眸，逸连娟之曼蛾。弄潺湲而微步，启丹唇而宜笑。倩美盼之一迥，迥余辉之四照。乘兰轺其九气，服灵衣其五铢。称天孙之襄锦，曳缑母之翠裾。笑汉女之解佩，嗤宓妃之赠珰。陋巫阳于神女，鄙素莲放西王。目曾波兮微睇，精骀荡而中疑。守水精之绛盘，定明玑而不移。于斯时也，肃惠风而往来，整玉轪而徙倚。拂琼枝之珊珊，荡轻云而裔裔。玩江华之石英，娱秋光之寂寥。感鄙人之目成，托微词以见要。跽临风以致辞，怀素娥之微欢。翳修裾其如月，吐芳气以若兰。凌微澜其未翔，采翠羽以相寄。怅阴阳之永睽，悲嘉会之长乐。乍容与于江干，倏停轮于山椒。神荧荧其未止，光煜煜其忽摇。右睨上元之冠，左挟湘灵之袖。婉闲闲其笑言!翩善睐而色授。尔乃转盼未终，流光四迸，迅如有神，飘若无影。遥欹耳而远听，隐绛鸾之啾啾。风靡靡而微动;江湛湛其安流。惊众晖之杂还，泛幽光之有无。波鳞鳞兮长往，目渺渺兮愁余。出浦兮素月流，迥船兮碧云合。呼榜人以问之，乃缓歌而见答。其辞曰："沙棠楫兮江上寒，芳草歇兮怀所欢。千里兮沧江，万重兮碧山。江妃归去兮无处所，朝云暮雨兮留人间。"
青楼篇与漱广同赋 
长安大道平如组, 青娥红粉娇歌舞。南北红楼几院开,行人争诵平康谱。 
明镜春风典金笼, 夜月娇鹦鹉, 天涯游子憺忘归。 
画船处处生箫鼓, 有时玉阙朝诸侯, 有时金门征群流,
踏青骏马骄春陌, 满地杨花拂御沟, 醒来锦袖飘歌院, 醉后红牙唱酒楼。 
少妇亲陪青玉案, 贵人尽脱紫貂裘, 燕赵美人颜如玉, 两行珠翠娇红烛。 
楼头檀板怜青绮, 巷里银灯拂绛纱, 三吴年少多游冶, 筵前戏抱堂垆者。 
金钱夜解石榴裙, 丹鬃朝翦桃花马, 风动双环翡翠床。 
端午赋 
 尔逎矩持炎帝，方司祝融，朱明日永，丽节天中。陈柯槭其蕤露，柔条扇其景风。绿泛麦秋;黄分梅雨。凉月隐而纳凉，愁霖深而清暑。度九夏之逝光，忽五日之令序。晞光拂其蕙畹，皋阴沐于蒲塘。丹李垂宝，素槿成行。泛崇兰而欲落，闻鸣鴂而不芳。云垂黄鹤之风，水变丹鱼之浪。语鸲鹆而新调，采蟾赊而相望。桃似人形，艾皆虎状。 
 当江南之芳景，极榜汰之水嬉。彩鹢雷动，锦帆云齐，鱼龙骇，神灵疑。乱汪洋之绿波，拨容与之双桨。相逢莲叶之西，共泛星槎之上。吴姬抗腕而御桡，越女停云而振响。啁啾四发，唉乃一声．晓泛而露荷如拭，晚归而月柳微明．长洲空苑，阖闾古城。家家竹枝，人人桃叶。。红回系臂之丝，青留斗草之袜．绕腕则条脱双钩，泛酒则菖蒲九节。 
 屯兵革之闵酷，遘乡关之乱难．愁中风俗，梦里岁时．寂寞邺中之赠，仿佛江州之仪，地腊谁传，方舟不渡。今年之朱索空缠，去岁之赤符已破。兰非可浴之汤，艾无可系之户。萧条佳节，惨淡余生。盘中角黍，杯底枭羹。缕非续命，缯谁厌兵!兴怀抱石之贞，未遂投江之孝。感慨乌鸢之歌，反复龙蛇之调。家国烦冤，形神相吊。 
 呜呼，三废有恨，百赎何身！虽年年而祭屈，或处处而祠陈．魂归来兮未定，哀江南兮几人


