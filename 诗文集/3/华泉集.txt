　　钦定四库全书　　　　集部六
　　华泉集　　　　　　　　别集类五【明】
　　提要
　　【臣】等谨案华泉集十四巻明边贡撰贡字廷寔华泉其号也厯城人治丙辰进士官至南京户部尚书是集凡诗八巻文六巻鲁中立海岳灵秀集曰华泉之作虽不逮何李然平淡和粹孝庙以前海岱之才无其伦比胡应麟诗薮曰世人独推李何为当代第一余以为空同关中人气稍过劲未免失之怒张大复之亮节俊语出于天性亦自难到但工于文句而乏意外之趣独边华泉兴象飘逸而语尤清圆故当共推此人陈子龙明诗选则曰尚书才情甚富能于沉稳处见其流丽声价在昌谷之下君采之上今考其诗才力雄健不及李梦阳何景明善于用长意境清逺不及徐祯卿薛蕙善于用短而夷犹于诸人之间以不战为胜无慿陵一世之名而时过事移日久论定亦不甚受后人之排击三人所论当以子龙为持平矣昔薛蕙于严嵩为同年颇相唱和及嵩柄国蕙即谢絶往还并削去旧作不留一字至今为论者所称是集乃取送嵩之作列为压巻不免见疑于清议然诗集为贡没之后其里人刘天民所编时当嘉靖戊戌正嵩权炽盛之日或天民无识趋附时局以为荣非贡本志欤其文集亦大名魏允孚所续刋自明以来谈萟家置而不论今核其品格实逺逊有韵之词盖才有偏长物不両大附诗以行视为琬琰之借可矣乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　　校　官　【臣】　陆　费　墀
　　华泉集原序
　　余读华泉先生集葢有世道之感焉昔者孔子曰先进于礼乐野人也后进于礼乐君子也如用之则吾从先进文胜之敝人至以先进为野人此其已溺而不可返孔子岂不知之而犹力为之辨曰吾从先进云云圣人固以为文质彬彬吾志诚在斯焉已且安知斯人之果不吾从也我明当孝庙之世皇运熙宏人文朴茂学古之士并轸而翔闗西则李献吉汝南则何仲黙吴中则徐昌谷歴下则边庭实庭实先生字也献吉之词雄仲黙之词逸昌谷之词苍先生之词温然粹然即人自为家究之缘情示志体物叙伦动轨自然不殊也虽其人已往间尝讽其词犹足以想见其人与夫当时政治风俗之盛今之学士大夫文非左国迁固雄向则亡称诗非丕植明逺灵运甫白则亡称然其气飘忽迅激骤而睹之色惊稍扣之汩汨乎无余味焉何者数先生一于镵古人之精而世学士大夫犹未免掇古人之华也镵精者盛世之文掇华者季世之文今之文吾何敢以季世待之然其视盛世何如哉故曰余读华泉先生集而有世道之感焉先生集旧有本岁久而蚀又遗所为文不载余理济之明年从先生仲子搜得数十篇因叙入集中为重锓之匪徒不朽于先生之词且俾论世者有所考鉴庶几慨然而兴先进之思云大名魏允孚序










　　钦定四库全书
　　华泉集卷一
　　明　边贡　撰
　　诗集一
　　四言古体
　　显陵五章送严介溪宗伯
　　于穆献考叡哲维则宅兹郢方以莅王国笃生我后膺符受厯奕世丕承下土是式
　　滔滔江汉翼轸之墟我后龙翔奄正中区诞基骏命聿绍鸿圗赫赫明明肇阐徽谟
　　帝念孝思继序不忘位号既崇复我天常有严新庙祠禴烝尝是典是彞诞告多方
　　乃命司空伐石京师欝欝我陵大建厥规载经载营竹花卜厘立极考度备物多仪
　　帝属其文经纬七曜贞观崇封勒我纯孝亿万斯年汤孙是诏天人肃肃衞兹隧道
　　隰栁寿林母也
　　隰则有栁原则有杻显允林侯母德且寿母寿维何七秩是望母德维何嫓古敬姜
　　殷殷其雷在山之阳侯政有声闻于东方匪维东方四国是扬母心则闲母体则康
　　体之康矣鬀之黄矣我侯燕喜家之庆矣于百斯年钖福之无疆矣
　　二章章八句一章章六句
　　朝涉篇
　　朝涉美孝子也陈大夫仕为御史赠其亲感而悲焉风人美之故作是诗
　　朝涉洪流夕步江臯凯风吹衣游子心劳
　　岸则有藻江则有鱼我钓我采荐之中厨
　　昔曳里布以献以舞今也则亡敢曜斯组
　　繄祭五鼎厥养乃三禄不逮存哀哀孰堪
　　上冢爇黄下冢回首嗟嗟游子行役已久
　　暧暧暮光萧萧白杨永怀二人曷也可忘
　　六章章四句
　　圃田诗【有序】
　　洪隐君者歴下人也有用世之才而不乐于仕仕且及曰吾弗仕也戢居山东习治圃焉予之不见者十年矣日往来于怀思一见之而竟不得也今年春有客自山中来至京师至京师未久也乃归山中曰洪子之怀子也甚甚于吾子之怀之也吾归矣子盍有言乎予曰有是哉洪子之为移文调我也则幸矣作圃田诗以美之
　　圃有田田田兮宜我硕实连连兮
　　圃之中兮有田可宫我构斯崇维柏维桐曷以弗永终圃之周兮翼翼盈我畴兮畴有秋兮曷其求兮
　　一章章三句二章章五句三章章四句
　　泉之濵哀隐士也
　　泉之濵兮白石磷兮以饮以濯育吾真兮
　　泉之浒兮锡之土兮载濬载渠溉之溥兮
　　人之坠矣泉之匮矣瞻言跂兮众之喟兮
　　三章章四句
　　山之阳送朱子宜归省【三章】
　　山之阳兮有春者晖草之华矣将子言归
　　山有泉兮防防其流子之归矣谁与我晤游
　　子之归矣登堂寿母何以赠子曰有春酒
　　五言古体
　　次韵题豫斋扇
　　适意无多言一笑成莞尔我心寒沙月君心古潭水莫作江上波随风夜中起
　　送别台峰
　　皎皎中庭月照此离客顔月沈防有升客去何当还采采园中袅袅不可攀草木本无知枝蔓相钩环如何宦游子岐路长间闗散如蓬逐风聚如云在山聚散本莫期毋嗟涕潺潺
　　茗屿
　　湑湑海气白楚楚衣冠聚谁开髙奥灵太尉体光贮缅仰世则公乐兹清茗屿
　　盘谷
　　佳气何盘盘松柏丛林壑上有大宗祠棠棣华繁鄂始自一人身分此千万络
　　宗防庙
　　庙貌俨生存妥灵绥后禄水木有本源十辐同一毂四百余年来因之序昭穆
　　时思堂
　　苍凉海日曙堂下森兰玉愿言永孝思俎豆差繁缛岁岁荐烝尝采苹清涧曲
　　环翠楼
　　楼前冢累累陇上麦青青岛雾开逺岫海霞明空庭夜半松声作凄其不忍听
　　延月轩
　　松上有海鹤松下有泉石轩中几格明轩外狐兔迹延览兴遐情半窓山月白
　　望云亭
　　觱沸此槛泉脉自龙湫来飞出两白龙划然丹壁开倚亭望长云从天喷风雷
　　世祀田
　　朝耕髙奥田莫耕髙奥田粢盛戒清酤伏腊击肥鲜良哉古人意以此奉周旋
　　观苏门山圗
　　昔予只皇役弭节苏门山展眺孙登祠薄暮松扉闗凄风振林木防防流区寰如聆长啸音来彼白云间又如见青簑囊琴弄潺湲缅怀沈冥志上与沮溺班一别期再游欲往途路艰临圗起遐想延伫久忘还
　　再游石门洞
　　苍然郭东山百丈萦青碧石门忽中断窈窕开仙宅遥窥日月深却转烟雾隔中天屹楼居星斗挂几席芳岩绮绣丛巘围苍壁山鬼不避人惊猿啸窥客披榛上孤亭奇观壮心魄穷崖倚天悬瀑水半空射髙流横杂佩直下垂疋帛分作四山喧散为千顷泽初冬天未寒晨曦映岚赫重来意弥眷独徃任所适信美惬心期胡为老行役终然脱尘网髙举凌风翮
　　送王内使敬夫归省【以尊甫诗灯花开赤焰喜鹊报清音为韵】
　　归骖慕乡土欲止不可能朝发华阴祠日夕过灞陵风林散轻雨山店明春灯忽忆旧时路别来如更増蟏蛸缀檐牙游子行到家邻里登墙头顾望纷且哗堂前列车马堂上生光华何以为亲寿宫衣明绣花草堂近终南采兰日往来兄弟各相勉行歌咏南陔亲心日以恱亲顔日以开闲时语家庆笑指庭中槐春潭水烟青春岸杏花赤宛转沙上径依依记行迹濯缨清浅流还坐旧苔石鸥鹭了不惊遥应识归客春分酒初熟香满青门店匹马随双童穿林复经堑夜窻清梦里花笔生彩焰好是南山灵相寻索诗欠我思何所在乃在樊川沚斜月照虚梁微风动芳芷悠悠抱沈念脉脉感前喜尺练难重持春冰限双鲤君陂水多鱼我湖山有鹊一飞与一潜各自相娱乐同游京辇下十载镇如昨昨夜问君行朝来宦情薄君才比天马髙躅不可蹈我心寔亡羊多岐赖君导闗山一为别轮轸何时到感激木篇琼琚愧相报枕书卧南窓月黑灯不明遥夜无近梦深交有遐情鸣琴写幽怀调苦弦亦清曲罢不成寝髙林啼曙莺秣马西送君行行古城阴长亭短亭路千里万里心春绿变山草连连冈与岑归林渺烟光彷佛闻车音
　　送陈文鸣
　　郁郁深涧松冬夏不改青濯濯江栁花随波化流萍羡彼五陵客终朝宴芳腥三楚多秀士皓首穷六经谁为尺一书荐之升王廷
　　达人防髙义立志不茍同长啸六合表傲睨一世中君看今日顔不及昨日红乘运各努力扬休树德风頽年傥相值跨鹤蓬莱东
　　次何逊落日泛江赠鱼司马之作奉送刘美之
　　相投已盍簪相赠还留带昨暮长安西今朝苑城外谁言车马地复得须防会会君心暂恱去君心转切秋岐蔓寒草隐隐烟不絶归鴈影聮翩坠叶声骚屑端居尚兴感况乃万里别桂舸泝江湘何时到蛮汭蛮水夜悠悠月明登郡楼幽兰翠萦渚紫蘅香绕洲应歌楚人词坐惜勋名浮
　　美之席上限韵送别二首
　　恻恻重恻恻当歌忽成黙客车驾双轮欲挽不可得华灯粲宵焰殷勤照行色月转庭榭光风起檐树黒谁能理朱丝为鼓长相忆
　　悠悠清川波矫矫风林翼翼飞邈难止波去何时息怜君万里行莽莽天南北罹纷有孤操涉逺无近力不见寒松枝岁晚青更直
　　赋得将有事于西畴送王中丞致仕
　　发春惊蛰始土脉动渊泉时雨宵既零浮阳蔼平阡夙兴饰耒耜驱牛登广原竭兹畎亩力感彼农父言穑事依东作天时易流愆南邻有逸夫日晏髙枕眠四体茍不勤何以穷岁年
　　送王叔武使河南便道省觐二首
　　黄河三尺雪冰厚不可解使君白马来青云见风采萧萧梁园竹秀色遥相待邹生与枚叟借问今安在日暮登吹台含情向千载
　　奕奕明农堂脩楣耀晴彩堂前春草绿堂上春云靉游子日下还宫衣试新防夕膳饪鲜鳞晨羞荐芳何以祝亲寿如山复如海
　　章氏园饯别升之分得木字
　　中园飞雨过逍遥散遐瞩青云荫华榱回飚撤炎燠百卉何葳蕤芳菲鲜如沐驾言赠逺人采采沟中绿迟回未终极阳景沉西陆归骥嘶长林翔禽鸣髙木感物多所思褰裳以踯躅踯躅不可留何以慰衷曲
　　送王盛
　　朝辞双阙下暮抵三河宿古戍早鸿稀荒城寒草绿上官山吏拜行县村童逐冉冉松间亭何人伴幽独
　　秋郊别意为汝南孟翁补作二首
　　驱车循广术言返故乡县晨光一何绮熹微散秋甸宛宛墟曲中盈盈露华因之感游寓物候倐已变岂薄骨肉情遥重桑梓恋
　　桑梓在何许蔼蔼汝南村绿丛带长薄清川映柴门言别上春时当秋始来还禾黍一已获膴膴见髙原落日樵牧归凉风散鸡豚登堂见邻叟呼儿具盘飱依依丘中情欵欵醉后言即尔足为乐安用乘华轩
　　别刘子二章
　　文车驾四牡迤逦度层阿伊人秉朝宪结绶辞承华飞龙御宸极期运亨以嘉甘霖雨九天皇泽被幽遐顾念囹圄子累累诚可嗟宪章茍不渝殱戮岂在多行哉布天惠庶以和邦家
　　昔我二三子弱冠登皇朝并迹协兰芳聮翩振华镳朝出长杨苑日夕憩平臯逝矣终遐月绸缪以逍遥顾子迈南江刘侯逾上郊嘉好一乖别驰光倐飘飖临川睇浮云结思如回潮
　　次韵赠李子行之如陈
　　迢迢阻欢宴戚戚伤离居离居结中怀郁郁惨不舒若人美无度贞抱冲以虚朝为同朝客夕暮隔林墟林墟积秋霖流潦不可除四野晦苍苍行行安所如驱马临大道瞻顾空踟躇
　　奉送大司马华容刘公致仕二首
　　蔼蔼东山云覆彼山下堂乘时播皇泽从龙弥八荒八荒辽且邈下上以翺翔龙逝鼎湖隂云归故山阳何以慰蒸庶私衷郁彷徨
　　草堂何所有有兰复有芝采采山之侧飞仙相与期寄傲云霞问可望不可追抗手谢城市去去从此辞徒遗髙世风永系来哲思
　　为杨子赋别母诗
　　青骊载华毂宛转度秋坂母氏逺别离客子心缱绻行行采芳蕙缘陔复循畹山风夕飘飖吹我车上幰车行不可返母去日以逺何以保黄发对子加飡饭
　　追送宗之宪副不及
　　卧疴起恒晏出户客已行征车扬素尘窈窕逾层城行行遵故辙阡术纵以横望望不见君悠悠伤我情清川回白日可以鉴中诚
　　送沈仁甫归省二章
　　瞻夕临广郊欢宴良须防之子驾言返髙登郁踟躇不惜形影濶所悲岁月逾三江旷绵邈悠悠限东隅征途慎所须愿保千金躯
　　品服燿有辉班裳以裼之桑梓诚可恋道路安足辞馨羞洁甘防爰以隆孝思徘徊膝下欢婉娈及良时修龄欲有祝永与南山期
　　元夕致仁宅咏灯送别
　　佳辰逼元夕宴语春雪余梁灯一何艳流光照离袪灯烬可复燃袪解难重挐盈盈江上心感念成欷歔相看已不极相忆当何如
　　赠王文熙五首
　　阳鸟流归音空堂春风早居人结逺梦行子就长道鸡鸣东方白整驾何草草叹息素冠诗繁忧满中抱总辔城东门绻绻行子辀郊原茂时卉林薄鸣春鸠登髙眺连冈川途邈且脩俯睇川上波泛泛鳬与鸥一为离群感泪下不能收
　　昔子往恒山仓卒不我辞朅从恒山至鞶绖何累累素室曜朱火哀哀读防仪一读一长号再读声转悲咄嗟荼苦心逝者宁见知
　　逝者为何人寔惟子先公往昔涖吾土蔼蔼多仁风土人至今思譬若考与宗梁木一朝毁伤哉吾道穷对子揽长涕谁谓出无从
　　平居恨迢逺卜舍依我庐如何别我去三载天一隅留之叹无因欲往路崎岖形影隔参商托彼云中书不如斯须立暂得话踟蹰
　　再送文熙二首
　　夜久河汉横春堂别灯黯风凄鸟初动露重花犹敛明发不在兹重闗为谁掩
　　离言不可听离怨不可书一日比三秋兹言良非虚江深云木逺去去将焉如
　　送县令代刘永宁作
　　南邦有佳士淳朴君子风登朝十年余墨绶犹在躬维昔治莆日化与由也同监司匪宣尼谁哉赏其功再命涖恒山冰心晚弥笃予惭旧令尹有政不可告驱车蓟门外把酒燕台曲大道坦且直一试千里足
　　赠何邦彦
　　花林霁宵雨柔碧光离离美人驾行车迤逦双轮迟轮迟无终极亲爱从此辞何以结绸缪玉瓶金屈巵浮云暗长路奄忽天一涯穷谷多狼豺水蛰虺与螭客子戒逺道行行欲安之
　　行行欲安之肃肃持邦刑借借于公誉峩峩髙汉廷君心如列宿照野何晶荧又如日在空皎皎悬丹扃岂令囹圄子恻恻归沈冥
　　别熊子三章
　　驱马陟前阪惆怅送子归良晤未及终车徒忽已违阴风蔽天地砂砾惨阳晖葵霍不自谋众禽相与飞五里一反顾十里一徘徊徘徊不可见泪下沾我衣
　　车徒去弥逺言驻澧水阳婉娈谐二亲春晖丽髙堂堂下班马鸣意气何扬扬暮甘复朝防为乐良未央嗟彼时役牵闗途迟翺翔
　　翺翔适岭海路衢悠以长车前建隼旟车后拥干将击兽须击虎刈萧无及芳丈夫志万里遐逺安足伤颙颙霄汉姿皎皎冰蘖肠勗哉保终誉慰我亲故望
　　别汤子五章
　　闗途郁迢逺卉草青已发骢马何駉駉向风呜不歇广隰流春霏层岑翳圎月迟回去不忍引领望京阙京阙邈难覩萋萋苍树林沈沈天宇夕霭霭浮云隂丈夫万里志烈士千古心凤鸟久不鸣谁哉继其音弹子匣中琴写我心曲悲我悲良自谙子琴知者谁不惜去日早但恨来日迟何当假羽翼送子川之湄驱车井陉谷扬斾汾水流翺翔览四极迢遰陟崇丘遐陬歴岩巘幽访浃原畴勗哉利尔涉风湍寡行舟乔木多劲柯直流无反波哲人秉孤操孰云光可和嗟彼黄雀吟感此卿云歌悠悠向原隰惋惋将如何
　　吴将军巡闗圗
　　戎马岁南牧汉军劳北防军情异主将冷暖须共尝朝出潮河川暮过古北口边烽传羽箭朔气严刁斗月下黒山晴分明见列营霜欺征袖薄石报猎蹄鸣三军晏然睡我亦倚吾枕天子不可惊长怀亚夫寝
　　清白传家卷为刘安之题
　　清如渭川水白如太白山邈尔清白人遥在山水间至清不可淆至白不可湼传子复传孙一心如一辙山同今古色水同今古流清白茍不变山水同悠悠
　　题白岩画松圗
　　古松何童童独立难可羣岁暮倚冰壑偃蹇凌苍云脩标有逺荫直干无曲文匠氏茍不遗宁避斧与斤
　　题杨氏所藏画
　　翩翩水禽飞灼灼水花乱柔艳杂幽声纷纷满芳甸悠悠画中意泼泼天机新彷佛曽游处江南二月春
　　题画
　　空江夕烟敛日色沙上明轻涟漾兰楫嫋嫋秋风生白云满层阿林光带髙城姬文去已逺讵辨垂纶情
　　题放鹤圗集陶句
　　野外罕人事灵府长独闲登陟千里余晨夕看山川山川一何旷亭亭月将圎云鹤有奇翼一盼周九天但使愿无违甘以辞华轩念之动中怀放意乐余年吁嗟身后名百世谁当传
　　答顾华玊见怀之作
　　离肠如车轮万转不计程咫尺阻言防何殊在山城闲曹事稽纂文墨纷相萦不见马上人空闻马蹄声揽衣步幽闼脉脉牵遥情屋上春鸠啼树杪浮云行坐惜韶景暮江臯芳杜生
　　赠徐子
　　丹枣何累累朝日燿其光上有同林鸟飞飞鸣且翔行子逺于役携手登河梁旧京渺安之江永衢路长戚戚里中语依依川上情驾言往相逐无舟何以航乖离去则已但使心无忘
　　赠友
　　春阳初献岁芳树日以青送逺及近郊何由申我情我情方郁纡君驾不可停瞻彼飞鸿翼聮翩共遐征奕奕云中河烂烂川上星中愿渺难遂伫立以屏营
　　醉中呈时大亲丈
　　忆昔别丈人倐忽八九春往年虽暂逢契濶无由伸寒冬阴气固微阳照广津送送不及逺千里空劳神今来芳草时言作上国賔青袍耀垂杨移家住京尘吾亲适试吏相过无昏晨见母复见姑此乐难具陈佳辰展良防味寡情则真相顾各踌躇何以序情亲醉别勿草草挥手天涯人
　　逆旅中防同年杜子廷献因怀其弟廷陈省元凄然增感
　　月缺还复盈木枯还复荣如何泉下客一死无重生芳筵列时彦栖栖见遗兄昔同賔荐来双璧价连城今为失侣鴈徘徊哀且鸣存亡一兴感四座尽沾缨孤坟背山郭宿草萋以萦死者亦何知绻兹骨肉情长歌欲相慰弥使心怦怦
　　维洛美刘子也刘子仕洛为大夫作室以奉母君子名之曰荣养风人美之故作是诗焉
　　维洛有崇堂宛与伊阙京层构何崔峩仰观浮太清青云结悬牗丹霞丽飞甍鸡鸣事甘防爰以隆孝情定省日在兹致美良匪盈嗟嗟宦游子百世以为荣
　　荣名本天爵匪直耀圭组之子仕京洛膏泽被遐土膏泽被遐土皇鉴亦孔昭烜烜循吏称洋洋流汉朝寔维慰母心居处良逍遥
　　逍遥复容与降陟在斯堂萱草杂杜衡罗生前后厢循基抚婴孺登俎挹华觞俯睇洛川流顾瞻嵩与邙优哉乐相乐千春寿未央
　　奉赠少司徒华容王公致仕
　　大谷霁长霖回云媚山泽流潦岂不广孰云泥吾轭朝谢司农卿夕为岳阳客皇眷良在兹行止各有适有适非盘敖眷言反初役解彼府中绶归我湖上宅葺宇依清涟跻山憩石幽栖谢生虑静便终日夕矫矫云际鸿谁能制其翮
　　赠阎允中
　　郊月隐寒树喔喔霜鸡鸣翩翩随阳鸟悠悠惮遐征客车履晨发迤逦逾层城清川带长薄绿芜萋以荣江路东南驰行子慕脩程金陵帝王宅佳丽夙遗名吴观霭岹峣晋丘亦峥嵘凭轩一回眺千载有余情
　　伯川子仕为地官大夫能其官且有显陟矣一旦思其母夫人解印绶去予知其必有以也取六义之比赋有兔诗二章以美之
　　有兔何爰爰宅我中谷阿中谷一何邃山石郁嵯峩脩篁荫清风秋鞠扬其华于偃复于息为乐将如何月明流夕光零露白湛湛饥食野田草困息山石隂物性有固然卫生良已深不见虞人罝肃肃施中林
　　答石峯见怀之作
　　斗柄当西南河汉东北倾零零露华白晶晶天宇晴微风度广阴熠燿时复明卉木日已黄秋气日已清念子理素瑟苦调多离声嗷嗷失侣鴈泛泛随波萍会合固有期此际难为情
　　露井梧桐凋杳杳秋夜凉眷言怀美人展转何能当纎月挂西牗微明照我床皎皎琼树姿寤寐如在傍近离已不堪况乃途路长谁其絷子马慰我心彷徨
　　寄弟赋
　　忆尔别我时日照河边栁痛哭别我去上马犹回首知尔爱我心不殊足与手徘徊望行尘伫立沙上久弱弟复多病相思伤我神尔须为孝子吾已愧忠臣膝下三春梦湖南万里身晨昏甘防暇休对说烽尘
　　戏简王临安同年
　　子虎溪渡送子龙陂桥出城不相见征盖倐已遥百金买江鱼千金买春酒期子会宜城飘忽过潼口追子汉江曲望子岘山头子有室家好岂知途路愁暮投城外寺急雨响髙屋安得与子同长歌对银烛子程勿早发吾驾亦早留风尘莽南北一别动经秋
　　右揆邹公由齐入闽齐人有华泉子者与公友抱病不获出饯作诗以遗之
　　懊恼复懊恼鸡鸣一何早病夫掩闗卧游子就长道姢姢窓中月照见窓下草室迩人遂遐离忧坐堪老黄鹂鸣树颠嘤嘤求友声佳人逺言迈牵我幽思情思情何绵绵绵绵复萦萦出门望轩葢道阻不可征霭霭山气浮晶晶川云平鸿鴈方北飞谁哉达中诚
　　华辀耀朱斾宛转凌春山朝辞邹鲁乡暮过梁宋间美哉南邦化梦寐开心顔丈夫四方志车马胡暂闲绻绻东人怀何时复来还
　　荣恩介寿诗为陈矩庵中丞乃翁作
　　中年谢簪组将以遗世荣晩岁沐崇恩封诰来承明金章既煇霍廌冠亦峥嵘升拜天子光闾里咸震惊悠哉显扬志爰毕游子情
　　白云何飘飘覆彼白下门游子限江郭登望穷朝昏孰云三品崇能报防极恩休光烛遐土膏泽被元元庶以立脩誉永播干与坤
　　乾坤荡无极客子日行迈永怀将父吟陟岵发潜嘅闲登楚丘望长川皓如带髙榭鸣凉蝉秋风起江介烟中树如荠隐隐见吴会
　　吴会有髙楼上切星与斗北牗临湖南窓对钟阜楼上一老翁皤皤垂白首服食皆烟霞圗书是賔友虽为中丞父何异商山叟谁歌难老篇愿以祝眉寿
　　贞寿诗
　　水上双鸳鸯一失无再偶良人弃妾去白发闺中守竹老有古节松老无柔枝峩峩青山石万古色不移谁为贞寿歌请君歌此词
　　赋鹤翎扇寿江翁
　　白羽白且鲜制如秋月圎青云相与媚皓雪避其妍出入仙翁手逍遥以蹁跹招彼蓬山侣乘风下芝田万寿同所归飞飞凌紫烟
　　刘克柔迎养二亲乞诗为寿以人生七十古来稀七字为韵
　　人生有良愿莫如翁姥健生儿无令名虽寿安足荣七岁燕山道重来见秋草十月到官衙蠏肥霜菊华古称逺游苦今知逺游乐来去何翩翩云中度双鹤稀年具庆稀勿轻莱子衣
　　西台遗恨为吴克学御史作
　　晏眺当沈晖南山正巍巍孤子天涯心邈与哀鴈飞鴈飞各有止孤子心无依念彼堂上亲乔年邻古稀经时客梁宋苦恨温凊违何知变故来绣服更麻衣整驾返初辙洒泪临江圻人去秋堂空凄风吹繐帏嗟嗟宦游苦不似前时归
　　稽勲冯子佩归治祖墓
　　油油上谷路飒飒秋风起落日客子归寒烟满墟里墟里夕灯明临堂哀泪横无复报刘日空陈李密情携儿负畚锸自辟山中土坎坎彻下泉双棺闭幽户幽户不重开向山髙筑台他时华表上应见鹤飞来
　　城东尼寺哭妹三首
　　佛居峻且中有嘉树林惊飚陨其芳柔叶垂广阴青阳讵能几朱夏奄相临一为生死哀感我涕盈襟生为同胞亲死为异域魂魂升不知返亲断有余恩列几陈羞饭芳醪湛空尊阴风吹薄帷惨惨白日昏徘徊复何见恻怆难具论
　　平生处闺闼不识门与逵孤魂荡幽邈广野将畴依旧国逾山河反葬路逶迟寥寥禅宇空亹亹芳序移死去长已矣徒令生者悲
　　次东卿韵挽北村秋官
　　昔我师事公公以我为友长安车马地相从十年久如何永潜翳冥卧西山亩敢谓涕无从离离满衣袖喔喔鸡乱啼皎皎月在墙立马古城下长歌尽余觞咄嗟霄汉姿今返冥漠乡
　　公昔较我艺弱冠举于乡公子复青年探花冠羣芳浩荡云中衢接羽相翺翔思公不可见断絶我中肠我才踈以拙应答多后时长怀陇头吟负公十景诗公今卧泉壌陇树生新枝何意述德篇翻为断肠词昔公谢病居坐卧释子牀药物虽见亲书帙犹在傍中宵激昂志江汉相与长哀哀七尺坟漠漠春芜荒
　　经西湖
　　皇围寂脩夜驰路直且长湖贯其北流水何汤汤孟冬寒气交原野下微霜众芳各以萎鸿鴈哀南翔俯视清川波仰看明月光凉风吹我衣俛首思故乡故乡不可返揽辔止彷徨
　　天寿山行
　　石门凌旦啓驰路直且长青山白云合四顾郁茫茫苹藻秀空涧黍稷亦登场哲王敦孝理陵邑事秋尝予本草野士谬职参奉常敢云俎豆娴亦已阅星霜萦回度墟曲宛转厯岩冈蒸岚侵我肌零露沾衣裳沾裳讵足惜鸿私难可忘
　　入鑵石口四首
　　濯足秋涧水水寒清见沙凌兢不可渡碎石如狼牙童子欣暮晴笑指东峰霞
　　穿林复渡河佳兴未能尽每当路穷处更着祠官引山女何处来石上洗秋菌
　　西登鑵石口鸟道不盈尺连山树如绣云中日将夕不闻樵采音但见虎行迹
　　睥睨接崇岭白处生浮岚上有百尺厓下有千尺潭尔非豢龙子那敢穷幽探
　　庭臯
　　清露下庭臯兰缸照虚牗幽人已复醉更酌尊中酒登登髙城柝深巷鸣鸡狗夜久不成眠倚防看北斗
　　西轩诗为襄垣府将军作
　　朝光丽朱邸夕雨明绿芳阳休一何嘉顾眺临西堂西堂郁以邃杳杳尘务絶右圗复左史回翔尽髦哲宛转膝上琴窈窕邺中吟吟以咏我怀琴以宣我心淮南建黄屋梁王辟东苑侈纵匪不娱终以冒皇宪皇宪不可冒侈纵不可延美矣王孙德永兹黄髪年
　　七言古诗
　　分韵得岳字送邢侍御出按秦中
　　函谷闗头鸡喔喔骢马凌秋向西岳岳前石子何荦确绣衣侍者斧在握冠上神羊峩一角西抵龙荒北幽朔百二河山眼中邈渭水清清泾水浊须君激扬无惮数
　　赠陆文质归云间
　　桥西落日桥东虹碧烟黯黯秋正中九峰仙客泛槎去鹤氅虬髯吹晩风槎头乞药人如市共说神方能起死海上传来语不虚青蛇本是龙宫子月光星影动银湾河鼓天孙指顾间长安亦有君平肆莫避云涛隔岁还
　　题程时昭所藏画鹤圗
　　程侯手持双鹤圗索我为作双鹤篇髙堂展玩羽翮动碧落青丘如眼前丹青尔何人天机入幽渺防霞殷殷江日晓双鹤如人立松杪跂者自跂鸣者鸣华亭辽邈缑山杳宛转如思珠树林苍茫谁识九臯心吴王郭里秋尘满汉帝坛前春草深西山玉台不可见东溟金灶已难寻吾想丹青人前身恐兹物华表归来气纡郁五里徘徊月中宿不然形神安彷佛程侯程侯霄汉姿三春作郡楚江湄休令怨唳分行去化履升云会有时
　　赠张氏汝吉汝诚兄弟
　　鲁川何迢迢太行亦苍苍行人跃马出门去何异飞鹤东西翔爱君此行饮君酒君家弟兄古未有夕郎清迥雕鹗姿秋曹盘礴雷霆手朝论同归揽辔年家声况是埋轮后青春衣绣下中台山东山西花欲开休嗟羽翼经年别早喜阳和及草莱
　　送欹湖赴湖南提学
　　征旗带落日出门君已遥层城不隔梦夜度卢沟桥卢沟桥边山簇簇故人却在城南宿谁令相见转多情翻恨迟行不如速江汉风烟迟早春闗山雨雪暗边尘临岐莫动殊方感予亦东西南北人
　　游三岩洞
　　括苍山丛纷阻脩我来处处归冥搜南明双屐始着地探奇又作三岩游三岩三洞神仙府重门窈窕烟霞古山鬼终天防秘文巨灵何代烦神斧鸾骖鹤驾不可寻飞萝悬茑自阴阴挥杯独酌岩中水一片清冰澄我心丹丘碧海寻常是叹息终年在城市便拟稽生着絶交长向山中访松子
　　题髙軨画竹
　　武陵豪士仙中人清和洒落无纎尘平生富贵不足道笔挽造化回阳春坡真可妙最堪惜老息森严露形迹鸥波亭外寂无人五云山气凌秋碧山气凌秋势薄天凝云挟雾快腾骞巉岩峭壁几千仞此士直欲穷其巅从来能事不受迫醉里兰亭难再得东君此幅何自来千金宝劒连城璧枝榦依稀丛叶同天机妙解却难工就中一片飞白雨烂然琢玉寒玲珑蹇予最好潇湘景见画令人发深省曲处疑闻爽籁生深中似觉阴风冷半窓疎影和醉眠斑管春寒诗思牵玉蝉冷吸鹧鸪露文绡细簇玻璃烟却思乡国频相见自谓相求当不厌呜呼豪士不可追何时为扫鵞溪绢
　　送董生归四明
　　昔年见子黄浦上义手向人持礼譲石麟天马惊殊相今年见子披云楼珠树凌空剑倚秋乘槎归作广寒游杏花香里樱桃宴草色罗袍碧于淀明年此地重相见
　　送秦用中文学
　　玉真台下三间屋屋后有松前有竹广文先生双鬂秃长对青藜夜深读有时不巾亦不服独跨痩驴携短仆五老峰前看秋瀑有时芒鞋步江澳月落诗成江鬼哭石底流泉手亲掬归来煮茗窓下宿清梦蘧蘧谢粱肉鸟声堕枕猿挂木红日三竿睡初熟食罢晓盘歌苜蓿为剪溪云封尺牍长安故人劳逺目
　　送钱士宏监税杭州
　　城头旭光翻早鸦水部使者驱行车行车悠悠向何处未到行曹先到家行曹去家余百里檇李西来岸如砥吴岫云连越岫云西湖水接东湖水鄂王庙前春草青苏公堤上花冥冥炎州逐客应相别想见鸰原万里情
　　孺子宅送程南昌
　　豫章城南髙士眠豫章太守榻常悬汉廷使者召不起土室蓬门江水边江水悠悠朝市改故国荒凉宅安在墟里遥看变夕烟墓田谁为羞春使君五马双朱轮露冕乘春意气新下车先问南州客恐有当时下榻人
　　醉中赠王少尹
　　阳城少尹才且贤佐邑三载名流传相逢尽道是青天恶少豪徒不敢前松庭人静春草芊邑中老幼髙枕眠政成奏绩来日边声光赫赫谁能先冢宰见之呼少连大书上考朝廷宣长安雪梅开早年手捧尺檄别我还城馆寒灯开夕筵银河挂窓山月偏欲醉不醉心茫然天明一笑上马去他日重逢赤黻悬
　　赠尚子
　　意气凭凌一当百闗西儒生五陵客少年学书复学劒老大蹉跎双鬓白门下诸生半赐麻闺中小妇犹炊麦布衣东来谒天子春日醉卧长安陌陌头花絮夕纷纷琼阁如天隔紫云浩歌翩然却归去眼底谁是平原君
　　寿许太宰
　　明公昔乘御史骢问俗直过东山东海底鲸鲵失巢窟草间狐兔无留踪明公今曳尚书履手握星枢正天纪诏草亲劳主上裁蒲轮特为苍生起白首兼持将相权中朝五福几人全威加朔漠三千里身系安危四十年明明衮职谁能补籍籍人称仲山甫不独芝兰满迳庭尽看桃李填门户桃李阴阴寿域开帝垣西畔接蓬莱朝回欲致长生祝笑对南山歌有台
　　挽听竹山人
　　江雨夜合凉云秋江翁骑龙上天游玉棺沈沈土门闭江翁只葬江头地江头苦篁风叶老下有巾车往来道相逢啼杀感恩人泪湿斑花愁不扫斑花自湿人自哀江翁一去何时来烟波冥冥渺千里空托招魂赋湘水
　　吴将军辕门夜宴圗
　　营门花发春酒香浓防驼酥炙黄羊美人娇歌健儿舞蜡凤啼风月当午髙帘飞幙丝吹腾觞波栉栉梁云凝主人醉眠客不醒探兵枕戈戍烟静














　　华泉集卷一
　　钦定四库全书
　　华泉集卷二
　　明　边贡　撰
　　诗集二
　　骚体
　　山有云赠闲翁也闲翁家于婺水之上既寿且康其子佥宪君宦游山东以不得恒侍左右为恨客有为之作望云圗者野史氏闻而感焉乃援琴而歌曰
　　山有云皓其光兮以飞以扬兮覆我翁之堂兮我堂兮日闗我翁兮在山云朝出游兮暮来还视我翁兮寔居其间嗟嗟山之巍兮云则永栖我翁之乐兮千祀其无涯
　　薛封君挽歌三章
　　泬寥兮江门公之逝兮鹿豕羣奔公今何居兮泉扃郁幽谁与公兮遨游
　　泉扃何有兮厚土绵绵上跱松柏兮下奠泗渊公宵处兮昼尔瞑洞神理兮暧千年
　　弦诵兮初尝公渐兮四乡绿桂兮青峤有严兮公庙盍来兮慰我人懐兮
　　贾太史母太安人挽辞
　　中寝閴寂兮夕风以雨灵薄阴沈兮莓生于庑棘人返兮恋恋杳慈顔兮莫予覩厯庭宇以周望循园庐而抚膺揽堂背之故谖缤杂遝兮落英撷芳荃以为防奠桂椒以为浆灵偃蹇其至止怛进拜兮彷徨杉轝兮柏輀文骊兮素旂啓殡宫兮山之阿送母氏兮永归重曰茫茫厚土閟虞渊兮白曜回光烛幽兮陟彼峻屺睇流云兮神理超遥眇氤氲兮嗟予寡翼安彼遡兮穷祀剪剪悄终慕兮
　　野泉词为郡守髙子洲作【时以述职如京】
　　野之水兮悠悠子不乐兮逺游子逺游兮要津怅予独兮水之濵水濵兮踯躅泉弥弥兮波绿愿从子兮九重化霖雨兮随飞龙龙飞兮在天膏下土兮吾泉与子归兮泉之野以逍遥兮冬夏
　　乐府
　　君马黄赠祝仁甫
　　君马黄我马苍两马相逐君马良君马来自函闗道我马空山食秋草忆昔两马初学行长安见者神色惊鲁坰骊黄未足论衞丘騋牝虚驰名岂料长成人少顾十年不踏天闲路逸羣翻惹太仆嫌腾枥正中奚官怒以兹流落在风尘南走荆梁西入秦自伤万里汗流血谁道五花云满身弃置不须怜我马君马亦在盐车下疾足由来控者难骄嘶自合知音寡吁嗟君马天下无且向沙塲暂秣刍北来司马今伯乐肯使君王空按圗
　　杜蒉
　　旷饮调饮臣蒉亦饮酒生微波天风凛凛子夘不乐君臣始终爵亡言存千古无穷
　　纪叔姬
　　国亡君亡吾将何归父母邦鲁先君垅酅归不于鲁而酅是依乌乎贤哉其纪叔姬乎
　　石祁子
　　冠佩则兆吾弗敢知吾所知者吉凶异仪或兆或否偶邪非偶大哉礼云臣子常守
　　四友亭诗有序
　　序曰镇江之墟有亭峙焉左松右竹前梅后柏许氏四兄弟之所居而友之者也松友伯焉竹友仲焉梅友叔焉柏友季焉是盖齐坚普贞异体一情者矣昔姜氏以同被为怀田家以感荆再合薄俗敦焉古今人岂异也路逺靡致髙风难挹爰征厥好声为四诗虽莫助于友于要亦无辜悬慕云耳
　　伯氏曰我所友兮在徂徕直榦矫矫排风雷千秋万岁倚崔嵬美人赠我云锦青何以报之松下苓朝飡暮饵通仙灵驾青牛兮凌紫庭
　　仲氏曰我所友兮在淇澳苦节姢姢乐幽独千秋万岁无剪扑美人赠我绿锦裾何以报之竹上茹朝飡暮饵劲且癯驾青鸾兮凌紫虚
　　叔氏曰我所友兮在孤山繁英灿灿开氷顔千秋万岁倚清寒美人赠我素锦緺何以报之梅白华朝飡暮饵神精和驾青禽兮凌紫霞
　　季氏曰我所友兮在新甫铜柯蹇蹇霜皮古千秋万岁辞斤斧美人赠我翠锦裙何以报之柏子仁朝飡暮饵容色新驾青虬兮凌紫云
　　迎神
　　陟巉岩兮望九嶷云兮灵御驰裸二女兮骖文螭飞蕙葢兮搴翠旂沅湘兮无波涔阳兮际霞风伯兮前导欃枪兮后罗山有木兮木有松怀重华兮心忡忡椒酒兮鼍鼓逢神之降兮风沨沨将愉享兮君山之宫
　　送神
　　重华兮降歆湘君兮并临来聮翩兮共御归容与兮同心假灵保兮陈辞鼓南风兮瑶音苍梧眺兮极浦洞庭波兮风雨蛟龙蜿兮昼吟鸾鹄下兮群舞睇灵光兮不见切予心兮愁苦垂巍巍兮余泽为霖雨兮下土瞻有严兮遗像愿嗣续兮终古
　　唐夫人操为都敬祖母作
　　白杨翻翻兮翳于墓门誓良人之不从兮孤曷与存瞻彼中林兮豺虎纵横我室我安兮我孤我将嗟嗟孤有成兮我目则瞑兮
　　门有车马客为顾侍御乃翁赋
　　门有车马客云来自吴下相逢问丈人草服在中野中野何所有有园亦有畴青槐荫君堂文杏为君楼楼上置书史下系双桂舟园中古松树甘露降油油居人被其惠行者借其庥阿儿冠豸冠阿弟登龙头出入乡党间光尘满道周昆山岌嵯峨湖水绕下流丈人乐相乐延年方未休
　　都义士
　　母存儿亦存敢以身许人母死儿可死儿志良以伸我宇舅葺我桑舅植我室我家维舅力我生有儿舅无子舅有急难我当死吁嗟乎国士之义义与秋云髙聂政荆轲俱尔曹
　　李将军
　　李将军七尺身丈八矛生来骨相当封侯锦袍白马如流电一岁长安一相见不扫边尘向朔庭空随汉月归乡县李将军雄且英山东塞北咸知名嗣忠堂前世泽逺且读父书调母羮君不见长杨羽骑如云集天子勤边方好兵
　　周司徒
　　周司徒真丈夫直气棱棱霄汉俱致君不作尧舜主拂衣归卧山中庐山中卧今几载鹤貌童童履声在十书五疏招不回九重虚席空相待北来颉利西胡争问司徒今有无乃知系国轻重者不独庙堂公与孤周司徒真丈夫
　　芝山操【有序】
　　芝山也者丹徒许子之自号也空同李子为赋之辞有招隐之意焉夫许子者方秉宪以齐政简书在躬其奚以及此也而商顔之歌岂其心哉于是齐人有华泉子者乃援琴而反招之作芝山操焉其词曰
　　山之芝兮紫英遐不见兮我怦怦逝将归兮以撷以烹曰以芼予亲之羮【一解】遹脩眉兮四翁日游戏兮山之中朝予望之兮夕梦其下盍反辔兮吾马【二解】子之辔兮言反顾周道兮云逺氓之靡家兮皇不有储嗟嗟子兮曷宁其居【三解】
　　双清操【有序】
　　承庵子观风东土秉宪齐政厥声孔彰覃思艺林靡典弗究爰述三解寄悰七弦目曰双清操焉
　　台有柏隂隂兮皇鉴在上昭临兮【一觧】柏之阳维我之堂我激我扬曷我人弗臧【二觧】雪斯川矣月斯渊矣匪渊匪川维我游之天矣【三觧】
　　次杜工部秋雨叹韵柬希尹
　　睡起山厨湿烟白堆盘忽见红蠏鲜狂夫对此兴不浅恰值床头无酒钱檐雨霏霏暮声急蓬头独倚阑干立美人可望不可攀闲诵枯鱼过河泣
　　迳荃篱菊寒缤纷半紫半黄花似云若令此物混桃李虽有贞固何由分华阳老人头半黑坐对幽芳三叹息屈平元亮今不逢莫向西风论价值
　　吁嗟屋漏不可数四壁頽墙少完堵自缘物候近重阳怪底满城终日雨城南山寺风且寒欲往只愁行路难伏枕髙歌夜不寐床头酒壶旬日干
　　桐江水为王推官赠别
　　桐江水深几许司刑来使旌举夹岸垂青杨豺狼化田防洞江水不可泳以游司刑击兰楫骇浪成安流司刑匣中三尺铁隐隐星光淬鸡血防移巢窟龙失其波桐江桐江奈乐何
　　车遥遥送钱伯川监税河西
　　一车两雕轮宛转行不已悠悠河西路去去百余里孟冬北风冽河水寒不流朝发城东门暮至河水头谁言近别易近别心更苦咫尺不相看天涯在庭户君行西河上几日河栁春攀条采柔芳愿寄同心人
　　洛阳道送刘少府
　　沃野萋柔桑翩翩春鸟翔使车天上来白屋回青阳青阳为雨露不为冰与霜冰霜易流铄雨露恩乃长谁能泥朱幰永庇嵩洛堂
　　车遥遥为前人赋
　　车遥遥风起沙蓬卷离肠逐双轮轮转肠亦转双轮转转临大河雪花如席冰嵯峨孟津渡头灯火乱洛阳城边冠葢多车遥遥载君行载君返赤凤啣书下紫云回期莫待春华晚
　　赋得万里桥送客
　　万里桥边树如荠蜀使入吴真万里临岐记取丞相语万里之行此其始英雄一往人代易锦水汤汤镇如昔遗阵空思云鸟形脩梁已荒车马迹旬宣使者家在吴入蜀今为蜀大夫登桥揽辔一回首慷慨能轻万里途
　　运夫謡送方文玉督运
　　运船户来何暮江上旱风多春涛不可渡运船户来何暮里河有闸外有滩断篙折缆愁转船夜防虫防日防漏粮册分明算升斗官家但恨仓廪贫不知淮南人食人官家但知征戍苦力尽谁怜运船户运船户尔勿哀司农使者天边来
　　送刘约中之金陵
　　自君之出矣途长梦亦遥南风何日起吹转木兰桡自君之出矣长望石头山山髙望不极目送碧云还君到石城边应看石城树树杪百尺台是侬行乐处
　　济宁刘使君提刑晋阳过新乡之墟其友人华泉子者适游苏门伤其别而不得见也于是
　　赋车遥遥以招之
　　车遥遥向何许去君咫尺地不得一相语忆昨与君游大梁暑云拂葢流尘黄回头转睐复几日草木零落飞严霜山中独行岁华晚烟留月绻谁能返逸客长怀阮嗣宗仙翁却吊罗公逺闻君五月登啸台何郎许子相徘徊酒酣清歌眺白日万里防防长风来人生得此亦自乐何用苦敎缨冕防不见昔时贤达人强半遗迹在丘壑车遥遥将奈何太行积雪寒嵯峩赠君七尺紫藤杖并履闲寻安乐窝
　　临髙台为谢内史题观日圗时内史将省母归余姚
　　临髙台望三山曜灵出海光以斓浴咸池登扶桑羲和总绥六龙服箱回精白云舍流采黄金堂金堂客子及秋返云舍萱花凌雪芳临髙台心不及朝懐亲兮夕怀国却到江南望江北
　　题画
　　散发兮江阿曳青笻兮裳薜萝风飗飗兮鸣琴倚文石兮借莎石畔兮何有有蒲兮与荷悦芳兮流目矢心兮靡佗匪人羣兮言絶慨新声兮孔多
　　题王庭简像
　　其衣纁其裳琼琚玉玖鸣锵锵端而容肃而止仪冠峩峩若山峙主羣祀礼百神精明之德通天人上郡城边无吠狗骏马旃裘望风走李广汾阳是其偶吁嗟若人古良守
　　题金谷园圗赋得绿珠怨
　　谁言妾命薄结发承主恩谁谓妾身轻宠冠金谷园园中桃李千万树对妾妍华避无处徘徊歌舞曲未终门外战鼓声逢逢当时只倚红顔贵岂料红顔为主累主家髙楼天与齐妾身不惜委黄泥他生愿作啣泥燕长傍楼中梁栋栖
　　筑桥怨
　　桥之筑人痛哭桥之崩人不行不行犹自可痛哭悲杀我虬须环衞蟒服尊谁其坐者鱼朝恩砖厰供砖石窝石役夫一丁钱七百五州十县走登登前后两年方告毕沙河桥千岁牢渴杀道上人旱杀田中苗愿天不雨水勿髙马蹄踏踏桥土裂中有役夫膏与血
　　断弦引
　　离琴挂幽壁玉轸朱丝弦美人不复来华月生秋圎临除拭金徽弦絶轸难续昨日白头吟今朝断肠曲轸是美人系弦是美人调人亡琴亦亡独坐悲长宵
　　题丰内翰爱鳬楼
　　春鳬呼其侣拍拍戏芳渚一鳬忽惊人群鳬共髙举回翔集城下防防散如雨爱鳬古人今几秋夕阳江上空髙楼冯防独送千里目平沙莽莽寒烟绿
　　两节妇为毛给事用成作
　　姑曰妇嗟尔芳龄始二九绿发红顔何可守妇曰姑上有姑下有鶵姑不舅负吾宁忍负夫妇姑相向中庭立抱鶵爇芗吁天泣天乎不剪毛氏宗臼甘自舂井自汲鶵生三鶵宗日彊更有小鶵如凤凰苞羽翩翩被五采逺簪白笔登岩廊登岩廊心独苦回望滇南两丘土君不见贞女墓上木青青髙入云路人竞指毛家坟
　　五杂组戏三平董兄
　　五杂组袖中绡往复还金翠翘不得已且逍遥
　　五杂组佩琼玖往复还捧觞妇不得已且开酒
　　五杂组锦绣帷往复还城外岐不得已换行媒
　　五杂组牀上裯往复还使者愁不得已正绸缪
　　五杂组富家筵往复还河上船不得已买花钱
　　将归篇闻希尹有东归之念作此招之
　　对面有乖絶千里长相思登髙望来车入门赋将归惊风何飘飘兽兔莽间啼羣鸟各有趋他乡难独依独依令人感悠悠浮云驰悠悠尚可道霜露陨百草
　　庐墓哀为杨名父作
　　庐墓哀庐墓哀墓上有花亲手栽春风一畨花一开亲魂去矣何时来魂不来儿不返空林月落猿声断泪花着树花已空伤心何处吹羌管
　　银台墓为韩通政赋
　　银台墓萧闗路落日春草青苍山起寒雾萧闗路银台墓墓前嵯峨石碑古下有双棺闭泉户夫为正议妻淑人四封三品俱皇恩先银青后金紫生儿愿得银台子银台功业何可知请向墓前看制辞
　　病妇行为恽功甫悼亡
　　妾嫁郎才十五辛苦为郎立门户舅防未了复姑防十载牛衣一环堵荐书初下郎有名寒冬携妾来京城可怜弱质犯霜雪春花一夜成秋零左揽儿右牵女泪湿枕花红凄凄背灯语招魂须故衣埋骨须故乡郎恩岂云薄妾命自不长解钱系儿褓留市梨和枣拔钗穿女裳留作嫁时妆儿女勿啼郎勿哭防车不反泉台毂
　　嗟克明为段佥事惟勤乃翁作
　　孰谓弟无子兄子为后与子同孰谓天有知三子夭以殇无后翻在躬嗟而克明为子克子兄克兄吴人至今传为吏公且平嗟而克明葬以一命服祭以五鼎烹有子官度支出典邦国刑铁冠白笔纡银青过家上冢泣所生以三尺孙嗣宗祊谓天无知天竟有知嗟克明
　　归人哀为南海张进士作
　　归人哀哀不极双墓累累五羊侧亲顔欲见不可得梦里相看画中忆养儿谓言得儿力昼锦归来扫荆棘百金置酒千金庖散作空山老鸦食归人哀哀不极
　　接树叹为方举人乃翁作
　　朝汲水暮伐土山人接栗山中圃白头翁妪感且伤那能更待渠实尝春风花开秋结果玉盘跪进黄金颗氷鱼冻笋古有之谁道苍苍不闗我我圃之树今十围双亲何在冢累累山人见之双泪垂
　　傅本学二亲挽歌
　　夫荷戈妻辟纑渡江北来戍京都京都主将多锦腴夕幙朝衙驰复驱恨不为君西击胡四十二载空良圗大儿官至执金吾小儿廷评寃狱无诸孙亭亭俱丈夫兴来一饮酒百觚长歌激烈声呜呜源溪冬寒水不枯笑将白发归黄垆翁生有闻翁不孤
　　歌行
　　席上赠子立内兄
　　碧栁毵毵黄鸟过城隅早芳媚云波登髙宛恋乡思多玉壶倒尽难成酡欲留不留将奈何韶华荏苒空蹉跎携手东陌上烟光忽已夕眼前相对不尽懽别后封书复何益君不见凤雏短翮栖髙桐骥子草伏山岳空看君不合在岩穴上苑年年春杏红春杏红防春衣明年此日应相见千里家园亦暂归
　　白岩公坠马次杜韵奉呈
　　我本使君幕中客惯趋广庭侍双防雨晴拂晓时一过齿齿屐痕开藓石使君何所作白羽摇摇藤七尺使君何所好湘缥在床琴在壁迩来使君偶坠马十日不踏长安陌芳英落尽春已晚影倒青林日光射君不见少陵老翁亦伤足犹对骅骝歌喷玉又不见汉庭司农不受辱自比辕驹悲局促人生须作壮士豪安能蚩蚩等胥仆城西有山如少室城南有村如杜曲映水岩云锁翠微隔花山鸟啼苍竹君须乘舆我须马磁甖满载春缸绿酒酣防劒共起舞诗祟病魔齐就戮
　　赠东山谢万户
　　万户侯丈八矛临川四境俱休休万人督千钟粟临川四境俱鼓腹壮有立老有归英巨峯前春草肥白头髙眠草堂下前植青松后梧槚临安路与临川通共道将军多祖风有侄如子如琰不独东山别号同
　　守郭老先生进阶三品寄贺长句
　　朝赏冶城花晩折长干栁邂逅相逢太史君【守郭子也】逍遥却忆程番守程番老翁垂八龄头颅半白双瞳青看山逺步时忘返中酒髙眠日少醒昔在先朝岁庚午投荆自愧分铜虎翁寿才交六旬一我齿恰当三十五忘年结好心绸缪峡月巴猿两见秋吊古同寻庾亮宅怀乡并倚仲宣楼那知世事多迁变倐忽还如零雨散金紫翁方拜国恩衰麻我适遭家难家难迍邅涕泪余传经重驾法台车兰阳夜火黄精饭汴水春风锦字书问翁北归今几载可念江陵旧僚宷太史遥从故里过里中争贺新衔改新衔故里树新坊白日门庭防绣光岳峯苍翠河流曲暮景优游共短长
　　赋得江上草赠燕泉何子南归
　　江上草何青青使君归来朝戴星问君君不言挽君君不停十丈风帆疾于矢苍梧风深竹花紫云中之君呼不来空余泪满潇湘水潇湘水清且涟江头瞻望不可及惟见草色呈芊绵请君细鼓南薰调日对虞皇发长啸
　　赋得泰伯祠送龙致仁佥事
　　万乘尊如浮云发乎可防身可文弟有雍孙有札百代清风见家法牲牢腯黍稷香帛烟袅箫吹扬使君祭扫庙门掩隂风飒飒灵旗飐
　　送钱伯川归锡山
　　晓上黄金台夕登潭柘山白云何油油下覆鴈门闗爱君此行为君羡白头阿母今相见我身欲飞无两翼杳杳风尘隔畿甸君家堂前二古松枝柯偃蹇如虬龙南窓恰对梅花坞西牗全当天井峯伯川之水旧姓吴川上山形列画圗昔称譲国今称孝乃有地曹钱大夫大夫今为返哺乌登堂寿亲亲不孤弃官就养人所无谁言大夫已矣乎古来廊庙须江湖
　　送周公度下第
　　征驾严晓装行行及春阳离心旷幽邈如彼江路长江路长云漠漠东楼欢笑一回首十载髙情镇如昨先生负竒气胷次何磊落平生自许梁栋材国门未筑黄金台敝裘长劒惨无色可怜五上空归来空归来勿凄楚君不见齐无盐今日椒房贵昨日采桑女又不见商傅说朝辞版筑暮霖雨人生穷达会有时世间俗子安得知
　　送陈嘉言经畧赴陜
　　前年使长江南今年使长城下使君自有开济谋不在舟航即鞍马马行万里道君抱万里心二月春草短云愁沙碛阴长城路通咸秦古来转饷多名臣后有李唐前有汉君不见萧何与刘晏
　　送沈仁甫归省
　　洲渡三江路客子将母心汤汤水东赴水东赴送客江上还前年奉觞衣白鹭今年奉觞衣白鹇子阶日以崇母心日以乐乐在平反多岂论官与爵君不见汉家京兆隽不疑母子声名天下知
　　送少傅刘先生祭扫归钧阳
　　夕霖清上郊朝日丽层汉倾都车马出载路行人看元宰辞掖庭翺翔下东观东观逶迤复道长凉风飘转赐衣香天曹旧识尚书履秘阁新加学士章秘阁天曹俱要路一代人才真有数御史中丞次第迁总戎司马从容步谔谔危言震百僚岩岩师表重三朝啓心不负天王托破胆犹闻北敌謡昼锦归来故乡县宋台梁馆经行遍帑锡从敎父老分上珍独向丘园荐三秋霜露石麟寒四世封章帝泽寛休对青山赋招隐早看黄诏促回鞍
　　送髙大参升方伯入闽
　　昔我分符作荆守我公坐镇黄河口系马殷王庙左槐开筵衞女堤边栁公今参佐临我邦我亦抱疴眠芸窓溪树阴阴白日静干旌时到木兰艭回思十二年相见岁华倐忽惊流电路岐回复余万程宇宙阴晴经几变忆公安得常见公古貌依稀魂梦中但看邸报知迁转那记官阶卑与崇饯賔杂遝喧徒御斜月苍凉郭门曙独鹤孤琴一盖飘我公逺向闽山去人生垂翼岂有恒大舟浅水固难胜扶摇直上自此始公不见天池六月南飞鹏
　　送杨邃庵督马闗西
　　狼星扫天西戎来飞勒叩闗闗夜开当闗空列貔虎士伏枥不见麒麟材朝战闗头暮闗下疮痍大半徒行者箭书入报宵旰忧拊髀翻思大宛马中丞主马朝命新威霆动地惊故人长城迢迢亘西北万里可当公一身秦苑草青秦水防鲁坰衞丘那足比我公息马兼息民民保田庐马生子天燠在野寒在槽马子日肥民不劳三军校阅锦云乱万蹄蹴踏沙塲髙将军骑出诸羌遁玉门烽静班超觐我愿公归登上台他日用贤如用骏
　　送赵华镇之东安
　　赵侯别我何所适华发逺为淮甸客镇日相逢只独醒主人笑君太拘迫簿书集案山嵯峩一入官曹事即多驹隙韶光最堪惜眼看春树叶婆娑
　　赵南渚席上送秦凤山分体得柏梁
　　我家东海君东吴一日相逢游上都官居并结城南衢会面不问晨与晡登山临水时一呼白马青衫光照途见者谓是游侠徒岂知义气卑王卢中宵坐感头白乌朝辞阙庭暮江湖云泥忽如鸿与鳬夕阳下树秋巘孤回风防策鸣脩芦于嗟离心不可圗何时归来江上舻分题得鹊山湖送维正李宪副之山东
　　齐门东沙迳平云羃羃湖冥冥使君来麦秋晚栁阴阴画舟逺痩蒲疎荇逗遛香南浦烟光接西堰堰北山灵鸟聚对面潺湲华不注山前绿稼隐茅茨旧是齐侬钓游处横桡越水浒飞踏青芙蓉华阳洞口跨白鹿醉吹玉笛呼眠龙长镵野老逐李邕锦袍仙人随赤松石壁土花秋靡靡古踪悠悠镇如此要留洒翰洗蛙蝉雨林夜黒啼山鬼
　　送盛医官归吴中
　　昔我游东吴访君阊门郭石井泉边晚开酌兴来同上春雨亭醉里不知江月落扁舟一为别几见薜萝春我绾曲台绶君垂钓台纶震泽霜波愁外渺虎丘云树梦中亲四年不得一书札只问江头来往人昨朝觌面凤池曲鹤骨棱棱犹在目料君应恐惊世人角带乌巾强随俗世人久知吴下名喧传卢扁今再生药丸到处衽席起大门小户争扳迎东楼一夜乡心发忽着荷衣向人别憎君归计何太忙水上风烟触炎热玉芝瑶草满山家住日应多来日賖愿留丹诀与知已晚岁相寻凌紫霞
　　送陈邦瑞侍御巡按山东兼过山西省亲
　　缺蟾堕崦闗树苍长河白浅波云光殿中使者踏晓去骄马逺饯金绣香齐山青青晋山紫两地彩躔看柱史王程下放昼游闲凖背刚风蓦千里山郊候人如羽立狞色邮郎报函急屈轶枝明海岳寒神羊影射狐狸泣曲台宦子离怨新四岁簪袍羞后尘拜君东行勿草草张桓已谢滂公老
　　送侯良弼之汤阴
　　虬须使君乘铁騘邺南古道行秋风居人不解明府号争看印章垂赭铜使君登座衙鼓发簿吏趋蹡来走谒止是阳春一片心谁教化作琴堂月月明照见氷丝影流水声髙闻四境却记中条罢讲时山云夜覆檐花冷黄口小儿把刀笔抹黒批丹夸法律岂知汉吏推明经不在区区三尺刑
　　送同年少宰汪闲斋考绩北上
　　凤阙开晴霞龙楼啼曙鸦春风上春月吹满上林花上林花色明如绣亚相考功新入奏遥从花外驻公车更向花间听禁漏禁漏丁丁杂佩环朱衣玉貌动宸顔铨司藻鉴悬秋水宪府威名重泰山廊庙雍容需衮职征迎不用皇华敕元知北斗近三台早见东人歌九罭都下旧游怀丙辰回头二十九回春看花借问当时侣白发重逢今几人
　　送都宪梅田顔公赴召北上
　　元精钟海岳勲业树乾坤位极南曹长阶迁北院尊晴云开水寺旭日映江门江门水寺张髙宴旭日晴云丽京甸天府争夸藻鉴名乌台共识冰霜面凉风八月桂始花碧叶飘霜疑散霞轼前白鹭能窥隐冠上神羊惯触邪神羊白鹭威千里川后澄波净如几百度风行草野间群僚色动班行里却忆武皇临御初公居光禄礼台予含香近切奎三象秉笏亲陪第七车二十年华速流电迟暮金陵重相见蹇劣甘投林下栖差池岂分江臯饯中兴天子新旧邦须公开济啓明堂大臣忧乐先天下记取希文记岳阳
　　寿屠左丞
　　异才生间世声业播乾坤权总西台长官登少傅尊青云连甲第白日映髙门髙门甲第开华宴白日青云丽芳甸缥缈鸾书海上来蹁跹鹤驭圗中见凉秋九月天宇空紫衢合沓飘香风黄封锡命来中使玉带称觞列上公上公中使分先后共指南山祝眉寿七十遐龄古已稀三千贺客今谁有南山何物比嶙峋雪鬓霜髯七尺身他日麒麟须画像此时龙马是精神予本东州牧羊子姓名曽入山公啓执豆叨瞻末坐光升歌敢并羣仙齿明公持法法不私春阳多在沍阴时汉廷赫赫名臣传异代同伦张释之
　　贞母行为杨晋叔母夫人寿
　　同牢不逾年中道相弃捐阿母当日心兰室如黄泉儿生不见父但见山头土向母索父啼母心良独苦脱珥易书剪发为羮防防三十霜儿也成令名成令名事元后封章来贲林薮凤冠峩峩翔白首右佩瑶瑜左琼玖天与乔龄报贞母不然安识少师门今有后
　　光禄丞为赵天挺乃翁寿
　　光禄丞白发何毵毵壮游江北老去归江南江南水乡地可住复可常钓鱼以为羮汲泉为酒浆晓日张琼筵有客白其马诸孙绕膝傍游子拜庭下光禄丞福如冈寿如陵墅西十月梅花白不用登舟唱采菱
　　席上次韵刘镇逺希召南雍剑客歌为八十翁阮毅夫赋
　　虎头突兀鸢肩髙将军将军真古豪已有精忠贯白日更看逸气凌青霄少年带劒方城里朝猎登山夕临水结交意气无南北侠侣游朋来逺迩出门白马骄如龙飞黄不受徒御砻心轻项羽匹夫勇身许萧何万世功平生好诗有诗癖时向江边寻古迹谁论北海孔文举未数东山谢安石帐底髙眠强敌愁共说将军无与俦淮阴壮士富才略会稽老子多阴谋中年华发忽成素叹息流光近迟暮辟谷真成陆地仙学易上究先天数子歌孙舞终日欢城有堞兮江有澜他时汉水防山道应见青牛西出闗
　　画松歌寿白岩太宰
　　今辰何辰到岩谷太宰堂中见乔木飒飒重檐风雨来冥冥四座烟云逐初筵賔客俱改容细辨始知为画松霜柯雪榦槎牙起碧茑青萝宛转封星除夜静飞霹雳彷佛蛟龙在东壁培植深疑造化偏推移颇讶神功疾天生钜材非偶然上摩霄云下重渊已阅南山到平陆更看东海变桑田桑田平陆真俄顷古貌苍髯岁华永天上休夸种白榆日边谩说栽红杏中兴天子建明堂宰也执珪登庙廊松乎松乎合与宰为伍万载千秋充栋梁
　　张夏道中遇雨短歌示同行诸子
　　南山北山雨如注寒风飒飒吹山树中河水发行子愁褰裳欲渡且复休黒雾苍云蔽村舍咫尺谁能辨牛马嗟哉出门百里行路难我今胡为在中野
　　三月行
　　往年三月春多旱农夫望雨空愁叹今年三月雨太多农夫转愁伤早禾却忆先皇御宸极阴阳和调人足食万方只解歌太平百姓何曽知帝力鸣呼鼎湖飞龙去不返五风十雨何由得
　　题王二采莲圗次壁上沈石田韵
　　秋塘露下菰蒲冷野鹜沙鳬夜相并东山月出一丈髙岸栁垂垂见疎影鸡鸣浦口渔伴稀自采红莲溪上归
　　题石田画二首为杨仲深作
　　夕阳半落羣峰髙古林萋迷猿正号欲招同人眺野色安得扬州何水曹近烟苍苍逺烟白此时独作村西客君不见石子冈头萝薜深麋鹿成羣讵相识
　　平生不识石田子往往相逢画圗里世传百本无一真抹青涂紫俱门人秋髙对此双眼豁倐然置我溪与壑君不闻画家贵意不贵工只在防防漠漠中
　　为王工部大用题菜圗
　　采采雨间叶青青陌上春欲知疏溉力试问园中人纷纷钟鼎徒醉卧饱肴胾不谓丹青手能传使君意使君有园十亩强时因采摘露沾裳短篱不许邻鸡入嘉味还同过客尝后来勿斸园中土留取清风千叶长
　　题贞洁巻
　　贞比髙陵柏洁比阴壑冰缅彼考槃客相思劳寝兴至洁不可汚至贞不可变两世同一心百年能几见柏有后秋叶冰有中夏寒贞洁茍弗渝炎雪何能干
　　题孔水部廷瑞双鹊圗
　　峩峩中庭石傍此寒岁花离离错锦绣五色明朝霞双鹊何处来相对声喳喳似为主人报水曹恩宠加水曹住近荆门牐千里洪流归弹压疏排不数贾譲功决瀹尽遵神禹法圭早晚当告成天王近日已知名崇阶峻级悬相待岂用区区灵鸟声
　　题白岩竹
　　竹枝袅袅根卓卓质坚不受苔藓剥是谁向壁扫缣素古色苍顔秋濯濯彷佛犹自烟水区万里湘潭土新斸又疑身坐风雨窟老蛟盘挐突头角醉呼虞帝歌南风苍梧云深翠华邈
　　题章郡守琼林醉归圗
　　宫杨媚朝旭沟水鸣春湍别殿黄金瓦横桥白玉阑借问此何地无乃东长安长安陌头二三月杏萼离离缀绯雪伊谁种此千万株长待儒生与攀折孝皇龙飞十五春亲防进士三百人是时嘉州有章子名姓赫赫惊朝绅白马青袍速流电日中醉下琼林宴吁嗟此日画里看犹似当年陌头见陌头画里两模糊可道今吾非故吾南台罢起郎官草东郡聊分刺史符皎月寒氷清誉在云霄随处是亨途
　　椿庭荣寿圗诗
　　白头注书懒出门足迹不到东西村倐忽移家向千里逺游却谢君王恩钱唐夜舸冲潮发柏署啼乌晓方歇升堂见子复见孙防服如云映秋月江鱼竹笋称觞暇时坐肩舆过城下苏公堤上闻采莲岳王祠前看走马问君北归今几春予欲乘槎西问津渡河先访封君宅携酒来攀庭际椿
　　题杨四山卷
　　苍峯崔嵬翠巘嶻嶪阿祖当年手亲叠有得必失毁必成天道往复天心明我开我堂酌我酒蔼蔼岚光映虚牗朝对圗书夕賔友杨家子孙千世守
　　题刘道行祖母拾禾敎子册
　　朝拾田中禾暮爇釜下薪止愿儿力学不愁家业贫儿生有儿先入官可随万里居长安帝予封章不肯受却待成名报吾母江风吹船南入巴阿孙奉使儿还家拜坟呼母母不语泪湿秋山空黍花
　　题周道士采苓卷
　　夫椒山中多老松白云隐隐盘苍龙山人荷镢采苓去往往仙人松下逢仙人本是山人作山人向来满功课句丽勾吴几万里杏花隂里春风大君不见蒲江古井凝绿华乳婴绠上声唑唑长秋道士不入口放鱼女儿升防霞
　　题工部李侍郎给饷还朝卷
　　旄头焰射榆塞红穹庐夜徙狼山东边头十堡九堡空虎衔髑髅狐啸风箭书入奏龙改色天兵啴啴下西北旌纛卷空空宇黒冬官老臣奉丹敕百万刍粮纷崱屴揷羽鸣金捣河碛朔方血云蛇火赤勃勒残兵走无迹归来谒帝甘泉宫手执筹边书一通当廷不数搴旗功呜呼老臣开济忠晓日沙堤散朝宴黄金廐马辉相炫道傍观者谁不羡韩公范老今重见
　　题李客部册为其母受勅焚黄作
　　峩峩陇门碑萧萧墓田草春卿哭母处泪尽秋山道秋山云黄日脚斜堂寂寂扃土花祀筵俎豆杂五鼎玉文鸾纸明江霞月张宇登岁矢二十星霜一弹指欲问春卿哭母心潺湲日夜龙溪水水流不复返母去何时回金沙閤珠翠碧火扬青灰断机壁空蛛网窣捣衣石冷啼蛄歇还家何物最堪伤白发中庭坐明月
　　萱花圗送刘汝忠归省
　　萱草花何袅袅春风入堂背游子在逺道白头慈亲相对看日暮还成被花恼花未落子登堂白头一笑千忧忘
　　海樵吟
　　海樵老翁居海岛自言不及山樵好山樵伐木归作薪隆冬满室回阳春海樵网得瑚树灶底欲燃燃不去日将空腹对家人敢向山樵论饱饫中兴天子元会辰大开阊阖罗九賔勑使四方求宝货海樵尚食山樵饿
　　牵夫謡
　　上水逆风牵百丈官舸真同上天上后笞前咤舆皂狞努力揽牵谁敢放人喜牵夫歌牵歌不知此中哀怨多何日黄流变黄土牵夫得免奔波苦
　　竹坡子辞为徐侍御作
　　坡之竹兮茏葱子揽辔兮在公子在公兮居靡遑蹇予独兮坡之阳阳坡兮延伫竹袅袅兮含雨愿秩质兮为箫和翔凤兮仪鸣韶帝闗兮峻深与子归来兮坡阴守虚静兮抱贞素听容与兮迟暮
　　爱日楼为钱水部作
　　锡山之楼水曹所构下瞰百川上临斗宿层楣切霄飞栱丽昼龙鳞差差碧瓦齐峻梯蜒蜿垂丹霓俯视穷四极仰观凌太虚雕楹列琪树天窓秘灵书三光无冬春和气通华胥不覩奇谲迹谁明此楼是仙居楼中之母健且康脩眉如发双瞳方云冠峩倒影烟袂飘空香真澄莹含元穆坐楼中央兰孙玉息献斚称觞擘斑麟炮紫凰进文枣倾瑶浆淋漓飒沓罗列趋蹡舞拓拔歌陵冈一日愿作千岁长千岁长万岁久楼长新母长寿治辛酉夏五月省元杜廷陈氏卧病旅邸予徃问焉至则死矣逾四年其兄廷献会予京师言及泣数行下且谓不可无诗以哭其弟也追忆徃事为补此篇
　　切切重切切秋风桂枝折哀哀复哀哀人归长夜台桐为棺兮席为舍寒巷萧条日光下孤儿五岁初学行向人啼父不成声访君来哭君去乡路迢迢隔暝烟潍水莱山渺何处
　　挽秦国声乃翁
　　天井峯头暮烟紫少微星落山翁死山前新墓土累累石门题着封君字封君在时山水光鸡羣寒鹤何昂藏一身独作乡社表见者呼为王彦方自从仙游去不返江波寂寂江花晚钓竿三尺挂垂杨野迳无人竹门掩有生会有死全归诚独难名归隐逸传衔称大夫官佳儿擅时誉采采云中鸾恩华烛幽邃紫诰双龙盘封君九原心亦安呜呼封君九原心亦安
　　节义歌为方少参大器作
　　囊金失行子号还子以金不受丝与毫良人殂舅姑老环堵麻衣不识门前道吁嗟乎墓中人虽死死不孤诸郎致身文且武恩光下照幽泉土妻也贞姬夫义夫列传有名光烈祖谁道今人不如古
　　朱子臯挽词
　　约食墩前起新庙乡人共说朱郎孝朱郎能孝复能仁眼看盗贼皆良民直拟贞心化强暴岂料势穷翻杀身君不见钱塘潮汨罗水同是乾坤忠义鬼春草碧色江绿波魂招不来将奈何
　　钱国子水南挽歌
　　君不见李世勣姊病亲煮粥粥火燎须须为秃又不见闵子骞大雪被芦裘一言悟父母复留水南茂才具二美白首穷经辟雍里冻雾空嗟岭豹藏春雷不见江龙起孝思之楼江水傍四时禴祀烝且尝岂惟急难等原涉还夸逊产同王商白鸡梦醒丹旌湿精舍终夜泣凭将都士挽歌辞裒作它年聘君集
　　陈司寇挽诗
　　野白秋草黄頽阳下枯岭谁歌蒿里曲凄绪纷难整矗矗起新坟素旗飘断云陇下笳箫哀响咽尚书不归履声絶履声絶那可招山空石麟死松柏寒萧萧
　　王封君挽诗
　　儿在客父在床平生顔色不得一相见虽有汤药何由将父在殡儿在野生前不受豸史封空见龙光贲泉下雪林山头髙筑坟花烟漠漠愁青春请看阡畔行啼者半是当年怀惠人





　　华泉集卷二
　　钦定四库全书
　　华泉集巻三
　　明　边贡　撰
　　诗集
　　五言律诗
　　吴节妇
　　风雨屋萧然孤灯四十年家声越国后心事纪姬前行入先皇録名垂太史篇溪清石不转寒影照娟娟
　　送周判官
　　一官成晩嵗共惜子云才驱马国门路北风声正哀山形横塞起邉色映空来感慨登临处残阳照古防
　　送张进士孔昭赴南刑部
　　春风扬子渡江上雪初消草色连三月山名记六朝白云官舎近红日帝乡遥欲寄西来信秦淮有落潮
　　送郑徴之还济南
　　昼锦人争羡居官不离乡地亲王子贵衙对佛山长珂马春情逺称觞午梦香相思有南鴈瑶草寄新芳
　　送康状元乃叔上舎生还武功
　　武功山路西去雪巉巉里布儒生服邮车使者衔上堂修典册登陇拜松杉记取龙头事乡人问阿咸
　　阙题
　　乆客便醒卧逢君一举杯后山元苦节同父旧多才雨映三更烛春飘二月梅重来话相访好记鳯凰防
　　二
　　往往风雩下行歌大雅篇青春逢此地白髪感流年岸栁村村合江花处处妍到官多暇日一访谢公泉
　　和张内翰见寄韵
　　尔向家山去休歌蜀道难乘车真得意戏防足承欢剑阁留诗草亭溪把钓竿玉堂回首处梦绕五云端冯吕梁惠诗率尔酬赠兼谢药草之惠
　　髙情冯水部相见示新篇钟磬悬清庙琼瓌落九天色流湖岸荇香袭楚臯烟更谢金光草扶予衰病年
　　临清舟中寄苏三泉
　　水国逢君寿秋花荡客船河流动顔色乡土接风烟天地青尊外光隂素髪前吾愁随日长叨禄漫多年
　　送曾世亨兵备赴蜀
　　九秋三峡道万里一舟孤夜渡剑门月波光揺湛卢诗论青冢恨恩返绿林逋嵗晩东来使梅花肯寄无
　　夜中不寐登楼有懐
　　逺漏连踈柝山空夜寂寥地看乡土隔书寄美人遥海气含春色江云入斗杓泺源桥上栁应有拂防条
　　送黄北川赴京
　　黄子黄门客青春上国行风尘遥入望邉塞独关情捧日防龙阙看云五鳯城懐中有短疏知欲请长缨
　　夜访朱应辰
　　啓閤悬灯坐霜天夜转幽居然剡溪兴何异竹林逰水落江鸿去城孤海月流重逢好相忆红蓼白门秋
　　寄吊松江周翁
　　不见南溪老苍茫二十秋浦云空北望江水自东流已化辽阳鹤犹疑海畔鸥存亡一掬泪何日洒林丘觧印后病中书懐二首留别南都诸同逰
　　勑放青山去恩同碧海深静居谐始愿孤往恝防心已破槐南梦何湏泽畔吟我乡多水竹苍翠想森森
　　二
　　一别齐川路两年今始归乆知麋鹿侣遥待薜萝衣洞古龙还在林深鸟不飞入山城市隔从此迹应稀
　　过吕梁
　　解缆洪流树侵星过吕梁风云犹帝里山水即吾乡砚拂秋岚湿衣沾晓露凉长年欣暑退伊轧棹歌长泽国新秋爽云起北溟衣冠逢水部风雨谢山灵雅意堪留滞清词足典刑夕舟兼晓榻谈坐忆蒲汀
　　送王分司因过白塔寺饮
　　九日登髙兴三秋怅别情重携一尊酒此地共君倾塔涌浮云暗山衔落日明还将红树色遥送海东行
　　登南明山
　　石磴抱云廻髙髙积翠开苍藤昏古殿碧树隐仙防钟鼓三天下风烟万壑来不知千载后谁忆此衔杯
　　二
　　地僻无人赏灵山逈独看石梁横险絶岩洞倚髙寒静已忘尘世狂犹系冗官长歌送西日野色上虗防
　　南都送道士
　　自君辞白下灵悟入防始信虗无外元来别有经乾坤寄水火离坎走雷霆兀兀眼前事真如江上萍
　　春雪
　　怪尔阳春日凄凄昼雪寒情知飞絮假还当落梅看向日偏萦户随风故绕防同云幕千里吟坐忆长安
　　分赋春雨得时字
　　为爱西堂雨黄昏坐不辞础防移榻处池涨卷帘时瑞纪农官颂题分水部诗客车何日返真长故山芝
　　九日
　　白日寒城暮清秋画角哀地偏妨采菊乡逺怕登防鸿鴈天邉去风云塞上来故交零落尽巵酒向谁开
　　次陈静斋九日二首
　　山水留佳赏登临夙有期却怜重九日空读汴防诗卧雨情无那停云思欲痴夜深还秉烛闲对菊花枝九日逢连雨宾朋屡费邀实孤黄菊盏虗想緑云箫蟋蟀声逾近梧桐叶尽飘喜闻归不逺旌节候来朝
　　九日登吹防次毛侍御韵
　　对酒重阳雨登楼万里心异花开晩节羣木秀寒林鼓角连天暮风云接塞隂王师防何日倾耳北来音
　　春暮
　　骨肉俱零落还家不似归自伤真块处谁更遣花飞雨揠春苖病风摧旅鴈稀飘飘木兰楫吾欲泛东沂頥疴清源中秋罹雨宵分言霁短音寓懐
　　隔嵗乡关月中秋想一看真愁白髪显翻隠碧云端桂影流烟湿金波暎浦寒鸡鸣兴不浅吟酌细凭防
　　正月七日饮敖水部分司归即事
　　结舍临江岸传觞感嵗华偶同人日酒翻滞使星槎水冻仍余雪林寒且未花醉归烧短烛髙枕听昏鸦
　　寳应元夕饮朱升之舎
　　望望平安驿春行路不遥故人还此地芳序且元宵水近潮通閤灯寒月过桥计程拚取醉佳赏更湏招
　　供事长陵
　　爼豆荐春芳东陵昼漏长偃松盘古榭灵草秀虗堂日月皇舆逺江河圣厯昌因山昭俭德千载颂文皇
　　望陵二首
　　徙倚东峯下西陵望欝然宫深閟日玉座逈浮烟风雨清明候乾坤正德年攀龙无处所空有泪潺湲忆在先朝日曾沾侍从恩鸾舆归寂寞鳯质俨生存夕日昏阡树春风长涧蘩祠官如可乞长奉泰陵园
　　过夀陵故址【景帝临驭时自建寻毁之】
　　玉体今何所遗墟夕霭凝寳衣销野燐碧瓦蔓沟藤成戾崩年谥恭仁葬后称千秋同一毁不独汉唐陵
　　西陵访王给事汝温不遇【时汝温督工泰陵】
　　狂夫多野性春到每思家却访山中客还逢水际花薄云隂古殿鸣鸟聚连沙迤逦回谿晩西陵月正斜
　　逰福宫
　　福地盘青甸香台倚绀云材分龙藏寳功就羽林军洞客脩丹箓山灵防敕文愿资敎力千载翊明君
　　泰陵供事述感五章
　　陵墓三年道重来七月期山河不改色霜露只増悲世想钦明德人传顾命辞九龄如帝与端可致雍熈防已班虞舜求贤越武丁心犹在邉徼梦已隔泉扄永作千秋别虗传七日醒夕庐斋沐所彷佛见遗形象设徒虗傋龙逰竟不还勲华留率土精爽寄空山石锢金泉黝云栖碧殿闲寝园如种竹应有泪成斑皇寝居庸近山深地转饶雄关三镇鎻幽府百灵朝堡堠烽全息屯兵甲半销帝心遥可识终古絶天骄午夜祠钟发千官集广墟遂防除禫服那复见宸裾长隧通壤明楼瞰紫虗松阡囬望里风雨泣涟如
　　下陵二首
　　露行逾十里夜黑四岩隂不辨云霞色惟闻钟磬音堑鸦翻列火山鬼啸空林欲下西陵路前沟水正深窈窈山迳僻喧喧徒御归马逢危石住灯入古林稀树宻全妨盖云寒半湿衣红门知不逺秋角听依防
　　望孝宗陵
　　泰陵今在目突起茂阡西宫殿青霄逈松杉白日凄坤墟符帝宅山寿与天齐黍稷明年祀重来路不迷
　　郊坛夜歩
　　晩歩凌髙榭春空月正明星辰临汉畤楼观俯秦京静夜松飚响丰年谷日晴同心隔城市相望转盈盈
　　驾
　　遥闻葆吹声仙仗下通明地转苍龙道天临白玉京瑞光同逺近云物半隂晴隠隠行宫啓重关虎豹盈
　　承闻诏迎圣母太妃还宫
　　兆啓封邦日图开继统春汉南王化逺天下母仪新侍寝随宫眷留行聚国人嗣皇敦孝理瞻望黼衣频济水朝京甸燕关镇海流九重迎圣母千里防诸侯日月开黄道河山列素秋礼文同扈跸元不为宸逰
　　上陵
　　卧病长夏晩出门秋草生聊因上陵日一寄防山情野水侵平道寒云覆古城圣君方用武羣盗敢纵横
　　五月七日陪李刘二侍御逰宴尹亭
　　不到北湖久重来莲叶青水香还落照山色自孤亭竹隠尚书榻窓悬柱史星囬舟忽已晩波上月防
　　沙河
　　放马野田草路廽登古原鸡鸣桑下屋牛卧雨中村薄日浮山影长桥下水防煌煌中使出束帛向陵园九月望日同大阳有防二使君泛湖出郭二首
　　野眺隣幽旷移舟出水关上卿双盖逈渔父一簑闲坠叶纷飘座廽汀曲抱山芳尊对揺落不醉可湏还候火射波光中流见女墙观楼增突兀云月逓微茫岸接青山近舟搴緑芷香兴酣忘夜久歌吹绕林塘
　　村舎
　　村舎孤烟起山中朝雨寒丁夫荷锄去稚子出门防早稼登塲圃秋蔓井防居然羡闲逸趋府欲辞官
　　泛湖
　　此日秋风起移舟向浦烟客心随地逺人语隔花田古寺踈林外孤亭落照前十年尘土梦回首一茫然
　　山行
　　两山开一迳杳杳入云烟仄磴樵人下危峰野衲禅断鸿愁返照归马识斜川井邑干戈后凋零异昔年
　　御帐坪次王伯安韵
　　白日天门近青山御帐空亭虗从眺览树古自登封过鸟层云上鸣泉万壑中翠华春不返惆怅昔人踪
　　题清乐亭
　　老木隠江亭幽居对锦城榻悬西岭雪墙度浣溪莺地僻人稀到心闲梦亦清穷通身外事何必问君平
　　重阳后三日登雨花防
　　一片金陵月荒防对酒防水云霏冉冉江日隠团团鴈早那堪听花迟未可飡凭轩望乡国西北近长安与平厓林豸史泛湖北抵华不注山夜从陆归二首
　　浮舟出近郭落日半溪隂水濶蒹葭净山寒烟雾深壷觞不尽兴丝竹有余音独恨黄花少犹烦隔浦寻黄昏过别业却见旧山僧客驾聊云息乡愁转更增水光浮夜月林影防秋灯隔苑闻寒犬髙轩醉懒乘
　　后三日登龙洞山二首
　　海峤烟霞满登临爱积隂緑苔穿岭滑黄叶缀岩深宛宛鹿麋径泠泠泉磵音髙人或住此精舎杳难寻寺古犹存佛山深少见僧遅徊意不极去住感偏増树隠青林店龛明白石灯峭峰吾欲上未有鹤堪乘
　　宋驸马园亭访东石谈子遇雨
　　却访故人处遥来公主园湿云蒸锦树鸣雨过华轩槛近浮鸥接庭深乳雀喧将求卜居意相对已忘言
　　赠周文都
　　君乘别驾车南征千里余予为燕市客嵗杪意何如日隠川原暮江涵云水虗新春见廽鴈知有秣陵书
　　寄华山人
　　山人归薜萝迢逓两年过道逺情无那秋来兴若何隰霜收早稻江日曝寒簑不见云中鹄空传招隠歌
　　赠何子元二首
　　饮马长城窟西风陇水鸣旌旗连朔气笳吹咽邉声鹿塞秋霜白龙沙汉月明共嗟班定逺身是一书生万里穷邉使三秋出井陉金鞍装寳络斑管代青萍吏识终军貌人瞻愽望星归来市骏马持节报明廷
　　行子
　　行子到京舎故人消息传钓鱼吹防下筑室黄河邉揷架余千帙倾囊有一钱古来贤逹者徃徃在林泉
　　彦卿垂示省署述懐之作次韵奉荅
　　寂寂荒园午庭虗不下帘墨池经雨润厨火隔宵熸壁溜侵湘簟窓风动越缣灌花亲汲水童子睡初甜官闲仍地僻宾从少经过睡起防山立诗成对竹哦小塘云影乱深树鸟声多坐数秋期近双星欲渡河
　　过双泉寺马文明别业懐寄
　　却过双泉寺因懐马舎人托交空有日为别动经旬古泽蓼花乱髙原禾黍新秋风吹独马望尔一伤神
　　山中懐白岩二首
　　珂马长安道趋陪几见秋那知迁转地翻动别离愁光禄诗名逺容防礼数优空山中夕梦长绕鳯凰楼昔奉山陵使曾同虞殡吟鼇翻沧海变龙去鼎湖深紫极瞻云地清霄望月心苍苍松栢里懐往益沾襟
　　懐昌谷大理二首
　　孺子南州彦词华早擅塲共怜廷尉府秪益簿书忙寳縼愁鹦鹉盐车困骕骦何时一艇去与尔泛沧浪斋房隠薜萝野外少人过向月复谁语防山空自歌城孤戍火乱地逈北风多惆怅离居夕相思奈尔何
　　白岩将赴北山供祀奉呈
　　赋客贪岩壑登临思然出城防落日驱马入秋烟藓缀陵门棨苹香寝庙笾别来曾见说重补华山篇
　　张侍御过访不值谢荅
　　有客骑骢马徘徊恋友生虗烦过茅屋实已隔山城野僻蓬蒿满园荒蟋蟀鸣空村中夕梦相忆倍含情
　　雪后尹亭小集有懐张侍御仲齐
　　樽酒故相约燕逰翻不同亭深寒雪在桥防夕烟通白日行歌里青山别恨中夜防车马寂愁听竹林风
　　尹亭夜集
　　忆共尚书饮兰舟漾渚风芙蓉开月下箫管入云中鹤唳烟沙逺萤流水閤通重来值揺落无复徃时同晃晃水上月棱棱沙际风寒星动木杪逺火露烟中城郭千峰对园林一水通兴移还野酌留赏夜深同
　　将赴灵岩午憇黄山店示同逰诸子
　　感时愁不极出野兴仍髙墟野当红药园林过碧桃水行沙路软云卧石床牢更喜山翁朴忘形对尔曹出黄山村遇霍子闻郡守章栁庵将至灵岩喜而有作
　　路转黄山店人逢霍茂才传呼寺僧出五马欲东来野水村村响岩芳树树开浪逰双屐齿沾湿破苍苔
　　由张夏村赴靳庒望同逰诸子
　　落日过张夏黄昏投靳庒岭牛将犊下沙鹤避人翔石迳盘青霭柴门闭緑杨同逰忽不见孤眺转苍茫
　　靳庄山舘即事次张侍御仲齐韵
　　野舘千峯对登临日载阳山川气纡欝天地色凄凉未卜三秋稼先传二月蝗古村兵燹后揺落见空墙
　　出靳村望灵岩寺
　　福地灵山表来逰春已深情知百里道虗抱十年心野树犹含色鸣禽欲变音花宫瞻望处烟雾绕青岑遅贤亭有懐白泉王子诏盖与余同逰泰山而余先王子归也
　　树杪逰云白风前落絮轻行蜗上壁篆闘雀堕檐楹客驾聊言息仙踪不可明懐人望东麓逦逦曙烟横
　　春日卧病寄刘子希尹王子孟宣
　　我济富山水人称名士乡两生俱俊杰吾道岂荒凉紫禁烟花地青云翰墨塲应湏得髙歩书札报沧浪老病东山客青春意防然祗因愁不去翻与醉相牵草檄懐公干登楼忆仲宣几时莲叶里重放北湖船
　　叚村成之佥宪
　　客子复迎客黄昏行古林短墙登吠犬列火动栖禽对雪三年梦维舟半夜心他时重相见佳话比山隂
　　柬河内使粹夫
　　忆尔曽金马予官亦闱惊风一以振落羽遂分飞东郡身仍屈西河信每稀传经与抗防心事两相违
　　移榻
　　卧榻便幽赏虚廊接瞑移树云低绕栋堦雨下通池病间琴相得心劳砚独知商歌激流楚惆怅北山期
　　赠萧医士
　　览镜叹华髪出门乡路遥客装侵暮雨归楫渡春潮草緑河隂细莺啼苑外娇荷锄行采药还似赤城樵
　　赠方山郑子二首
　　江东有狂士结屋本深山为客风尘外驰声梁楚间才聆扪虱语忽作钓鼇还予亦悠悠者相逢愧尔闲好酒耻儒素谈兵靖塞尘深怜宋中客宛似晋时人到处不谐俗一生长任真因君感交态多少白头新
　　赠伍文定太守移吉安
　　巩洛移官日荆襄过里年郡符分旧虎江树听新蝉河内人虚借关东政久传行经五栁宅一为吊先贤
　　元旦
　　上日防防雨中宵且未休薄逰双剑在覉宦一身留养鹤怜初志屠龙悔壮谋著书聊假日元不坐穷愁
　　寄无锡管尹
　　吾爱管明府理民如昔贤静防申浦月清饮慧山泉惠化表三异和声流五弦春风阻携手相忆思悠然
　　荅松月伍中丞见寄
　　开閤俯江城懐人独系情碧云空旧色黄鸟又新声剑在终相合舟闲且自横鳯凰防上月孤负一春晴
　　舟泊清江有懐交逰诸公二首
　　未暖金陵席还趋玉陛行汉仪欣再覩虞秩愧惟清雨雪江南曲关山嵗暮程临分约归春服早湏成日射江流紫烟沙冻欲开臈从梅蕋破春傍雪涛囬北斗瞻星入东风应律催鹓鸾隔朝省不共上元杯
　　柬朱柱史子宜
　　有美中防彦闻名自国都岂知多难日识面在江湖地入王畿逺星分客棹孤霜威倘可借一为保前途
　　斋居同月岩夜坐
　　寂寂槐防晩端居感嵗时雪消山色在寒退井痕知白战懐苏老清斋伴子期坐来情转逸华月照方池
　　贺承庵侍史省亲还绩溪
　　上防天门北驱车海峤东去留真自得心迹许谁同诗入杜陵室官追桓典风夀筵家庆好花对白头翁
　　汶上寄王工部舜夫二首
　　真拟湖邉防言从汶上过嵗时鸣鸟变岐路转蓬多树色连东岳川流汇北河相思阻欢觏瞻望恨如何幸不逢顔色真愁吐肺肝祗因哭子瘦岂是别家难雨麦虚防秀风梅实抱酸病懐兼逆旅谁与一盘桓
　　寄陈石峯中丞
　　一别梁园雨五防秋草踈君为乌府客我向白门居髪短风尘里心长老病余江流日东下何处觅双鱼
　　出郭将访希凖郡伯惧暮而返却寄
　　驾言江口出却至水西还逺道空囬首重门欲上关防云低白鴈斜日近青山欲采瑶华赠仙舟不可攀
　　和荅胡可泉郡伯
　　籍籍胡安庆新声满旧都讵知金马客翻领玉麟符退食还经史登楼即画图昔贤忧乐地元只在江湖
　　溪翁
　　未觌溪翁面中宵梦已先关山非逆旅舟楫是登仙鴈语惊霜别莺啼谷迁烟波夕留恨满江田
　　赠李都阃
　　好武将军独能文更爱君异勋江左防名阀陇西闻防帙临秋水投壷过夕曛长懐醉别处箫吹遏溪云
　　奉荅王载卿方伯
　　菊蕋南山屐荷华北渚船胜逢无节序佳句有云烟列郡讴歌里沧溟览眺前故乡谁地主囬首忆当年
　　写懐
　　欲逃中夏暑暂上上江船夜卧对松月晓行披水烟佳期天末良觏阻尊前相问各华髪遥悲青镜年
　　再赠载卿
　　宾堂瞰水浒沙栁系行船袅袅緑萝月芳浦烟乡关百里外世事一尊前记取相逢地清河旅食年
　　戯赠张守公荐
　　蜀郡留工部任城卧谪仙古人多逆旅地主几称贤嵗月青尊里乡关白鴈前知章与严武君不愧当年近闻石翟子驻节河口喜而有赠二首
　　近闻临驻处陌上草萋萋碧水春风外青山晩月西君车建髙节旅舸系平堤岂料漳河饮同闻络纬啼栖棘诚堪惜崇迁且汴台不因盘错试谁辨镆鎁才赤日昭天鍳黄河殷地雷凌秋泛槎去知向斗邉回
　　柬王羙卿万户
　　见説君家圃新开夜合花暝云含洞石炎雨净溪沙想像王郎剑遅徊汉使槎一尊虚旧约惆怅坐昏鸦
　　旅寓清源有懐故乡亲友
　　雨过双松午云隂覆閤长栁蜩迎日嘒芹燕落泥香碧水通官舎青山接故乡懐人不可见归思转苍茫
　　赠宋医
　　施药漳河口髙龄鬂未华地疑京兆市人即宋清家石壁垂金草丹炉起玉花愿传牝诀交臂入青霞
　　雨中卧病谷来许以诗来问荅之
　　尔本防扬侣吾慙程氏门遥怜雪盈尺何似雨翻盆乆病抛书巻长斋闭酒尊草堂霞色晩好过一相论
　　重阳冷二守过访留酌
　　九日逢知己开尊傍水涯壮懐余白首幽赏有黄花日隠郊防暮云连浦树斜未湏论去住乘兴即为家
　　徐园夜坐有懐
　　避暑将军府青青竹满园坐防台上月吟忆水西轩萤火流烟度蚊雷接暮喧美人漳浦卧何日奉清言
　　赠环峰王总戎西征
　　开府驰声旧辕门授钺频日华承盖转江色映袍新去作郧山雨来经蜀道春军中人尽说筹防妙如神
　　荅罗兖州
　　我抱文园渇君淹曲阜城中年俱抱屈异地各悬情永夜孤蟾色新秋旅鴈声况闻吴楚变汉帝且南征
　　寄胡文甫
　　不见胡文甫七囬明月圆家林且如此宦海益堪怜碧栁秦防马红蕖济水船往来余百里同醉是何年
　　午日卧病有懐张王二子
　　栖遅仍旧国愁病且端阳白髪能相妬清尊漫自香壁虚悬艾好溪逈入舟妨苦忆青骢客盈盈水一方
　　赠郑少尹
　　我正雪中卧君从天上还节髙元自苦才大可能闲淅沥听踈竹苍茫对逺山夜深拚一醉休当剡溪湾
　　赠刘希容
　　籍籍刘京兆还家尚黒头无心恋簮组有子绍箕裘月夜楼中坐花时郭外逰不堪相访地醒眼话离愁
　　懐王生
　　世弃君平乆狂踈老更添絶人吾岂好嗜酒子应嫌荷叶翠出水榴花红入帘晩当西牖坐山日映书籖
　　夜访德宣不值
　　坡陀古堤上往来伤独逰相违岂在逺一见已无由水宿厌栖泊暮行多懔忧琼枝不可即肠防卫川流
　　寄徐进甫
　　城东徐孺子不见已三年鸿鴈几时至音书谁与传钓鱼寒涧曲注易古林邉遥想府中榻常因髙士悬
　　过汴呈献吉
　　两年京郭居空望故人书五月梁园道来乘长史车川流赴海急隰日漾沙虚欲访渔樵径蓬蒿不可除
　　夜泊汉阳却望武昌有懐矩庵
　　对岸武昌郭清宵囬望频离心系舟逺旅梦渉江新积水明疑昼浮烟霭似春楼空黄鹤杳延伫独劳神
　　白泉王子居山相近
　　尔能躭野趣吾亦爱村居白屋情偏好苍山画不如桑麻通雪径鸡犬接烟墟嵗晩青藜在相过且校书
　　同王白泉歩过北村访孙胡二子
　　少日同门客山居晩共依孤村一相访深树鸟声稀面水心逾静班荆愿不违苍苍平野际还望瞑烟归
　　谷子访予别业
　　谷生怜我独相访到山家碧水孤村抱垂杨一迳斜野人共白酒稚子饭胡麻坐爱残阳里庭槐吐细花
　　懐三屏子
　　北郭雨防防东山云雾青三屏不我对九栁自吾亭短髪嗟同病长歌笑独醒临溪抚身世百载一浮萍
　　送都敬二首
　　才髙怜晩达十载尚为郎书买黄金尽愁生白髪长夏曹分武库秋殿别文昌木脱霜臯冷何人共采芳驱马别君处秋隂当暮生林柯无静叶江鴈有归声緑水阊门道青山建业城未能同理楫延伫独含情
　　送陆子引
　　世业机云后声光慱望前使星连禹服卿月吴天岸逈山回枕泥香燕拂船壮逰应不负随处有诗篇
　　送唐仁夫
　　象阙指龙洲天南海北头岛夷随使节山鬼避行舟墓采秋苹奠乡防昼锦逰归期定何日瑶草思悠悠
　　送施克和
　　楼敞壁灯悬归心夜不眠袖中懐楚玉江口泛吴船兴寄风人外名收国士前秋来消息好知向鹿鸣传
　　送刘氏叔侄赴举
　　双马饮溪流溪邉雨乍收方趋棘围战不比竹林逰礼学传三世家声动九州太行山上月几日桂花秋
　　送徐德章兼寄杭世卿吏部
　　迢逓延陵路新乘使者车国风收外史庙号布中书海色宵征里薇花午梦余相逢杭吏部归楫问何如
　　送范掾尉仁和
　　入仕得亲懽舟行且问安青山越州路黄绶汉时官暑服裁江练名花荐渚兰六桥三塔景公暇几囬防
　　送刘博之叅政南阳二首
　　蓟北才能防声华早见收道髙传吏部诗好入随州别宴当梅雨官程过麦秋江湖忧正切休上望京楼津桥南渡头落日片防收冠盖新方岳河山古豫州树深燕市晩云冷爵防秋两地分千里懐人各倚楼
　　送黄端州
　　春水泛桃花飘飘海上槎官崇先领郡亲老一还家石抱溪云紫烟含岭树斜夜深登望处北斗是京华
　　送王秉衡归省
　　津树隠春艭林花集暮江天涯归客逺堂上老亲双捧日心常切防云梦未降闲来书谏草谁与坐山窓
　　送曹元孝监河之徐州二首
　　水部移舟楫临津问所湏离心汉宫栁幽梦楚垓芜鴈逈云重覆花寒地一隅吟诗坐东阁谁与鍳氷壷石閤延春望洪舠送酒湏防蛇荒泽徙戯马旧防芜碧树通江徼苍烟接海隅三山不可见休更问蓬壷
　　再寄其子毅之
　　相寻空缱绻相别太斯湏一去青门道几囬生緑芜文章传海内消息阻天隅嵗晩登髙忆劳歌缺唾壷
　　藏六轩夜别东卿
　　到寺钟初寂髙城夕漏遅閤云昏冉冉庭雨冻丝丝留客灯前席懐人海上诗树鸦啼不断嵗杪怨相离
　　赠周予庚使辽左
　　翩翩鸣玉珂千里渡辽河尔本诗书客宁闻铙吹歌立朝同汲黯出使比萧何莫厌貂裘敝霜风塞上多
　　简别华文光同年
　　朔野北风起沙蓬飞不休端居念行客明发动归舟古堞鸣禽暮虚堂落木秋重来不相见离梦转悠悠
　　送华文逺
　　早蝉鸣树头归棹渡江秋孝子祠重建徴君传已修泪痕双苎袖身世一弓裘不学龙门客逢人説逺逰
　　送董汝淳太守之楚雄二首
　　诗人重出守万里一朱轓苦节留三郡英声振五言山深夜郎道花乱武陵源月下劳相忆清秋几处猿井占星地滇云问路时岭暄秋瘴湿江逺暮防遅竹弩迎津吏氊裘拜岛夷课耕还吊古应到孔明祠
　　别顾华玉同年四首
　　问讯金陵客南归近有期马行沾雨慢蝉响入秋遅水稻供慈膳江绡制夀帷闲居赋成后曾见几人为落日长干渡西风短棹过故人归后少秋草望中多谢墅荒碑碣吴宫閟绮罗趋庭休澣外临眺意如何官署依乡土幽求满素心窓临逸少帖墙挂宓生琴种药开春径防云坐晩林避名名转出休爱碧山深逹人氛垢逺流品自应殊骏枥分天廐鸾巢托省梧葛洪勾漏尹阮籍歩兵厨未识图南志相逢説著书
　　送秦用中邑博得盐字
　　残溜滴崇檐离杯雨夜添儒官归郑老诗客去髙蟾调发囊琹古光匣劒铦昔贤身未逹多少在鱼盐
　　芮令尹之兴宁
　　万里惠州去旅情应独伤暮云牛岭暗秋草鴈池荒古迹懐苏老清吟和李纲遥怜蛮聚落从此识甘棠
　　赠别三首
　　相逢不忍别相送思悠悠风雨一宵话关山千里愁暮潮通极浦寒燕逐行舟短髪年年白重防是几秋早叶半辞林晩蟾初罢吟入秋乡国梦垂老故人心道在宁湏禄官清尚有琴城隅分手处惆怅水云深独持文字印遥泛木兰舟古驿寻京口寒城过石头诵声分馆夜吟思卷帘秋欲问前朝迹青山是蒋州
　　送孙志同经畧居庸二首
　　寳劒青骢马秋髙出塞行田公新受律武子旧传兵鼓角邉云惨旌旗海日明穹庐莫南徙中国有长城马出燕关道人如定逺侯眼空沙漠气心系庙堂忧絶塞苍烟暮荒山白草秋军都城下过懐古一登楼
　　送朱文表
　　关河积雨晴千里一舟行庾廪司农计山川故国情古碑寻盻子芳草识聊城想见登临处遥心览八瀛
　　送杨生
　　相见十年外相寻千里余青衿子老大白髪我何如涕泪丘园草风尘故旧书别情那可忆云月晓窻虚
　　送王载卿
　　万里云霄使三秋泽国船氷霜消岭瘴旌葢丽江烟国赋徴求里民风奏记前独怜诗社冷一别又经年
　　送李佥宪维之北上
　　桓典乘骢日相如卧病春伤心一杯酒囬首十年人雪暗关山色风飘驿路尘郭西慵出饯愁见栁条新
　　送王君宠主潼津驿
　　潼津佳胜地驿舎近潼关立马防河水开窻对华山客懐登览际官守送迎间倘见三秦友传予鬂已斑
　　送刘文振宰驿华山兼寄汝公太守
　　我抱逰秦志君今先我行一杯同出廓千里独含情雨入新丰晩云移少华晴寄言桑郡守天子近知名














　　华泉集巻三
　　钦定四库全书
　　华泉集巻四
　　明　边贡　撰
　　诗集
　　五言律诗
　　送李司务思善二首
　　可怪皇华使相逢九日过地偏秋鴈少天逈莫云多北渚青帘舫南山白玉珂未能同一醉离别思如何苏门形胜地往嵗忆经过书院青山近仙潭赤鲤多月中攀古树雪里并逰珂六载重携手清尊柰尔何
　　送殷近夫谢病归夀张二首
　　论交方恨晩为别更匆匆风雨深期阻山川幽恨同杏田淄水北草阁汶阳东乡路元相近清宵有梦通并居城下陌经嵗往来踈薄宦惟多病穷愁有著书春山懐紫蕨夕浦怅红蕖去去仙踪何人伴索居
　　送徐德章乃翁
　　春防燕市花秋返晋陵槎水树侵沙濶江云隠驿斜梦依南国近书寄北关賖坐惜薇郎苦遥心附海霞
　　送于时宜
　　行子对新月临堂酣且歌客衣寒未减乡梦日应多鲁甸封春草淮川夕波芳音托囬鴈迢逓柰情何
　　留别王生
　　天际隂风起浮云似马行飞扬亦何意离别秪关情古岸垂杨合长河暮色清何时画舸背樽酒说平生
　　送王演之二首
　　送逺临河涘苍苍夕景微云山望不极书札到应稀碛暗风沙起春长旅鴈归秦关百二阻何处换征衣驱车度宛洛归路及春深杳杳还家梦悠悠去国心青山临古渡白日下丰林憔悴逢渔父应为泽畔吟
　　送矩庵中丞
　　荆楚连年旱今冬雨雪频膏融厚土彻緑迸早禾新烽火千山息讴歌万室春中丞调爕手争道防如神
　　别伯玉
　　君行不相见卧病对春风世事浮沉外交亲感慨中古台燕郭暮流水晋祠空他日歌招隠青山有桂丛
　　送友
　　十里黄冈道萋萋露草繁青骊将客子白日过乡园水国春先到云程鳯独骞行防鲁儒化流泽被元元
　　赠别寗子
　　风度与桓典勲劳更伏波明珠腾谤巧骢马避人多白日就长道清秋凌大河非关燕赵别相送一悲歌
　　送刘希尹入髙邑省亲
　　朝夕梦亲顔驱车西出关青云深魏阙白日照恒山麦秀城池古人居井邑闲秋风扇枕暇璧水遅君还
　　送伯川子归吴二首
　　东门嘶马去幽志几人同问寝归吴苑含香别汉宫关山双寳铗江海一秋蓬欲覔南州信时防西北风旧国江村外清川绕舎流空闻赋招隐不得泛同舟雨暗胶山寺花明爱日楼遥怜相忆处落叶蓟门秋
　　送陶良伯使鲁府
　　天马玉花骢骑来天廐中言经汶阳道却过鲁王宫岱岳浮云外蓬莱碧海东飘飘鸾鹤侣仙驾与谁同
　　送杨纯夫
　　天府通新籍毘陵返故居三春辞北阙几日过南徐岸栁隂隂接汀花冉冉踈江流日东下何处覔双鱼
　　送赵体仁侍御改官
　　问子今何适时危路且艰豺狼潜未及骢马去难攀暝野云藏日秋林水接湾病夫门不出心度万重山
　　七夕夜雨送父囬家感而有作
　　感懐逢七夕况是别翁时天上夫妻防人间父子离梦疑青鸟下心逐白云驰几阵芭蕉雨萧然鬂欲丝
　　送张仲齐侍御还京二首
　　上国埋轮后东山揽辔初世方惊豸角吾已识龙颅古栢凌苍汉清氷照玉壷千秋桓典驾驱逐有人无绣斧明霜日川原指顾中才真堪作雨名不愧观风狡兎移山窟狐隠棘丛城隅一片石他日比羊公
　　送张广汉中丞观军留都二首
　　闻説狼山下江波带血流中原初息战诸将各封侯草緑西兴渡云生北固楼经过吊陈迹春日暂停舟二月金陵道中丞拥节还日光揺组甲春色映江关国壮军容整时平武畧闲坐防龙虎气长绕鳯凰山
　　送陈国充内弟赴京师卒业
　　千里携书劒观光入上京外亲无我厚宅相有君成细雨官河暗垂杨客路平承家仲氏在休恋倚门情
　　送韩石泉赴德州兑运
　　细雨空城暮防云防薄隂落花春晩色芳草病余心梦接官曹近秋生国计深林中与水次谁伴独行吟
　　留别柴子
　　相忆恨长道相逢惊白头又为千里别还作几年愁故旧天涯少勋名世上浮不堪风雨夜虚舘对新秋
　　留别张西盘大叅二首
　　苦恋三秋别还为十日留江湖宋玉感风雨杜陵愁坠叶鸣沙岸寒云抱驿楼河梁阻携手谁与赋同舟满酌岂辞醉未行先忆君山城稀见菊关树不开云地入河源天连塞日曛那堪北来鴈偏向别时闻
　　赠张生下第还金齿三章
　　逆旅嗟同病相逢罢举杯别期惊嵗月壮志感风雷路险三湘隔心遥一鴈催可怜苏季子还着敝裘囬北风吹独骑万里向西南沅水三秋雨偏桥十月岚藓碑懐蜀相花笔梦江淹好把山中屋重题扪虱庵闻道栖迟地苔香涧户幽岭相旦暮山月自春秋诗画称三絶图书富九流秪应阮軰与尔得同防
　　送王子兵备江西二首
　　旧隠辞函谷新章出汉闱碧山留岂得芳草怨相违简防皇心注升沉士论归传闻拜恩日犹着赏功衣盖拂匡庐过防飞蠡泽深三秋持斧日万里渡江心虎豹潜移窟牛羊广出林秪应台栢下端坐听鸣禽送翟给事廷献册封周世子还朝兼赴昌邑省觐三首
　　册命临中土恩华接上台雪明朱閤丽风引翠帘开汉使鸣环入王孙露冕来星槎曙嫋嫋欣傍早春廽登髙逢嵗晩把酒怅多违塔日霜逾静巗花雪且肥家从东海过天向北辰归可道亲心悦宫袍是舞衣谏客刘栖楚词人陆务观舌存应不虑盟在可须寒赋颂名天下封章草夜防稿成湏寄我归向鲁门防
　　送杨希顔省墓还闻喜兼柬秦长史
　　劒装喧皷吹春日过乡闾梦绕松楸逺心伤雨露余里门妨跃马宫锦焕飞鱼若见秦淮海应传寄别书
　　送杨文绅司训玉田
　　东郭渔阳路南风几日程客氊春草色僧寺晩钟声山认盘龙状州传种玉名关西旧衣鉢留取付诸生
　　送王景旸长史还周府
　　驷马薫风里中州路不賖雨深梁苑竹春老汴宫花亲榻分美玉筵设醴嘉五云廽首地不似贾长沙
　　送杨伯玉子南归
　　孤舟风雨凉江客下江乡嵗月吟邉晩烟霞梦里长钓溪开藓石书架拂芸香霜落南垓冷何人共采芳
　　送周司业祭扫还临海二首
　　客梦惊霜露乡程入地连霞峤赤天接海门青涧藻充新鼎碑苔蚀旧铭秋墟满狐兎何处筑思亭赤防桥上路千载一青衫家说编修里人惊乐正衔听泉过万竹防月歩双岩寂寞成均地春风早挂防
　　送匡敬夫按贵州
　　嵗晩神京别何时到鬼方雪迷山驿冷云接海关长去住新骢马封题旧皂囊遥懐征战地几处有耕桑
　　送赵叔鸣监税德州二首
　　萧萧征马嘶送客过前溪故里别来久家书空复题青山鬲津道平楚卫河堤它夜幽寻处应知梦不迷东赴海陵仓移家别帝乡政繁输转地官古度攴郎问寝椿庭近廽舟蓼岸香秋来客愁少风景似维扬
　　送董舅氏
　　暑雨晓初晴山泉落涧清一杯燕市酒千载渭阳情陇月牵遥梦江花伴独行乱蝉无意绪争向别时鸣
　　东阿留别无涯孟子
　　逆旅相逢地春残花事稀同怜在逺道且复换征衣碧草连村暗青山四郭围欲旋归去马还逐使君归
　　送郑雪斋秋官归闽中
　　识面沉忧里重逢旅病间应縁著书癖且作泛舟还雨色含青栁江流绕碧山东门一尊酒咫尺杳难攀
　　送客
　　怪尔湖南使风江晩系舟遥经十载别刚得寸时留素月明寒浦苍山隠暮流水鸥嗟未及双泛寡离忧
　　赵丽卿豸史座留别限韵
　　听雨罢弹棊苍茫生逺思遥应白门栁飘荡緑烟丝旅迹江花笑归心海燕知倚酣方恋别休诵渭城诗
　　别周子贤佥宪
　　身是外台佐心蟠中秘书杜陵元自许桓典或能如梦结三湘外神交十载余同舟忽判袂愁絶广川墟
　　送吴学正之留都武学
　　振铎敷文教迁阶得武庠讲筵环胄子官舍接宫墙树隠台城古江连石埭长相期共临眺嘉及重阳
　　送别菊泉胡子
　　寒声下木杪送子一酸辛白日川原浄髙秋皷角振来防南苑雪归忆上都春懒听阳乌发嗷嗷青石闉
　　广川舟中与东桥酌别次韵三首
　　汴上一为别漂揺十二秋那期卫川涘得并李膺舟月映青山出波涵碧树流接宵欢逹曙不为酒尊留共脱风前防还披月下襟乾坤万里别江海十年心越鸟枝难共湘鱼帛易沉相逢畏相失延滞緑溪隂愧我蒹葭质倚君琼树姿遥怜共飘泊且复笑栖迟秀句推先逹髙言戒独危江蓠照雪月秋谷有深期
　　卧疾柬别孙性甫二首
　　杳杳关河客盈盈一水间那因各抱病遂阻共开顔雨入青帘细云移碧树闲含情送遥瞩时见瞑鸦还旧典司畨礼新乘郡守车问名俱不沗迁秩定何如父老防行盖君王想諌书徴黄防有诏早晩下宸居
　　张秋官元德席上留别
　　春日江陵去烟花万里途山川留故郢舟楫帯三吴树影湘流转猿声峡月孤郡楼登望夕天北是皇都
　　送曽世亭兵备赴蜀
　　闻道霜台使亲承岳牧恩山川増气色草木借生存拂暑辞东郡先秋过楚门江皐有芳杜作意待王孙
　　鹦鹉
　　珍鸟来清夏芙蕖避緑衣苦遭鸦并吓羞与燕同飞整翮身仍阻能言意且违何当即开鎻放尔陇山归
　　东坞为李户部贡卿赋
　　旧坞浓花发新春旅梦悬醉吟朝雨后醒坐夕阳前摩诘才堪比【右丞辋川有辛夷坞】随州句可怜【刘长卿有花坞夕阳迟之句】山禽傍精舎来往正翩翩
　　雪庵
　　大雪乾坤闭开窓且静观偶然同卲子不是学袁安数在梅花得春从太极防凭将画前易一问防桥鞍
　　昌平舘
　　寒食烟花暮伤归复旅逰芳尊不相对华舘坐悠悠月细光疑晦山空响似秋老亲垂短髪计日向西州
　　公舘即事呈彦卿
　　赤日下庭角白云生昼隂弥因吏喧屏转觉道情深树防依邻借虫声隔水寻廽骖淹薄瞑相遅在同心
　　李月辉方丈二首
　　鸡犬不闻音仙家巷陌深洞箫吹赤玉丹灶化黄金庭逈秋花寂堦寒夕雨沉愿传方外秘勿使嵗华侵秋林积雨晦晏坐失朝曛地似通勾漏人疑是少君依依归洞鹤冉冉度窓云预恐重来日花源杳不分
　　雨中憇双泉寺
　　野寺临官路山门俯近郊閤虚钟梵寂院静薜萝交宻雨沉蛛网闲云拥鹤巢故人诗在壁惆怅隔衡茅【壁间李子题诗】
　　十六日再至寺
　　十日重来此登临兴转幽老僧烹石耳留客坐山头隂洞生云雾阳坡防马牛翻嗟出城晩不值菊花秋
　　静海寺
　　窈窕城连寺巉岩石抱亭洞虚云气白厓断草痕青寳匣封宸翰珠花络藏经廽翔不觉晩归马傍春星
　　伦上人院晩坐次白湖韵
　　过雨禅房寂松筠一迳遮梵筵青琐佩香灶碧山茶鹤静欹寒水僧闲数落花诗人类迂僻乘兴即为家
　　九日登千佛山寺五首
　　南山空崒嵂野老倦登临城郭千年迹云霄万里心夕隂涵积水风叶下长林短髪新来白黄花不可簮亭午客先集怜予遅出城吏当青塔僧下碧山迎奕谱传新势骚坛讲旧盟洞泉秋不冷好共濯尘缨石壁青含雨松台逈入烟闷随天上客闲访洞中仙菊采芬芳蕋诗留酩酊篇重逢倘万一携手话兹年窈窈寺门敞苍苍山径微风轻不落防云近忽凝衣背领丹枫直垂岩紫菊肥晩途喧葆吹舆醉出林霏半岩风且急冲雨下山难醉后还骑马狂来不正冠隂隂南国暝淰淰暮秋寒预想茅檐际迎门稚子懽
　　十月六日逰千佛山寺
　　亭午登山寺淹留夕未归凉风起髙树落叶满僧衣城郭寒烟聚楼台暮景微京华十年客愁絶赏心违
　　入寺
　　共邀黄鹤侣来问野狐禅日出山中寺风鸣树里泉落花空色相啼鸟伴幽莫叩轮廽事吾生自有縁
　　出寺
　　鸡鸣春日晓钟落上方幽树湿云犹住山空翠欲流酒床随客去诗草付僧收虚羡岩栖子尘镳不可留
　　夀孙万户母
　　嵗嵗称觞处将军此旧庭玉函开宠诰纱幔叩遗经径茁宜男草檐垂婺女星白头真入画长对晓山青
　　夀程良用父
　　雅尚陶洪景风流顾辟疆名传天北极家住水中央晩日明花宴春云护草堂髯郎归节美衣绣出明光
　　夀文孔旸
　　夀域开梁苑韶华逼艶辰月临春舘静花簇夜筵新鹤信传西母鸾箫乐上賔转怜多病客髙枕独懐人
　　何圌樵夀五月十五日
　　胜地三茅北嘉辰九夏中夀尊浮海月樵唱落天风席近红榴艶庭深緑桂丛遥怜烂柯者仙籍防相通
　　题秦国声为廼翁卑牧夀巻二首
　　江门闲起坐白髪照秋山花拥宜人佩兰分稚子班天恩来锁闼星信报银湾笑防东林鹤传书海上还池舘山中旧风光画里新涧松同雨露江草自冬春犬吠当林坞花明隔水濵遥疑姓秦者莫是武陵人
　　夀康对山母
　　垂栁防香车西园春雨余夀多从入老身徤欲凌虗紫鳯云中诰青鸾海上书近臣兼色飬何必赋闲居
　　夀髙给事廼翁
　　老境真熈洽山中白日长鹤巢松树古花近夀筵香几杖荣朝典讴歌乐嵗康郎君青琐贵归路满恩光
　　挽无钖吴翁
　　锡山春日墓闻説乡贤露叶迷蒿里风笳惨木田名髙悬榻后事定盖棺前陇上清明月年年哭杜鹃
　　王宪司挽章
　　桓典声名乆相如词赋稀世方骢马避身已茂陵归白露凋原草流尘集繐帏伤心庭下鹤时向月中飞
　　杨介夫防母
　　楚客抱沉哀孤舟天际囬恩余五鼎食人闭九泉台古壁机丝防残灯繐帐开慈魂犹恋子夜夜梦中来
　　挽董天粹母
　　板舆逰乐地经晋复经燕岂料言归日翻成永别年堂虗春草合机冷夜灯悬欲问三迁事慈容隔九泉
　　挽谢都宪二首
　　太守驱车日中丞拥节年化行江郡美名在蜀人传漆吏悲移壑殷王惜济川陇门双石表何处立秋烟人间七十载地下几千秋无复青山到真同逝水流乱云笼閤逈啼鸟殡宫幽欲采苹花奠闽江逺帝州
　　挽张思绍乃翁
　　归老身犹徤防仙梦已侵盐司官誉在豸服主恩深迢逓碧山路凄凉嘉树隂秋风渡泸水客子正愁心
　　刘惟馨二亲哀册二首
　　徂谢感流光悲凉十四霜箧中无谏草身后有封章遗曲传巴里清风满蜀乡鳯凰原上木愁色日苍苍相如驷马荣毛义悦亲情讵料终天别惟争一日程机堂繐帷卷隧户漆灯明欲识归人恨江猿夜夜声
　　挽海钓翁
　　山海关头月春来几度圆杖藜无起日华表有归年寂厯逺逰道凄凉孤愤篇朱云不可见留槛汉庭前
　　萧医士挽词
　　术妙轩岐上年垂耋耄间烟霞成癖性松栢是容顔济物心常在防仙梦不还钱塘江口月长照玉泉山
　　挽王宪副父母二首
　　露白秋郊逈风髙宰木凄深嗟墓门道犹有聘君题隠迹厐公并诗名魏野齐孝魂招不返应只在辽西白首来官舎丹旌返旧山有懐空色飬无日见生还暮草春囬碧机堂昼掩关天涯有逰子肠防舞衣斑
　　题王臣指挥母挽册
　　将军懐母处堂屋对南山香防毺冷机空络纬闲暮花愁里色春酒梦中顔一掬长淮泪随波去不还
　　挽同年程御史良用次见素韵二首
　　有志经邦国无忧及子孙凄凉柱下史慷慨殿中言髪已生离白声还死别吞空山一杯酒何日奠忠魂新安新庙起闻子入乡贤古墓青山外秋风老泪前乾坤英爽聚日月大名悬谁续少陵语载歌骢马篇
　　哭儿羽
　　阿羽生存日人呼圣小儿虚疑渥洼种实有鳯麟姿学歩先遵礼能言即赋诗悼渠怜子夏休讶入官迟
　　湖上忆亡儿羽
　　徃嵗春湖曲尝携稚子逰花迎玉肤笑云傍防衣流隔水时穿竹防鱼数探舟伤心独来日烟月暮含愁
　　登王丈墓
　　磊落王夫子消沉嵗月深墓田余数栁书屋有孤琴挂劒千秋恨通家百世心暮山荒草际登拜一沾襟
　　亡弟赋改塟述哀
　　塟汝已六载那期重抚棺壮心原不死遗骨乆应寒石室灵仪在铭旌粉字残一为同气感双涕夕汍澜
　　上王氏妹墓
　　王郎呼不起吾妹亦泉台白日山头下悲风树里来有亲差可慰无子更堪哀嵗嵗荒坟土何人奠一杯
　　仲冬望日先陇述哀
　　矻矻衔石鸟愔愔栖月乌云霄双翼倦天地此身孤雪野兼愁逺风杨着泪枯一杯残腊酒知到九原无东村暮归经罗侍御墓缅懐知旧恻然兴哀兼呈同志二首
　　云日苍茫合东郊暮雪时古台斜落影青嶂逈含姿泽静龙蛇逺山寒鴈鹜饥亲交半丘墓愁诵七哀诗野色拥归轩遥遥登古原田乌啄素雪山鸟下黄昏近郭寒收市荒祠静掩门吾行有佳赏思与故人论
　　过王履轩墓
　　欝欝将军墓苍苍松桧林防猿千古梦归鹤九原心地胜河流抱门闲草色侵承家有儿子文史富缨簮
　　幽寂
　　幽寂卧蓬户凄凉懐旧吟莺啼非故国草色乱春心落日黄云暮隂风碧海深嗷嗷北来鴈二月有归音
　　对月感懐
　　惆怅东篱下西风酒一壷物随秋渐老人与月同孤幻梦疑蕉鹿尘踪笑网蛛寒蛩不解意唧唧向青芜
　　送王廷珍分教东明
　　春日东明去西斋教铎分氊随郑老座经授伏生文水暖鱼腾藻泥融燕啄芹有懐如我及看雨赋停云
　　方献夫读书山寺
　　闻君读书处孤榻寄禅林日抱左氏癖时为梁甫吟开窓千嶂出隔巷一灯深独有花龛月盈盈鉴苦心
　　雨宿姚村二首
　　旧陇东城外新坟更在东川原相近接灵爽合潜通碧草生秋石青杨袅夜风茂陵山下路来徃恨无穷野迳来人絶村居夜寂寥牖灯方闪闪庭雨更潇潇墓土空亲筑精魂不可招百年孤子恨天地与同销
　　闻三平菊酒初熟诗以调之
　　爱酒苦无酒避狂翻蹈狂闻君新酿熟色胜菊花黄月夜楼隂静霜天海气凉何当骑马去饱挹瓮头香
　　故山道中二首
　　此山青可爱岩嶂绕云松暂息野中驾弥耽尘外踪石桥今古在香客徃来逢落日谷风起依稀闻瞑钟素盖凌风转飘飘度石梁田家始晡食村店已斜阳红忆山椒熟青怜陇麦长郊行亦何事能遣世情忘
　　辛巳元日止酒
　　草阁逢元日悠悠一病身碧山虚对雪青栁自含春罢接屠苏盏长抛漉酒巾相过见渔父应笑独醒人
　　望雨
　　倚杖柴门底云峰引兴长验霞从曙色瞻雨过昏黄柱础虚含润盆荷实抱香空檐百尺溜何日听浪浪
　　忧旱二首
　　欲叩苍天意悠悠黙且树焦真可防井渇故湏穿碧汉空秋水钟山静晓烟九重寛防诏何日下荒田亢阳厚土裂兹事莫言无旱狢乆为恠惰龙真恼吾未沾三伏雨敢説九秋租珍重云霓望苍生待一苏
　　坐雨
　　宻云蒸短夜繁雨下清朝不救中田麦犹沾晩嵗苖度窻才浙浙浮槛更萧萧咫尺苏端舎冲泥未可招
　　八日喜晴
　　海门晴日吐春水坐来添喜入三农望丰归五谷占野莺啼秀木江草映虚帘我病生嫌酒深杯且一拈
　　过北川周子庄
　　借问平阳守泉庄今若何树稀鸣鸟防花乱早蜂多酒坫封苔藓渔罾罥薜萝凄凉世交子忍泪一相过
　　正月十七日先大人夀辰
　　此日吾亲夀常年乐事多夜堂歌窈窕春防戯婆娑永恨重泉隔深惊六载过风前酹巵酒肠防楚川波
　　过王生庐墓
　　赤日东郊午言过孝子庐草衣惟短杖土屋有藏书蛛网苔侵户蜗墙雨溜渠闵祠看咫尺比德定何如
　　问信
　　问信陈州盗将军有防书真成机上肉岂虑釡中鱼杀气东连颍烽烟北近徐招招淮口檝将发故踌躇
　　盗贼
　　盗贼还奔突传闻过白洋关河苦迢逓云月复苍茫贾客囬江舸居人竞野航鸡鸣戒同伴或恐犯垂堂
　　过姚村旧业村有先君子遗陇
　　里巷纷仍在邻翁半不存午鸡喧井落寒犬卧衡门侧宇天光入巍阡雾色昏百年桑梓地囬首一伤魂
　　忽报二首
　　忽报杨开府新传羽檄过未湏忧赤县且复守黄河去马定看疾来舟遂不多飘蓬愧生理终日傍干戈岂料朝天使翻为避地人去留难与决传报恐非真碧树花争蕋清江水自春庙堂嘉靖日州郡转风尘
　　龙洞山杂咏二首
　　寺绕层峯入溪通曲涧开八年千里梦七日两廻来古壁流烟色荒蹊叠草莱登髙赋揺落惭愧宋生才出郭始朝饭入山闻瞑钟自怜衰病乆敢恨仆夫慵立马防羣岫开尊对两松谁能囬白日眼眺且从容
　　丁字口北
　　海口潮初落片防秋正堪斜阳飞鸟度微雨防云含恋阙心驰北留人风自南一声渔篴响鳬鴈起江潭
　　鄂渚
　　鄂渚维舟楫登髙覧洞庭地连秋水白天入暮山青望阙瞻星斗懐人感鹡鸰渔箫向夕起呜咽不堪听
　　暮行
　　野色苍茫合宵征问路频马蹄经藓滑萤火度溪新乡国今何许家书动隔春逺村灯烛处箫鼓赛田神
　　逐客
　　逐客去已逺相思空尔哀不闻宣室召徒抱贾生才野竹侵书幔山莺进酒杯梁园亲识满今雨几人来
　　野风
　　野风吹荻苇寂寂楚江秋水气寒侵幌涛声夜撼舟古今双社鸟天地一沙鸥欲作懐湘赋官程不可留
　　泛江
　　泛舟成小酌半醉倚篷防烽火偏西接关山直北寒渚花春漠漠江日暮团团谁识荆南守思乡欲挂冠
　　归自北村
　　欵欵野中话依依川上情雨昏沙径色风起暮林声临水仆夫望呼予童子名柴门露逺火逥防兴弥清
　　过北渚庄二首
　　野店长渠绕郊扉昼不开茅堂防榆栁沙路上莓苔白鸟晴飞疾禅夕奏哀主人城市里经嵗几曽来渚老有髙趣未衰先弃官心犹壮夫勇身且布衣寒雪里中宵坐灯前细字防不知东海上何日起垂竿
　　再过北川别业
　　负郭稻千顷青青遥入云儿孙不觧守賔客自争分剡曲舟慵泛山阳笛忍闻伤心碧堤栁犹映白鸥羣
　　题白泉王子壁
　　吟兴复不浅村中无酒家圃云深映竹墟日半笼花石栅啼黄鸟溪泉拥白沙昼眠兼夕坐非为惜年华
　　卜山居成有作
　　乆定华山约今来始卜居梦逰曾屡到心赏复何如圃巷环髙栁渊泉抱古墟从兹簮与绂当有絶交书
　　过湘王故宫
　　旧日湘王府凄凉百嵗多堞荒秋荠上楼厰夕云过废囿穿狐兎深宫防绮罗同行有词客闲咏黍离歌
　　过故山人园
　　园囿碧山隅山人此旧居豪华非徃昔防漠意何如古木巢寒鸟残阳隠废墟伤心醉逰处犹有壁间书家豢鹦鹉为貍奴所毙予伤之赋短律二篇书呈同志期有以慰我也
　　尔本能言鸟覊栖误此生众方怜彩翠天苦忌聪明月下离羣思花间唤婢声居然成徃迹留架在前楹转架藏身防临窓命食娇愁来真可掬魂去竟难招露井流音寂风堦落羽飘醉翁元好寝为尔立清宵
　　石桥驿南观涨
　　夜雨山水发奔涛盈涧流石梁嗟已防何处覔方舟永路縁朱坂余晖映緑畴登髙西北望隠隠见昭丘
　　由鱼料驿登岸赴荆门
　　驱马丽阳界荆门途不賖平田飞野雉积水乱鸣蛙日下西山暝江悬北斗斜荒村逢故老停盖问桑麻
　　自汉江泛舟过宜城遇风雨大作
　　短棹骛洪河川行忧畏多转怜时役苦无奈旅程何雾黒江龙闘云腥岸虎过黄昏投古驿从此顺风波自岘山趋赴襄城不及门遂宿汉江驿
　　黄昏岘山曲征马倦跻攀雨过苍林外虫鸣废井间防崖成聚落深巷隔尘寰古驿悬灯重门未上关
　　登仲宣楼次韵陈矩庵中丞
　　岧岧南郡楼到郡此重逰岛没云中树天浮海上沤旌旗连戍色鼓角动邉愁万里防西北苍茫见帝州江郡敞云楼东南据上逰日华浮野雪霞彩防川沤俯仰悲千古登临起四愁王师神且武何日靖西州
　　荅西桥大复二君
　　丙子之嵗客逰两河辱刘何二君聫句惠寄庚辰仲春屏烦抱疴林居值雨检觌前翰怅焉起懐歩韵二章爰申情抱云尔鳯禅音防岂曰同哉
　　忆在中州日曾传上苑歌暮云千里隔春草四年过汉殿仍金马秦关且玉珂报章惭独晩才力谢羊何懒性真成癖哀吟不当歌田园自开辟城市少经过雨卧山逥枕春行栁拂珂马周头渐白无日见常何
　　赠刘介夫举人归金乡限韵作
　　云日昼防防幽人过草亭客衣寒映水归骑晩侵星雨外山逾秀霜前栁正青醉翁多晏起行李暂湏停
　　叠羮字韵再别承庵
　　钓鱼特作羮载酒出山城晓雨阳关恨春风故国情登防怅予独戯彩羡君行忍听碧林外萧萧归马鸣
　　送客
　　知君意不浅近送独绸缪文字真吾契河山且故州水云虚映日风树碧含秋岳顶传诗在谁将片石流







　　华泉集巻四
　　钦定四库全书
　　华泉集巻五
　　明　边贡　撰
　　诗集
　　七言律诗
　　送章太守朝觐
　　十载乡山路不平年来吾亦羡吾生春囬麦陇见鹰化月出花田无犬惊湖上野夫眞浪迹济南良守合垂名古亭相别恋携手日暮风烟含逺情
　　送王滦江
　　灯火虚堂绾梦思月明乌鹊绕栖枝眞愁逺道无书札不信残冬有别离江甸防舟迎早燕关山骢马恋芳岐情多未有琼瑶赠醉折风梅傍雪篱
　　登天津拱北楼
　　古今形胜天津地晩暮登临春事幽冠冕八方通禹贡河山千里控神州风连碣石烟沙黯日倒扶桑海色流老病独悬戎马涕俯身疑在岳阳楼
　　寄亭溪
　　梧桐覆井隂隂叶蟋蟀鸣堦细细音中夜有懐孤月逈九天无夣五云深眞惭弃置逢时幸敢负平生许国心立马送君还忆逺似闻巫峡气萧森
　　昭君出塞图
　　帝遣才人出汉宫逺投殊域为和戎琵琶晩映娥眉月篥寒吹粉面风终夜苦心悬北斗隔年归信托南鸿征鞍倦倚聊成寐犹在长门女伴中
　　雪中次钱江楼宪副
　　两嵗髙堂辍问安每逢新腊恨漫漫身如野鹤眞无倚心似江梅苦抱酸衣线细留春草怨繐灯深掩雪风寒他年奉檄堪垂涕毛义从来不为官
　　起居深借鹊巢安著作从教酱瓿漫迟暮嵗华多客感清修家世本儒酸春潜水市晴烟碧雪抱山城午日寒且欲醉眠歌习隠不湏章表乞辞官
　　再次钱江楼
　　布被藜床雪卧安草堂幽逈夜漫漫有懐眞爱故山好多兴不辞村酒酸冲晓觑林梅恰放趂暄行径石犹寒长镵短褐无人识白髪明时老谏官
　　乆雨喜晴
　　已判过此年忽从中夜覩青天云移北牗星河近月上东林树影圆逰兴不愁村迳滑赏心多为渚花牵朝来拟蜡登山屐见説西峰有谪仙
　　雪中
　　醉眼看余宻复踈晓风吹防乱如初一尊相对兴不浅孤鹤伴吟行且余桥滑可湏羸蹇度泥深同感落鸿书江梅防栁俱含冻六管凭谁借一嘘
　　祷雨
　　乆祈甘雨集灵官赫赫骄阳势转难月驭漫曾离毕宿雷车空自绕仙坛廵檐卜润时看础望极占云夜倚防迂腐似闻天鍳迩古来王者必求端
　　除日次蒲汀李少宰韵
　　建业新春入故年异乡懐抱各凄然三千道路沧江外五十光隂素髪前名重正湏推北斗藁成应更续南铨邻西咫尺莺迁地守嵗同歌伐木篇
　　元日次蒲汀二首
　　星纪初廽日再元海风吹雾起晴暾五辛遥阻荒坟荐万里空伤乆客魂临水穉芳争袅袅出林幽羽故喧喧归田喜卜中宵梦拟办嚢封乞主恩
　　栢烟松火万家同栁径杨堤入暖风九陌管弦存旧俗六朝山水见遗宫交亲隔舎追随里嵗序惊心感慨中且喜瓮头浮緑蚁不湏囊底覔青铜
　　人日喜晴次蒲汀韵
　　人日旧京云日丽钟山龙气欝开祥腐儒推枕病忽去野老占年喜欲狂即起户帘通紫燕早闻宫树啭黄鸯多情杜甫縁何事觧道他乡胜故乡
　　次蒲汀二首
　　春朝飞雪舞风廽谷日中宵起迅雷腊后不教滕六出蛰前那遣阿香来深江满浸遗蝗种厚地潜惊律管灰借问化机谁转斡只应天府近三台
　　石城虎踞九关开钟阜龙盘亦壮哉地保金汤分表里气通云汉切昭囬镐京本是文王土太乙休夸武帝台头白词臣窃供奉两京清秩去还来
　　端午
　　楼船不近打鱼矶箫鼓中流听者稀遥想紫宸颁制扇真惭清禁赐宫衣池亭映日榴开锦城郭笼烟栁荡旂传有湘江年少过兰桡应吊屈平归
　　人日有懐白岩侍郎
　　去年人日题诗处郑氏茅堂春可怜出谷早莺啼恰恰映风寒竹倚娟娟随銮并入青云上觧佩同归素月前此日寂寥惊旅食坐防庭雪抚流年
　　正月十五
　　城上旌旗闪夕光城邉戈甲俨龙骧郊门月上防尘静辇路春囬细草长千古再逢周礼乐十年曾奉舜衣裳行宫咫尺天俱逺愁见林鸦接翅翔
　　中秋值雨
　　冉冉游云防琐闱胧胧团月映江扉停杯已负经年约倚槛空思万里辉花雨广寒真亦假夣登天柱是邪非临风谩有乘槎兴欲访银河旧织机
　　东村冬日同刘王诸子歩归
　　泱空原返照开杖藜村迳暮徘徊霜苖迸土纎纎出风叶辞林宛宛廽扶病可须重载酒住家何必更登防青鞋布袜沧波岸白石歌残意转哀
　　至日恭闻车驾入都志喜二首
　　八骏长驱万里翺四方周览一心劳星杓夜夜随黄幄云盖时时防赭袍朔野旧闻殱冐顿洪都今见破宸濠何人议赏功居首玉殿承恩醉碧桃
　　至日连年帝逺征今年至日喜还京登歌想像聆周雅振旅传呼列汉旌皇祚永占千嵗厯圣聪明照万方情灵防旧职今谁掌不用书云纪太平
　　立春日
　　多病逢春笔懒拈艸堂髙枕病垂帘故人恰送鱼酒至野老不愁年嵗添冉冉雪云虚照水晖晖晴日乍经檐啣杯自笑还成醉吏隠谁能得两兼
　　元日次滦江中丞
　　伏枕惊防嵗又新卧听街市响蹄轮樽无白酒元因病屋有青山不当贫向晩云霞偏弄色得时梅栁故争春闭门可是甘肥遯懒效东西南北人
　　再次滦江
　　玉座香烟防衮衣防云飞处是皇畿中朝地接千官拥北斗星悬万国依波暖御沟春浩荡日临宫树晓云微自怜朱绂淹乡土不拜青阳入禁扉
　　春日王监察天宇过访留酌二首
　　豸冠春访薜萝衣晴日池防燕子飞心为感时偏耿耿话因谈旧转依依闲过别院题青竹却望南山指翠微欲问野夫栖隠处九槐溪上一柴扉
　　笑我贪书日苦辛爱君风采是埋轮青骢独系垂杨晩白屋长廿旧业贫千里海邦开雨雪万家山郭转阳春囬骖却傍黄昏路萝月纎纎喜近人
　　寒食郊行
　　来家疃前春可怜芳郊迟日起晴烟栁枝嫋嫋翠犹弱花蕋菲菲红且妍荒陇嵗时还爼豆短墙儿女正秋千青年竹马欢逰地华髪经过思惘然
　　午日
　　五月五日正阳辰四十六年衰病身天上风云同际防水邉鱼鸟自相亲啸歌独得酒朋喜踈防屡遭官长嗔睡起竹林温雅颂緑蒲青艾晩撩人
　　中秋述懐
　　银汉星稀玉宇秋夜深乘醉倚东楼天香不见云中下槎影空传海上浮狂有篇章酧嵗月懒无书信荅交逰羽衣歌罢蟾光冷独送西南万里眸
　　九月八日漫成
　　萧萧秋迳晩霜余寂寂风帘向月踈浊酒旋沽还对客小楼翻盖且藏书云邉露白鸿犹去栋里巢空燕不居欲向寒花问生事为谁收巻为谁舒
　　奉次毕司空与客对奕谢荅张侍御惠酒之作是日司空招予出城不及赴
　　灌木隂隂曲绕塘水风如雨细生凉绣衣家醖携兼至太傅围棋兴转长檐日晩移文石静荷樽秋泛露华香烂柯欲歩王樵武惆怅仙踪隔苑墙
　　清明日刘黎二子携酒过访
　　美人常苦费招寻咫尺门庭万里心手简忽随双鲤至肩舆先造百花深霞通苑榭明春栁雨过桥山出暮岑对酒似闻清庙瑟一歌三叹有遗音
　　官舎劳君载酒寻病多无柰踏芳心孤亭嵗乆青松老曲径春残碧草深友义昔曽称管鲍诗名今岂下髙岑黄鹂紫燕如知喜并舞双飞接好音
　　嵗除祫祭以病不与奉荅同寅白岩见懐之作
　　木榻香寒篝火融晖晖残日隠房栊天涯风俗追随里嵗暮隂阳感慨中井干不消经夜雪堦萱犹发故年丛端居最忆东朝士爼豆从容未可同
　　冬至长陵即事
　　千峰隠隠下朝阳复嶂层厓啓曙光观阙昭廽森象魏河山表里奠金汤陵门月映千年树寝殿风飘五夜香长至祠臣窃供奉拟书云物纪灵祥
　　九日雨中登楼
　　八月黄河拟泛槎为怜重九一停车登楼恰对防防雨行径稀逢采采花苍树破云秋寺逈碧山当槛暮城斜乡园客路俱愁寂传语逰人漫忆家
　　元旦
　　嵗首江南乆客身宦情寥落道情深极知佳丽非吾土且喜逢迎有故人城上雪痕经腊在水邉梅蕋觑年新呼童早蜡登山屐莫负陶家漉酒巾
　　癸未元日泊龙江关
　　海日苍茫隠石城正朝云物半隂晴暮年嵗到无亲故旧国书来有甲兵青栁白梅俱在眼渚鸥沙燕亦含情同舟楚客醒相对坐待春朝百感生
　　二月一日候朝是日予祖母夀辰
　　灯火春城漏下迟薄罗寒透五更时莺迁上谷声初转花隔东风信未知仕汉恩深惭壮业报刘心逺滞还期天街望处无端喜南极光连北斗垂
　　万夀节
　　防仗凌云啓曙烟翠华含日俯晴川遥怜外阃称觞地恰是西江献防年鞶锡共懽恩似海凯歌齐祝夀同天微臣亦有迎銮曲愿奏君王玉几前
　　郊祀斋居
　　春树扶踈夜色轻坐深斋沐轸遥情上清真气通三界太乙祥烟接两京云里佩环鸣閤道水邉星斗照防城江湖魏阙瞻依切欲草甘泉赋未成
　　独火琴张伴独居月华遥上閤帘初懐人忽梦春塘草侑食聊烹雪苑蔬南牧烽烟时有报北来鸿鴈乆无书玉笙声袅炉烟细懒听仙官説歩虚
　　少宗伯赵类庵
　　省署行云接禁庐戒严斋沐共端居箫韶恍惚闻仙乐夣寐依稀奉属车台斗上公苍玉佩阆风仙子碧霞裾六年嘉靖明禋礼合有淮隂太史书【淮隂人】
　　坐深斋閤五更天起立梅花细雨邉自保一心惟对越敢云三礼是精专形骸已觉非前度风景犹疑似去年啼彻晓鸡清不寐更呼童子爇炉烟
　　斋居
　　琳宫仙梵栢森森祝圣欣同海内心万里庙堂悬念切十年侍从感恩深闲愁似雨踈还宻世事无端古又今却忆讲筵供奉日已知迂拙负纶音
　　郊兴
　　礼防黙戒宵眠职在寅清典训传深院鸟惊风起树九衢尘静月当天箭沉宫漏泠泠水屏映鑪香细细烟孤坐拥衾聊假寐夣魂依约翠华邉
　　中元陪祀孝陵
　　千谿环合万虫吟陵邑秋囬碧草深香度石坛云晻霭钟流山殿气隂森乾坤圣祖经营力霜露文孙感怆心惆怅礼防供奉客黑头今已二毛侵
　　入坛马上
　　楼头钟防曙烟防城上旗翻晓日晖双马共依南陌度羣鸦争入上阳飞离郊荐嵗先农事甲帐屯云防帝畿三载太常无寸补敢言身迹与心违
　　斋居候驾
　　圜丘围绕万松青石磴萦纡忆旧经乘月试观仙陛乐倚风遥听属车铃力堪供奉丁年健心到斋明午夜醒欲效杜陵歌大礼书成谁为逹皇扄
　　寄秦鳯山少司徒
　　静依髙閤抚年芳万里霜云接塞长南郭雨晴山自碧北风时到菊犹黄羞将老病干明主几对琴樽忆侍郎莫枉髙情赋招隠水东篱落未全荒
　　奉寄白岩太宰
　　一抛簮组别朝行四见青春日载阳敌少更无临局苦心开惟有防山忙堦兰过雨娟娟秀庭栢凌云矫矫长龙气夜来西贯斗冶人遥识是干将
　　春日有懐空同李子
　　南中数枉故人书北上蹉跎信转踈四海酒杯形影外十年诗草夣魂余藏身笑我同方朔作赋怜君过子虚春入吹防芳草徧塔云楼月近何如
　　防中丞北抚宣府
　　云州烽火入云中忾敌知君乆在戎追北逺劳燕将出防秋行与汉时同天从上谷分邉界人自东山识谢公珍重庙堂柔逺意御戎元不重竒功
　　守邉犹得近邦畿亚相权兼大将威乌府日闲关月皎防门秋静塞尘稀探兵入塞无传箭勑使临戎有赐衣闻道六龙巡幸所至今常见五云飞
　　荅函山希尹
　　吏曹清雅复谁如三载淮隂逺谪居岂谓风蓬叹流转乆从霄汉拟迁除子平实有归田赋公干虚传卧病书乘月共怜霜燕起悲鸣犹是落弦余
　　荅蒲汀问病
　　曲寝眞应蛰蠖如傍人虚拟好端居走庭风叶从揺落绕榻霜英倦扫除日下紫云徒有夣海东黄鹤乆无书玉堂知旧劳相问五十三年老病余
　　春日寄南曹故人
　　白门杨栁石桥邉尚忆金陵吏隠年独夜有懐通夣寐五云廽首隔风烟鳯凰台古江应绕鳷鹊楼髙月自悬省寺故人元不少南音谁附北鸿传
　　寄岳丈胡公
　　云卧东山榻已牢夣魂稀入紫宸朝谁言驷马如髙枕未许黄封胜浊醪移艇日陪渔父坐杖藜时赴野人招沧浪歌罢康衢舞白眼青天兴转豪
　　石桥驿逢詹进士赴京
　　六年云卧别京畿万里重来旧侣稀紫陌已无尘可拂都惟有燕交飞寻芳上苑花迎佩待漏东朝月满衣乡土尚留司马迹驷车他日防荣归
　　赠毛东塘
　　豪雄气盖三千界按部春囬几万家风采独教天下想文章偏得士林夸耶溪饮兴芙蓉棹闽峤诗情荔子花应忆旧逰惊物换梁台新栁欲藏雅
　　八月八日太常例不习仪五鼓起坐有懐成均诸公
　　爽气侵帘夜转森懐人空抱雨中心漏沉壷水彤楼逈烛映轩堦碧草深自分巢由湏属我共传尧舜是当今鳯凰池上明良曲林下应闻大雅音
　　病中赠东塘先生归
　　驿亭春栁隂隂送客聊为黄鹄吟嵗月秪堪惊聚防路岐何必问升沉风行西下论兵地日鍳东周品士心醒眼未开涓滴酒病懐离绪海同深
　　秋官刘羙之使还居接待院出访
　　行尽梁河与汴山杪秋南出暮春还极知风采元无比莫恠驰驱不暂闲城绕乱蛙青草路寺临流水夕阳湾诗坛旧驾髙千尺一榻清风喜重攀
　　王舍人招予不至坐客聫句见促马上
　　晩来扶醉过城西路出廽塘复渡溪座上多情重折简社中诗好预分题青穿石迳苔新破緑转沙堤栁欲迷痩马未前心已到却从何处覔霜蹄
　　奉荅白岩诸公见懐聫句
　　瞑鸟催归出寺门长安风色已黄昏林塘只隔水西渡溪径故妨花外尊星列垣占聚榻月斜银浦怯廽辕清宵咫尺懐人地海北天南未可论
　　奉赠储柴墟太仆阅马山东二首
　　龙陛香烟晓曵绅鸡声催发使车频维扬城郭乡心逺鲁衞山川客路新天下可应无骏骨鞭头犹见説烽尘风霜处处逢揺落谁识行防别有春
　　简命争夸出使荣离筵深坐梵堂清同怜宦客翻为主却喜山僧亦与盟荒甸晓钟淮海夣杪秋烟树蓟门行何时相忆不相见腊月梅花二月莺
　　坐上奉赠白岩少卿
　　淮隂庙前沙路微井陉口下行人归丘园别后青松老关塞经过旧垒稀骎骎羽骑聫春甸隠隠山城啓夕扉却顾太行应叹息十年空望白云飞
　　赠殷文济
　　几日逢君即送君客堂巵酒不成醺途遥共説湏加饭病起谁敎却避荤惊月啼乌还绕树向风离马亦嘶羣同心落落京华少寄我音书莫厌勤
　　九月十四日夜访马尚寳文明不值
　　门巷隂隂暮雀飞北城灯火望熹防可怜明月映踈栁更喜秋风吹客衣寒露始零鸿渐少重阳却过菊犹稀子长素有登临兴何处淹留乐未归
　　献吉留别
　　初春郊甸积雪满客子出门岐路长征车杳杳去不息关栁青青愁未央却望泰山懐故道即归梁苑亦他乡十年京洛交逰地日夕风烟思茫
　　寄刘铜仁
　　地阔天长柰尔何春风门巷少经过遥怜白髪星星短无那风尘日日多懐旧独吟平子赋感时偏忆少陵歌江村细雨蘼芜长是处扁舟有钓簑
　　月下赠孙生
　　月出东城光皎然踏歌归去马翩翩风尘醉别三秋暮乡土交情十载前侠气早闻探虎穴壮心时为舞龙泉长安九陌烟花地无事飘零又一年
　　书懐荅吴东昌元亨
　　兴如张翰在莼鲈愁似三闾屈大夫桑梓旋开樵父迳夣魂稀到帝王都病登山閤思黄鹄泪洒丘园扫緑芜羣盗不休戎马乱厌听州郡説飞刍
　　十月十三日髙唐防石峰陈提学同赋
　　北海南云逓茫宦情乡思共悠长连床喜见风流在同榜犹传姓字香栢署髙秋惊燕雀山城薄暮下牛羊如何不醉还成别孤负霜天月满墙
　　别后有懐石峰
　　忆昨相逢赋夣鱼古槐凉月小堂虚通家更许诸郎见得句先敎子弟书却计此行千里外定知重防几年余同官我亦司文敎事事深慙逈不如
　　除夕卧病柬空同李子
　　天涯卧病惊除夕河上逢人感昔逰嵗月浮生双鸟翼风尘逺道一狐裘君还岂为鲈鱼脍我出眞同雪夜舟梅蕋栁条俱动色几时携杖并登楼
　　赠春山李侍御
　　徃嵗麻衣出宋中黄巾流乱太行东天王诏下军符急御史兵来贼垒空筹防自同诸葛亮谏书人比息夫躬可怜回首过逢地万井春烟袅暮风
　　丁丑元夕宴一斋殿下所先以事归五华杨先生赋诗见忆仰荅并酧谢一斋
　　楼外栖禽夜不惊楼中月上霁多情庭花欲放先春色几瑟虚含太古声兴是剡溪催返棹句飞东野故逃盟灯衢醉拂流尘转转忆王孙殿閤清
　　赠王汝立推府之安庆
　　奕世簮袍袭主荣两朝科第接家声皐陶独守虞廷典贾谊同归汉史评【伊父周长史也】藩閤暮云囬望地郡堂秋月坐吟情褒名喜入观风艸不待三年政已成
　　啇水得许廷纶诗奉报二首
　　渉尽蛮溪与瘴湾转因家难得身闲应怜白髪恩难报颇怪青云兴独悭在野有时防射虎杖藜随处约登山泥蟠雾隠眞虚拟西北王师尚未班
　　日射蒸途潦接湾客车何处可投闲愁中鬂髪年年别病里篇章字字悭长忆许公兼许子却逢商水慕商山同朝故地分明记白玉墀东第二班
　　赠临漳陈敎谕
　　白首谈经独可嘉学宫桃李灿春花十年镇日甘藜藿万里何曾问室家河甸客装冲雪冷国门贤路入云賖临分未有琼琚报愧尔殷勤赠木
　　人日荅何李二子见懐之作
　　夹道烟花十二楼大梁歌吹古名州当年尚忆愁中过此日那敎病里逰司马调髙真寡和谪仙情重若为酬青灯白髪春堂晩卧叹年华似水流
　　何子元叅政迁秩太仆走贺二首
　　京洛煌煌尺五天姓名今喜万人传中州节钺分藩地西极风尘出塞年新职似同还典午旧逰争説是登仙河梁别意真堪画谁起江门沈石田
　　东风环佩促朝天苦恨离杯阻共传一卧即今防累月并逰真复是何年闲情谩忆朝中旧多病难逢海上仙芳草碧山俱不恶拟从春日赋归田
　　柬李朝信同年
　　古驿炎荒逺谪丞晩从防省见飞腾开渠实并西门豹击水虚疑北海鹏二月夀筵双翠栢十年官舎一清氷昨来詹尹传消息闻説先生自此升
　　临颍与贾学士夜坐
　　霁雨帘栊暮色澄病来肢体坐难胜十年尘土余双鬂万事悲懽付一灯却对渚云瞻紫极转懐江水説金陵玉堂本是清寒地可道官衔只似氷
　　自感一首
　　春堂华烛照端居自感行藏冷笑予南郡一麾聊复尔旧京三转欲何如年华强半稀闻道月俸无多苦积书争似骖鸾向云海驭风长曵紫霞裾
　　寄朱士光御史
　　建业风声到最先路謡亲听野人传朝端斧钺埋轮后江表溪山揽辔前抟击故同雕鹗下咏逰时向薜萝穿清尊不对芳春酒翘首三茅忆洞天
　　寄别士光
　　神交元在识荆先岂待琼瑶托鴈传终日暮云防海上几时春酒醉花前江横碧水盈盈隔栁乱黄鹂故故穿感别恨时应不少一封期入九重天
　　再次燕泉
　　纵道先期已后时似縁见少却称竒使蜂媒蝶休相讶国色天香且自知暮雨懒通巫峡夣【薛许昌曰常同巫峡散诗义本此】朝云嫌入义山词【李商隠曰欲书花片寄朝云】翻慙防笔留真赏未有豪门紫玉巵【韩熈载赏牡丹出五色玉巵随花色酌客故云】
　　赠刘廉宪赴觐
　　暂将风雨施蛮乡早逐秋风入上阳万里山川眞厯覧十年车马亦匆忙乌防旧识氷霜面紫极重瞻日月光多少遗贤在丘壑拟从封事借明扬
　　寄白岩太宰
　　见説脩眉近吐毫夀征端为息尘劳闲身比鹤飞还徤晩局如棋着更髙消日有书谁石刻采芳无夣不江臯新栽五栁开三径未许黄花只姓陶
　　寄南宗伯白岩
　　神仙官府说南畿闻道春曹事更稀庭转昼隂移树影印封秋雨上苔衣防城栁暗宫前路别墅棋残石上围台斗位悬朋軰少与谁同赏复同归
　　简石溪殷子
　　飞歩云霄二十年早归乡里共称贤囊留白璧长捐楚防冷黄金不到燕跨马日寻安石墅闭门时注子云懐君夜对层城立月色江声两惘然
　　眞州得汝温王中丞书荅寄一首兼呈近懐
　　郭西残腊送行车上经年始得书入陜夣魂遥不阻守邉方畧近何如朱衣却傍风尘际白髪那禁涕泪余来使隔江难问讯暮云春草正愁予
　　沛县舟中柬戴方伯子良
　　城隅有客眺连冈城下维舟笑我忙欲驾行舆仍隔水忽防花树已斜阳烟郊黯淡新亭暮石壁隂森古殿凉豪兴坐阑犹不浅况随髙歩接春觞
　　济宁候文鸣中丞不至却寄
　　逺传开府驻任城北上楼舡防日行梅信腊随千里使羽书春防两河兵青青冻麦侵沙吐缕缕晴云隔浦生午夜月明虚鎻防倚蓬西望不胜情
　　寄弟赋
　　一别三年慨逺暌萍踪无定任东西望穷乡国暮云合夣入野塘春草萋座上可能杨子对膝前应觧老莱啼诗书羙躅还须蹈莫更频频索枣梨
　　郊坛斋居有懐简风山月岩
　　咫尺行隔几街髙吟何处羙人偕燕郊又属花时感剡曲空劳雪夜懐伐木有声莺在谷抱琴无韵月明斋行宫朝罢亲曾数屈指城西少旧侪
　　遇方文玉为赋振旅诗
　　旌盖风翻塞日光凯歌声入楚云长全功自古难平蜀元老而今又姓方四野尽销新战垒百城还覩旧耕桑书生笔砚寻常事几见勲名勒太常
　　寄呈东台外舅
　　一别丈人今二年徃来空有尺书传关山望极孤云袅霄汉同心白日悬碣石风烟通北海江陵城郭枕西川相思未卜相逢处岸草江花亦可怜
　　沈右史归兴
　　敢将勋业比韩休已把行藏付许由秋度碧云悲岭鴈昼眠寒水羡沙鸥爱闲数到郡东寺望逺时登江上楼欲访庭闱问消息南风何日送归舟
　　同年侍御罗瑞卿将到京先以诗寄荅之
　　日夕懐君刚入夣晓来传报喜还惊云山怅别多岐路萍海论交几弟兄花外驿楼明豸锦草邉城巷沸蛙笙东门咫尺新晴地不厌冲泥匹马迎
　　何子元移住扬州巷
　　第宅三年已四迁买邻销尽卖文钱极知萍梗皆身外且逐风花过眼前伏枕夜通骑鹤夣防衙秋防防山縁相从欲问城东社闻説郎曹本是仙
　　寄王青门太守
　　不见青门王右丞渚云江草思难胜经旬渐觉人迢逺入夏真愁气欝蒸山郡吏氓朝閤印水乡儿女夜船灯炎风朔雪多归鴈北信南书亦可凭
　　红心驿坐雨有懐临淮吴茂宰
　　山店苍茫风雨辰驿楼鸣鼓驻行賔盘涡似有蛟龙闘入舎翻疑鸟雀嗔心是子牟还魏阙迹非公干且漳濵孤吟却忆吴明府逆旅相逢意颇真
　　寄夀阳山人
　　有足不临城府邉有身不到狭邪筵陶朱故托泛舟兴康乐长吟登峤篇间对菊花开夀酒静防椿树数流年何时一起江门卧访我金陵水月前
　　寄华文逺
　　江空月白秋千里不见山人跨鹤来梅树长懐陇头信菊花虚负掌中杯清川碧石三吴道老鴈长云九日台却对晓星伤落落客邉懐抱几时开
　　寄正斋俞藩叅
　　仲春风日冷萋萋侧望归人路不迷千里绀烟新抚哺两都青旧封题鹓鸾有翮中犹铩桃李无言下自蹊沙舸一尊违面把素书遥寄鲁门西
　　除夕述懐奉类庵宗伯
　　薄暮融风起冻霞五更晴霭丽年华空香袅篆炉存火苑色囬青栁放芽辞谷早莺同命侣过江春鴈各思家物情人事端居外颇念吾生亦有涯
　　午日观竞渡
　　共骇羣龙水上逰不知元是木兰舟云旗猎猎翻青汉雷鼓嘈嘈殷碧流屈子怨魂终古在楚乡遗俗至今留江亭暇日堪髙防醉讽离骚不觧愁


　　华泉集巻五
　　钦定四库全书
　　华泉集巻六
　　明　边贡　撰
　　诗集
　　七言律诗
　　和防翁家训四章为整庵相公作
　　封事休将入帝宸致身安得自由身书回梓里家无恙望重文昌国有钧金马乆期黄阁老碧山常对白头亲深怜问寝趋朝梦半在昏钟半在晨
　　宛洛分携五见冬岂知迁转得相逢藩垣子不慙京兆礼乐吾深愧秩宗寒宴水西开紫菊暮帆江上对青峰朝正切感当元防十载重闻凤阙钟
　　千里正愁归逺道一灯深喜借余光不縁骏马威相近岂得豺狼迹自藏桥市水云兼上下斗城星宿接低昻南都浪说神仙府不道神仙夜亦忙
　　金陵二水三山地白笔冬悬海日光骏骨乆知天下少豹文虚拟雾中藏兰台望重桓公雅艺苑名过赵子昻倚马共推才力徤漫将官守较闲忙
　　见素林公坐上喜雨
　　萧萧灵雨夜垂空露浥葵心映烛红忽报水侵庭础外不知花尽漏声中云雷自识经纶象造化同归燮理功我欲登堂问昭感如公真见古人风
　　毛给舍宅话旧限韵
　　燕歌声接楚歌声别恨迢迢苦未平花少共怜春色晩风多犹觉暮寒生十年奔走青山故万里归来白髪明倚醉不须谈往事且围残局坐深更
　　戏柬黄允升太常
　　清河水西黄奉常五年身不到岩廊诛茅小筑凭虚阁临水新开注易堂已许白云随杖屦更招鹤伴壶觞金陵送客初停驾借问新醪防瓮香
　　九月朔兵宪董公召饮以腹病不获叅侍几席相邀改期已而石汀豸史冒雨先至遂尔命觞且辱肴果之赐感念良晤谈对无縁口呈奉博一笑
　　病思何如酒思狂闭门髙卧雨浪浪兵曹恰许移芳宴骢马先传系绿杨壶外矢声翻急雨烛边花影媚重阳知君似少金华醖不遣清尊到客堂
　　坐上赠朱升之
　　暂维沙舸憩兰臯为访金陵旧吏曹南鴈独冲淮甸雪北风遥送海门涛尊开子夜情俱洽赋入阳春调转髙起舞对君还照影笑看吾鬂已刁骚
　　以诗招逺游琅邪病不能赴荅谢
　　梦想琅邪拟卜居入山闲过一春余真縁病骨时相挽可是髙懐迥不如鸣雨似闻深树鸟跃波行见碧溪鱼苏州雅调庐陵记壁上谁今敢再书
　　汪东峰小园即事
　　退食悠然抱逺思西园拄笏看山时春留别坞花明树雨过闲塘水到篱官况不违丘壑想才名兼得庙堂知爱君忧乐闗天下长对苍生擦两眉
　　赠都督马惟渊
　　斩将搴旗处处勳冠军名姓旧曽闻班超出塞先投笔郤縠登坛且好文海泛直穷蛟蜃窟山驱深入虎狼羣年来上马披重铠誓靖风尘报圣君
　　寄闲斋汪少宰
　　望迷烟树俯春臯人在金陵隔吏曹将折岸花愁逺道欲乘江舸畏惊涛星辰地接台垣近海岳名垂翰院髙公暇两都应有赋不须重和屈平骚
　　寄吕思泉太仆
　　永阳司马碧山居防度诗来重起予笻杖日随东郭履防毫时写右军书梅花癖在官先弃鹦鹉才髙世共疎吴客逺归凭问讯九还消息近何如
　　寄俞正斋大叅
　　建业春残风雨凄惠山东望海云迷函中尺素封长恨巻里芳洲抚旧题临槛恰当莺啭树步园无奈草盈蹊江门只隔三朝路何日扁舟过水西
　　和荅毅斋刘鸿胪见懐之作
　　水步山行隔歳期冶城春日正迟迟深探已办千寻绠逺望常悬万里思乆愧礼台称典故早从民部接芳词旧京林苑多嘉树拟看迁莺得上枝
　　奉荅知山光禄春寺晩归之作
　　际晓闻君已出城晩来消息未分明尊开漫自夸清酒诗到真如食太羮雪土细穿春草绿雨帘髙卷暮云平虚堂烛火棊枰在可惜无人坐五更
　　荅滦江王大理
　　棘台春静日端居藻思情入太初茂叔故应留径草公仪安用拔园蔬极知台鼎身须到岂独边闗事可书江口暮潮天际月试从消长看盈虚
　　赠伍松月
　　忆昔荆南逺卜居相逢曽及鴈来初山堂习隠秋看桂郡阁留懽夜剪蔬天末往来千里道箧中悲喜十年书懐君只似江城月长愿清光照紫虚
　　寄嘉定章太守
　　六千里外闗山道十二年中风雨愁书信不随湖鴈过梦魂空绕蜀江流纎纎冻栁含烟袅苒苒春云向日浮多病有懐贪逺望强扶藜杖一登楼
　　樾冈中丞登舟后有作相示荅之
　　中丞入奏扬帆日乳燕鸣鸠月正三枫陛晓星看斗北杏花春雨别江南诗多到处堪题石驾迥何人敢并骖苦别登台逺相望暮云斜照酒初酣
　　赠石溪殷子
　　挂冠心迹与谁眀海濶天遥万里行岩畔直松伤早伐仗前朝马戒先鸣国恩可报身方徤家债初偿事少萦莫把五湖疑范蠡古今豪杰本同情
　　金陵早春奉懐白岩翁次致政志喜之韵
　　晋山迢递隔吴乡碧树千重鴈防行江上再逢新岁月箧中时检旧篇章名叨啓事心常愧迹阻门庭梦不忘已恨两京成逺别可堪踪迹更殊方
　　得白岩惠书
　　山童传信到江乡满纸云烟墨数行西洛漫夸裴相国南宫何羡米元章四朝黄髪身仍徤五岳丹梯兴未忘观物素谙化理不须重问九还方
　　夏日端居奉懐
　　往岁从龙谒帝乡步随仙仗对分行云中秉笏陪郊畤月里鸣琚出建章老去江湖头易白别来山斗思难忘芙蓉采得无因寄愁絶盈盈水一方
　　七夕懐南垣刘司空
　　欲问南塘早暮潮栁烟芦月望迢遥矶头锦鲤真难掣天外防鸿可易招菡萏出波还并蒂女牛经岁亦成桥懐人已恨蓬山逺何处凉风引玉箫
　　寄辽宗室光泽王次来韵
　　离荆一十五回春睿想犹烦及逺人愁见碧云天际合转怜华髪镜中新秋堂鼓吹挥毫夜雪苑旌旗校猎辰回忆旧游情万结渚鳞江鴈若为申
　　赋俞大参正斋二宜园次二泉韵
　　小园开处弟迎兄兄未归来弟早营堪入画图传洛社不须风雨赋彭城江鸿海鴈冥冥色棣萼荆花宛宛情一出偶令成白首始怜身外是虚名
　　知山史君园梅始开邀客过赏时乃子际赴春试因及之次韵
　　万蕾含胎尔独先玉肤琼蕋照髙天临风时有暗香度未雪早将春思牵深厚共知培养力芳菲谁秉发生权花神夜报郎君信来岁登瀛冠列仙
　　答殷石溪雪中见寄二首
　　瑶华新自石溪来烛底缄封手自开银海散花方独玉山当坐忽先頽边桥市近多春鲤傍枕瓶香有腊醅晴日杖藜堪共酌细看台竹与江梅
　　白昼春云接地隂黄昏春雪覆檐深洛中逺忆袁生卧灞上真懐孟老吟江麦秀期欣可卜陇梅开兴恐难禁石溪渔父能忧世一曲沧浪万古心
　　喜蒲汀少宰卜隣
　　紫宸西畔白门东鸡犬相闻巷陌同家逺正须君作侣病多无奈我成翁池光向月虚含冻栁意归春弱袅风珍重雪泥鸿爪迹翻飞回首五云中
　　夀春刘子希尹言念故乡有拂衣之兴奉问
　　恨别君今忆旧山感时予亦念乡闗天涯岐路防回首岁暮风尘多苦顔方朔乆疎金马诏季鹰终为玉鲈还江城紫翠羣峰霁望极春云杳霭间
　　寄希尹再和前韵
　　紫霞苍霭护春山郡阁清虚昼掩闗百里不愁淹骥足九重时梦犯龙顔心伤异域浓花吐目送中林倦羽还归使过江凭说信有人相忆水云间
　　寄荅子立董兄
　　书来休更问新衔蹇命非才乆自谙游屐谩夸探虎窟钓竿何用狎龙潭终知展季三宜黜岂但嵇康七不堪传语故交虚北望已看华髪住江南
　　太仆诸僚长以见懐聮句寄示奉简
　　滁阳亭馆秣陵槎百里山城隔浦沙心逺自知江不限日穷谁遣树重遮松间霁月宵行圃竹里清风晩散衙仙吏两乡俱不忝此中惟恨少琅琊
　　晩坐
　　碧栁隂沈覆古槎黄昏时见月笼沙渔梁曲曲深相防贾舶鳞鳞迥不遮灯影夕悬城外塔水痕晴落防边衙前溪子夜歌声袅风景依稀似若邪
　　殷石溪迁居二首
　　溪翁小隠城隅地窈窕松窓对竹林习静不知红日晩避名真似碧山深临池野鹤陪孤立破雪江花笑苦吟从此凤凰台畔路杖藜应许数相寻
　　鉴湖欲并贺知章洛社何如司马光耆旧即今新续传达人随处可为乡沙溪绿蕙牵风细水榭青萝映月长更喜欝林洲畔石岁寒相对倚氷霜
　　和白岩二首
　　济上秋风两棹开故人传报上公来沧江虹月先占象寳匣龙泉故引杯吏部乆悬山岳望仙槎应拂斗牛回自怜衰病还乡客未得从容杖屦陪
　　蓬窓谁遣一尊开报道隣船送酒来涓滴乆闲多病手劝酬虚负合懽杯坐余秉烛更相照话接鸣鸡未拟回一别忽今惊十载水乡何得幸深陪
　　再次刘希尹寄荅
　　吾庐遥结翠微间绿篠隂隂草径斑敢谓图书存晩计秪应猿鹤笑尘顔漳滨卧病愁公干陇表思归忆子山窃忝秩宗三阅岁素飡真愧一身闲
　　印冈罗郡伯枉临惠示新篇荅谢次韵
　　径草芊芊溪水长幽居僻在水中央恰对孤云悲故国忽传千骑拥东方开筵宛值藤萝月携手同懐鸳鹭行取醉夜深还秉烛笑看顔鬂各苍苍
　　刘子希尹王子孟宣许携家醖相过草堂薄暮不至次杜子登髙韵以嘲
　　落日孤城秋可哀碧溪萦带紫山回妄随土俗登髙去岂得隣翁送酒来丛菊破霜开小苑片云将雨过层台藤萝石上娟娟月谁共黄昏坐一杯
　　是夜草堂小集呈坐客
　　五更城角弄秋哀万里江鸿避雪回可但逢时叹摇落即从抛印赋归来情多实恋风前防病起虚看雨后台华髪旧人今在防夜深休负菊花杯
　　夜防有作呈希尹孟宣二子
　　防因离别叹秋蓬夜榻那期此坐同隣木冻花疎映月对檐孤石静含风尊前节序忧懽里烛底亲交梦寐中休倚少年贪不醉埜夫今是白头翁
　　九月二十四日遣兴奉寄太常诸僚
　　往岁氷衔窃奉常兹辰光宠异班行斜廊缥渺朱衣月合殿氤氲玉佩香天语独闻当北面岳神分祀得东方如今病卧秋山里白髪青灯感夜长
　　再次辛字韵
　　逺抛巵酒避芳辛静对烟空月半轮门掩绿苔真自逸案堆黄巻不全贫非才敢窃明时位多病愁看故里春诗侣钓朋俱出饮也应回忆倦游人
　　梦台峰同登山阁示我以旧题风雨石崖青之句觉而足之台峰将巡南郡
　　白下城隅佳丽亭使君冠盖昔曽经吴宫晋墅悲人代虎踞龙蟠识地形新梦水烟湖栁碧旧题风雨石崖青海邦渔子春相忆夜指江天认法星
　　闻台峰舟过清源不遂瞻奉短诗寄懐
　　隔岁闗河音信迟美人千里惜分岐伯华寔愧祁奚举仲父虚承鲍叔知春到水亭花发处月明山馆鴈来时孤帆迤逦青骢逺西望长吟有所思
　　贺刘希尹生子
　　碧林春暖凤将雏沧海宵明蚌出珠前度共占佳梦恊后来堪作小名呼犀钱色映雕盘果蓬矢香连画壁弧我亦有儿还似子防看同学着潜夫
　　新庄道中即事次章抑庵郡守韵
　　步随芳草惬寻幽踏遍山亭与寺楼情入暮春多感慨地过名士亦风流川长渐觉三花逺雨足因占二麦收南望岳峰苍翠里到时深恐白云留
　　送汪监司子宿之江西
　　彭蠡江山画不如到时应及素秋初千峰落日帆樯外万井寒烟甲胄余琐闼星辰迎帝座水乡甘防近亲除孝防门第清无比翻愧羊公壁有鱼
　　送汪少宰闲斋进贺北上
　　皇居穆穆九闗开有客乘槎万里来宫月夜明鳷鹊观江云秋绕凤凰台金鱼待漏还通籍赤舄凌空不染苔珍重麦丘三祝意等闲休当祖筵杯
　　送后渠崔司成致仕归安阳
　　卢龙山畔菊花明一片归帆五两轻风入暮林稀静叶月明江鴈带离声尊前舞袖娱亲志袖里封章报主情六馆有人争诣阙愿从天子乞阳城
　　送介溪严太史考功北上
　　玉亭岐路玉堂通太史文章五色虹万里不论金马外三年真在碧山中心如藻鉴明秋月梦逐兰舟泝晓风我病稍开涓滴酒别筵期对一尊同
　　奉梧山李司马送别士重文学之都昌王府文学者司马弟也
　　碧殿朱门地不寒楚山蕲水足游观尊开醴酒时应醉馔出江鱼日可飡作赋岂劳伤贾谊献书休拟学严安草亭身世羲皇上一榻清风竹万竿
　　郡王文学渡江年皁帽青山雪满颠宾馆有时来胄子讲筵终日对先贤树边竽籁临风聴花外丹朱滴露研三峡五湖通一水等闲休忆浣溪船
　　李时佩坐上留别
　　兰叶荷花香满庭坐来炎雨霁空防帘开髙栋一星出酒对故人双眼青沙栁隂森如待折虫凄断若为聴间从聚散看身世天际浮云水上萍
　　送丁考功秉宪之闗中
　　莺花如锦豸袍新建节西行及好春周礼职方分二陜汉都形胜説三秦天浮紫气函闗动雨洗青莲华岳真藻思还应有神助诗成先寄故乡人
　　送罗尹赴博罗司成氷玉公之后也
　　海国逍遥野兴深罗浮山下坐鸣琴看云细和东坡句捧日常悬北阙心三合树髙应蔽芾六如亭在且登临西江氷玉家声逺侧耳南风聴好音
　　毛东塘李空同韵赠别张惟信内翰兼呈老懐二首
　　还里偶逢驱驷日通家难比识荆初青年羡子风云遂白首惭予笔砚疎玉垒锦江秋独往汉闗秦塞意何如黄扉本是丝纶地莫向亭溪学钓鱼
　　青枫阙下承恩后江叶霜前把袂初两地别离乡国异防年音问故交疎仙台望逺君相得学海飞声我不如华髪盈簪欲归去乆思莼菜与鲈鱼
　　留别外帘诸友
　　浃辰风雨共秋闱坐对朝霏复夕霏万马要令收骏骨一灯时得借余辉楼中醉酒髙情在江上寻仙后约非却到荆南归鴈伫看云锦出天机
　　留别诸友聮句二首
　　舟子招招催渡开多情临别更迟徊虚烦竹马城边实泛星槎海上回南郡秋风悲鼓角武昌明月见楼台懐人莫厌书频寄江口云帆日往来
　　荆鄂相望一水间早秋为别仲秋还乾坤去住真如寄车马驰驱不暂闲白帝城头烽火急黄牛峡里战旗殷江陵旧是襟喉地蜀道东来第一关
　　羊公祠留别宪之元之二都防二首
　　秋风系马意如何三月荒祠两度过落日大江元自永青山片石为谁磨愁连西极兵戈满思入前朝感慨多却望鹿门懐昔隠无端归兴绕烟萝
　　巨舰鳞鳞牵渡头牙旗闪闪耀江流深怜鄂渚将军号已入襄阳稚子讴刘晏不穷关内饷子房能运幄中筹同功异代何终极岘首嵳峩汉水悠【时元之督运粮饷宪之为总制参谋故云】
　　同刘希尹吏部送祝仁甫考绩
　　棠树隂隂夹防长使旌归绕灞川旁遥占紫气懐关令却望红云指帝乡过里暂看停驷马入朝还拟咏羔羊春风画省含香地玉佩逍遥防绶光
　　送王本一如辽阳
　　送君无奈别情何五日生朝客里过心逐悬旌离汉徼梦随春栁渡辽河重闗复岭狼烟接暮雨朝云海气多应有大篇吟出塞不须停马问干戈
　　送陈静斋南归
　　泛梗流萍少定踪此归何地不相逢客帆未挂三江月乡梦先过五老峯山水乆应懐六一庙堂终拟召夔龙极知离合闗交谊莫恠临岐别思浓
　　送唐应韶改顺天府丞
　　两京京兆俱畿辅南接三吴北控燕闻报共欣迁转地祖行兼得艳阳天凤台青草春烟里龙陛红云晓日前最是都人识桓典向来骏马故翩翩
　　送张萧山致政
　　拂衣归卧碧山岑白髪萧萧欲满簪居卜剡溪明主惠望迷燕树老臣心层云鸟度江城逺五月花香水阁深感慨临风一长啸漫云鸾鹤送余音
　　送邹黄山考满北上
　　骏声华誉满留都社稷苍生望不孤八座早登南执法三年兼考大司徒风传海甸鲸波息石固台城鼠穴无心是子年身范老逺从廊庙忆江湖
　　留别贞庵
　　隂隂汀树起秋烟冉冉溪花接暮天归鸟独冲淮甸雨离人新上汶阳船病余药物存芝术老去心情托简编它日防传招隠赋缄封应写渡江年
　　留别东园
　　公子名园恰对城水亭宜雨更宜晴楼台日倒池塘影丝竹风传巷陌声三月乆忘酒味百年知负碧山盟白门朋旧纷如许后防应懐厯下生
　　送髙潺亭
　　郊林风叶傍筵飞寺阁霜烟映日微越水亲劳五马去蜀江遥阻片帆归谢公兴在羣山屐杜母恩留寸草晖海上倘逢黄鹤侣云中须寄紫霞衣
　　送华戸曹
　　万巻曽看秘阁书两骖遥驾地曹车才通国计人俱羡名在词林众不如潞水夕波明画幰淮山春草映华裾忘年却话论交晩执手临岐思有余
　　圣诞寓南太常作
　　冶城风雨送秋森万夀嵩呼五夜心帝座仰瞻天共逺主恩遥荷海同深容台礼乐虚南北建业江山自古今龙辇凤旌回首地似闻韶濩奏余音
　　送沈斋考绩北上
　　扬子江头春雨晴春卿春日觐春明上台星斗三年别南国山川万里情金奏秖须归颂雅玉衡差可配寅清还朝有疏应亲达见说天王识履声
　　送刘继志下第东还
　　防宵灯火醉眠迟回首孤帆隔梦思鲸海浪寒愁晩泊凤城花老怨春枝科名防许魁三甲人物真谁记一时碧草江亭东郭路不堪重写赠行诗
　　送张原载黄门弟授职还乡二首
　　病入烟霞十载深出山何意转相侵公车晩结萧郎绶药裹春消季子金池草梦回传好句畹兰歌罢起遥心西堂别酒还今夕涓滴无烦报浅斟
　　昽昽江旭散林鸦袅袅江风卷岸沙燕郭晩春归处路楚山明月到时家仙游自说投竿好吏隠谁怜去国赊它夜陟冈应有梦紫堂青琐隔天涯
　　送王滦江
　　向来青琐陪双入此日乌台羡独行三品峻阶都执法十年知已老门生烟开灞防春先到日照齐山雪正晴朝下却愁心不醉郭门杨栁曙啼莺
　　送黄伯固进万夀表如京
　　凤纪初开万夀辰龙笺遥集九州臣同怜建业生还客独是先朝死谏臣天拱阙庭周道逺日临旌斾汉仪新彤墀拜舞霑恩地已隔三回黼座春
　　送胡中丞伯珩进贺上尊号表如京
　　羽旗芝盖拂云长凤匦龙函入帝乡星近紫垣归执法日明丹扆坐垂裳元年继统天无外大孝尊亲国有章朝下九衢人辟易尚看骢马识威光
　　送梅轩蒋司徒致仕归湘源二首
　　司徒才到古稀年便着荷衣上钓船随处燕游真自乐此生名夀是双全湘源旅梦青枫外建业归心白鴈前留取送行车马数后时收入画图传
　　奕奕家声逺近知士林谁不仰连枝三台八座同升地绿野青山独往时草制即烦亲弟手赐环真荷哲王私江湖廊庙俱伤别万里秋风两鬂丝
　　送吴白楼
　　清风亭上春风座两月刚随杖屦游岂谓除书下南国遂敎行色近中秋三朝礼乐归清庙一代词华仰白楼珍重汉皇前席意故乡山水莫淹留
　　奉送石门翟学士典文北上
　　鸣鹿宵聆宾宴歌讲臣秋考帝乡科文归永乐真相匹驾比欧阳不啻过千里地灵江右占一时人杰榜中多西还有梦身先到金殿东头白玉坡
　　筐山道中留别亲故
　　发春移舸入冬还北阙南都去住间归梦不离官寺月赏心犹恋故乡山深怜老病元相倚敢道淹留且自闲扶醉别君西郭路共看华髪感朱顔
　　奉送少傅防庵翁节制三秦
　　帝梦非熊起旧邦侧思贤佐隠京江三边羽檄来金殿五色龙函到石淙【翁旧号】范老甲兵胸有万李侯才气世无双临戎制胜寻常事早见边城筑受降
　　三十年来四入闗土人迎拜想开顔风雷晩送蛟龙雨藜藿春藏虎豹山已遣北门归锁钥更从西海弄潺湲寥寥蜀相千年后伊吕谁当伯仲间
　　东园饯别杏东郭学士
　　王孙华馆即蓬莱为惜春残作意来池上晩花开锦绣水边斜日动楼台纶巾醉阁山亭树蜡屐行穿石洞苔无奈美人将逺别竹舆临发更徘徊
　　再送杏东考功北上便道省觐
　　祖筵晴日照离肠客思江流共渺茫西去直看家不逺北游虚拟棹相将璧池花发兼桃李阿阁巢成待凤凰五色愿分庭下防入朝重补舜衣裳
　　送都宪南屏髙公赴镇
　　遥承北阙丝纶诏近出南曹法从班龙剑倚空冲夜斗豸袍迎日动春山国储民业经营际淮水江流保障间千里舳舻看利涉云霄旌斾即须还
　　莫愁湖奉饯松月樾冈二都宪仍次前韵
　　多病春来乆索居祖筵花栁出郊初湖中逺兴依沙鸟雨外清尊荐野蔬名姓防看当宁识勳劳应付史官书登朝且上安边疏漫学文园赋子虚
　　送滦江王大理北上
　　秦官廷尉汉中丞抚镇平反两地称范老威名留紫塞于公隂徳在金陵髙懐迥对三山月苦节清悬万壑氷入奏共知归政府逺人离抱独难胜
　　奉送松溪崔司空考功北上
　　司空风节重南都一片清氷在玉壶天日同怜照肝胆雪霜谁遣上头颅身随鹭侣朝双阙梦逐鸱夷到五湖闻说有书先乞老不知当宁肯从无
　　送松溪司空致政东归
　　故乡今日是真还入里遥应喜动顔岐路苦辛年岁里庙堂勳业梦魂间闲看瞑鸟投深树静爱秋云巻碧山传语绰然亭下栁【元中丞张养浩旧宅去济城西北八里名五栁庄绰然亭在焉】旧枝新叶许谁攀
　　送钱屋舟医官归京口次韵
　　跨鹤来从碧海东水楼风雨一尊同谁言彭祖无千岁自信淮王有八公医国乆传三世业活人时奏十全功中年颇觉朱顔少愿把金丹托便鸿
　　送松月伍中丞致仕还松滋
　　中丞乡土接荆州门对青山俯碧流名盛古来须勇退兴髙今去且闲游寒松独偃陶潜径皎月长随范蠡舟匣剑酒酣休暂拔斗间龙气正横秋
　　送荆州董别驾之任用前韵
　　滁阳参牧防经春佐郡遥看牧楚人沙栁色迷熊轼暗渚花香浥鹭袍新云连峡树通西蜀月出江梅见北辰公暇有懐堪吊古好倾寒渌奠春申
　　送汪生下第还歙
　　汴上春雩昔我从江东秋试忽君逢争期出榜先题姓岂料承恩不在容尘海浪踪归失马雨楼乡思感鸣蛩锦标夺取三年后始信吾曽报士龙
　　送乃子恭甫入京次知山韵
　　待诏初临鹗荐岐别家休切鲤庭思青萍寳铗硎初发白玉黄金价早知建业秋风鸣鹿宴曲江春雨化龙时仲舒贾谊俱豪杰廷对何人是尔师
　　送陈太仆归莆中
　　端居不爱滁山色万里椿庭梦想劳南国亚卿新秩美北都司马旧名髙灯筵雪映传书鹤防服春明献岁桃携得酿泉供夀斝兴来应比醉翁豪
　　送钟给事奉使广西便道省觐
　　五色宫袍照驿槐晓辞青锁暮金台庭闱梦逺无舟到谏议情多有疏来仙斾逺从荒服过庆筵重对海门开石船山下黄梅雨添取恩波入夀杯
　　送秦文学之安仁
　　三载京华防胜游雨中萧寺月中洲天空鸿鴈影初歇水冷芙蓉香不流琴到伯牙堪屈指句逢东野合低头无端忽向江潭去短棹孤篷万里秋
　　送赵主簿兼柬同年吕稽勳仲仁
　　梁溪渺渺锡山苍南去天涯客路长霜下海门潮渐落雨深江甸橘初黄城池旧识延陵郡风俗犹传太伯乡却见吏曹凭寄语一年秋色负重阳
　　赠别东塘毛侍御北还
　　乌台籍籍振英声白简棱棱下玉京风动嵩行秋气爽月明伊洛晓尘清神羊影过千人避骏马声长万里轻老我病多乡思切碧梧山下拟归耕
　　四月念日琢庵先生坐上留别
　　绸缪初罢月中琴客主同悬去住心已喜石枰凉近烛更怜刁斗乱鸣砧华星湿缀三更露碧树隂开四月霖长忆此尊还此坐玉珂他日防重寻
　　齐河馆中阻雨与二三君子宿别
　　暧暧青灯夜向深卧聴檐雨话乡音水荒田野犹征粟寒入闗山未捣砧江海十年离别梦道途千里去留心平明且向孤城立拟看长风破积隂
　　牖风廊雨横复斜虽有屏障何由遮风势盘盘偃庭木雨声淅淅飘檐花古人逆旅岂贫贱游子长年违室家呼仆持灯照行李载书却悔同张华
　　送郗文范豸史谪温州节推
　　万松深护理官衙岚翠隂中阅岁华防马暂抛台府印登楼常眺海门霞六朝秀句怜康乐四海名山説永嘉落落晓星云雾里斗牛何日转仙槎
　　次王内史留别韵
　　昼锦归来乐事恬海云西指屋筹添慈顔倍觉逢春好夀酒无妨入夜淹山寺笋舆闲里驾玉堂花架梦中签新诗处处称三絶虚遣王郎美谢瞻
　　送冯有孚归琼州省觐兼拜扫先垅却赴江州监税
　　北风吹浪拥仙槎行尽区寰到海涯万里飞龙天上阙五年归鴈梦中家琼枝翠结秋坟草鉄树香生夜宴花回首浔阳旌节地不同司马聴琵琶
　　送华山人归无锡聮句次韵
　　碧林斜日照归韀马上人如画里仙江馆梦魂淮甸雨水乡楼阁恵山泉书成寄友重题字诗到寻僧不问縁闻说隠君生计好五湖烟浪一渔船
　　送史征贤司训抚宁
　　客车秋晩过渔阳山海闗前开讲堂贾谊献书心耿耿郑防去国鬂苍苍盘中苜蓿明朝日池上芙蓉冷夜霜闻説此乡多俊彦应传衣鉢到门墙
　　送杭世恩水部分韵得花字
　　城南飞盖早移家河上层氷晩渡车携鹤未须夸赵抃载书聊复似张华霜寒古戍闻边雁日射平臯见海沙絶爱水曹诗句好不縁东阁看梅花
　　赠别罗子文同年次韵
　　白马青衫杏苑东醉游曽记往年同不愁花尽三春雨长恨蓬飘万里风短札防回传岭外片帆何日到闽中南楼素月懐人处夜夜凭阑向逺空
　　文侍御宗严出按中州次韵
　　淼淼河流百尺寛楼船飞渡晓风寒西台御史桓公雅南国诗人陆务观春入汴堤青草合云开嵩岳碧峰攒临岐未有琅玕赠报我无劳双玉盘
　　送杨晋叔少卿归省次韵
　　佩声摇月晓烟昏寳镪亲承玉陛恩断杼春晖懐孟母绕堤秋草送王孙安平牒系古逾逺文敏风流今尚存闽峤雪飞乡酒熟十年心事与谁论
　　送省庵刘太守赴铜仁次韵
　　万里南临瘴海春倦游心事苦吟身舟中翠羽移家逺枕上红云梦阙频津吏挟书随露冕洞猺抛弩拜行尘花开花落年年事莫问都观里人
　　送秦国重郡博
　　涿鹿山前问涿州华阳台下水悠悠名髙北斗传新敎思入东吴感旧游三馆月明坛杏晩两堦云影市槐秋汉家儒术称杨震闻说登朝已白头
　　送陈子居
　　客子南征寒腊初朝恩惊拜网罗除云山独马供愁思雪路何人问谪居阳翟县荒空垒峙武牢闗在古林疎北畿封壤中州接来岁征贤有传车
　　送吴少参懋贞梨云轩赋
　　离宴逍遥不出城梵堂灯火坐冬晴风围玊兎寒生晕水咽铜龙夜有声两月鎻闱惭晩歩十年词苑托髙情相思莫便寻瑶草汉曲春回杜若生
　　闻白岩致仕后起居
　　挂冠西入水云乡笑别东朝鸳鹭行身对碧山无客主议存清庙有封章精神合与三光应寤寐何曽四海忘闲歩鹡鸰原上草祗应流恨忆元方
　　客至
　　坐听寒鼓二更余一榻全胜两地书愁到防时凭我解病从今日为君除雪泥满地淹行李云岛如天阻卜居莫恠明朝欲投辖江湖回首雁应疎
　　送曹水部
　　天涯离袂惜秋分客枕无端别梦勤尊酒一宵同听雨扁舟何处独看云莺花日逺旗亭树鱼菜春香水国芹南北相望四千里出门回首是思君
　　又
　　君从北部入南台我别南曹向北来华馆漫为迁转地法垣深倚激扬才峰峦过雪青青出桃李逢春宛宛开公暇有诗堪写兴后湖新水正如苔
　　次韵送张茂才含赴举
　　少日遨游天子堂翩翩雏凤羽毛苍遥从北斗看南斗却过辰阳下缅阳緑鬂堪为探花使青藜应待校书郎谁知万里懐亲意愁见孤云日暮翔
　　送张本贞赴常熟尉
　　瓜步秋风晓放船防头人说是登仙官居地接三江口国士名收十载前行县每将鹤伴散衙时对古松眠凭君为报钱工部寄我东湖缩项鳊
　　送都敬二首次韵
　　秋江浩浩夕波寒秋防离离木叶丹南北路岐频驻马古今懐抱防凭阑平芜日下黄云合旧国人归白雁残谢傅东山意无限别来谁与共盘桓
　　古驿征轺画舫灯客途风景向秋澄幰边凉月经淮甸枕上微钟过广陵草满台城山寂寂雨晴江寺塔层层十年旧迹空回首防度追陪梦里登
　　送史少参
　　天阙新恩五月优地曹清望十年收骐驎不受奚官锁梁栋元须匠氏求巫峡暮云通逺梦蜀江秋浪惬豪游锦官城外祠堂下应采苹花荐武侯
　　席上送穆子得情字
　　萤火依微穿广庭钟声杳蔼度层城殊方客子三更语南国佳人万里情夜雨楼中闻雁别秋风江上看潮生两都词赋流传美不似湘潭吊屈平
　　湖亭夜别柴吴二纪功述懐二首
　　十年青琐委蛇地此日逢君感昔游簪笔晓随龙虎仗鸣琚春入凤凰楼仓皇出牧临江郡贫病归来守故丘溪水野烟俱寂寞夜深相送不胜愁
　　客子别愁何处醒尹家园里竹青青水深不辨堰西路月出更登湖上亭乡土幸看收战伐野夫何以报朝廷华山亦与燕然似欲洗巉岩勒旧铭
　　送贞庵中丞巡视江防次韵
　　际晓风帆映月斜客懐江水共无涯极知文事能兼武最喜官程不离家农市防看刀买犊诗坛应梦笔生花何人得似相如宠守令先驱拥使槎
　　毕司空宅夜宴留别
　　楚江丛蒨百花明巫峡岧嶤万里情用武空懐蜀丞相牧民那遣鲁书生山过赤壁矶犹在路转黄州水更清长忆春风别离地画堂灯火夜三更
　　送阃帅马东溪武举
　　忾敌曾劳夜枕戈谈兵休问计如何箭轻百步能穿栁笔扫千军不换鹅晓殿防名登白虎暮街扶醉转铜驼封侯记取承恩日武举龙飞第四科
　　赠庄邑博还邹平
　　一官欣得孔门登品秩休论第防层坛杏午隂看鸟下市槐秋晩对山凭鸣钟讲道求多士跨马寻诗问老僧闲过范公书院里拜瞻应拂座尘凝
　　送章太守朝觐如京师次邹先生韵
　　北斗离离接上台帝京人说是蓬莱云门乐奏千秋引竹叶春生万夀杯虎节暂随鸣佩入熊轓应载赐金来汉家公辅多循吏谁道公无汲黯才
　　送郭二守述职如京师
　　荆南封土接中州路入京华客思幽万国守臣同献职九重天子正垂旒通明殿迥春风早阊阖门开霁日浮去去共知当显擢也应回首仲宣楼
　　早春登凤凰台次韵静斋
　　李白何年更此游荒台依旧枕江流因歌老凤懐佳句重向金陵吊古丘梅萼栁条俱废苑日华云色但芳洲狂夫未有消狂计野立郊吟处处愁
　　登凤凰台呈同游诸公次李太白韵
　　苑中芳草玉珂游苑外白云晴日流多病未能抛短杖有懐翻怯上髙丘垂杨晩映秦淮水杜若春生谢眺洲灵鸟不来阿阁迥酒阑空抱古今愁
　　寄滦江黼庵再用前韵
　　晋墅吴山次第游古来江左擅风流三春忽漫交三月一壑真谁共一丘花隠鹿麋穿别圃雨惊凫雁起寒洲卢龙有约成虚定徙倚懐人暮转愁
　　登报恩寺塔次聮句韵
　　寳塔窓开日影南偶瞻龙象一停骖含元气满三千界舍利光摇五百龛袅袅阆风随逺步蒙蒙花雨散微酣上乘别有通理岂独僧家不解参
　　元世祖庙次王应诏韵
　　断碑深倚庙门斜往事伤心付一嗟春草长沙仍牧马晩风疎树偶栖鸦唐陵汉寝虽无主北幕南庭自有家欲吊鲁连何处取飞尘如雨乱鸣蛙
　　水关东北泛舟晩造希尹别业
　　隠隠轻雷动水西水东残日抱晴霓女墙倒飐红旗影农屋斜连绿稻畦张相池台烟漠漠闵公祠墓草萋萋回舟不尽登临感却棹凉风过别溪
　　敎场晩酌次登字韵
　　百丈丹梯向晩登将台髙处碧云层旌旗照水闲相对睥睨凌霄醉一凭天外忽闻归树鸟月中遥见入山僧深怜散帙投壶地夜榻秋杉白露凝
　　登眀逺楼同滦江定斋茂卿
　　羣公豪爽过陈登醉卧髙楼第一层海岳共回千里眺乾坤遥入四阑凭城悬暮景初闻雁寺出寒山不见僧恍惚洞仙骑羽鹤紫箫吹断绿云凝
　　同藩臬诸公北郭泛舟叠前韵
　　水边葭叶冷含秋城外山光晩映楼霜露忽催时物改乾坤如共此身浮深村暧暧怜荒业【华山之侧小庄在焉】飞盖飘飘侣贵游明日拟登华不注醉看东海豁双眸
　　游龙洞山辱滦江定斋承庵聮句见懐荅谢二首
　　爱山无奈野情何路入西岩兴转多千丈碧潭通窈窕四围青壁抱嵳峩时清不射将军虎地迥难求道士鹅却对岭牛歌白石醉翻朱袖拂云和
　　踏烟冲雾不知寒绕徧山厓复水干峰拥夕阳遥驻马石悬髙洞仰凭阑疎钟隔磵深堪聴老菊垂花素可飡传语北台三节使拟拚明日尽余懽
　　宴郑氏园亭四首
　　未须韦杜家家到一出城门便不同折简敢为难致客披襟先受不訾风中年畏病长辞酒他日重游定作翁闻有袁家紫开遍尚余春色绕芳丛
　　触热遥遥一驻骖望中烟火傍山岚春回花径残红少雨过林亭逺翠涵此日图书还客底故人尊俎又城南氷壶凉簟留连地时聴黄鹂声两三
　　通家早已见髙情且复招陪杖屦行书法临池王右史风流骑马谢宣城可容佳景无佳句未识此人空此情聴我酒酣咏东武为君倒尽玉壶清
　　一雨长安洗俗尘无端幽意逐吟身偶陪天上神仙侣也领城南自在春颇爱帘栊宜晩色欲移壶榼酹花神此情此景君须记明日沧江有逺人
　　再至居庸二首
　　塞口重关惬素闻壑烟岚雨镇絪緼雄吞巨海山形断秀压中原地脉分锁钥还须冦丞相长城不用李将军倚窓时送东南目双阙蓬莱五色云
　　山云冉冉石垂垂公暇焚香晩对宜窥牖乱峰青似防穴城孤涧白于丝人家髙下缘蹊见风气寒暄入塞知凭语抱闗休偃仰云中日夜羽书驰
　　蒋山次韵
　　病起寻芳郭外游汉人祠庙蒋山头千盘鸟道缘云转五色龙江抱日流隔浦迥看帆窅窅步林时聴鹿呦呦松阡积雨莎如镞不有桃花宛是秋
　　游龙洞山次王定斋韵二首
　　鸟路萦回洞壑深出尘风景惬招寻山围下界青天迥日照中岩翠栢森浮世可须论去住病身元不厌登临钓矶无恙纶竿整怅望仙潭玉鲤沈
　　洞门黄叶锁秋深野客来游怅古今恍惚漫传龙迹在虚明真似佛光临苍空日月流元化白昼云雷起太隂昏黑下山萝迳逺殿钟龛磬袅余音
　　登镜光阁次韵白岩
　　朱阑遥对夕山苍寳榭平临绮陌长冉冉云霞自多态阗阗车马为谁忙宫槐日下蝉静渚岸风回野稻香不用登髙更懐土即看朝市有沧浪
　　登岳次刘希尹韵四首
　　岱宗山秀百灵屯壁立烟霄万古存幽府化机盘地轴上清真气接天门霞标日观青松丽春透龙池碧水温薄暮振衣峰顶石蓬莱东眺海云昏
　　北上天门日未斜罡风吹我度谽谺仙人洞古留丹鼎玉女祠髙拱碧霞深涧千年犹冻雪隂厓四月始桃花秦封汉禅俱牢落细读穹碑感岁华
　　玉皇祠畔一凭阑絶顶风髙夏亦寒北去尘沙通瀚海西来天地是长安青云迥隔三千界白日平临十八盘似有飞仙度幽壑凤笙声袅佩
　　岩嶂崔嵬云雾升泰山灵秀古今称百千万地岂重有三十八年才一登贝殿深春来供客松崖落日下樵僧中天夕磬泠泠发知在烟峦第防层
　　和毛监察秋日登明逺楼作
　　古今河岳兴文地晴霁登临壮此楼沙海碧云偏趂日桂林清露忽惊秋玉衡氷鉴堪谁并紫燕龙媒正尔求解道草茅先许国防人能抱范公忧
　　题陈氏水阁次韵二首
　　画阁临溪一舫如主人长日坐观鱼情知黼冕非真乐岂必江湖是隠居山影落杯浮白际水香侵砚草余春深即有移家约莫笑狂夫此意虚
　　吟倚髙楼傍槛西碧窓回览夕阳低雪消芳渚鸥争泛春到垂杨鸟自啼商舸近桥帆影乱女墙如带草痕齐停杯不尽兴亡感六代豪华水一溪
　　正月晦日游徐氏西园晩过杏花村遂登凤台次韵蒲汀二首
　　芳时嘉侣共招寻眺逺凭髙快赏心城畔古丘封碧草水边迟日媚青林遥山雨霁千峰出近郭烟浮万井沈向晩欲归还小立关关幽鸟送春音
　　步屧名园酒且随兴髙翻怕主人知繁花临防水虚照丛竹倚岩风倒吹懒慢不妨终日坐登临如有隔年期春塘见说鲈鱼美欲把长竿理钓丝
　　登雨花台
　　春日登台览旧邦东南形胜果无双川从楚蜀斜趋海山起燕云直跨江回首望乡歌屡奏侧身懐古思难降风花散落真如雨不见髙僧拥法幢
　　登直沽城楼
　　宦游数览东南胜西北乾坤见此楼冠冕八方通驿道河山千里控神州风连碣石云秋黯日倒扶桑海夕流老病独悬戎马涕俯身疑入洞庭舟
　　书事
　　六军南下九秋时江防平来庙筭竒不信土人传接驾似闻天语诏班师闾阎稼穑真须问水陆兵戈恐未宜东海细臣瞻巨斗北枢终夜防曽移
　　博望道中
　　十月郊原草木空旅懐家难百忧中长河滚滚荒山渡落日萧萧大树风才报捷书收劒外早闻羣盗起闗东孤臣泪血孤儿涕逺道吞声洒未穷
　　汝州道中书懐
　　北堂慈母六旬余我别何人问起居老去梦魂惟故国病来甘防有园蔬春衣宻线懐东野夜杼鸣梭媿子舆虚信宦游兼色养一年回首半征车
　　内黄道中
　　黄池防边风起沙江陵行客正思家即愁朱绂淹归计况对青林感物华南郡永懐丞相栢东门谁种故侯瓜荒台古苑经过地落日时闻奏鼓笳
　　宣城道中书事
　　路出荆门不断山西通巴塞北秦关四方羣盗何时息五月征夫且未闲羊祜冢荒碑七尺武侯祠古屋三间苍凉云日江村午愁絶东流去不还
　　自潼口入襄阳道中值雨复霁
　　遥遥村舎起孤烟暧暧斜光落暮川行处秖疑身入画别来应有梦相牵沙边古栁双栖鹭石上轻蓑一钓船趋府不愁江路黑碧山萝月已娟娟
　　午日渡江【壬午夏亦以是日渡江】
　　薰风蒲荻大江波客櫂经年感再过端午又逢新节序秣陵犹是旧山河台空紫凤流音逺水抱青龙王气多慙愧秩宗迁转地未娴三礼鬓双皤
　　七月四日泛湖次暮春佛寺韵
　　湖上扁舟寺里登水云如浪白层层横桥积雨斜仍断卧石临溪浄可凭却过竹林忘问主欲寻莲社恨无僧酒酣更向城南眺落日满山烟翠凝
　　河西游王世贤园林
　　不到中园今十载重来犹及暮春初娇莺乳燕元相得翠栁红桃亦不疎情洽已看三作主路长谁为数传书无端又是江陵别落日登台思有余
　　湖上同张行人章太守泛舟
　　水际云霞蒸暮天雨中舟楫试登仙寻幽兴逺徐徐棹懐古诗成细细编词客喜逢张说在郡侯兼得李邕贤奚囊胜有鹅池墨闲就湖亭石上研
　　题吴白楼借屋巻
　　草围亭树竹围庵十载真成故事谈忽漫得来元不偶总然称借亦何慙诗篇旧已传都下画笔今须倩鲁南【陈编修沂之字】却过昔游寻往迹月中门巷防留骖
　　题曹佥宪时范曲林倡和巻次邃庵韵
　　曲林门巷绕溪斜近接三门洞水涯岂必山中称相府自应云外有仙家斧斤不到隂森树池馆长开烂熳花最爱隠居生计好笔牀诗巻领年华
　　题张桐乡遗爱巻次屠尚书韵
　　一从明府出岩廊租吏三年不下乡日出野田闻雉雊云移江馆见凫翔征迁路入秦京逺抚字名归汉吏良遗爱古人谁得似羊公碑与召公棠
　　二月下澣寺署牡丹盛开一本六柯为朶九十有七因柬五清寺长
　　五松亭外牡丹丛忽漫开花二月中潜养自应归闰腊急催无乃借春风承阑雨叶深垂绀映水霞姿浅带红仙种似知矜絶代特敎题品付宗工
　　咏东园黄牡丹二首
　　霁园霞石媚春光结侣看春坐夕阳天上谪仙逢李白世间名品见姚黄千须万瓣深含态细幕轻帘迥透香后防恐迟花谢去携尊明日过林塘
　　莆山司马兴偏豪洛水先生意独劳正想故园看画谱忽惊仙彩傍春醪中央色染金衣薄上品名齐玉价髙移席坐吟还立赏暮林鸦散起松涛
　　山馆坐雨
　　野雾山霏接栋浮广堂重幕防如秋四檐急雨鸣且乱万里长风吹不休乡国防时来短札家人何处泊孤舟朝来对镜休相讶定有霜华上黑头
　　舟次寳应闻转官太仆之报述懐
　　逺传新命下江臯窃喜闲官领骑曹宸辇未由随日驭客舟先免泝风涛山围四塞城池古月出千峰紫翠髙期效昔贤安吏隠醉翁亭上读离骚
　　偶成
　　故乡才别转思归无奈东风恋客衣岁月忽惊愁鬓改湖山翻觉赏心非春残小院啼黄鸟雨过闲堦长绿薇图画可占栖隠志迩来常挂子陵矶
　　金陵春日有懐孟有涯兼忆亡友大复何子
　　往在东山赋索居朅来南国转愁予风前玉树时难见袖里瑶华日渐疎京洛旧传东野句茂陵新出长卿书交游意气闗生死伐木歌残恨有余
　　初雪有懐
　　江南子月稀逢雪子月今年雪可书近借晓光分客牖逺通春信到山居含沙细草纎纎出破腊疎梅宛宛舒却忆海滨垂白叟防时乘兴访吾庐
　　病起偶成
　　卧病秋残筋力微步园初试越罗衣镜中白髪羞空老江上青山笑未归阳鸟又侵霜菊至隂霞常傍斗城飞边军跋扈朝臣死北望燕云信转稀
　　辛巳书事七首
　　居庸碣石控闗门玉几由来北极尊阁道逶迤经海岱天河隠见出昆仑斗间遥识三阶列日下从知九轨存奠鼎卜郊非浪事万年珪鬯保文孙
　　泰陵松栢五云髙再见周康握赤刀南斗龙文占王气中原驰道拥旌旄要荒不乱贻谋逺磐石相维缔搆牢治名臣天憗在元功应数旧萧曹
　　食庚庚发啓光龙顔日角映扶桑九朝琬琰陈东序万国山河履职方总道祥麟传寳箓更看天派渡银潢轩虞落落鸿钧转矫首沧溟望八荒
　　汉水东流梦泽开云蒸龙气划争回襄城七圣翔空下少室三花拂驾来河伯寳图森地轴上公玉册自中台千秋万岁应思沛怅慕歌风拟筑台
　　明光甲帐下金墀中史星轺降紫泥三殿丝纶垂象丽九霄日月覆盆低云扶寳鼎皇风穆天绕玑衡舜政齐更有求贤温语切龙光长指钓磻溪
　　内使传宣总插貂虎贲聮络递乘轺尔曹肉食浑无赖天下军输半已凋朔雪炎风归紫极铜驼金马欝青霄万年厯服超三五努力夔龙佐帝尧
　　晓仗彤云拂羽旗大行重引汉官仪紫衣簪笔钩陈迥白虎谈经刻漏迟谩道春王传正朔似闻天乐奏咸池南天落寞江湖逺北斗时依藿食私
　　昼寝
　　冶城山下水云居落木惊心昼寝余多病一秋稀出戸故交经月少通书琴声自识钟仪苦礼法同怜阮籍疎且欲乘流问蓬岛海门风浪近何如
　　病中
　　卧病荆南逢暮春水云江日俱鲜新可怜杨栁色已暗无奈流莺声太频懐土仲宣空有赋伤时杜老益沾巾黄牛西接连天岭烽火犹惊报塞尘
　　郡中书懐用前韵
　　自分铜虎出邦畿江汉苍茫旧侣稀家庆乆违三釜养朝恩犹有十年衣劒南烽火频传箭河北干戈未解围恨杀仲宣楼太迥一回登望一思归
　　蝎伤吾足诗以写懐
　　足蝎常懐子美愁下堂今抱子春忧浮生祸福深难料卒岁行藏可待谋香抱水荷花自晩响回风叶树先秋不眠起坐还中夜却傍银河望女牛
　　和马尚寳文明读杜秋兴有感之作
　　杜陵寂寞防经时遣兴空留巻里诗早觉氷霜成岁晩可怜松菊后秋衰秦城楼阁千年思蜀道烟花万里悲异代那知亦同感古台寒日雨丝丝
　　中元登先墓
　　野黍离离陇日悬故山行处转凄然燕闗楚泽三千里春露秋霜十四年栁子敢忘丘墓想王生真废蓼峩篇清川锦树俱愁思赐断孤村急暮蝉
　　九月八日奉谒先垅述感
　　坡陁行尽见髙丘欝欝佳城霁霭浮精卫不消填海恨鹡鸰长抱在原愁荒山涕泪三年道落木风霜九月秋肠断墓田多碧草别来谁与荷锄修
　　游华严寺二首
　　身近鲁门家近齐散心随处酒堪携端居颇觉闲于鸟痛饮何妨醉似泥禅坐老僧窥牖觑宦游行子入林迷迂夫欲别还三笑错认西河是虎溪
　　行李萧萧石径斜逺游襄楚过章华多才岂料长安守直道翻乘汉水槎白帝夜猿仍月树黄陵秋雁且霜笳知君万里懐乡处背坐秋风指菊花
　　石溪殷子约游永宁寺不果
　　寺古尘嚣昼不侵杖藜萧洒散愁心三山影落花龛迥五月寒生碧殿深腊乆老僧长入定雨余新竹自成林怜子亦有追随愿觉路苍茫未可寻
　　三月三日陪藩臬诸公登千佛山寺
　　故山还与故人登石磴岹峣梵阁层南郭正当春晩出北阑遥对暮云凭含风翠壁悬千佛落日青林见一僧车马载驰灯火乱坐欣归路夕光凝
　　八月二十日游千佛寺二首
　　夕阳衰草路登登雨过秋山爽气层松殿可因参佛到藓墙聊为覔诗凭且拚酩酊陪仙侣莫把轮回叩老僧北望古城苍翠里万家楼馆暮烟凝
　　晩秋何似暮春登复嶂回峦翠且层岩菊有霜行可采寺门无雨坐堪凭情知幻境谁非客恍记前身我是僧闲上法台翻贝叶天花不见土花凝
　　登白云山絶顶题福林寺壁
　　絶顶烟霞涌佛宫肩舆百转路才通羣山下瞰惟苍霭孤嶂髙悬有烈风趺坐可怜禅榻穏豪吟那放酒尊空欲从地土搜灵异东括名山更防重
　　归寺
　　荒荒野迳苍苔滑浅浅僧房白竹斜昼坐不知谁是主暮归聊以此为家防声画角吹山雨十里朱门锁苑花行止也知无定着寒云枯木楚天涯
　　清凉寺次韵
　　许日肩舆不到山重来犹聴鸟关关川原隠映斜光外陵庙参差王气间风妥暮花侵座湿雨催春竹过林斑白云深处无鸡狗转觉僧家岁月闲
　　卢龙观次韵
　　防防长风吹茂林江鼍喷浪荅潮音天回四野青霞烂日射重岩紫气深乡土实悬庄舄念阙庭虚抱子牟心名山不到今三载倚杖春残且一临
　　夜过印寺望镜光阁不遂登眺感而有作
　　月明西湖行迳微夜乆不觉露沾衣遥怜黄菊向谁好独绕垂杨骑马归寺门杳杳钟初定林木苍苍鸦乱飞阁上主僧今寂寞后时踪迹转应稀
　　游林虑山黄花寺
　　黄花峪临千万山招提更在万山间窓围白石冬逾静门偃红椒昼不闗迎日岫烟生袅袅咽氷岩瀑下潺潺场苗可用维吾马已判东峰上月还
　　游清凉寺二首次贞庵中丞韵
　　春寒岁事虚疑晩二月荒台树已花壁上古今空月露酒中天地莽云沙青山晓应千门栁紫殿晴开五色霞身在帝乡还恋主秖缘西北是京华
　　竹深泉响不闻钟古殿虚廊系客骢髙步岂须论世外赏心原只在山中花明草碧春方丽虎踞龙盘地且雄借问曲江攀杏侣防人华髪防游同
　　岳母王太夫人夀六十
　　太君年纪六更旬母徳芬芳孟氏邻封级早看登二品夀筵长喜对三春云移北海青鸾近雨入东台碧草新我亦半生称半子献觞无地逺伤神
　　夀刘继志乃翁【翁尝为巩县丞】
　　种种头颅过八旬草堂风月自相亲溪边白鸟闲中兴雨后青山醉里神老矣漫怜田氏客美哉重见畆间人巩川梅栁香名在笑杀儿曹浪洁身
　　刘安遥想是前身落落东山复防人青汉月明鸿闪烁碧松云冷鹤精神稚孙晓课呈时喜游子春衫拜处亲夀酒未央家庆在秖应从此更千旬
　　夀同年少宰朱玉峰五十
　　玉堂天府迥无尘江藕山桃献夀新不信麒麟应祥瑞正须龙马配精神春秋五十今壬午礼乐三千旧丙辰尊斚幸随珠履后独惭张咏榜中人
　　夀东湖钱水部八十次韵
　　青门二十年前路白髪长歌归去来诗比放翁还万首酒同张旭且三杯柴闗竹坞通樵径水鹭沙鸥狎钓台最喜中秋近华旦夀尊常对月明开
　　夀同年贡克仁乃翁
　　垂丝省客鹇为服戏彩郎君豸作衣景挂冠心早遂王阳回驭愿无违莼香晩防江鲈美稻熟秋田石蠏肥七十漫言今少见二人林下古来稀
　　夀讷斋王封君
　　竹园槐屋乆藏珍水思山情老更真文防故同居洛叟武陵何羡避秦人鱼竿旧隠时分席豸绣新封懒挂身夀域晓开城市逺只因无地着红尘
　　夀同年黎侍御干兆六十
　　楚防山下树围村共识先朝柱史门衣上主恩余獬廌水边家计有鸡豚初怜忤贵兼辞富晩喜生儿且见孙惆怅同袍不同国夀筵何日对芳樽
　　夀马都督
　　幕府晴开夀域新雪华江色动先春南征旧节闲金虎北觐新袍炫玉麟吕望不慙名尚父孔明奚但防如神灵椿老干千年秀宛似将军报主身
　　夀石溪
　　石翁散髪青溪防瘦骨嶙峋照水寒乐在秖缘清可濯夀髙应得静相看乾坤百岁长为主霄汉中年早弃官长对此溪还此石不须蓬海跨飞鸾
　　夀周北渚
　　草堂琴鹤伴孤清睡足西窓梦不惊短髪未须愁杜甫浊醪元自识渊明青松翠竹盘桓地北海南山颂祷情长忆夀筵歌吹里夜深灯火乱春城
　　陈筠溪参政生日
　　四月二日天气新筠溪老人元降辰搏海大鹏开羽翼入云龙马试精神窓中岳色堪齐夀阁外薇香且殿春无奈庆筵还别酒北山歌罢赋灵椿
　　盛封君夀诗【佥宪徳彰父也维扬人】
　　典属氷衔柱史袍此生恩遇防人遭天临北斗清光近地入东山夀域髙云母屏虚流瑞雪梅花香暖傍仙桃广陵归棹同春发别梦谁怜客子劳
　　夀陈封君【同年文鸣之父】
　　一枝脩竹两芒鞋踏遍沙汀与石崖幽兴不随华髪变胜游真与素心谐舟中白髪坡仙梦楼上青山范老懐遥忆夀筵秋色好桂花香里醉髙斋
　　夀菊泉
　　麻姑春酒报初成夀宴新开夜雨晴红杏园林花正好绿杨池馆地偏清翩翩海鹤云中下隠隠丹炉竹外明为是名声注仙箓懒教踪迹傍神京
　　阁灯筵际结花新禁鼓楼中送防频对酒子堪称夀客挥毫吾且愧诗人南山北海千年颂碧栁红桃二月春闻道入山行采药欲随仙步恐无因
　　舒通判挽诗【七十卒于官】
　　枕鸡初梦镜虺蟠回首西山落照残别驾漫传京兆美浮生真过古稀难都门送客三千乘楚水归航十八滩猎猎丹旌江雨湿防人垂泪里中看
　　送景前溪司业塟
　　凤西冈头飞素旌凤西冈下起新茔空余二水三山色不尽千秋万古情国士苦难逢贾谊馆人犹自説阳城苍凉雪日松阡午肠断孤猿袅袅声
　　哭同年五清刘先生二首
　　防聴邻篴起悲歌旧屋依然怯再过紫殿不闻司马入苍生其奈谢公何庭花宛宛开新蘂【公未殁数问寺署牡丹开否】圃树隂隂发故柯【寺署清风亭公手植四桂】惆怅礼台行乐处清风萧飒暮寒多
　　公心元自我心同我病真还为哭公言笑忽看防漠外梦魂如在别离中青藜夜惨归刘向绛帐春寒失马融西望锦城天万里峡江草恨无穷
　　雨过梦恵禅房亡姬殡所有感
　　娇儿顽劣如生马出语惊人近老成汝死忽看青岁改吾衰长叹白头盈春寺瞑云双戸掩夜窓寒雨一灯明扁舟旅榇何时发北望乡闗泪满缨
　　除夕哭祖母三首
　　千里重闱罢倚门此生宁复侍晨昏贻谋逺为儿孙计罔极真同父母恩萱吐北堂空被雪沈东海忽无垠数回欲办屠苏酒谁向泉台致一尊
　　抱孙曽许继弓裘百药恩深岁月悠嘉树绿隂三畆宅紫芸香业万书楼归耕尚想夸重庆死别那知是逺游却对画阑如梦里海山何日更添筹
　　泪尽寒宵泣未穷束茅燃火晨钟春晖寸草天涯梦白髪青裙画里容家庙又増新主一寝堂应撤旧闱重悔来阊阖陈情晩不是儒冠解误侬
　　何子元祖佥事公挽诗次杨栁塘韵
　　剑化空江鹤唳亭主人长寐防时醒平原不降真卿雨箕尾先成傅说星嘉树绿隂余旧业近郊壤閟新铭乡祠俎豆精灵在岁岁秋风黍稷馨
　　哭同年范副使渊兼悼亡友徐博士祯卿同空同李子作
　　五年奔走别朝班涕泪长因旧侣潸在楚早伤徐孺子游梁今哭范君山孤魂夜绕青枫阙【徐卒于京】旅殡春移玉垒关【范卒于蜀】两地荒坟吊何日梦迷岐路只空还
　　殷石溪哭子和作
　　闻君失却娇生子老泪淋漓尺五棺情逐雨花春落寞恨随江水夜弥漫帘前逐鸟竿犹在纸上涂鵶墨未干应对阿婆伤往事啼乌声里说更残
　　前身应有再来时请看东园十岁儿且喜未衰难絶望共知无益省悬思维熊梦拟重符兆谈虎诗慙独后期早晩共携收泪酒慰君懐抱破君疑
　　周仲礼二亲挽诗
　　双鹤何年下碧松寝门幽寂杳仙踪山中谏议无书上地下恩光有诏封鹭锦巧裁焚处服翟冠重补画时容天涯客子秋来恨庭叶萧萧草露浓
　　同年范君山絶笔之作次韵
　　采芳南国早应休魂梦犹寻杜若洲不见旅旌天外返空余诗草世间收灵均实抱湘流恨子美虚懐蜀道游惆怅桂阳山下冢断猿衰鹤领春秋
　　奉迎遗诏述哀
　　逺闻哀诏出燕关武帝仙游去不还穆座自应归祖庙夀觞谁与奉慈顔六龙晩驾宫门寂八骏春嘶御廏闲风袅乱花云日惨秖疑身世梦魂间
　　舟中
　　江烟江雾拥江漕漫领长风入短袍倦里一杯聊放浪病余双鬓转刁骚惟应好事成非易耐尔今人论大髙自诧齐竽三百辈总然无较亦应逃
　　坐中
　　城头小堞风烟古海上荒更鼓角迟潮落潮生看夜月春留春去有花枝子卿心事羝须乳太史文章鳄竟移豪杰也应无别调坐中意气忽成诗
　　追和元马伯常学士无题韵四首
　　荔子从知贲越江于今锦树防幢幢汉姬燕去钗谁合叶令凫来舄自双露重桂香闲满院日长萝影冷摇窓不应又浣西谿曲何限行云学水淙
　　微微碧草亦生光金屋何知夜自香一遣浓春闲蝶粉防看新月上鸦黄箫疑云外过王子佩似风前着女郎欲理残机多少恨先愁寒到寄衣裳
　　洲一向不通潮忍病还期度石桥青琐风微帘自静紫台天近路何遥商弦调絶饶纎指舞袖歌迟陋细腰云雨大都容易散不如随凤敎吹箫
　　何事愁生鬓脚垂嫌他不是折肱医素纨香箧方捐日青绠银牀欲汲时风定宫花香自送月明阶树影空移凭谁为报瑶池信好把黄金赎玉巵
　　纪防二首
　　嵗日行春早散衙忽陪骢马到君家雪残不用儿童扫星聚还应太史夸僻性喜看庭近竹老年徒梦笔生花步林却动乡园感羞见枝头反哺鸦
　　访旧春城白日斜相逢词客尽名家论文聚首元非约忧国同心可是夸庭栢故留骢马步槛风欲动海棠花徘徊不尽莺鸣意杳杳回骖接暝鸦
　　希尹谜诗戏荅次韵
　　弃置常疑秋扇同招寻何敢望东风梅消花雪春方露鲤出氷河信始通终夜防云飞梦里防时明月堕懐中西州道路谁能识为访当年卖卜翁
　　雨后读三国志
　　积雨偏能感四愁浊醪真可散千忧自怜好客过文举敢望生儿如仲谋花坞静看朱槛暮草堂闲对碧山秋庵防架底黄昏月且抱青刍学饭牛
　　八月四日定斋侍御过我小轩索观古刻左传及圣教序诸帖留咏次韵荅之
　　舸屋亲劳柱史登履痕新破石苔层疎帘不为看山卷曲几还留聴雨凭左传癖成怜晋客右军书在感唐僧停杯剧论懐千古坐对流云思转凝
　　八月既望防饮东园次聮句韵二首
　　吟倚岩花句亦香坐临山石意先凉自怜乆抱烟霞疾敢拟深陪翰墨场江木暮喧收雨静禁楼寒色锁烟长秋池水落芙蓉谢懒对清尊赋采芳
　　露毫浓染墨花香风榭微生白苎凉狂爱雨吟凭曲相醉疑秋战试文场山前碧栁垂垂细石上青萝宛宛长颇恠王孙太多事镇教园景四时芳
　　和泛池三首
　　窕回塘西郭边濯缨人上采莲船鸟鸣花放一尊酒云白山青万里天昼锦堂前真宰相蓬莱顶上旧神仙极知匡辅平生力骨鲠原来不是偏
　　闻结茅亭傍水边防时同泛钓鱼船酒宾诗主东南美霁月光风上下天白雪可须推郢调黄州真屡梦坡仙休嫌小隠邻城市心逺由来地自偏
　　辍耕常在水云边困即横肱饱放船梦里羽裳来白鹤醉中帘幙是青天归湖范老真忘世辟谷留侯假学仙为问芙蕖最深处防回吟对月华偏
　　宿石桥驿【自荆州奔丧回】
　　冷雨凄风十月天乱峰孤馆入苍烟门前不改还乡路壁上犹题出守年溪水平添荒堰没石桥横断古槎连麻衣草坐萧萧暮一度懐亲一然
　　西征诗为洪尚书作
　　中兴天子筹边日总制尚书建莭秋俘馘未旋云鸟阵捷书先达凤凰楼西南道路通三峡老穉懽声动九州千古汗青谁似得仲淹威望子房谋
　　奉同南坦司空通济桥观月
　　美人东去忽经秋坐忆苕溪动别愁问信防回湖外舸看山何处水边楼遥怜短鬓风尘暗可耐长江日夜流俯仰少年心万里梦魂曽伴史迁游
　　与仰止对奕限韵
　　望极川流日向东碧波摇漾落花红未论岐路三春苦且喜舟航一笑同世事尽抛棊局外旅懐兼付酒杯中凭君莫守惺惺法沙防狂飇力正雄
　　十年曽读烂柯文防叩机思入云水战忽看春及暮火攻尝到夜初分深怜诡道时乘我不分赢筹日在君欲把兴亡付沈醉浃辰多病谢芳荤
　　问史判乞奕子
　　出洞经年敌手稀袖携仙谱日边归枰留谢墅花隂静地隔商山草径微啼树雨鸠俄并立入帘风燕故斜飞端居苦忆王樵侣永昼双开客寺扉
　　四月二日对雨
　　首夏山堂雷雨深湿云骄霭递层隂争飞紫燕嗔相及贪长青莎喜自禁烽火不时传外警楼船终日倘东临何人更奏文园赋晩暮迟徊折寸心
　　观桃吹韵
　　影落西池第防湾种分原自海中间后天合比仙翁岁向日真同少女顔已遣石阑承靓丽更教宫栁伴清闲野夫喜见周南化坐咏桃夭带月还
　　夀藏
　　碧山深处卜佳城六槚亲栽万古情篱下后身陶隠士画中知己赵台卿邻翁过访分泉饮童子迎归拄杖行应笑纷纷学仙侣药炉辛苦望长生
　　送客登楼
　　名楼遥对逺山开不是寻常避暑来座上风流浑笑语城中幽胜防池台鸣蜩嘒嘒还青栁返照盈盈且绿苔共说庙堂虚席待别筵休惜共深杯
　　上客离筵未易开请期先上假山来林收宿雨回芳苑水抱晴云映古台雅望即须归紫阁行踪聊尔寄荒苔舟中好着千秋鉴一献君王万夀杯
　　有懐
　　春回冬去年如箭菊白梅黄又碧桃秦陇暮云牵梦逺楚江寒月弄潮髙舟车万里怜孤迹山水平生托醉毫遥忆石头回建业古台游凤长新毛
　　得友人书
　　一辞东海钓鱼矶五见疎林木叶飞漳浦去留非嗜蹇子山词赋本思归秋深苑圃黄花在寒入关山白草菲忽有锦鳞传尺素转怜江表故人稀
　　送别
　　偶将棊防作离筵翠竹红梅雪后天客抱秖知寻胜槩官阶何必论遥迁极知东道心相狎颇爱西邻地自偏深谢曲池看不厌小山尊俎兴无边
　　又
　　与君曽醉仲宣楼短句长歌箧里收清防偶同吴苑夕碧云犹似楚江秋乾坤华髪年年改岐路青山处处幽君入帝乡归合早老夫行矣狎浮丘
　　又
　　雁去曽教达我书逢君恰值雁来初官崇自畏云霄近一懒人疑案牍疎对月有诗懐李白感时多病恨相如年来行路真非易防有豺狼水鳄鱼
　　送人出都
　　五马翩翩百里来念君长忆贾生才离杯正苦中年对祖燕还同上客开夜市柝声连画角月鑪香篆剩残灰明朝更约湖亭赏看我披蓑上钓台
　　又
　　醉里浩歌天马来空羣谁不羡君才腾骧国市千夫避蹴踏沙场万里开骏骨自应天廏养壮心宁为圉人灰长鸣却过燕山道惆怅黄金旧日台
　　和野亭韵
　　锦袍玉带赋归农竹杖芒鞋伴一翁风月乾坤随处是江湖廊庙此心同闲招海鹤堦前舞笑看晨霞水际红争向盛时夸勇退不知身在急流中
　　世业相承士与农共将耕读伴而翁风尘脱洒功名外出处分明道义同月底酒觞和露白雁边篱菊冒霜红闲歌独乐园中句欲把陈留当洛中
　　曽笑樊迟学老农宦游回首亦成翁风云龙虎真竒遇民物乾坤本大同万里云开山色秀九天尘净日光红阿衡旧业如相问都在弥纶宇宙中
　　送幸庵
　　劲节清风壮此行三秦归路及秋晴摩云岭暗朱旗绕控虏城髙玉劒横中使逺寻裴相宅外夷时问令公名水边林下经行地笑对黄花赋濯缨
　　夀贾封君
　　绿野新开学士堂碧山云雾接苍茫灵椿独秀千冬雪老凤长栖万仞冈肯与郡侯为地主只教儿子报君王贪书我亦同关尹迟暮亲逢李伯阳
　　贺人拜官
　　仰瞻何啻斗山如离索无因问起居云海漫期安旧隠桥门俄已拜新除増来白髪縁躭句消尽黄金为买书重防莫疑参谒少旅情元忆纵谈余
　　挽诗
　　防啼芳树血痕鲜转首东风又一年何日琴尊聊复尔旧时池馆故依然张翰兴托鲈鱼外贾谊魂惊鵩鸟前同榜弟兄仍地主防看江月泪双悬
　　失题
　　越山迢递接吴宫问俗寻幽在在同乌府法家推汉史洪都先哲仰周公风涛不起三江静雨泽潜滋五谷丰却恐乘鸾逐茅氏紫霞何处覔仙踪
　　九日三首次杏东韵
　　青镜流年素鬓催碧山何日是归来情知暮景骎骎到忍见秋花粲粲开逺客正深懐土念腐儒元乏济川才登髙有兴无筋力怅望西南百丈台
　　又
　　江城薄暮多隂晦云日荒凉聚复开门掩绿苔频上锁迳芬黄菊懒传杯看山故有陶家兴作赋元非楚客才疎钝乆拚人弃置不惊亲旧少书来
　　又
　　庭喧儿稚亦堪怡况值黄花烂熳期池上晩罾收冻蠏枕边秋扇罢戎葵山亭月白眠长少水榭风清坐屡移昨夜有人东国去已教先办买山资
　　夀友人母
　　成周方岳汉郎官过里亲承母氏懽南国路谣闻召伯西都还议见阿丹山花照席秋仍吐海月浮觞夜不寒药笼尚留熊胆在未忘勤苦旧时丸
　　失题
　　牙旌猎猎转春晴画舸摇摇江上行征战乆纡天子防韬钤遥识老臣名地从千里封秋塞人自三边仰夏卿为报匈奴莫南徙迩来中国有长城
　　奉次环山楼之作
　　古台荒榭晩过逢载酒同浇磊磈胸墙外水通溪一曲牖西云接树千重青山自合君为主白髪那知我亦翁别后有文移建业漫嘲仙吏抗尘容
　　自述
　　新年处处常为客志在匡时那问家民病且慙无日减主恩何敢向人夸闲来愤世心如火老去临文眼欲花春睡忽醒扶杖起夕阳天外数归鸦
　　暮春病起寄懐希尹
　　院静帘垂春日斜药炉茶鼎寄生涯闲思旧侣空懐逺病对芳辰转忆家檐畔落泥还燕子槛边飞絮且杨花何时却卷图书去一放江门万里槎
　　谒文山祠
　　丞相英灵犹未消绛帷灯火防寒飇乾坤浩荡身难寄道路间闗梦且遥花外子规燕市月水边精卫浙江潮祠堂亦有西湖树不遣南枝向北朝
　　郊斋有作呈北寺旧僚长二首
　　石城钟鼓散鸣鸦坐对松云放早衙瑶草色通西苑路玉箫声度上清家江涵碧殿春同丽雪霁钟山日转华此景北都应未有品题遥向故人夸
　　往岁春郊侍紫庭步从龙衮夜祈灵芝房窈窕行宫转羽卫骖驔法驾停风落殿钟流逺近雾随坛燎上空防端居想像南江表伫立时看北斗星
　　又
　　六尺长身一瘦笻天涯随处寄行踪牛冈旧卧留双穴龙脉新分定防峰茆舍敢来天子问布衣还许上公封独怜叔亮千年冢漠漠青莎鸟迹重
　　又
　　万里投荒未死身贾生今是老成人五经不尽青灯夜一简空余防笔春何事天公偏厄道无情河伯枉称神平生知己如君少莫恠临风泪满巾
　　又
　　浮云天际望悠然岭徼归来又六年一癖已成吟更苦五穷不去守逾坚周家风月襟懐里范老江湖涕泪前却恠别知无一字也应遗恨向重泉
　　又
　　百年豪气未消磨北骑南航苦更多恋阙有懐随口出乞祠无计奈身何山连巴蜀云层瘴春入潇湘水漫波最是游魂招不得隔江愁聴楚人歌








　　华泉集巻六
　　钦定四库全书
　　华泉集巻七
　　明　边贡　撰
　　诗集
　　五言絶句
　　十六夜
　　春城灯火静华月满天街陌上归来晩香尘有堕钗
　　中元见月【甲子嵗】
　　坐爱清光好更深不下楼不因逢闰月今夜是中秋董啓之按滇过鄞省母夫人焚黄于父墓作难将寸草心报得三春晖十章赠之
　　垂栁拂征鞍雨中行路难河梁一分手山叠水漫漫嵗月交心久江潭别路长手中双白璧持赠比干将离心似明月皎皎在方寸但令光不遗道逺何足恨北堂天未晩游子归来早堂前一夜风开遍宜男草白发对青芩日髙江院深豸冠阶下舞好慰栢舟心荒垅荐秋苹深恩讵能报嗟嗟死后封犹是生前诰人生重乡邦歧路苦南北简书限王程欲住不可得嵗嵗中台使巡行道十三要知君厯处风土接交南万里炎荒地经冬复厯春帝星临柱史休祀碧鸡神繍斧肃霜威澄清志不违瘴乡人拭目惊喜见晴晖
　　寄王升舍人二首
　　不见王子猷经春复厯夏有时中宵梦宛到君堂下独把重阳酒西风白雁回江南菊花早应傍美人开
　　送于利四首
　　送君城南桥笑折城南栁归来掩关坐皎月当牕牖霜下夜已久清轩调玉琴凄凉湘水曲窕白头吟一别春城雨两回秋月圆灯前不尽醉书札但空传离肠似连环宛转不可絶相送淮水秋相思燕地雪
　　送冯侍御允中还郴
　　离馆背寒塘霜清野菊芳美人千里去明日是重阳骢马逝骎骎苍林荫长陌怜君楚云外独作秋江客
　　送客四首
　　相思若连环宛转不可絶那知汴上逢却是关西别梁苑送君处温风吹客衣盈盈春暮感不为落红稀故人满秦陇为寄一言拜问我今若何病多慵束带日照昆明水云开少华峰梦魂登览处白发倚青松
　　杂画十一首【为储柴墟题】
　　日出打鱼去日斜沽酒还渔翁家不逺只隔岸西山蔼蔼古城暮遥遥车马度同为城外人不识城中路北风吹大雪向夕满空山遥见山中客悬灯草屋间鸡鸣山店昏四郊风雨辰苍茫野田际愁杀独行人田家春酒熟野老日相过醉别衡门外山莺啼緑萝江水春春碧江门昼昼开荒村过客少独自扫苍苔道上秋雨过道傍秋树红采樵归树晩吹笛月明中闭门聴春雨开门寡行旅借问桥上翁河水深几许征夫慕前侣杳蔼出幽林欲渡溪桥去山中暮雪深鸟啼青石冈日照红泥坂杳杳云外钟山僧独归晩上山行采薇下山行苦饥山风夕凛凛吹笠复吹衣
　　画上四首
　　放舟前溪水水文白如练风吹丝袅袅惊起沙中燕烟霞变陂水山照暖枫林不听舟中语谁知江上心月色沙上澹山云天际浮春江万里濶独见一渔舟经旬不出戸忘却城南道江亭细雨过一夜生春草
　　题孙志同侍郎扇图
　　青青山上松缭之以白云云山不可到图画只空闻山木各有林烈士各有心借问种松意悠悠江汉深
　　题画
　　手种江头树成林已数秋寄言樵采客留系木兰舟
　　画三首
　　近浦寒潮落平沙返照红不嫌归路晩家在板桥东旭日上东峯山人睡正浓洞门无锁钥长是白云封琴罢兴不尽起登江上台水空秋万里不见一舟来
　　方日升杂画
　　鸡雏不离母离母声不休如何宦途人嵗嵗天边游
　　右鸡雏
　　枇杷江外果感念主恩深长忆叨供奉朝回满袖金
　　右枇杷
　　异质人所贵能令防窟虚如何北牕下闲卧饱溪鱼
　　右狮子猫
　　迢迢越裳国万里献珍禽不覩周王化谁知姬旦心
　　右白雉
　　题子立扇头
　　江静无飞鸟亭空有落花主人何所在沽酒向渔家
　　题贾子扇头
　　回风起船头激浪落船内生憎木兰桡揺荡日光碎
　　题扇面小景四首
　　秋树鸟声寂夕阳山影沈遥怜抱琴者不为访知音独坐草堂余凉风水阁虚门前相访者应有载来书罢钓归来晩前溪水正深临桥不敢渡谁识此翁心茅堂枕江涯种竹只九个时有清风来还同故人坐
　　画竹
　　石染湘江泪真涵太极情百年双老眼相对两无声
　　题林医士画册
　　江上春潮静舟中日似年不须生羽翼无事即神仙中秋慈恩寺登眺过崇国寺分体二首
　　东寺复西寺朝游还暮游百年尘迹里同醉几中秋寒月出关山秋牕白如曙空流云中影不照云中戍
　　西园八景
　　朝防长白山暮看长白山山色有朝暮吾心常自闲清川映白石游鱼止复行共有临渊羡能无结网情月落古堤上人行春陌头晓烟如有意长伴緑杨楼初日照园桃盈盈散霞绮主人牕中坐顔色宛相似共道农家事辛勤在一春静观田野际多少辍耕人近浦寒烟上平沙落鴈遥行人欲归去舟子故招招寒泉冽古井上有双梧桐借问往来者谁知疏凿功城外望城中朝来气逾爽吾心浩然者入夜还能长
　　泛南湖十首
　　闻道南湖曲芙蓉似锦张如何一夜雨空见水茫茫水殿穿湖入风阑过雨凭微防夕阳外时见出林僧盈盈緑水际泛泛白鵞羣借问乗舟客何如王右军碧树围青殿朱垣接绀堤王孙罕游豫驰路草萋萋风恬湖水平画舸月中行不见渔父处但闻渔笛声泛泛白鸥鸟悠悠长自随忆君何处切湖上月明时深浅元无定行舠识水频急流天下险最好是平津嫋嫋暮风细团团秋月明沙河闻不逺起我故山情赤日乱青霞照我湖中艑来船时借问前途水深浅睡起看云坐心入杳防吾将访蓬岛双棹莫教停
　　自泉上归登西门楼
　　落日照行盖凉风吹不休未消临水兴还倚对山楼
　　集江淹句
　　白日隠寒树层阴万里生归人望烟火嵗晏返柴荆
　　杂咏四首
　　黄金满归槖白日行亦惧道左遗爱碑贼来将不去乳燕巢古堤流莺度层阁试看白马郎金丸向谁落东山雷殷殷南涧雨防防爱尔衡门下团团松盖青行人争渡急江黒雨鸣船戢戢中林鸟归飞薄暮前
　　山中杂诗
　　下马古寺门偶与山僧遇相对两不言蝉声在髙树园果垂丹实园丁日夜看未曽供寝庙不敢献中官
　　无题二首
　　杨栁三春暮沙场万里余紫骝何日返空有寄来书庭际何所有有萱复有芋自闻秋雨声不种芭蕉树
　　冬至上陵途中杂咏八首
　　鸦啼古城上月落古城闉城外车马道清风飘素尘苍苍土门口日出逢樵叟问尔何事来山中苦无酒沙苑平如掌青青苜蓿痕昔时放马地今作牧牛村朝从田父饭憩马古林西村鸡不知曙日髙犹自啼蜿蜿野田中白鹭静如扫停鞭问征客云是居庸道枯杨临大堤上有鸜鹆窠春风几日至防使緑阴多山中风日暖蔼蔼似初春乱石牛羊迳时逢扫叶人月出东陵峯照见西陵树何事同心子山中不相遇
　　同台峯熊侍御看花四首
　　嫋嫋叶含雨菲菲香近人如何向阳蕋开花向阳春秀色红翻坐浓阴緑绕堦觑花还拄杖冲雨不怜鞋借问雨中好何如晴后看锦江红湿处应记独凭阑室静客稀赏地偏花更清自开还自落宛似野人情
　　题内兄子立扇头
　　斜日清源北浮云岱岳东故山归路好不得与君同
　　七言絶句
　　寄李显之
　　逆旅逢秋感倍深美人何处坐鸣琴南宫只隔西河水一夜相思万里心
　　集杜句赠胡三良医
　　此身飘泊苦西东未就丹砂愧葛洪多病所须惟药物知君才是济川功
　　卿到朝廷説老翁秋来相顾尚飘蓬钓竿欲拂瑚树未掣鲸鱼碧海中
　　长开箧笥拟心神巾拂香余捣药尘词翰升堂为君扫已知仙客意相亲
　　防肠分手各风烟肺病几时朝日边同辇随君侍君侧自称臣是酒中仙
　　春日杂兴集杜句
　　二月已破三月来百年多病独登台支离东北风尘际懐抱何时得好开
　　柴门空闭锁松筠燕子衔泥两度新不是尚书期不顾故园犹得见残春
　　未有涓埃荅圣朝便应华发老渔樵东流江水西飞燕人事音书漫寂寥
　　自从官马送还官信有人间行路难独在阴厓结茅屋强移栖息一枝安
　　七月七日同侍御毛东塘渡河遇风
　　偶然同渡不同舟风到扬帆共逆流莫谓狂澜无砥柱嵩行千古镇中州
　　迎銮曲二十首和刘希尹之作
　　南幸三吴北幸幽乾坤开辟两神州文儒自守髙皇训武将谁分圣主忧
　　金陵自古帝王都碧石清江俨画图五圣百年虚想像鸾舆曽到此间无
　　滚滚飞尘千里余驿途来徃日无虚皇心旦夕懐慈圣数遣中官问起居
　　石头城如银虎盘金陵山似玉龙蟠休讶六军停跸久本来江左是长安
　　緑栁阴中显赭黄路人争説见君王只为荐新供寝庙水边终日打鱼忙
　　孝陵重树紫金山王气葱葱碧汉间灵殿本无荒草入扫除霜露始应还
　　自采民风问老农防行不遣近官从那知天子关天象到处云成五色龙
　　羽盖霓旌晓出游绀霞红日映江流云中帝子三千阙海上仙人十二楼
　　青龙山下虎蹄新武湖中跃锦鳞错意吾皇好渔猎不知端访后车人
　　扬子江头驻六师太平天子赏功时红云影乱黄龙舰白日光揺绣虎旗
　　弓如满月向江开箭揷寒潮卷浪回水上鼋鼍莫深避我皇元为射蛟来
　　江口传呼大驾临顺流风雨注江心风起半山羣虎啸雨来深水一龙吟
　　大君仁圣迥非常逺似唐宗近宋皇访道先过赵普宅哀贤还吊魏征丧
　　潮落江门烟水秋云帆八月过扬州两京驰道三千里夹岸垂杨接御沟
　　翩翩龙马控雕戈白日清秋沛上过圣主守边思猛士临风髙咏大风歌
　　九月南征九月回清源黄菊趁时开何人得似行宫蕋两度亲承万夀杯
　　瑟瑟金风鸣玉銮路车何日到长安官河不似江涛险只恐秋深白露寒
　　叠鼓凝笳入禁中似闻韶乐奏南风通明殿敞秋云碧阊阖楼开晓日红
　　雪殿云墀列羽旄天王开宴赏勲劳封侯未赐将军印归马先分战士袍
　　郊祀元居百礼先史文虚拟阙今年小臣曽读三王纪冬至由来始祭天
　　凯歌五首
　　日射江流生紫氛喧喧铙吹隔江闻江头巨石髙千尺好勒元戎破贼勲
　　帐前银甲映朱旄帐外牙旗卷日髙白书红尘飞一骑尚方新赐玉麟袍
　　虎豹鲸鱼一夜擒湖南湖北动欢心论功宜并衡山峻比徳还同汉水深
　　秋水沈沈漾列星盘涡殷殷鬪雷霆扁舟昨夜巴陵过风起犹闻战血腥
　　凤仪兽舞尽来王犬豕何知悖且狂髙垒固巢今不见麻洋滩下水汤汤
　　秋日过西内团殿
　　御沟东畔古松盘曾得先皇倚笑防龙驭不归鸾吹杳石廊圆殿镇秋寒
　　云中曲二首
　　六军歌舞健长征五色云随九仭旌传语单于休近塞太平天子驻天城
　　万嵗声懽四海闻大同新防破戎勲汉文可是勤边主按辔闲过细栁营
　　感事八首
　　天山戎马本天骄入贡能轻道路遥底事内兵翻作乱祸胎疑自武宗朝
　　一自甘州杀宪臣国家纲纪似秋尘各边声势元相倚缓急谁为死力人
　　代郡城中十万家膏粱珠翠甚繁华兵残火烈须臾事女哭男啼亦可嗟
　　宣府云中五日程朱门王子白衣行回头却向西山哭玉眷金昆知死生
　　诸将邀勲各逞能边军反侧寝还兴抚哺休夸桂元帅绥来还有蔡中丞
　　紫荆西望白云山腹里云中指顾间好降丝纶促诸将急操兵马备三关
　　城中金鼓昼逄逄城上髙悬首级双二十四家同日死自今休更説招降
　　白日城门四不开就中情状颇难猜乗时早定安边计只恐春深牧马来
　　宫词次陈以道韵
　　佳丽曽矜得宠先后宫歌舞一当干那知宠极能生妬不是青娥误少年
　　次白岩韵甲申除夕五首
　　前山云接后山烟可道公归是偶然霖雨出山知有日入山亲纪甲申年
　　北牕闲卧读南华出处吾生信有涯五色晓云天子宅一篱秋菊野人家
　　黒发勲名镜里看紫宸章疏早辞官闲心自爱商山曲懒聴人歌蜀道难
　　落落朝廷醉眼中苦縁忧国愿年丰老臣心事如工部只有升沈迹未同
　　留公无计奈公何外国中朝属望多此日同为太行赋几时重和庆云歌
　　赵文昌中乙榜雨中感懐见遗走笔和荅
　　华发王门晩拜官齐竽声里独成叹何人为荐长沙傅一见文皇献治安
　　十日春无一日晴客堂沽酒莫辞倾纸牕风信棃花雨恼乱归心是此声
　　撚防吟须字未安短歌聊尔代长叹春风座上无边景漫道儒官是冷官
　　春归花落鸟无声一夜闲愁带雨倾自古浮云本无定漫将消息问阴晴
　　荅滦江王中丞见懐之作
　　院台深处緑阴屯松下棊枰竹下尊苦忆去年欢赏地碧天如水月当门
　　赠北山周子二首
　　宦接乡山事已稀谪居犹得近王畿劝君今夜且雄饮明日出城风叶飞
　　华发青袍不染尘宦程回复主恩新县人争説中都宰曽向云霄忤贵人
　　荅台峰侍御见三首
　　斜日照雨明霜台红花白花相映开野老爱花情太剧不须招致也能来
　　葵花半红山雨来不辞沾湿看花开主人莫扫花前径恐破青阴与緑苔
　　一尊花底思悠然落日空庭席屡前酒熟共懽游此地花开谁与坐明年
　　寄姜廷辅
　　王升店前秋草生秦皇台畔暮蝉鸣海翁欲访无人识何处孤舟短笛横
　　胡菊泉惠我丈菊走笔谢荅四首
　　菊花元自菊泉分见菊真如即对君安得对君还见菊短篱斜日坐秋薫
　　丈菊亭亭入座新白花辉映白纶巾生来自有凌云志可是孤髙不近人
　　一枝分取到山家月映疎篱水映花欲把赠梅诗赠菊暗香浮动影横斜
　　月闰逢秋菊早芳盛开还喜近重阳休怜閴寂朝临水且看孤清晩耐霜
　　赠王松溪四首
　　月下山车往复回秋深歧路满青苔不縁乡饮邀宾坐肯向城池故故来
　　暮春庭馆见花稀黄鸟嘤嘤燕子飞堂北假山苔藓蚀只应偏待主人归
　　雨过茅屋秋草生霜凄榆塞禽鸣闲来倚杖柴门外童子骑牛短笛横
　　十年离思一宵同坐歇寒钟意不穷碧草未舒湖石畔黄花争艳竹篱中
　　次棠陵韵题黒菊赠石冈
　　图史春行满客囊此中偏载晩篱香临歧欲采寒花赠似隔盈盈水一方
　　次白洲韵赠黄教授二首
　　贾生只合住长沙三载江陵却寄家云静碧天秋日午讲堂吟对木樨花
　　春日宫花正开宫前宫后锦成堆如今南郡多桃李尽是黄公种得来
　　寄洪山人二首
　　隠君家住白云间不爱功名只爱闲闻説花园新更好门前流水屋中山
　　卧牛山前春草肥华阳宫外雨霏霏主人侵晓踏青去日暮家童扶醉归
　　题梅赠华山人
　　梦里神交几见亲画中还比梦时真嵗寒心事东风面人与梅花一様春
　　悯雨奉答白岩光禄
　　故乡风景梦依然鱼浦牕西兔岭颠谁道不归归未得芙蕖牕下抱愁眠
　　赤日帘栊如火然野夫懐秋病欲颠安得海风吹霹雳九渊呼起蛰龙眠
　　东潭甯子将赴潜山以棊几留赠
　　荒凉棋社隔秋春世事年来着着新眼底相逢论成败谁知当局苦心人
　　髹几文楸光照云僧堂长与对斜曛翻愁置我南牕下一度临棋一忆君
　　泊河口却寄林医士二首
　　杏子成林竹防墙傍河云物昼苍苍园中似是林家屋过客时闻药草香
　　凶年老穉多竒病吉水仙人有妙方不用相逢问名字满城人説是医王
　　孙塘秀才以芍药二枝见赠走笔奉谢
　　芍药开时三月过京华五月见犹多云栽露种元相异雨骤风狂奈尔何
　　长安日日走尘沙春尽多时不见花蒲州公子能相送醉倒东山处士家
　　赠杨抚军
　　白马香风度落花绛桃秾李避妍华长安陌上归来晩笑指龙楼是外家
　　五月六日柬孔倅
　　艾家河边蒲叶长扁舟昨日过端阳荆南客路千余里回首铜台亦故乡
　　金陵逢方日升
　　燕市分携十七春白门相见白头新凤凰楼畔含香侣江海飘零有几人
　　东园徐君送藕栽戏呈短句兼求碧桃
　　玉藕根移玉井髙感君分赠谢君劳书生见惯秋江色且向名园问碧桃
　　题扇寄夀春希尹
　　淮南花雨送春还丛桂阴阴郡阁闲自是刘安有仙骨谪居犹近八公山
　　题扇寄钱画士
　　睡起看图气未降丹青谁有笔如杠欲烦画我茅亭下静数飞帆涉大江
　　睡起口号戏呈黎仰止
　　两家儿女对船牕学语真同乳燕双日午梦回成一莞不知身世在清江
　　题菊赠俞国声归无锡次韵
　　逺携尊酒惠山来梦草情牵对月杯云际忍聴双雁别水边愁见一帆开
　　寄吕思泉次韵
　　京国论交记徃年城南风景梦依然春江未卜看花地秋水空歌伐木篇
　　次韵梧山中丞寄别东塘侍史八首
　　宋台梁馆暮霜余野色苍茫拥使车马首不随南去鴈袖中元有北征书
　　岸苇萧萧河水寒骄嘶骢马鞴银鞍燕山代谷飞腾过送别无歌行路难
　　行部能教阴雨晴渡河还遣浊流清愿磨中岳山头石记取西江御史名
　　漫懐家庆感晨昏国士须凭国士论闻道阿翁将阿母花间长日醉清樽
　　諌草书残驿舎灯翠华冲雪恐难胜回轺莫向春明路见説君王在白登
　　羽盖飘飖白日临回光应烛小臣心愿同汲黯留中闼更拟相如赋上林
　　每逢朝客转惊神北望长安几侧身紫禁烟花夹城栁别来今已十畨春
　　闪闪龙旗树五更煌煌芝火照层城当年奉引趋蹡地曽聴钧天广乐声
　　柬马公顺同年
　　三载风尘一见难每将书札报平安梁园幸是同官地春月春花却自看
　　顔声寅长惠川扇
　　蜀玺离离金错光逺随骢马过秦梁奉持敢作寻常看一道清风五月霜
　　寄何仲黙
　　梁王台前春草生梁王台上鸟嘤嘤美人遥在黄金屋客子登临空复情
　　赠长垣宗室二首
　　鸟语深宫白日斜彩毫浓墨散春霞王孙不学雕虫技只写忠花与孝花
　　瑶室青编万巻余宫中谁道日闲居家臣昨夜长安去犹问君王乞秘书
　　重赠吴国宾
　　汉江明月照归人万里秋风一叶身休把客衣轻浣濯此中犹有帝京尘
　　寄闾卫之同府二首
　　客来君寄一双鱼客去还君一纸书欲买扁舟向东下洞庭春浪近何如
　　江上逢君感昔年往来相见陆陵前那知宦迹如萍梗犹得相依一水边
　　寄京师友人
　　同朝同寺十年情迢逓燕山隔楚城一别天涯今万里欲从何处望春明
　　赠阮翁三首
　　跃马横戈老尚堪时时游猎过龙潭遥知此日非熊兆不在周南在汉南
　　鹤发虬须八十龄白头长对岘山青朝来虎帐看云坐闲课诸孙读武经
　　眉际生毫似发长采苓时到白云乡闲来莫向桃源去恐有渔人识阮郎
　　夜宿太常官舎懐元佐二首
　　咫尺东曹信渺然别离何似路三千松牕月色槐阴雨一夜愁心似隔年
　　文园消息近如何酒盏生疎药裹多却向故山忆旧隠膏肓从古在烟萝
　　荅秦孟阳长史次韵
　　长镵秋圃自鉏荒望入髙山路渺茫不信爱莲亭子上有人白日到羲皇
　　尘满纱帷旧业荒江都云水暮苍茫清时不用天人防方朔诙谐侍武皇
　　枕上简献吉二首
　　自入秋来日日晴看花看月每同行一夜六街风雨恶莫言天不解离情
　　早凉冲晓入纱帷聴雨聴风睡起迟街西咫尺不相见却似河梁别后时
　　诸友二首
　　济水源南舜井旁月明曽共坐宵长六春暌隔离江路五月相逢是帝乡
　　双鴈北来河水平两岸秋阴芦荻生黒头七度曽过此不似今回感别情
　　淮浦歌三章为太仆杨敬之作
　　淮浦泱泱淮水流月明长照浦中楼白鹤青猿好相访主人今只在滁州
　　清淮蒲荻晩萧萧浦口山明欲上潮七里正贪渔艇乐九重无耐鹤书招
　　水蓼花红淮浦烟晩来鸥鹭下翩翩依沙宿桨当门系莫是扬家问字船
　　俞国昌大防小松二株
　　郁郁青松尺许长似看顔色有风霜何时却覩干霄势六月浓阴覆草堂
　　寓延津夜起天霁北望东彭太保
　　月明风静雨初收一鹗横空万里秋四海苍生正翘首秀峰岩下莫迟留
　　得同年寅之管城见寄之作酬答二首
　　翩翩骢马度秋涯思入风云句意佳多病独怜梁苑客闭门髙卧草侵堦
　　诗来恰值酒醒余起步秋庭病忽除唤妇不须愁夜黒老夫今日得明珠
　　东王滦江
　　病里懐人掩客牕尚闻仙舸在龙江观音阁下梅花水对雨何时倒玉缸
　　次韵寄王光生四首
　　屋里琴书屋外田绕庭松树古藤纒何时却遂东山约闲伴先生乐暮年
　　緑阴回首代红英客舎流光只可惊病起偶寛书簿债独将尊酒向谁倾
　　博得荆南五袴歌一钱囊底奈贫何匣中犹有龙泉在闲就巴江石上磨
　　一麾江郡领尘官何似山中菽水欢梁楚板舆平似砥凭君休説路行难
　　口号呈问厐二少府
　　黄鹤楼前夜泊舟苇花枫叶似江州乐天本是多情客卧聴歌声起别愁
　　内弟文甫至清河一见而别题扇赠之
　　逆旅相逢意惘然四年防梦一灯前即教乍见还分手犹胜山阴雪夜船
　　谢东园送菊
　　薄暮霜篱景色加名园分得嵗寒花谁知建业骚人馆不是浔阳处士家
　　寄闲斋少宰四首次白岩韵
　　防江西路泝流风城郭山林道路通兄弟自为真率防秪应随俭复随丰
　　腰褭燕台白玉珂水亭山寺赏吟多相看已恨俱华发更奈苍江逺别何
　　登临随处见题名想像当年载酒行山翠不遮牛首寺江流长抱石头城
　　竹门潇洒对江开中有髙亭扁快哉为问亭中二仙客几时骑鹤上蓬莱
　　瑞卿留别以答
　　扬舲无奈客心何暑雨平添潞水波草阁驿亭谈笑别碧山回首暮云多
　　题白头翁鸟图送友人归蜀省觐
　　短棹长江下蜀州家中风景画中收蒲牙出水荷钱小一笑相看两白头
　　唐仁夫出使广西四首
　　碧衣黄简照青春宠宴传呼出尚珍辞罢阁门东上马道傍罗列拜王臣
　　楼船风景入春多铙吹声中故里过两岸緑杨阴不防隔江知是栁州河
　　手捧鸾书下九天恩光初到墓门前山川不改孤儿恨风木萧萧似往年
　　十年知已一绨袍万里南云望尔劳待得明年好春日牡丹花里旌旄
　　送钱水部致仕次杭秋官韵
　　虎头将军图画竒成都待诏功名迟春风草草拂衣去投老相寻知几时
　　防鸿杳杳碧天秋虞人网罗空复求朔地苦寒江渚燠常时虚拟稻粱谋
　　青门挂冠春欲暮白首放歌江上归野老相逢话朝市龙飞天子正垂衣
　　老子田园归兴豪已将功业付儿曹庭中手种梧桐树他日朝阳看凤毛
　　莲叶田田溪日曛竹竿袅袅白鸥羣水南即是长洲苑杳霭歌声穿暮云
　　东观鸡号风雨防十年通籍绾银青栖栖不向故山去兀兀穷愁何以醒
　　秦州石经半埋土藓剥苔封谁为开凭君覔取吴中本江上云帆日往来
　　送顾侍御出守马湖五首
　　露冕南征火井西东过漉水北泥溪借问乡愁何处切千山明月子规啼
　　五马骄嘶锦水隈双旌遥指剑门开巴童吹笛羌儿舞重见文翁镇蜀来
　　五月泸州蕉叶黄武侯祠下水如汤行人莫恶南中热自有防天古柏长
　　古箐人稀秋草深碧松苍桧接阴森髙楼永日弹棊暇海北天南万里心
　　汉家驿路止牂牁相望龙湖路几何闻説夜郎天更逺浔阳李白亦经过
　　送潘伯振守汉中三首
　　石栈凌云鸟路赊汉中城府枕三巴风林落叶猿声满那得行人不忆家
　　白马河边春日晴黄牛山下百花明家家耒耜居民出太守来时亲课耕
　　金城戸曹张凤翔埋玉空山宿草长天上故人驱五马经过流涕问孤孀
　　送苏通判四首
　　天涯相见地曹郎郡阁清尊夜语长休向灯前易成别江头春水正茫茫
　　曽并长安逐马蹄谪居同过楚云西他年纵有看花句休向都观里题
　　去嵗秋风别省闱木樨花落雨霏霏那知此日江陵郡春草连天送客归
　　春风江阁喜同游苦恨逢君不少留东去巴陵三日路几时同上岳阳楼
　　送张元亮二首
　　知君元在识君先水国相逢亦偶然何日一尊还逺别暮云春树暗江天
　　冉冉游云覆短檐霏霏寒霭度重帘羇懐正苦逢春别行李何妨入夜淹
　　送林赞贤医士归临清四首
　　送君泺源溪水滨岸桃堤栁俱鲜新黄鹂声中白日晩又是乡园一度春
　　林花欲开春草生村烟漠漠午鸡鸣君行落魄似阮籍休叹路歧纵复横
　　腊月驱车东郡来元宵今始雪中回临清城外成林杏尽是州人为尔栽
　　鸡声喔喔宵近庭出户忽闻春雨腥西江髙士别我去日出烟消山更青
　　送贾廷臣司训二首
　　行李萧条石迳荒贾生东去路茫茫卢龙不是长沙地莫把吾皇比汉皇
　　卑耳溪边秋草深裂坡山北树阴阴西风匹马吊孤竹一曲商歌千古心
　　送毛东塘侍御北还后懐寄八首
　　汴上相逢一载余五云回首送轺车河梁别意真堪画行李萧萧几巻书
　　霜云千里朔风寒豸锦貂裘独据鞍大厦如今要梁栋凭君归报得材难
　　夜来风雨晓来晴万里无尘海岳清白日共看骢马色青天不负使君名
　　漫谈时事共伤神白首丹心许国身归觐正逢长至节六阴行且见阳春
　　荣亲报国皆吾事孝子忠臣只此心闻説致身同养志莫分朝市与山林
　　客牕风雨对寒灯午夜懐人思不胜梁苑宋台秋色里也应回首忆同登
　　别来公署易黄昏心曲凭谁与细论宦海风波无定处相逢何日对芳樽
　　梦回欹枕夜三更烟树防茫隔卫城独向屋梁惊落月不堪还聴雁来声
　　卫辉阻雨奉别幸庵彭太保
　　宦情时事剧秋云话到伤心不忍闻别梦迢迢似明月汉关楚塞逺随君
　　别汤万戸
　　半生湖海识君迟可奈相逢是别期扁舟独泛秋溪水采得芙蓉欲赠谁
　　送吕二守西征二首
　　六月戎船上逆流书生弹铗取封侯夜来羽檄江边过闻説西戎破劔州
　　巫峡瞿塘十丈波大宁盐井火云多贼巢散满空山里旧日居民有几何
　　客懐六首
　　万山深防一书楼此际栖迟景最幽浮海未酬当日志北归还买洞庭舟
　　薫风江上棣花开醉倚兰桡首重回孤影却随南雁去尺书还附北鸿来
　　水耨方闲即火耕土风遥识楚江程汀花冉冉鳬鹥色岸栁阴阴布谷声
　　鬓丝端为别兄皤魂梦真如道路何滇海万峯秋雁少楚江千里月明多
　　逺从江左入湖南姜被初分思岂堪闲算长公年纪数白头今已六旬三
　　望逺时从郭外游好登江阁与山楼烟开碧树通吴苑日落黄云接楚丘
　　送雷州赵太守四首
　　苏公楼前海日晴伏波祠畔瘴烟清茘枝垂实桄榔暗太守来时双鹤迎
　　诗人出守是寻常万古心期一瓣香若道雷州非乐土请君时到十贤堂
　　海邦云雾昼霏霏榕树林中孔雀飞驿骑忽传天使到九重亲赐玊环归
　　我在江陵望帝乡登楼时恨楚天长怜君更隔三千里岭树湖烟更渺茫
　　题竹梅
　　黄梅緑竹两寥寥一段清光惜浪抛看遍乾坤空老眼几人解取嵗寒交
　　秋海棠五首
　　海棠盈盈开素秋雨晴斜日上帘钩幽芳不与春风约碧榭朱阑俱暮愁
　　海棠开日近重阳秋蝶翩翩过短墙题品要知观物眼只须风骨不须香
　　海棠花开秋雨霏休将迟暮怨芳菲东园桃李盈千树昨日秾华今日稀
　　庭下秋棠开紫绵映风含雨浄娟娟羽人自解丹丘术种得花来亦是仙
　　梧桐叶凋金井阑芭蕉风雨怨秋残海棠十月犹含蕋故伴青松当嵗寒
　　向曹伯通乞白菊
　　节过重阳菊已残倚霜欹露不胜寒山堂正少黄金蕋试看君家白玉团
　　王使君诲处覔猫【时王有母之丧】
　　雪白狸奴尾胜金曽娱白发戏花阴急须分乞邻姬养莫遣空摧孝子心
　　伦上人遗杏戏荅
　　带叶生英颗颗新竹蓝初发齿生津清酸本是儒家味不道山僧亦戏人
　　晩雪
　　梅花枝上报初春泺水源头忆故人天宇自清心自白不知何处有红尘
　　和蒋儒士韵题便面
　　江树青山歇晩秋草堂幽僻对寒流故人逺赴关西去明月芦花系钓舟
　　题张秀才钓鱼便面
　　鲈鱼钓得上纶钩归去应须与妇谋携取一尊同客醉江风山月更何忧
　　次正斋韵题石冈图
　　白石冈头榆栁新苍苍茅屋掩深春山翁不注扬云易怪底门无问字人
　　三友图为蔡石冈题
　　嵗寒池馆暮相依雪共心期月共辉南北宦游三十载碧山回首故人稀
　　题扇
　　緑惨红蔫春色阑枝间黄鸟任绵蛮知机自合髙飞去莫遣矰罗绊羽翰
　　以兔图赠王生兼附短句
　　我来赠君玉兔图我去留君双湛卢月殿秋风桂花发一枝能斫寄来无
　　题陆子引画
　　水榭山林向夕幽笛声遥在木兰舟江空处处多明月不用相寻秉烛游
　　题萱图
　　绕膝曽认不真北堂风景日长春堂前满种宜男草一度花开一度新
　　题美人【时外舅胡观察谢政家居寄此通慰】
　　月宫秋冷桂团团嵗嵗花开只自攀共在人间説天上不知天上忆人间
　　题廷相兄扇头
　　万里乾坤见此亭四围山色绕阑青何当着我亭中坐闲校神农本草经
　　毛骠骑扇头
　　菟城外草连天鸭緑江头春可怜将军饮马临江水东指扶桑在日边
　　题行南巻
　　小结幽亭倚大江万竿深处聴飞泷横琴试鼓湘妃怨彷佛鸣珂过北牕
　　题家园风景图二首
　　苕水羌山清更深萧萧芦渚间桑林青枫树里三间屋十载常悬万里心
　　万竹深深一径斜草堂门巷接江沙主人游宦不归去时有白鸥来钓槎
　　题墨萱
　　华发当年倚笑看北堂春色映朱阑披图彷佛慈顔在零落霜风夜雨寒
　　题天鹅海青图
　　云暗霜天雪满衣鴐鹅声乱海青飞李陵台下燕山北正是单于夜打围
　　题金宪长舜举蓉溪书屋图四首
　　蓉溪主人溪上来来时亷访去都台共道溪花似溪主暂时揺落又还开
　　溪水溪花相映鲜溪风时拂案头弦轻鸥白鹭知人意双去双来精舎边
　　锦江东防蜀江流卜筑还依江上洲十里锦云千顷碧此中风物最宜秋
　　秋溪明月夜经过两岸芙蓉照緑波溪上主人元好静巴童休唱下渝歌
　　题扇次仲仁韵
　　月落江空万里秋一声长篴古槎头渔郎此意何人解水底蛟龙水上鸥
　　题吕叔通扇次白岩韵
　　江草芊绵江雨霏王孙孤艇泛潮归寂寂江亭揺落处碧云回首雁行稀
　　题吴隠士守墨诗册
　　十亩山田一舎幽草牕闲卧白云秋行人若问墨溪主不是当年栁栁州
　　题林东石乃兄松关图
　　明时不作大夫官偃盖空山老嵗寒试问都旧桃树几回花实几凋残
　　题戴锦衣扇
　　溟蒙湖水抱村斜湖上扁舟载晩霞怪得看图意图中风景似侬家
　　题靖逺侯画菊扇头
　　百战功髙旧破戎侯门却似布衣穷傲霜枝叶凌云干画里分明国士风
　　题介溪严侍读画菊
　　风蕋纷披霜叶清画图秋色笑渊明持杯只爱东篱赏未识金门大隠情
　　题林下一人巻三首
　　御冦曽摅报主心野云孤鹤伴闲吟时人若欲知名姓须向凌烟阁上寻
　　西府频看防旧勲北山常恐负移文如何九五飞龙日闲得无心出岫云
　　卧龙山下结茅新乞得匡时未老身此日此庵真独幸天涯多少未归人
　　题史元之总戎都门别意巻
　　十五年前别帝州早防风节动儒流渠阳此日新开府不数先朝定逺侯
　　敖工部子发水亭次韵二首
　　袅雾流云水阁寒浴鳬飞鹭满江干风潮莫向愁中聴雪竹还留醉里看
　　曲径回廊接圃深竹牕松户晩阴阴幽花不阻三春梦明月长悬万里心
　　登仲宣楼
　　蜀吴舟楫槛前经万里乡心杳不扄莫问兴亡异时事满川斜日下空庭
　　观城歌七首
　　朱旗绣斧两昭回南郡城池亦壮哉明月楼中堪坐啸关山何处有尘埃
　　睥睨连云十二楼西南形胜数荆州已教岘首为屏绕更遣巴江作带流
　　江日曈曈散晓鸦湖田漠漠隠桑麻中丞本是阳春脚散得东风与万家
　　城廓周回十里通遥从城上见城中不知多少王孙第万戸楼台一半红
　　古堰迢迢枕郭门城南城北万家村行人共指丰年兆雪里青青见麦痕
　　大北门西掷甲山山头古庙草斑斑中丞驻马看遗像认得将军旧姓关
　　百雉城头小队行下闻闾里动欢声防边不在多戎马只有人心是甲兵
　　题贾园四首
　　泺水桥西一亩宫小牕春度碧荷风老夫野性无拘束便欲移家向此中
　　门巷沈沈草径纡緑槐深防野人居鸟声不防日亭午时有小童来捕鱼
　　树绕园亭水漫池西溪风物最宜诗即教痛饮成深醉莫遣空悬别后思
　　靡靡菰蒲傍水涯粼粼白石映青鞋今年欲此消长夏合扁君堂作我斋
　　舟行近沧洲
　　白云水悠悠两岸芦花覆钓舟年少自知官绂在寻常不敢问沧洲
　　湖上杂兴四首
　　云水地临三宪节江湖天放一渔舟虚烦倚树看黄帽耐可乗槎漾碧流
　　漾漾莲舟系古槎沈沈波影照乌纱多情最喜台中客乗兴能看水际花
　　水岸风回晩更凉菰蒲零乱拂衣裳扁舟莫到花深处恐碍波心片月光
　　万竹阴阴暑气防主人迎客敞山扉翻愁使节传呼近惊起舟前白鹭飞
　　昌平废县
　　层阿回眺独行行日落春山烟雾生山下荒城隠丛薄路人云是古昌平
　　山行即事二首
　　山迳春深满緑苔景陵东去转萦回忽逢樵父惊相问言自黄花镇里来
　　陵署青青生午烟山渠防防响春泉白头宫监松林下闲説英皇北狩年
　　草场
　　牧马场边苜蓿香回龙宫外树苍苍当年骏骨今何处曽被金鞍侍武皇
　　栁塘杂兴四首
　　汲水浇花栁贯鱼草堂巢燕暮春余要知开迳诛茅意不为浓阴好读书
　　御沟东畔栁成林御水盈盈十里阴白马青衫桥上客春来多少故园心
　　琴台书榭緑阴深杖履时时隔水寻闲过永明湖上看几家桃李自成隂
　　塘烟漠漠水迢迢揺荡春风几万条不傍御园歌舞地只愁宫女妬纎腰
　　泰山回马岭
　　回马岭前春日西涧花岩树欝萋萋上方钟落不知处惟见白云岩畔栖
　　贞女祠
　　长城在秦那在齐齐山古寺春草萋千载哭夫能变俗至今犹説杞梁妻
　　鹿门山
　　厐公旧隠鹿门山近在襄城汉水间石洞草荒无路入夕阳时见鸟飞还
　　习池
　　习家池上草萋萋流水成渠稻作畦山简不来游客散居人犹唱白铜鞮
　　岘山
　　大树萧萧白日寒羊公祠下独凭栏寻常一种青山石长使行人洒泪看
　　望岳亭为王生作时其父戍云中
　　东岳名髙四海间此山之外更无山何时倚杖青云上与尔朝登复暮攀
　　望岳亭临河水隈碧牕遥对孔林开谁知仰止平生意不为岩岩气象来
　　岱宗西与太行临岚翠霏防晓不分底是灵州狄刺史不看岩障只看云
　　汴上题吴国賔园林
　　沙海原南古战场曲池荒畎荫堤长相逢折得芙蕖赠莫向西风笑冷香
　　大堤
　　大堤女儿花见羞大堤杨栁映青楼金壶满注樊城酒醉杀狂夫不解愁
　　梨云轩独坐有懐
　　睡起僧房日未斜兴来随处即为家美人不见幽期闲对苍黄数落花
　　楝塘歌
　　楝塘老人塘上游飒飒西风吹素秋记得看花三四月满塘红紫映波流
　　姚园次亭溪韵
　　竹坞柴关破晓开石池花迳转萦回春深漫有寻芳兴老近惭非作赋才
　　散步
　　零零宵露湿春堤杨栁风清晓月低童子莫愁江路滑老夫扶老有青藜
　　观风望云
　　云浮劔阁夜英英白马江边踏月行传语啼猿莫相近恐教游子不胜情
　　饮菊泉二首
　　雨色岩花入牖斜城中风景似山家横琴不奏朱弦调对菊惟看白玉花
　　十月霜庭菊正肥亭亭寒影照山扉野夫本是渊明侣可怪淹留夜不归
　　或曰虽有寓意然非善言故改作
　　红芳瘦尽緑阴肥幽鸟枝头自在栖一日天风吹羽翮上林便作好声啼
　　浙人自辽囊父榇返感其事为赋
　　客衣零落鬓毛斑迢逓沙场负骨还三尺古碑千载恨曹娥江上水潺潺
　　避喧二首
　　兴在桃源山水间幅巾藜杖每忘还沙田雨湿青牛卧石洞花深白鹿闲
　　北牕无人春睡安时闻春树鸟关关老翁元是避喧者又欲移家向别山
　　五月五日以扇奉寄二亲侑以小诗二首
　　迢迢亲舎白云下长日登楼思有余代谷燕山空説近经时不见一封书
　　薰风帘幙燕翻翻庭际榴花火欲然睡起忽生千里思慈顔一别又三年
　　示弟赋
　　鴈门秋髙多烈风烟沙极目见云中怜君弓马年来惯不数翩翩塞上雄
　　揷秧歌
　　红石冈头夜雨晴湖田水满接堤平行人欲问年丰俭试向田中聴鼓声
　　促梅次韵
　　庭下梅花开未开帝孙邀月久停杯终知不入繁华梦莫遣笙歌取次催
　　晓起口号
　　春眠不奈鸟声催起立荒园傍古槐怪底幽寻苦无力梦中曽上故山来
　　闻董汝卿丧内二首
　　草堂双燕垒新巢坐感琴丝理防胶麦饭一壶香一瓣此情何处哭芳郊
　　好学平生説仲舒绛帷常坐五更余春来睡足三竿日应是无人唤读书
　　写懐
　　白发萧萧五十春宦途犹作未归人何时杖履柴门路风景依然逺俗尘
　　吴竹斋惠药品
　　六月漳河舣客舟小牕闲卧白云秋怜君馈药如康子不疗山翁四海忧
　　田家
　　栁覆崇垣水防门不依邻舎自为村何縁却近山陵道日夕时闻车马喧
　　薛汝茂乞莲栽
　　薛家池中千叶莲出波今已叠青钱分栽不为看花色要向山牕聴雨眠
　　竹店铺髙生不至
　　行尽荒山更涉溪故人闻説在城西空庭日午车马寂惟有鹁鸪深树啼
　　游仙词四章夀杨母次刘五清韵
　　翡翠衣裳云母軿往来常在碧霄行老君台上凌风过王母池边看月生
　　一寸灵光万古心笑看乌兔两升沉已遣夀顔同紫玉更欺仙骨比黄金
　　冉冉霓旌覆羽仙双双鹤舞芳筵眼看庭树真琼树不数蓝田是玉田
　　江流山色绕金堂管领年华入夀觞仙家自与人间别千嵗都来一刻长
　　夀歌三章为松鹤翁作
　　松袅山堂红日开天风吹鹤下瑶台传书为问西王母别后蟠桃熟几回
　　西园十月菊花黄花底流泉水亦香汲水采花宵酿酒晓筵倾入万年觞
　　八旬遐齿三龄锡四海升平见七朝颍上漫随巢父隠渭南还有太公招
　　五言排律
　　留别董三屏次韵
　　晩照长云合春帆细雨开别离予正苦魂梦子频来石路齐南境风花白下台十年今去国千里独怜才防有荷裳寄应烦想像裁
　　游仙岩
　　黄帝昔好道相传驻此山至今链药处犹见五云还丹井霞空聚清池水自潺鳯笙归寂寞龙驾絶追攀旷刼留仙迹何年啓佛关看花周法界钟鼓隔人寰瀑响千岩应潭虚万象闲排空云木古夹道翠泉环涧鹿冲人返山花照酒殷寺荒翻雅淡僧老更萧闲问法空羣妄探竒始一斑未能兼吏隠回首愧尘顔
　　白岩太宰寄示新作兼有并刀之贶奉谢一首
　　忽报王孙使新从相府旋下堦防病足开牍醒愁眠碧落仙人字黄初大雅篇空岩泣神鬼白日走云烟防杖东峰外看碑北岳前依防穿雪窦想像俯春泉客路千余里离心两隔年倦游甘散拙髙举谢聨翩水国身犹寄山堂梦屡牵愧非清庙质虚枉佩刀传
　　赠张御医九龄
　　故居移杏圃新宠沐枫宸天马飞黄日云龙际防辰华陀初入魏扁鹊旧鸣秦术妙乾坤秘功存社稷臣东衢迎寳镪西第拥朱轮家是华胥国人呼有脚春翻嗟缝掖士章句老风尘
　　游仙词赠李羽士拟初唐四子体
　　碧落新移牒津晩系槎天临北斗地人住上清家树古金坛静花深玉洞斜灵砂飞綘雪仙醴注青霞缑岭音书宻函关道路遐月明苍鹤羽风度紫鸾车几见桃成实重闻海变沙瑶牕礼星后闲坐读南华
　　赋得白鹭洲送柴墟储中丞
　　路转长干渡洲传白鹭名沧波去不息緑芷复丛生隠隠江田抱团团堰日明镞沙沈壁垒墙堞隠台城湍古晴霓下蒲深昼虎行渔人牵网迹商女踏歌声佳丽千年恨豪华六代情经过夕临眺谁并客舟横
　　送金中丞赴延绥
　　上郡防戎切中丞入陜遥隼旂明晓甸铙吹转春桥二月花新缀三川雪正消北门来冦凖西极使班超国仗和戎利人传破胆謡按图收地险坚壁阻天骄礼乐钦儒将经纶翊圣朝长城一身是讵数霍嫖姚
　　送许中丞徳新赴甘肃
　　暂布山东化还为陇右行中丞新受勅贱子旧知名玉露承冠剑金颷卷斾旌神羊心自直孤隼势初横地接祈连砦星罗冒顿营未须懐破斧先喜号长城草映边云白沙流汉月明陜人歌召伯关吏识终生许国知公志通家是我情离筵忽隔水秋望转盈盈
　　送唐京兆送母还邵阳
　　奉诏还将母南归乐未涯日明吴苑树风引邵陵槎万里遥瞻阙三湘近接家望滩懐孔雀临洞识桃花夀祝青山永书传碧海遐赵张前史艳曽闵后人夸去值桑蚕老迎看竹马斜却怜春别苦飞絮满江沙
　　送别白楼先生次郭司业韵
　　晓骑传中防春曹陟上卿乐推吴季札经许郑康成车马秋江出乡邦昼锦行论交韈始结惜别盖初倾拜手双龙阙承恩五凤城御堦聴曵履枢宻待持衡制作登三殿声华振八瀛新班岱岳重旧寺雪山轻古貌看常健氷衔列自清英英伯夷志垂白转精明
　　绣斧西征为何辅之御史作
　　蜀道军容使秋风振旅还功成万里外捷报五云间电扫妖氛灭川流战血殷汉兵随指顾蕃部凛威顔晓坐辕门静宵登剑阁闲丹心悬海日绣斧照江关饮马瞿唐峡封刀麦子山班超桓典后芳驾几人攀
　　题芳洲书屋为俞大防作
　　见説林居胜清江绕舎流元方登琐闼小谢隠沧洲草蒨辰占丽梧飘嵗识秋烟霞互吞吐鸥鹭接飞浮日有髙轩过时同静者游麈挥山榻冷棋对竹牕幽寳笈通三昧牙籖富九丘侧闻能尚志应不爱封侯薇省牵魂梦萸樽阻唱酬讵谙方岳寄深切庙廊忧
　　聴吴子谈吴中事
　　吴子近南游龙江复虎丘三分形胜地六代帝王州望月晴临峤聴潮夜泛舟宝珠商女得灵剑海人求去日蘼芜緑归来菡蓞秋逢宵话竒赏吾兴亦云浮
　　长短句
　　送顾华玉席上分体得三五七言
　　送归客送归客东城复西苑碧草萋萋别路长苍山厯厯愁心逺愁心逺征驾不可留去年送归陌上雪今年送归江上秋江上秋江雨霁返照入林光翳翳家在齐川未得归年年送客来沙际送归客请客聴我歌我如水中鳬君如江上波波流去不息鳬飞无逺翼回桥转岸君已遥薄暮徘回此何极
　　烧荒
　　风怒号振城瓦塞草白朔云赭汉兵出火扫荡原野祝融驰炎帝下腾赤龙走朱马云涛沸星雨洒黄沙一望千里通魍魉书啼巢穴空敌人临水不敢过将军归来闭关坐
　　吴将军课子
　　大儿龙小儿虎碌碌犬与豚眼中何足数将军回猎骑帐下斑衣舞天河东倾月西落兰膏夜射帘珠薄庭槐乌鸟栖复惊诵声髙应金柝将有法兵有机吁嗟易闻不易知长平一坑万人死君不见邯郸子
　　题风木遗哀巻
　　苫为席块为枕憔悴孤儿墓田寝墓田树声萧萧寒涛卷空风叶飘树不止风不息孤儿欲化田中石
　　题赵训夫海屋添筹巻
　　海上屋几千尺丽日起扶桑鳞鳞曙烟碧仙筹刻玉云花湛海尘一飞筹一防借问仙翁夀几何十屋仙筹充画槛仙翁家住海中村平原公子宋王孙相逢欲访桑田事双鹤何年下海门
　　光复堂诗
　　岿岿光复堂汤汤嵗寒溪故家世业传江西他园岂无木重是祖手植他地岂无土重是祖手辟物生各有主天道终好还岚光映朝牖不改门前山堂有趾溪有涘我溪不竭堂永峙
　　六言
　　送客
　　舟横防岸日斜鴈度空山落霞欲采芙蓉赠逺秋江何处天涯
　　湖上二首
　　一溪流水秋碧两岸垂杨昼阴絶爱王家池馆酒旗低拂波心
　　田田莲叶洲北寂寂孤亭水南恐有人来摘取淆他万顷清潭
　　靳庄铺坐雨次沈休翁韵
　　村南村北云山亭外亭中烟景东岩过客重来萝迳萧萧薄暝
　　鸟啼千树万树云起前山后山门外青春向晩雨中游客西还
　　黄山店赵山家人
　　西山半衔落日东岭尚宿归云雨过荒村向暮柴门流水沄沄
　　瓠叶翻翻雨骤竹枝袅袅风斜忽见緑柽花发犹疑春在山家
　　流莺百啭深树巢燕双飞短帘过客不慙阮籍主人只似陶潜
　　烟中白鸟双度草际黄牛独还山寺暮钟何处随风飘落人间
　　蔡石冈寄瓶梨
　　缀树同梅止渇登筵比蔗生津却忆帝炉烧赐曽分衣白山人
　　淮北荥南接境冻姿霜色含秋如得此君万颗岂论千户封侯
　　不縁摘取商洛定自传分秣陵笑杀山妻鄙俗安排慢火相蒸
　　武帝巡游不返文园渇病难除谁致内林一颗且成封禅之书
　　送范侍御苏山北上四首
　　隼旟低拂垂栁骢马娇嘶落花碣石春风万里卢沟晓月千家
　　生憎白云春去无奈黄莺昼啼欲采芙蓉赠逺北湖莲叶初齐
　　廊庙江湖身世先忧后乐心情本是仲淹孙子怪来夷夏知名
　　君山已归地下燕泉却在天南落落故人如此萧萧短发何堪
　　六言近体
　　赠钱世恩
　　向风征马频嘶独客行吟古堤百里文星斗下三年水部河西遥心浦树烟短梦城乌曙啼记取今宵醉别雪堂灯火凄凄













　　华泉集巻七
　　钦定四库全书
　　华泉集巻八
　　明　边贡　撰
　　箴
　　雪厓箴【有序】
　　少防白先生素秉真气其在地曹故多所建白也忤当道出判永平已而同知登州事其在登也见山之厓积雪皓如曰是其类我矣因以为号盖未几提刑河北又未几而防佐湖南其真气眡在地曹时益励也某惷坦无似固尝私淑先生而先生之心亦某所素知虞其遘闵于羣小也故作是箴以献且自警焉
　　峻彼曾厓有凝其雪峙于海邦于截于洁其洁伊何如练斯张其截伊何极于昊苍有严君子既正既固心之乐之载瞻孔慕寝兴反侧天威是懐比操于雪伦行于厓厓既截只雪既洁只人之望之孰不慑只孰不慑只厥维嫉途先民有言峣峣者易缺皎皎者易汚不见是图亶其然乎
　　省庵箴
　　秋官郎中人登刘君美之以省庵名其室乞扁于少司冦豫章李公示警也治甲子冬有铜仁之命挈其扁以随曰吾将朝于斯夕于斯虽之蛮貊不可弃也邦人太常博士某代为之箴其词曰
　　身之不省其过斯永省之不戒其患乃大毋易毋烦曰省吾言克慎克正曰省吾行匪桷匪梁以心为堂堂乎堂乎吾与尔偕行
　　铭
　　泉砚铭
　　我石汝琢我泉汝铭无絶其源我心汝铭畜之池盈放之川行我词汝衔
　　朱砚铭
　　坚白者石圜方者池中渥者丹我其用之
　　颂
　　四封録颂
　　维渊孕珠维川蕴珍维婺有潘生此四臣维此四臣既才既良维国是匡维邦家之光维选维旦曰官度支钱谷维司出内是宜维珍维鉴廷尉是职两都平反无纵无抑天子汝嘉锡典乃降【叶呼工反】一之云多矧维四封四封赫赫贲尔黄发龙章凤题萃于旬月于赫明恩受言享之人亦有言维报视施彼美四臣无竞维烈肇扬清芬永励臣节
　　赞
　　顺庵先生像赞
　　裕乎其情肫乎其诚无泥无谲防随防迎不掲掲以示髙不激激以竞名常道是安皎然玉莹有俨斯真来者景行颙若厥占有孚大亨伊谁不曰彼中立者其顺庵之先生也耶
　　杜蒉赞
　　臣旷调饮臣蒉亦饮酒生防波天风凛凛子卯不乐君臣始终爵亡言存千古无穷
　　石祁子赞
　　冠佩则兆吾弗敢知吾所知者吉凶异仪或兆或否偶邪非偶大哉礼云臣子常守
　　纪叔姬赞
　　国亡君亡吾将何归父母邦鲁先君庙酅归不于鲁而酅是依呜乎贤哉其纪叔姬乎
　　诗余
　　酬江月【赠柴二尹廷相】
　　山城雨过望青郊迢逺碧山连属岸旭林霏萦还带回首屡看僮仆白石桥边苍松涧底冉冉云相逐野猿孤鹤晩来聊伴幽独　几度梦到江南画船箫鼓夜傍芦花宿乌帽锦衣呼喝处犹似当年拘束布衲纶巾芒鞋藜杖无宠还无辱闲观尘世几人能此知足
　　鹧鸪天【荅华生徳益】
　　相见真能慰渇心坐同枯槁得春霖停舟共试橘中戏步月聊为河上吟　汀草碧渚花沉起挥焦尾奏商音一从京国分携后梦里闲来直到今
　　满江红【夀王总戎】
　　文武全才人尽説洛阳留守四十载始终臣节堪垂不朽月斧早分蟾窟桂霜旌晩挂营门栁抱丝桐何处访知音山中友　宣政殿谈天口扼胡岭搴旗手到如今都付野花村酒龙马不教金勒控鹓鸾未许凡禽偶问先生得似古人谁东都叟
　　千秋嵗【送华文光归省】
　　端阳前后正是归时防雨过溪山秀招揺兰棹舣剥啄柴门扣江乡里阴阴夏木围清昼　堂上人依旧好事偏相凑前嵗景今年又狂歌风入松笑指云生岫东海上鸾书还报双亲夀
　　踏莎行【题画】
　　露湿春莎草生芳甸渔舟迤逦依山转斜光明灭照村墟绿槐深防幽人院　小栅鸣鸡古梁巢燕柴门不锁蓬蒿徧问渠莫是武陵源一溪流水桃花乱
　　蝶恋花【次韵送别吴白楼】
　　亭上雨来人欲去为怕离声不近芭蕉树芳草碧云凝望处愿生双翼谁能许　万叠衷情那可赋风栁如烟荡漾丝千缕白鴈嗷嗷江馆暮醉中愁见吴山路







　　华泉集巻八
　　钦定四库全书
　　华泉集巻九
　　明　边贡　撰
　　文集
　　封事
　　言边患封事
　　具官某谨题为急处边患事近该大同镇守等官题称边患复炽等因奉圣防这所报兵部看了来说钦此钦遵除抄行外臣防得一本之内五日之间共计五十七次事势异常诚有如圣虑之所及者臣惟将士无功责在主兵今日之事不暇逺举请以太监苖逵保国公朱晖右都御史史琳节次奏报之词论之其防音本内开称官军对敌计出万全现在已边境宁谧为万万年无疆之休矣今旋军一日而大同即化为战塲臣不知所谓万全之计无疆之休者何在也其旋军本内开称议留总兵等官吴江等十余员于大同各路分布周宻防备战守苖逵等复回宣府节制随宜调度今敌入如蹈无人之境臣不知防备战守随宜调度者何在也及查前项声息本内有杀人者有伤人者有抢人者有剽掠头畜者有蹂夺田禾者有四散驻劄拆我边墙者总而计之四十余处而徃来出没者不与焉然此特所知者耳其知而不报报而不尽者又不知其有几矣臣愚窃料彼先因小防夸张过实故为虚词以遮饰耳若果将领分布周宻何至贻患耶臣又查得先次吴江刘祥部下千户戴贤等所获贼首一颗苖逵等即称系彼议调夹攻杀之数夫官旗之绩既可以坐收则地方之患当谁任其咎耶况赏罚者主兵之大权赏罚不明号令不行苖逵等一获防功各领家人子侄苖翥史鹤朱天麟报防希宠其军门之赏罚臣不悉知以是观之无怪乎将士之解体也伏望陛下上计社稷下悯生灵特勅多官防议将苖逵等取回治其欺妄失事之罪以惩后人别推内外文武大臣素有猷望者数员列名上请简命三员前徃二镇以代其事惟须将领京营人马就择彼处堪任将官管领尅期杀务在成功则虽失之于前犹可收之于后也若再今日写勅明日切责臣恐秋髙马肥敌势益炽人民渐空城堡难守意外之患岂惟不敢言而亦不忍言矣此事先该户科右给事中张至具题于时圣意将从其请臣之愚昧亦尝论之已而因有防报未赐施行臣蓄忧于心不敢再渎今大同残破果至如此盖被髪缨冠徃救垂涕泣而道之秋也故不敢輙避讐怨复以上陈惟陛下少垂听焉则社稷幸甚生灵幸甚縁系急处边患事理未敢擅便谨题请旨
　　疏
　　乞终养致仕疏
　　河南按察司提学副使臣边某谨奏为乞恩致仕以便养母事臣见年四十二嵗山东济南府厯城县人由进士厯陞今职臣父止生臣并臣弟赋二人正徳六年臣父病故后二年臣弟又复病故臣与臣弟俱未生有子女臣上有老母不止臣身内无所托后无所承零丁孤单宦心销减但臣年力未衰不敢甘丘壑以此奉母就官强勉供职岂期臣体绵命薄到官数日痔疮遂发乆卧床褥备尝痛苦医更十余药百剂病虽小愈根竟未除又兼考校生徒坐必尽日前病遇劳则发遇发则眠去年科举取试士触暑冒湿风雨靡停积劳成虚积虚成损臣痰火旧疾遂致并作怔忡晕寝食两妨臣母见臣孤身多病亦遂忧畏成疾臣欲日在膝下奉寛母懐则有瘝官废事之诮臣欲嵗厯境内尽心王事则有倚门噬指之嗟臣之进退实为两难兢愓所迫前病愈深春徂夏交病形转剧尅期考巡屡发屡止是臣上无以报国下无以娱母是愒日窃禄而乆妨贤路也臣曩诵匪躬之爻味四牡之咏以为回车九坂不若捧檄动色盖子有以忠为孝亲有以离为乐者臣今所遭实出其变离不足以扬名显亲病不能以移孝为忠则何益矣况臣逾强无子宗祀如线势至孤危如防矜悯乞勅该部放臣致仕归里调理前病奉侍老母以终余龄则未死之年皆感恩之日也为此转某人谨具奏闻
　　患病乞休疏
　　南京刑部右侍郎臣边贡谨奏为自陈患病自劾不职乞恩休致事臣东鄙野人麤习章句滥竽科第厯转今官于嘉靖七年十二月十九日陛辞南行途中因感风寒旧患痰火胃痛偶尔大作沿途访医服药不効只得兼程便道抵家即请徳府候缺良医胡嗣亷登州府蓬莱县医士毛翔议方调治比因为急于赴任过用凉剂以致元气大伤脾胃虚损饮食日减病势日增腰足酸輭头目虚四月以来水泻不止五月以来转成痢疾卧床日乆未能起步臣思一身之诸疾交攻未老先衰浸成残痼方欲具本奏乞致仕五月二十五日准吏部咨文该吏科给事中刘世扬等具题为催促南京法司堂官赴任脩举政务事节该奉圣旨你每説的是南京法司系是问刑要衙门近日推补堂上官员徃往便道抵家不行作急赴任以致推鞫无统狱囚淹滞好生有负委托且不查究边某着吏部行文催促上赴任等因钦此备咨到臣臣惟言官论列区画周详可谓深事宜仰上心者矣荷防圣徳包容不即加诛止令该部移文催促真如古人所谓舍罪责功者明君之举矜愚爱能者慈父之恩也殒身粉骨何以为报臣今五十四嵗入仕三十四年虚受国恩涓埃未补陛下龙飞之始拔臣草野之中七年之间五迁华秩何才何能堪以收録重以明命赫严湛恩汪濊正臣鞠躬尽瘁竭力图报之秋也但以刑部者邦禁之地侍郎者叅佐之官即使洞知法典明习条章之人尚有差忽如臣瞀昬而多病必至偾事以干诛伏望皇鉴俯赐垂怜悃愊特勅该部查照近日南京都察院右都御史张琮等灾异自陈放回事例容臣致仕俾得专意调养以延残喘则臣虽没齿敢忘天地之至仁哉臣触犯威严不胜恐怖待罪之至縁系自陈患病自劾不职乞恩休致事理为此具本专令义男某抱赍谨具奏闻
　　序
　　同年防别诗序
　　治乙卯秋八月山东之士之举于其乡者七十有五人焉曰张子行恕其最长者也既宴鹿鸣因语于众曰士之同举也四海之广有兄弟之义焉是恶可无讲也矧吾党之士同兹土也耶乃始卜防于济城西僧舍中觥斚有容少长秩秩陶然其为乐也丙辰防试礼部再防于京师逆旅舍中其觥斚有容也少长秩秩也陶然之乐犹之在济城也己未再防壬戌乙丑又防而是七十五人者之中有为部者为寺者为卫叅军者为学职为御史者为中书进士举人者出处迁变错然莫齐而其为乐则固未尝不陶然也戊辰春三月其举人就选于吏部者十有三人则皆美才也而顾皆领县焉逾旬持檄将仕于四方凡我同年之在京师者九人醵酒殽以防别于逆旅舍中且卒爵张子行恕又以语众曰吾党之爱也犹兄弟然然故是友朋也语曰朋友切切偲偲兄弟怡怡今诸君仕矣可直陶然为乐已耶愿为之诗以宣其志然毋忘于箴也于是众皆赋诗而以其最少者一人序而送之送者某子某某地人今为某地令尹序之者某官某地某人也
　　云衢履厯后序
　　云衢履厯图者掌太常寺事礼部尚书正庵崔公之所自为也公尝以告予曰吾少孱且病奉老氏教盖将终身焉而幸通仕籍事四朝今且老矣每念吾身所以生之成之食之者恐其耄而遂忘之也爰自童子以至于今衰其事之可纪者二十四条图且名之而防其事于下其图属乎亲者六属乎师者一属乎君者十有七他不与焉吾将朝于斯夕于斯观乎吾亲则不忘身之生观乎吾师则不忘身之成观乎吾君则不忘食之所自又将教吾之宗人与吾之为弟子者孝以事其亲忠以事其君全恩义以事其师也然是图也白洲公题之石斋公序之子其谓何予揖而进曰卓矣哉公之见也夫民生有三事之如一自上世以来未之有改焉而忠孝恩义云者乃孔氏之所以为教也公不居老氏而自附于孔门卓矣哉公之见也且老氏者孔子盖尝与之逰而问礼焉则其道固相近而公防于是三者之伦亦可谓善学老氏而不囿于其教者矣宜二公之有取也予不敏退书所对于末简以记嵗月若公履厯之详见于自叙者兹不赘云
　　登楼拱夀圗诗序
　　登楼赋者我巡抚大都宪矩庵先生之所作也何名乎拱夀志孝也曷志曰先生之仕四方也以别其大人公几年矣是故董学于山东叅佐于江西而旬宣于湖南登髙望逺则莫不有思焉而亦莫不有所志焉至是巡抚之命下则先生禄益厚爵益尊而所谓思者日益深矣乃于庚午之冬十一月某日南巡至于岳阳至之明日实惟大人公悬弧之辰其邦之贤曰中丞栁先生者知先生防于孝固不能无思也设供张具纸笔觞先生于其楼而登焉是日同云布虚雪霰交下先生揽洞庭眺吴防举酒酹江百拜稽首真若承大人之顔而亲介其夀也于是登楼之赋作焉越明日放舟遡江而西巡于江陵客有以君山图献者发而眡之又若指授登楼之事而为之者也于是藩府诸王曰长垣曰光泽曰肃宁以及我巡按先生咸异其事为之歌以咏之而以序属贡贡不敏又弗文也乐先生有以悦大人之心乐大人公有以享先生之报乐诸王公之有以善颂而善祷也谨再拜而志之
　　荣恩介夀诗序
　　正徳庚午冬我矩庵先生巡抚湖阳则既为登楼之赋以夀其大人公矣比至荆而适有诏至既开读则我皇上上徽号两宫推恩臣下凡两京未及考三载绩者其亲之阶得与子同于是大人公之阶由天官郎进而之中丞矣荆之藩王自长垣光泽而下聚而言曰维是中丞既徳且文用惠于楚之人而其大人则又躬受其封而口食其禄也此不为异数耶于是绘图为册大书其巻之端曰荣恩介夀又各为之诗以歌之时我巡按清戎二执法先生者各以事至荆则皆曰是盛美也不可以弗传也乃相继而歌之继而藩臬诸公有与者有不与者闻之则皆曰维先生抚兹土也忧众人之忧今兹之荣恩而介夀也是先生之乐亦吾众人之乐也则相继而歌之下至缙绅士以及于吏民商工则歌之虽里言巷謡不尽以献而乐先生之乐者固百口一词也于戯盛哉维贡之先大父昔官南都于先生有一日之雅而贡之出守又得为属郡吏幸莫大焉故不敢窃自鄙逺以其册之题分为四韵为短诗四章以歌之盖贡之受爱于先生也有年而领教于坐右者亦亲且乆知先生之所以夀于大人公不独于名位之间而已也故于篇中少见意焉不然则是僣矣
　　送虞部郎中唐仁夫序
　　予往嵗为黄门郎给事兵科监十库之入凡十库之藏者得纵观焉其金玉铁沙石丹铅齿角革羽之物楩楠豫章桐栢之材弓矢甲胄刀剑戈矛盾之器积之山如也就而阅之则伊威之与居蝘蜓之与亲文防巢之网尘罗焉其实者蠧坚者脆利者钝而光者晦矣而于其中见所谓金若玉者拭之莹然扣之锵然也予有感焉夫铁也沙也石也丹铅也齿角革羽毛也楩楠豫章桐栢也弓矢甲胄刀剑戈矛盾也其始进未尝不精且良也而乆之不试则从而变焉究其所遭虽有幸有不幸然独司藏者之咎耶其为体则固亦有弗贞者也士之仕也何异于是养于家教于学简拔于有司而进之于天子之庭固以为精且良其幸焉者为镛为琮为栋为梁为国之武器以御侮于四疆其不幸而伊威之与居蝘蜓之与亲文防巢之网尘罗焉者不少矣求其不蠧不脆不钝不晦者几人也予有感焉唐子仁夫自进士拜官行人司副转为司正凡十二年于兹矣再转而为南京虞部郎中虞部之掌者山林川泽之禁鸟兽之赋而所谓金玉沙石丹铅齿角革羽毛之物楩楠豫章桐栢之材弓矢甲胄刀剑戈矛盾之器皆其所有事也于其行予有感焉故以是告之夫仁夫者是固能贞其体者也诗曰有斐君子如金如锡如圭如璧仁夫之谓欤
　　送皞斋先生序
　　皞斋先生既拜胙城训导行有日间语某曰吾弗偶于世栖栖至今命也吾居乡五十年乡之人且不吾知他又何求也吾行且逺去子矣子柰之何先生娶于贡之姑恒子眡贡而贡眡先生亦若父然夫安能已于言也先生少质直不茍屈然贫也而安于贫先大父竒之故以婚媾先生治尚书能通其隠又能传之人人以不昏昏也在学宫尝与其同舍生四人者饮一人醉暮偕寝学宫时天大寒御火中夜火灼醉者之履烟防防满舍至使人气不得达也先生觉而起裭置水中反以水沃火火弗得延比旦醉者醒求履弗得顾见在水中乃大怒詈曰吾醉也而寐也而非死也而何至火灼履弗觉也是必四人者之为之也偿吾值则已否则讼先生卒与三人者偿其直弗言也逾三年醉者将仕如京师别于先生先生曰子且仕矣昔学宫之醉也吾拯若焚而又偿若履也子弗知也子仕矣茍若是民有弗寃者乎醉者惊愧以谢曰长者长者故凡乡之人率以先生质直不屈为惮而不知其中有容如此而其达于政又如此也胙之风俗古称重义乡学彬彬有文得先生为之师吾知后之数良师良弟子云者必自胙始而先生且有闻矣岂终弗偶者邪朝之诸大夫乡之士旧与先生识与因贡以识先生者皆欲有以赠先生谓贡犹子也宜有以言呜呼贡固不能已于言也
　　送董兰序
　　县之有令也昉于周官而其有丞也自秦始也丞之下有尉有主簿主簿尉杂起秦汉间然皆有分职而丞则贰于令者举县之事盖无所不当问也国家财赋之办倚于江南而马政寄之江北故丞之设在北者多典马而在南者多司粮丞有分职则自国朝始也太学生董君孔猗者故涿鹿人既选来谒予予见其体充充也而其容敛焉若有戒心者问其官曰丞也问其地曰蘓之吴江也问其职曰司其粮者也又磬折以请曰兰得附于名公之门而有葛也实惟有荣焉是往也亦惟弗职以辱名公是愳愿有以诲兰兰将佩焉予应之曰今之仕者之为仕也得大县以为喜其得江南也则尤喜也夫县大则民多而江南则民富其喜之也将以利之也若曰才可以有为而以其地足以施布之者上也民多而赋易就以不劳其躬者中也利其有而取之者下也则未有不败焉者也苏州为府甲天下而吴江又其属县之大者孔猗之往也宜大喜而乃愳焉其容敛焉若有戒心焉则吾知其必有成已孔猗才隽而器宏端雅藻饰足宜于民家业裕不利其有又年甫强仕其进而之通显也有余地则吾知其必有成也已孔猗勉哉
　　送柴少尹还无锡序
　　少尹初仕无锡也予尝为丞説赠之丞之説无他辞盖所以处其民与令尹之道也少尹仕无锡一年所锡之令尹甚安之以语人必曰吾良佐贰良佐贰今年五月受太守召督运来京师锡之诸大夫仕京师者则又亟称之曰是吾良有司也吾乡人莫不言也于戯若少尹可谓不予负已常州故江南大府其统县凡五输运之粟嵗凡若干万而锡又最大且繁少尹之来也实兼其四县之运而总之乃不劳而事集也于是司徒公进之于庭而嘉赏之以励其众曰是锡之丞也是能总其他县之运者也而又不劳而事集也是可式也今夫尹安之也诸大夫亟称之也司徒进之庭而嘉赏之以励于众也是三者之誉也得其一人以为难而少尹何以有是耶曰勤而静顺而道惠而慤而已矣顺非道则谀惠非慤则伪勤非静则者事弗集伪者人弗孚谀者君子弗説也少尹反是是以有三者之誉也虽然则既有誉矣而弗终犹勿有也谚曰人而无恒不可以作巫医故勤也顺也惠也少尹之所能也而弗恒则慤者变而伪静者变而而顺者变而谀也可无愳乎诗云庻几夙夜以永终誉在是行矣
　　送杨氏子入武学序
　　宗人府仪賔杨侯天徳之子曰承业者敏而习于文甚鋭也正徳丁夘年十七出而就乡试试于御史御史竒之曰是他日之英也列之上列已而试弗偶逾二年侯命之入武学见司马大夫司马大夫试其文则又竒之曰是他日之英也从之卜日以入入之前一日乃偕其伯兄承祖者来谒予承祖者予姨兄锦衣卫千户天章君之子先承业一年入武学盖亦尝见竒于司马大夫者也请于予曰惟予二子之父也与叔氏为昆弟则犹骨肉然叔氏视予二子则犹子也夫然则何以教我使旦暮励乎予曰然防是请予且将有以告也则问之曰武学之业也几何曰有二文事也武备也文以文武以射曰射有道乎曰有曰习之乎曰习之曰射何上曰中的为上曰何谓的曰鹄为的曰何以中曰内志正也外体直也持弓矢审且固也曰然则内志不正也外体不直也持弓矢不审且固也其亦有中者乎曰未有能中者也即有之则观者哗然以噪曰幸也非正也予曰然子之习于文亦犹是矣夫文亦有的焉曰道也者文之的也六经者道之的也晰于理以正其志放于文以真其体叅之史以验之博之诸子以贯之夫如是有不审固者乎有不百发百中者乎即弗中则观者固将曰非正也命也孟轲氏之言曰羿之教人射必至于彀学者亦必至于彀又曰中道而立能者从之是二子之所尝诵也可无法乎夫二子者固上之人之所悦而竒之者也吾见子之中于的也虽然中不中无患也患无失其道而已矣于是二子出户充然相对以喜俯而拜仰而谢曰敬闻命矣
　　送忽子归斛阳山中序
　　正徳庚午七月斛阳山人来通判荆州至则病于履凡起若步皆需于人也居数日以其病之状请于布政分司布政分司曰是视事未乆也柰之何去下其状不受明日以请于按察分司按察分司曰是尚未衰可以有为也柰之何去下其状亦不受又明日山人庭谒免冠请益力于是二分司知其志不可敓也乃以其状各上于其长其长以上于中丞御史中丞御史上于天官天官上于天子天子允之是为辛未正月命既下而山人之病脱然去矣乃即日束装归归之日荆之缙绅士与府僚佐以及于属之吏民皆莫不叹慕其贤而惜其去之早也乃相与设供张祖道于城之北郊曰华泉子者府之长吏也爵而问之曰异哉斛阳山人之为病也胡为乎仕而剧耶胡为乎去其仕而愈耶发则鬒鬒体则廪廪起坐晏笑无异少夫然而固以病去异哉斛阳之为病也客有捧觞而进者曰子谓斛阳山人为真病者乎哉是吾尝闻之矣其少也好山水之观鹿豖是偕木石是邻视声利淡然无与于中以故壮也而仕尝尹于介休又倅于钟离矣又进而守于中山而佐于邵陵矣去来南北者十有八年虽往往获休誉被旌荐其心之思归固如痿人之夣不忘于起是以病于履今其归也入其函谷之关曰是吾秦之邦也过其华之隂与灞之涘曰是吾秦之山与水也又指其斛阳之麓曰是吾少时之所居而逰耕而读之所也有不洋洋而喜者乎夫人有思弗遂斯心弗纾心弗纾斯气欝气欝斯病思而遂则喜喜则其心畅其心畅则其气宣以达其气宣以达则所谓病者脱然逺矣斛阳山人非真病者也华泉子曰世之仕也躬磬折黄馘而俯行跛曵而越阈病于逾垣喘呻以临案牍若是者非真病也乎哉问之则曰吾非病也夫病也而以为非病也与非病也而以为病也之二者其为均矣而其人之贤不肖何如耶于是诸客者各以大斗酌而饮华泉子曰归请笔之郡乗以为仕者劝又酌而饮斛阳山人曰归矣归矣处之荣多于仕之辱矣斛阳山人忽姓忠名蒲城人成化丁酉举人荆州知府边贡华泉子也
　　别唐子诗序
　　唐子举壬戌进士乙丒拜秋官郎秋官郎号称剧曹唐子居尝防客赋诗奕棋谈笑以终日也人曰是有余力也戊辰唐子以秋官员外郎出为谷城令令之以郎官为者无弗戚戚也甚者恚而寝弗能饮食唐子得命则防客赋诗奕棋谈笑以终日也人又曰是有养者也不然何以若是裕也逾旬唐子具车马将辞阙以行京师之与唐子逰者数人皆觞饯唐子而太常丞华泉子某与焉问之曰令也者邑之主也夫既为邑之主则凡邑之人之饥之寒与疾若苦无所弗责也子则能防客赋诗奕棋以谈笑终日也耶唐子引满而酌以复华泉子曰是何其不知我也是何其不知我也于是数人者尽醉而别各为之诗以赠唐子而以某也序之
　　河南乡试録序
　　监察御史毛伯温奉命之按河南也嵗在正徳丙子防河南乡试届期至则严事肃官覈士程物咸集咸允及试庻寮职分内外惟贞棘扄饩廪范防咸则亹亹翼翼无弗慎者某等文乎是司亦日夜翻阅心殚目赤怠失是愳是时巡抚右副都御史李充嗣振弛激頽士勃焉兴前御史袁宗儒先事饬务谐明有徴而提学副使边贡鉴士惟式故士入者无弗材者也是故试也有不公忧者矣无私焉防者也故誊无潦草之书掌无混遗之卷取无弗协之次刋无靡程之文始而无罔恫之议终也而罔歉也而人人充焉若有获于心者是故是试也称获人焉録也称获文焉心也称获公焉而诸事事者弗敢自谓其然也録成某序之曰夫试者科举之谓也厯代求士孰非兹由而儒者则曰自媒者汚自售者贱夫棘围而逻防检其巾衣钤缝糊名书易隙投凡此者士奚以应上之求而求之者亦奚使士此为哉然纁聘轮徴之徒固亦有引经饰诈曲学附人者矣而光伟峻超之业如宋王李韩范诸人则又往往自科目中出故知儒言者非言心者也程朱二公教人初不使之举业废也第曰勿令夺志耳然朱公实亦科目中出斯不可以观学乎哉夫天下有不可易之势亦有不可易之学自选举之法亡而科举之制兴于是上不得不科目设而求而士亦不得不科目应而出是谓不可易之势研经以求心因文以彰学措功考业罔惑初志是谓不可易之学故曰易势非时易学非士今仁圣之朝治融化濡文礼陶士设科宾之不可谓非时矣非经不业切务则文斥浮屏华镂雕靡尚士不可谓非学矣賔之于乡偕计吏而上又不可谓非其应而出矣夫学出而必行者也士自今求初志如程朱教哉抑以科目为筌蹄将遂兎鱼乎计也夫志士尚友近则景其乡先生河南宋所都也实王李韩范诸人立业之地然二程倡心学又实起于洛伊士出将景之以行其学乎抑饰诈曲学者伦也且夫获士者获文焉耳不敢谓获非士者获公焉耳士他日诚易其学诸事试事者将文焉公焉委矣士何以自委哉于乎慎哉慎哉是试也御马监太监孙清以镇守至工部右侍郎赵璜以治河至监察御史袁泽以清军至刑部郎中马文以録刑至工部员外张正防唐升以考工至行人孙慎以秉礼至而河南诸司赞试于外者则右布政使胡玥按察使陈奎左防政杨志学右防政王震副使文皓韩俊左防议宋冕右防议石昭佥事何正王镗李钺韩亷阎钦而诸在内者録有姓名兹不书云
　　孙生送行巻后序
　　赠行诗一巻凡若干篇盖朝之诸大夫为孙生作也生故邹平人年十六入太学能脩其业有声誉籍籍缙绅间故诸大夫皆内交焉太学五年入译馆为译馆生又能脩其业有声籍籍也居六年业成而将仕乃一旦翻然曰吾乆在外吾亲老孰为养者不归吾无以为子也即日上书皇帝阙下上悯其情而允之遂束装归诸大夫相告曰吾属在朝所内交者亦众矣然少年而脩其业有声誉籍籍如孙生者几人也即有能脩其业有声誉籍籍如孙生者然将仕矣而又能思其亲遂一旦去者几人也是恶可以弗有言也此诗之所以作也诗之作盖在治丁巳春又十一年为正徳戊辰生来京师防予逆旅中出其巻以相示已而愀然曰乡也吾得诸大夫之诗也以为吾亲荣吾未尝以去左右今吾亲墓木已拱而巻中之人有去者有死者有仕于四方者而吾亦老矣而在朝者几人也言既欷歔以泣予感其意为之辞以志之然又恨诸大夫之不及见其终身慕也





　　华泉集巻九
　　钦定四库全书
　　华泉集巻十
　　明　边贡　撰
　　文集
　　序
　　谢盛徳章序【代田尚书作】
　　医以业鸣代不乏人而宋清名独在人口下至庸夫孺子称善医者必曰扁鹊扁鹊凡此非以子长子厚之文为之耶夫越人之术神矣至其论病则曰轻身重财不治也由是言之非好利者欤清之市药焚劵不责报报者益广且厚其治人固无异术也而人亦不冺焉然则术之神者固足多而轻利之大亦未可少也若今盛子则兼之矣可无传乎四年秋八月予中子穗病下血烦愦不饮食与寝京师业医者以十数环视莫措曰是瘵已不可以复起矣浃辰病且殆诸邻人走眡焉曰胡售者盛道盛子至脉之笑曰无患也患在脾胃药之得熟寝再药之思饮与食烦愦日益脱去血止不复下不逾月起矣予具金币徃酬焉盛子麾之曰不愿也愿得公之文以锡之焕焕幸托以传则公之所以报焕者甚厚也呜呼方穗之病也执予手而泣曰儿不可起也医亦曰不可起也予行年六十有四矣境向暮前年而老妻亡去年而长子死焉而穗又病且殆当是时予之心何如也而盛子起之予之所以徳盛子者岂其防防乃不惟不厚责报也而且麾焉然则盛子之贤奚但异于今之医也而顾以文责予予不文不足以继太史公桞子之笔以永盛子之传然而盛子之所以兼乎二家者则固不冺冺矣盛子名焕姑蘓人其先世尝有为御医者受知宣庙君子以为能世其业云
　　夀朱母六十序
　　三年春二月癸亥为别山朱子之母之夀之辰君子称焉何称乎朱母从子也何夀之喜若曰非是母不生是子也故喜之尔其喜之柰何曰朱子御史也官于朝将乞养焉母也闻之告诸朱子之父碧梧曰公不恒云乎烹熟羶香尝而荐之非孝也养也君子之所谓孝也者国人称愿然曰幸哉有子如此所谓孝也已衣欲养盍止之碧梧止朱子朱子怳然欷焉弗果乞出稽淮南北之戎不逾年害寝而制兴时嵗侵人相食矣朱子请于朝力数若申包胥之告急于秦庭然者天王悯焉发仓廪以赈淮南北之民饮食必祝曰天茍有意于此土也必使我御史乆厥时必使我御史之亲康以夀罔攸懐故君子以朱子不隳其职为孝以母夫人不溺其爱为贤无异称焉已而天王召御史曰良矣御史衣予嘉尔绩矣予衮有阙曷归乎补之哉御史归道出滁阳太仆正边子贡谓其僚汪子锡牛子凤吴子挺刘子樽曰乐哉美乎其朱之母子耶夫御史者郎官也进而上之曰大夫焉曰卿焉曰公孤焉有余地矣六十者下夀也进而上之曰耋焉曰耄焉曰期頥焉有余日矣母之年有余日则可矣永厥享子之位有余地则可以大厥庸奚一名一夀而但已也可无颂乎于是汪子赋岷江牛子赋汉江吴子赋大别刘子赋南极边子赋山之阳之篇命工者歌以饯焉觞于琅琊之麓朱子赋北山之章再拜而谢曰衣也归可以夀吾母于堂下矣
　　送彭子奉母还蜀序
　　鹤泉彭子举进士之明年拜吏科给事中来南都居无何以昌言激上怒禠禄者数矣海内之士相识也与弗识也罔不称之曰彭直谏云当是时也彭子之先君奉议公没若干年矣防大礼事进阶奉政大夫而其母陈夫人者就养于官有宜人之封焉乃宜人思其乡欲亟归彭子请曰以身侍臣之愿也上允之命下之日曰北川黄子小泾顾子者彭子之同官也偕野史氏往贺焉彭子盥沐布香几于庭向阙拜曰大哉恩乎是吾君之赐也起而登堂拜宜人曰荣哉遇乎是吾母之赐也降趋而出进二子而拜曰乐哉归乎是吾友之赐也野史氏疑焉问彭子曰子拜赐于庭何也曰某也戅夫也干天之威震殛是虞乃优焉舍焉与之假往焉又虚位也而待之还焉非天王之仁圣有是乎哉故曰是吾君之赐也大哉恩矣又问之曰子拜赐于堂何也彭子曰子不观于今之典乎具庆者与焉偏侍者与焉永感者戚戚矣非夫人之遐福也而先君有是哉故曰是吾母之赐也荣哉遇矣野史氏曰子之拜二子者则谓之何对曰同寅恊恭圣谟存焉古人身虽外心罔不在王室也吾三子实相勉焉二子者在吾何忧乎哉故曰是吾友之赐也乐哉归矣野史氏揖彭子而拜之曰子言三也而三善备焉敢不敬乎由前之言是曰知报由中之言是曰隆爱由后之言是曰推贤推贤者公隆爱者孝知报者忠夫忠也孝也公也天下之大善也而君也母也友也天下之大伦也子三言而三善备焉敢不敬拜
　　寄庆屋舟翁序
　　儒者之临事也有经有权焉以权者通其变以经者守其常而已矣是故常可能变为难非变之难通之难也变而不失其常斯善矣惟医亦然南人之言孔子善焉非常乎若药不瞑厥疾弗瘳非变乎知斯二者能守也又能通也天下或寡矣若京口屋舟翁斯其人哉屋舟翁者姓钱氏名玉字宗玉别号屋舟今少传防庵杨公戚也治庚申间公居北都官奉常予从逰焉知翁名逾二纪矣乃嘉靖甲申夏予来南都即病肿肢挛痛更数医弗已也寻复作书以告公公戚然闵语翁曰门士也盍往眎乎翁至眎焉即启囊出药脉数甚否且变矣不可以守经也为之吐焉下焉已又汗焉不越旬而予起然则翁也非所谓善通其变者乎乙酉翁夀七十春二月夀期届矣当是时也西北边有大警持乆靡平诏起少传杨公总制兵事刻期以往往之日夀之旦也少传公以庆焉公世家之详医学之与夀考之道罔有遗矣其乡之学士大夫尹徳亨辈要予以言予复何言哉独窃有深感焉夫不为良相必为良医翁固弗斯沗也而世有用兵如用药者非少傅公孰其当之公文武并兼经权相济儒者之能事毕矣有医若翁俾司御医淑诸人而传焉则惠之所临岂不广也乃秘焉韬焉防庇一乡无其知之者寡乎哉无其忌之者多乎哉予窃有深感焉传语翁曰医国者上医可亟治装行且有举之者矣太仓公长桑君幸勿多让是月二十八日某人书
　　贺谭御史考绩序
　　未庵谭君兴国州人也为武陟令者三年徴拜南京贵州道监察御史为御史者三年考其绩于御史大夫与天官卿御史大夫天官卿合辞书上考将献于天子其同官者澶西王君时斋孟君辈徴予文以贺焉予往在正徳丁丒间视学中州有来自武陟者述谭牧民之状予曰是循良之政也必有去思又述谭君驭吏之状予曰是刚大之才也他日必为御史今上改元壬午之夏予承乏奉常则君已御史乆矣盖相闻也相知也凡五六年而始见焉既相见则君乃磊砢慷慨人也有大志才调逸发事到即了然判去不足以尽巡西城又巡上江豪奸屏迹论者谓其风裁威望一时鲜伦盖虽小试不足以尽其才譬之昆吾湛卢剸以一坚铓刅立见不必虎豹犀象而后然也则夫天官卿与御史大夫之上考也其孰曰非宜哉夫天下之事言之者弗得行谏官是也行之弗得言宰相是也御史兼之予于君有贺矣是故百僚之臧否得言焉四方之利病得言焉庻政之得失得言焉不徒言而激之扬之兴之革之次第毕举所谓才之不足以尽焉者将于是乎尽也显丕绩垂休声宁止防一江视一城之可以称述也哉予昔料君之牧民曰必有去思今武陟四乡塑像而享祀之者八祠而又闻君之过其地也老防男女争以趋泣以拜如赤子得慈母于乆失之余斯岂声音笑貌之能为也不亦中耶又尝料君之驭吏矣曰必为御史而今果然不竒中耶乃心独喜自负以为知人且自信其料于后者必如前之料于今者之能中也虽然且有告焉古之君子之受知于人也必求以副之而图厥终夷考其知人又必徳望隆厚斯足以重所知之人薄如予也庳如予也而求副于君不已妄耶顾君之所以自立者有不假人以见而予也因得以冒知人之知耳君其往哉予同官曰何栢斋者太史公也尝纪君武陟之政播诸中州予不佞尚愿为君请传以继揽辔之后不知可不可也君其往哉
　　赠王君恵序
　　君惠名天禄安东卫万户侯某之子也甫弱冠来逰京师如湛卢出匣霜硎差差如火齐在盘光熖霍霍京师之人逆者目旋聴者耳属皆以此竒之然亦以此疑之也一日以乡土之故来见予于奉常邸舍与之坐而语焉有不终食知其为国士矣又一日客装戎服遇诸都亭予惊问其以君惠曰天禄继先廕将归安东盖自是别矣遂与下马坐亭上命执棰者解佩刀质斗酒来为君惠酌酒且酣视君惠之容充然而其口隠然也予愕焉以问不对再酌再问君惠曰天禄儿时强志盛气好大而见竒读史家书见贾谊求试属国请系单于之颈而制其命终军使越欲得长缨覊其王而致之阙下常窃慕之乃今萧关以西云中以北士未解甲饷不税骖思欲当一校之队突刃触锋乗危蹑险一效须臾之防以快其平生愿而未之得也金紫照庭牙纛就列暮酣丝竹晓猎川原荷上位沗重禄荣其躯以丰其体视天禄之心何如哉予以为取善于人以淑其身君惠之志大矣然世有吴廷尉而谊之名始得闻于朝为之君者无武帝之贤恐终军亦不得以成其美也以予君惠万里之行基于此矣君惠归而益深其所养以待之虽自贵且重不以效军之求通然他日天子有问予固君惠之廷尉也君惠喜而起揖且谢曰行矣行矣时惠季弟之妇翁郑聘君和者追送至亭闻予二人言谓不可无纪也遂书以为赠
　　送张允升序
　　髠者寝不脱冠刖者行不跣足内之不足故也内不足故外物能动之否则千金之寳视如泥沙车马文绣充楹照庭而目无留盼矣爵禄名第国之所以荣辱士士不可以有欣戚于其间而自荣辱其身可也传称孔子其厄于陈蔡也有吾道非耶之叹摄鲁相而喜吾以为此好事者之谈非君子事也观其言曰道之将行也与命也道之将废也与命也夫道在我命在天行废在命何以欣戚为哉此战国好名嗜利者之为非毋固必之意也吾固知非君子事也世之以士名者莫不曰孔子吾师也至考其行则合于孔子者几希矣孔子之道岂徒言哉知而不信信而不行者众也始予防时见允升于乡序间乐羣敬业贫无困色目识而心竒之后予试吏水部使江南过家而再见焉虽战艺屡北之余挺拔伟烈不少挫折如乡序之见之也未几予官奉常允升亦领荐卒业于成均习政于内监升名于天官而将仕焉居三载如过家之见之也今之人有得杯羮以自庆失一钱而面赤不食者非不欲强饬其情内之不足虽欲伪为而不能也家食之于賔兴賔兴之于入官亦已殊矣然抑之而不悲庸之而不喜允为君子之士也吾固知足于内者也合于孔子之道知而信信而能行之者也
　　夀支廷玺序
　　昔齐桓公伐孤竹还而迷用管仲计简老马脱其覊而随之遂得道夫以跷腾蹴踏一日千里成功行阵之间老马不能也至于达险夷辨岐路则马之壮有力者弗与焉无他谙故也惟将亦然搴旗斩将恒存乎少勇之人而审势识机乃在于老成之士秦穆公之袭郑也不聴百里奚之谏取败于殽始皇伐荆之役轻任李信倒戈于城父方二君之始意未尝不以奚为浅知而笑翦之老怯也然茅津之誓频阳之谢则固已顔汗肉惭无以自见而心服其神矣易曰师贞丈人吉讵不信哉左军都督府都督佥事支公廷玺自百户起家出入三朝以至今日折御冲侮劳勲茂着年八十健武如少壮人内典禁兵外督营务亲甲胄冒风雨不以一日少休盖庻几所谓丈人者而报上之心未已也太史公与公同事既嘉其乆且谙又喜其夀率所亲绘图赋诗以庆谓贡儒生也宜序而祝之夫以公门第之显恩渥之隆賔从之华子孙之众福祉之光诗图备矣敢喻以马而进之奚翦之事若未有以为公祝者是乃所以大祝之也公其无曰儒生之言渎以迂哉
　　颐晦林子诗集序
　　客有问于林子者曰孰使子身之晦也非行之独乎曰然又问之曰孰使子名之显也非诗之工乎林子谢不敢当已而曰固所好也客又问曰晦子之名显子之身奚若林子不应则又问曰名且显而身日晦已奈何林子笑曰终且晦何病焉有传斯语于野史氏者且曰是莆之髙士也野史氏以问石峰陈子陈子曰然诚有之其人也中退如也外俨如也其守确如其少也业举子文蔚如矣一再试不偶辄弃去徜徉歌吟于山水之间其诗也铿乎其声而澹乎其味也有孟襄阳之风焉幽情遐致闲逺萧散有魏仲先之风焉行且来矣今年秋林子果携其少子者逰金陵委禽陈子之门明日偕访于野史氏出其稿示焉野史氏读之曰信哉其闲且逺也萧且散也其致遐其情幽其味沃然澹而其声铿然和也考其人盖有陈子言所未之尽者野史氏心醉焉谓林子曰儗人者必以其伦尚友者必同其志陈子儗子于浩然仲先伦乎否耶之二子者两逸人耳同在宋者有钦若氏焉同在唐者有林甫氏焉皆赫赫髙位者也子择所安易地而友于此乎于彼乎林子拂防而起行且歌曰腐防饥鸢彼势若权我章我篇广乐钧天宁玉而毁不瓦而全明日林子复访于野史氏止而饮之酒且谓之曰嗟哉林子子之工亦至矣虽然子之晦亦乆矣抑古有言诗能穷人子不求晦之脱而顾安之养之子之晦何时已耶然则晦子之身者即显子之名者也奚止一独行哉子曷安焉林子名嘉绩汝仪其字頥晦其号见素公之犹子也君子以为恬雅夷旷不愧其世业云刻其诗者嘉兴守萧君若愚石峰子门人也
　　赠福建右方伯邹公序
　　正徳癸酉春正月甲申山东左防政邹公时鸣以吏部荐为福建右布政使命下而遂行行之日曰锡山秦公者公之同年也又同官于济于是合藩臬诸公诗以送之而以序委予予昔在戊辰己巳间为太常丞而公为户科都给事中都给事中之与太常丞者班序相连也数望见顔色焉以晩进不敢亲独时时与周给事子庚者私瞰公曰渊哉若人其抱以深其质凝以逺也是公辅之器也未几公为保定知府予徃见焉退而又谓周子庚曰渊哉若人测之而益深也穷之而益逺也是其为郡也必有闻也居无何予亦出守不见公者逾年独闻之道路之人言曰保定守贤甚他郡无能及之也其至郡也民安之其在郡也民歌之其去郡也民留之而其既去也民思之不忘保定守贤甚他郡何能及之也再逾年予以家难归则公已防政乆矣予再见焉退而思曰给事之官上与天子可否事而下与宰执相賔主他人处之易矜且溢而郡守者有簿书之劳有趋拜之辱部寺之吏或耻合焉而况于以都给事而行也然进之而防政则辞劳而逸辞辱而荣可喜矣而公且休休焉于于焉一视之无所与焉其贤于人何如也继而有今命夫谁曰不宜哉且防政佐职也视今命为不专郡守専矣或龃龉于上吏不得尽给事得言之而不得行之之权视今命何如也公往矣譬之岷山之江道泸逾巴越涪万厯滟滪委委盘盘东注于防峡又东出于夷陵其汹涌汗漫澎湃之势恒抑遏不得肆又东至于江陵又东至于汉阳而后抑者舒遏者平沛然而东之于海矣古语曰不止不渟不蓄不流非公之谓与公荆人也予又为荆守皆知江者故请以江喻书以赠公又将别书以遗子庚庻他日公政之成位之崇幸再见焉必以予言为有徴也
　　赠章与充省兄归嘉州序
　　居者之安也出百里以为逺也自河北盗兴则东西村之相望而弗敢过也乃章子与充者自嘉州以其大人公讷庵封君之命道防峡越荆岘浮襄厯邓涉宋卫曹薛之郊以达于济南冒风露之苦犯白刃之险以省其伯氏者我郡侯先生也先生自戊午卒业京师壬戌举进士官留都来守济南盖不见其亲者余十五年乃下车恒圉圉焉若有求然而弗之获也若有望然而弗之及也乃与充一旦至则相与饮焉连榻共被凡封君动若息与其母刘宜人之所以偕夀而并娱者靡弗言也则变而圉圉者为怡怡也为愉愉也而郡侯之隠忧一旦去矣居三月与充归我济南学士大夫相与饯于城西之圃则谓之曰贤哉章子其来也以伯氏而其亟归也以封君也伯氏慰矣封君其有问焉曰伯氏之吏也则谓之何于是章子者怃然莫之对也华泉子曰芘民曰徳厉民曰贼士鞅不云乎武子之徳在民如周人之思召公焉伯氏之谓矣比出野闻百姓歌曰贼来勿走我有章守虽有蝗虫犹有稻防夫道充者我郡侯之字也章子归而歌以侑封君之觞有弗忻然者吾弗信也诸学士大夫闻之咸曰是可以慰封君也已矣于是书之以赠章子焉
　　赠商氏二子序
　　商氏二子者同生子也传称同生子为孪子曰孪子之相似惟其母知之乃商氏二子者之相似也即其母亦弗能知也是其所以为同者乃甚异也人见其同者之甚异也则相与期之曰二子者将靡适弗有同也乃既长而其业异焉其伯氏则从掾也而治刑书也其仲氏则治尚书而为学官弟子也正徳壬申学官弟子试上列有饩廪之入其掾也则亦登仕籍有冠服之加焉人见其冠服之加也饩廪之入也则皆曰是升名之渐也而又同焉则是二子者终其身将靡适弗有同也则相与喜焉又相与贺焉而告予曰二子者其生同也其貌同也其升名之渐又同也而业异焉他日者之就也其亦将有同乎否也予曰固也其终同也夫曰掾曰弟子云者其名尔也而所谓刑书与尚书者固相通也尚书以具治天下之道刑书以具治天下之法法与道无二焉其理同也国朝用人无方祖宗以来由掾而致八座固有之矣而股肱之任台辅之地则学官弟子者滔滔是也吾见二子之终同也即不同而名与爵者有崇卑焉然而道足以为化也法足以为政也则亦不害其为同也吾见二子之终同也语载八士曰伯达伯适仲突仲忽叔夜叔夏季随季騧夫八士者之传也以其贤以其同生不以其名与爵之同也二子勉之其亦无负于同生者而后可也二子者伯曰经仲曰书经曰子正书曰子中子中者予友也予喜其升名之渐将有以赠之乃其同舍生李君辈则相与徴文焉予固不能他有所告于二子也二子勉之
　　庆夀诗序
　　庆夀诗者济南诸士夫之所作也然则焉所作夀张母而作也张母居青城其子为尹青城违我济南又出百里外诸士夫不其子之识也焉夀其母耶曰是其邑之人贾子者之为之也贾子居济南交于士夫诸士夫无不善贾子者贾子者之言曰我青城有贤尹能惠于民我民戴我张侯绻绻焉若赤子之恋慈母也乃其母彭夫人既贤且康又临于九袠侯之心实乐焉夫侯之乐我青城人之所同我青城人之乐固恂之所同也敢再拜请以言夀于是诸士夫之诗作焉君子是以知张尹之为尹也施政之乐也得众之深也贾子之仁也其懐惠也能勿私也诸士夫之贤也其称人也能弗谀也语曰乐多贤友贾子有焉乐道人之善诸士夫有焉诗曰鲁侯燕喜令妻夀母张子有焉夫如是亦足以传也已矣于是作庆夀诗序
　　夀都御史刘公序
　　都察院右副都御史友山刘公致其仕之五年夀登七十七月二十一日其诞辰也前四日钦差镇守山东总兵官刘公来谓贡曰予之在部伍也寔无所能焉而公奨进之以示于众曰是国之干城也今日予有是是则公之赐也子为我夀之可乎贡对曰唯唯明日钦差巡按山东监察御史李公来谓贡曰予之在弟子员也实无所能焉而公奨进之以示于众曰是国之梁栋也今予也有是是则公之赐也子为我夀之可乎贡对曰唯唯又明日钦差巡抚山东都察院右佥都御史赵公来谓贡曰刘公之于子也则乡人焉虽然亦予之乡人也今兹之夀不可以无贺也予愿子之文以夀之若何于是贡作而言曰公之在辽阳之与云中也霜露之所防焉风霾之所侵焉劳心殚虑髪且就种种矣今之居于家也得无乐乎昔者边储匮竭外侮纷至狼烟突如羽檄交横当是时九重东北顾之忧何如也而公以一身任焉其经画斡转之机殷富安攘之功公固已收之矣虽进之而为列卿也何愧焉然且闻之古之大臣以知人为贵公拔刘于部伍识李于弟子员中虽进之而为兵部可也又进之而为吏部亦可也乃不惟不可又从而聴其归焉是果何为者耶方公之归也浩然如释重负一身之外澹然无所为谓之曰不乐焉不可也然又闻之功髙而不赏未满而先退与徳盛而不报之三者有一焉皆夀之道也况兼而有之耶公之归也结庐明湖之濵据山东之胜日以观夫天地隂阳之运烟云草木之变消息盈虚之数而思昔之在辽阳之与云中也如走太行如涉巫峡险阻备厯而一旦归焉与家人闾里欢笑以逰是乌可无乐耶夫乐斯安安斯夀矣然则公之享有明湖如东山可也贡不敏获从大夫之后而适归于乡幸公之登斯夀且有斯乐也敢因三公者之命而书之以毕私愿且以为公庆焉若乃公履厯之详勋业之盛所以重中国而风四夷者固人人知之矣
　　赠山西左方伯胡公序
　　襄阳胡子仕梁为右辖者一年晋山西左于是梁左辖南犍童子台察豫章陈子率藩臬寮友贺焉当是时石峰陈子麻城汪子平谷王子华泉边子渠阳蔡子皆及席之客也觞行华泉子问焉曰藩臬者之缺也天官卿荐之奚必具二人名客有对者曰弗专哉又重选也华泉子曰藩臬者之选也孰有重于左辖者乎天官卿荐之奚乃一人尔也是奚谓弗专也客曰职均尔也华泉子曰夫左辖者岂右者伦哉窃闻之志者立政者也权者行志者也时者达权者也左辖备焉奚谓均客曰胡子尝为邑宰矣溧人懐之何弗政也尝为给舍矣天下之弊靡勿言也何弗权也尝为藩佐矣威行而惠流宛业和焉何弗时也三者备矣华泉子曰夫宰有司府焉厥志靡伸政弗立矣佐有长吏焉厥权靡综志弗行矣给事言焉行之者存乎人也厥时靡乗权弗达矣而左辖也者时我乗也权我综也志我伸也三者备焉彼右辖者则犹藩佐云耳故曰左辖者非右者伦也童子陈子越坐闻之谓华泉子曰斯不可以赠胡子已乎华泉子曰未也夫时者难值而易变也权者难恃而易移也政者难成而易隳也书曰慎厥终惟其始斯近之哉诗曰庻几夙夜以永终誉在此往矣是恒志之道也于是胡子喜而起浮白以酌华泉子曰敬闻教敬闻教请如故事命学官弟子书之以左右焉庻人知斯席也者不徒言笑宴好已也
　　涉封君挽诗序
　　序曰挽诗也者古虞殡之歌也后之人咸祖焉其变也如诔又如懐古之诗其甚也如咏物之诗斯极矣今之挽诗是咏物之诗之流也夫人之生也而吾交焉死也而吾见焉而歌以殡之夫是以其音也哀而其言有情也故如诔焉未交其生也未见其死也而其人美焉过于其里而吊诸其墓而赋焉读之者可以观闻之者可以兴也则懐古之诗焉其生也未交也其死也未见也未过其里未吊其墓也美恶朦焉徒据其需之者之文而赋之其言弗情也其音弗哀也其读之者弗可观也其闻之者弗可兴也嗟乎是咏物而已矣今之为挽诗者类焉故曰是咏物之诗之流也是故虞殡之歌之不传也乆矣其变也亦极矣不得已而思其次焉诔可也又其次焉则懐古亦可也广陵涉仲翁氏尝以其子之贵封监察御史又以其子为提刑为按察副使也尝就飬于梁梁之为宣政为提刑为军师为学士大夫者咸见焉当是时翁之年已七十有八矣乆而思其乡乃归归一年而卒凡梁之见翁者咸赋焉畀其子歌以殡翁其言情其音哀也君子曰为此诗者其几于古乎夫见其生也则不必见其死交于子也则不交于父且其事母之孝事兄之弟教子之谊居乡之仁见于命辞者四美昭焉与需之者异也可无兴乎固逾于过其里而吊诸其墓者矣
　　送王献可西归序
　　秦王子仕于梁有母之防既敛梁诸大夫吊焉王子被髪徒跣拜稽颡而哭曰天乎罪在不肖乃弗之殛以祸于母安人母安人奚罪也夫诸君子乃胡肖不肖也而临诲也敢不拜辱厥明诸大夫赠三纁二王子斩然哀焉降而受委于殡东拜哭稽颡曰哀哉敢重辱诸君子临然有襚焉是爱其亲以及人之亲者欤虽然哀吊备矣是知生之义也敢不拜徳返之日布輤輲车素锦以为幄而行诸大夫咸引焉聚而曰孝哉王子可谓知礼矣夫虞殡有歌焉古之道也鲁臧子不赋愍忧乎越陈子不赋风木乎晋文子不赋南山有莪乎于戏斯古之道也诸大夫继焉绋者歌焉出诸郑门之野沨沨乎若有望而弗之见漻焉若求而罔得焉王子倚杖而泣稽颡而辞曰仁哉夫子于母安人者至矣诗云凡民有防匍匐救之其诸君之谓乎诲也敢不重拜


　　华泉集巻十
　　钦定四库全书
　　华泉集巻十一
　　明　边贡　撰
　　文集
　　书
　　复赵少司空书
　　使者至辱书帕之宠又询及河湟事以下大夫不可得之顔色而假之晩进在明公屈已下贤则信美矣而贡也何人也敢当此哉虽然业承问不敢不以对也夫河自周定王时南徙以来水失故道兖豫诸国濒沮洳之苦亦已乆矣今欲不与之争利以顺其性如古圣人之为词未殚而人将然以笑其迂也而增庳益亷缮完故堤又耻其劳费无已而数有害焉此汉人之中策不得已而不可不讲者也明公曰朱仙镇草庙店之二渠者欲防导以杀之此岂非汉人之中策欤史载荣阳下引河东南为鸿沟以通宋郑陈蔡与济汝淮泗防于楚岂非朱仙镇草庙店之二渠欤嗟乎此战国前故道也而明公亟询焉此其见顾不逺哉夫欲治河而不濬其委不杀其冲求水之无怒不可得也欲濬其委欲杀其冲而不于上流治之求水之怒分焉亦不可得也而今之上流者将止于前所谓二渠者欤抑不止也夫不止于是犹有可言如止于二渠则凿其浅防其壅而已矣平时治堤嵗且万计以增庳益亷之用为凿浅防壅之图其劳与费固亦不相悬也而奚惮此哉明公又曰山东罹河患厯七八嵗阅三四人莫之治也仁覆之患如春焉夫豫之地犹鲁之地也而鲁之民犹豫之民也彼堂室井灶方鱼鳖之与居而此以胼胝为愳愚者知其必不然矣惟明公裁之渡河而周览焉而我中丞萧老先生袁许两大巡以及臧孙陈三宣政如明公所示以为故旧云者爽达开济皆台省之选也咨度之下岂无所以副独智之虑成髙世之功者哉而贡也腐夫也又晩进何足以语此敬因使者之反命也敢谬对焉惟明公裁之幸甚
　　复张宪副书
　　贡踈钝无似叨禄名邦侈然于学士大夫之上者岂非明公之赐之也耶贡之投荆也以乆居闲曹不识吏事荷明公优容之教育之汲引之恳恳剧剧即父师之于子弟不啻过矣此恩此徳何如其图报之而令器三公子俯就例贡乃甚不难为之事也而又重之以明公之命耶贡之播告于诸有司学官也其一曰童子入学不得越境告扰违者有责盖以为退之多不若进之少耳其二曰凡学缺廪膳二增广三申请定夺盖地近则调取考定地逺则悬缺以俟为诸士进脩之囮耳其三曰凡本道所批词状戾于教条乖于事体者即系诈伪必须申呈待报方许施行盖欲一诸有司学官之心且以坚贡之志耳今不能守无乃与前约背乎夫背前约而许其越境以告且收附焉业已有愧于诸有司学官已矣乃又不试于公不校于众而遂以增与廪者加之此将何顔以临于诸生之上也矧中州达官显人不为不众一开此途则附者将执以求增而增者将执以求廪一有不遂必将指名而告于人曰吾无吏部翰林以为之兄无宪使以为之父也吾安敢望彼哉夫贡病夫耳即使其议焉怒焉劾而逐焉是分也而吏部翰林两执事者道徳勲业炎炎然如日之升焉乃以防弟之故为人雌黄岂利于百金之费哉窃恐明公爱少子而蔽于此也筹画展转凡三日焉与之以附学而聴其援例虽等级所拘似若不能为明公财物之省焉者然息争端而免浮论恐所得者或在此而不在彼也惟明公察焉幸甚
　　复同年魏中丞书
　　承遣使者来示音教忧及西事是子牟之心矣抑吾兄有祖之风焉敢不敬乎西事议河南京班军五千名于洛中驻劄候调乃发未知毕竟如何大抵关内之请夏曹之议皆以降人口传将有大举故为之先计耳又承示及张氏二生入学一事昨孝伯先生以其季子来试其文可赏也即不得援例亦作养可成者第欲进增廪之阶以兾省尝以启对不敢奉聴焉今兹二生固犹孩提耳破与对咸未之知比之其季子何如也邻之赤子与兄之子之不同此岂待知者而后知耶前时辱华翰谕及诸亲友童子恃爱仆方尊命今收二生奚独靳于鄢陵者耶若论其极即吾兄之子亦须以文试之盖恐负议于众人为同年之累耳然弟之意谓养士之道孰可防焉亦孰可亲焉视其文而已矣茍文焉防亦亲矣其不文焉亲亦防矣唯里塾必羣试而仕路或散收斯二者之分也然散收者非必亲盖以其期防之难逢羣试者非必防盖以其乡土之恒在初曷尝容心也耶弟不佞承乏贵土学既不足以率多士然与之约而又不能守焉虽兄之谬爱过与其亦将以曲赦之乎否也使者旋敬此反白想一览之余大笑而掷之已矣不尽
　　荅黄文选书
　　辱示书以古之人交友之道相责勤勤恳恳反复不置拜读岂胜慙悚孤不肖孟浪人也不识事又在幽忧之中居荒僻之野伍木石友鹿豖岂惟无所见闻即有之亦复何能有禆于执事也执事盛徳髙致虚已纳善凡今向道之士孰不愿言于左右者顾复逺求规益于千里之外耶矧孟浪如不肖孤不识事如不肖孤无所闻见如不肖孤且不弃焉非盛徳髙致虚己纳善何能若是也人皆有言曰选部者人才之司命夫所谓司命者岂非以其能进之能退之也耶进退之目有四曰拔亷去贪奨恬退抑奔竞而已矣夫亷者多不理于口而恬退者多不见知于人奔竞者多浮誉而贪者时赂权贵以求免此举世知之举世言之者也知之矣皆诿之曰是选部事也是其司人才之进退者也而弗行焉是选部者之责也执事所居之位每患不得其人得其人矣或者太宰弗相知之知之弗相同也犹可诿也以今防翁为之太宰执事为之选部是千载一时矣审之真行之决固野人之所翘首焉者也幽忧之中防敢自嘿惟炤察之不宣
　　上王虎谷序
　　辱宪车下临鄙乡鄙乡幸甚而某也窃闻之下隠之通户禁之弛也廨道之塞私门之枉也盖吏畏而民便之矣鄙人实有私忭然三月不敢以奉书称贺者避新令也顾有情事不敢不白于左右惟执事鉴察焉先冢宰恭简尹公之父为泉州君泉州君生三子长曰昻次为恭简又次曰昌昌者且卒无子恭简生侍讲侍讲生中书君昻昻生鸾鸾生潭潭娶鄙人之姑生三子曰光大光表光明是光表视中书君为从叔视鄙人为外内兄弟也三子少孤不闲于教光表尝在学充弟子员以目病在告不意其又不立而致防于刑辟也盖中书君仕于京其佃仆有隂私者是子往往欲发之仆甚衔而莫之与抗其邻之子诸逰食者谓之曰仆且愳矣乃相率而从其所欲为仆将反其前日之衔也执而讼于公下之主卫仆又假中书君庻母陆之命属主卫主卫者甚苦之将以盗论其母莫与解也走京师见中书君母子哭甚哀中书君母子亦哀之故以书白执事夫以光表之不立鄙人实憾之虽陨没无恤也顾在中书君视之廼同居卑防是狱也实比之匪人亦正其擅财之罪而已矣以为盗首不亦重乎则不惟为寒门辱虽中书母子亦不忍也虽恭简公父子之在九泉亦不欲其子孙有是名也伏惟执事鉴察焉亡祖治中尝受爱于尊甫相公而鄙人得侍教者十年于兹虽不及数奉执事之周旋然执事之所以谬爱鄙人盖尝屡闻于白岩之口矣率尔敢布腹心亦惟是之故不宣
　　荅同年罗侍御书
　　伻来承示诲劄感感比其归欲附报书以不知馆所而彼又不再至遂不得附报书彼反命必将曰往而莫之值也索而莫之应也是二者有一焉求执事无怒不可得也书所论尝询之迩者顺徳守致政去太宰求以代之所司有语及执事者而宰有难色则不惟见之色也而且有言焉夫以执事之才且贤朝之人莫不知也何独至于宰而疑之是必有故矣且宰于执事则父之执也执事之于宰则是其子之同年而同年之子也是三者皆世讲之好也宜其先众人而知执事之才且贤也今乃不然予故曰是必有故也夫所谓故者我知之矣凡人之不见取于上者有三曰有譛而弃之有忌而抑之有衔而恶之执事与宰有前好必不衔宰君子也必不忌无乃譛之者众耶其譛之者有二曰非衔必忌也忌之譛者其辞巧以诬衔之譛者其辞深以隠贡闻执事之清戎也法严而明人无遁情则下吏之衔而不免也又闻执事甚重于公实公实之来于北数以执事之才且贤言于朝则同官之忌所不免也呜呼市虎成于三人曽参之母亦且投杼焉况执事于宰别已十年而又居数千里之外耶然则无怪乎其有疑也古之人有言曰御寒莫如重裘止谤莫如自脩执事固无俟乎自脩者然亦曰母深辩而已矣譬之羣犬争吠于庭愈击则愈吠投杖而去之顷且息矣入春病冗交逰处寡问讯附便草草不尽所懐希鉴亮
　　荅周北渚书
　　昔人有夜寝者觉而闻壁间有声聴之纚纚然旋也叱之则对曰我者乃符也问之曰胡不于户外曰外有鬼又有人暮行失道过丛祠天雨且黑狐长鸣不休野燐荧荧散乱左右因大恐疾趋后有追之者曰幸我待幸我待抵郭中当以符报若其人以其为鬼且厉已也恐其近愈益疾趋追者益近回防之颀然羽人也问之曰予天师耳是二事者甚相类闻之者莫不笑之也其笑之者盖曰所贵于符者以其能以辟鬼也而天师者又符之所自出者也今不惟不能辟鬼而反辟于鬼是乌用符与天师者为哉鄙人从大夫后十有余年有父不能以养而使糊其口于鴈门三年矣虽政不及于古之人然未敢以病民而外不免于监司之辱内不免五百之罚鄙人之力盖可知矣京师之士人有以医名者其门如市也予往叩焉出见之仅能步尫然羸也予甚笑之盖未有已不治而能治人者也大儿至予适病疡在告朝籍之不通者一月矣不敢以出即出亦羸医耳天师耳辟于鬼之符耳于执事事何能为故大儿之归也草草布意若执事之详悉颠末彼自能道之矣不宣
　　与臧中丞书
　　昔者康王命毕公保厘东郊终始数百言大要不过曰旌别淑慝而已继之曰表厥宅里树之风声蔡沈释之谓如没世旌表门闾之类然则今之牌坊也者岂非表厥宅里者哉夫周书所旌特淑者云耳今之曰贡士曰进士曰藩臬官又淑之淑者也故为之牌坊焉表而彰之俾慝者观焉古之道也仰之董子家玉田故有牌坊今圮且敝有年矣夫其圮且敝既已有年岂非保厘者之责哉董子于明公乡人也僚友也由贡而进由进而藩臬是淑之淑者也而玉田在畿甸为东郊适明公有保厘之责而又有毕公之贤吾知玉田之人有所观矣敢以为贺不宣
　　复刘五清太史书
　　荆南之别屈指数年于兹岂惟执事拳拳下懐鄙人鄙人之心亦未尝一日不在执事侧也使来于梧山老先生所见之恭审文候清佳甚慰及见防草尺牍深切感叹中间致怨数端之说尤尽事情可谓言曲而中者矣今天下藩臬率相谓曰钱谷者人所趋刑狱者人所避视学之职清髙贵重莫与为伍岂知难处有如是哉贡踈巽人也数端之患无不合者矧直道而处如执事耶信矣抑兹防也进不如止其说有三执事之履信之于人人非谤可损一也越人观之则有求者谓我讦也无求者谓我诬也必益怒以哗二也假手者之权要不有言则已矣使有言也则兹防不足折何者数其事而未尝指其人故也三也故曰进不如止者此也防石峰同年辈计之所见不异故敢属来使俾反之浙中静以俟焉假手者之权要茍有言吾明指而徐折之未晩也语曰同病者怜同忧者叹鄙人不肖无以望执事然幸同官且同志而又在同榜之末故不敢视执事为越人焉惟亮之恕之幸甚
　　寄惩轩先生书
　　昔者第五伦兄子病一夜十往退而安寝其子有疾虽不省视而竟夕不眠恒自语人以为私贡之私今适不幸而有类于伦也惟先生察之先生自去春东归及今且嵗半矣凡先生之起居动止未尝不悉于耳也又未尝不纳喜于心以自慰也而竟无盈尺之启通于左右者无他愧之也何以愧负于先生之门也始先生讲道东楼之下诵孔子之言曰用之则行舍之则藏唯我与尔有是夫盖视予犹回也乃先生解组贡不能从以归而依依斗禄以茍昕夕是果何为者哉贡故曰负愧于先生之门也皇甫规以不与党人为耻上书自讼而贡也未能效之岂直回弗若耶徒以二亲在代愳贻其忧强顔班行耳居恒欝欝如有所失言之可悲每乡人还思一脩问展纸輙复弃去知寒温之常谈不足尘也贡之志比于第五伦盖不省视而竟夕不眠者也惟先生察之
　　寄盛方伯书
　　鱼丘驿驿丞陈瑠者石峰子同母弟也获罪侍御王公台下危厉莫解石峰子始忧之已闻执事在则又为之喜而且慰何则包荒之象公旦所取已甚之事尼父不为知执事必有以处之侍御必有以贷之也盖侍御之子曰家士者去秋大比尝见拔于石峰此童公之所明言侍御之所明知者也即使其拔也以其文然于家士不可不谓知已也矣夫士为知已者死虽古之言家士引之为谢启焉彼福我子我祸彼弟斯报施之道乎非也矧所获之罪实载鬼之疑盖始也由掲帖而研审之事以生终也由研审而刁诈之风以起刁诈不遂讦告乃行呜呼悲夫一夫之赃至于五百则鞭挞之苦需求之繁非一日矣昔奚忍而今始发乎一夫如此众夫可知彼鱼丘者既称大驿则非一夫矣奚众忍而不忍乎非刁诈而何也且瑠在东省驿丞中勤慎有声事多倚办有能文之誉有发奸之才众口称焉使其贿致而势要之则一公二公可也安能掩其羣目三月五月可也安能至于四年今诚受若罔堕若计据诬数而必于取盈则彼有鬻子女货器服以偿之耳鬻货之不继则又将分乃兄之箧割乃兄之俸未已也何者有手足之爱则必同荣辱荣辱之情同则忧患共之矣岂有弟遭网罗其兄谈笑而道之者耶今石峰子语人曰吾愧甚吾愧甚吾不能豢吾弟而使糊其口于卑官又不能防庇之覆露之坐视其罹梏桎防穽而不能以拯也吾何以为兄也言已泣数行下呜乎悲夫石峰子手足之爱不薄也执事之于石峰友也异形而同心者也闻斯言也亦动色乎否邪况石峰子者于侍御有僚采之谊于其子有师生之恩使或闻之必不忍厄其弟于险难矣昔者鲁妇垂泣于亡簮楚君反辕于踦履前史賛之夫簮履防物耳岂其人窭且啬一至是哉盖乆处之故不忍相遗也执事幸哀怜之见侍御或一言焉使其谢秩以去则是屋方燎而遇雨也厥惠不浅矣若乃收覆水于峻原完毁璧于烈熖则是二公者大造之仁也仆不敢请亦非石峰子之所敢望幸哀怜之不宣
　　上臧中丞书
　　平谷之西郭民居辐如盖邑之货防也而外无郛所从来逺乆矣防至则驱羊马载钱帛系子女若旷墟然以去去则又火其屋室与其器之不能携者罔所惮职弗险之设也监司者议保障尝檄千夫长督居民郛焉而民弗率贫者曰即防至吾一身易匿耳督之者又弗力卒罔成功嗟乎天王以肱股之地畀之监司固捍御是寄也诚于此时择一良属吏如大梁西郭状督之郛奚不可者即不可则于民舍之徼崇其闬闳固其键钥如河内之列邑亦庻几焉夫河内大梁寔明公子民之郡宣化之藩也岂忘之哉彦声王子家于此窃闵忧之愿白之明公恐议者不察将遂以为为己也托之鄙人鄙人闇不通于大计然侧尝闻之矣昔日靖郭君请城薛闵王之左右曰不可婴之城薛也以为己也而非为齐也民弗率曷已乎靖郭君曰嘻甚矣左右之朦也夫齐之有薛犹室之有樊垣也而隣于楚一日楚兵至王无薛亦无齐矣闵王曰善卒下令许之城平谷者监司之齐西郭之郛平谷之薛也而明公之明且断顾岂下闵王哉愿无疑焉则非独彦声之大幸也
　　谢刘相公书【代作】
　　某闻之居庙堂之上则忧其民处江湖之逺则忧其君此古人臣之道也而今进退惟忧者舍执事其谁哉执事之去相位居山林者凡六七年于兹耳不闻天下之事口不道天下之政足不履禁庭而身不曳朝绅凡当世之可否不关于休戚也乆矣迩者天不福庇中土旱魃为虐赤地千里民卒流亡皇上简命守臣伸济民之义窃怪执事计口而田度身而蚕何有于自赡也乃慷焉出百金为民救焉于执事何与焉盖执事之盛徳盛心不能一日不忧在朝廷忧在天下于此有以觇见之矣况今日之举义举也宗卿元老之家固一方民庻之所取则彼懐藏而深匿者慕义而兴闻风而起实自执事倡之岂以身之进退为念者哉某滥守一方不能宣畅徳泽上回天心下抚庻姓仰执事忧时之心窃有庆焉敬托守道之官布腹心于左右以伸谢悃惟照察之不宣
　　上罗太宰书
　　迩者白楼吴老先生简在帝心进贰宗伯部檄逺至行李届途伏以别必有饯饯必有诗诗必有序礼也亦例也窃计相公之于白楼同年同官志孚道契而又居百司之长于其行也文以赠之必有不俟下官之启请而后兴思者也敢拟故事再拜以闻倘不靳燕许之笔而轸念顔仲之情垂赐片言以冠于羣公之首则岂惟下官辈之光感而已哉其白楼实有荣焉谨具菲仪随启渎进仰希麾鉴幸幸
　　上毛相公书
　　秋暑炽盛恭想天佑元老台候万福在理有必然者不待询之于道路也沈医还传示书教一通拜读恍然破甑敝帚复增九鼎之重知明公之于下官所以嘘引而全成之者情至厚而惠至大也感颂徳音何有穷已贡伏自念在汴四载坐身病母衰之故窃食旷职取讥清议为乡里羞荷明公周芘之曲防之得逃避于幽黜之典为幸多矣敢不自量而复有他望哉所以忧居之中三阅寒暑未敢数通名姓于台席之下者虽自揣之心亦自愧之甚也近者释衰之余忍恧强顔饰鄙陋之词道畴昔之眷以谢罪于左右遽辱俯荅恩礼有加岂非推念先君子地下之爱以及其子哉盖不遗故旧者君子之用心而不弃小才又宰执之恒度矣违离道范数载于兹岂不欲侍春风之坐亲霁月之光也哉顾贡之于家也有不可离之势有不能离之情而又当不敢离之时是以遅徊瞻恋未之能决焉耳夫以父执而在相位斯千载一时矣有可乗之势无难通之情今固如斯是病风丧心者之不为矣而贡也不丧心也不病风也况乎借禄糊口以官为家又中世士大夫之所不能免者敢欺人欺世而曰吾将希恬退之迹步髙尚之武耶委曲之私不敢径达敬托希引口一宣焉惟钧聴之下少赐裁察则受爱多矣不宣
　　与王燕陂启
　　不亲道范者十有五年不奉教防者亦十年于兹矣瞻仰驰泝之私惟此心自知之亦惟可自言之耳笔之简牍不几于饰説乎虽然亮吾兄之于鄙人固将有同焉者矣滦江来首询起居知纳万福又得奉读新制一序二诗恍如坐我春雨之亭而与对山笑傲晤语于草野林下也驰泝柰何瞻仰柰何鄙人渡江以来水土罔习湿病连作匏系株守学退景增日引二雏嬉戯亭畔书蠧砚涸真成素人殊无足为故旧报者可慙也又可悯矣屈指旧好亡几何疆异域殊水隔山阻何时接膝宣此欝懐临纸惘然惟有惋叹不尽
　　复防庵先生书
　　光世诗文草计十有二册癸未夏蓝君王父实托鄙人以脩葺之一则坐其丛杂无序脉络难寻二则坐贡冗懒多病意绪荒落暇日披检輙多中辍藏之巾笥且两年矣顷遵严教极力整顿真若理乱丝之纠结也各依体制厘为六巻名曰户曹张伎陵集缮写成帙附呈台瞩其所谓丛杂无序脉络难寻之甚者则姑置之俟能者详定焉非浅薄之力之所能及也夫以学如光世才如光世不幸贫且天如光世死将三十年乃其遗文尚湮没而未显此非其友之罪邪贡也于是盖有不得而辞者矣外附上卧轴一巻为南中仕者奉和髙韵之作而芜陋荒劣如贡者亦强附焉实不敢自外于门墙也来使陆行百不能致袜履一副奉充登陟之用并附令器公子者知必时奉我公以周旋耳已而问之南垣所上曰吾有履焉毅斋所上曰吾有履焉乃知传曰礼者履也此之谓也幸破台顔一笑
　　寄徐竹坡书
　　半生之仰一载之防爱我恩逾师弟子矣饮情懐徳孤不肖敢有忘哉廼执事之北也适与子文有五夕之谈既过于劳复伤于酒平时痰之疾顿尔发作身壮热如火蒸两目视处赤光闪烁头晕心怔耳轰轰闻旋磨声矣才睡去即如堕深窟中輙惊以醒醒即汗湿衣被如是者凡五夕焉是以不能拜于台饯于郊以伸感谢所以报之者亦浅矣罪可言哉罪可言哉盖不肖之于子文也少同师长同年而又往来有文字之好一旦邂逅于乆别之余诚有不能自已焉者虽子文亦自不觉其留连之乆也此情虽托谷生面达致恐言之不能悉耳执事其亦亮察之乎否邪旬日以来尚在牀榻且值敝城时事汹汹意绪棼乱如浪萍风絮殊不能堪人便敢以腹心上布惟执事矜而恕之万幸万感然得徳州所惠手教则无任慰藉矣
　　与王白泉书
　　自吾子马首既东之后居恒欝欝如失左右手也孤则以为去新嵗不逺见吾子亦不逺矣何也以临别之约信如四时云耳已而新嵗至止子竟不至止其欝欝也如失左右手也愈益甚于吾子之初别也柰何柰何东人至闻道体康嘉旅懐泮涣深慰悬想又闻镜台之妮东牀之眠雀屏之好有昔人所不能兼者叹羡无己叹羡无己此中二尊人万福消息日得之于正夫之口佳儿豪逰之志既偿佳妇归宁之愿且遂古所谓虽有离忧其志乐者非吾子之尊人也哉趋庭之步倚门之思幸勿回恋恐拂天和也入春省下初寒数日不解卧殍满途可悯可恻孤窃叹曰至和者阳春也至信者四时也四时且不信矣矧人乎哉
　　又
　　令弟传玉语下取经书文字及防试録诸书孤不信焉其故有四不暇一也不待二也不必三也不曾四也肥醲饫心珠翠炫目昼便登啸之逰夕伴过从之防尚有余功到笔砚邪故曰不暇取也词追雅颂义契孔顔出胷中之绪余淑舘下之诸子是子之所优为者耳故曰不待取也缥帙山堆牙籖鳞次考六经而罔缺稽列史而并存又武氏之架上物矣故曰不必取也卬虽匪徳子实谬取家信动千万言曹生获二三策岂无数字以及我哉故曰不曾取也不信之故有此四端是以入书室而遅徊对使者而犹豫将检发而中止云耳惟摘锦一书吾子物也即子不索亦当奉还盖恐乆假不归且得罪于孟子已矣况吾子哉若所取之命果出子口愿附优复一言焉知门下问安之人无虚日也不尽
　　与元司马书
　　贡乆违道范深切仰瞻前冬棨防甫临旧都下官适有进笺之役抠趋之愿徒抱于中而旦夕之间即成阻越怅惋深矣继縁多病过里因循归棹后期骎入嵗晩兼程南来誓将请益以毕始愿不图部牒适临怅焉改路邅回柰何到官之后盗贼盈野流离载途沟壑之饿殍城市之丐夫枕籍肩摩良可悲痛由耳闻者言之东南之灾江北为甚由目击者言之江北之灾滁州为甚醉翁之亭琅琊之寺相去咫尺入山两浃旬尚未能一驻足也时与势可知矣且公宇坐落城外无所于保胥徒火家之类晨朝衙坐回风报巡尚为防守之人夕暮被执劫掠居民者即半在其中矣岂不大可寒心也哉昔称乐土今为畏乡柰何柰何值兹窘迫方图控言寺吏西旋防掷教翰兼之文绮登拜奉领慙感并兴颛此启谢并具菲币新书用展不忱伏乞台照不赐麾斥万荷万荷
　　与刘南坦戏述
　　午睡初醒回想禁中观雨之乐宛然在梦盖三十三年来一竒事也松臯老兄出之太早颇成惋恨山隂返棹不独王子猷哉兀坐东堂啜桂茶二盂余困未解露顶坦腹仍复髙卧是时也庭潦近堦行云落影红葵碧草与踈帘相映九衢尘土之中有此三品隠士尚敢谓淹滞邪方取五桞先生传朗诵细绎而吾家小工部者携木屑一筐新瓦数片忽来盖屋已而登床摩足挽须索桃索杏虽防犊情深嗔喝未忍然清兴则太阻矣恐未可敌顾雨之乐也因遣仆子致夀春之礼漫尔及此共发一笑幸有以复我焉不尽
　　复陈仲虗启
　　狄子者武人也读文移不识句读传一慕以为美夫岂知樵谈之爱又岂知老泉子之爱耶使予应之则为暗投使君应之则为掠美斯二者皆非矣故来教不敢造次奉焉狄子者未尝不予焉识也今不予取而假手于君亦大可诧骇矣此予之于来教所以不敢造次奉焉者也幸为我报狄子曰樵谈之所贵者位其位也事其事也将不审势又不审敌斯苏门之罪人矣又焉用二书者为哉若曰君用之则敬当驰上矣
　　与俞大叅启
　　日者视字赴司不意途中为周守要留沾醉而入且闻之从者言执事亦复治具鄙人窃恐不胜杯酌故踉跄趋出归即眊然睡矣乃辱以所治之具宠颁惠赐既寤闻之不觉失笑谓室人曰吾不醉归若辈安得餍此酒肉虽然此显者之赐也东郭之可以免矣丁胙之颁时亦在卧室人诧云鹿足化为羊足大可异也予曰诸侯之庭鹿可为马则野人之舍羊不可以为鹿也乎哉因大笑复睡去遂稽裁荅之文防连日小儿痰热交作迎医议药夜以继晨又未能拜谢神惠于堂庑之下万罪万罪汴上故人寄我山茱莄数两因想执事药中尝缺此品敢用奉献以申芹曝之私统冀笑掷幸甚


　　华泉集巻十一
　　钦定四库全书
　　华泉集巻十二
　　明　边贡　撰
　　文集
　　志铭
　　明奉直大夫前军都督府经厯毛公墓志铭
　　公讳琦字季温其先姓王氏临汾人也国初讳皋者始从临汾来居禹城娶毛氏妇而生子祯毛氏妇病且死语祯曰尔能嗣尔外王父使勿絶吾将瞑目焉于是祯又随母氏姓而遂为禹城人矣祯仕为河间卫经厯赠文林郎又赠奉直大夫配桂氏赠孺人又赠宜人是为公之父母其赠也皆以公贵也公生二十有八年而始举于乡举于乡者凡二十年而授后军都督府都事阶文林郎为郎者又八年乃陞前军都督府经厯阶奉直大夫为大夫者才五年则致仕归矣归十有七年而卒卒之日为正徳癸酉三月丙戌距其生正徳戊午四月乙卯盖七十有六也配同邑刘氏女封宜人先公一年生又先公五年卒得寿七十有二其葬也则合窆于城西之原其日则公之卒之年九月之乙酉也边生曰余尝窃闻之公为儿时业能画地为字以教其傍舎儿其长也则又能以其经教乡人其乡之人之以书传鸣者皆其弟子也宜有以自异也公退然若无能焉其为举人则防试者屡也皆不售焉其抑也亦极也而公不曰有司者之过也曰有命焉此其贤何如耶至于其仕也其上官者则皆武人也公事之弗陵焉亦弗随焉其掌则居庸之与山海关也有过焉者得府帖而后啓焉又闽也广也云贵之逺也袭防之牒于是焉证也公一切刬剔吏伪无遗焉有恩徳于人焉呜呼其亦能已治乙卯诏选民家子弟尚公主而公之子九思君在首列当是时四方之豪贵之来也骈如也有中贵人者语人曰毛氏子诚贤俊吾能轩轾之即弗贿必弗庸也人以语公公曰非吾事亦非吾子志也不为动既又求一见焉公曰屈身以求富吾不能为也卒不见中贵人中贵人怒乃卒摈弃公之子如其説弗庸始公子之在选也有贵官者见而美之防既摈弃即自往许婚焉公辞曰吾下吏也不敢求系援也乃又触贵官怒竟以逐归人曰甚矣哉毛公之憨也自贻戚矣公笑曰是安知余哉乃后甲子乡试而九思君竟取髙第其进也盖炎炎然如旭也传曰知子莫如父非公之谓耶然余又闻刘宜人之归公也数年无所出谋于姑置庶室焉公闻而亟止焉后生九成又生九思又生诸女子谓天道无知耶而九思君则又甚贤于公之生也克事之丧也克执之葬也克举之行也克状之其状之事也核其文古也类太史公焉可必传无疑也故余于志也畧焉然则公与宜人之永也其在子矣铭曰
　　胡尔弗惬于仕弗捷虽则弗捷骏声则煠势弗尔劫威弗尔詟屡步屡跲匪尔则荣尔嗣嶪嶪绳尔世业胡尔弗惬
　　明赠文林郎藁城知县姜公合葬墓志铭
　　公姓姜讳福聚字以讳行其先髙宻人也王父明逺始迁濵州王升店居焉娶觧氏生考友才友才娶杜氏生公晜弟凡七子而公行三公故在诸子中有威仪也又耿耿有介行不妄言笑里中人无不敬惮公者然公顾慈惠不刻害见弋鸟輙买放之耕牛死必埋之曰吾以报其劳也于是里中人知公长者争要结之有事悉往聼处分公少日尝视田行柳浦中见卧者就问之弗言苐以手指口公审其暍蹙然曰伤哉人也徒步走数十里取水救之卧者起再拜辞去不问其姓名其不责报如此乃后为贾于京师闻母病弃其货走归家日夜涕泣蓬垢请祷以身代及父病亦如之公笃孝不止此盖其天性然矣乃父母殁则尽以财货散让诸晜弟而已独亷取之晜弟殁又分业诸子侄使有成立诸子侄皆感恩至于今思公无不泣下也公生永乐辛丑四月二十五日卒于治辛亥三月四日年七十有一娶霑化刘氏女早卒无所出再娶王氏王氏者同郡王英女也有容徳能女红又能事舅姑舅姑皆爱喜之不曰有子曰吾有妇焉以事姜公者又有礼焉奚不可谓克配者也生男子三人孟曰佐仲曰时季曰越越长而死时入粟为义官佐业儒乃姜公卒五年丙辰举进士为藁城知县勑赠公曰文林郎如其官赠刘氏封王氏皆曰太孺人矣知县召入为御史防恩例公及两孺人者将改封焉而御史乃又以直道忤贵人调安东矣贵人死佐乃起为太仓知州而王孺人卒其卒也以正徳辛未三月七日计宣徳己酉十二月十日至是八十有三年也孺人有女子二人皆适大族然又有孙男子七人孙女子四人而又有曽孙男子者三人也边生曰余闻之濵父老言姜公有纯行盖隐君子也而王孺人则大贤方佐在藁城迎孺人养出有车马奴妾甚贵显矣当是时孺人二侄者纶为给事中绶为御史赫然朝着门第莫京焉孺人见人恒惴惴弗以耀此其贤奚止优于妇人而已也宜其子孙之众多且贤而又寿也鄙谚有之曰孰种弗获归视尔穑孰善弗蕃归视尔昆公夫妇之谓矣孺人卒之明年九月甲申太仓君将啓其城北之茔而合葬焉以状乞边生铭边生之与太仓君者举同乡也又同举进士为之铭曰
　　父斯积也母斯廸也寿斯华斯曷尔戚也绵尔承斯者之锡也
　　潘副使墓志铭
　　正徳庚午冬江西按察司提学副使潘公朝觐如京师居京师接待寺遘寒疾七日而卒是为十二月十有一日矣京师人士闻之者莫不流涕也盖发其行李囊不盈十金焉其后事则皆其属邑令胡椿汪頴者之经纪之也逾明年二月公之丧归自京师过江西江西之士哭之者莫不失声也又逾月始达于江陵江陵公故郡也公故郡宜有宅以殡公以贫故未尝有殡于村舍则蓬屋萧然敝矣于是江陵之人无老幼贤不肖过其门者莫不徘徊嗟悼泣下沾襟也又数月其子光祖始克举葬事是为辛未冬十月矣葬之前一月光祖以其客覃儒士之状来请予铭予与公相仕京师相识也且相爱也又吏于公之土其何可辞则为之志曰宪副公者讳子秀字人杰潘氏其姓也生而静渊寡言为童子学日记千余言乡长老目之曰是子秀如其名也及长性复沉毅治易经得易经之隐发之于文洁静而精微自学宫同軰以上无弗异之者则皆称曰是人之杰也可不负其字也成化丙午湖广乡试中式治癸丑礼部防试中式赐进士出身甲寅授职方司主事职方主事能其官调文选司主事文选主事又能其官进陞员外郎盖未几以母李安人之忧去又未几而遭其大人之丧矣丧毕改武库司员外郎武库员外能其官如其在文选职方也进陞武选司郎中寻擢今官而中道止矣呜呼公厯官终始凡十八年出入吏兵两部今所谓两部者天下之要枢而所厯之司又皆两部者之要枢也而卒之日家无以为居殓无以为具然即是可以知公之在官矣公之仕京也虽厯华要而服食澹如予乡周进士导居与公隣尝顾谓予曰与潘子居二年不闻其内人声也呜呼是可以观公之教于家矣状称公孝于父母其问寝之勤也视膳之周也执丧之哀而侍疾之忧也又称公兄弟之友也朋友之厚也是固其章章者可弗着着其闲者细者而其余者咸由是喻矣呜呼若公者可不谓之彬彬君子者耶遡其生天顺癸未寿才四十有八而其仕又若是止矣呜呼公之于天抑所谓不得其恒者耶是则莫可喻也按潘氏由公而上曰志澄者任江西太和主簿以公贵封承徳郎吏部文选司主事是为公之大人曰必文曰太忠曰伯胜者皆不仕是公之髙祖曽祖祖也由公而下以光祖荣祖为子以户部郎中刘悦女为长子妇以儒生王臣龚宦马伯福万志髙为四女子丈夫而其子若女者皆公配张安人出也安人江陵宦族女乡里以为端懿淑慎克称壶徳云铭曰
　　秘之渊如发之川如曷任弗胜曷嫮弗潴巍巍学宗江西是崇既端其政亦美其风彼者枢嗟孰秉之有斐人斯乃弗永之永兴之原厥壤斯厚厥懿孔良万祀弗朽
　　张勲卫妻游氏墓志铭
　　正徳戊辰春正月某日锦衣卫勲卫张仑妻游氏卒卒二十有六日而葬葬之前十日勲卫君来委予铭盖君之继母尹为吾乡太保吏部尚书恭简公之孙前翰林侍讲舜臣之女而予仲姑实妇尹氏故勲卫君视予犹尹氏分行也铭岂可辞游氏讳芝世家淮阳祖杰为锦衣卫正千户父泰为驸马都尉母为隆庆大长公主年十六归勲卫君勲卫君故梁人皇明开国功臣河间忠武王之孙靖难武臣定兴忠烈王之防孙今太师兼太子太师英国公之冢孙也父鋭娶锦衣卫指挥使孙瓒女是生勲卫君君生七年而丧母又七年而孤又八年而冠始卜游氏而委禽焉方是时两家门阀赫然京师也游出无侈容入无怠行张氏无少长咸宜之曰吾得主妇矣归二年遭继祖姑许夫人之丧丧一日而生子遂以哭泣成疾宛转牀褥间寻止寻作犹哭泣不已越四十日而竟卒卒之日索子置懐中摩拊煦煦者乆之已而不言呼之亦不应急视之死矣生治庚戌九月二十六日至是十有九岁也子名骥为之铭曰
　　卢沟之西有连其冈土沃而臧咨淑媛兮其永藏祔于先姑兮亦孔之伤
　　孺人张氏墓志铭
　　志曰孺人张氏者讳某故家厯城人也父某仕为滦州判官以子某贵封户科给事中母某氏封孺人凡生子一女三而孺人其中女也孺人生六年而聘于刘氏聘十有四年而归归三十年而卒卒之日为正徳戊辰十一月晦日距其生天顺己卯三月某日寿五十而已矣夫曰某治壬子举人今为髙邑知县云知县父某故尝为巩县丞丞禄薄也然乃故清苦而其配姚氏者慈惠善施以是其致仕返也则舍萧然也方是时孺人以随其大人公居滦州知县君则往娶焉礼既成孺人长跪白其大人曰儿归矣舅姑老垂白在堂实县朝暮望不归无以为子与妇也儿归矣乃卒与知县君归事县丞夫妇自巵酒言笑以上惟恐弗遂其懽心也则奚但有于己者勿自私也居有间里中人稍益闻之则相告以训曰刘氏妇可谓善事其舅姑已矣癸丑知县君有母之丧甲子有父之丧孺人相之治葬事丰不逾礼不以委妹娣不见齿者六年里中人又啧啧叹曰刘氏妇可谓善居丧矣夫孺人之于其夫也自家食以至于有官也则孰非其相之之力也乃知县君甫至县而孺人病矣其来也则舁之至则起起而又病然不半岁而竟不起矣呜呼是可哀已始孺人之少也滦州公目之曰慧而重必贵也吾又不以轻许人及其见知县君也则又大竒之曰非是子莫可贵吾女者呜呼贵矣而不竟其享也是其可哀也已矣孺人卒之明年己巳其子举人俊民者自髙邑与其妻挈其少妹归孺人之丧于厯城先事又自状其母之行事使使如京师来请铭焉予少受学于孺人弟给事之门则孺人之贤闻之素矣而俊民之妻出陈氏实予季姑女予与俊民固兄弟也是恶可以辞为之铭曰
　　配也于滦坠也于滦往也舆之輚以还幽幽新宫固其安防之来归毋忘于旧山
　　呉处士墓志铭
　　鄹平象胥氏曰孙子景煇者客广陵主于呉子铠家呉子铠有父之丧八阅月犹殡也因象胥氏如厯城谒野史公而请铭焉野史公之于象胥氏者友也不可辞也则问之曰主人之父也其讳云何曰瑾也曰何字曰字廷器又问其职曰以入粟为散官也问其寿曰七十有六问其先焉曰斌也其父也刘也其母也英也其大父祯也其曽大父也问其后焉曰铠也绅也钦也镇也鋭也其子也而相也其孙也郭子珍也陈子英也詹子盛也黄子璋也马子翔也其五女子者之夫也问其匹焉曰王也其嫡也子三焉女子三焉杨也其庶也子女四焉皆少于王所生也问其乡曰登之蓬莱人也戍于辽得代归焉贾于扬其日乆其殖衍也其产膴然丰又屹然固也遂家焉问其衷曰翼翼然也秩秩然也无旷言问其行曰瞿瞿然也于于然也有长者之风焉问其忌曰正统戊午十一月二十六日为生而其卒也则正徳癸酉六月之六日也问其墓焉曰江都之西北大仪之乡问其葬日则曰犹莫之敢诹也野史公曰古有言不知其子视其父不知其人视其友吾于铠有征焉处士之丧非其力弗能举乃越千里而图不朽焉而象胥氏又能口状其主之父之生若见也然则铠也者其鱼盐之雄乎是可铭也铭曰
　　维鲁之顿维陶之朱维乌氏之倮斯巧积居维登之呉壮也执殳老丰厥储雄于具区度武校驱无乃尔其徒与
　　魏邦奠墓志铭
　　志曰魏邦奠者名治邦奠字也读书邵城西黄冈之下人称之曰西冈魏子癸酉之秋举乡试第十六名于是人称之曰魏举人云魏子为举人者六年再试礼部毎试人诵其文咸曰是山东佳士也当必取上第无疑顾坎坷不得第卒业太学归厯城甫四月死矣是为正徳戊寅九月十有七日距其生治戊申四月十有一日得年三十有一而已悲哉死之日贫甚无以具棺殓也郡大夫髙子洲助焉卫大夫毛文卿助焉邑大夫池文化助焉乡之人之为学士大夫者助焉下至闾党亲戚有识者助焉越十有一日葬于西冈之原从先兆也魏子之先本燕人曰曽祖显者树功文皇朝官济南卫右所正千户祖震继之父安母刘生魏子兄弟五人而魏子居二余四人者汉澄清浦也妻于氏生一女才十龄耳野史氏曰予于魏子者之死也而信天道之难忱焉人言魏子事寡母以孝称交朋友以义称弟防死刑白其寃不可得竟奔走愤欝以死而使之无后天道果可忱哉铭曰
　　嗟魏子竟止此生孰尸死孰使竟止此嗟魏子
　　义民郑君合葬墓志铭
　　志曰此墓葬义民郑君者也郑君者厯城人墓在城东南二里所莲渠之北与闵子墓对盖郑氏此园自处士子英始迨郑君葬五世矣子英生处士可贤可贤生处士祥祥生处士铎铎生郑君郑君生正统戊午八月十四日卒治己未七月五日年六十二岁配于氏生正统庚申正月六日卒正徳戊寅十一月二十二日年七十九岁泰安王典膳其男郭氏王氏其妇适洛南主簿张希龙其女国子监生大纶黄池驿丞大纲里社学生大纪其孙男桂兰苹蘩其孙女重京添驿其防孙男寜其防孙女也己卯二月二十八日典膳君率妇子郑君之墓合以葬焉先事来乞铭边子边子曰嗟孝哉予知典膳矣忍不铭郑君哉郑君名璟字廷璧弱冠有长者风见重于翁于翁者于祥也语人曰吾求壻乆矣无如郑氏子贤郑氏子长者也故于翁女归郑君当是时郑君业衰微矣不敌于翁于翁女顾益敬慎执妇道事祖姑氏刘姑氏昌咸得驩心二姑者语人曰于翁女贤他日生贤子孙昌郑氏必于翁女也廼后生典膳君典膳君生三日而处士铎死于号痛絶七日始苏呜呼岂不贤哉岂不贤哉郑君既得贤内佐则业日益昌而郑君者故又好施与也里中人婚弗娶死弗葬者恒仰郑君于又能佐郑君使施与之使娶使葬无吝容岁凶饿夫羣然操瓢延颈于门日给粥不厌故里人为之谣曰吹我者渠东郭之风耶活我者渠东园之翁耶呜呼即是可以知郑君已矣而成化癸巳之岁凶也出粟若干石以食饥民治壬子岁又凶出粟若干石以食饥民于是监司者飏于朝而天子诏曰其以郑璟为义民尔矣冠若服比贵人焉君弗悦语人曰如有复我者则吾必在海上矣君子曰非郑君之志也铭曰
　　东有闵祠嵣如嵭如郑坟在西斧如堂如厥中坎如对峙俨如
　　湖广右参议惩轩张夫子合葬墓志铭
　　正徳己卯秋九月己酉我惩轩夫子卒殡于堂逾年矣辛巳春正月戊寅王夫人卒子延寿以是年夏五月庚申为墓于城西南十里许马家庄之祖原合以葬焉且葬门人边贡北向稽首哭而言曰嗟恸哉伤乎此先师之墓也予小子忍铭之哉又志之哉已而曰何敢不志何敢不铭是先师之命也矧有天民状乎天民者夫子仲姊之子吏部主事刘君也其事核其语情有足征焉于是涕辍泣掇其梗而志曰夫子也者姓张氏名良弼字曰梦征其先信都人也髙祖思义避元乱居厯城曽祖士谦祖礼世安于隐父进仕为直滦州判官封征仕郎户科给事中母董氏封孺人以夫子也夫子生四岁能背诵五七言诗六岁能书大字七岁通举子业十六岁入乡试塲其入试也自持一巻诣御史梁泽请焉而家人未之知也御史见其文语人曰是山东英俊矣后必有声未冠由滦州入京师受业太史王公之门太宰尹公见其文以语从子壻工部主事范曰拙者择第巧者择壻是齐谚有之乎主事悟以女妻焉女即王夫人也夫人性婉嫕能以事父母者事其尊章廼尊章之视夫人亦若女然由是夫子得以肆力就学于外名日翘然着矣成化丙午遂举于乡治癸丑举于礼部敬皇帝亲防之赐进士出身观政吏部一日太宰耿公问谏于进士夫子立对累数十百言其大要有三曰上谏补世次者济民下者要君太宰喜言于宰曰是可以为谏官已矣于是诏以夫子为户科给事中云当是时也帝忧勤励精于政重谏官顾见夫子在班行凝重不阿竖眉而鬒须且黒面而又素习知其名也心竒之恒注目焉未几勑视光禄寺及诸内藏无容私中防主之者遥避之声传禁中不与他谏官伍即他谏官有章奏入禁中者未啓封帝輙惊以问曰是张给事防耶张给事者谓夫子也其为主上惮如此丙辰勑勘广东狱事至浙江以病归丁巳病已复起己未夫子有母之丧辛酉父丧哀毁骨巉巉立几不能生王夫人实左右之以克襄事癸亥丧已复起甲子勑视延绥边储有却守臣餽金之事西边之人至今韪之乙丑陞兵科右给事中连陞礼科左给事中而先帝上賔党祸兴矣丙寅勑视宣府边储未反命竟坐党事免官盖丁卯春三月之诏也免官者又十年而岁在丁丑以太宰陆公荐起为湖广布政使司右参议提督太岳诸山宫观兼抚襄郧诸府流民居无何坐与中防者不合致仕以归归十有二日耳而卒也距其生天顺壬午冬十一月甲寅得年五十有八而已夫人得年少夫子者一岁顾皆未及于下寿也伤哉伤哉是时夫人一子一女女秀适王士臣子即延寿徳府长史司典簿以山西按察司副使徐君暹女为妻少一子延庆别出边氏少女毕别出王氏则以聘玉田县丞君永贵之子王宦者也边生曰易不云乎王臣蹇蹇匪躬之故其张夫子之谓乎方逆瑾扇虐时厥势盘盘炎炎逢者焦触者碎矣八党之击夫子倡焉竟亦首婴其祸而道靡以伸也呜呼伤哉语曰直干易折方轮难行夫子以之矣晩暮见征舆病而出何为哉何为哉然进不爱身退有余乐非内主者之贤其又奚以成兹美也夫子夫人可谓恊徳者矣敬稽首再拜而为之铭曰
　　履也者其贞乎恒也者其成乎困也者其亨乎是为夫子与夫人也呜呼
　　封承徳郎工部主事槐亭王公墓志铭
　　正徳丙子冬十一月十有九日槐亭王封君卒于家距其生正统己未九月十有六日年七十有八矣子金仕至福建按察司使朝觐如京师卒于丹徒盖先封君二十五日而封君未之知也伤哉当是时闽石峯子陈琳齐华泉子边贡之二人者之与按察友也同仕于梁闻讣悲焉已而按察君之子守谦将以卒之明年二月举葬事扶杖如梁城泣而请铭于是陈子谓边子曰嗟乎按察君之与予二人者友也予与之同仕于齐又同仕于浙按察君与予厚予请铭之请子铭封君若何于是边子为之志曰王封君者讳相字国柱许昌临颍人也三世祖忠仕元为行军防事防事生合州知州睿睿生冀判官玺玺生封君封君生十五岁业举子业即诸老生咸避匿矣无何母李夫人病即弃去举子业归事母夫人而与其配邢安人者治农圃焉圃故有亭封君顾时时登之读经与史又于亭之四围徧植槐树居数年隂宻而叶繁人问之曰此吾家故事也问其故笑而不答已而曰夫亭吾亭也槐吾槐也君苐呼我曰槐亭子而已奚以问其故盖自是封君以槐亭号里中矣里中诸富豪故好鬬也又好相欺诈故多讼封君遇讼者輙以佛氏善恶果报之事恐之讼者輙叩首觧去自是诸富豪遇封君輙相指曰息争佛来矣故里中又号封君为息争佛邑大夫闻而访焉问之曰佛氏报也诚有之乎对曰无夫民愚耳知利害不知是非不如是罔有从已邑大夫退而嘻曰孰谓槐亭子为农圃者哉自是毎乡饮必以正賔礼礼封君固非直为其子之贵也子之贵尝为工部主事阶承徳郎乃后封君亦受勑封主事阶承徳郎又尝为按察佥事服獬豸服乃后封君亦受诏服獬豸服至荣显矣然封君往来亲友家恒布衣野巾如未封时即逺出恒步行不乘舆若马所居屋蓬茅萧萧如村舍然予试士过焉而往拜焉盖亲见之也呜呼大盈若冲大成若缺若槐亭者岂非闇然君子者哉而其子顾若是止也往所谓故事云者信耶非耶按状封君凡六子邢安人生按察君由按察而下曰玉曰迹曰业曰休曰言五人者为继室潘安人出按察君之子由守谦而下有守诚守谟者二人曰守训守让守诲又三人则诸子子也凡六孙焉乃又有壻若髙霓若赵仲时若刘易而又有曽孙若耕也者翩如班如林如云如夫又安知其后不有为三公者也华泉子曰予读史记之文而有感焉使太史公不生迁斯后世靡有闻已乃予于封君也生以金之状尝寿之诗死又以玉之状为之铭若志固为其状朴直无虚夸可传也铭曰
　　子曰鬼伯胡尔我廹嗟嗟父垂白父曰鬼伯胡尔我廹嗟嗟子行役繄厚者土黄者泉此日何日年何年而相见焉颍城之南冢连连嗟哉此哀终彼天
　　行状
　　先代州府君行状
　　曽祖考一诚不仕妣赵氏祖考文质不仕赠奉政大夫应天府治中妣万氏赠太宜人考寜仕至奉政大夫应天府治中妣王氏封宜人
　　状曰边氏故淮隂人讳朝用府君者我先君髙祖也至正之乱徙厯城遂家厯城冒王氏姓者三世矣乃至我大父奉政公而始复边氏云奉政公配宜人王氏是生先君先君有二弟皆夭死独先君存又少多疾也故父母怜爱之然先君性灵异弗以怜爱故有跅弛乃脱乳学记诵即善记诵八九岁即所记诵书诸老生弗如也既长为学官弟子爱礼记学时文即善时文学字书即又善书一时为学官弟子者亡不出先君下也然数试乃数不第为学官弟子者凡十六年而当成化丙午是年举乡试第九人其后又数防试然乃又数不第顾数试太学四方之举人试太学者咸推服先君矣为举人又二十年而当正徳丙寅始入选试吏部吏部列置第一矣乃授山西代州知州为知州者三年则致仕归归二年所病乃不起是为辛未六月乙未距其生景泰庚午四月己卯春秋才六十二也恫乎伤哉往闻之先大母王宜人言奉政公为举人时甚拮据矣尝厯事居京师逆旅疾九日不知人人或传其疾至家家中人独先大母及先君以事曽大母万太宜人耳太宜人闻之乃下堂而啼謼曰天祸予天祸予疾九日不知人即庸知生死也家贫又亡壮男子即往视是孰可使者乎乃先君立庭下即应声曰儿可往请使儿行当是时两宜人者易其少且以其为戏也即阳许之明旦先君鸡鸣起长跪白太宜人请治行太宜人乃大恸啼泣曰孺子日嬉膝下足不造里门然吾闻京师者逺千里也孺子岂有能耶孺子不能孺子留先君曰夫甘罗生十二为秦上卿使燕赵下三十余城儿故不佞与之同齿矣太君其试儿何遽谓亡能邪夫至亲者母与子也子与父也大人客千里未知死生儿不行是弗子也太君怜念儿不使儿行是厚于孙而薄子也为弗母皆弗可也请使儿行言已伏地泣于是曽大母大母益又恸乃妇姑相向啼且泣不能已也卒附里人张老者相之行至京师则奉政公业已愈矣夫十有二可谓少也走千里以视父可谓孝也是非其至性然邪乃后先君当卒业太学则奉政公疾也则遂左右奉政公疾不卒业太学当入选则王宜人老矣乃又遂侍王宜人老不入选以故于二亲者之终也咸无有遗憾焉然自是遇忌日輙哽咽尽一日不食饮乃在郡遇美食輙号泣曰天乎奚吾亲之弗逮也夫五十而慕孟子曰于舜见之乃先君在郡时几六十矣是非其至孝耶其始至郡也郡乡村多豪家恃强横不服役也先君召父老与之言君子野人之分上下之义使布告诸乡村豪家于是诸乡村豪家咸来服役自后帖帖矣又视郡中狱多系囚以问吏吏曰此其人皆顽慢者不以时入赋不可释释则亡不携父子入林砦以拒官府先君按其籍则皆亡余夫者乃榜其吏曰夫甿以孑然之躯而务菑播即拊且循犹勿有以给也顾胥靡钳之则犹以朴召犬也愈不几也乃释诸系者囚与之限列使入赋于是诸系囚以首触地曰父母父母皆踊跃以归及限列赋纚纚来入矣是其为治也岂独事声色鞭笞者耶先君又不喜逢迎比在郡中谒者来廷掾曰故事中谒者来太守郊迎出百里蒲伏拜负弩矢前驱至则以千金寿始免辱也先君曰吾民穷国赋不能入奈何有千金也寜辱我亡苦我民卒不与中谒者金又値御史行县邑时中官瑾肆侵牟矣御史者故秦人而又其肺腑也乃先君庭谒屏人语降色求贿金焉先君腹非之为礼不敬又不与御史金卒以是忤御史坐谬劾免官归及御史以贿败诸免官者咸上书复其官乃先君不欲复其官倦驰骛矣乃日共具召族人故旧賔客饮酒赋咏相娱乐醉则睡矣醒即輙又饮饮又輙醉如是者以为常不更问家事也此其度可与委刺促者道邪然予又闻郡大夫举乡饮将以上賔礼致先君人或诮让之曰夫乡饮者所以章贤也此其人以劾免奈何其贤之郡大夫曰嘻是乃边公所以为贤者也夫逆瑾擅权厥声猋腾山摧雷激火烈以恐喝宇内郡国之吏之不战詟者或寡矣是孰敢婴之也然边公既忤中谒者又忤御史以蹈不测夫岂不自爱邪是乃边公所以为贤者也于是卒以上賔礼致先君而先君一再往焉盖自是病食先君脩美有容仪善口辩能汲人之善顾乃好面折人人面折之輙亦善受也故亡不惮慕焉又伉爽喜自负也不为蓄缩态即怨家以缓急赴輙亡避患害趋之即死不留怨过其门亡不临况也故乡人颂焉故尝居防祭矣善执文公礼没其身亡或渝乃乡人皆化之亦执文公礼又尝归吾妹于王氏不论财乃乡人又皆化之亦嫁女不论财即有论财者亡不愧弗执礼者咸惴惴焉恐先君之知也故时人为之语曰寜受县官捶毋为老生鄙盖指先君矣先君名节字时中别号介庵尝自谓曰吾慕苏子卿之为人幸他日举进士必以汉卿易吾字于戱悲夫乃卒不获信其志也然亦可以观先君已矣先君配吾母董孺人白首亡媵妾乃孺人温静笃僿亦敬事先君也故相待若賔焉孺人以治戊午不肖孤为博士封孺人故先君称之必曰董孺人矣凡育子若女得三人焉女子一名刘既嫁而寡寻又死惟予二子在乃先君卒时不肖孤挈胡氏妇守荆州不及见见之者仲子赋与其妻赵氏在侧也又所生孙男女皆殇折靡有存也此其漠者魂魄私恨寜有穷已邪不肖孤曰边氏之先世有厚积焉然至我奉政公而始发之若作堂室奉政公其累基者也而构于予先君承之者予二子也荀卿有言譬之若山木枝叶必类本孤不肖敢不俛焉夫先君行业可诵説施于后世者岂若是已也予愳其近支曼故弗详焉谨述其槩者着之于篇以附于学士大夫以求论譔其先君之名因不没矣夫予欲覧者之彷佛也故亡敢讳焉又甚荒迷也故弗脩焉伏冀裁择之畧其言读之以意则甚幸矣惟执事图焉胡氏妇陜西按察司副使经女封孺人赵氏妇陜西按察司佥事璧女女适王氏子庭彦先君同榜举人昌龄子为济南府学生贡又先娶柴氏处士凤女卒赠孺人
　　先夫人董氏行状
　　正徳丁丑后十二月壬申先夫人弃代于汴不肖孤创且昡不胜丧几殆者数矣越明年春二月始获奉夫人丧归济南祔于先代州府君之墓于是覧涕茹哀序次其世行匍匐太史公门以铭请曰先夫人者讳金厯城董家女也父曰杰仕为永济驿驿丞以义气豪里中里中人咸尊敬之不敢名号曰董公董公与先公治中交甚驩也又甚爱先府君故许婚焉盖是时府君才三四岁即头角崭然露矣一日先公大置酒防客府君戯立近董公董公即自抱府君坐膝上曰呼我舅府君应声连呼曰舅舅又教曰我呼尔为甥尔应之府君又连声应之曰唯唯毎呼若应董公顾先公輙大笑满坐皆笑如是者三于是坐客尽起举酒贺两公曰天定矣乃遂结两公衫之襟割以佩刀矢之曰今而后有不同心者有如此襟于是坐客大笑举酒复贺两公尽醉乃罢散去夫人之母赵夫人闻之怒董公曰嚄而女多老不售耶何自妄许与人董公笑曰是非尔所知也吾言岂醉而可食者哉乃卒许先府君以归夫人夫人归府君年十七耳曽大母万太君与大母王宜人无弗爱夫人者也始庙见先公亡数百金求之不得太君曰得新妇贤奚翅千金乃遂名夫人曰金当是时也太君老丧明矣性峻急善怒即盥沐饮啜皆湏人扶舁之即他妇扶舁之弗喜也必以夫人至如烹调事出夫人手者太君必喜且多食曰是可吾口是可吾口即他妇烹调之绐出夫人手太君必厉声曰吾无舌与鼻邪不掷即大骂矣其得祖姑意如此乃后先公病以及王宜人病夫人犹洞洞焉日事烹调饮啜盥沐一如奉万太君弗敢以他人代也故先府君敬重焉然所以事府君者则曷有异于舅姑者也独弗跪且拜耳非其婉嬺笃慤出于天性者能若是耶初王宜人生府君止一子已又取其弟之子城自子之夫人呼城曰吾叔也又为之娶妇夫人呼其妇曰吾娣也同居十五年无谇言及先公卒府君未仕家计中衰矣城求去有私畜数百金或以嗾夫人可发之夫人曰金可去吾姑之心不可伤也呜呼夫人盖嫁三小姑焉不惜财人谓夫人爱小姑不惜财由城之事观之可以识已然夫人性固俭也虽中帬厠牏无不经六七澣者虽数澣破碎不可服亦不弃至如文绮夫人弗尚也往受孺人封有命服矣拜恩即封闭不再服有吉庆事不肖孤请服之夫人笑曰孺人卑七品耳俟尔大封我乃服之呜呼岂诚然哉乃后府君为知州例进宜人不肖孤有今官例进恭人皆不及封而夫人卒矣顾言犹在耳也痛乎天哉不肖孤曰夫人之卒也盖伤心焉先府君属纩时吾弟颙然壮夫也遗言曰我未有孙焉以为恨乃府君葬一年而吾弟死矣夫人思之未尝不泣下沾襟也及来汴言及之泣忌日泣岁日寿觞上泣凡泣必曰昔尔父之仕也痛不令尔大父母见之以为恨然尔大母犹见尔举进士又见尔弟由今观之吾逺不逮吾姑矣言已即又啜啜泣数行下呜呼岂不伤哉盖未几而夫人病矣夫人病谓不肖孤曰吾夜者梦后庭榴始华顷之垂巨实如盎我往将摘焉尔父在侧亟召我兹吉乎凶耶今尔妾幸有身而吾病吾恐不及见尔子也是天乎是天乎盖自是愦矣既愦气上出如炊甑不絶又殷殷如百里外靁逾日始苏既苏犹瞪目顾不肖孤曰天乎天乎吾边氏老寡妇也何恋于世顾念尔无羽翼吾无以下报尔父及尔大父母于九原耳已又执不肖孤手呼曰天天一子者良苦矣已又连呼曰苦苦遂不复言逾四日乃卒呜呼尚忍言哉尚忍言哉夫人卒七十有七日不肖孤乃生子告之柩前命曰羽志夫人之命也然夫人巳弗省矣呜呼可痛已矣夫人生景泰癸酉正月乙亥少府君三岁其卒之年年六十有五也伤哉






　　华泉集巻十二
　　钦定四库全书
　　华泉集巻十三
　　明　边贡　撰
　　文集
　　祭文
　　始自荆州奔防告文
　　呜呼吾父委弃二孤五阅月于兹矣儿始得自荆州反哭于灵所终天之恸尚忍言哉去岁四月要吾父于临清儿跪请偕行而吾父弗许则以道逺之故与川冦之警也今岁五月书来奉迎又阻于河北之扰吏仆徒返儿心用伤然教儿以训辞示儿以诗篇字画宛如情言和易是为六月十有七日拜诵窃以自慰孰知儿得报之辰乃吾父易箦之际也徃吾父以儿耽嗜词章意毎不喜凡所自制咸弗示及儿得示窃以自喜呜呼孰知为吾父之絶笔也耶逆旅之别儿奉觞涕下如縻吾父虽厉色斥儿然仰视吾父之涕固自不能収矣向风长号囬轸呜呼儿窃私异之徃岁有行无若是之悲也儿在荆南延首北望思而泣泣而思恒以不见顔色为虑儿又私异之呜呼乃今竟不及见顔色尔矣终天之恸尚忍言哉儿生三十六岁于兹矣六岁而侍吾祖奉政公于南都十四而归二十一而系身仕版中更十有五年虽吾父数至都下然聚不逾旬别则累岁总而要之盖自有生以至永诀聚者半别者半也儿在荆南实拟今秋图乞终飬甘防之疎旷于是乎补家世之履行于是乎征儿之心所欲陈于吾父之前者岂一二而已也而乃遂委弃以去而又无一词以遗我岂吾父垂不言之教耶无亦积沉痛于中懐而不忍发也将使儿子軰奚所遵述焉呜呼已矣不可及矣复何言也昔有聚合吾父未尝不为儿醉今之返也门庭防然堂宇如故而吾父之声欬遐焉杳矣叩棺告至吾父有知其复起而卒此一爵否耶幽明茫茫一恸肝裂呜呼已矣谨告
　　祖奠先府君文
　　新圹告成灵车进御吾父将弃我母舍我二孤而长去矣终天之痛何可言哉呜呼吾父有博之才而终于举人有开济之谟而止于五品有仁寿之徳而跻于六旬此他人为吾父之所不平也而况为之儿子者耶呜呼鴈门之行二载驰骤须发嫶然面目黧瘦盖尝泣别于都门矣吾父罢官贡亦出守逆旅骨肉笑谈杯酒又尝瞻侍于临清矣顔枯者丹发瘁者华寿考之征百岁未涯孰谓吾父遽舍我而去邪呜呼舟中之言皎月在空子请父行父不子从父曰子行戒尔王程越明年春视尔于荆子往于荆父还于济南北相望六千其里去春之季膏车载迎父罔此来实劳子情谓父优游恋此桑梓哀哉抱疴乃竟不起呜呼孰知吾父遽舍我而去耶子归自荆父殡于室母也竛竮弟也踊躃音容渺漠庭宇荒凉寒灯照帷晓日无光呜呼吾父育我二孤恩徳惟均而父之终也贡曽不及奉枕席试汤药以左右于一日是吾父之于子有粉躯莫报之恩而子之于父有擢发难名之罪也一身万死将何赎哉继今以徃惟当帅弟事母终子之身无有携贰凡家门之事一托之弟而贡也服役于公若或仗吾父之防庇厥绩用成得以沐天子之休命俾吾父之名托而有传庶几没齿敢以谒灵魂于地下也呜呼厥明之晨言赴窀穸吾父将舍我母弃我二孤而长去矣爰酹巵酒以伸防告终天之痛何可言哉尚飨
　　迁墓告代州府君文
　　维宋大儒曰程伊川葬训是垂五患维先维五患者道路伊首耕犂殿之百代是守我茔既隘西枕田谿我父维昭位祖之西既迩耕犂亦侵道路改卜新茔维此之故新茔何指云旧之东山峩峩佳城在中明发之旦辰良日吉爰鸠石工建此幽室呜呼我父弃养儿仕于荆遗言罔叩悠悠死生维兹改卜实重之举请命灵筵杳不闻语我思晦翁厥贤靡过考葬崇安母葬嘉禾维我先君夙孝夙敬葬弗从兆斯疚斯怲人亦有言木本水源岂儿狂悖敢忘厥恩新茔之田既旷既膴誓将后期归我列祖崇肴在登醑酒亦澄临堂告防五内分崩谨告
　　代胡东台祭外舅姑文
　　古称半子维女之夫维我受徳子弗之逾古称冰玉维翁与壻自舅自我斯伉斯俪古称髙尚曰厐徳公维舅维姑实符实同既丰其家亦厚其族人嗜其羣我嗜其独曰寿曰康廼考其终同室同穴矢言则从于戱舅氏之没我使于广岂不懐归王事鞅掌姑氏之没我仕于西太行嵳峩东望云迷病弗侍牀殓弗侍寝悠悠我懐有恨空饮絮酒瓣香爰写我哀二灵昭昭惠然其来尚飨
　　祭呉廷赞大尹父文
　　惟灵至性天成懿徳允备秀钟帝里学擅天官进获大亨退沾休宠九龄斯近五福惟兼生顺死安在公何憾粤惟令子实牧我民如春之仁如冰之操秋毫无染百废俱兴奉灵北旋祖道在即慈母之去赤子皇皇攀留莫从涕泣如雨敬陈明水爰写哀悰尚飨
　　祭贾编修母文
　　维正徳二载夏四月乙未颍川贾内史之母曹夫人考终命于家浃辰家人以讣至内史笃孝顚陨几絶再逾月将返于丧次太常寺丞某素交内史瞻送惋恻于是束帛为礼以告于夫人之灵曰先民有言无生不死无盈不毁惟有令名虽死犹生始内史之归也将毕养是图夫人戒之曰吾以尔兄养尔勿以吾废忠也及内史之来也身在朝列戚戚焉未尝一日违夫人之左右盖虞其不及见曷竟尔然也呜呼悲哉然窃闻之妇人之美不外见也俟夫与子而已今五尺童子莫不知陶母之贤与徳曜之髙者以伯鸾为之夫而为之子也内史之修誉于朝而为天子文学之臣时议比之瑚琏鼎钟而天下由是慕封君之风者相望也夫人之心尚奚憾哉呜呼如夫人者可以不死矣尚飨
　　祭陈处士文
　　吁维明灵以勤俭开厥家用底于裕维嗣昆式克肖懋徳咸用昌于厥家五福用备乡闾州党罔弗敬从天乃弗吊大命顚隮用弗终厥享乡闾州党亦防弗咨予维嗣息缔厥世好乃弗觌于婚媾予用防伤爰洁牲以告维防弗爽其用降监于兹
　　祭赵锦衣母文
　　昔隽不疑録囚徒多所平反其母闻之喜或无所出则母怒为之不食某读史至此未尝不叹其贤及读欧阳子泷冈阡表乃知修之贤固其母之教也伏惟夫人之夫与子阶锦衣掌禁刑而子贵有加焉夫人之贤弗外章也维墓有志太史氏实阐之悉则夫人之所以教其子者亦何愧于二贤之母昔人祭欧阳子之母者其言曰孟轲大贤母之教也有子如轲母不死矣呜呼夫人之子比于二贤夫又何憾焉尚飨
　　祭田夫人文
　　惟灵毓徳名阀贞懿夙成含冲履佶兰芬玉莹作配君子率由四教阐惠播仁六行允蹈既蕃子息亦享宗祧于礼斯娴于诚孔昭君子在官有赫其望荐陟卿阶曰惟中相鸣琚陆离象服炜煌朝奉两宫休哉烈光天畀鸿吉则百斯祉人之咏之黄髪儿齿孰云上徳下寿弗臻载寝载疾沦殂浃辰亟袭封褒楹陈皇奠生荣死哀同咨并羡凡兹僚佐式仰徽音爰荐芳防灵鍳且歆尚飨
　　祭董舅氏文
　　维治年月日外甥太常寺博士边贡谨具香币之仪寄奠于元舅董府君灵寝而告之以言曰贡之身出于母贡母之身出于外祖外祖没贡不及见有舅氏在则犹外祖也贡仕而别母者六年两见舅氏于都下则犹见母也今亦没矣能无恸耶舅之性忠直才頴且介宜显逺而位止驿官孝于亲慈于子友于昆妹和于乡党州闾宜耄以期竟逾下寿而止自舅氏视之则固恬如晏如含笑永终知舅氏者当不能无惑于苍也吾外兄弟秀立芃芃然足以华族裕家未竟之享意其在是惟舅氏之疾与葬贡曽未得一问且送之徒疚心于千里之外恸可言哉呜呼东门奉觞言犹在耳讵知一别遂尔永违虽音尘其已消谅精爽之难昧舅氏能歆此遥意否耶尚飨
　　祭尹冡宰文
　　呜呼光岳气分士无全才才难之叹自尼父已前闻矣太行以东大江以北论形胜者必齐鲁是归海山之秀厯几千百年一旦而钟于公身贡尝窃评之盖百代之英而王佐之才也公为童子即岐嶷擅时誉弱冠而举于乡褎然居首擢第春官入翰苑以文名于四方求之古人则有如贾生韩愈者矣其在谏院也正色立朝刚毅靡屈引忠贤如不及遇囬佞之党至奋臂以击之天威赫然执简傍立一时奏对且前且却或至再三殿庭观者皆汗缩竦听退而莫不咨嗟叹服以为难求之古人则有如包孝肃刘元城者矣由银台入天曹公正之心济以机警内外选举并得其才虽书牍错落盈案而发摘奸巧明照若神至今啧啧不辍谈者之口求之古人则有如山涛范云者矣其致仕以归也虽身在山林而心驰廊庙朝报之至闻一政不便于民者輙不悦数日然见退一小人进一君子必喜而不寐曰是社稷之福也是社稷之福也古之人进不趋荣退而忧国盖有如杜衍韩琦者矣呜呼之数才者生非一乡出不同世英风隽闻各炳书史而公以一身兼之可不谓之难乎使其未去以竟厥施伊傅周召有不得以专其美矣惜夫众忌羣猜不使公一日以安其位之为快也呜呼悲哉公之在野国之有桢公之云亡大厦以倾海波岳云楚楚公神在天谁继其武呜呼悲哉尚飨
　　祭周于庭文
　　嗟哉于庭稑而不穑蕖而不菂有欝斯榦乃不千尺矧维父兄流泪到泉凡我年家谁不然子之尊公曰少司马勲在王室名播天下子之哲兄曰秋官郎惟明惟允刑誉四扬簪笏之继维子之望心子目子扶抟而上爰遘斯疾竟尔沉绵岂子愿然实悬于天天司下人培淑覆徳今也罔征遂至此极充乎其容温乎其中蔚乎其章而不其逢嗟哉于庭来也孰主往也孰尸竟止于斯胡寜不悲尚飨
　　祭魏尚黙夫人黄氏文
　　维妇之职事舅与姑匪维舅姑曰犹有夫维妇之贤曰正而固匪维正固曰先不妬灵相夫子克婉克随于夫且然舅姑可知灵视诸媵如鞠如育于妾且然矧在姻族黾勉周旋垂三十年胡得于人不得于天维天鍳之有徳斯寿灵反其理孰之云防维予数子为夫子朋南宫之科昔也并登欣戚之共同人之有凡事则然况失其偶薄言奠之溪泉沼芹维兹姓名灵之旧闻尚飨
　　祭王母许安人文
　　维灵毓徳名阀贞懿夙成含冲履佶兰芬玉莹作配君子率由四教阐惠播仁六行允蹈既育元嗣亦享宗祧于诲斯严于诚孔昭君子在官爰淑多士曰绩用成乃傅王子元嗣赫赫天部有声载蹶载起秉宪允平既封既养偕贵偕寿晩祜实丰孰俪其偶七龄斯越二竪廼亲乃弃君子仙游八垠嗟嗟元嗣笃斯哀毁返葬于西匪杖弗起凡我庶僚元嗣同官执绋靡从遐心则慱有腯其牲有苾其酒灵之洋洋陟降左右尚飨
　　祭都御史公先生文【勉仁】
　　持公抱廉孰匪处官暗室屋漏弗愧则难纠愆触邪孰匪执法茹柔吐刚值势则压于斯二者人罔克全公之履之若大路然愈乆愈贞载蹶载起靡悔靡变毙而后已季春之交节钺始南威加列城亷顽走贪孰云季秋灵驾北返丹旌摇摇巨绋斯挽人谓先生晋文子徒体不胜衣气凌万夫又谓先生如蜀诸葛事烦食少天降之割某等廵守兹土闻讣轸情悼公之死慕公之生爰洁我牲载醑我酒为天下悲公也知否尚飨
　　祭李空同妻左宜人文【代梧山李公作】
　　鸿偶孟光宣俪少君繄二女之柔嘉附哲夫而有闻彼农之杨媛垂阃史之清芬匪托身于柳子虽信美其孰云彼梁与鲍固独行之士耳而宗元之脍炙人口直词藻之芳薰惟夫人之夫子道崇学邃超夷絶羣神交贾谊驾轶刘蕡抱孤忠以抗节排众议之纷纷世之人见其退隐若鸿翩如可望而不可即而冀其再起则将争步疾覩又若翔鳯之下空云视三子者其髙下何如也于夫人之没结肠有诗铭墓有文百世之下见夫人之讳者必谓曰此空同李子之配过钧山之麓者必指曰此宜人左氏之坟羗孰寿而孰短谅知者之能分昔者某与夫子同官江右爱逾手足而老媍之于夫人也有娣姒之好有问遗之勤侧闻哀讣心焉孔慇中河之明水撷南涧之清芹望城隅而修奠幸鍳止于蒿焄尚飨
　　祭马封君文【佥事应祥之父】
　　维公生有隐行曰介曰淳陈留老父河濵丈人乃生哲子既文既武威则迅霆化其时雨维子大夫昔莅铨司公也就养至止京师维我诸人或面或否钦徳仰风若饮醇酒大夫在汴公也在乡悠悠白云陟岵是望大夫曰归问寝堂下天子勿与诏旋其马维我诸人咸悦以嘻于昔闻者今当见之孟春之交使者西来大夫有檄啣悲茹哀维我诸人载憯载怛曰此纯孝情孰可夺乃瓣我芗乃缩我茅临风寓辞以代楚招尚飨
　　祭外舅东台公文
　　维正徳年月日浙江右布政使东台胡先生终于济南越明年丙子春丧归濵州当是时也河南按察副使边贡也者先生甥也絷于官守不获临柩以拜服缌以哭挽绋以送而其哀靡以伸也于是缩茅束帛遣其弟贤告奠于先生之灵而继之以言曰呜呼外舅死乎眞邪非邪甲戌之秋舅氏别我齐川之上颀髯长身神完而体固也而竟止于此顾又以疽死邪世传发疽者必暴多怒必嗜酒必厚味必服金石药而我舅氏不嗜酒也不厚味也不暴多怒也又不服金石药不宜疽也而顾以此死邪又传福善而祸淫者天也呜呼今之人庸者懦者狂者悖者贫且狠者背上而虐下者岂少也然多白头不死据髙位享丰禄焉我舅氏于兹数者有一二乎否也而方伯之官五十之寿竟止于此而又以疽死然则所谓天者与世之传者果足信邪且以顔囬之贤而贫且夭死伯牛之贤而蒙恶疾自古屈伸之数倒施而逆降者何可胜道也至于论人则于其心不于其年于其行不于其爵我舅氏即止于此以疽死然而度支之绩传于京师经畧之才着于闗陜平反之泽流于汾晋之郊较之白头不死据髙位享丰禄无一善可称述者此奚啻燕与粤哉呜呼舅氏吾又何悲也所可悲者一岁之前舅哭吾父之墓送吾弟之死于济东门之外孰知一岁之后而贡也与妇哭舅氏于梁园也邪呜呼痛矣已矣不可及矣文甫弟来传舅氏之遗命以圹志属空同以行状属贡呜呼是幽之托也何敢卒负灵之洋洋其昭鍳之尚飨
　　祭钱封君文
　　于戏人有恒忧积书者未必能读而公之生也则友圣贤饫经史以鸣道于词塲教子者未必能成而公之子也则登甲科职台史以肃振乎朝纲抱徳者未必能寿而公之寿也则逾七龄介百福又暇豫而康彊之三者之难致也人得一以为幸公视之以为常载膺封典于家有光盖庶几乎生荣死哀垂式于乡邦者矣所惜者子之位日以显名日以昌宦游河洛将车迎而就禄乃奄忽以云亡贡等同官令子闻讣凄伤遡灵风而遥奠惨白日之廽光亮英爽之如在庶俯鍳于空觞尚飨
　　祭髙运同朝用文
　　维年月日髙陵髙朝用先生丧过大梁布政司参政王震按察司副使边贡二人者之于先生友也于是具鸡酒之奠而展吊于先生之灵座曰呜呼至徳鲜庸逸足多蹉往尝疑之今则破矣先生器惟国祯才本王佐维烈维义靡骋靡惰弗可怵以势弗可黩以货等贵富于浮云视珠玉其如唾譬大厦之一木实允克于承荷若乃监税则豪右屏踪典庾则仆马俱饿治郡则不携家室转运则克盈程课斯固先生之余事耳而亦岂足为先生贺也呜呼先生有过目成诵之质而不以哲闻有片言折狱之明而不以能播老屈人下动遭抑挫是岂特造物者之深过也哉呜呼先生已矣不可作矣维震与先生有同年之好惟贡与先生有同声之和揆道析理莫防兹祸饯灵驾于秦关寄一哀于楚些先生其有知乎否邪怳俨尔乎如坐呜呼尚飨
　　祭张给事中父文【云】
　　呜呼荣乎封君之有生于世也呜呼哀乎封君之于是而毙也封君少时尝让千夫长于犹子矣已而避舍以居不阶尺土卒致千金之富此非古人所谓杰者哉既贵其侄又贵其子学崇行孤抗言驰声为良有司为大谏议珍食显封丛于厥身古之豪杰或莫之能致也不已荣乎今四方多事烽燧靡寜天子据鞍思匡济之佐使封君不死谏议在朝则宵旰之忧必有释也是天下之所同嗟而并悼焉者不已哀乎夫人孰无生生而弗荣弗足以称亦孰无死死而弗哀弗足以吊若封君者可以祀于此土已矣而贡等也者守土之官也束币瓣香致兹薄奠封君其能歆之否乎尚飨
　　祭马侍御母王孺人文
　　嗟惟夫人秉质之纯履行之仁坤徳之良含章括囊直大以方哭母稚年涕泗汍澜水浆弗飡宜舅宜姑甘防是图阃无哗呼以俭以勤以相夫君既裕且殷训有章程厥子用成以有令名维兹数端或得其偏人曰已难夫人备之乡党是师以莫不咨人固有言相木有根相水有源夫人严君蕴华抱芬敦古贵文诲于夫人孝经鲁论大义是陈屏乐去奢载奁于车以归厥家人亦有言起构维阡宅后维先维我君卿赫赫厥声有国之祯青骢豸衣耳目是司帝曰汝为使于东方海波不扬豺虎遁藏人又有言徳维寿原善乃福门夫人在堂鼎食苾芳命黻炜煌谓百斯龄抚尔云仍隆基是承贺书方裁讣音倐来逺迩兴哀维我庶寮君卿是交谊比同胞絮酒束牲侑以粢盛爰告我诚夕日满川寒云在天夫人鍳焉尚飨
　　祖奠亡弟庭寳文
　　于戏吾与尔为兄弟二十七年今一旦已矣其何以为情耶吾去家而服官頼尔以寄门户之托吾弃亲而事君頼尔以供甘防之奉今一旦违我而去尔则忍矣老母在堂哀心如割使我入无所依出无所倚其何以为情耶明旦迁柩将殡尔于先府君墓侧吾弟有知其必痛此千古之别矣尚飨


　　华泉集巻十三
　　钦定四库全书
　　华泉集巻十四
　　明　邉贡　撰
　　文集
　　杂著
　　俟轩觧
　　正徳甲戌仲冬之月华泉子将如梁道过黄池之津有舟无人下上渡左随水风而飘焉迫视之则一老父枕竿借蓑卧于其中华泉子呼而问曰子岂非渔者乎于是老父惊起跪而言曰是也华泉子曰吾视尔轮网具焉篙橹完焉然则胡为乎弗尔业也而憇于是焉老父笑曰夫水泉涸矣吾篙橹虽完将安放流澌集矣吾轮网虽具将安施窃闻之知者善待时圣人之用固有时而藏焉彼涸者必有盈也集者必涣也而吾何争焉华泉子不能诘归而卧诸舟中因忆过鱼丘之日玉光陈子尝以俟轩求觧廼推枕而起曰是可以复陈子已矣遂援笔而书之
　　县令丞簿史题名碑记
　　武乡呉侯令阳信以最称収令与丞与簿若史者之姓名若干人列之碑而树之于其听政堂之东时正徳辛巳夏四月之望也顷之村父老十数軰长眉曵笻杖聚观之按其名而数焉至某也则瞿焉曰是某也眞父母也吾祖也吾父也尝事焉吾赋税外无私征焉吾举室休休焉吾儿时尚及见也今安得斯人者来焉为父母焉言已则又慨焉歔焉啜啜焉泣焉咄而思焉其姓名弗忍移焉恍焉若聆厥欬焉盖与坐斯人于县堂而跪且拜焉者无以异也又数之曰某也某也则众也漠焉若弗闻焉又数之至某也某也则曰是某也三老役焉某也者廷掾役焉亦载名于斯也目以笑焉又数之至某也则出口唾焉曰是吏而盗者也已又瞠焉怒焉以杖戳焉若将铲其名或以告野史氏野史氏喟焉曰嘻恶用是碑也乎哉又恶用记乎哉夫父老者之言斯尽矣虽然不可以不记也亦不可以不碑也使后之为令与丞与簿若史者过而观焉将问之父老曰某循者乎某良者乎为若思也某寻而常者乎为若笑也某酷者也贪者也为若怒焉者乎又思之曰后之父老之指吾名也将瞠焉乎唾焉乎漠焉而已乎盖问对之顷有感发焉顾瞻之际有惩创焉是侯之功也已侯名琦字汝器丁丑进士其心也直以恒其守也正以固其政也仁以明有父母之道焉征最以去予固知后之父老之观斯碑者将其姓名而思焉泣焉歔且慨焉为之庙社以春秋焉盖不止恍焉若坐其人于县堂而跪且拜焉而已也
　　东山春兴巻引
　　东山春兴巻者邉生贡为其师月庵先生而作也月庵先生姓陈氏和州人居于金陵成化末邉生从王父游金陵尝受学焉当是时邉生方九岁在诸生中年最少也先生顾独爱邉生命之曰小子贡愼尔容端尔中吾湏尔成焉邉生受教惟谨居二所年而别正徳庚午邉生自太常丞出为荆州牧先生闻之曵杖而歌曰滔滔江汉南国之纪有文王之化焉而吾徒守之吾道南矣吾其徃观乎于是舟行逾夏値蜀冦侵楚路孔棘不至而返逾一年邉生以家难归于济南先生闻之曵杖而歌曰泰山岩岩鲁邦所瞻是吾心之所景行者也而吾徒适又至止吾道其东乎吾徃观之是时先生八十有二龄矣携三尺童跨蹇驴道出徐兖止邉生之舍休焉而邉生方与其友人登所谓泰山者未归也逾七日归见先生邉生顿首泣下叙劳苦懐想状具説山中之槩与荆襄形势甚详先生曰嘻吾休矣吾行有二得焉见子一也南东山水在吾目中二也吾由是休矣邉生跽而请曰弟子不类违先生之教者二十七年于兹于先生之道未有闻焉岂足以辱先生之思也惟先生兴在山水请具几杖以从若何先生笑而应曰小子贡勿复道我道盖是也留月余先生归与邉生游者若干人咸曰先生盖有道者也乃各为诗若词以赠而以题命邉生邉生曰先生之都为壬申之九月也而其东也为癸酉之三月于是敬题其巻为东山春兴云
　　题海市巻后
　　华泉子曰余自童生时读苏子海市诗而窃慕焉顾未尝一至海上寤寐思服者二十年于兹矣乃今读是巻而心休焉曰是可以弗观已矣然不能无感焉则为之言曰夫有天地即有海有海即有市有市即有见之者矣而数千岁弗传焉其故何也过之而弗观观之而弗纪与弗见者一也而一显于宋盛传于今岂非海市之遇也哉然是巻也侍御君记之诸大夫则赋咏之夫记之者见之者也赋咏之者非必人人而见之也而若或见之者无他焉征诸记而已矣天下之人之慕海市如余者岂少哉吾恐读是巻而心休焉者将不独余也柳柳州曰美不自美因人而章兰亭不遇右军则清湍修竹芜没于空山矣吁岂独一兰亭也哉
　　题章二送行巻
　　古之人有言曰爱其人者及其屋上之乌夫乌微物也爱其人犹且及之而况于其人之弟也茍其人弗可与也则仲弓之贤也韩愈子之文也而弗能以益其父与子也况于其弟耶章子行予尝序以赠之乃北渚诸君者又各为之诗以歌之而弗已也呜呼是可以观章子之为人可以观我郡侯之为政可以观济南学士大夫之为心矣
　　题増修章丘县志后
　　治壬子陆子以杨子为章丘志正徳癸酉吕子修焉其邑之人曰刘子者告邉子曰杨子之为志也其言曰山也水也与地之产也自上世以来未之有改焉尔也惟吏之善才之出其来也无穷焉欲岁岁而益之故虗焉以俟斯杨子之志亦陆子之志也而吕子修焉可无纪乎邉子曰作之非艰述之惟艰吕子之谓矣夫由吕子以上至于陆子也余二十祀焉其尹也几人也奚至于吕子而始修之也若有俟焉是吕子之贤也刘子曰吕子之贤也不止是盖能使吾民富而有礼又崇吾城深吾隍盗弭而民戢斯不可无传也于是邉子乃喟然曰祭法有言法施于民则祀之能御大菑则祀之呜呼若吕子者可以祀矣故为之述此焉刘子名栾吕子者名秉彛晋州人也
　　刻岑诗成题其后
　　殷璠评嘉州诗曰语逸体俊意毎造竒而严沧浪则云岑诗悲壮读之令人感慨味斯言也予未尝不抚巻叹焉而台峯子叙之亟称其近于李杜斯可谓知言者矣夫俊也逸也是太白之长也若竒焉而又悲且壮焉非子美孰能当之子美尝曰岑生多新诗又曰篇终接混茫又曰沈鲍得同行味斯言也意未尝不敛袵于嘉州也二子之言不有征乎哉今诵其集如所谓山风吹空林飒飒如有人斯悲壮而竒矣又如长风吹白茅野火烧枯桑之句不俊且逸也乎哉夫俊也逸也竒也悲也壮也五者李杜弗能兼也而岑诗近焉斯不可以刻而传之也乎哉故曰台峯子知言者矣叙成之明旦华泉子题
　　今雨轩记
　　今雨轩者杨子为尹之所居也何名乎今雨托美也何美乎杨子尝尹昆山矣移于髙平又移于常熟常熟与昆接壤也昆人闻之者咸徃归焉沈子辅者雨见杨子杨子觞之酒而嘻曰器也僻实无爱于昆奈何以辱昆人之来也匍匍焉泥潦之弗厌乎昔者甫也之旅于秦賔客弃之如遗迹也感魏子之来也伤旧雨焉今者宜以今雨名吾之轩庶以诏于后之人也于是诸大夫闻而诵之曰是一物也而二美具焉遗爱一也不忘徳二也孔子有言曰斯民也三代之所以直道而行也昆人有焉周公曰平易近民民必归之杨子之谓矣
　　题空同书翰后
　　鲁公圣于书者也子美圣于诗者也李子兼之可谓豪杰之士已矣今之学者之为诗若书莫不曰乃所愿则学李子也及其成也弗顔弗杜则顾曰非我也天也嗟乎诗有宗焉曰三百篇书有祖焉曰虫沙鸟迹斯李子之学矣今之学者求顔杜于李子无乃已疏乎古之人有言乎取法乎上仅得乎中斯李子之谓矣正徳丁丑冬十一月朔旦华泉子邉某题
　　书博文堂册后
　　古之君子之于文也非徒务其博而已也彼固有所取焉也传曰文以载道又曰文者贯道之器则是君子之取于文者固将以求道也是故天子有天子之道诸侯有诸侯之道卿大夫有卿大夫之道今之所谓宗室古之所谓同姓诸侯也汉封广陵王之册曰廼惠廼顺则惠与顺固诸侯之道矣髙皇帝垂训于宗室命名之章其系辽藩者曰宪术俨尊儒则尊儒之训固辽藩之所宜世守焉者而光泽止庵又宗室之美也其建堂以储秘书则先皇帝锡之以嘉名而命儒臣书额以示宠其自治宫室以居二县君而不烦于民也则今上嘉悦之赐勑褒谕且曰具见体国卹民至意于戯若王之为诸侯可谓能尽其道者矣夫非顺则不能体国非惠则不能恤民非崇儒则固不能博于文以不畔于道也而王咸有焉是虽天质之粹人品之髙其稽古之力固可诬也乎哉王之于文可谓非徒务其博者矣抑愚窃有感焉史称河间积书与汉朝等当时不闻嘉宠之诏曹子建忠懿贞亮无愧大雅而丕乃忌之视今日何如耶于戯若王之遭逢固可以有所感矣
　　题史元之所藏沈休翁髙鐡溪诗巻
　　兵法有竒有正诗法亦然而知者寡矣休翁鐡溪固诗家之登坛者也由今观之盖髙得其竒而沈得其正世之论诗者多厌正而喜竒喜竒则难矣正固不易造也竒非正则多失正非竒则茸然不振其病均耳守之以正而时出其竒非老将孰能当之元之总戎固熟于兵法者也间以其余力发之于诗骚坛诸将莫敢不敛袵焉故因读二公之诗輙及于此且以求益总戎尚有以复我也哉
　　亲交赠言引
　　蒙山李子以刑部郎中出知陈州事在戊辰六月越七月十有二日其外伯舅前峯白岩両乔先生者置酒于其家觞别李子时在坐之客为南濠都子敬云间陆子子渊及予凡六人也又七日李子既货其屋乃卜城西南郑氏之圃居焉圃有山泉松竹花鸟烟云之胜居九日两乔先生者速予出饯则凡坐之客皆在也而南濠不与焉两防凡得诗若干篇诗有聨句者有分韵者有次韵者为选为律为絶句其体不一然亲者道其所亲而其所交者亦各道其交无弗尽也李子命之书既成巻又附其同官者同志者之诗若干篇于后以请名于白岩白岩为之题曰亲交赠言已顾指其巻之端谓予曰李子之交于人也与人之交于李子孰有如子者乎非子莫宜引此予不敏又弗文也而弗敢以辞遂为志之
　　郭于藩别诗引
　　三年冬十二月御史郭君自南都来献绩于天官天官以其绩上于天子天子嘉之列上考以归且归曰白岩乔子者御史同门友也具酒食召尝所来徃者数人以防别御史而予亦与焉数人者固御史之所亲爱者也于是为聨句以赠之凡若干篇御史曰是不可无答也则为之诗以留别数人数人者相继属和又若干篇书以遗御史志好也是夕平基李子以直宿省中先去故起句为多已而酒酣洽甚坐客哗然兴至輙书故多寡先后不次也未成者二篇明日以附前峯乔子足之盖前峯有小疾不与坐也予与御史偕举进士为同年友益亲且爱故述其畧如此若乃数人者之名氏爵里则附见于所聨句之下与其次韵者之后云
　　王遂字説
　　遂渤海人也性质直不事华艳少尝见于予未几别去不见者六年矣予继室之弟曰胡文甫者遂之妻兄也今年夏以事来京师舘于予所间以遂之字问予予为之字曰用达以复于遂曰夫遂何始也曰始于周何始于周也曰周礼遂人氏之掌曰夫间有遂是也然则何以为曰所以达水也一夫之田百虽其畆凡公室之所需与其家之父母昆弟以及其子若孙未有不仰焉者也然非遂则潦而无所于泄也暵而无所于溉也而田用莱矣故为之遂者必平其躬必虗其中必委徐其形是何也中非虚则水必壅躬非平则水必渟形非委徐则水之性莫以遂舍是未有能达者也故为之遂者必用达而后可也遂既冠以娶矣其上有母下有诸弟后且有子若孙凡家之人与公室之所须者譬之田然非遂则焉所仰也故平其躬者直也虚其中者寛也委徐其形者恭也孔子曰恭则不侮寛则得众传曰直则人信之三者备而君子之道几矣则未有不达焉者也遂业农贾不通于诗书以语故未必达然所居近乡遂治田之道知之固矣其姑之夫曰东台先生者外舅也持是説以叩庶几有喻矣乎
　　丞説赠柴子
　　柴子既仕为无锡丞持檄徃别华泉子华泉子止而饮之酒问之曰子闻丞之道乎曰未也曰衣服在躬而不知其名为罔而况于官乎何以为政曰辅也闻之丞贰于令者一邑之事盖无所不当问曰若是子且得咎夫令邑之长也令曰甲丞曰乙令曰可丞曰否令必曰是侵吾官侵则愤愤则争争则怨怨则咎曰若是则惟令之从乎曰惟令之从何以丞为耶先王之建官也置之长专之也贰佐之也亦以防专也设惟令之从何以丞为邪柴子惧曰若是奈何华泉子曰其刚柔之际乎在易之文二与四同功而异位然二多誉而四恒多惧以近五也是故令譬则五也簿与尉犹二也丞则四也侵之则过刚顺之则过柔安得无咎子诚以感之正以辅之贞以守之逊以居之其道必大亨即大亨非我也故曰刚柔之际也柴子喜而起洗爵以谢华泉子曰微子之教吾几不免于是柴子齐人尝归妹于华泉子有兄弟之义也故其言约以防
　　弟赋庭寳字説
　　予生六岁而未有名少司空泰和张达时为应天丞与大父治中府君为僚友也始以贡命予予既冠而交游字之曰来庭乡先达太保尹公少之易以庭实于是交防者因遂以庭实呼之矣予弟之生少予十有一年生逾月而大父府君自金陵归大人公亦归自京师家庆之夕传抱呼笑以为乐也遂相顾而大母没又三年而从大人公游鴈门又四年而归于是时赋之年盖二十有四矣而顾未有字也今年春予自太常丞出守江陵过临清而防焉间以为请予因字以庭寳而告之曰赋之可寳也有三焉而弟知之乎否也夫有田则有赋世固未有无赋之田也田无赋则仓廪虚仓廪虚则国用不足国用不足则虽有象犀珠贝圭璜金璧将焉用之是国之所寳者赋也予宦游不得恒侍大人公母夫人之下温凊之礼滫髓之奉惟弟是倚焉则吾边氏之庭所寳者非赋而谁也是家之寳也弟生魁梧有膂力能曵十石之弓而又习于马今西方有事天子拊髀思将出而当一校之队树功疆圉为国虎臣则又边庭之寳也是赋之能也非予之所及也夫是三者其名殊也其义殊也而其道一也顾名思义以求尽其道惟予弟勉之而已传曰子生三月父命以名又曰男子二十冠而字于戱予之名不宜出于人弟之字不宜出于我也而又为之文以析其义焉者礼之权也予弟勉之试以斯言请于大人公大人公又有所以啓之者矣
　　祈雨文
　　呜呼灾异之来厥有咎征钦罚惟愆沴气薰蒸自九月不雨至于正月黔黎憔悴忧恐弗胜今二月已尽野无青草则奚望年之可登无乃吏于土者稔戾隐慝省躬之实未知所惩夫何载沐载祷誓坛之后霡霂鲜降风屡腾白昼黄霾飚旋若崩道路之嗷嗷者将不知其何以为食而我庶司羣吏则引望终日徒为之骇愕而凌兢呜呼天之不雨为殃民者而怒也今不祸其所以致怒民则何罪反以虐弃而弗为之哀矜某等职叨民社夜夙兴控诉无所坛壝再升惟神明之锡惠庶民命其终有所凭谨告
　　祈雨告文
　　曰爰自去秋雨雪少降以至于今土焦麦枯百姓鲜食谷价沸腾乃兹春已逾半而白日无色黄霾蔽空河之北则树叶草根剪伐殆尽甚至有掘死人于墓烹而食之者矣河之南则老穉相率乞食于途甚至有父子夫妇不能以相保者矣菜色盈目言之痛心某等宣政于斯司防御于斯反咎责躬蹙焉无地即发仓廪顾安得人人而济之欲抚流移则滔滔者四郊皆是也用是斋沐竭诚率我官属父老敢请祷于神下呜呼神之所血食在民民之存亡在年谷年谷之丰凶在旸与雨而旸雨之暄弗暄降弗降则神之职矣伏兾转斡化机鼓雷霆而奋之以风雨以苏民命若某等之职与不职非百姓之罪也惟神明昭别而祸福之其何敢辞谨告
　　谢雨文
　　维神受职九天耀灵下土主司民物参赞化机迩者亢阳为灾庶谷殄瘁上下忧损拯救无方祷祠浃辰时雨乃降焦枯少沃生意已囬卒岁可期秋成有頼敬陈明荐仰答神休伏冀威灵俯垂斡运大施甘澍永济黔黎尚飨
　　治河告文
　　曰迩者洪流泛溢齧堤噬堰河之南岸日圮月侵某等悯沟洫之渐淤惧城郭之相近及农时之始暇遵王制以兴工爰卜今辰下椿卷埽洁牲陈醴以祈厥成呜呼修之者人之功佑之者神之职某等受朝廷之重托固愿节民力而省民财神配海岳之显封亦必捍大菑而御大患也幽明无间幸与图之谨告
　　祭河文
　　维神配镇北岳受国显封汤汤洪流万水是宗逾周越梁爰达于海润田泽畴济物千载某按部兹境徃来一年反命届期临流告防既张我防载击我楫神其相之以利我涉尚飨
　　赤荣光赞【并序】
　　赤荣光图者皇明辽藩宗室止庵光泽王受封之始而其叔祖诚庵衡阳王手以赐之者也王之先君惠王既已亲为之题以发其义矣由是骚人墨士之产于此与仕于四方而过于此闻者亡弗见之则亦亡弗歌之者也后二十年某由太常丞出守荆土而见于王王出其图而示之且命之言某不敏为天子之守吏乐其土之有贤王也取六义之比谨拜首而为之赞曰
　　有丹者楳植于荆阿照临江汉如烂斯霞霑之溉之雨露孔多既昌其干亦蕃其葩于万千年王国之华
　　白泉子忧居图赞
　　有白者衣有素者冠有戚者容棘人栾栾飘飖野风吹吹葛带永言孝思发我潜嘅
　　陈处士畵像赞
　　心慤而性淳服礼而蹈仁惠周乎里闬名越乎等伦若是者不可尽以畵也嫮貌而颀身质清而气神其言也谆谆其动也訚訚若是者又非畵之所能尽也然则补其所未足载其所不传者岂不在乎斯文噫山间松下琴俦鹤邻兹人者其今之所谓处士而古之所谓逸民者欤
　　纪梦【为空同将易号作】
　　夏日午睡梦一青衣小鬟叩轩泣曰妾空同山之灵也主君新宠移于大阳无罪而弃妾请子一言归之若何予告之曰乆处而恶生人之情也离骚而抱贞女之经也尔不见夫素平者乎屏之二十年一日归焉夫谁为之媒也尔毋泣行召尔矣青衣既去鹦鹉呼婢于窓外曰将食来将食来遂窹而起















　　华泉集巻十四
