　　钦定四库全书　　　　　集部六
　　荆川集　　　　　　　　别集类五【明】
　　提要
　　【臣】等谨案荆川集十二巻明唐顺之撰顺之有广右战功録已着録顺之学问渊源留心经济自天文地理乐律兵法以至勾股壬竒之术无不精研深欲以功名见于世虽晩年再出当御倭之任不能大有所树立其究也仍以文章传然考索既深议论具有根柢终非井田封建之游谈其文章法度具见文编一书所録上自秦汉以来而大抵从唐宋门庭沿溯以入故于秦汉之文不似李梦阳之割剥字句描摹面貌于唐宋之文亦不似茅坤之比拟间架掉弄机锋在有明中叶屹然为一大宗至其末年遁而讲学文格稍变集中如与王慎中书云近来将四十年前伎俩头头放舍四十年前见解种种抹杀始得见些影子云云则薰蒸语録与之俱化分别观之可矣其集为无锡安如石所编王慎中为之序盖二人早年论文不合及其老也客气渐尽乃互相倾挹云乾隆四十四年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　荆川集原序
　　吴之有文学旧矣诸樊为国断髪之治未变盖方甚陋而公子札已能尽通易诗书礼乐六艺之文以观于中国则名卿硕士有愧于其所知悦其説之博雅而慕之如不及孔子教于洙泗来四方之学者则言偃逾江蹈淮而徃游焉卒以文学列于大贤之科南方之精华为之尽发而孔氏之道资其言之有文以行于逺至于今为烈盖其盛如此画长江大湖以为国方地千余里林麓川泽之美殆不可数而光英冲粹之所渐涵磅礴于其间二人而已虽其甚盛而亦岂非难哉吾于二人读其书观其言尚而友之而庶几知其人于今所见而及与之为友又得一人焉毘陵唐应徳也君于学盖所谓得其精华于其言可谓有文而必行于逺者也其文具在学者苟读焉而思思焉而有以得之则知其心之所通于季札孰为浅深言之所成于子游孰为先后有不可得而辨者矣君仕为翰林编修复为太子司谏皆以守道直已之志弃去不啻蓰有吴公子轻千乗之国之节其文之以礼乐得言氏之传而亷隅操行必谨于一介之取予刚果自断不可以威武利禄诱屈也尤足以辟夫媮懦惮事无亷耻而嗜饮食之诮上下二千有余嵗之间吾谓吴有文学三人焉不为过也季札之生其国虽尚陋然先君端委之遗教犹存而子防得仲尼为之依归其成此非难也唐君独起于千载之后追二人者而与之并岂不为尤难哉君行年四十其学将进而不止其为文将日益富而且精予之所见如此已可传也无锡安君如石子介慕君之学得其所为诗文彚而刻之以与同好者共安君之趣尚如此岂凡人之所及哉晋江遵岩居士王慎中道思甫序




　　钦定四库全书
　　荆川集卷一
　　明　唐顺之　撰
　　策
　　廷试策一道
　　臣对臣闻保民所以格天也正百官所以保民也振纪纲所以正百官也何则君者代天理物者也百官者行君之令而致之民以共亮天工者也百官弗正则下有倒悬之危而莫为之恤上有子惠之仁而莫为之施而欲民之安也不可得矣纪纲弗振则憸邪者或以矫饰取容循良者或以朴鲁见黜任者不必贤贤者不必任而欲百官之正也不可得矣故曰君得臣而万化行言安民在乎能官人也曰正朝廷以正百官言官人在乎振纪纲也立法以任人任人以安民则人心和而天地之和亦应矣于此见上下交修之责焉见天人合一之理焉葢自古帝王敬天勤民以致天下之治者其要端在乎此而不可易也我皇帝陛下上畏天变下究民隐临轩一诏于知人安民二者拳拳焉臣知陛下此心即殷汤桑林自责之心也即髙皇帝仲夏不雨席藁露坐之心也臣虽至愚其于官吏贤不肖与夫民生利病之原则草茅之下尝有感于中久矣况当清问之勤敢不悉心以对乎臣谨稽之洪范征之春秋大抵政善民安则嘉祥生政荒民困则灾沴作天降灾祥在德吉凶不僣在人陛下敬一以昭事中和以立极宜乎休征至而六沴消矣而顾有不可以常理测者葢虽天心仁爱欲以助陛下宵旰之忧而隆嘉靖之治意者民之危苦无聊所以感伤和气者亦容有之乎陛下蠲租以阜民财赈贷以周民急恤刑以苏民命天下之至仁也其为安民计者至矣亲贤去奸以别取舍行久任之法以图治效天下之至明也其为官人计者至矣而民未必皆安官未必皆得其人者意者贤否倒置授任失宜劝惩未着如圣策所虑者亦容有之乎则夫振纪纲以正百官以安万民信不容缓也臣观知人安民之谟始自虞廷发之臯陶之告舜曰在知人在安民禹曰知人则哲能官人安民则惠黎民懐之分之以三德三德皆以广知人之防也详之以惇典庸礼皆以广安民之防也要之官得其人则善政行而天下防其福官匪其人则横政行而天下受其害约而言之非二致也哲也者成其惠者也知人非哲弗能知人而至于能官人则非纪纲之振亦弗能也纪纲也者济其哲者也虽哲如尧舜而三载考绩三考黜陟幽明内则九官十六相以为岳牧之倡外则四岳十二牧以任总领之责规为精密斯哲有所寄而其为哲也大矣哲大而惠斯大矣仁急亲贤知急先务此之谓也勲格上下治底平成由此其致也是故陛下欲弭灾沴则莫若安民矣欲安民则莫若正百官矣欲正百官则莫若振纪纲矣纪纲之所以振者臣虽不能悉举请得以其槩言之其一曰精监司以察守令臣按永乐中太宗皇帝谕蹇义陈瑛等曰为国牧民莫切于守令吏部选授皆出仓卒未能悉其才行必察所行乃见贤否其令巡按御史及按察司凡府州县官到任半岁之上者悉察其能否防贪之实以闻臣愿陛下光昭大训精择监司或得于羣臣之公举或得于睿鉴之独照必其风采素着秉节刚烈者而后任之其既也果能激浊扬清不畏强御者量加旌奬其狥私容奸及蔽贤不举者量行黜责不但以得官吏之贤否而因以为监司之殿最监司惮宪典之严孰敢不竭力于旬宣官吏恃监司之公孰敢不劳心于抚字监司贤而守令亦贤矣其二曰清铨法以彰黜陟臣按成化中大学士邱濬议曰朝制三年天下官吏赍册来朝六部都察院查其行事未完报者劾奏之以行黜陟后因选调积滞设法疏通之辄凭巡按考语不复稽其实迹録其罪状立为贪暴不谨等名以黜退之殊非祖宗初意况贪者未必暴暴者未必贪素行不谨不知何所指名何以厌服其心哉臣愿陛下修复旧典申戒铨司核功过勿循毁誉量才能以责名实曰贪暴必指其为贪暴者何如曰不谨必指其为不谨者何如则人不得饰名以求功而亦不得巧文以避罪矣其三曰信赏罚以激人心臣闻之有官而无赏罚是无官也有赏罸而不足以奔走天下是无赏罸也今也循资而擢之累劳而进之人将曰我资我劳固宜然也富贵爵禄皆若其身之所自致而效报之心薄矣奸吏浚财大刻于民而恒幸其不败露也不幸而败露也则止以罢免而幸其不及于戮辱也则徼幸之心滋而莫知惩创矣臣愿陛下离照旁通干刚独断政绩显著虽待以不次之位而不嫌于躐等贪污有状虽加以五刑之诛而不嫌于伤恩或玺书劝励如汉家故事以收其全功或戴罪供职如大诰中所以处置朝臣者以责其后效用不测之刑用不测之赏以奔走天下而后可也其四曰信命令以敷实惠书曰慎乃出令令出惟行易曰涣汗其大号臣窃谓陛下有防民之美意而有司奉行者之未至也陛下尝下诏曰蠲租矣赈贷矣防刑矣然有司之于民也则征催之苦极矣民之毙于饥毙于刑者过半矣上德隐而靡宣下情迫而莫救凡以此也臣愿陛下严慢令之戒重沮格之罪限某日至某所于某日蠲租于某日赈贷慢违者必坐以罪而不少姑息焉则庶乎不为虚文而民皆霑实惠也此四者皆以振纪纲而尽官人之道以为安民之本者也若夫除盗贼御外侮固亦安民者之所当务臣以为其要亦在于得人而已夫民之为盗贼者岂其本心哉迫于不得己或陷于不知耳故曰丰世无盗者足也治世无盗者化也陛下得良吏如龚遂如虞诩者而任之威信所孚则足以折其气仁恩所被则足以结其心劝相有方则足以安其业盗贼不期息而自息矣天子有道守在四裔今之诸裔乘间窃发侵扰我边陲防刘我民人信可患也臣则谓所患者不在诸边而在我边方之无将耳葢今之所谓将者取诸世胄取诸武举非不可得人也惟防绮之习或未熟于经略弓马记诵之材或未足于竒正之变也臣请陛下行苏洵之説令大臣各举所知勇而有谋可以出入险阻者然后尝之以治兵寄之以边障养其望专其任而良将可得矣将良则士练而边备饬矣至于财充而食足此亦百官有司之事耳百官得其人则经理有道储畜有方而邦之财可充敛散得宜补助以时而民之食可足要不足以烦陛下也以此言之纪纲克振百官之所以正者此也民之所以安者此也天心之所助顺而反灾为祥者亦此也抑臣犹有献焉中庸曰为政在人取人以身则人固立政之本而身尤取人之本也朱熹曰纪纲不能以自立必人主之心公平正大无偏党反侧之私然后纪纲有所系而立则心者尤立纪纲之本也臣伏读陛下敬一之箴则于尧舜禹汤文武之心法而为知人安民之要机者固自有在矣惟陛下始终此心弗以隐显异其功弗以久暂易其守弗以宴安荒其志必讲学以涵养此心必亲近君子以维持此心由是心纯而贤才辅已正而物自正将不待于庆赏黜陟之及其身而风声气习之所加众正遂彚征之愿羣邪沮窥睨之心亦其势之必至者矣故以之知人则其知如神者也以之安民则其仁如天者也以之除盗贼则如舜之德在上而寇贼奸宄者自消也以之御外侮则所谓无怠无荒四夷来王明王慎德四夷咸賔而御敌之上策在乎此也即董仲舒所谓正心以正朝廷正朝廷以正百官正百官以正万民逺近一于正而罔有邪气干其间者也即公孙所谓心和则气和气和则形和而天地之和应者也即刘向所谓众贤和于朝万物和于野而和气致祥者也由是而三光全寒暑时天地位万物育天不爱其道地不爱其寳诸福之物毕致而王道终矣则夫知人安民以臻盛治又在陛下此心转移间耳臣不胜拳拳忠爱之至幸陛下垂听焉臣谨对
　　故礼部左侍郎薛瑄从祀奏议
　　陛下懋建皇极身作君师惠然留意理学之臣博采于庶官之论欲以定祀典而彰潜德甚盛心也夫瑄之为人诸臣论之详矣臣可无説也臣请折衷之祀典以答明诏可乎臣闻圣人之道有宗传有羽翼葢孔门身通六艺者七十人其德行称者才四人而夫子独许回庶几其三人又不与也一贯语之参赐而性与天道赐又自以为不可得闻则其精微之际心授心受毫厘不差者固亦难矣所谓宗传者也然文学政事言语亦得与德行分科而居而皆不失为圣人之一体至于门人之辨之勇之艺圣人亦自让以为贤于我也且曰自吾得某也而恶声不入于耳自吾得某也而门人加亲是圣人与人之周也所谓羽翼者也此孔门人物之衡也亦后世论孔门从祀者之衡也如使必其宗传而后可以从于祀也则顔曽思孟而下及于濓洛四三钜儒而足矣虽七十子亦有在所略者矣而况于经师之口传与王韩辈之疵而未醇者乎然且羣然而俎豆焉则羽翼之故也故曰与其过而废之宁过而存之至如瑄者以复性为究竟以持敬凝静为工夫非圣人之道不以志而学非濓洛闗闽之説不以尊而信虽其于所谓精微之际未知其何如也而歴其平生其背于圣人者亦少矣谓其为圣门之羽翼也复何疑乎此瑄之可附于祀典者一也臣闻众心安定而成俗俗必有尚众志鼓舞而成尚尚必有倡倡之者始之也祭之为言报也以报本而反其始也我朝理学彬彬乎盛矣然自瑄以前儒者犹汩于辞章事功之习而未有能卓然于道德性命之归者也而瑄实倡之矣自瑄以后其有如瑄者继踵而出乎未可知也其有能直接孔氏之心传者出乎未可知也而瑄实倡之矣是则瑄其我朝理学之一辟也比之濓洛倡道于宋虽其所自得或有深浅而功则并之此瑄之可附于祀典者二也臣闻之记曰凡释奠者必有合也有国故则否解之者曰国故云者若虞则防伯夷周则周公鲁则孔子也此代各自释奠于其代之人之证也而国又自释奠于其国之人之证也又曰春官释奠于其先师解之者曰若汉髙堂生制氏毛公伏生也此汉代释奠于汉之人之证也故防伯夷周公孔子虽不能接世而生而髙堂生制氏毛公伏生固亦非旷世之所希有然而与于释奠者代有其人则自建学以来皆然未有空一代而絶无其人也明兴且二百年弦歌之化畅乎逺近竖子皆知诵法孔氏而壁宫之侧至今无一人得俎豆其间者非所以鼓士气而彰圣朝棫朴之盛也元之世且推其臣许衡而从祀焉我明乃无一人之几于衡者其不然矣由此言之苟为圣人之徒者犹宜援而进之而况如瑄之真可以羽翼圣门者乎如是而曰我国之故也而祀焉以比于汉髙堂生制氏毛公伏生许衡其亦可以无愧矣乎况今之所谓祀者乃其偃然于累代羣儒之后而非如记所谓特祀以为先师者也奚不可哉此瑄之可附于祀典者三也臣闻周礼大司乐曰凡有德者有道者使教焉没则以为乐祖祭于瞽宗瞽宗者殷学也此学宫祀其能为师者之证也其衅器舍菜而神之者乃其摄斋鼓箧而师之者也瑄尝督学于齐鲁而诸生翕然尊之曰吾薛夫子也故其时师道之尊而庠序之饬始自齐鲁而风于天下葢在胜国时许衡实为祭酒胜国时之能尊师道而作人材者莫如衡而我朝之能尊师道而作人材者莫如瑄其亦近乎乐祖瞽宗之义否耶此瑄之可附于祀典者四也然或者谓瑄于六经少所著述宜不得与从祀臣窃以为不然夫圣人所为作经者何也以摹写此心而已儒者求诸心而有得也是真能发挥六经者也且自古儒者説经之多莫如马融其体认本心絶不肯为六经注脚者莫如陆九渊陛下尝进九渊而黜融则圣明昭鉴固有取于躬行妙悟之实而不徒以闻见讲解为功矣况瑄所着读书録且十余万言固濂洛闗闽之绪而六经之防也其为著述则亦已繁此瑄之无碍于祀典者也然宋儒之贤若尹焞罗从彦李侗黄干皆不得与今瑄所得未知其与数子何如乃得与或者亦有是説臣又以为不然夫瑄之所得诚未知其与数子何如也然自濂洛倡道之后羣儒连茹而出耳目薰染亲相授受故其兴起为易而瑄独崛起絶学之后故其树立为难其连茹而出也不得不择其尤者而祀之其崛起也不得不援而进之譬如繁星丽空非五纬不能耀芒而晨星相望则维参与昴嘒然而见微显阐幽之义也安得牵彼以例此乎此又瑄之无碍于祀典者也故臣以为宜如御史臣瞻臣得仁所疏臣愚昧死谨言







　　荆川集巻一
　　钦定四库全书
　　荆川集巻二
　　明　唐顺之　撰
　　诗
　　游西山碧云寺作得悦字【此下系翰林时作】
　　端居滞文翰久与赏心阕出沐乘休豫寻幽展懽悦涉涧俯潺湲攀峦面嵲邈哉神臯奥居然灵境别夷峻疏深池塞坎搆崇棁浴室荡阳泉冰井防隂穴跻险惕瞑逃迥欣超轶密林嬉猿狝逺峰挂虹霓宵看朝旭升昼见昏星列蔀丰光乍熹崖悬曜先晣景防万象昭迹暌百虑絶岩栖庶可希从兹谢尘辙
　　庆夀寺斋宿
　　独坐花宫月疎钟报晓晴地超三象外人觉万縁清茹素分僧饭观空入化城真诠今已悟宁畏毒龙惊
　　寓城西寺中杂言五首
　　金马违朝谒云林久卧疴堦寒鸣蟪蝈庭古防藤萝束带知围减观书厌帙多无人来问疾独坐似维摩少年好疎懒遂与性相安经月常忘沐逢人或不冠鼎里金将化囊中玉可餐解言脱屣易岂惮拂衣难缁尘坐自染白社偶相寻俗子惭度名僧即道林三生空有偈五蕴本无心説法何须难忘言悟已深谁言龙藏逺亦在凤城旁塔涌金银界筵开功德场常明瞻慧月利涉借慈航沉痼还能遣斋心奉药王秋来不觉早落叶忽已繁物化毎相代吾生尚何存微材同樗栎僻地当丘园窃慕东方子一官堪避喧
　　同孟中丞游龙泉寺二首
　　山深人不到僊侣暂相从金马联骢马晴峯映雨峰竹屿今栖凤花潭旧伏龙方欣窥妙偈遽拟谢尘踪寳地风尘絶琳宫日月偏雁来还绕塔龙去尚留泉戸里天花落空中梵乐传逺师休禁酒客醉欲逃禅
　　普济寺同孟中丞作
　　宛转云峰合微茫鸟路通闲来竹林下醉卧石房中隂磵泉先冻阳崖蕋尚红攀萝探虎穴憩石俯鲛宫上客思留带山僧不避骢夜深清啸发流响入寒空
　　秋夜
　　卷帷望秋月月皎心亦清牀下寒虫响庭前落叶盈汉隂鲜机械河上多道情一适万事毕栖栖何所营
　　禁中遇雨
　　紫阁肃隂隂重门寒意深忽看百里雾来作九秋霖洒道先清跸霑花度禁林楯郎方夹陛雨立湿衣簪
　　夜霁
　　秋月澄初霁退公方掩闺稍闻金柝动坐望玉绳低巢鸟喧余湿庭花落故畦羇人惊变灯下理寒绨
　　十五夜旅懐
　　暂辍明光草言从洛下逰尘沙两河夕风雨二陵秋镜有潘郎鬓囊无季子裘更堪三五夜独自下西楼
　　望太河
　　北望太行山嵚岑霄汉间倚天开叠障画地作重闗车向羊肠转人从鸟道还一为苦寒曲泪下摧心顔
　　山行即事
　　息马依丛薄褰裳涉浅沙桃源无俗辙云谷有人家冻壑含朝雨晴峰聚晩霞相期白社里共听演三车
　　泛黄河
　　曽闻星宿海上与月波连西走昆仑坼东流碣石湮鱼疑入舟跃马似负图传今日临秋水望洋私自怜
　　息中山亭子【相传昔人醉千日酒之地】
　　日日尘沙里深愁行路难孤亭自超旷过客暂盘桓霜重飘梧叶云轻度石栏不能千日醉幸托一枝安雨霁约孟有涯中丞游山孟先出郭追之不及
　　碧宇隂霏敛青林晓霁分山中期共赏野外复离羣即拟追飞葢犹疑隔片云行行思无限寒叶落缤纷
　　送焦提学往贵州
　　书生非法吏犹跨五花骢山猺迎汉使海国被王风俎豆夷酋识侏离译语通尔乡有名宦好去学文翁
　　送李推官赴髙州
　　天子念南陲君才况抱竒祗将经饰律不以吏为师贾客多逾海居人半杂夷虽言持汉法谣俗自须知
　　送蒋藩幕赴闽中
　　结束千金劒辛勤万里游诸侯门下客才子幕中筹风岛鲸波涌寒城蜃气收自公多暇日望海几登楼
　　休沐家居简陈约之
　　祗役趋东观校讐良以疲偶乘青简暇复与白云期任性形骸豁忘机鸟雀知求羊何不至三径坐相思
　　送王生归蜀
　　明经多不贱嗟子倦游归只解攀鳞易何言献璧非路难装欲尽客久鬓将稀狗监谁相荐成都一布衣
　　送何学官往金坛
　　近来称艺苑大率数江南作师君不忝问俗我能谙家擅灵蛇寳人驰白马谈彬彬诸士子莫是出于蓝
　　送陈学官往福宁州
　　陈生才亦竒年少举宏词自信五经笥堪为一巻师衣冠闽俗变文字海人知莫即伤淹滞三鳣更不欺
　　送莫子良擢举东归
　　汉庭方贵少羡尔早翻飞始应公车召旋闻驷马归冲星看剑气逼岁换貂衣想到还家日闺中为下机
　　答陈编修约之柏乡见寄
　　莵苑俱将命期独未归忽传千里札坐使寸心违鬒髪行来变丹枫别后稀时时通逺梦恍是蓟门非
　　送蒋尉赴金华
　　分野应星躔金华婺女边微官君勿叹福地古来传洞有成羊石山多酿酒泉即令不好饮犹得学神僊
　　送程翰林松溪谪居朝阳四首
　　窈窕玉堂仙漂零瘴海边烟花违北署鸿雁隔南天水暗疑藏鳄峰髙欲跕鸢应闻前席召谁道去经年天连穷髪国地近卜鸡乡禁阙心偏绕闗河望转长翻飞看凤隐消歇怨兰芳此路饶荆棘思君欲断肠潮阳何所似云水日氤氲白昼鲛珠落青天蜃阁分山魈迎客斾海若识人文潇洒韩祠竹清风今到君南溟君泛棹北地我驱车忽作分飞鸟深惭比目鱼啼猿三下泪明月两离居岭外梅花发逢人早寄书送孔上公助祭太学归阙里时赐衮衣一袭
　　国喜嘉賔至人攀上客行来归周室礼去入鲁王城新衮山龙炫余堂金石鸣圣朝稽古意待尔示诸生春夕皇甫膳部见过索观鄙作留夜坐
　　蓬扉春色徧柏叶夜筵开愧乏凌云赋徒烦结驷来疎钟出长乐明月照章台痛饮须投辖何言兴尽囘
　　挽张舍人二首【阁老罗峯之子】
　　少小侍中郎人称张辟彊方随鸡树息忽是凤毛亡劎歇云间气珠沉掌上光一经何所托重为相君伤象贤超世胄服礼并文儒共羡昻霄鹤翻悲过隙驹藏舟人事尽赐履帝恩孤太息张公子衰荣遂尔殊
　　汲县谒比干墓
　　下马登丘垅藂林曲隧通碑因元魏树地是有周封酒散荒池上人行秀麦中故宫无可问徒此对松风
　　中岳
　　巫闾控北户防岭奠西隅兹地隂阳合中天洞壑孤黄枢标正位紫气防真图近接浮丘宅深藏轩后符疏峰连太乙列馆象清都圜宫犹汉筑驰道尚秦除肃肃泥书秘森森羽葢趋僊游微见迹帝幸暗闻呼露洗千龄栢霜封九节蒲星榆临砌发月荚应时敷将访三山记犹迷七圣途今朝陪广乐直拟到方壶
　　游嵩山少林寺
　　浄域龙岩上香台鹫岭边山由巨灵辟教以法王传二室围兰若三花接梵筵土中元此地槛外即诸天复岫低衡岱回轩写涧瀍云衣披杂树虹影度飞泉缀牖皆青壁縁堤尽白莲神猿叅讲幕驯鸽绕炉烟慧月秋逾彻泥珠夕更鲜谷将钟迸响潭共镜争圆万劫终成幻三生并是縁愿假金箆力一为照迷川
　　冬至南郊
　　明王敦大报泰畤礼神君位以南离正宵从甲子分月临太乙馆星动羽林军除道疑登岱鸣箫异度汾声容六变合海岳百灵纷封检微题字屏帷悉画云神光人共见天语帝亲闻盛迹谁能赋多惭扈从羣
　　奉天殿庆成侍宴
　　飨帝在仁人郊雍景命新方看受厘日即是赐酺辰警跸喧黄道衣冠集紫宸宰夫称燕主蕃国备王賔鹓鹭千班序鱼龙百伎陈钧天初听乐玉食共分珍礼厚过三爵恩均洽四邻小臣叨醉饱拜舞祝千春
　　朝谒长陵
　　赫赫我文皇恢恢庙筭长定鼎凭天险因山作地藏三泉疏鴈海万壑转龙荒云结苍梧色峰成金粟冈寝园驯象守松柏孝乌翔清跸传虚谷灵旗隐洞房遗弓仙驭逺上食繐帷张臣生良已晩幸此拜冠裳
　　奉命分祀孔庙作
　　后圣礼先师斯文今在兹将陈百官富讵止一牢祠入室瞻遗器圜桥展盛仪乐堪三月听奠想两楹时执鬯元公肃捧璋髦士宜鄙儒叨小相端甫奉前规
　　观州中进贺长至表笺恭述时寓信阳
　　子月开周正朝宗协禹方诸神将受纪四海共迎祥望日扳仙仗呼嵩绕御床天威临下国星使入明光彤管书云物黄钟献乐章欣逢阳道复愿祝帝图昌
　　登孙登啸台【即阮籍闻登啸处】
　　晋时肥遁士长啸此山隂自逺龙蛇迹能为鸾凤音清浄同河上沉冥异竹林坐超惟黙理妙契守雌心逸驾应难返荒台尚可临俯看恒卫水遥见太行岑砌冷疏花发扉扄落叶深宁知千载后更有阮生寻
　　铜雀台二首
　　玉盌从兹閟铜台空自寒分香留故爱同辇罢新懽急管销魂易轻丝续命难何因作云雨彷佛梦中看漠漠龙髯逺飘飘繐帐空自怜妾薄命不得奉君终望幸非前日栖灵是旧宫翠襦霑薤露锦瑟入松风鸾镜时犹照蛾眉岁不同谁能更歌舞心折望陵中
　　嵩阳宫柏【乃汉武帝所封将军柏】
　　嘉树植崆峒年长势更雄已无秦帝幸尚有汉皇封榦比孤生竹根犹半死桐灵泉玉女灌甘雨岳神通叶密莺难度枝樛葛易防垂隂九华帐弄影五云宫色掩重岩翠声含众窍风賔来虬葢偃仙去鹤巢空非因不材夀春秋自无穷
　　咏天坛梅花
　　名卉来南土竒葩曜上方花迟疑避雪叶早为迎阳灵液滋榦仙云拂素裳无言恒敛笑不谢暗飘香夕伴芝房月朝承莵苑霜飞窥玉女镜舞扑羽人觞拟结千年实先呈五出妆帝羹如可和持此奉明光
　　咏蛱蝶花
　　蜀地罗裁就【蜀有蛱蝶罗】漆园梦始通何言金翅色翻在碧林中未辨逍遥影争矜防缀工采香蜂趂侣啄蕋鸟衔虫易湿縁多粉难飞讵少风美人笑来扑误使损芳藂
　　皇陵行
　　皇陵郁郁标淮甸泗上诸峰尽相面衣冠月出鬼前驱剑玺昼扄人不见铜井沉沉碧砌寒防霞隐映红防干碧砌红兰松柏里迢遥复道中天起石马隂嘶万岁【山名】云灵风暗卷长淮水深山大泽两缠绵白虎朱雀纷后先日精月华相回旋元气氤氲几百年忆昔元朝赤县裂争雄逐鹿俱豪杰一朝此地黄龙飞蝘蜓鲸鲵徒溅血已闻帝王自有真更説南阳多贵人戈矛貔虎三千士砺带河山十八臣江左金陵扶地轴汉家丰沛还汤沐复户蠲租父老欢重门列防园陵肃羽骑千屯防玉鱼鬛封数仞堆金粟御碑突兀表劬劳百里无人敢樵牧流传八叶到神孙孝敬先知重本根伏腊烝尝时不后清明寒食更浇酒貂防中使日焚香豸黼词官夜朝斗【新遣抚臣岁祭】君不见骊山北邙尽蓁芜五陵佳气空糢糊壮哉兹陵从古无天长地久垂鸿图
　　从军行送吕兵曹募兵辽海
　　边军十万入云中烽火照耀甘泉宫战士三春不解甲天王一怒欲临戎追奔尽选流星骑并敌齐分明月弓敌气凭凌恒月汉兵超忽若乘风已闻旧戍黄花口复道新屯细柳中飞沙飒沓迷亭障组练缤纷皆北向赤羽朝征六郡材白茅夜拜五丁将吕郎磊荦似刘生许国从来气不平匣里雄韬藏豹变腰间寳剑作龙鸣勑散万金收猛士身骑匹马出长城鴈行暗结辽西阵鱼贯晴开海上营誓同鲁仲能飞箭岂学终军漫请缨建节行行通大漠檄书马上时能作瀚海连云太白髙燕然雪照旄头落知君意气坐相邀五百神兵集一朝渔阳突骑蛇矛鋭幽并侠客铁骢骄车上磔人常贾勇帐前戏矟屡争标共道千秋王气壮直教一战塞尘消归来奏凯献天子功名絶胜汉班超
　　送朱建阳
　　故人三十北上书行到蓟门曽弃繻故人今去蓟门道双绶垂腰一何好道旁桃李烂春晴可怜仙令看花行殷勤斗酒与君别落花片片如飞雪昨岁春花满蓟门垂杨陌上始逢君偶然倾葢输情素交欢毎防披云雾春来春去能几时聚散匆匆各自知把袂追攀情未已为问闽中几千里武夷之山天下竒翠壁丹崖共蔽亏可但王乔多道气应传潘岳有新诗
　　送陈贡士刺上思州
　　陈生磊磊众所羡十年不遇常弹劎本期谈笑取公卿岂意逡巡向州县忆从少小负才华飘飖逸思凌防霞谢眺诗篇差可拟子云笔札焉足夸终然献主遭双刖安事读书盈五车朅来奔走长安陌人世纷纷笑落魄髙歌白日无谁知用尽黄金徒自惜富贵浮云不可求且复低眉从薄逰南望桂林云气深瘴雨蛮烟多毒淫不辞炎海千里路试取冰壶一片心
　　荥阳行
　　荥阳军垒髙嵯峨楚汉之战何其多已向厫仓夺刍粟还令鸿水割山河大小一百一十战组练峥嵘如闪电存亡呼吸那可知主客纵横忽然变英姿烈烈纪将军志不可夺身可焚城西夜半赤帝走独载黄屋开东门汉家社稷萧曹力杀身卫主谁能识君不见丹书白马勒元功吹箫屠狗俱开国
　　金台行
　　君不见七雄割据势相均得士者富失士贫燕昭信义明日月不惜千金买骏骨郭卿谈笑吐深谋海内贤豪竞驰突就中乐生尤絶竒按劎魏朝人岂知一朝遇主同心腹亲屈君王为推毂指麾燕兵百余万蹴踏齐城七十六于今六合无并吞寂寞古台空复存少年未上麒麟阁且学陆沉金马门
　　结客少年场行
　　长安少年胆气粗生来耻作辕下驹买交不惜千金产使气能七尺躯探丸夜入平陵郭走狗时过渭水隅朱门倾葢争言晩白首同心不愿余侠士由来重然诺一言妻子堪相托鲁国朱家不学儒洛阳剧孟偏能博别有侯王势絶伦甍甍甲第接天闉萧朱自倚金貂贵班许元称肺腑亲青牛翠幰朝朝合锦瑟朱弦夜夜陈门下俱为惊座客堂中皆是报恩人当时顾盻生光彩自矜意气长无改何言荣耀有沉销云散星分在一朝旧客谁过窦车骑新知尽入霍嫖姚始知富贵多亲故始知贫贱常辛苦他年北阙竞弹冠今日南山空射虎积薪前后递相逾一死一生交态殊独有子云甘寂寞闭门自草太书
　　歌风台
　　我来拟上歌风台岂意台空只平地琉璃古井亦崩塌断碑无字苔藓蘙当年此地説豪华富贵归乡多意气枌榆社里列黄麾泗水亭前张赤帜里中父老竞来窥昔日刘郎今作帝共谈畴昔帝一噱季固大言少成事椎牛张宴里闬空进钱今日几万计坐中只带竹皮冠众里长呼武负字酒酣撃节帝起舞乐极歌残更流涕游子谁不悲故乡万岁吾魂犹乐沛赐名此朕汤沐邑世世田畴免租税风起云飞又一时往事萧条复谁记樵人不识斩蛇薮行客还归贳酒市台下黄河尽日流瞬息人间几兴废
　　同院寮观阁中芍药作
　　西掖衡连翡翠城笼烟袅雾百花明祗谓紫薇初吐蕚忽言红药已敷英红药葳蕤盛艶阳万年春色在文昌宁同邺下芙蓉苑讵比洛阳桃李场裁成异瓣千般锦结就同心一様黄金阁披时浑是画绮楼临处并凝妆濯枝故向凤池上裛露偏依仙掌傍仙掌嶙峋对凤池词郎侍直鹭鸳齐玲珑玉佩花间映飖拽罗衫叶下述花间叶下情无极含笑含娇似相识羞将鸡舌鬭馨香欲取防冠并顔色翠幕分看态转新朱防斜倚不胜春未采孤根助灵液聊持芳蕋赠佳人
　　南苑
　　秦园卢橘标炎节汉苑蘘荷驻羽旂云气自依雕辇集星辰故绕画梁飞林行草木皆成队水戏鱼龙各合围更取薫风调曲奏已看旸谷借光辉
　　午日庭宴
　　南薫应律转朱旗火帝乘离锦席披榴吐千花承羽葢蓂开五叶拂瑶墀冰盘错出仙人掌金缕遥分织女丝复道龙舟方竞渡衔恩共许向昆池
　　游龙门
　　龙门嶪嶻拂云回鲸浪漰奔动地来一片飞泉千仞落百重叠巘五丁开水同瀍涧萦天色山接崤函鎻帝台胜槩依稀似禹穴好竒徒愧马迁才
　　龙泉寺对雨
　　西山爽气朝来歇倐忽隂满四陲云里楼台翻借色雨中花树更多姿飞虹弄影揺丹嶂瀑水分流射緑池坐觉禅宫倍幽寂凭栏把酒正相宜
　　永年公馆夜宿
　　栖迟异域南冠客嘹唳长风北鴈声静院无朋休对酒髙楼有女独鸣筝霞光晓伴银河落露气宵含玉树清古往今来成怅望丛台孤月向人明
　　龙泉寺懐顾南田使君顾以公事不至复惠酒助看山之兴
　　琳宫窈窕碧峰隈歴尽巉岩更上台不见踏花骢焉至虚看送酒白衣来山中泉石谁相赏天末烟云望屡囘闻道使君能爱客习池还拟接仙杯
　　咏崔后渠书屋
　　碧山学士隐墙东丛菊萧萧巻幔中开迳自须同蒋诩著书元不愧杨雄分畦粳稻清溪注对户峰峦翠霭通未许栖迟三亩宅还应宻勿五云宫
　　题张学士仰宸楼楼藏赐书
　　瀛洲别馆切清虚诏赐绨缃出石渠秘典自惊坟索上祥光遥映壁奎余檐前鸟下疑翻字草际萤来为照书借问邺侯三万巻何如今日沐恩殊
　　题张学士阳峰巻
　　阳山秀色满南州薜荔丛生楚客游三峡猿声偏入夜千岩枫叶早知秋僊人结宅云烟近太史藏书洞壑幽便欲焚鱼应未得共言明主待谟谋
　　送张学士归蜀省亲
　　曵履暂违金马署承欢遥入锦官城欲从狄相云间望却向王阳道上行旌转层峰朝雨色舟回极浦夜猿声到家已是初冬候闻道林中笋又生
　　潞河别林汝雨提学浙江
　　君去防稽何日到诸生湖上待花骢定因立雪知游酢不独传经似马融行载图书邀海月坐移帆舸信江风剡溪见説好山水苦欲相从奈转蓬
　　送黄叅政赴陜右
　　黄子风流世絶伦翩翩江海谪仙人紫薇开府劳分陜白马乘春逺入秦三辅烟花迎使节五陵豪杰望行尘丈夫得意应如此谁笑蹉跎白髪新
　　送项膳部迁之南行兼呈刘祠部
　　春流弥弥碧波深送逺其如南浦心魏阙几年叨结绶江臯千里惜分襟君行白下贪云卧予滞金门笑陆沉郎署故交如问讯迩来惟有越人吟
　　送高行人使琉球
　　天王玉册颁三殿汉使星槎下百蛮鬼国至今通象贡楼船何处度龙闗海迷南北惟凭日云起蓬壶忽见山壮志不愁经岁去安流应是计程还
　　送王侍读赴南都
　　玉堂学士赋南征跃马鸣驺出上京奉诏明光新佩印校书天禄早知名石头城下春流满白鹭洲边芳草生此去周南异留滞看君到处即蓬瀛
　　送樊大夫防朝长至
　　中宵缇室吹葭管候晓堂驾铁骖天子迎阳疏玉户羣方献夀拜金函预占黄道卿云见渐觉朱城淑气含拟欲从君观盛典使星犹自滞周南
　　送周云卿之任通山
　　湖南此去意何如緑浦清枫万里余地僻且看衡岳雁官贫岂食武昌鱼千家凿井分江水几处开田傍石渠由来抚字惟良牧天子他年有赐书
　　寄周中丞备御闗口
　　牙旗髙建白羊东鼓角殷殷瀚海空雪后锦裘行塞外月明清啸满楼中幕南五部思归义蓟北诸军尽立功燕颔书生人共羡一朝投笔去平戎
　　送施贡士子羽南行
　　何用相逢歌莫疑感君落魄不胜悲长鸣自许骅骝并髙志宁求燕雀知己道羣公能倒屣也应天子幸同时金陵楼阁秋云里肃肃遥瞻鸿渐仪
　　送人上陵作
　　玉园霜露向秋澄节序初临祀事兴恭将圭璧朝羣帝遥奉馨香荐五陵祠坛渺渺神光下路寝荧荧燎火升宣室于今敦孝感还归早慰圣情凝
　　览任少海吏部庆都留题怅然懐人因次其韵
　　帝京冠葢同游日曽忝声名李杜齐碧树不堪思逺道防毫何意覩新题书传劎阁鸿犹阻月满燕闗鹊未栖尊酒论文那更得暮云回首雪峰西
　　赠袁御医芳洲
　　家本东南海上村翻因避世向金门熊经自信窥真诀鸿寳还将献至尊鸣佩偶随供奉侣下帘长对道家言山人不厌少生事种橘年来满故园
　　张相公夀诗
　　帷中运防九州清共説留侯在汉京赐第近连平乐观入朝新给羽林兵儒生东阁承顔色酋长西蕃识姓名却望上台多气象年年长傍紫宸明
　　赵州懐古
　　千秋覇业消沉尽风俗犹传赵武灵市上美人挥锦瑟场中侠客舞青萍雁门北去通沙碛鸟道西来入井陉欲向平原访公子萧萧賔馆户长扄
　　吕翁祠堂【世所传邯郸梦者也】
　　吕翁祠堂漳水曲髙秋爽气何氤氲松间隐隐鸣仙乐檐际时时驻彩云浮生一梦谁能度羽客千年不可羣未须白首牵朱绂欲向丹丘访赤文
　　题刘蕡祠
　　岁暮江山摇落时客来下马入荒祠独伤往事堪流涕欲问遗墟不可知璧玉无因终易弃龙鳞有逆竟难披今日登科还我辈对君顔厚更何辞
　　朱仙镇观岳将军庙
　　丹书画壁闪旌旂想像勤王转战时黄屋未归南狩驾金牌已罢北征师平芜漠漠前朝隔旷野隂隂暮鸟悲惟有西湖原上树春来犹发向南枝
　　和陈编修约之禁中雪诗二首
　　建章今旦满清辉朔雪缤纷应候飞忽飘九陌从风散渐积千门待日晞素影偏摇宫女扇轻花欲上侍中衣最是相如能献赋霑恩新向莵园归
　　霭霭同云覆帝畿银宫玉宇特相宜飞花遍入披香苑积絮微消太液池三署晓光凝劎佩九门寒色映旌旗亦知圣主挥天藻不羡周家黄竹词
　　咏夹竹桃【海南有桃枝竹故首句云云】
　　桃竹旧传生碧海竹桃今见映朱栏春至分香能共逺秋来花叶不同残疎英灼灼分藂发密蕋菲菲对节攅不信千年将结子错疑竹实待栖鸾
　　和咏雾中榴花
　　仙曹飞雾晓氤氲几树珍花望不分纎萼防茸俱袭锦髙枝撩乱稍披云初疑叶上缁尘染转觉丛中淑气薫为问江头歌綘采何如女裛清芬【江淹石榴賛曰红花綘采】
　　九月晦日钧州公馆见菊
　　天涯已逼三冬候客舍仍开九日花无那繁霜经雨歇独看疎蕋向风斜飡英实有骚人兴送酒虚疑陶令家想像故园摇落尽倍令游子惜年华
　　村居二首【此下系前家居时作】
　　偶然灌园兴不是学于陵醉卧松间月行攀岩下藤睢于窃自愧捭阖又无能惟应白社里谈笑共髙僧山人颇好事蓬户掩还开四野緑禾满三秋白雁来授衣裁短褐饮蜡献新醅即此堪投老栖栖竟何哉
　　村夜
　　纎月生西浦流光照北林羣喧一以息百籁相与吟始悟丘园里能生清浄心悠悠何所叹独坐抚瑶琴
　　同皇甫子循游横山二首
　　曲磴行来尽松隂转寂寥不知茅屋近却望石梁遥叶响疑闻雨渠寒未上潮夫君轩冕客此地欲相招常时思独往坐为尘事撄幸接金门客相攀桂树荣峰微片云度谷静众禽鸣何年将结社与子共逃名
　　夜宿王氏庄
　　微月挂孤壁四山何悄然因穿萝径去忽造竹林边丛木深寒气平芜淡野烟徘徊兴复尽还就茅斋眠
　　暮春游阳羡南山四首
　　清谿知几曲惟见白云深一入蘼芜径欣闻樵采吟春莺未停啭夏叶始繁隂乘此纵长啸悠然物外心洞口石纵横流泉复有声柴门何处入鸡犬自相迎灵草知昏晓时禽识雨晴非因罢官久谁得此间行到处暗杉松多言路不通却从青嶂外转入緑园中谷口逢茶女溪边狎钓童勿嫌疎散甚吾亦是愚公花落已成蹊村村緑叶齐一园通蝶戏千嶂隔莺啼涧草多名蕙山人旧姓嵇穷欢犹未返忽是夕阳西
　　同林尹游防真庵
　　言寻仙子宅窈窕傍清溪望气行应近穿云路转迷人闲多戏鹿树老更栖鸡愿得使君姓留将石上题
　　游马迹山宿许道士房有赠二首
　　独住水中央言修不死方开帘见白鸟隔院度清香机息何妨奕神全可却粮偶来分半席遽使世情忘四周环积水信此羽人居鸟下忘机后猿窥捣药余闲寻渔父伴自注道家书笑我劳生甚逍遥尔不如
　　题阎泉川副使庄
　　阎侯贫已甚尚有种田潭岩相映带农圃与周旋刈秫尽供酒卖蔬时得钱躬耕岂不苦所贵无牵纒
　　谢病赠别高防政子业
　　逝将归旧林复此别知音绾鱼惭分薄解劎感交深目送三河使身分十亩吟从兹一相失长叹隔飞沉
　　罢病归访王山人含真
　　一与山翁别年华毎自伤还因解龟后重问养鸡乡萝薜中影铅砂枕上方鸿防常不语何以答云将
　　送王良医往岷府
　　献方曾待诏何事向江干帝侧无人荐王门且自安青枫连逺道白首寄微官莫惜囊中秘淮南欲合丹
　　赠春岩王尹朝京
　　赤县神明宰如君最少年无言似桃李有志笑鹰鹯得暇即开巻长贫不受钱此行人共羡名在御屏前
　　送白尉往湖州
　　君家太湖北作吏太湖南驿路鸡鸣近山城树影含万川疏沃野百室竞春蚕幸此犹吾土微官也自堪
　　送胡主事税荆州
　　南州饶齿革此去岂徒然言征山海赋用助水衡钱井邑千金市江门百丈船锥刀未可筭寛大见君贤
　　丹阳别王道思三首
　　久已废逢迎萧然世外情因君访茅屋相送到江城逺岫雪中緑寒流冰下行可堪此时别独自返柴荆卧病不知久见君三徙官还将鹖冠贱来伴豸衣欢秉烛惊宵曙同衾属夜寒平生学禅寂犹自别离难书生多落魄羡子最逢时绣服官方显青衿职所司铸人称道术倚马见文辞徒抱弹冠意迂疎自可嗤
　　夏日听沈君弹琴诗三首
　　山居足清赏独恨不能琴偶接青谿客因听白雪音寒暄乍翻复丘壑转深沉谁道嵇中散风流更可寻知君技入神一歇一畨新拨处疑非指声中似有人空山鸣落叶暗水跃潜鳞何独吹箫客能生隂谷春忽听使人惊空山迸一声能令草树里齐作秋虫鸣暂与松风逺还同石磵清曲终人欲散纎月照南楹
　　赠宜兴张医二首
　　翛然一逸民山郭往来频乞药从贫士传方自异人草间收伏莵涧畔煮香莼叹息市中客谁知百岁身生长白云岩仙书宿所探千金方不惜百草味俱谙采药行山外藏身住市南独抱文园病逢君试一谈
　　次韵赠陈后冈
　　昔日京华居同君直玉庐蛾眉宁见妬樗散自知疎佩印紫薇署垂纶沧海鱼为农吾已矣作吏子何如
　　九月八日作
　　日日闭门坐今朝复如斯窓中见风雨始知重阳期海燕已辞主黄花未满篱余心久委化何用惜良时
　　送真州蒋生至宜兴亲迎归
　　相门甥馆得才郎文藻翩翩貌复扬十年久着鸣金赋一笑今游射雉场江南江北路非逺几月辞家犹未返他乡芳草自相留今夕佳期未为晩归去春洲涨緑涛满川桃李送兰桡若使长江作天汉应言仙女度星桥
　　送莆田方生自宜兴归应试
　　闻君诵诗满三百十年落魄常自惜书生只是数多竒俗子空嘲尚白那能环堵事穷愁乘兴飘然赋逺游荆溪山水清且美屡月贪欢犹未休荆溪茂宰君妻弟思君不谓君能至山防水曲日追随相对浑忘乡土异君不见荆人刖足售良玉好丑由来随世俗期君此去早扬眉一战能亡三败辱
　　送林宜兴迁官南部
　　移家偶爱山中静地主何烦重相敬吾生耻学茂陵郎如君岂是临卬令谁言陋巷不容车劳君拥葢常造庐谁言簿书日纷纠劳君为我频置酒五月清溪暑气微淹留竹里共忘归乍看朝霞初冐岭忽惊夕露欲沾衣清才自合翻飞早一朝西上金陵道请君别后数寄书山中相识日应少
　　题东石草堂图赠黄松江
　　连山断若缺一溪百余折古松三四株爪秃骨半枯闻道闽山乃有此谁将辇载来东吴松江太守好静者迹在风尘心在野若欲还山未得还故托良工为摹写太守昔年卧茅荆日日看山无俗情醉来向东拜白石誓与此石同死生岂谓金门被羁束复向名藩分虎竹横金衣锦世无比太守只言非所欲乃知碧山不负吾驷马髙葢胡为乎有时吏散重门闭焚香独隐乌皮几披图相对一莞然不觉逍遥数峰里樵人渔子似相识手招两鹤势欲起扁舟却在窓戸间便欲乘虚泛清泚真邪假邪何足问世间万事亦寄耳
　　双夀图歌为叚翁作
　　是谁写此大椿树爪牙缩张相攫吞轮菌偃蹇据絶壁气凌万木皆儿孙似鼻似口挺竒榦半枯半嫩蟠灵根千年神物照魑魅满山精怪争崩奔树上悬泉始一线飞洒树里成千片匡庐瀑布不可寻忽向今朝眼中见立石复似五老峰云气糢糊露头面可怜此树与云石苍然一色谁能辨石间异草何其多紫芝伏兎森交罗仙萱自是百草长绯葩翠叶呈婀娜上承老树赖嘉防亦如松柏挂女萝萧然相伴岁月晩长养齐霑雨露和吾乡叚翁住东郭夫妻七十鬓未秃翁家犹子擅丹青手挥绢素为翁祝一枝一茎亦有情五百春秋递相续请翁披图应自笑形固可使如槁木
　　赠王君五十岁
　　君家城市里终岁常闭闗青松白日满庭内不许俗人相往还看君本是山泽臞年来战胜身亦肥但道厐公堪自老何须蘧瑗更知非
　　题龙图
　　世人画龙得龙皮叔也画龙得龙髓当其停手凝思时青天飒飒生风雨却怪三年不防睛那知一日飞腾去
　　山庄闲居
　　身名幸自谢笼樊白首为农誓不谖惯住山中知鹿性数行树下识禽言巾车毎许邻翁借书帙闲同道士翻醉后渐看松月上满村鸡犬寂无喧
　　逰神墩寺次壁间韵二首
　　新雨郊原草木柔葛巾黎杖此寻幽藤垂小径蝉声满苔合荒庭鸟迹留隐几翻经聊习静凭髙望逺一销忧相逢更是烟霞客携手同为汗漫逰
　　古藤千尺犹自柔布叶垂隂满院幽枫树暗随清磬响山人欲去白云留谈幸有飡霞侣违世已无食肉忧不识老僧莲社里可容携酒日来游
　　登墩【此墩可望茅山】
　　藂竹袅袅迎风柔古墩掩映清湖幽断烟白鸟双洲逺落日青山半景留耳听鸣蝉知换节坐移芳草觉忘忧兴来更望华阳顶想见仙人驾鹤游
　　广德道中
　　苍山百转见炊烟茆屋髙栖古树颠细雨薜萝侵石迳深秋梗稻满山田云中望影迷遥岫草里闻声觉暗泉倘遇秦人应不识只疑误入武陵川
　　泊淮上作
　　枫林望尽见苍山桐栢飞流入楚闗潮散海门孤岛出月明渡口数帆还客梦祗惊青逺沧波长羡白鸥闲闻道淮南多桂树朝来杖策一相攀
　　淮上五日泛湖同蒋别驾世和
　　青苹袅袅漾微风轻舸逍遥暂此同客里緑蒲惊节换尊中清酒觉愁空一径荻芦行不尽数洲鱼鸟戏相通向晚前川箫鼔发犹疑风景似江东
　　闻复官报寄京师友人
　　姓名不复挂朝叅鱼鸟由来性所耽箧里符经都已废山中药草渐能谙踈狂自分三宜黜懒病其如七不堪深谢古人推毂意莫将阳羡比终南
　　代柬寄京中旧游
　　莫须弹铗叹无鱼自爱山东搆草庐雨后乱蛙生敝灶秋深落叶伴闲居身随老圃偏能惯论学潜夫愧不如故人休讶无相讯中散从来懒作书
　　寄赠曽郎中再入礼部
　　文昌秘省倍光辉传道仙郎去复归三署防应寻旧草五时犹得赐新衣官闲常似游丹壑赋罢多堪献紫微徒使昔年同宦侣频于清夜想音徽
　　家居赠别陈佥事约之
　　已甘踪迹滞丘樊暂逐行麾思欲翻才薄最宜明主弃身贫独感故交存苍苔掩径谁相过芳草懐人未敢言知君王事方鞅掌不记于陵长灌园
　　临清十五夜柬陈太史约之
　　行人向月占消息一望云端百感并南去闗山犹未半东升蟾兎已先盈乘槎且傍鱼龙宿绕树那堪鸟鹊惊忆与仙郎当此夜几回联佩侍承明
　　赠陈佥事约之生日
　　青春綉服俨神仙早岁为郎霄汉边问齿方知散骑后论才已是洛阳前官迁栢府多推望经絶韦编不待年衰病无能真自弃慢将犬马愧君先
　　崔镇道中晚望懐陈约之
　　郊原极目思依依楚水连天楚树微逺浦潮生人独往寒林风静鸟双归泥涂自觉朋游好日月偏催旅鬓稀念尔同为南窜客烟波何事更相违
　　赠别义兴林尹迁官
　　移家本为采山薇茂宰风流更可依满迳蓬蒿频问讯开尊竹石几忘归髙才岂得淹黄绶野性惟甘卧薜衣今日河梁送君后柴闗车马又应稀
　　次韵赠施道人
　　御气曽闻老氏柔寄身偏爱水云幽道书数巻只自注生计一钱常不留卖药人间应自谪挂瓢树下复何忧犹言妻子能相累自戴黄冠学逺游
　　寄题顾东桥侍郎载酒亭
　　后世还闻有子云为耽寂寞卧江濵门前即是寻山路座上偏多载酒人禄位已非执防贱文章真与太邻欲比侯巴应自笑不知何日望清尘
　　送樊医归南昌
　　山人自小爱逰方尚説懐归意不忘别友因留隔岁药还家试解百金装澄江尽处闻乡语暮雪深时到草堂愿尔常如秋后鴈一年好是一来翔
　　赠张地官督赋江南
　　皇家财赋重江淮浮济逾河岁岁来岂谓司农方告匮故烦节使逺相催舳舻接水通千里齿革盈筐备五材民力东南已如此因君一为献兰台
　　赠南都莫工部子良夏至斋宿署中
　　万乘亲郊幸北宫千官斋祓两都同灵光正想泥封上清梦遥依辇路通烟散玉炉知昼永星分银烛坐宵中闻君已就汾隂赋犹向周南叹不逢
　　送彭府倅进贺圣节表
　　曽叨执防侍枫宸犹记呼嵩拜舞辰献夀频将金镜拂入班许覩玉顔真自怜拙疾辞明主因卧丘园作外臣今日送君何所道祝尧长比华封人
　　宜兴舟中读徐养斋诗稿因思奉别之久怅然有懐二首
　　清溪南望五湖连竹树隂隂两岸间桃李孤村春欲尽蒹葭逺水思俱闻散帙曲中惊白雪巻帷天末见青山故乡共是投簪客犹恨髙踪不可攀
　　昨岁相逢冰雪深忽看春色独惊心清风毎忆人如玉嘉句堪言字比金四壁荒庐自老连洲芳草共谁吟思君坐惜年华暮明月扁舟试一寻
　　览徐养斋见懐毛古庵及小子之作存没感懐和韵
　　早岁曽陪履杖游遥思墓木已三秋美人去后空闻笛芳草归时独倚楼世上玉顔还易老山中石髓杳难求却惭司马频相许拟向清湖共钓舟
　　和徐养斋移居二首
　　何年挂却侍中冠新筑山居一亩寛种黍聊为终岁计移花应待早春看门依緑树人稀到身谢红尘梦亦安更是谢家兄弟好长吟池草对江干
　　窈窕岩阿丛桂秋清谿一曲草堂幽荒园自向闲中翦灵药多从病里收叶上题诗应满树沙边载酒不惊鸥莫道东山淹谢傅苍生日夕待嘉谋
　　题赠施心菊医士
　　闻道仙翁昔种菊君今对菊独凄神萧条三径犹含露怅望深秋似有人肘后传方多已试鼎中留药不嫌贫相从何日东篱下愿乞余香慰病身
　　赠江隂陈君
　　幽栖选地傍江濆高士风流宿所闻身着薜衣称隐吏园多橘树比封君琴尊不厌丘中赏鱼鸟堪为物外羣怪尔眉间多道气年来曽读五千文
　　寄刘范东提学
　　不材因得返园庐穷巷犹存四壁余生计十年思种树病身终岁强移书山僧白社容相往长者髙车日与疎畴昔虚防国士待于今樗散更无如
　　题伯祖平乐守素斋翁像
　　国史已收循吏名蛮方犹忆使君清祀留桐县如朱邑文谕南夷比陆生【公有华夷解谕交趾】湘江又见棠花发【公尝令零陵而余父于公为从孙又守永州】漓浦还闻俎豆成清江传家自公始髙门大纛岂为荣
　　和朱子学迁居
　　辛勤四十有此居生事萧条只晏如行李随身一长铗疎藤挂壁数椽庐愧无厚禄堪助汝实有髙文能起予独惜扬雄名位薄世人谁识太书
　　程副使挽诗【同年舜敷之父】
　　帝里风烟几度逢此行复与仙郎同倾城冠葢通家后故国江山对酒中老忆旧游经画省闲寻芳草到禅宫亦知今日游魂处多在清淮白露东
　　嘉靖丁酉秋余始见公于金陵公留余饮酒自言少时为太学生始逰金陵后官于郎曹居此者十余年自闲居以来常思雨花牛首之胜辄为之慨然已分此生且休矣今老且病诚不自意复能至此每过旧游处歴歴如昨日事乃知江山长在而人命有极牛山之泪可复下乎语毕公掀髯而笑余亦欢饮尽醉别去至冬而公卒葢别公后才四月也嗟乎公而有知尚能复来金陵矣乎故予作诗以哀公叙金陵事特详云
　　元夕咏冰灯
　　正怜火树鬭春妍忽见清辉映夜防出海蛟珠犹带水满堂罗袖欲生寒烛花不碍空中影晕气疑从月里看为语东风暂相借来宵还得尽余欢
　　庚子岁海印寺再举同年防纪事四首【此下系春坊时作】
　　伐木张新燕攀鳞忆往时重来散花处更是聚星期玉佩皆鹓侣金河即凤池独怜丘壑质还复接芳仪净院早凉生佳賔四座倾花间重识面塔里旧题名对酒怜萍迹闻歌想鹿鸣十年还此防那得更无情故游经绣陌初地入松扉可那看花伴年年渐觉稀一钟收宿雨双树带余晖若问龙池劫谁能不醉归梵宫邻帝苑长此集儒绅槛外诸天界尊前四海人星霜别后鬓花月向来春且共摅筹策云台早致身得薛君所寄三逰纪兴刻中有杨方洲见懐之作葢别去已十余年矣抚巻慨然用韵奉答
　　昔抗万言疏还归四壁居谊才应共惜黯戅更无如顾尔犹岩壑惭予滥石渠圣明思直諌早晩下征书
　　送黄翠岩赴松江推官任
　　君本儒家子新诗更出竒自宜金马署暂拜爽鸠司海国收鱼稻桑田赋茧丝南州饶土物知尔一无私
　　送沈君守宁波
　　五马去防孤城积水含地收蚶蛤税人与龙蛇参夷贡珠频入僊书穴可探清贫君已惯海味不须甘
　　送陆舍人调辽府长史
　　十载紫薇郎长随玉辇傍忽辞汉天子去谒诸侯王梦渚陪游猎兰台佐羽觞子虚今在楚作赋有辉光
　　送王舍人往昆山为顾相公营墓
　　明主敦耆老藏山借宠恩使臣出左掖秘器给东园旧路吴中树新碑海上原平津众賔客试问几人存
　　闻石屋彭君置生棺有感为赋四诗
　　青山结净因囘首迹俱陈司马四壁宅荣期百岁身文牺幸知免行蚁待相亲试料还真后谁为倚户人隐几嗒然安疑君是鹖冠道书肘后系人世镜中看家本无千橘生常卧一棺不因兹下泪任尔雍门弹苦欲辞簪绂归来掩故园无过六百石只对五千言倚树看蜩化逢人笑舌存老龙且莫去为我发狂论吾与尔皆梦相看一笑时拘拘亦何恶役役尚如斯藂桂山中约枯槎海上期胡为更羁緤有愧故人知
　　寺中访后渠崔侍郎不遇次韵
　　为访高人馆联镳出近坰并从金地入不见玉山形榻尚留僊麈云疑隔使星无人问竒字载酒只空亭
　　济上别钱副使
　　木落村逾迥洲回水更包乱泉舂急峡短日漾寒郊问俗非吾土逢君似旧交笑谈方此始何事又相抛
　　防苍山歌赠雪屏赵考功
　　防苍山十九峰峰峰巧削玉芙蓉炎天赤日雪不融峰顶涌出十九泉一峰一泉相萦缠流到峰前共一川雪花乱落緑波里叠岛连洲镜中起是为巨海名西洱防舍当年控百蛮山水中间凿两闗一夫守此百不攀圣代垂裳九夷附此地千秋罢烽戍洱海行人日夜渡剪除蓬藋疏街衢歌钟绮衣盈路隅昔日不毛今雄都山中鸡犬散不取山下乌蛮种禾黍况乃儒风似邹鲁纷纷犀象走王庭怪石亦具山水形尽辇中州作画屏羡君结庐山之窟窓里诸峰互出没夜夜读书常映雪十年簪笏系朝班位髙官要身不闲惟有清梦到故山余亦平生好竒者一説名山心若洒何时与君共坐雪峰下
　　李中麓文选藏书歌
　　中麓子最好竒平生苦心只自知破塜将寻姬氏籍凿山欲出禹王碑鸟篆蚪文焚后字白云黄竹删前诗藏在隂厓及海窟神物守护谁得窥自从掇取归君屋但闻胡山鬼夜哭汗牛讵止盈五车插架应知满万轴开函几席生云烟五色纷纷耀人目家中绫绮割截尽更剪朝衣作装束中麓子几岁读书长闭门自信中郎能一目还轻左氏识三坟迩来下笔作词赋絶似先年石鼓文却忆射策来京国此时才士纷如云雕龙白马争先后一日逢君皆闭口试问豹鼠君已知解对黄熊谁更有共看飞腾迈等伦早排阊阖上麒麟遂令纨袴生叹息公卿元是读书人老大无闻予自怜论交多愧十年前可道壮心犹未已时复从君乞一编
　　詹府防集奉和上宰松臯公三首
　　祥光虹渚应苍喜溢仙曹荐羽觞匕鬯万年征子圣股肱一德见臣良袖携香雾东华上履曵星辰北斗旁共説疑丞归大老竞将礼乐赞灵昌
　　御苑先春万木苍宫云袅袅度琼觞鹓班并引金貂贵鸿羽全收玉署良分日传经清禁里罢朝起草紫宸旁恩波忝窃安能报愿祝千秋寳厯昌
　　玉津晴望郁苍苍环佩初临试紫觞并向凤池开胜防早从麟角识元良衣冠迥出商岩上雨露偏承幼海旁自愧承华箴未就谬将彤管奉明昌
　　送王翰林浙江兵备副使
　　同时词客不如君一剑还将静海濆鸡舌旧从香署吏虎符新领伏波军帆樯万里输鲛织楼阁三秋吐蜃云自笑冯郎将白首欲从幕下策竒勲
　　送邹东郭掌南院
　　最怜江左风流地暂作周南太史公通籍总称鸾掖吏分曹独向凤台东香携汉署沾新绶花近秦淮瞰故宫此去谈经门下客几人相对坐春风
　　赠吴山人归自京师
　　山人不解机心事早岁藏珍学鹿门住傍岩崖惟四壁赋成金石几千言偶游卿相多悬榻归去蓬蒿正满园京洛岂无知己在看君终是厌烦喧
　　赠许太宰
　　卿家勲贵似诸袁两世三登八座尊接席貂蝉开甲第成隂桃李在公门身延白屋频推哺官借青宫独拜恩天子行将问黄髪老臣何以赞嘉言
　　宿双塔寺林东城罗念庵误于郭外相寻不遇有作见寄用韵奉答
　　谩向金门学隐沦独游花院散凉氛诸天只在人间世并马谁寻野外云白日金轮临户映香街笙管隔墙分化城本是迷来路莫讶幽人好避羣
　　次韵赠汤将军【将军故中山侯之孙也】
　　将军妙筭古人同料敌常如在目中銕骑连营寒映月楼船跨海夜乘风玉门烽火今犹急桂岭珠玑久未通却笑封侯应有种看君百战立竒功















　　荆川集巻二
　　钦定四库全书
　　荆川集巻三
　　明　唐顺之　撰
　　诗
　　自述【此下系后家居时作】
　　祗为抽簪早归来已四春本非食肉相犹是饭牛身负郭无新业灌园有旧邻矶边独钓客陇上偶耕人相见一相笑吾今罢问津
　　宿游塘书懐二首
　　脉脉常多病睢睢竟寡谐鸴鸠知分量槁木任形骸虫语喧清夜藤花媚小斋逃虚何足叹心迹幸无乖雨过草木好夜来池馆清露虫疑烛影风树答书声似瓠甘无用为羶厌有名且师河上叟毋使虑营营
　　题陈渡庄
　　经时不到此花落徧庭芜开馆犹如客凭轩忽防吾蝶飞看栩栩鸟唤听乌乌便欲题丘壑于今总姓愚
　　防亭遇盗次韵
　　枕书觉已倦挺劎忽相求惊起游仙梦虚疑贾客舟赍粮十日少载槖一身浮澹泊堪为笑将何谢尔偷
　　病中试新茶
　　久不窥园圃多应徧落花生涯只本草岁月又新茶婚嫁身多债诗书眼尚遮病来都忘却恰似老僧伽
　　泊舟郭外有感【时旱灾甚】
　　愁多畨夜短村郭又鸡鸣更听邻舟语行看海日生新秋河汉影竟夕桔橰声谁能讼风伯一使甘霖倾同褚生滔徐生大复夜过城濠水榭作二首
　　出郭即山家孤亭更水涯人开池上酌莲吐月中花清籁微微至明河渐渐斜坐疑尘世隔鸡犬亦无哗祗堪成独往讵意得同羣柳色秋将近乌啼夜欲分细吟西涧草闲诵北山文纵然逢醉尉不是故将军【时居人有诃问者】
　　游永庆寺示诸友
　　村墟正三月春服领春风飞鸟机心外青天佛眼中观心犹是障齐物亦非同何处叅真诀顔生昔屡空
　　题金山寺付僧惠杰四首
　　何处寻龙藏停桡听梵音中流一塔影逺树万家隂僧定潮来去月明江浅深试将空水相堪比慧公心隐隐帆樯外分明见法幢川光孤断石井脉割寒江折苇僧归渡观潮客倚窓一窥龙女偈坐使战心降凭虚聊骋望面面荻芦秋坐据三生石心随万里流鼋鼍争出没楼馆定沉浮向夕烟氛敛珠光似可求法界元无着寥寥空水云钟声潮外住佛相镜中分经为鱼龙设人将鹳鹤羣慈航如可借不厌往来勤
　　登常山山亭次壁间韵二首
　　关通百粤防地带上游雄车马年年客尘埃滚滚中忧时讥丧狗逃世托防鸿出处将谁是徒令懐古风平生好竒士抚景气还雄栈度盘蛇际滩行磨蚁中客心南北水世事去来鸿闻説仙山近泠然欲驭风
　　过清溪庄值主人不在
　　岸岸夹丛竹清溪几许深君从城市隐余向碧山寻翳翳孤村景刁刁众木吟还看题壁字想见闭闗心
　　题清溪庄三首赠顾副使
　　阮生常避俗平子正归田种秫供生事为楼伫列仙沙行随鹭迹湖泛趂渔船月下闻髙咏应多感兴篇城郭往来久独怜湖上居素封千树橘白首一牀书山客秋分蜜溪甿夜捕鱼横金岂不贵此乐复何如地即梁鸿宅溪连范蠡湖霜天荣橘柚秋水戏鸥鳬从宦元非巧名丘亦是愚欣君遂始愿绕屋树枌榆
　　赠王山人
　　自笑久磷缁还真已是迟偶寻赤松子更结白云期短褐身将老微言世莫知吾生同智北从此问无为赠山隂陈千户病卧毘陵三首【陈故毘陵人也】
　　问子来何处云从剡水隂越吟多病客吴语故乡心尺牍人争羡一言余所钦由来絶弦意今日为知音到处能惊座知君是姓陈小言工作赋大隐不违亲倒箧酬寒士投书絶贵人吾将从汝去共醉若耶春髙牙将门子何事老蓬蒿坦荡从吾好浮沉任所遭行穷五名岳家住一渔舠尚觉雄心在逢人脱寳刀
　　周莲渠以诗问病次韵
　　诗书能作祟齿髪自多愁且效漆园放还同莲社投樗材非世用药石拙身谋脉脉淹时序空贻知己忧
　　载叠前韵二首赠莲渠
　　十年不入市一饮复何愁秘箓时堪展华簪久已投只有归田赋曽无问舍谋营营怜俗子得失尽成忧字许门生问诗从海上求养真人伴鹤寄傲屋如舟得丧惊蕉梦荣华觉梗浮邑中有耆旧应使俗回偷
　　赠郡倅纲运
　　之子从王事秋江晓问津泛舟千里役行箧一官贫淮海雄畿服瑶琨贡国珍圣明如有问正可绘流民【时江南旱甚】
　　送人赴真定幕
　　幕下绣鞍来滹沱冰未开股肱称大郡帷幄选名才鴈起分秦塞雀栖辨魏台云山自可乐况得庾公陪
　　赠冯午山提学
　　吴俗今应变楚材昔共闻试看铸人术岂尚雕虫文骢马回江树弦歌散海云史书征德化更是一冯君【汉史大冯君小冯君政如鲁卫德化均】
　　赠吴賔湖
　　幽栖谢俗客相对只清湖野服裁芳芰时蔬剪緑蒲行吟向渔父著论比潜夫前洲双白鸟识得主人无
　　题徐君渊泉号
　　磊磊长髯客人间久避名独因南涧赏遂与北山盟流处玉琴响绕来茅屋清风流堪此地今古一徐生
　　赠王思东号【王君祖为中舍】
　　以兹百年感东望一欷歔氏族王孙后弓裘世泽余时攀臯上树独对斋中书尚説传竒字知君辩鲁鱼
　　赠熊南沙郡倅入贺万夀节三首
　　去去朝元使先年汉署郎遥将华封祝再惹御炉香近侍陈鸿寳仙人捧御床试看旧朋辈多在珥貂行画省何年别频惊江上枫因兹万里防还向五云宫恩承天语润班许近臣同自信真心在羞言借子公一朝辞宠辱终岁事沉冥只可羣麋鹿那能出户庭北边频候月南纪正占星【时火守斗】长策须君辈将何献帝庭壬子陆生南阳褚生滔赴试与之叙别不觉坐至夜分因作二首
　　齿长愧一日经传在两生摄衣常共席连茹亦同征夜露澄杯气秋河澹月明忘言吾已久欵欵见深情汩没嗟来久前儒与后生争矜腐鼠得谁逐冥鸿征黙坐蛩秋语窥书萤夜明旧游看籍湜应悉此时情【韩子云籍湜辈屡指教能不叛去否】
　　常山懐罗念庵
　　本为穷幽赏非因避世氛乡心吴水尽客路粤山分名姓休相问渔樵久作羣忽思鸾掖侣日暮倚停云
　　夀诗
　　早谢浮名绊生涯常宴如春来江上棹老去枕中书东郭闲居惯南荣世虑疎看君足道貌自与俗人殊
　　董进斋夀诗
　　自爱悬车早经今十岁余薄逰沧海客大隐市城居坐阅人间世时翻肘后书里中问耆旧羡尔更谁如
　　蔡南村夀诗【蔡泰伯里人瀛之父】
　　我识南村叟臞然一逸民卜居三让里击壤百年身城府入来少桑麻乐处真一经今有子环堵岂嫌贫
　　夀王生革母
　　之子门生秀传经契独深还因饮冰志更识和丸心贫供江水馔诗献柏舟吟古来推善养尹母复如今
　　夀慕庵六十【皑之父】
　　家世法真余清名人不如髙年推亥字大隐寄廛居逸客闲相过机心老更疎多君能教子余庆在诗书
　　赠徐学琴六十【大复之父】
　　改岁周正月推年绛老人山田新刈秫茅屋久藏珍白雪弦中意青衫物外身赢金亦何羡有子不为贫
　　题孤山林隐居祠二首
　　孤山春欲半犹及见梅花笑踏王孙草言寻处士家尘心莹水镜野服映山霞岩壑长如此荣名岂足夸碧水年年色幽人复此游不因同所好那得独相求山鸟矜春语湖烟淡夕流思君忽自笑信矣一生浮
　　岳将军墓
　　国耻犹未雪身危亦自甘九原人不返万壑气长寒岂恨藏弓早终知借剑难吾生非壮士于此髪冲冠吴江三忠祠【祠在太湖东畔三忠伍太宰张睢阳岳武穆也】
　　庙枕洞庭波招魂荐楚歌灵风鼠雀避落日鹿麋过东国终为沼南兵不渡河江淮形胜地保障近如何一日属镂赐千年墓槚秋死应为厉鬼岂覔封侯吴越车书混江淮战伐休幸逢全盛世此地弄扁舟
　　松闗【蠡南杂诗为吴頥山副使作】
　　月出照松闗松隂正满地恐有山僧归终夜不须闭
　　梅坞
　　层冰结平川积雪埋髙树无处寄幽情但到梅花坞
　　筠径
　　面面隔深竹茅斋在何处遥闻犬吠声试从此路去
　　石丈
　　自是太古人一身衣百草年年只在山怜尔亦枯槁
　　苍翠亭
　　风来松涛生风去松涛罢虽非叅禅客暂此学观化
　　防逺楼
　　层楼对回溪溪边草新緑不是伤春人聊骋千里目
　　元阳洞
　　混沌遇儵忽误被凿一窍寄语谈人此中可观妙
　　小虹桥
　　采花与汲涧幽事俱在山朝向桥上去暮向桥上还
　　迎仙馆
　　空斋寂无人草木自森蔚不因羽客逰安得有云气
　　礼星台
　　昔在明光宫日侍北斗傍此时卧空谷频望北斗光
　　灵芬精舍
　　山人爱长生辟谷亦云久何以济朝饥紫芝大如手
　　山田
　　从横乱峰里忽此见平田不须抱瓮汲自有峰顶泉
　　山池
　　百泉自奔注更不费疏凿雨歇天气清临池看洗鹤
　　茅亭
　　孤亭簇羣岫宴坐増悄然主人何所作多应草太
　　良友轩【竹】
　　里中耆旧多谈笑毎相聚日暮各自归此君独不去
　　听莺阁
　　春催金谷晓一望百花齐不作辽西梦从渠着意啼
　　己酉八月十八日观潮作
　　秋空忽尔色黯黪万窍怒号山震荡冥冥混沌一气来游人共指潮头上初时映海色尚微及至摧山力渐壮澒洞吴越惧一壑幻戏人兽惊殊状满空烟雾走玉龙万里川源豗白象雷鼔鞺鞳冯夷舞日车出没鲛绡漾海神珍寳不自惜岁与江妃一相饷须臾涨尽势稍歇依然宇宙囘清亮昔人説此已愈疾何况临流恣疎放贺金翁夫妇双夀诗翁举人子韶庠生子声之父也
　　金家兄弟早空羣倚马便作万言文玉树辉辉照前后弱冠英名在人口黉舍同逰愧我先相见毎称吾小友曽説而翁好避喧隐身西郭如乡村一生爱诵逺公偈累岁不识县令门夫妇齐年人共羡九月开筵对归鴈请看二子接翅飞好将文绣作斑衣
　　题赠乔佥事兼为乃翁封君夀
　　使君昂藏闗西客弱冠声名已籍籍著书毎欲凖盘诰作赋时能掷金石为郎几岁歴金华还闻建节度褒斜锦水秋霜看避马杜陵春草正思家君家住近谷口东而翁亦有子真风游宦勿言亲舍逺金牛元自接秦中
　　希周兄八十
　　三十年前事未遥兄时乡杖我垂髫岂识负剑从长者惟解戏鸡逐马夸轻蹻三十年后事已更惊看镜里白髭生问兄何为却少壮应是黄金铸已成
　　题偶耕书屋送谢右溪西归兼柬左溪
　　长君昔挂西曹冠青枫漠漠沧江寒少君复谢薇省吏身世飘飖忽如弃归来对坐四壁居箧中一巻种树书谁言丘壑足枯槁折腰昔日今何如五月黄梅雨茅屋麦苗满田蚕上簇童稚欣欣笑相语但免饥寒百事足吴国樗生少好游三仕无成感四休已道栖栖非我事将从沮溺问良谋
　　题夏中书画竹
　　古来画竹多少人叶叶枝枝辏成幅独有中书似老文解道胸中有成竹辛苦欲得此君意屡岁清斋断荤肉偶然兴到始一洒万壑寒声忽满屋秋杀春生并一时几株抽叶几株秃披纷蛇蠖争屈伸数寸已觉千寻足中书醉墨满人间此幅风神更不俗劝君风雨好收拾葛陂恐与蛟龙逐
　　卓小仙草书歌
　　莆守寄我卓仙书北窓闲伫时玩展吴人本惯见龙蛇对此真形惊走转环谲东海黄公符苍古太庙姬王瑑曲处素娥欹舞腰劲来壮夫摐狼铣藤缠老树千尺挂鹰攫寒厓百鸟愞已觉人间出草圣却讶空中堕云篆古来草圣谁擅塲酒旭僧素颇中选漏痕钗股那足竒脱帽露顶定漫衍虽然奔放不可羁笔墨蹊径未尽遣传闻卓仙形貌异蓬头濶口足爪跣胸中光怪秘不得漏泄机缄在此巻轩辕道士骂俗书写出灵文世不辨卓仙作字不用手唐生识字亦非眼説到手眼两忘处作者识者俱一莞几时杖策入武夷试问仙郎叩金简
　　杨教师鎗歌
　　老杨自是闗东客短衣长躯枣红面千里随身丈八矛到处寻人鬭轻健谓余儒生颇好武一揖滚滚发雄辨坐惊平地起波涛蠕蠕龙蛇手中现拨开双龙分海嬉攒簇两蛇合穴战争先尽教使机闗缩退谁知卖破绽目上中眉【左传事】犹自哂绵中裹銕那能见满身护着不通风百步撺来激流电飞上落下九防丸放去收回一条线问君何为技至此使我凭轩神答言少小传授时五步七步画地践迩来操弄三十年浑身化作枯树簳心却忘手手忘鎗眼前只见天花旋乃知熟处是通神解牛斲轮安足羡因君亦解草书诀君鎗岂让公孙剑
　　古镜歌【瞿翰林来自汴西亭王孙寄此】
　　美人昔日开匣时两面含娇自矜戏一朝委世抛珠玉独殉此物不忍离埋没土中几何年大块为工再鑪鞴砂精汞火日夜蒸喷作丹朱满身痣中凝一防秋露珠宿世铜胎尽销弃有如錬骨老臞仙血肉都捐祗灵气神物安能久藏匿化作白蜺跃出地银镂细细髲髢萦皮津津流水渍山人何处得此寳王孙逺自夷门寄良工为我重开辟一钩剖出千龄閟初时混沌蟠黄倐忽晦明分面背清辉逼人心髓寒惊诧蟾蜍堕檐际却忆朝朝镜里人已谓衰容止如是今朝览镜咄自惊短髪丝丝见凋敝湿灰余色转分明皱縠新纹大髣髴云台勲业已如梦名山著书安可冀本欣始识真面目囘首壮心一憔悴照罢还如未照时好丑依然都不记
　　峩道人拳歌
　　浮屠善幻多技能少林拳法世罕有道人更自出新竒乃是深山白猿授是日茆堂秋气髙霜薄风微静枯柳忽然竪髪一顿足崖石迸裂惊砂走去来星女掷灵梭夭矫天魔翻翠袖舑舕含沙鬼戏人髬防磨牙贙捕兽形人自诧我无形或将跟絓示之肘险中呈巧众尽惊拙里藏机人莫究汉京寻橦未趫防海国人空抖擞畨身直指日车停缩首斜钻鍼眼透百折连腰尽无骨一撒通身皆是手犹言技痒试贾勇低蹲更作狮子吼兴防顾影却自惜肯使天机俱泄漏余竒未竟已收场鼻息无声神气守道人变化固不测跳上蒲团如木偶
　　日本刀歌
　　有客赠我日本刀鱼须作靶青丝绠重重碧海浮渡来身上龙文杂藻荇怅然提刀起四顾白日髙髙天冏冏毛髪凛冽生鸡皮坐失炎蒸日方永闻道倭夷初铸成几岁埋藏掷深井日淘月炼火气尽一片凝冰鬭清冷持此月中斫桂树顾兎应如避光景倭夷涂刀用人血至今班防谁能整精灵长与刀相随清宵恍见夷鬼影迩来边圉颇骄黠昨夜三闗又闻警谁能将此奠龙沙边氓万戸忻安枕古来神物用有时且向囊中试韬頴
　　劎井行【时有白气属天】
　　仙人掷劎不记年至今光怪犹未歇薄蚀日月腾金晶青天倒挂双白蜺曽斩妖蛟带腥气寒泉满甃谁敢汲只恐仙人求故物但看水底飞霹雳
　　陈渡草堂二首
　　皂衣非复汉庭郎敝緼深冬卧草堂贫薄不羞畜牸计沉浮也逐鬭鸡行残书阁尽经旬病异味尝来百草香独愧顽心犹未化十年学道几亡羊
　　近市偏逢食有鱼闭门不问出无车牛衣聊自对妻子蜡酒时将洽里闾世网幸疎如野马微名犹在愧山樗亦知农圃真吾事春至频翻种树书
　　小楼宴坐
　　不入名山不世间嗒然隐几置遗编身名瓦砾宜居后人事蚊防任过前抱树蜕蝉司化运隔窓风竹发真诠未登道域终难罢微管还须学测天
　　涉世已如入梦蝶居身未作脱鞲鹰自疑戾契【戾契见韩文俗呼捩及】终为病欲学墨杘【墨杘见列子俗呼眉西】又不能金老相逢知法器慈公颇讶似禅僧牛乎马也从人唤惟一迂儒是本称
　　嘉兴金道士三十年不下牀亦三十年不开口冬夏一絮被自拥余叩之以指画卓许余入道慈舟者苏之名僧也余见之不告以姓名渠深叹异以余为头陀相也
　　又叠前韵
　　到处迷阳不记年村中厯本逐时编寒乌满野成禾后社燕辞人落木前戒酒刘伶终酒性遣言摩诘亦言诠青天自是无逃处何事灵均更问天
　　混合髙低齐鷃凤经过老少变鸠鹰屈伸禽戏凭何诀篆刻虫雕误谓能尽日闭闗非酒圣【文中子称刘伶古闭闗人】廿年猜谜是畨僧【余与翠峯僧往来酬对者廿年】此身本自无觔两月旦先生若麽称
　　庄中作
　　带郭顷田屋一寻归耕自许力能任浮沉袁盎嗤驱狗防侈王阳讶化金贮麦旧庾将易谷行鞭新竹渐成林计然七策皆无用小试经纶底似今
　　自述
　　避人不敢厌髙深逃影何如学息隂楚客又成蕉鹿梦漆园未了是非心纷纷世事看花发黙黙天机听鸟吟可笑维摩眞病在无言説处是金鍼
　　有相士谓余四十六岁且死者诗以自笑古人云死生亦大矣此谓趂日力以进道者言之也苟不进道总是虚生修短何辨焉苟于道有见处夕死可矣然则死生讵足为大哉
　　本是癯然山泽士衰年况自不胜衣色常带墨縁辞肉形或如灰似杜机睢于久谢偕来众蹇拙何心知我希世人莫诧方臯眼相马由来失瘦肥
　　殇子彭耼谁夭夀百骸九窍孰疎亲若过顔氏十四岁便了王孙一祼身三载滥叨金马客几人共坐绛纱春即今已似前生事何待他年迹始陈
　　人情世事古犹今寂寞空林寄此心贤圣不分聊中酒亏成忘尽一开琴有书终日只掩巻无病长年亦拥衿即使癃然似桑户未逢防也是知音
　　学道曽窥天壤意寒儒又是膝挛人只言蔡泽有限夀谁见壶丘不定身贵客懒迎长谢病薄田可饱敢称贫后来不用问修短已占溪山四十春
　　囊痈卧病作三首
　　节候经春日日隂寒衿独拥闭门深终朝錬液非仙气几岁悬疣是雨淫焦火凝冰镌瘦骨儿痴女长试灰心总縁病里悲歌意不为离乡也越吟
　　春半忽惊狗马疾年来似是龙蛇辰谢医少钱长却药暖骨累裀聊借人味为补虚一试肉事求如意屡生嗔正愁未了形骸外生老病苦只此身【余平生无厚褥止一褥既薄且敝病骨觉冷硬不堪也乃从亲人家借一褥衬之平生有厚褥与重褥自今始而余素戒肉养病乃肉食】频年防我几堪隐到处逢人席任争疣赘勿嫌能侈性支离畨笑足全生野蔬入口胜甘脆病骨先时卜雨晴苦讶道人长好懒如今懒病果相成【湿入病骨觉爽然则晴觉痛楚则隂雨至矣】
　　疟病作
　　跰柳肘尽欣然深隐乌皮也自便金冶由他不由我狼胡是病亦是天身先辞宦犹中热衣未经秋已着绵炎凉反覆须臾事一疾畨令悟世縁
　　小集为人所刻
　　文学从来本不长隐居辞説半猖狂徒令后世能疑孟祗觉前身似姓庄白何分终覆瓿谷臧奚事总亡羊从今已息掞天口只着农桑一两章
　　灵芝寺同童元功宴坐
　　湖上髙楼纵逺心复沿湖岸过东林身闲似觉烟霞气地冷兼无钟磬音衣里寳珠应自信苑中灵草试相寻坐来忽散千峰雪对尔无言意转深
　　登屠翰林仍台作二首
　　太史仙台多胜槩正临檇李古城东五色云生知海近四围山逺觉天空闲居作赋青春后几岁鸣弦明月中不是掖垣同宦侣闭闗那许得相逢
　　一上髙台兴不孤望中总总入虚无烟霏春变隂晴气草树天输海客图对酒笑将花是伴销忧谁问土非吾知君苦厌文园卧此地能令肺病苏【时屠久卧疾】
　　次人忧旱作
　　岁岁吴侬事水耕朝朝占雨愁云轻泽中不闻鸠语合田际但见龟文生野老防糠犹自得书生炊桂亦何情东南生计已如此闻道山西又防兵
　　再游清溪庄值主人不在次韵
　　桃树临溪思不禁扁舟重问草堂隂西湖水落鼋鼍石南国霜清橘柚林垄际流泉宜稻性窓前过鹿解人心忆君剪径相迎处今日蓬蒿又已侵
　　至常熟陈中丞白训导邀登福山看海二首
　　春早吴山雨半晴有客邀我观沧瀛泽国冥冥蒸海气石滩浅浅鬭江声日月回旋一岛小金银色相十洲明微风向夕送清响应是仙人吹玉笙
　　久縁迫陿悲时俗海峤春临思若何地涌龙蛇争起陆天投星斗横翻波封疆坐揽风涛壮气候常看雾雨多才谢枚生能作赋观潮恰对曲江阿
　　金泽寺中寄松江友人
　　登湖昨夜雨初霁骤觉春衫寒意多逺浦草青送归鴈夕阳潮上生微波戏窥佛偈翻金字静卧岩扉掩緑萝伊人只在蒹葭外独对清尊奈尔何
　　松江金泽寺四首
　　东南巨浸五湖深古寺维舟正夕隂客到山僧罢清磬雀喧晴日下髙林夹洲烟火三家市满目蒹葭万里心徙倚不知余兴尽月明还拟听龙吟
　　三江抱处势如环野客探竒住不还一望楼台疑海上稍闻鸡犬觉人间幸无渔父知名姓且望山僧共闭闗自笑归来张季子春时莼叶未堪攀
　　何年此地开金刹宋代流传直到今听法石将山作幻防经龙与水増深炉烟袅袅知尘性栢树青青见佛心可是攀縁浑未尽天花犹自惹衣襟
　　水国余寒芳草稀偶随烟艇问山扉窓中怪石如人立天际孤帆伴鸟飞髙斋尽日逢僧语短褐经春换客衣吴江亦是垂纶地笑指星文愧少微
　　天宁寺尘外楼四首
　　瞰郭栖台谁共登偶携仙客对山僧林烟渺渺人家尽堦日微微花气蒸浮世闲看飞鸟过机心不遣白猿腾平生自笑支离甚散髪行歌此又曾
　　名山不用逺攀登暂借绳牀我亦僧几树鸣禽助禅寂一藂修竹散炎蒸捻花不尽心传妙对塔嗟将口説腾俛仰百年成滚滚乾坤只眼更谁曽
　　金门十载笑重登归去仍依白社僧虚馆静听宵蚁战逺山时见夏云蒸已甘樗散终年计耻逐鸿冥万里腾为问洛城冠葢侣鬓毛销尽得闲曽
　　闲里香台尽日登嘿然一笑又逢僧衣裁野薜缁尘浄饭试山精石鼎蒸大士西方谈实相仙人东海説飞腾人间多少亡羊路一一行来也未曽
　　题湖上废寺
　　禅宫旧枕清湖曲与客寻幽试共登独树春深初着蕋空山行遍不逢僧台荒曽与施乌食城化徒闻驻鹿乘惟有松房明月影年年长似为然灯
　　题龙池庵三首相传伏虎禅僧开山处山顶有龙井蜥蝪见则雨
　　逺逰为访白云岩转尽孤峰路更南龙见小身时出井虎驯大士旧开庵禅心客思俱潭水古佛寒松共石龛坐对老僧无一事夜深相与説楞严
　　精庐原寄北山岩新筑髙斋过岭南谷窈窕间还宻树石孤危处更虚庵听经野鹿频窥户宴坐山僧不出龛客欲逃禅无可醉逺公于酒禁方严
　　霁后岚光散晓岩望中佳丽尽东南三春兰蕙堪成畹千里湖山并在庵驯鸽下时呈佛性飞鹰宿处见僧龛维摩今日还多病酬答谁将究妙严
　　赠庵中老僧僧解相人术少尝游歴江南晩归庵中
　　早从祝髪事栖岩为礼名师毎向南【用华严事】业净六根成慧眼身无一物寄茆庵厨边引涧宁须汲松下翻经几到龛若使焚香能证道前身应説是香严
　　嘉靖丁未春余以病客荆溪遂同杭子宣登龙池僧居嵌岩中如鸟巢梯其门以登值二老僧相对煨笋遂以笋供余二人因留宿与老僧坐至夜分谈説楞严因縁事老僧意甚朴野可爱也明日晓起岚气满山乾坤如混沌状堦前竹柏亦在摩荡中咫尺不可物色日且午始开霁则诸峰歴歴澄湖隐映楼观草树百里之外若在几前葢宇宙间晦明不常若此既午出往石屑石屑两山夹涧山高百余仞而涧道仅阔四五十步人家縁涧以居惟亭午则见日色葢其胜又与龙池异观矣既午饭遂从西霞步入舟意兴悠然如有得也呜呼此岂可与沉酣声利者道哉遂书以贻子宣使藏之
　　赠黄子晦【故黄教授子】
　　黉舍相逢忆聚星予惭入室尔趋庭子长能继先人业王吉曽承博士经万里风烟还命驾廿年踪迹已如萍衰顔重感青衿日一笑尊前喜愧并
　　寄周台官二首【时余将往南郡】
　　南台分署沐恩初官是畴人世业余龙吐珠玑天地转星涂黄赤石甘书泰阶平处瞻云阙玉漏清时直禁庐应有道人扣闗者试看紫气近何如
　　文史元随供奉间南都秘省更清严抄书暗译西畨厯草奏多陈南极占日下有云朝纪瑞台中无事昼垂帘倘覩少微思处士渔樵已判此生淹
　　家居喜袁芳洲相过赋此为赠三首
　　相逢京国最情深休沐归来毎共寻异品对飡呈海味道衣便坐解朝簪迂疎北阙上书日寂寞江潭俟罪心已分与君成契濶一杯还此幸同斟
　　忆昔曽同念庵子岁寒访汝深雪边别开闲馆屏人语不解朝衣借草眠琴意相传中散后言毎到漆园前正是江东暮云处再逢携手一凄然
　　四十支离一老夫衰顔恰比列仙臞铸金不验身多病种树无能圃半芜长日闭闗聊嘿嘿短衣迎客笑拘拘知君昔日探意定有真诠肯示予
　　次韵赠薛仲常
　　山林钟鼎性俱安官舍宁非在涧槃此日心情真似水平生臭味本如兰阅世方臯谁牝牡认真桑户且衣冠祗应黄马【泰泉溪田】频来往春日江枫共倚栏
　　岁暮有懐诸子
　　岁暮萧条只自如南州髙士久无书【达夫】樗材在野大何用种髪经年短不梳剡水惊心溪雪后【汝中】陇山飞梦岭梅初【景仁】祠郎消息凭谁问万里昆明是谪居【叔仁】
　　赠张贑州致仕还吴次达夫韵
　　田园旧在海东头海上新归张翰舟种菊不辞三径晚采莼将及五湖秋人情歴尽惟看奕世事忘来独好楼剰有著书心尚在知君原不为穷愁
　　赠宜兴王丞次韵【王蒲州人】
　　官粟还能五斗无年来只是忆樵渔道知战胜臞犹在诗为身穷思独殊耕稼吾非徐孺子才华尔亦阮元瑜他年更向龙门隐为念江臯一腐儒
　　答朱刑部士南见寄
　　清斋偃息灌园余啭尽春禽又夏初对客不须妨蜡屐占年常自检农书六经注脚吾焉敢五岳行踪或可如宣室正须公等在野人只合掩荒庐
　　同万鹿园宿工文庵次韵有赠
　　何处寻山不厌深淡烟归鸟暮钟音去家百里讶如客别尔经年尚此心宴坐清香滋夜气闭门残雪映寒林相从一宿应堪觉机事何须问汉隂
　　次叶师与诸生讲书钟楼寺闻钟作
　　早岁传经髪已斑寄身精舍渺人寰苔边屦迹堪盈户花外钟声正掩闗骤觉海潮生静夜却随仙梵响空山先生嘿嘿隐几坐试问诸生醒梦间
　　养病道院忽张君见访不值奉寄
　　生涯岁岁药囊间已息交游亦未闲土木形骸真觉槁蓬蒿庭院只常关偶随道侣学禽戏忽枉髙人题凤还此夕知君向何处多应弄月卧江湾
　　答赠胡栢泉
　　赤囊前日奏边书皂帽何时掩故庐鸣剑岂知孤愤切请缨争笑少年疎自甘淡泊看松菊耻学浮沉逐里闾春日黄鹂西涧草忆君归去灌园初
　　送郭无锡擢南曹主事
　　郭侯齐鲁推名士暂屈清才绾县符折狱一言惊老吏洗心终岁比冰壶南曹已应郎官宿东国常懐仙令鳬野老殷勤何以赠益崇明德永嘉誉
　　夜归陈渡草堂时新与诸子别去有懐二首
　　野夫也复到城市日暮还寻四壁庐蛩响露余将入户人归月里又离居坐凭乌几都忘我起对流萤且废书正忆青衿同舍子别来秋兴各何如
　　自拟身名如郑圃宫环半亩日长扄褐衣颇笑非懐玉茆屋何因却聚星树底蝉声希鼓瑟灯前鸟字一谈经试言吾易将东去未识何人是姓丁
　　癸卯送仲弟正之赴试
　　偶因今日送行处尚忆当年听鹿鸣马氏白眉占仲子吴门霜鬓愧难兄秋来一雁寒江影天外三山古帝城此去骞腾非所羡期无温饱负平生
　　己酉送两弟正之立之赴试
　　秋水芙蓉映緑衫殷勤送尔到江潭人能鸣世慙三凤家有遗经是二南文入妙来无过熟书从疑处更须防逺游他日看之子下泽欵段吾已堪
　　送诸从游应试二首
　　一壑谋身世所疎几人相伴此闲居月悬山馆谈经处雪压林臯宴坐余向来衣鉢吾将付先辈文章子孰如亦知雅志轻青紫好及明时早上书
　　几年山泽共淹留今日公车且见求杨柳扁舟吴苑夕梧桐双阙汉京秋清时元不弃寒士白璧谁将笑暗投都下相逢説论语莫言师授是张侯
　　送冯子声赴试
　　与君砚席辱周旋义理蚕丝毎共研頴悟最居德祖后声名愧出照邻前身同槁木甘吾隐赋就凌云羡尔贤莫道孙曽不遇汉庭推毂在兹年
　　送褚生滔赴试
　　久撤臯比絶来往褚生时复欵柴门文有波澜堪得髓座无笙管只清言客心落叶秋江绕别思平芜夕鸟翻此去期君战胜后归来正对菊花尊
　　鄱阳别道友
　　户庭不出已多年千里随君意豁然饮醉或歌还或泣鬓蓬疑鬼又疑仙讵知衰凤堪为笑且学涂龟得自全今日别离何足恨终期共住白云巅
　　中秋夜同陈澄江张梦麟城壕泛月
　　森爽秋逢三五中霜天云物坐来空河灌百川还小艇寺藏荒野亦疎钟客啸忽闻清唳鴈月圆真讶吐珠龙疑君与我皆仙骨身世何须更挂胸
　　和张尚书甬川新修池亭奉母登憩作
　　圣朝耆旧位登三防服公余乐更堪东洛抚师双玉节西园奉母一茆庵春晖映处花侵户冬笋成时竹上檐闻道闲居新作赋承欢养性此能兼
　　赠蒋璞山封君【主事宗鲁之父】
　　早游乡校已知名曽与賔兴听鹿鸣修行明经为博士夏弦春诵课诸生官无鼎食千钟愿老有乡园十亩情更笑籯金何所用仙郎作吏比冰清
　　赠张通政
　　五湖舟楫是家居箧里惟携老氏书几日陆沉门下省一生心迹海东渔賔常满座嫌犹少行不赍粮任所如阳羡山灵相望久独能无意命巾车
　　用韵自述
　　南村北郭任吾居懒散何心更著书小酌或能称酒隐直钩聊复事溪渔童时篆刻堪为笑病后形骸渐不如若道猖狂今又甚穷途犹自未回车
　　夀张通政
　　蚤耽寂谢尘氛身隐犹嫌名可闻自着道衣辞汉阙因寻仙箓礼茅君行随胜迹曽无住藏向名山更有文南国夜来占气色少微渺渺动江云
　　曹霜崖六十【曹生恬之父旧官御史】
　　道人容色自臞然几岁江臯蹑紫烟谢氏家儿如玉树周时柱史是神仙鼎成灵药方皆验书贮名山世未传懒散自怜蒲柳质相从拟欲学长年
　　司训殷龙岩夀诗【文东之父】
　　白头博士早悬车鸠杖扶身八十余甲子暗占绛老岁今文口授伏生书清尊只许通门客隐几何心出里闾应笑籝金无所用仙郎才藻更谁如
　　杨医士六十
　　衣裁鹤氅鹖为冠数巻方书一草庵绛县老人知几岁太仓仙令却多男不为避人居郭外毎因采药到山南年来频讶婴儿色道术从知宿所探
　　禇怡闲六十【滔之父】
　　古来仙客説长髯今日髯翁亦是仙家近县门不识令身居城郭亦耕田鸠形正可供扶杖亥字还堪纪岁年共羡髙门将有待贤郎文藻更翩翩
　　赠宜兴闵翁八十夀诗【上舍伋之父】
　　古貌翛然山泽臞力田还是汉人余久谙汜胜齐民术闲读周侯风土书桑榆暧暧随行径弟子防防与燕居驷马从来足忧患羡君身世更何如【周子隐有阳羡风土记】
　　赠天宁寺僧八十
　　化城东畔驻三乘祝髪从师记昔曽频着袈裟迎上客自分斋饭与游僧谈经几夜窓飞雨削杖先年手种藤因笑马鸣身已老欲凭弟子为传灯
　　懐竹叔夀诗【叔善画传自乃翁】
　　门傍清溪长自扄隂隂藂竹绕幽庭地偏南郭人堪隐秋尽东篱菊正馨笑傲百年惟稼圃风流两世擅丹青不须海上求灵药元是江边老岁星
　　杨医士夀诗
　　东亭先生富道术隐居城郭似江湖随身长挟双白鹿入市只悬一玉壶社中渐觉推前辈门外从教满病夫予亦文园髙卧客年来肺气为君苏
　　喇嘛翠峰老僧挽诗三首
　　枯木寒岩亦未真走盘珠子自精神三飡煮籺一生事【翠峰毎食糠饼】屡岁斋僧几万人铸冶金容瞻气象圆通天眼悟根因【翠峰得师传天眼诀】欲上伏牛心未了了心应待再来身不事镢头不坐禅扬眉瞬目见雄谈净体髪须元不碍【翠峰不去须髪】炼心妻妾宿曽防【翠峰为僧后入俗曽有妻妾者三年】殿压沧溟功九仞炉开色相佛千龛【翠峰一生铸佛造无梁殿于浦陀未成也】年年航海精诚在垂没魂还到海南
　　自愧迂儒厌俗荤毎游香室借思薰别来常似一臂失【用庄子】话久宁容六耳闻人去忽惊函谷展锡飞无复海东云怜君铸佛经千亿欲借余铜一铸君
　　钱心渔挽诗
　　心渔先生不可见尚忆吹箫卧草堂垂纶老作江潭客得姓元从吴越王贫病一生心自足云山千里兴难忘更闻治命真堪纪人世空矜石椁藏
　　读东坡诗戏作【东坡卒于武进顾塘桥去余家数十步】
　　公诗句句写胸臆一滴冰成大海翻方臯牝牡无定相曼倩滑稽有至言扫除李杜刍狗语出入鬼神傀儡门异代或疑后身在告终此地招其魂
　　雪诗和苏韵十首
　　隂风吹陇麦芽纎岁尽冥令更严园圃未春先缀蕋乾坤如海欲生盐不妨积处堪髙卧预想晴来好曝檐纵是未能坚作玉渐看冰柱已垂尖
　　大地文章散缟纎小堂风物倍清严洒来竹里迷人径积向岩前讶虎盐但使晓寒欺短褐独宜夕影泛虚檐琼花柳絮皆无用谁拟新词一鬭尖
　　寒江我亦弄纎纎岂是羊裘人姓严履处幸不露足趾啮余真觉厌酸盐紫云黄竹千年调白屋朱门一様檐髙岫尽教遮葢尽物情元自碍孤尖
　　寒臯白草尚余纎墐户村村似戒严飞舞千峰山吐练妆成几树木蒸盐【滇蜀有木盐】病多消渇宜调茗老已捐书莫映檐强欲摛毫追小谢【谢惠连有雪赋】词锋久避六朝尖宛转素娥腰带纎回颷似应舞节严三冬怪事惊粤客【古语粤人不见雪】一夜凄风结解盐【解地盐遇风则结】厌説炰羔欢锦帐思分挟纩到穷檐悬军此日堪乘便谁夺祈连万仞尖【李靖因雪擒颉利】
　　萧萧冻树晩喧鵶门外谁来长者车入夜俄惊千里月开帘相对满空花东郭先生犹敝履西闗迁客正思家最怜渔父沧江畔闲倚孤舟独挺义
　　一片寒原满树鵶幽人掩户罢柴车聊凭浊酒延春色试向疎梅问腊花草阁映来书几巻江城积处月千家此时忽忆荆溪道云际双峰耸玉义
　　初看朝采飏金鵶倐见云隐日车恰似幻师能作雾却惊翳眼骤生花缃编暂借檐前影银阁常思梦里家笑道非盐亦非白禅机一指为君义
　　空城无粟噪饥鸦陌上纷纷正满车积磵暗随泉并滴入帘应与笔争花刍米骤髙新岁价柴扉旋扫野人家客来此日须沽酒梁上青钱那得义
　　巢风欲动好占鸦空里愁翻百寳车葱岭未消阿耨水珠林忽散鬘陀花故氊犹在能禁冷好客相寻懒卧家且似瞿昙逃世网雪山跏坐足为义
　　家僮自野田携黄菊二株至轩中感而有作三首
　　旷野隂隂万木霜谁携数蕋到茒堂冷质本非堪竞秀闲情敢谓爱孤芳在野宁辞众草掩入帘聊作满庭香自笑吾生花兴少欣然对尔亦相忘【余素不好花见此不觉有喜意岂真所谓花之隐逸者耶】
　　已寒谷不须媒让宠何嫌并朶开花意幽闲当艶丽天心霜霰是栽培浔阳逸客瞢腾醉姑射仙人绰约来寂寞于人诚少用试将服食制龄頽
　　不沾春色也秾纎小院疎篱秘靓严人比孤花清入圣天然真味淡非盐未须采摘供调药为嗅馨香置近檐落英好护余根在来岁还看茁玉尖【此诗用坡公雪诗韵】
　　海上凯歌赠汤将军九首
　　汤侯猿臂猛虎须少小曽窥女符明主亲颁手中劎直交跨海斩天吴
　　纷纷盗窃尔何知岸上斫人水上嬉自咤一身都是胆欲将巨海作潢池
　　偃旗休角寂无猜百丈楼船泊不开夜半贼营流矢满才惊汉将是飞来
　　水军队队黄头郎迎潮直上凌扶桑已知海若先清道万里沧波定不扬
　　海上秋髙海气清营中贾勇竞先鸣叠屿乱翻旌帜影惊涛尽作鼓鼙声
　　沉船斩馘海为羶潭底潜蛟喷血涎髑髅带箭逐波去可道孙恩是水仙
　　锦纨爱子亦从军长鬛苍头总策勲谁夺强王万金首帐前齐説小郎君
　　五千长防下淮邳自是沙洲命尽时将军欲置平戎鼓须借鲸鲵腹下皮【汤侯以渠贼王艮皮制鼓】
　　防上彤庭宠数优诏分玉带与名裘麾下偏禆尽稽首貂蝉笑看出兠牟
　　南征歌十二首
　　五岭烽烟久未平君王习战幸昆明却説将军多胜算不须文士请长缨
　　诏锡彤弓出禁城良家六郡总从行将军旧佩平蛮印校尉新开横海营
　　汉皇有道握黄图南粤何知擅一隅万里出师将问罪不因大海富明珠
　　独承节钺控南州亲宠由来冠列侯昨夜轻寒生幕府赐衣初着紫貂裘
　　晴原羽骑簇油幢绣帽争先蹋鞠场不惜千金收猛士欲将尺组系名王
　　月明吹笛武陵川马上行人望跕鸢莫怕炎洲饶毒疠一冬飞雪浄高天
　　军书插羽速星奔卭僰夷王尽欵门杀气三秋清瘴海轻兵一夜袭昆仑
　　草木千山鼓角风将军牧马夜郎东灵台向夕占星色已报欃枪堕海中
　　围合孤城海气昏纷纷失木泣穷猿何如衔璧归天阙幸荷明王不死恩
　　牂牁南去乱峰连滇海藤江一带悬纵谓蛮封堪画地不知汉将若从天
　　奏凯归来拜冕旒霍家襁褓更封侯因风为报南荒外汉阙方枭越尉头
　　千羣椎髻竞来王声教南流尽越裳但使文犀通贡献不将铜柱隔封疆
　　塞下曲赠翁东厓侍郎总制十首
　　四月旌旂出白狼千山晴雪照油幢预知水草军无乏试辨风云阵欲降
　　三晋连年苦被兵九重拊髀忆豪英诏书更不从中御万里长城一委卿
　　诗书礼乐古人风开阖机钤又不穷得一降人如爱子用三败将立竒功
　　山前山后兵马雄斧钺衣裳在掌中侠士献刀承赐酒贵侯免胄为趋风
　　灅川冰尽水泱泱堡堡人家唤莳秧田中每得鸟兽骨云是单于旧猎场
　　君侯生长在炎洲塞外层冰草木愁祗怜军士犹寒色腊尽辕门不御裘
　　太师昔日定南荒亲把长缨系莫王寄语健儿须自爱射飞休得近边墙【边人谓大官为太师】
　　画防森森清昼闲指挥只是笑谈间收将黄犊教耕去捕得苍鹰命纵还
　　营平谋国最深忠毎与公卿见不同但使湟中无牧马不须麾下有边功
　　青青塞草羽书稀士女鼾眠畜牧肥戏看侍儿呈舞马醉邀幕客对弹碁
　　题赠段紫峰
　　仙人宿处紫烟孤一片峰隂散玉湖今日隐身城郭里闭门常写庐山图
　　秋日书客童君见过赋此为赠
　　有客扁舟问草庐窓前梧叶正萧疎山人已得忘筌意不复从君乞异书
　　题陈推官罗江号二首
　　髙卧曾分白鹭沙清谿深处采三花总为征书出空谷衣裳犹自染云霞
　　三山江畔入云齐紫气千年锁石堤便欲学仙从此去与君同听夜猿啼
　　题寳华和尚巻
　　幻目由来见幻华饮光何事又拈华两华举似知华客为有别差无别差
　　赠王和尚住善巻
　　偃栢垂萝古洞春上人飞锡此何因非闗福地寻仙侣自向青山认法身
　　自述赠写真毛君
　　津黑尚余山泽气委蛇又似列仙臞他年太史征图画为识乾坤一腐儒
　　赠周筠臯母七十夀诗
　　髙堂有白髪掩映明春晖七十古来少一阳今又归瑶池青鸟狎石室紫芝肥令子能承色还看戏防衣
　　送使人归蜀
　　蜀吴万里説殊方总是江流一带长暂醉州能几日乘风忽又过瞿塘
　　题画
　　山空夜静猿一鸣磴转云深鸟不度幽人何事长独栖只为此中有佳处
　　防使廖东雩丧后开所惠地黄酒临觞惨然
　　尺书满箧故人情想像荒丘宿草生祗余此日开尊意堪作山阳听笛声
　　赠仪真沙君
　　葭菼苍苍水国秋髙楼明月古扬州二十四桥云雾里看君骑鹤上天游
　　赠史君渔沙号
　　问君何处挂渔蓑予亦垂纶坐緑波他日相逢应一笑不知若个得鱼多
　　华补庵三度惠酒而此畨所惠参酒者絶清冽可人虽味甚浓厚而置之杯中淡若无色可谓嘉品因剧饮至醉遂成口号奉谢三首
　　磁杯写尽只疑空秋月寒潭意颇同隐几偶然成独酌夜凉白露满庭中
　　毎甘樗散惟须酒欲补虚羸却借参瘵疾陶生兼好饮举杯深见故人心【渊明素瘵疾】
　　絶无色相倾明水只有馨香借白茅此夕饮醇一醉恰如把臂与公交
　　赠曹星士一江号
　　春雨兰陵江草生江流恰与道心清门前车马日来往闲坐江城説子平
　　自述并赠曹君
　　少读隂符耻未工青山偃仰渐成翁人间炎冷都忘尽听话流年一笑中
　　晓起观猫捕鼠
　　起来隐几坐朝暾深谢当闗早闭门檐角偶欣猫捕鼠反观尚觉杀心存
　　赠华君一竹号【华生可征之父】
　　巗居无俗好惟与此君知千亩亦何羡一枝聊自怡迎风响独奏照月影相随愿比幽人节贞柯贯四时
　　补翠峰上人挽诗一首
　　四大于今已各离屈伸犹复似生时景遗顔常不改【翠峯死后四体屈伸如常陶景传中亦载此事】惠能去路定非迷棺蕲速朽宁辞瓦【翠峯以瓦棺】身不留名岂用碑亦知绘塑终难像聊使门徒寄尔思
　　咏橘杯二首
　　余过荆溪万为庵访余舟中时风雪骤甚欲共饮索杯不可得乃剖橘作杯剧饮至醉相约各赋诗纪之
　　客中酒具愁难得戏幻霜柑当羽觞破处何妨凿混沌醉来偏觉助馨香古风岂让匏尊俭佳味何须郁鬯芳更笑玉杯真俗物朱门豪客漫猖狂
　　天生竒器无人识剖破鸿蒙笑我狂醇酎坐令増药味碧筒徒尔荐荷香持来或讶成金盏写满犹疑是橘浆灵均若也知兹意楚颂还应记醉乡
　　荆川集巻三
　　钦定四库全书
　　荆川集巻四
　　明　唐顺之　撰
　　书
　　答张甬川尚书书
　　养斋翁归辱赐手教嘉惠多感逺念顺之麤顽非畜德之器迂疎非适用之才徒以麤顽近乎质木迂疎类乎澹泊以此幸不见絶于大君子之门自入山中稍欲收敛精神摆脱习气庶几少有所闻以酬宿志且以不负长者拳拳教爱之至意而闲静中转见种种欲根起灭不断虽暂随气机歇息终非防本塞源工夫益觉实病之难除实功之难进也承教中庸不可能乃在声臭之表此吃要言中庸所谓无声无臭实自戒谨不睹恐惧不闻中得之本体不落声臭工夫不落闻见然其辨只在有欲无欲之间欲根销尽便是戒谨恐惧虽终日醻酢云为莫非神明妙用而未尝涉于声臭也欲根丝忽不尽便不是戒谨恐惧虽使栖心虚寂亦是未离乎声臭也明公之致力于道而自得之也久矣而犹云老且望洋日有愧叹此岂明公之过为避让哉葢常存不及之心而后可以言戒谨恐惧而后可以闲未萌之欲古之圣贤所以兢业此心至老益强类如此也放失如顺之辈窃因此更有省矣承示欲修饬武备此明公为国家之深虑也世人作事计较成败利纯畏首畏尾自为之念重而任责之意疎所以弊多积于循袭而事毎牵于掣肘以明公之素望与其素养居其位而行之因则因革则革谁能挠之虽然武备其一事也昔周命周公毕公以东郊之治欲其彰善瘅恶以淑人心至于世变风移而后已今之民风士习其沦胥抑可知矣而畿甸为尤甚此俗吏之所谓迂缓而有识之士所为深忧而惧无以善其后者也然而明公今日之任周毕之任也且夫东郊虽周之东郊而实染殷之余风者也经周毕而一变其俗况南都固祖宗之所肇基而风勤之者也以明公之素望与其素养居其位而行之明示好恶提醒人心而挽之礼义亷耻之域使四方之有风俗自畿甸始畿甸之有风俗自明公始非明公今日之责而谁望乎闻太夫人已就养是明公入则承欢于内出则宣力于外其承欢于内也益所以畜其效忠之心其宣力于外也益所以推其养志之施葢两不相妨而交相益也此深可为明公贺矣养斋翁考满归遂欲乞休但山林中得此翁于乡俗极有益仕途中又少却此翁为可惜耳然其意已决矣
　　又
　　曩承手教谆切皆道义肝膈之语感幸感幸至于所论学术之虚诞与其毫厘之差则皆足以惑世而害道此切中当世学者之膏肓鄙人亦尝深忧之而未及面请也先行其言而后从之言非君子之所急而况其诞者乎承示大学小传葢发于涵养之真而多自得之説至于身心意之别以正心为主静之学尤明公之所独得其曰正心者不属于意不属于身者也是心之无所发动事物未交于视听时也斯时也心惟存其恂栗而已凝然中居而外诱不敢干也是则然矣但不知事物既交既有视听之时其凝然中居而外诱不敢干者与前时有异乎无异乎岂所谓凝然中居者只主于静时而为言者乎抑亦无分于动静而皆在者乎更愿教之
　　答吕沃洲御史书
　　居乡无朋友夹持深惧堕落得来教不觉然甚幸甚慰兄云暂时宁静若有端倪恍惚转移复离本体自非兄之恳心真实直从心源上着工夫不能为此言然兄自谓未得覇柄入手者正恐此病亦坐乎此大率此学只论有欲无欲不论宁静扰动若本无欲障则顷刻之间念念迁转即是本体若欲障未尽则虽穷年黙坐能使一念不起亦只是自私自利根子白沙先生尝言静中养出端倪此语须是活看葢世人病痛多縁随波逐浪迷失真源故发此耳若识得无欲种子则真源波浪本来无二正不必厌此而求彼耳兄云山中无静味而欲闭闗独卧以待心志之定即此便有欣羡畔援在矣请兄且毋必求静味只于无静味中寻讨毋必闭闗只于开门应酬时至于纷纭轇轕往来不穷之中更试观此心何如其应酬轇轕与闭闗独卧时还有二见否若有二见还是我自为障碍否其障碍还是欲根不断否兄更于此着力一畨若有得与有疑幸不惜见教也苟以为多病羸弱精力不及闭闗以养疾则可耳闭闗以养心则不可也程子尝曰习忘以养生则可习忘以求道则甚有害其辩之精矣然养生亦只在无欲上求之故曰饮食男女圣贤自这里做工夫斯言至近而精兄有意于元气之复乎则愿兄毋忽斯言也弟亦多病羸体葢平生得效良方在此耳至于厌事之病弟亦素有之然旧未尝自以为病今幸知病矣何日得与兄共坐一室日夜相与磨勘洗濯此心临书耿耿
　　与王龙溪主事书
　　世人之不能不疑于吾辈也久矣近有士夫自浙中来者云及吾兄以佃寺之故使宪司有言且云兄以寺地据风水之胜欲作令先大夫墓地上官某人者既予之矣而宪使持之故若此纷纷也仆闻而窃叹以为如兄安得有此此乃传言之误耳不然则必俗吏欲汚蔑善人托为此説就使非传言之误非俗吏欲汚蔑善人则在兄必自有説固不敢以世人之疑吾辈者而亦疑兄姑笑而置之不欲烦诸齿颊间也既又伏念以为孔子以诗礼教子而陈亢疑其异闻孟子不见储子而屋庐子以为得间古者师友之间既洞然肝胆相信矣而亦若不免以世俗之疑相疑者何也无乃故为迂其问以剔抉圣贤之隐曲而白之于世也乎今仆幸得兄之间而可以有请安知兄之隐曲不因以白而仆亦冀有陈亢得三之喜与屋庐子之悦者乎且夫人之意兄者则曰兄之请寺是世人之请寺己兄之徇风水是世人之徇风水已而仆之意殊不然也夫兄爽朗超脱得之性成仆毎窃叹以为即使兄不学不知道亦当作物外高流如景和靖之徒絶非食烟火辈人而或谓其请寺以自便占风水以规后防此真坐井之见且不足以闯兄之藩宜乎兄之不屑与较也然而兄之为是必有説也仆窃观于兄矣惟兄笃于自信是故不为形迹之防以包荒为大是故无净秽之择以忠厚善世不私其身是故或与人同过而不求自异此兄之所以生深信深慕于相知者亦所以生微疑于不相知者也寺田出上官之予何必固却以为洁风水有事机之便何必固避以逺嫌以是闯兄或者得其藩乎然仆窃以兄之意亦稍偏矣孔子恶行怪而愿人亦讥其同乎流俗合乎污世夫曰同乎流俗则非其自流也特同之耳曰合乎污世则非其自污也特合之耳其设心亦岂不善而圣贤甚以为不可者其説可知也且夫本以包荒忠厚而其影或近于愿人此仆之所惧也然则世人望影而疑亦何怪欤古人有放君而代之者而人不疑其富天下有放君而又反之者而人不疑其专葢古人举大事冐大不韪而犹不防人之疑如此今吾辈出格作一小事而人已羣然疑之虽古今人眼孔不同计亦不应如此隔絶也毋乃不迩不殖所以自信与素信于人者有不如古人乎不顾不视不取不予所以自信与素信于人者有不如古人乎且夫以汤之圣宜其脱然于声色货利之外也而祗曰不迩不殖真若声色货利之足以移汤而汤真若与声色货利相持然者何也以尹之所乐者尧舜之道也而祗铢称寸量于一介取予之间若硁硁之小人然者何也兄所论伊川金楪子之説以此施于防检形迹之人则为对病要药矣向非其人则加以蓍参治肺痈药岂不甚美或以助火而长病也曩时诸友所处阳明老先生家事或有造为玉碗之谤此言极俚鄙可笑宜不足以绐三尺之童子然王佥事竟以此解官去有志者至今痛惜之夫毁誉利害不足计然得无吾党亦有过乎苟非过于自信而疎于事情无乃所谓素信于人者之未至耶君子行有不得反求诸已则工夫日日精至于己日乃孚是人之疑我者所以精进我也兄意其以为何如然仆非敢谓此言可以少禆于兄亦将以叩兄之隐曲而得闻所未闻耳幸亮之
　　答王南江提学书
　　奉别经年不能通一字以为率然道离合问无恙之泛语既不宜施之于兄而思竭其疲驽以效一言之献则又茫乎其无所得故遂缺然至此又复以为既疲驽无以自效而有数字以道离合问无恙亦足通殷勤而舒缱绻之懐不犹愈于经年无一字乎故于李君使者来草草作此大抵所谓率然之泛语耳然仆窃诵吾兄前后见惠两书知吾兄痛惩既往之悔直欲洗刷肠胃不肯若世之葢头换面作好人者至于用心独苦处则虽兄口不能自言而仆于笔扎间亦稍窥见焉未尝不怃然而叹以为兄之力能自振防如此兄之不自护如此即使仆竭其疲驽而有以自效亦何所加也人心存亡不过天理人欲之消长而理欲消长之几不过迷悟两字然非努力聚气决死一战则必不能悟或不知所战或战而不力则往往终其身而不悟故佛家有认贼作子与葛藤绊路之説而兵家亦曰名其为贼敌乃可灭又曰一日纵敌数世之患此佛家之可通于吾儒而治戎之道可用以治心者也儒者以交战为子夏之病不知能战是所以为子夏也虽顔子亦有战矣曰不逺复夫不战何以有复也虽天地亦有战矣曰龙战于野其血黄夫隂既疑于阳矣阳安得晏然而无战乎惟战而不胜故血而至于黄战而胜则血可以不而阳可以亨也是能战之效也今兄知所以战战又能力矣仆自入官得请见于当世士大夫葢三年而后见兄一见则骇然异之而兄亦过以仆为知己夫兄雄俊之文博辨之才迈往之气无一人不知之而独谓仆为知己者岂仆之知兄止于世人之所知而已也抑亦有不止于世人所知而已也仆之于兄不为不深知己然窃尝有少怪于兄以为世间种种嗜好凡人之所可玩可喜者多足以挂兄之胸臆而动其挹慕不舍之意此其中于心也微而不知其植根也胶而难解苟一不戒则微者或横溃而着矣根者或引蔓而枝矣就使能戒而不溃不蔓则其为力甚劳而为功亦寡譬如聚千百不逞于深丛巨莽之间按而不发而时出其一二骑以钞于路幸不为大忧然而授首献俘之期恐终不可冀也而况其猖獗之不可料欤虽然兄何如人也岂敢谓其有溺于此欤或者当时年少而气鋭以为虽小有所嗜好而固无损于吾之大者抑亦知嗜好之不可不欲快于一鬭而以积渐消去之欤且夫以嗜好为无损者无乃不知所战之过欤以为积渐消去者无乃战而不力之过欤夫嗜好之中人也亦必有因必非以为漫然无所用也必以为人之资于天地间者一物不可少也孟子之书所以提挈此心者至着矣而尤着于生我所欲一篇葢其不悟也则自宫室妻子之奉至于种种若无一焉可少者其悟也则虽箪食豆羹之切于生死若无一焉不可少者借令有一人焉始不悟而今也悟则自今日无一物不可少者而追视向时所为无一物可少者未始不哑然自笑也佣工道丐之人徼幸得十数钱则买殽市酒一醉大叫自以天下之乐莫逾于已而千金之子苦身仡仡以程锱铢日夜苦不足借令此两人易地而观焉亦未始不哑然自笑也人之所甚爱而至不可少者莫如七尺之躯也其住于世也能泣能笑能挈能擎能徙能倚无一不能无一不有而其聚诸有以住于世也则又有修有短而卒无不腐为野土化为瓦砾而后已者则此七尺之躯亦终不得自有矣以其终不得自有则当其暂而有之固亦不可据而私之以为真有矣而况于种种嗜好其不如七尺之躯之不可少者又不啻千百倍欤古之圣贤所以超形气而独存至于同死生齐得丧漠然无一动乎其心者非诞也既悟则自知之耳如此乃可以悟知性知天乃可以语谨独诚意之学而其初必始于力战未有不力战而能如此者也约之嗜好更不少于兄而仆相聚时数以为言然于兄独罕及者约之性柔须待有人夹持而兄刚果雄毅气魄甚大始虽暂牵其必一朝跃然自脱于此无疑也顾所不知者早与不早耳今兄果然知所以战战而又力以自脱于此不出吾素所料者如是而又早则吾之所不能知而深为兄喜者也仆不肖聪明百不逮于兄虽仅守绳墨常恐失之兄谓我战胜而肥今臞然故吾也此足以知战之不胜之效矣虽然敢不勉耶幸兄常不鄙而教之仆于文字素非所长然以猥尝受教于兄且幽居少事欲以灌园余力时一为之又以为既樗散无所用世幸未即老死二三十年之后或为天所牖使少有知识尚能托之于文字虽不敢望于行逺庶几达鄙陋之意焉是以不能息心于此然往时朝夕于兄尚不能窃其绪论今去兄既逺谁为开之固知终必罢废矣今往近作数篇冗散无可采至如赠彭通判与李郎中墓文亦稍见已志故敢请教耳仆今年寓居阳羡挈妻子以行有一二童子相与讲章句自以此身不量而为人师虽不责我以道而所讲者章句然至于收拾放心正容谨节以率之者亦不敢不力自谓于此颇有分寸之益因是知吾兄以道为人师而所教者又非一二童子乃齐鲁五六郡豪杰之士则其所以率之者宜何如而其为益又何如也然仆所谓一二童子者自章句外亦稍以内外轻重义利可否时时与之一谈则或如钻矿而不入仆所教不过一二童子而又日夕与之处然犹如此兄虽善于作人然以一人督率五六郡之士而又不能日夕与之处则其顽然而无得于兄者固亦有之欤仆窃为兄虑也夫为此五六郡得一良师孰与为此五六郡得百十良师故为提学者莫急于风励学官今学官自卑其身无耻而嗜利甚矣诚欲有以风励之又恐非一佥事之力与二三年之间所得为也奈何家父言某县某人者在京师百计诋兄此甚可为勇于任事者叹也然在齐东得无亦如某某者乎此在兄亦惟自信自为而已何较于彼者哉家父又言兄有荐仆之书于京师贵人此兄之爱我甚而忘其丑也虽然仆之与兄以善交闻于人久矣兄之荐我何异于仆之自荐乎仆年来自计已熟大抵人用之不敢以隐人不用必不敢以求亦必不敢以悔终吾身而已矣然兄素已知我矣何待仆自言也
　　答俞训导书
　　得所示书知执事望我甚厚教我甚至感激感激葢学病于博杂而量病于博广此鄙人膏肓之证过承发药敢不尽饮然仆之此心亦不敢不悉于执事也夫士之于世苟无志于为善则已果有志于善则世之人未尝不欲其入于善已之善未尝不欲与人共为之所谓众生病即是已病此万物一体之心必不能自已者也仆于甲科人才固未尝专有眷眷搜罗之心其于岩穴之士之贤者亦何尝敢忘相与切磋之心哉其于卑鄙龌龊越礼放法者固未尝敢有雷同随俗之心而其间尚可告语转移者亦岂敢遂无悯惜爱防之心而遽疾之如讐者哉甲科之与岩穴本无拣择而感应则随其所遇峻拒之与悯惜本无作好恶而曲成则因乎物情此天则不容人加减者也夫业无定习而心有转移苟真有万物一体之心则虽从事于举业以进身未尝不为义涂也若使有独为君子之心则虽从事于饬躬励行以退处未尝不为利涂也经义防试之陋稍有志者莫不深病之矣虽然春诵夏弦秋礼冬书固古之举业也固未尝废诵与书也苟无为己之心则弦诵礼书亦祗为干禄之具苟真有为己之心则经义策试亦自可正学以言昔人妨功夺志之辨此定论也至于以举业为教则稍有志者亦知深病其陋矣吕伯恭以举业教浙中而朱子以书规之伯恭答书以谓若不开此一路则法堂前草深一丈仆尝诵而窃叹以为此极是前辈苦心非特后之人未能知虽当时同志者亦未能尽知也仆年来则已决意絶去举业之教矣而犹为执事言者葢亦自知今之不教举业未为脱洒而向之教举业未为粘带也今之不教举业未必足以闭人之利涂而向之教举业未必不引人一二于义涂也至于道德性命技艺之辨古人虽以六德六艺分言然德非虚器其切实应用处即谓之艺艺非粗迹其精义致用处即谓之德故古人终日从事于六艺之间非特以实用之不可缺而姑从事云耳葢即此而鼔舞凝聚其精神坚忍操錬其筋骨沉潜缜密其心思以类万物而通神明故曰洒扫应对精义入神只是一理艺之精处即是心精艺之粗处即是心粗非二致也但古人求艺以为聚精防神极深研几之实而今人于艺则以为溺心玩物争能好胜之具此则古与今之不同而非所以为艺与德之辨也执事所举尧舜夫尧舜所未闻与若罔闻云云者此道也羲和之厯象夷防之礼乐臯之刑名至于垂弓和矢伯益鸟兽孰非道哉然诸子为之而尧舜若罔闻云云者葢君逸臣劳道则然耳若谓尧舜以道自处而以艺士诿之人何其自待者厚而待人者薄也臯以刑名自处而乃为其君陈迪德之谟防以撃石拊石自处而教胄子以简亷直温之德性则是以艺士自处而以德望之人又何其自责之薄而责人之厚也厯象礼乐艺也修五玉如五器而彰施五采在玑衡独非艺哉则尧舜亦屑屑矣孟子曰尧舜之知而不徧物急先务也若在羲和则厯象便为先务在防则撃石拊石便为先务又安得以尧舜之所不徧者而遂不急也执事以好博杂技艺为仆之病此则不敢不承而至于分技艺与德为两事则辨之亦不敢以不明也葢儒者慕古之论莫不以为必絶去举业而后可以复古之德行道艺此则不务变更人心而务变更法制将有如王介甫所谓本欲变学究为秀才不谓变秀才为学究者矣儒者务髙之论莫不以为絶去艺事而别求之道德性命此则艺无精义而道无实用将有如佛老以道德性命为上一截色声度数为下一截者矣是以鄙意不敢不尽于执事也虽然执事悯时病俗之意则亦深且切矣今执事固有教人之责矣执事之隐居修行仆闻之胶阳诸兄亦久矣今之教以举业纵欲罢之而势有不能即使复古之教则六艺固亦不废仆所愿执事之于诸生即举业之中而示之以穷经明理反躬着已之路而黙消其干名好进之心则是举业中德行道谊也即古六艺之中而引之于聚精防神极深研几之实而黙消其争能务胜之心则是六艺中道德性命也方且顺而导之正不必逆而沮之也大率今之世举业技艺种种犹未足为心病所为心术大蠧者在乎义利之辨不明执事教人欲明义利之辨则必以身率之以身率之则自取与辞受进退至于纎微必精察之果义欤利欤取与辞受进退至于纎微尽义矣尤必精察之此心果有为欤无为欤一毫不自遮蔽一毫不使潜伏使精神可透金石则成人材动风俗之责固有在矣敢以是少効爱助之意以为执事报也无由面晤极论临书驰懐嗣后更望时惠尽言此仆之所汲汲而求也
　　答戚南书
　　来书满纸无一字非膏肓之病无一字非瞑之药兄之惠我极厚非言可为谢也论语曰据于德游于艺记曰德成而上艺成而下德之与艺説作一个不得説作两个不得才提起处色色总在面前才放下处了了更无一物自是人心本来之妙而不容増减也古人终日从事于琴瑟羽籥操缦安弦种种曲艺之间既云终日从事矣然特可谓之防而不可谓之溺今之人其于琴琴羽籥操缦安弦种种曲艺即使偶一为之则亦可谓之溺而不可谓之游何也谓其有欣厌心也为其有好丑心也为其有争长竞短心也欣厌心好丑心长短心此兄之所谓即是尘机也然则所谓艺成而下者非是艺病乃是心病也扫除心病用息尘机弟敢不自力以承兄之教也虽然尘机息尽浑沦道心亦愿兄之无忽斯言也
　　答王生宗道书
　　唐君诚志节之士所惜平生未与之接不能得其心胸面目之详只是据纸上语套説一遍殊觉精神不畅不足以发潜德之光且如德州接逓一事乃是据宗道口説故叙事中此一段稍觉精明若前时宗道尽将此君平生首末行事委曲口説一畨或能更有发挥耳今不及矣然竹溪刚介之士其言亦自足以传信不待予也既已为唐君作铭为之投笔三叹志士苦心旷世相感且唐君在当时淹蹇不得一第而老于郎署又年不满六十其清修絶俗亦自足以结裹此身而风末世彼世间取髙第为大官享耆夀势力赫奕不知几何人即其沉酣饱满于声利间当时莫不自以为最得意然才一没身便臭腐粪土何异若此者其于唐君何如哉此孔子所以较量于齐景公夷齐千驷饿死之间其于提省人心最切切也清寒之士可以无所待而自立矣宗道素有志向更愿于义利闗处极力研析使不为一切俗情所转乃是挺挺自作豪杰亦所以不负唐君衣鉢云耳勉之勉之
　　与唐一庵书
　　使者来弟往洞庭归时乃见尊柬读罢不觉凄然之甚吾兄盛德人也造物者既穷其躬而又夭其嗣也哉为善者其亦不可以自信矣虽然自古圣贤能就人所不能就之德则必有能堪人所不能堪之情昔者卜子夏哭子失之过延陵三号而行失之不及东门吴则荡而非人情也兄笃于信道久矣试于此寻究真源则虽极哀极苦中本心了然自明所谓哀之发而中节而未尝失其为中也
　　与季彭山书
　　仆不慧自少亦尝有志于治经汉宋诸儒先以解经名家者亦颇涉其津焉至于当世诸先辈以治经名家者亦尝承下风而问之葢久之而不得其説则又将脱去闻见洗刷此心而独求之于遗经又久之而竟未之得也偶游防稽获闻髙论则爽然自失先生之于经闗窍开解搯擢肠胃若秦越人之隔垣而洞五藏也剖破传注专门之学辞锋所向决古人所未决之疑而开今人所不敢开之口如荆卿慷慨撃筑睥睨于燕市之中而旁无一人也目论古事又如身揖让乎虞周礼乐之间凭轼以观晋楚齐秦鬭争之域也而听之者且不自知其忽焉跃然以喜忽焉瞿然以愕而卒果然以饱亦雄矣哉世未之有也虽然愿先生益深所养使此心虚壹而静自所独然不必尽是也众所共然不必尽非也却意见以融真机则古圣贤之精将于是乎在而况其经乎然则六经之道其卒于先生有明也已仆敢以是少効爱助焉
　　答侄孙一麐书
　　一麐问卫州吁弑其君完仓卒未能悉吾意当时簒弑之人必有自见已之为是而见君父之甚不是处又必有邪説以阶之如所谓邪説作而弑君弑父之祸起者春秋特与辨别题目正其为弑如州吁弑完一句即曲直便自了然曲直了然即是非便自分晓乱臣贼子其初为气所使昧了是非迷却本来君父秉彞之心是以其时恶力甚劲于此之时刑戮且不惧又何暇怕见书但有人一与指防是非中其骨髓则不觉回心一回心后手脚都软便自动弹不得葢其真心如此所谓惧也惧与不惧之间是忠臣孝子乱臣贼子之大机括反复如翻掌大易之所谓辨而春秋之所以震无咎也如善医者下针中其窍穴则麻痹之人即时便知痛痒春秋一言中却乱臣贼子痛痒处即乱臣贼子便自囘心是以能惧然知痛痒者乃其血气之固然知惧者乃其人心之固然也善医者特与遇之春秋特与提醒之而已春秋如化工言随机提醒人也旧説据春秋所书而言惧吾亦据春秋所书而言惧此无异者但旧説以为乱臣贼子惧于见书而知惧则所惧者既是有所为而非真心且其所惧能及于好名之人而不及于勃然不顾名义之人以为春秋书其名胁持恐动人而使之惧此又只説得董狐南史之作用而非所以语于圣人拨转人心之妙用且如其説其弊将使乱臣贼子弥缝益宻以逃名而避迹为害不小此其説起自汉儒宜不待智者而知其谬然更千年无有觉其谬者亦无有致疑者何也其悉更待面论善説春秋者无如孟子乱臣贼子惧与春秋天子之事此数句真得圣人微防其春秋天子之事一句儒者亦説不通久矣一麐可深思之面防言之春秋一部书无一句不为乱臣贼子而作非特书弑君三十六条也
　　答汪生书
　　逺道走使询及继祖母丧服深知谨礼之意然此在礼经甚分晓本非有疑似相聚讼也只为不解承重两字而惑于俗人代父相沿为服之説是以其论纷纭而难通耳承重者礼之所谓受重也如何谓之重谓祭统也古者立主谓之重宗庙谓之重礼曰为人后者三年解之者曰为人后者受重于人受重者必以为服服之也礼曰父卒然后为祖后者斩解之者曰为祖后者受重于祖受重者必以为服服之也为人后者以傍枝后其大宗为祖后者以嫡孙后其祖虽其本末疏戚不同而其所以必为之三年者则皆以为后之故为后者受重之谓也不独如是而已礼经固有为曽祖后云者为髙祖后云者为曽祖后者谓若父与祖或以疾废与先曽祖而死者也为髙祖后者谓若父与祖与曽祖或以疾废与先髙祖而死者也为曽祖后则为曽祖斩为髙祖后则为髙祖斩若以代父为説则是父之所齐期者吾代为之斩父之所齐五月者吾代为之斩此其本末倒置甚矣又何以为代乎为曽祖斩则谓之代祖也可为髙祖斩则为之代曽祖也可代父之説又何施乎此其鄙野舛驳絶不可凖于经典然世耆儒老生亦往往以此为説余竟不知其何所起也礼经十七章中无此説虽汉宋诸儒生论礼者数千家亦絶无此説余竟不知其何所起也礼为祖后者服斩不言服祖之妻何服非略之也葢发凡于为人后者章中矣曰为人后者为所后之妻若子以傍枝后其族人犹服其所后之妻若子况以嫡孙后其祖而不以若子之服服其祖之妻者乎由此言之为其祖加服云者自为受重也非为父也为其祖母加服云者自为祖也亦非为父也此祖母也礼曰继母如母则继祖母如祖母也为祖而服其继祖母岂系乎父之及见与不及见乎为祖而服其继祖母岂论其有出无出乎且谓之继则是不论其有出无出而为之服者固非其所出以继母之服不问其有出无出而隆杀之也何独疑于继祖母焉夫有出而加服无出而降服此古所以制媵妾之等然非所以施之于嫡也礼已之妻嫡子之妻不敢以无出降而况于祖母乎以吾友有好古谨礼之意不敢不悉所闻更与知礼者计之礼后丧有前丧中其服后但据后丧始日为断不据前丧满日为继也假而前丧小祥遇丧则两丧共服之四年并以白
　　与宜兴诸友书
　　古礼馈奠则从主人而服则从族戚朋友各以亲疎轻重自制之是故主人馈奠而族戚朋友助之执事则有之矣在礼未闻有族戚朋友供奠物之文也主人劳族戚朋友以执事则有之矣在礼未闻有主人散麻散缟散绢于亲戚朋友之文也今一切反是族戚朋友为之馈奠是以族戚朋友而代主人之所自尽也主人为之散麻散缟散绢是以主而擅族戚朋友之所自备也此礼不知始何时古所谓野于礼者其此类之谓乎且近世丧葬日奢日靡富贵人家一日至享十家之奠自启殡至葬数日间大牲小牲刳割狼籍且百千计鬼神情状与人情不相逺鬼而无馁所食几何今若此不惟生者靡费抑亦使死者不忍且夫放生以资冥福则儒者所不信杀生以重冥咎则理未必无是以痛为亡妻谢此业债族戚朋友则相信者多矣而一麐自宜兴归乃闻诸友复欲醵金为奠且杀生靡费于有所用所必受犹尚不可况施于所必无用所必不敢受其谓之何如诸友以为情有未尽但逺来临此亦足矣即使吾身后诸友亦只须如是行之但能相体不为无情也
　　答万思节主事书
　　承示途中遇险及当局冷眼之説足知新功甚慰甚慰热处冷得絶胜冷处冷得然险处惶惑原是易处错过不曽做得功夫也易论学毎以涉川为説故曰作易者其有忧患乎所谓终身之忧也吾友闲居少过却是不曽抖擞提醒精神吾固预忧吾友涉川之难今吾友自知之矣自此着功夫常常从危处操心常如与夭吴河伯对垒毁誉利害诸闗悉与照破即世间一切大川何所不利涉也先辈云圣人于困险中有至乐于安平中却是有至忧然哉吾毎欲与大洲兄相防乃欲相与证明絶学非厯数之谓也然厯数自郭氏以来亦成三百余年絶学矣国初搜得一元统仅能于守敬下乗中下得几句注脚监中二百余年拱手推让以为厯祖吾向来病剧中于此术偶有一悟颇得神解而自笑其为屠龙之技无所用之亦叹世无可语者近得来书乃知复有透晓如大洲者在也一快一快但不知大洲所谓透晓而厯官所不解者何所指耶岂所谓厯理者七政盈缩迟疾之所以然如元史所载王恂李谦厯议及縁督氏革象书之类独能洞其精微是厯官祗知其数而吾辈独能明其理遂指此为透晓而厯官所不解者耶葢昔者太史造厯既已测定日躔盈缩月离迟疾去极逺近浑沦得一天体在胸膈中而欲传之形气之间以为厯本则是以数寸算子握住万古宇宙转运葢甚难下手此子长所谓太初厯既已测候而姓与都等不能为算之时也古厯大衍为精一行和尚藏却金针世徒传其鸳鸯谱耳于是守敬独得一法曰弧矢圜算如所谓横弧矢立弧矢赤道变为黄道黄道变为白道者最为圆机活法自此黄赤白三道之畸零可齐而气朔之差可定此法不惟儒生不晓而三百年来厯官亦尽不晓矣今监中有一书颇秘名曰厯源者郭氏作法根本所谓弧矢圜术颇在焉试问之厯官亦乐家一哑钟耳岂大洲所谓透晓而厯官所不晓者葢谓此耶若所指如前説虽极精微幽眇犹是儒生套子所指如后説虽若九九缀术乃是实得也烦问之大洲求一转语见示当更有请教夫六艺之学昔人以为数可陈而义难知在今日厯家却是义可知而数难陈葢得其数而不通其义者有之矣若谓得其理而不得其数则施之实用既无下手处而并其所谓义者亦脱空影响非真际也虽然今厯家自谓得其数矣今厯家相传之数如厯经立成通轨云云者郭氏之下乘也死数也弧矢圜术云云者郭氏之上乗也活数也死数言语文字也活数非言语文字也得其活数虽掀翻一部厯经不留一字尽创新法亦可以不失郭氏之意得其死数则挨墙傍壁转身一步倒矣夫知厯理又知厯数此吾之所以与儒生异也知死数又知活数此吾之所以与厯官异也理与数非二也数者理之实致用处也活数死数非二也死数者活数之所寄也近见一二儒者亦有意象数之学然不得其传则往往以儒者范围天地之虚谈而欲葢过畴人布算积分之实用不知岂便吃尔葢过了也后世儒生所论六艺往往而然不特厯也大洲其于吾言有合耶否耶杨子云曰通天地人曰儒通天地而不通人曰伎通乎天地之厯数而未必通乎身心之厯数者又一行守敬辈之所以为蔽也今未暇论也虽然所欲请教于大洲者其大者百未一举也而辄及此毋乃以我不知务乎纵言至此一笑吾友欲吾举厯家一二要语与大洲印证如步日躔中盈初缩末限用立差三十一平差二万四千六百此死数也又如步月离中用初末限度一十四度六十六分此死数也厯家知据此死数布算而已试求其所以为平差立差之原与十四度六十六分之数从恁处起则知活数矣似此只举一两件更不费辞也活数者如揲蓍求卦之初参伍错综而隂阳未分者也死数者如卦画已成之后为九为六而隂阳既定者也
　　又
　　来书谓赵大洲主测候吾主布算此説未之尽也布算未有不始于测测候未有不寄之布算而可以造厯者两者相须如足与目但测候之法元史所载简仰二仪今畴人子弟亦稍能用之而学士大夫亦有晓者及赵縁督革象书测经度测纬度之法尤更分晓吾是以略而不言且吾前书所引史记厯书中语太初厯既已测定而姓等不能为算自古造厯亦毎病布算之难此一行守敬所以独擅专长司马公是星厯专家其史记厯书是説自家屋里説话细读其叙作太初厯始末其意可识也虽然使人皆输班自可以目定方圆而不必规矩使人皆羲和自可随时测候而不必布算以成厯故布筭以成厯者令后可继也此尧典中亦自了了其旸谷昧谷四段则测候也其闰月成岁数语则布算虚盈以造厯也但古文简约不详今浑天仪象自汉相传以为羲和之遗则测候之器尚在而布算之法独不传窃意其法若传比之一行守敬当更简易密致葢古人心学精微围范天地与后世术家自别今所传周髀经托之周公虽真赝不可知岂亦有羲和布算之遗乎而后世晓了者亦少矣
　　与顾箬溪中丞书
　　仆居闲多暇时或留意于数艺将向所闻之左右者时为防绎其于古人象数之精意虽或有龃龉难通处亦多有欣然防心处其防心处既恨不得与明公相印证其龃龉处又恨不得就明公而为之发蒙解防也窃意六艺之学皆先王所以寄精神心术之妙非特以资实用而已传曰其数可陈也其义难知也顾得其数而昧于其义则九九之技小道泥于致逺是曲艺之所以艺成而下也即其数而神明其义则参伍错综之用可以成变化而行鬼神是儒者之所以游于艺也顾先王六艺之教既寝而算书之传于世者往往出于六艺之士之所为儒者絶不知其説而知其説又多非儒者是以其数存其义隐矣而艺士之著书者又往往以秘其机为竒所谓立天元一云尔如积求之云尔者虽算师亦多不省为何语复著书者之意葢若恐缄藏之不密而示人以金鍼也是以其数虽存而数之所以为数者亦隐矣伏惟明公以当世耆儒玩心神明之学而出其绪余于艺数之间明公之于数葢古所谓进乎技而入于道以神遇而不以器求者也且小子辱不倦之教久矣是以敢更有请焉谨具如别纸
　　与裘剡溪推府书
　　昨承示欲赐徐医扁额谨因尊教辏成两字曰占恒何如恒者人心本常理古今凡圣不减不増惟其有占不占是以有能恒不能恒之别而恒道实未尝去人也古圣贤教人虽一曲艺未甞不与心学相通人能得此常理设使为医则必能究性命之源为巫则必能极鬼神之情状一彻万融所谓因源而得委也古如农辕重黎之徒以圣贤精微之学而为医巫师是也若使为巫医者知无恒之不可则必反而求之于心念念在有恒上着工夫则庶几性命之源鬼神之情状可得而无愧于巫医葢本欲精其艺而因以达乎其德所谓自委而泝源也如古巫咸医和之徒因巫医而知道是也圣人提醒人心只在一占字易曰君子居则观其象而玩其辞动则观其变而玩其占所谓占者岂是揲蓍布卦乃为占哉此恒心之存主处则为居此恒心之应用处则为动神明在我知几而动是无时无处不是占也不占则神明失矣几微昧矣是可谓之恒乎而又何医巫之可谓乎
　　与项瓯东郡守书
　　索居既久益叹朋友合并之难而知昔日相聚之为乐也然又有可感慨者念昔日从兄于杯酒谈笑间此时弟甚疎卤不能有所切磋于兄而兄之善言惇行弟亦不能窃之以自淑不过如世间所谓好友者而已求如古人切切偲偲讲学辅仁则未也自去官归家闭门静坐大抵人穷则反本霜降水涸天根始见于是大悔曩时孟浪痛自磨刮直欲扫去枝叶文饰从根本上着力久之亦渐觉有洒洒处但苦此心出入几微之际殊废检防然亦渐觉有洒洒处此时欲见兄相与印证一畨了不可得则向者朝夕相聚反自错过虚却光隂岂不可惜惟吾兄质实纯明古所谓脚踏实地人也此不惟吾兄能自信而友朋亦无不以此信兄者别后想渊然深造非鄙陋之所敢窥测以旧时所见吾兄则尚有葑菲所以少赞于吾兄者何也兄得之资禀者持守有余而充拓未至资禀有余于毅而力量不足于其得处乃是气质最美而其不及古人处乃是学问不能变化气质也古人为学皆是百磨百錬工夫如书臯陶论九德寛而能于栗直而能于温沉潜能刚髙明能柔斯则磨錬已至气质变化之効也夫弟所谓充拓者亦非如由赤子之心扩而充之説葢赤子之心本自充扩得去本自能大有一分不能充拓皆是未尽此心之量耳中庸曰致广大而尽精微极髙明而道中庸德性本自广大本自精微本自髙明本自中庸人惟为私欲障隔所以不能复然故必须道问学以尊之耳此千古学问之的也据吾兄旧日规模且未免作世间一种寡过之人其于圣贤作用尚是有间学问须先定其基故孔子不取谨愿之士而取狂狷为有基也狂者固不待言至于谨愿之士与狷者其不为不善亦较相似但狷者气魄大矫世独行更不畏人非笑谨愿之士气魄小拘拘谫谫多是畏人非笑悁者必乎已而谨愿者役于物大不同耳今人多以谨愿者为狷此亦问学不明之过也交游可望者殊少得如吾兄者尤少如弟疎卤尚不敢自弃以吾兄之纯明其于道翻然易耳愿闻兄之所安整理民事皆是吾人切实工夫而两郡之治如何并愿闻之迩来士风浇薄而江南重以侈靡浮荡比之他所尤甚大抵富贵功利之习糊人心目如处丰蔀之中举眼皆蔀也蔀外更不见一物矣是以迷惑颠倒莫知所止非有先知先觉者孰能出之溷秽而转之清流乎提学冯先生观其论议行事亦不为无意于此矣词华本实之间稍有轩轾便足鼔舞人心吾兄相防得从容聚语幸委曲一赞之
　　与张士宜书
　　近承来谕同志中往往梦中作醒语诚然诚然其下者假公济私其髙者以意见所到为实际葢原始初发心原不曽种下真种子所以头出头没转来转去竟不出人意见科臼中方且认贼作子自谓超悟诳已诳人以迷指迷道之不明不行深可太息仆亦梦中人也虽然自数年来益觉扫除私意之难益信古人备尝艰苦动心忍性知险知阻是细细磨錬细细降伏此心处方欲强勉从事铢寸积累十数年庶几少有所进不敢自负也若谓认得本体一超直入不假阶级窃恐虽中人以上有所不能竟成一畨议论一畨意见而已谢上蔡云今之学者何足道能言真如鹦鹉耳透得名利闗此是小歇脚此古人自验过不诳语也兄迩来自考此处何如天理愈穷则愈见其精微之难致人欲愈克则愈见其植根之甚深彼其易之者或皆未尝实下手用力与用力未尝恳切者也东南势利之习薫塞宇宙腥秽人心葢末世气习尽然而东南靡丽之乡则为尤矣昔人所谓非百年必世不可得而变也非知命不惑不可得而改也已乎奈何恐但于后辈中视其一二有志者稍稍语之以义利賔主之辨然亦不敢深求而过责之但令其立定趋向尽力从事于清苦淡薄使日揩月磨庶有以夺其纷华盛丽之好而已然亦不知后竟得力否也令兄质地近朴愧不能有以开发之且抱病亟归又不能久相与也然家庭兄弟间自有余师矣至举业一节似亦未尝苦心其间今但令其读古儒先之书反之于心稍稍窥见理路然后转向举业上去亦以速归不及竟矣诸皆负其逺来歉歉秋间或当同舍弟至南都此时可得一奉教然未敢必也
　　与陈后冈防议书
　　别后恋慕不舍与久病衰頽之状大略具之叶绍兴通判所寄书中今家人来亦当口能道之矣毎毎念昔与兄同住京师日夕相砥淬受教不为不深且愧迂疎无以承之不谓此后渺然相隔葢三四年而仅得一两日之聚方其离思孤懐十未展其一二而鹢首已南矣亦何暇于吐心曲谈道德以交助所不及者乎兄去闽越不知复以何时为聚首之期非惟仆蓬蒿之质不能借直于麻中而兄之德器如玉亦不暇置诸顽石之间以自攻此其可思可恨岂特以酒食文字之故也仆尝闻兄绪论大意以为必杂用王覇乃可以适时而济务而仆则多执泥古方戛戛乎如以舟而行诸陆然兄既以此自信而不疑仆亦以此自谬而不悔是以自承教以来契分虽甚投而议论常至左右古人云去短集长此仆之所以不可无借于麻中之直而兄顾亦谓有取于顽石焉其可也兄在湖藩清修之节剸繁之才自与时流迥别虽然亦愿兄毋见化城而遽住耳今奉去读书记乙集一部仆意欲以此广兄不知兄肯降心而观焉否也仆窃谓三代人才皆从心性上磨錬故其经纶防赞之业不出户庭而得之后世反躬之学不传而其人所以经纶于世者率亦疎卤求其繋国之轻重如孔明李泌陆贽之徒则其于道虽未醇而本其天资之所暗合亦往往开诚而不欺恬澹而少欲其经纶虽未必尽出于道而竭其才之所及亦往往渊源而有本濶大而无漏固不可谓其无人焉而非谫谫然功名自喜者可以跂而望也苏子有言士之不以天下之重自任者久矣兄其有意乎仆居闲无事欲得国朝诸名臣奏议读之且以尚论其人与其所以经纶于世者何如顾僻处山居苦不能多致烦兄为我留意至于北宋以前诸儒解经之书多散轶不存亦烦兄试博求之菽园杂记诸书兄向欲録一副本见与亦愿兄毋忘之也若夫诗词之学则仆自知力之决不足以进此向已告疲于兄矣兄毋更以此望我竢他日有持后冈先生集示我者我当望洋而叹或尾后作一二句防语是则可耳兄许我以暮年买田同住之説如何如何谚云痴人前不得説梦吾已执此作左劵矣幸兄毋使我为痴人也失兄于东隅得兄于桑榆窃以为快草草白
　　答屠渐山谕德书
　　自闻兄有疾时以为懐夏间富生于德来学毎因富生问起居则知既已勿药矣甚慰甚慰浮屠家称缺陷世界故物忌于盈吾兄之才于其所享可谓完矣乗除消息天行则然吾兄之疾岂造物者将以是少损亏焉而大受于其后也乎兄平生意气甚髙聪明甚慧夫高者不可柔而雌也慧者不可藏而晦也兄罹此疾疢则寂寞枯淡之中静思黙视种种之世界种种之伎功无可恃以不朽者必将于幻身之外别求所谓本来面目者而从事焉则兄之学将日以精而其所得于病者不既多乎此仆始为兄忧而竟为兄贺也故曰惟其病病是以不病兄勿以为濶论如何弟年来奔走荆溪今岁始买小庄去县十四五里妻子始有定居衣食稍能自给一身幸为天地间一闲人矣药饵之暇亦欲讲习故业冀少有得焉以毕宿志而海内知交皆散在四方昔人取多闻而恨于独学之难毎以为叹而知交如兄者则尤往来于懐也向尝托南江道此意而兄不能来仆又不能往奈何今蹉跎又经岁矣后复如何使来承委令兄祠堂文字縁仆素病羸自乡居以来欲节省言语文字以完心气故凡亲知之托一切谢免而吾兄数百里相命似不宜以此为解然复自念平生未获请见于九峰先生既无以测知精神意向所在而欲为之叙论若深言之则近于谀墓之嫌浅言之则不足以发潜德而违于铭以称美之义以不满于爱弟孝子之心是惧欲辞去则又重以违长者之命而不敢也又复自念兄之所不逺数百里而托于不文之辞者葢以迂戅之人不能为谀其言或可以信于后来者耳今以平生未尝请见而深言浅言两无所措乃嚅嗫而为之言是无以自信乎其心而又何以信乎其人非兄所以相托之意也是以敢直布腹心而辞于将命者且其人之相知而言之足以信者则既有东郭少湖在矣幸兄亮之
　　与吕通竹屿书
　　执事佐郡六年清苦直方之节众共知之而山人之知执事独深执事亦谓山人臭味之相同也日夕所以拳拳于山人者亦深且厚今执事行有日矣山人非仁人也不能赠执事以言山人贫也不能赠执事以财而缱绻之情不能自已聊具鹿靴一双奉将别意靴者履也易不云乎素履之往独行愿也伏望执事率其素履独行所愿不以夷险二其心不以终始渝其度用于世则为羔羊素丝之风不用于世则励蔬食饮水之志履道坦坦为天地间一完人此其所得较之壊名毁节以苟一时之富贵者虽在卿相知执事必不以彼易此矣山人敢以致爱助之意
　　与金令摄山书
　　金入于大冶数经火力愈鍜錬则愈精纯而授新马于旧牧之圉试其熟技则人与马益相习虽然其杂金固有一火焉则耗者矣其牧马如东野之御固有始则善而久则马逸焉者矣摄山之凛坎于世也是金之数经于火也其再令于章丘也是再牧马也吾见摄山之愈进于精纯而章丘之民与摄山益相习也虽然不可以不兢兢也使久而益精也而无耗焉久而益相习也而无逸焉而后知摄山之果为良金与良牧也近得李中麓书言章丘凋敝甚须得良吏拊循极有望于摄山仆以为在摄山举定海之故事行之益加之意而已至于马因地异性人因地异习衔勒有缓急饲秣有燥湿不穷其力不失其性则在善牧者虚心而调剂之仆又何言哉
　　与吴令峻伯书
　　前使者冐进瞽言自分必且见絶于吾友矣适防陈户曹道及吾友欲相顾是吾友旧爱之深不遽以瞽言为辠也即令人往候使节于白氏则已行矣怅惘窃惟论治者先体故按督之体异乎州县风宪之职异乎拊循而州县之所以拊循其民惟其平易岂弟大小毕输其情使民之入公门者如入乎其家见守令者如见其父母是之为贵耳使民见威而不见德敢怨而不敢言则虽一时或能收整顿撡切之效而其所斲丧者多矣书云髙明柔克可省也向孙文卿在江隂尝过仆仆问之曰兄素讲学学问不是空谈即如大学论平天下如保赤子此便是真心便是明明德兄试自省百姓到面前时可与自家儿子一般文卿应曰此意却似有之仆当时不以为然曰兄得无太容易説了久之询其所以莅民果无甚愧乎其言仆是以心慕而敬焉文卿方于事上而圆于抚下是以虽或恶而谤之而不胜其爱而誉之者之多也眼中亦曽见一人为江隂使百姓膝行而前俯伏战栗不敢仰视此辈者何足多哉吾友清才雅志仆何用喋喋若此但柔克之説为髙明者发耳传曰善人受尽言仆素以豪杰望吾友岂独善人已也相念甚勤未知使节何时更入郡耳悬悬素不遣人持书入府县中今特遣此以谢两次不得相见之故且恃吾友之知我也有持贱名到贵治者必伪无疑预言之
　　与二弟书
　　行者居者形迹各别然理道无二致也日用工夫无二致也汝兄在山中若不能谢遣世縁澄彻此心或止游玩山水笑傲度日是以有限日力作却无益縻废即与在家何异汝在家若能忍节嗜欲痛割俗情振起十数年懒散气习将精神归并一路使读书务为心得则与山中何异艰哉艰哉各各努力居常只见人过不见已过此学者切骨病痛亦学者公共病痛此后读书做人须苦切防检自家病痛葢所恶于人许多病痛若真知反身则色色有之也
　　与田柜山提学书
　　约之过敝邑寄到手书嘉惠多谢雅意仆自送约之至姑苏触暑积劳遂尔发疟迄今伏枕未及能强起也病归以来生平交游一时雨散空山独坐毎毎念之令人无以为懐此岂惟握手殷勤日夕之懽不能解之于心而独学无友则昔人所以深病于孤陋也奈何近防约之稍能道吾兄所新得慰甚约之又言吾兄以好画之故至欲手自摹搨则仆之迂滞所不能解者然吾兄专凝纯静岂谓沉溺于此或者居闲无事游息之时聊以此为戏耳仆窃谓游艺之与玩物适情之与丧志差别只在毫芒间如六艺皆古人养性而理心自此便可上达天德今人学射学书学数则不过武人之麤材与胥史之末技是以戴记分为德艺上下之説而子夏亦讥其不能致逺况又不在六艺之科者乎且古之善画不过如郑防王维辈何足学也况学之终身有竟不能似其一水一石者乎陈履常之诗曰晩知书画真有益却悔岁月来无多仆常诵而笑之以为履常知书画之有益而为益有甚于书画者履常不知也履常自悔其岁月之不足以给书画而书画祗足以縻费岁月者履常不知也吾辈年已长大虽笼聚精神早夜矻矻从事于圣贤之后尚惧枉却此生则虽诗文与记诵便可一切罢去况更有赘日剰力为此防笔和墨之事乎然仆闻之画家之説亦不以防笔和墨者之为工而必解衣盘薄为之上乃知画家不贵能画正在能不画耳若此者所以凝神而不分其志也兄之画品能通乎此则仆之所不敢知而所以讽兄者无乃为土苴末论乎幸兄一笑而掷之可也仆自别后携家至阳羡谢去世事牵缠时时闭门黙坐始知平日没于多岐荡精揺神之过必读邵子劳多未有收功处踏尽人间闲路岐之语则怃然大悔者久之是以奕棊赋诗博闻强记皆昔所甚好或终岁不对局或终月而不成一韵或数旬不展巻虽或为人所强与自强为之亦竟如嚼蜡了然絶无滋味也观尊巻所书数作则荒落疎懒之态可尽见之仆之为此其志亦欲发愤刋落收功一原而力又不能逮也惟兄有以教之
　　与陈两湖主事书
　　兄自少才名已满海内六家九流之书几乎无所不诵庄骚太史之文亦无所不摹画而操纵之矣即使海内竒才伟士欲傲兄以所不知而亦不能也况如仆者才至驽下曩在京师毎同平凉赵景仁过兄论文久之兄慨然曰二子之言是也遂欲尽弃其旧学而更张之然当时犹谓兄之急于奬善而以口语相推云云已而视兄之文则果脱然尽变于旧矣夫文人相笑在古则然景仁于兄未知何如也至于仆之读书则岂能若兄之博而其为文也亦安敢望如兄之古哉然兄不惮降心屈已而从之推兄是心也设使不徒用之于文而用之反躬为己之间即古人所谓勇彻臯比一变至道者在兄亦何让乎仆未始不叹兄之髙明不可及而亦毎毎惜兄有可以一变至道之资力而仅用之于文也虽然此亦未有人焉以反躬为己之説而謦欬于吾兄之侧耳设使有人焉以反躬为己之説而謦欬于吾兄之侧如吾二子者之论文又安知兄之降心而从而翻然变于其旧也之不为太速乎则又未始不自罪吾二子者不能为古人反躬为己之説以告兄而徒以文士雕虫篆刻之论投兄之好也兄今之所谓狂也而豁豁磊磊率情而言率情而貌言也宁触乎人而不肯违乎心貌也宁野于文而不色乎庄其直以肆则亦古之所谓狂也是兄有可以一变至道之力而又有狂以进道之资也兄其能无意乎然兄之意必曰吾平生好适吾性而已矣吾不能为拘儒迂儒苦身防体如尸如斋言貌如土木人不得动摇云尔夫古之所谓儒者岂尽律以苦身防体如尸如斋言貌如土木人不得动摇而后可谓之为学也哉天机尽是圆活性地尽是洒落顾人情乐率易而苦拘束然人知恣睢者之为率易矣而不知见天机者之尤为率易也人知任情佚宕之为无拘束矣而不知造性地者之尤为无拘束也人之病兄亦或以其乐率易而苦拘束而仆则以为惟恐兄之不乐率易不苦拘束也如使果乐率易苦拘束也则必真求率易与无拘束之所在矣真求夫率易与无拘束之所在也则舍天机性地将何所求哉故人欲之为苦海而循理之为坦荡使兄不以仆言为迂也愿继此而更进其説也仆自少亦颇不忍自埋没侵寻四十更无长进惟近来山中闲居体验此心于日用间觉意味比旧来颇深长耳以应酬之故亦时不免于为文毎一抽思了了如见古人为文之意乃知千古作家别自有正法眼藏在葢其首尾节奏天然之度自不可差而得意于笔墨蹊径之外则惟神解者而后可以语此近时文人説班説马多是寝语耳庄定山之论文曰得乎心应乎手若轮扁之斲轮不疾不徐若伯乐之相马非牡非牝庶足以形容其妙乎顾自以精神短少不欲更弊之于此故不能穷其妙也何时得与吾兄一面谈之
　　寄黄士尚辽东书
　　弟也奉职无状幸防寛恩得归田里不然则从兄于辽海之濵亦所愿也易之蹇不云乎君子以反身修德夫身何待蹇而后反德何待蹇而后修葢寂寥枯淡之中其所助于道心者为多也自儒者不知反身之义其高者则激昻于文章气节之域而其下者则遂沉酣濡首于蚁羶鼠腐之间如兄之志气固已尘垢一世而与古之志士为徒矣不知近来反身之学得之于蹇者何如幸以教我张舜举言兄自戍辽以来作诗几四五本兄何以致多如此岂将是自鸣其习坎心亨之乐耶或者穷愁羇旅之思无聊而姑托以自遣耶抑以写其江湖之忧而致其去国缱绻不忘之爱如古离骚之作耶其无自拟于铙歌鼔吹辽东都防之曲而与塞垣横槊之士同其慷慨而讴吟耶不然则枝叶无用之辞其足以溺心而愒日也久矣兄何取焉日课一诗不如日玩一爻一卦日玩一爻一卦不如黙而成之此之谓反身而又奚取于枝叶无用之词耶弟近来深觉往时意气用事脚根不实之病方欲洗涤心源从独知处着工夫待其久而有得则思与乡里后进有志之士共讲明焉一洗其蚁羶防腐争势竞利之陋而还其青天白日不欲不为之初心此鄙人之所不自量而窃有冀焉者也天子仁圣在宥天下兄岂久于海濵哉弟独学无朋将借兄为助日日望之近来应酬文字毎不敢作而年嫂志文则不敢辞葢以昭天子之寛仁而发海外孤臣心事之一二焉非特为应酬故也嘉币谨辞果酒则拜赐矣广宁有贺黄门医闾先生者忠信髙节之士也其风尚在否兄试询之土人亦可为旅中蓄德之一助也
　　答皇甫柏泉郎中书
　　前得方山书知与兄日相切磨必多有妙论恨不能往防其间而与闻之也仆之不获奉教于兄而索居也其亦久矣仆之懒病而废学也其亦久矣艺苑之门久已扫迹虽或意到处作一两诗及世縁不得已作一两篇应酬文字率鄙陋无一足观者其为诗也率意信口不调不格大率似以寒山击壤为宗而欲摹効之而又不能摹効之然者其于文也大率所谓宋头巾气习求一秦字汉语了不可得凡此皆不为好古之士所喜而亦自笑其迂拙而无成也追思向日请教于兄诗必唐文必秦与汉云云者则已茫然如隔世事亦自不省其为何语矣所以久而不能请教于兄者正以村俗匠人不敢呈技于轮扁之前也今既与兄开口説破容缮写一两篇奉以为笑耳蔡白石今之名家也仆向来颇不谓然近得其诗读之则已洗尽铅华独存本质幽雅澹一变而得古作者之精仆虽非知音亦三叹不能自已窃谓此兄当与吾兄并驱辞场矣虽然以兄之髙明磊磊若以一生之精力尽之于此即尽得古人之精微犹或不免乎以珠弹雀之喻向曽寓一书于蔡兄不知蔡兄曾与兄泛论及之否又不知方山之所谓与兄日相切磨者抑亦止于艺文之间而已也抑亦不止于艺文之间而已也更愿闻之来教道未就损学不加益之説虽兄之谦亦足以知兄苦心也学之不加益也正坐不能损耳更愿闻所以望之之説也
　　与蔡子木郎中书
　　往年辱兄知爱谓可与共进于文艺之门今忽忽齿髪渐衰兀然成一秃翁向来伎俩剥落且尽虽诵人诗句亦如罗刹国人骤闻中华语音骇不省其何説况能自有所着以自见于世也朋友间往往言及兄之垂意于仆岂特以故人之故耶抑亦谓其可与进于文艺之门耶岂知仆之衰飒剥落至此哉虽然以兄爱我之意其知我之衰飒剥落至此也岂不为仆惜之以仆之爱兄之意亦窃谓兄以聪明絶世之资而消磨剥裂于风云月露虫鱼草木之间以景差唐勒曹植萧统为圣人而冀为其后此其轻重岂特隋侯之珠弹雀而已亦可惜也曩与兄相聚时兄年最少而仆亦壮年今壮者衰则少者亦壮矣由壮入衰能几何时四十无闻则仆既自蹈之矣自惜之矣倘兄以为宇宙内事与吾分内事尽于风云月露草木虫鱼之间则足矣不然则亦不可以不深思君子进德脩业欲及时也兄苟不以仆言为戅继此尚有所请不然且闭口耳辱爱多谈亮之
　　又
　　曩承答教深慰素懐且自笑仆之所知于兄者浅也仆尝谓学者非无痛痒之为贵而以真知痛痒为先知痛则不能不防而药之知痒则不能不爬而搔之今之学者病在徧身麻木全然不痛不痒所以更不得力然知痛痒若不是真知其更不可忍处亦是不知痛痒纵使爬搔防药亦悠悠不得力也来书云词章为聪明之害又云于苫土中觉得曩时醉梦流浪此是吾兄一口説着平生痛痒一些不自瞒一些不瞒人即此一些不自瞒不瞒人处何等光明何等直截便是起凡入道真根子也虽然昔人谓旧习如落叶既扫复积兄试观之既觉得曩时醉梦流浪之后四五年来种种世味种种酬应种种思虑能尽不醉梦不流浪否抑时有醉梦流浪处否醉梦流浪处当时便能觉得既觉便能拨转得否抑亦有恍惚不便觉得牵掣不便觉得牵掣不便拨转得否如把笔作诗时自觉淡然一无喜心否既有喜心其于好丑赞毁种种胜心能不藂然而动否觉有动处便能销化否抑亦有牵掣不便销化否其不把笔为诗时喜心胜心能不潜伏否不止作诗一节凡一切外驰习心能销化否不潜伏否细细照察细细洗涤一些不得瞒过一些不得放过乃是真知痛痒既真知痛痒即境界不论静閙工夫不论顿渐静閙一境界也顿渐一工夫也兄以避北而就南舍顿而即渐为説夫閙处不得力即静处未可谓之得力不究竟所谓顿亦安有所谓渐乎收摄精神并归一路渐即是顿即此一路接续不断顿即是渐非二致也然吾兄讨方便处用力亦未尝不是也既真用力则静閙渐不患其不一矣来书所病世之君子以圣学之名习江左之实是非顿之为患也正坐自瞒过自放过麻木不识痛痒耳来书所病英气血气害事亦正坐不识痛痒耳弟之不肖年来痛痒颇渐自知追寻病根大率苦血气之为累血气薫成习气不能自脱诗文之障亦时尚往来胸中第争分数重轻而已此不能以欺兄者自顾齿髪渐衰痛痒心切既稍有知不敢不竭力爬搔防药使此生甘为麻痹人也来书提出小心两字诚是学者对病灵药但如前所説细细照察细细洗涤使一些私见习气不留下种子在心里便是小心矣小心非矜持把捉之谓也若以为矜持把捉则便与鸢飞鱼跃意思相妨矣江左诸人任情恣肆不顾名检谓之脱洒圣贤胸中一物不碍亦是脱洒在辨之而已兄以为脱洒与小心相妨耶惟小心而后能洞见天理流行之实惟洞见天理流行之实而后能脱洒非二致也弟之不肖正程子所谓堕在沉滞执泥坑里者自愧脱洒之未能也惟兄教之仆之所请教于兄大要只是一言愿兄时时无忘苫土中所见如何如何
　　答茅令鹿门书
　　来书论文一段甚善虽然秦中劎阁金陵吴防之论仆意犹疑于吾兄之尚以眉髪相山川而未以精神相山川也若以眉髪相则谓剑阁之不如秦中而金陵吴防之不如劎阁可也若以精神相则宇宙间灵秀清淑瓌杰之气固如秦中所不能尽而发之劎阁劎阁所不能尽而发之金陵吴防金陵吴防亦不能尽而发之遐陋僻絶之乡至于举天下之形胜亦不能尽而卒归之于造化者有之矣故曰有肉眼有法眼有道眼语山川者于秦中劎阁金陵吴防苟未尝探竒穷险一一歴过而得其逶迤曲折之详则犹未有得于肉眼也而况于法眼道眼者乎愿兄且试从金陵吴防一一而涉歴之当有无限妙处无限难处耳虽然惧兄且以我吴人而吴语也
　　与茅鹿门主事书
　　熟观鹿门之文及鹿门与人论文之书门庭路径与鄙意殊有契合虽中间小小异同异日当自融释不待喋喋也至如鹿门所疑于我本是欲工文字之人而不语人以求工文字者此则有説鹿门所见于我者殆故吾也而未尝见夫槁形灰心之吾乎吾岂欺鹿门者哉其不语人以求工文字者非谓一切抹摋以文字絶不足为也葢谓学者先务有源委本末之别耳文莫犹人躬行未得此一段公案姑不敢论只就文章家论之虽其绳墨布置竒正转折自有专门师法至于中间一段精神命脉骨髓则非洗涤心源独立物表具今古只眼者不足以与此今有两人其一人心地超然所谓具千古只眼人也即使未尝操纸笔呻吟学为文章但直据胸臆信手写出如写家书虽或疎卤然絶无烟火酸馅习气便是宇宙间一様絶好文字其一人犹然尘中人也虽其颛颛学为文章其于所谓绳墨布置则尽是矣然翻来覆去不过是几句婆子舌头话索其所谓真精神与千古不可磨灭之见絶无有也则文虽工而不免为下格此文章本色也即如以诗为喻陶彭泽未尝较声律雕句文但信手写出便是宇宙间第一様好诗何则其本色髙也自有诗以来其较声律雕句文用心最苦而立説最严者无如沈约苦却一生精力使人读其诗祗见其捆防龌龊满巻累牍竟不曾道出一两句好话何则本色卑也本色卑文不能工也而况非其本色者哉且夫两汉而下文之不如古者岂其所谓绳墨转折之精之不尽如哉秦汉以前儒家者有儒家本色至如老庄家有老庄家本色纵横家有纵横家本色名家墨家隂阳家皆有本色虽其为术也驳而莫不皆有一段千古不可磨灭之见是以老家必不肯勦儒家之説纵横必不肯借墨家之谈各自其本色而鸣之为言其所言者其本色也是以精光注焉而其言遂不泯于世唐宋而下文人莫不语性命谈治道满纸炫然一切自托于儒家然非其涵养畜聚之素非真有一段千古不可磨灭之见而影响勦説葢头窃尾如贫人借富人之衣庄农作大贾之饰极力装做丑态尽露是以精光枵焉而其言遂不久湮废然则秦汉而上虽其老墨名法杂家之説而犹传今诸子之书是也唐宋而下虽其一切语性命谈治道之説而亦絶不传欧阳永叔所见唐四库书目百不存一焉者是也后之文人欲以立言为不朽计者可以知所用心矣然则吾之不语人以求工文字者乃其语人以求工文字者也鹿门其可以自信我矣虽然吾槁形而灰心焉久矣而又敢与知文乎今复纵言至此吾过矣吾过矣此后鹿门更见我之文其谓我之求工于文者耶非求工于文者耶鹿门当自知我矣一笑鹿门东归正欲待使节西上时得一面晤倾倒十年衷曲乃乗夜过此不已急乎仆三年积下二十余篇文字债许诺在前不可负约欲待秋冬间病体稍苏一切涂抹更不敢计较工拙只是了债此后便得烧却毛頴碎却端溪兀然作一不识字人矣而鹿门之文方将日进而与古人为徒未艾也异日吾倘得而观之老耄尚能识其用意处否耶并附一笑向承青萍之惠附谢适病灸未愈草草
　　与莫子良主事书
　　日夕望吾子良之来得所寄书知防在闰月颇以为慰富生逺来愧无以教之此生曩时读书为文皆未尝入苦心但随其资性之所近为之故其语意多浅弱而乏精錬之思今稍稍示以闗键所在然渠性亦敏终当有悟也至于为人少年谨愿吾甚爱之亦时时示以立志必为古人之説不知竟能相信否耶幸为转致意于令岳先生千里之托不敢负也古人不读非圣之书以致精也仆之驰鹜于博杂也久矣近稍知向里自悟溺心灭质之为病乃欲发愤而刋落之然亦自悔其岁月之晩矣大率读书以治经明理为先次则诸史可以备见古人经纶之迹与自来成败理乱之几次则载诸世务可以应世之用者此数者其根本枝叶相辏皆为有益之书若但可以资文词者则其为説固已末矣况好文字与好诗亦正在胸中流出有见者与人自别正不资借此零星簿子也虽古之以诗文名家者其説亦不过如此况识其大者乎曩见子良舟中所携书多非要窃以今之世清修自洁如子良笃志好学如子良而或不免耗精力于无所用至于所最当留意者或且束阁而不暇也以与子良知爱之深乃不敢不尽其愚俟面晤时更有请也承嘉葛见惠客中适有一葛亦欲奉寄投李报李得无为笑乎闰月凖望一来勿爽勿爽


　　荆川集巻四
　　钦定四库全书
　　荆川集巻五
　　明　唐顺之　撰
　　书
　　答顾东桥少宰书
　　某窃闻昔人以名誉不闻归过朋友者谓其实溢乎内而誉不副之者耳非谓本无可以致誉而朋友为之贲饰以私于其好也沈别驾至辱赐手书奉函惊愧窃不自知所以先容于左右者开函读之乃知以陈王二友之故明公过信而不疑耳是二友无乃私于其好故忘其丑而饰成其所长明公亹亹好士故博取于朋友之誉而不暇究乎其实也然在仆何敢当也仆自为诸生时得明公之文而读之虽不能窥其精意然窃向徃焉及从防荐绅间又获闻明公高谊倾海内而求士甚于士之求公且不在古人之后则心益慕之然蓄之数年而不敢通姓名于左右则亦有説夫玉工好玉则昆吾于阗之产非不欲尽而收之然有所不能收者碔砆耳琼瑰碔砆亦莫不欲自献于玉人之前然而有所不敢献者自知其为碔砆耳仆迂戅无能人也过不自量尝从诸友人学为古文诗歌追琢刻镂亦且数年然材既不近又牵于多病遂不成而罢去及屏居山林自幸尚有余日将以防心六籍究圣贤之述作鉴古今之沿革以进其识而淑诸身及牵于多病輙复罢去既无一成则惟欲逃虚息影以从事于荘生所谓堕体黜聪以为世间一支离之人耕食凿饮以毕此生而不敢有觊乎其外盖所自量者审也又何敢以求知于左右也哉即使朋友欲为仆文饰计亦无以过于仆之所自量者矣不知二友之所以誉仆于明公者何语而明公又何从而过信之也此仆之所自愧且惧而不敢当也伏惟明公与世巻舒向也遵晦丘园时也于公一不以为损及出而秉钧轴时也于公一不以为喜然而海内之士方公之退处则皆眷焉望其复用及其既用则皆望其秉钧轴及公之秉钧轴则皆欣然以喜何也仆窃观圣人系易于否泰初爻皆有彚征之説焉至于泰之以隣否之畴祉则皆系之于四四者大臣之位近君而任重者也近世之士愞熟獧巧之习日工而羔羊素丝之节或衰矣而任重之人所指以为才且贤者又徃徃在彼而不在此盖士习既然而示之以好恶者则又然何恠乎靡靡一风也是以虽清明平泰之世而包羞匪人或不胜参错乎其间虽否泰之机未必系此而士习隆污则亦可知必有大人君子任当世之重以身范物离祉其畴以长君子之道而黙消隂邪彚征之气此海内所以致望于明公而非明公不能副海内之望也则如仆僻处山林亦将拭目以观盛徳不徒为知己之私感而已迂踈病废之人本不宜开口及世事纵言至此恃明公之知也惶恐惶恐前辱雄文垂示此明公所以诱诲仆者至深也谨拜教草草作载酒亭一诗用致向徃之懐更希教之
　　答李中谿御史书
　　兄之使闽也一年矣辱以书下问者且数四矣而仆无一言之献岂惟素性迂戅自度不能然亦以兄之才力自足办此耳既又自惟以为兄之才力固不待人然屡问而屡无一言焉是亦不免有负相知乃辗转思之竟无所得惟有一事可以少效愚悃而塞下问之勤者则言之适在此时然亦自度非迂则戅也惟兄亮之而已且夫抚按之权举劾最重百官之所以劝惩公道之所以开塞其系于抚按举劾亦最重然而今世所谓举劾者仆窃异焉仆尝备员郎署矣尝得日闻邸报矣或曰今日某巡抚举劾奏至矣仆不问而知之矣或曰今日某巡按举劾奏至矣仆不问而知之矣何也其所举者可不问而知其必藩臬方面大官也其所劾者可不问而知其必通判县丞小官也其所举者可不问而知其必牵朋聮伍不数十人不止也其所劾者可不问而知其必寂乎寥乎才三两人也如此则是贤者尽大官而不贤者尽小官也则是贤者甚多而不贤者甚少也夫使贤者尽大官又使贤者甚多而不贤者甚少则宜其政平而讼理苞苴不行于上怨毒不结于下天下可以卧而帖帖矣而顾不能然则是大官不能尽贤与贤者不必甚多而不贤者不必甚少也大官不必尽贤而贤者不必甚多不贤者不必甚少则彼举大而劾小者无乃大官则足以树恩而小官无伤于任怨也欤又无乃势弱者易凌而根固者难防也欤而其所举所劾之多与少又无乃厚市恩而薄引怨也欤如此则人心奚而得劝惩公道奚而得不塞也虽然固亦有藩臬方面大官而不举或反见劾者矣尝骇而问其人焉则是非能劾藩臬方面大官也亦非其人之果不贤也或负气倔强不善曲媚者也不然则受人指嗾为之快忿者也亦有通判县丞小官而不劾或反见举者矣尝骇而问其人焉则非能举通判县丞小官也亦非其人之果贤也或多援善鑚最有力者也不然则其亲与故也如此则所劾者纵非小官则必负气倔强与为人快忿者也所举者纵非大官则必多援善鑚与亲且故也然则人心又奚而得劝惩公道又奚而得不塞也由此言之为抚按者固不得以能举人能劾人为荣而必以举劾之不称为可惧矣今兄之所属其为方面大官者谁乎其为州县小官者谁乎仆固不知也贤者多乎少乎不贤者多乎少乎仆固不知也而为是多口者亦据素所疑于人人者言之耳然以兄之志刚而识明秉正而嫉邪固必不同于人人矣必能示劝惩而彰公道矣又何借于仆之言乎然仆之为是言于兄亦非欲兄之不举大官不劾小官也非欲兄之所举必少而所劾必多也大官果贤矣或矫而不举亦私也贤者果多矣或避收恩之名而欲矫之以少举不贤果少矣或沽澄清之誉而欲矫之以多劾者亦私也虽然以为莫如精举而慎劾则劾者固少而举者固不得多矣或曰举劾皆少则是善有隐而不章恶有防而不屏也是不然矣夫天下中人多而其最贤与最不贤者少矣举劾所以出于常格以待最贤与最不贤之人耳若夫小善小恶则固有考语矣又何虑善有不章而恶有不屛也故仆以为莫如精举而慎劾兄意何如一言之献如是而已惟兄亮之刘实夫已葬否葬时已有铭否如未有铭吾軰虽不文然以交防相知之故亦当强力为之兄北上时可问其家取一行状携来何如种种曲不能多谈惟俟面既
　　与周中丞论项守书
　　数辱惠书教督以所不及深感知爱无量仆自去嵗移家至阳羡与世益踈濶此昔人所谓懒与病相成虽仅守固陋不敢坠失至于读书穷理冀有新得则甚不能也其何以仰副明公教督之勤耶知愧知愧兹啓仆友人有项乔者其人温雅纯实虽自处若谦退而其志常欲为古人虽其貌朴野而其中实耿耿然虽多卧疾若不任事而实蹇蹇奉职不肯一日尸乎其官仆于交防中知之最深而资其切磋之益亦最久矣又自罗翁当国为缙绅所辐辏而永嘉之人根株附丽攫美官鼔声势者尤众乔与罗翁又有葭莩之亲乃独泊然自守不乱于羣甘心隐约不觊非望然此士人居身之常不足以称乔而乔之不苟大率可见也此不惟如仆軰与之素交防者能知乔而士夫亦多知乔者夫以仆素辱明公之知则固可以荐人而不为僣以仆知乔之深则固可以荐之于明公而不为党自乔在属下二三年间仆不敢以一字称乔于左右者岂仆过避嫌疑使乔之名誉不通于上而归朋友之过于仆耶窃以为明公精鉴近世希有又素以汲引人材为心而乔之为人必能在处有所树立则明公自将知乔而乔自足以受知于明公又何借乎仆为人媒也昨得邸报见明公荐三郡守独不及乔则始怃然异之既而思之何仆所料之不中耶岂乔之失其故歩耶或乔之防靖宜于郎署而不宜于郡守耶抑仆秪见乔前日之善而明公秪见乔今日之未善耶不然则或有间之者耶不然则以明公精鉴照物无遗而乔也日夕在左右而独不得借余光焉岂其命耶夫人情翻覆不常旬日异态固有匿情为善而后或败露者矣亦有始虽强于为善而后不免改节者矣仆又何敢以四五年前所见过信故人耶虽然乔悃愊可信人也以乔之素能蹇蹇奉职则其为郡守不肯阘茸或可知也以乔之素不肯奔竞以觊非望则其在郡不肯自污或可知也又未敢以过疑故人也虽然仆所取信者明公之鉴也明公之黜乔而不举必有説也则是乔固可信者少而可疑者多耶果饰于前而壊于后耶不然何为其见黜于明公也耶明公非不怜材则是乔果败露与改节也仆之心不能觧也使乔之贤而偶未见知于明公则仆固不敢黙矣使乔果不贤以自取戾焉亦宜一请教于明公而与之絶可也是以不量狂妄而有是説焉伏惟亮而恕之幸甚
　　答江五坡提学书
　　海内交防如兄者几人而交防中能重意气不轻然诺如兄者又几人与兄一别至今几时中间问讯能相通者有几眷言思之可为怅恨李中谿使来辱手书惓惓殊自慰幸又辱寄到十三经注防此大惠也仆于此书去嵗在山中偶甞读之而于三礼者读之颇详窃以为王郑诸儒虽未能深究乎先王之精蕴至于形声器度之间比较同异参量今古其功最多学者欲因筌蹄以求鱼兎则此书不可不观惜其旧板譌谬既多糢糊又甚故虽素好学者或倦于观焉兄之刻此学者可谓幸矣而仆山野之人顾先得之不尢为幸欤中谿又欲刻杜佑通典恐此亦须刻也兄可賛之伏惟兄之莅闽且三年矣八闽之士固已丕然向风矣而兄犹以人材风俗转移变化之故未得其端为言者此足以知兄之志也夫今之为提学者苟博识善文及程较诸士文字之精与否而一无所失则已赫然足以收士心取髙誉矣至于人材风俗转移变化则提学不以是自责而人亦不以是责之也兄独慨然有意乎此固不以世人所趋尚与兄素所精诣者为可满而必以不如古之善作人者为可歉欤古之道推其自治者以教人故徳修而教以尊教而后知困知困而后能自反故因其教人也而徳益修所谓教学相半也人之性行牵柔闇伏者多而果决雄毅者固少矣得其果决雄毅而能必为刚善且为刚中者又加少耳故臯陶之论九徳曰刚而塞强而义而箕子曰高明柔克兄固雄毅果决者刚者强者高明者也持之以动心忍性之力致之以收敛凝静之实克之以柔飬之以中使刚者必塞而不近于露强者必义而不过乎激积之也厚而蓄之也宻则兄之所以自进与其所以教人至于人材风俗转移变化恐无以易此矣然此在兄之材力亦何难也嗟乎士之荡于纷华竞于驰骛而不归其根也久矣闽固多文少实之域也非兄孰能振之而欲振之岂在声色文字之间哉固有道矣若其次则莫切于风厉学官仆窃谓今之提学以一人督率六七郡之士即使如古之善作人者则善矣虽然其势固亦不能人人而董之与日日而礲之也不能人人而董之与日日而礲之则其所被者浅矣古之教者自万二千五百家为郷郷有师而至于五家为比比有师岂特教二千五百家者则贤哉彼其教五家者亦尽贤人也即使今之提学如古之善作人者亦不过六七郡共得一良师耳为此六七郡得一良师孰与为此六七郡得百十良师故为提学者莫急于风厉学官今学官尾自卑嗜利无耻人人相师靡然一风虽有一二材俊之士出乎其间犹惧其随而偃也诚欲有以风厉之又恐非一提学之官与四三年之间所得为耳然以兄之材必能有以处此窃愿闻教焉曩与王道思书亦甞及于提学之説大抵不出所以请教于兄者矣仆今嵗携家至荆溪此中山水清絶颇能恱人在病夫尢宜也迩来尽善饭羸弱之躯可以自支惟学不加进殊愧知已然于动心忍性收敛凝静此仆之所请教吾兄者亦不敢自弃也更愿兄时督教之所示读书太苦荡揺精魂之说此兄之甚爱我敢不拜教尊作儒学记文最古雅然此自兄素所精诣不俟賛也山中亦有一二拙言更容缮冩求教
　　答廖东雩提学书
　　仆于吾兄虽相晤之日颇浅而相知之谊甚深兄之于仆则亦然也两辱书惠深为空谷之慰又辱两示髙文读之喜跃夫京师都防也缀文之士比肩仆曩皆获与之交而皆获见其文焉然仆之所最倾意者乃独在兄则数与傅少岩言之以为东雩之文气骨甚胜无一防纎靡愞散之态后来可冀于作者东雩而已春间读兄所为文视京师所见则加胜焉近复得读兄所为文视春时所见又益加胜焉骎骎乎作者之堂矣颇自谓曩之所知于兄者之不妄也虽然文与道非二也更愿兄完飬神明以深其本原浸涵六经之言以博其旨趣而后发之则兄之文益加胜矣兄志洁而识伟行方而气和仆固一见而知兄之为任道之器矣嗟乎古圣贤之道其不讲于世久矣声利之焰薫塞宇宙日夜驰骛寡防而鲜耻儒生习见以为当然其有以讲学为事者又或崇意见而乖实际竞口耳而寡心得聼其言则美而考其实亦无以甚异于所习见以为当然者自非精一自信卓然不惑流俗之士则未可以冀于斯者也仆窃有望于兄軰矣山西古帝王之都其人有茅茨土阶之风而叚干木卜子夏居西河其人化之凛然有节概今不知其遗俗视古所称何如而王文中与近代薛敬轩亦出于河汾之间岂其俗固有近古者耶吾兄以身任作人之责兄之所以淑诸其身即其所以淑诸其人者也笃志力行极深研几求古人之真血脉络以淑诸身以淑诸其人因其近古之俗而登之于道此其责在吾兄矣仆自屏居来牵于多病齿髪日衰所耿耿不忘者尚冀省身补过以不负此心与不负海内知己者而已
　　与应警庵提学书
　　今之职守令者苟有能饰簿书清狱讼者则为贤有司矣至于为百姓根本之虑则未之及也今之司学校者苟有能品藻文字严督课程则为好提学矣至于为学校根本之虑则未之及也吾丈之为守郡也既已能为百姓根本之虑而不徒以簿书狱讼为功矣今之为提学也亦何患其不能为学校根本之虑而惟文字程课之为务也哉向辱手书具见惓惓欲兴起士习之至意顾责之人不若尽乎已盖言声色号令之间不若求之身心性情之实惟反躬自尽益慎以宻刀行古道不落流俗则身所举动即是士子所师法可以不言而喻甞见近时提学教条何甞不言道徳何甞不谈仁义然只成一畨讲说只成一畨门面而于士习丝毫无补者无其实也务实者反躬之谓而所以为根本之虑也辱吾丈知爱窃敢以是望之今士子中有实行者多不长于文字工文字者多不修于实行盖淳朴之与浮华徃徃相病然糊名之制行则不得不一一徴之于文则其文可以与选而其行或不齿于市人者亦不容不取髙第而登显仕是以诗书为世流毒庄生至有发冡之说豪杰士扼腕太息无可柰何窃以为低昂轻重其权实在提学盖提学可以知诸士之文而又可以知诸士之行非如科塲之为糊名所蔽虽欲品藻其行而无所従也抑此伸彼示之意向非吾丈又谁望之曩时使节寓郡中仆时承教语以时免于大罪过今离索日久柰何年且四十益深无闻见恶之感愿时赐教督是所望也
　　与应警庵郡侯书
　　仆迂戅无能人也伏惟君侯蓄兼人之材且居郡侯之尊而与仆又素无一日之雅乃自下车以来虚心降色所以奬进礼遇于仆者皆出于常格之外此虽古之髙流如盖公任棠之徒当此犹宜三让而避焉而况草茅迂戅如仆者乎所以敢偃然而当之者以成君侯下士之髙义固不自量其身之卑贱与才之短劣也自是以后绸缪日接盖无浃旬不相徃来不相与从容尽谈者此亦形迹似为烦凟矣虽然非君侯不能亮仆之深至此而非君侯亮仆之深仆又安敢以是防君侯哉公门无鄙人之迹庭中无长者之车亦已久矣岂特樗散之性不欲溷扰于人亦以相知相信之难耳惟在荆溪时与石屋彭君相切磋石屋之为人君侯之所深与也伏惟君侯住山中既且一年释尘鞅之劳而就清池白石之安去簿书之烦而纵其清逺闲散之适昔人所谓霜降水涸天根乃见惟捍彼物累全我真机此时工夫此时意气不知复何如耳仆甞窃谓今世人才未便不如古人惟古人为学坚苦磨錬忍嗜欲以培天根久之则此心凝静百物皆通而今人则未免粘带未免牵引粘带之根固于中而牵引之势揺于外所以精神力量輙见不如古人仆每观君侯治郡自是近世才杰何可当也虽然以君侯之志讵止欲为近世才杰而已乎意者必欲为古人而后已乎如必欲为古人则坚苦磨链正在此时若自此以后固知君侯不能久闲而尘鞅簿书之烦且劳又复不免相累恐不得如山中多暇可以进兼力而收全功矣君侯得无意乎仆质本顽钝惟不敢惰窳以负相知然进寸或至退尺恐竟不能有所树耳亦愿君侯教之君侯来嵗或宜早出进退自是两途此身既系于官而欲结泉石之盟亦未为可也以相知故并及之
　　与徐飬斋尚书书
　　向承教以所不及深感道义之爱皦皦峣峣昔人有明戒矣敢不奉教以求进于若虚若愚之学也伏闻晋司徒足占泰道之亨也矣周时敷五典扰兆民故事可复见于今乎斯民无禄连嵗凶饥自冬徂春沟中之瘠在在有之每一郊行露骴满目为之不能下食幸赖抚巡诸公郡县有司薄征散积悉力其间不然民其无孑遗矣乎今幸及麦秋可以续食然连朝雾雨二麦之腐壊者又几半矣去嵗缓征之额若欲于麦内取满盈则恐民不堪命柰何且二麦无收之处虽征之亦何所出而其薄有所收之处彼方圗救目前之饥犹且不足而尚有余粒能补其去年之逋窃恐鞭笞日用而故额未必能足则是昔日缓征之惠乃为今日急征之困也非不知上供之定数必不可缺但得稍迟数月并于秋粮内带徴则有司省却一畨催科闾阎省却一畨烦扰在国计一无所损在民力亦无不堪而抚巡公孜孜爱飬救灾恤患之盛心于是为有始有终矣此其事只在数月早晩之间耳非有损上益下之难也仆僻处山林未甞获奉教于抚公是以不敢径以书逹而以闻于执事且此固百姓之公言也惟明公亮之
　　与吕沃州巡按书
　　别久瞻望甚劳每苦俗套拘人不能一棹于娄江虎丘之间与兄相倾倒也怅怅东南州郡连嵗旱灾即今苖未尽稿遇雨之吉尚有可望倘更三数日不雨则数十万生灵未知死所山人亦不免于焦枯是惧不知天心仁爱竟何如也前年大祲尚赖沧源公与吾兄勤恤民隐不遗余力而有司务于仰承两公徳意蠲租赈粟是以百姓幸有孑遗焉然莩死疫死亦既不忍言矣惟今年事势又异徃时何者闾阎积连嵗之饥则一嵗艰于一嵗矣官廪捐连嵗之赈则一嵗空于一嵗矣盖承两年大饥之后而又饥焉故据今年分数虽止是一年之饥其实一年并受三年之饥也其为事势难易可知况两公一时代去又若故夺之所恃赖然者夫粟不必其盈于仓而有所可转钱不必其盈于帑而有所可通此其便宜之权惟抚按则然亦惟抚按有真实为民之心者乃能操其便宜之权以御其变而使不至于穷若夫有司则虽悯雨恤灾尽力周旋顾其力能行于法守之所及而不能行于法守之所不及能为于官民之藏之所有余而不能为于官民之藏之所不足若使君民尽匮固亦无如之何俗所谓好媳妇做不得没米不饦也虽然官民之匮忧之诚是也至于忧两公之将代则窃自笑以为过矣两公者一日居乎其位一日心乎其民者也去之日如始至者也计两公代期尚旬月有余以旬月尽瘁之精力而全活东南数十万沟壑之命两公岂惮为之自古救荒无竒防亦无多说只是措置钱米一法耳诚得两公以旬月尽瘁之精力从事其间隐度于公私之用而均平其敛散之宜至于粟不必于仓而有所可转钱不必于帑而有所可通诸如此类可専行也速行之不可専行也速请之则前之所忧官民尽匮者亦可以化而为丰也不难矣曩时所奉救荒条例并东湖抚公奏防中间区处钱米事颇具当时以麦熟无所用之不知今有可采而行者否有可采而陈请者否或可因兄以逹于沧源公采而行之与采而陈请之否闻南都仓粟其羡至四百万以上可勾十年之支而有余沧源公去嵗所奏平粜一法此军民公私凶丰兼利之术柰何当事者议论不同遂使沧源公美意不竟然此法终不可罢也不知沧源公再能以此意陈请否继沧源公抚巡者又能以此意陈请否愿兄力賛之近闻之一戸部长官言此法有三利云云其说可谓曲尽纵使诸郡尽荒但得京仓粜粟三数十万石分散诸郡每发官帑银万两为籴本输之京仓则可得米二万石平嵗人食米一升凶嵗则减之是二万石者二三万人百日之命也是官帑不过出银万两而续二三万人百日之命以待来嵗之熟也三数十万石者五六十万人之命也京仓粜粟三十万石而得银十五万两是国家不过钱米互换之间实未甞费斗粮损一钱而赐五六十余万人百日之命以待来嵗之熟也其为利害较然可知其议论不同者不过以苟有缓急京储缺乏为说耳夫籴三数十万石之米于四百余万石羡余之中特十余分之一耳且今江东虽灾而江西湖广颇闻丰熟则京仓嵗额本色之入固将源源而来矣岂预忧十年之后之不足而辍旦夕之所必救哉故愿兄之力賛其説而佐为之请也至于有司所请逺籴一节盖虑异日谷既不登而逺商又不来则虽积钱盈箧坐而待毙矣故救荒惟是预处钱粟而变钱为粟尢是先事预处之善者也计吾兄亦已闻而可之矣虽然此皆人力之可为者也若使皇天果无悔祸之期雨泽终不可冀则人力必有所不及而地方意外之变亦不可不先图愿兄更以旬月尽瘁之精力且徧巡诸郡间延见吏民自亲其利害而曲为之处且使车一临视数十纸文书督促为益多矣兄其圗之
　　与李龙冈邑令书
　　嵗凶民莩贤侯为之心恻而百方圗之者深矣轻赍一说向已面白兹复具之于书以为可以佐百姓之急而禆万一于贤侯百方之圗则不敢以出位为嫌也窃惟国家之赋其水旱可得而减免者兑运以外之数也虽水旱必不可得而减免者兑运以内之数也水旱不可以不恤而兑运又必不可减免于是有轻赍之法盖米自江南而输于京师率二三石而致一石则是国有一石之入而民有二三石之输若是以银折米则是民止须一石之输而国已不失一石之入其在国也以米而易银一石犹一石也于故额一无所损其在民也以轻而易重今之输一石者昔之输二三石者也于故额则大有所减矣国家立为此法盖于不可减免之中而寓可以通融之意不必制其正赋之盈缩而但制其脚价之有无不必裁之以丰防之敛散而但裁之以本折之低昂一无损于国而万有利于民此其法之尽善而可久者也以武进一县言之嵗该儧运米五万四千五百八十一石三斗四合此其入于国之正额也本色正耗水脚平米七万九千六百八十三石七斗三合八勺四抄折色银九千一百五十一两四钱六分五厘五毫二丝此其费于民之羡数也若以银而权米石以直五钱为率米七万九千六百八十三石有竒爲银四万九千八百四十两有竒与折色银共五万八千九百两有竒若得从轻赍之例石折银五钱计银二万七千二百两有竒而足纵使加折至于六钱七钱计三万七千八百两有竒而足则是民每嵗出五万八千九百两有竒之中而今出其三万七千余两之数以不失国家之定额而实私其二万余之羡以自润也夫五钱者江南之平价也七钱者折色之极则也若使江南米贵自五钱以上而蒙恩折色或减至七分以下则其所私之羡固当倍之且蓰矣倍之为四万则是十万人凶年一月之食也则是国家不出一粟不费一钱而为凶年十万人续一月之命也为民父母者何惮而不以告乎司国计者亦何靳而不为乎且夫国家漕运四百万石之中固甞定有轻赍四十万石以待四方之以水旱来告者矣盖其嵗之凶与否与嵗凶所在之地不可知而所谓轻赍则所谓嵗四十万之额以待四方之以水旱来告者将安用之况自古经费其本折之权率视缓急而为操纵今国家所以逺输于江南不惮二三石而致一石者正以江南米贱而京师米贵耳近闻京师之米直自七钱而减至四钱而江南米直自七钱而増至九钱其为贵贱特异常时则是江南以二三石致一石而又不当一石之用也今若取银于江南而用银以给京军之当给米者江南无逺输之费京军无贱粜之困此正今日之便宜耳然则非惟无损于国盖深有利于国而得乎缓急操縦之权者也夫损国以益民犹且为之国家发内帑以赈灾者徃徃有之矣又况无损于国而有利于民而又况国与民并受其利者乎此事在不疑而必可行者也为民父母者何惮而不以告乎司国计者何所靳而不为乎嘉靖十数年间江南屡告灾国家亦屡尝以轻赍与之此其近例试求之故籍可覆案也查得嘉靖十四年苏松等处灾伤巡抚侯都御史等奏戸部覆准除蠲免外兑运四百万石内准折银粮一百五十万石兑运米每石折银七钱改兑米每石折银六钱其被灾尢重者量准十万石于临徳二仓支运每石止徴脚价银一钱五分自此而上嘉靖十二年折兑一百万石十年折兑二百一十万石八年折兑一百七十万八千石无嵗不有灾伤则无嵗不有折兑此其因灾伤而折兑者常例也又伏读嘉靖九年诏书兑运米以十分为率量准五分是时常州一府该得折兑八万一千石此其不因灾伤而折兑者例外之恩也由此言之盖有因灾伤而行支运以大寛民力者矣未有灾伤而不行折兑以重困吾民者也盖有不因灾伤而折兑以广例外之恩者矣未有灾伤而不行折兑以啬于例外之恩者也此祖宗之良法美政圣天子之深恩厚泽于丰时足国之中而寓救灾恤患之至意虽旱干水溢而民免为沟中瘠者诚戴圣泽之厚于无穷也
　　答施海盐武陵书
　　方田一法不难于量田而最难于覈田盖田有肥瘠难以一槩论亩湏于未丈量之前先覈一县之田定为三等必得其实然后丈量乃可用折筭法定亩如周礼一易之田家百亩再易家二百亩三易家三百亩此为定亩起赋之凖亦甞观国初折亩定税之法腴乡田必窄瘠乡田必寛亦甚得古意今兹不先核田便行丈量则腴乡之重则必减瘠乡之轻则必加非均平之道也量田之难全在乎此至于丈量法其简易者具在九章筭法中湏兄自明此意乃可付之下人为之庶无也痛楚中略具梗槩奉答华生所刻书则兄已见之如更查得有书容续奉耳
　　与郑戸部书
　　执事此行国储民命系焉伏闻下车以来仁风所宣里闾相庆盖自来督赋之使多以徴敛裒聚为功而执事独以寛大行之是以始下车而应感已若此矣变产一节其利病更仆未易数也大率奸民始初莫不上耗国储下蚀良民以肥其身及其败露至勤冠盖逺出犹或凭奸民之攀扯而逼迫良民代为之偿则是国家惩奸之法未及行于亲手欺盗之人而椎肤剥髓鬻妻卖子之苦已波毒于穷檐无告之小民矣是奸民重得志而小民重受困也执事仁人也必自有以处此山泽鄙人出位妄言并希亮之
　　与王苏州南岷书
　　读别纸所録尚有不解所谓者然意甚骇之虽江湖甚逺亦何能为情乎东南州郡侈靡日长而虚耗亦日甚譬如病火之人顔色泽然而血气槁矣吾北厓以古人之节清化源以古人之政抚罢甿朞月则既效矣惟率是道而终始之则百姓之福而区区野人之望也催逋部使者且至仆自生长草莱备见变产之害滥及无辜小民毒痛不忍言北厓仁人也必将有以处之夫素甞侵欺之奸籍其赀可也孥而系累之可也重戮以惩众可也小民何罪焉而代为之偿乎名曰变产实逼而夺之耳虽然昔人固有言矣成于自同而败于自异部使者方以括财为功而守令欲以民瘼为事则势固不同也于是处之为难惟执事悉心以虑之多方以图之国与民两无憾矣林镇江先生亦好古君子也变产之説执事幸不见为迂濶则可与林镇江共论之盖此非一人之私言也巻子索书鄙作仆于诗本不工自稍知学问以来颇欲收敛精神防性情之实是以经年不复从事于此然恐重违吾丈之意当书旧作数首送上也读衡山先生文字可以补鄙人踈漏之过矣谨谢教谨谢教六经之学迩年来稍甞究心焉而苦未之有得也欲观西原公所着甚勤便中幸速之奉教末期临书但有驰情
　　答王苏州书
　　执事所病于均徭旧法之不可行者其说大槩有五大户之诡寄也奸猾之那移也花分也贿买也官戸之滥免也大戸之诡寄起于官戸之滥免则此二弊者其实一弊也夫滥免诡寄之弊谓某官例得免田千亩而自有田万亩或自无田而受诡寄田万亩则散万亩于十甲而嵗免千亩实则万亩皆不当差也其说是矣虽然其以万亩而散之各甲以嵗嵗幸免千亩者必非田甲皆是本官真名与皆注本官者也必将田甲诡为之名也使其甲甲皆是本官真名而不诡为之名则一人而十甲其为奸固易破矣若必是一甲为真名而诸甲诡为之名遇其真名与注官之甲则免其非真名与注官之甲不得免即十年亦止免一年耳安得歳歳幸免也不然均徭册外别置一册注每嵗所甞蠲免之数如某官例免田千亩而一甲内已免过田七八百亩纵或二甲三甲有田许撞足例免之数数外则役如此则虽甲甲免嵗嵗免亦止得一甲一嵗该免之数又安得以千亩影免万亩也此法在一彊察吏执之虽真是官戸之田亦不得觊额外滥免况诡寄乎至于移甲之弊则执事所谓只据黄册或十叚册足以革矣而又病于黄册与十叚册之不可据者则固以为与每嵗推收之法相碍也夫每嵗推收宜于赋不宜于役十年定册宜于役不宜于赋役主戸赋主田赋则随田流转役则依户拟注是以赋法则既凖之每嵗旋造之徴册所以便民之灌输役法则宜凖之十年并造之黄册所以便官之防差即此两法本不相绾而执事又疑于据定册编差或有田既卖而差仍累者则编差之际其人必且自言于官曰吾田已卖之某人而某人宜顶吾差于是官为之按其实而以某人顶某人差如此则是以虚名编差者故卖主也以实力顶差者新买主也故卖主以虚名编差可以无乱乎定差之籍新买主以实力顶差可以无累乎鬻田之人且夫役法上下其户以差其甲之钱聚则稍重而散则稍轻花分者只可花分子戸以移稍重而就稍轻其实不得花分鬼名以移絶有而就絶无也且十年轮编不能禁人之花分而一年一编又安能使人必不花分欲使人必不花分则在严之于攅籍之始而非所以较于编差之际也贿买一説曩时轮嵗编差则豪民以贿避力差而请银差今时嵗嵗编差则豪民以贿避差头而请贴戸曩时轮嵗编差则戸胥之家一年而集一甲豪民之金今时嵗嵗编差则户胥之家一年而集一县豪民之金大抵论诡寄贿买两弊则系乎令长之彊察与否不系乎轮年与不轮年也论花分移甲两弊则系乎册籍之精核与否不系乎轮年与不轮年也法无全利亦无全害以轮年一编为全害乎而可使小民一嵗忍苦出钱九嵗晏然坐食以一年一编为全利乎纵可以尽革诡寄贿买花分移甲之弊而不能不使穷僻小民嵗嵗褁粮集钱奔走城郭此其利病亦自相凖古有之利不百不变法先时有司激于官戸豪家之暗损小民然却不就旧法中调停裒益而骤变之以收一切之效以为此足以裁损官戸豪民而已不知小民亦竟受其病今之万口訿訿喧然称不便者未必尽出于官戸豪民而徃徃多出于穷僻困阨之小民矣请试言小民之所最不便者大槩亦有数説且如一邑丁田以十分为率徃时一嵗编审一分其为数则狭令长耳目差易徧持筹而筭之差易办纵有弊焉而差易以察今一嵗尽审十分则其为数顿濶于徃时十倍令长一人耳目筹筭所缺漏处必益多耳目筹筭缺漏益多则戸书里胥之权益以重奸民益得以输金于权之所重以为规避小民无金可输则嵗受苦役益无所诉而长令则益不能觉察若此者非曩之长令多精彊而后之长令多鹘突也其繁简濶狭之势实然而执事乃谓轮年则胥猾多得售奸不轮年则胥猾多不得售奸岂别有説耶不然何其与吾所闻异耶又如一力差约银十两为率徃时十年一编正戸约银五两贴戸约银一两则贴户五而足矣人数既寡故其裒而敛之也不难今一年一编则曩率出银一两者今减而出十分两之一曩用贴户五者今必增而用贴戸之为五者十人数既广其势必散有差头终嵗物色尚不能徧识贴戸之门者何况能尽敛其钱是以徃时所病正戸饕餮贴戸今时所病贴户耗损正戸小民不幸被防正户则破家矣若此者非曩时之正户皆彊梁而今之正户皆愞弱也其聚散零总之势亦必至此而不足恠又如银差曩之法嵗总纳银一两则今之法嵗零纳银一钱纳多者其倍称之数稍轻纳少者其倍称之数必重纳一两纵倍之三两而竒足以纳矣纳一钱非倍之四钱五钱或至八九钱不足以纳也此其总纳则费固轻而零纳则费固重也不独如是而已以一两总纳之一年则是为一两之银一遍赴官守交纳一遍徃来盘费设或交纳不时公人一遍下乡需索而已今以一两而散纳之十年则是为一钱之银亦一遍赴官守交纳一遍徃来盘费设或交纳不时公人亦一遍下郷需索是今日一钱之累并不减于一两而曩日一年之累乃浸淫于十年其为便耶其为不便耶其最不便者其为坊郭之豪民耶其为穷僻之细民耶此其为病不可枚举恐不特如执事所谓似渉骚扰而已也则今法之当变理在不疑秋粮带徴之説既格于复除之无定数而不可行矣惟用十叚册法则可以革诡寄移甲诸弊而无一嵗一役之扰然执事因黄册之不可行而疑于十叚册之不可行者则亦有説夫黄册之不可行者黄册之法敝也黄册之法敝而邑之丁与田大半不登焉故十叚册者为之括其欺隐以补黄册之不及以均乎力征而已使黄册果无弊乎则径用黄册编差可也使黄册不能无弊乎则为之十叚册以补黄册之不及而编差焉可也因黄册之不可行而并疑于十叚册之不可行则过也执事又谓常州赋稍轻苏州赋稍重则其法不可画一故常州自宜从旧法苏州自宜从新法夫赋自重轻而人情之好逸厌烦好省厌费则胡人度之越人固有不甚相逺执事其试察之窃恐苏之民之情不甚逺乎常之民之情而法之可行于常者未必不可行于苏也
　　又
　　别兄甚久耿耿提学公且至荆溪兄以提调当来可得一面晤也均徭法曩时所欲言于兄者不过只是一两言盖虑兄以新法为甚便民也今读来教则兄已深知其不便而有意于革之也久矣大率十年一役虽极重亦甘心一年一役虽极轻亦不愿此人之大情而新旧两法之利病可以一两言尽之者曾闻人言胡虏愚惷只怕鞭扑更不怕杀盖零零星星痛苦难忍也此言虽可笑然亦可以喻人情矣少时甞读衍义补论均徭负米之喻亦深以其説为然及今日下老实行之乃见其害益知书生坐谈真不可便以经世而差雇两法在宋时亦甚纷然司马公力主变雇为差而有识者亦甚病其讲之不详则以为司马公少歴州县之日浅也仆屏居草莾于民所便所不便则稍知之而稍能言之至于所以为之区处实以生平未甞亲在里邉经歴虽以为常之民曽享十叚册之利而其中委曲尚未能悉知又何以为苏人谋也承兄下问草率奉对真似乎强其所不知矣窃惟赋役之最烦而敝最多者无如苏州牧守有恳恻为民之心者无如兄沉潜善思精于处事者无如兄必能别出良法使新病故病一切扫去以幸苏之人于百千年也是在心诚求之而已岂待书生坐谈如仆者之賛之也哉仆自稍渉世事乃知凡百变更之际极是难事即如曩时有司变十年均徭为一年本是爱民真心而讲之不详则其弊已效于今日矣今欲变一年为十年而讲之不详又焉知不贻后日无穷之弊哉兄之迟迟其间不肯轻变极是不为而后可以有为大易所以致戒致慎于革也虽然革非得已也昔荆公论雇役以为此法终不可罢仆亦以为一年均徭此法必不可不变顾其説如此耳至于利病之详区处之宜则老吏积年总书中有知此者兄试虚心问之勿以其素曽作弊之人而拒之耆民中有知此者兄试虚心问之勿以其山野倨侮而忽之士大夫中有知此者兄试虚心问之勿以其必为一身一家之私説而先意逆之多方访求再三斟酌使无一不宜乎人情而无一人不得尽其情则变之可通通之可久矣曩者敝郡更法时盖应君为之守应君志在民者也其所更赋法最为精善可以百年无敝但役法则今日便不可行耳此二法虽同是一时事亦同在一书册中而利病相悬两不相掩或因其役法而并訾其赋法或因其赋法之不可变而并谓其役法亦不可变皆偏辞也苏郡其亦然乎闻部司文书督逋甚急则杨给事之説不行矣又累贤使者区画柰何柰何
　　答蔡判官可泉书
　　白下本非有约顾奉清论同寝食者数日若大洞既有约矣谓必得奉清论同寝食如白下也乃竟尔茫然人事之不可料者如此然兄既绊于领簿不能来而仆江湖散漫之人宜可乗兴一至大洞且得迳造府下又以家君至家日侍定省莫遂兹懐乃知名山胜逰非特牵缨者常不能兼虽江湖散漫如仆者亦若有所系而不可必遂矣柰何伏惟吾兄纯明温粹笃于向道以此为政必能近人然仆窃有愿言于兄者大凡年少髙志之人于事未必备甞故或病于踈文藻雅逸之士多不柰烦至以簿书狱讼为溷防故或病于华而无实而謪官迁客縦不怨尢又徃徃以简旷不事事为得体故或病于惰窳而苟禄此三事虽号为贤士大夫者或不能免也以兄之笃于向道自然不堕落此弊然仆所望于兄亦惟兄不使毫髪有类于此而已若使此处缜宻一有即是学问缜宻一有脱漏即是学问脱漏不当舍此更言学问也大学曰心诚求之孔子曰无倦惟兄留意焉仆自少隐居亦甞痛百姓疾苦欲援手焉而惜无路也以为他日苟幸从薄宦庶几得一社一民以自效虽才器驽钝亦庶几兴起一两事利人者除去一两事病人者以少偿所愿焉及窃禄于朝浮沉郎署数年竟不能一获素心虽已罢官闲居犹用此为歉兄初亦署郎也不谪则不为此官矣是仆昔所冀而不得者兄今得之兄之志岂与仆异耶则今日之谪固天所以拓兄之才成兄之志而试之实效也仆窃为兄幸之广徳之民以黠悍着闻久矣昔时治广徳者患其然也则必峻刑法以绳焉民见上刑法之峻也则益出于悍黠以求必避是以至于上下相贼刑罚益以峻而黠悍益不可胜曽不知君子长者虽无一时操切之效然每每能使人囬面而率化乃知汉史驭恶马者利其衔勒之説为未然而苏洵以齐鲁持蜀人之说益可信也兄意云何或能了大洞之约悉意请教当在此时故不尽言兄其亮之
　　与安子介书
　　谨具布被一端奉为令爱送嫁之需布被诚至质且陋矣然以之而厠于刺绣结绘绫绮绡金缀翠朱错陈之间则如苇箫土鼓而与朱弦玉磬金钟大镛相答响乃更足以成文又如贵介公子张筵邀客珠履貂冠狐裘豹褎聮翩杂座既美且都而有一山泽被褐老人逍遥曳杖其间乃更足以妆防风景而不失其为质且陋也且夫桓少君之事兄之所以飬成闺行而出乎习俗之外者岂足多让古人哉素辱知爱敢以家之所常用者为献而侑之以辞不然亦愿兄受之而以畀之媵仆之用可也
　　谢欧阳石江巡抚启
　　伏惟明公负康济之硕材当东南之重寄振恤疮痍如春风所扇不间于隂谷寒门搜防滞幽如药笼所储无间于牛溲马渤如顺之者卑不自立少甞薄游已甘屏迹于山林岂敢更求于闻逹且诵习徒知泥古侪軰多谓之鄙儒而器局难与适时明公误以为国士收于众弃扬彼王庭况自来无门舘賔客之交岂所取在牝牡骊黄之外夫不采而佩虽幽兰亦捐苟有因而前则朽株为用遂得再尘金马之署更聮羽翼之班自揣既为不堪众谓何以至此惟天下信明公之端直而知其嚬笑不以假人惟当宁信明公之激扬而知其顾盻必能得士偶因防茹及此彚征虽荐人常恐其知在明公絶不以言于口而受知思所以报在鄙人则窃有愧于心惟当勉防愚蒙益精学问其或驰驱于世则庶以罄葵藿之心纵使委弃于时则永以坚沟壑之素期少砺顽钝之器庶不贻冰鉴之羞而已敢因来惠敬布腹心伏惟俯赐览观庶以知鄙志之所存焉耳
　　与欧阳巡抚书
　　仆樗散无似黾勉赴官将图所以效明公国士之知者而未能也窃有所惧者山林之士闲居而静处其寡过则易或出而驰驱于世当毁誉得失之冲诚欲有所树立则难故古之人修之于家而多不免壊之于庭者况仆之所以修之于家者固未至耶昔韩持国荐处士常夷甫后夷甫改其平生而韩公亦深以是为荐士之悔不知若何可以使鄙人不为夷甫明公不为持国之悔也幸左右终教之辞免坊牌一事向已面请此非敢矫情近名盖以此生苟不至于饥饿则毫髪不敢有所取于世庶几伐檀诗人之所谓耳承明公欲置买学田此盛举也更望明公始终其事中间委曲区画使异日不为人所侵渔则受赐于明公多矣然此举必湏出自明公使鄙人若无所与焉者乃为善也不然则鄙人虽不以是为利而更欲以是为名亦非鄙志之所安也敢并以奉凟伏惟明公晋擢枢府辱在知爱殊深庆幸
　　与郭似庵巡按书
　　仆经春常病移家住村坞中居闲自念不奉末光者久矣近闻使檄下府过旌鄙人命有司建牌坊示优崇之意且期之永久此执事盛心岂不感激既而自惟有甚不敢当者恐冒昧以累左右知人之明故敢毕陈其愚左右试垂聼焉书曰彰善瘅恶树之风声近世牌坊之制盖仿此意古者不以法私人所章必善而人廼劝所所瘅必恶而人乃惩不然则悬曲木求直影也仆少不知学中嵗蹉跎即乡党自好者正恐不如也执事乃欲以之风乡人而矫漓俗仆岂不自知此如以迷人指迷不亦踈乎罪莫大于盗名诟莫大于诋罔仆非敢辞此也将以让诟而辟辠也仆甞厠侍从之列防才志纰缪又夙罹疢疾不能效官荷天子明圣不戮瘝旷仅夺官罢归田里此覆载厚恩讵可胜量仆闻之仕隐二道仕者则蜚声竹帛或立旄纛表阀阅且不为侈隐人则深林窈谷杜门栈径羣木石鹿豕且不为陋况仆含瑕积垢以此终世惟应躬耕灌园矢沟壑之志保桑榆之路补东隅之失庻几不为田夫野人笑此仆私心万一者也介子推曰身隠矣焉用文之陶生亦云迷涂未逺今是昨非苟又冒执事此赐为华观则是违沟壑之素叨焜燿之饰忘废黜之后责袭官宠之前荣戾大易补过之训犯中庸素位之戒无一可者也仆幸交于执事久矣且积爱生妍积憎生丑古来共然别嫌明防先軰所慎虽以李绛之贤亦有议其私于同年者矣自执事持宪江左于人无所假于法无所贷荐绅间咸称颂据经秉直无与左右比者夫激扬清浊与众为公执事岂以公法私一交防仆岂得以交防故干执事公法虽执事诿曰吾以旌贤谁能信之一牌坊之费四五十金计工二十人有竒一工计役三四旬则是二十余人计役七八十旬有竒崇虚迹捐实费无禆丝髪有损寻丈此仆为暴殄已过矣仆己丑与第时曾随例给牌坊直百金且仆既有牌坊直矣又有牌坊是两饕也有司既给仆牌坊直矣又爲仆建牌坊是两费也柰何使一人两费有司凡此数事实所不敢当非敢匿心矫迹多为枝辞以徼避譲之名重获辠有道之门伏惟执事鉴亮命有司停止前事则幸甚理宜走谢面布悃坐病不能谨以书致
　　答舒云川巡按书
　　使节之莅于南土也且讫事而还之朝矣鄙人之所以伺候于左右者一未能展而左右之所以垂爱于不肖者顾数数有加焉既不敢以草莾踪迹溷扰公府念无可为谢者其于盛徳但知中心藏之而已兹辱赐坊牌价五十金再拜感激益不自堪曩时郭徐诸公按于兹土亦甞以此惠见及仆时尚蒙恩在致仕之后然于诸公之惠亦未之敢当也今为编氓则又异矣夫郭徐于鄙人同年也而左右乃以此施之于山野踈逖素未尝交际之人此其为厚施益过于诸公然使仆不敢当于致仕之先而顾敢当于编氓之后其为凟尊者之赐益大矣此仆之所甚不敢也谨告返于使人辱左右知爱之深当不以不恭为罪耳请谢未期临书不胜驰望伏惟亮之
　　与陈巡按逊斋书
　　某迂拙无似然至于慕徳向贤之心未尝不与人同而交际务施报尚徃来之谊亦未尝不与人同也自使节惠临江南躬清苦之行以率先属吏严激扬之政以整齐习俗某虽在山泽亦窃闻风而慕焉久矣且使节莅敝邑两辱垂问野人之庐而士夫间亦每传言执事以道义相爱因复自念仆未尝一日得奉教于左右而乃辱降意先施若此则又窃感且愧焉久矣然则仆于执事不为无所向徃而执事于仆不为无所下交矣其于所谓慕义之心报施之礼皆宜奔走自効于左右而乃缺然至今焉者非甚踈狂当不若是故敢以鄙懐布于左右某被罪为民人也诸公髙谊虽过以士礼相遇而固陋之私则不敢不以民礼自居编甿之役既非所以僣于缙绅之交稼穑之论亦非所以参于政事之间是以八九年来其于公门未尝敢窥焉盖非敢自为偃蹇诚不敢以凟尊者也草莾之不敢见孟子之所谓不敢也且某多病早衰去冬复感隂寒遂成末疾两足痿痹卧不能起防然摧朽已成废人惟屏迹村庄少借药物支持是以执事之门既未及躬而执事枉頋又不及拥篲以迎盖坐此也然则仆于执事交际之礼既拘于分之不敢自尽向徃之殷又牵于病之不能自致惟有扪心懐慙而已念无以逹于左右故敢以书上并以为谢幸垂亮焉
　　与徐少初邑侯书
　　某罪之余礼不宜复齿于缙绅交际之间是以每逺引而去之窃以为姓名不通于诸公久矣兹又辱巡仓巡江二公之赐令人愧悚益不自胜欲作书辞谢又难于为说是以敢有所请教于明公也夫诸公之赐其名则币帛果酒也而叩其实则白金也欲以辞币帛果酒为说则悖于其实欲以辞银为説则悖于其名是以措词之难也古者礼存于币帛之先后世以币帛为礼此其实则亡矣而其名尚存也若夫市道之交则钱货而已矣虽然如公古道君子也如诸公古道君子也岂不欲行古之道而以市道欤岂以为若某軰人者其好洁操行之心不能胜其嗜利无耻之心故币帛虚名也金钱实利也而特以此厚之欤其特以此愧之欤顽鄙之人可以省矣是诸公之所以防顽也某罪也赐之币帛不敢当赐之金钱不敢当岂其能自处以防乎盖古之所谓不敢也然而为哓哓者窃惧名实之乱也公古道君子必且有以教我矣某山野鄙人于当道诸公辱顾不敢答辱赐不敢拜非以为简也礼不敢也答与拜既不敢不答不拜又鄙心所甚不自安也曩曽奉凟乞命吏人于乡官掲帖中除去贱名以安编氓之分岂未蒙亮察耶恃在知爱乞如前所凟则上官可以不知鄙人姓名而交际之间可以冺然无迹矣附凟
　　又
　　读清狱申文深知仁人之用心至悉谨箧而藏之以告后之君子以延长者之惠于无穷更承示区处牌坊事徃时所辞诸坊牌银只为未有所处遂至久而不知所用之矣今用以修理书院不惟此银得有所着落且于风教有补焉甚善甚善但中间称奨鄙人太过读之且甚自愧也某尝以为今日吾軰之病大率在于实行未修而虚名先着阃域不务而门面是张是以书院讲学一节多为具文而非彼此感应之真机而其志之不相同者则遂指摘以为口实诚所谓吾党有过焉者也况如仆者极踈且陋何敢当此乞于申文中自见今买荘一所以下至僦船以居数句及因以礼敦请讲学一句敢劳削去是所以免仆于名浮之耻而亦左右相爱以徳之素心也幸亮之
　　与王尧衢编修书
　　抱病懒慢久缺书问知执事不谓我踈简也春来卜居阳羡此中山水清絶无车马送迎之烦出门则从二三子登山临水归来闭门食饮寝梦尚有余闲复稍从事于问学然诗文末艺与博杂记问昔尝强力好之近始自觉其如羊枣昌歜之嗜不足饥饱于人非古人切问近思之义于是取程朱诸老先生之书降心而伏读焉初亦未尝觉其好也读之且半月矣乃知其防味隽永字字发明古圣贤之蕴凡天地间至精至妙之理更无一闲句闲语所恨资性蒙迷不能深思力践于其言焉耳然一心好之固不敢复夺焉此类之书皆近世英敏材辨之士以为老生烂话至束阁不肯观虽其苦心敝精于文字间而竟不免老死而无所闻有可痛者仆之自陈其愚盖过不知量亦欲执事之同所嗜好也何如何如近日当事者所去取投闲之臣仆已先知其去与取之必如此矣不足为恠且平生亦颇能自为主张不敢跟人哭笑不敢以鸱鸢之所争蜗角之所战者以动吾心而累吾守此亦执事所素鉴无待仆自明也无待仆自明而犹自明云云者有说也父子至情恐以此上累吾父之心湏吾执事觧喻耳当今之士隐居笃学修名砥节如湖州唐子平凉赵子軰者凡若干人仆之驽骀十不及其二三然此軰皆沦胥流落淹滞已十数年少者壮壮者且老以衰或馁冻无以存活又其初皆以尽力国事误触纲而抵禁非如仆之自以私罪去也此軰尚不得为当事者所与则仆得与此軰同陆沉焉固无憾也更何有所觊乎凡人出处利钝数固不偶始言官谬相荐时仆固知终必且弃去以为万一不弃去则仆之自为处亦有甚难者何也若使仆复如旧时随逐行队进退以旅趦趄嗫嚅于明时无粟粒之补则将毁平生而弁髦之且向惟不能为此所以甘心去官而无所悔耳不然则桞士师所谓何必去父母之邦者也若使不如此而如彼守其愚戅固陋而不变恐日月渐久积嫌积忤自作祸孽更有甚于向时既不能为邯郸之歩竟当匍匐而归耳是以中夜思之进退狼狈乃今得自脱于此固可谓之幸而不可谓之不幸也古人有言人各有能有不能悬釡带索枯槁丘壑虽穷死而不肯悔者仆自谓能之随逐行队进退以旅以徼幸于衣锦乘轩之华者仆非不欲勉强学焉恐竟不能也仆自生齿以来百种嗜欲颇少于人亦絶不知人间有炫耀显赫事独不能淡于饮食乃始痛为节损或四五日不肉食始而苦之久且甘之矣间饮食于富贵之家腥膏满案且哕之而投筋矣所以苦身自约如此者以为既不能改于其固陋以狥时好则贫贱自是此生常事谚曰畏水者不乗桥恐其动心也且夫自处不当违其所能而强其所不能处人当成就其长而防其所短安知当事者之非深爱我乎仆幸未衰败苟自不树立则已耳若夫假之以二三年孜孜早夜敏行而不敢怠则子舆所谓独善兼善与退之所谓行道为书化今传后或者不能两让矣岂有不得于进又不得于退者乎执事知我故不慙大言且非此无以解吾父之懐也吾父之所以恋恋于仆者亦非以今时富贵人望仆也王良有言父子情深或意仆之以是为忧也而亦忧焉耳仆固不忧也又或者以自少教之读书不忍遽见其废锢于圣世矣乎虽然成败失得且当要之久逺毋遽为仆戚戚也望吾执事早晩间曲为寛慰则数千里外人子悬望之心亦稍纾矣是执事之赐也客居无事二三子时时以举业文字强相问讯亦殊妨静坐与读书但念此身为宇宙中人其于尘俗奔走缛礼烦仪之事既以其溷扰而厌避之于此不当更有所厌耳舍妹并甥女想皆康吉余懐不尽生平最懒作书更懒作真书书又多差与执事书既不可假手于人又不能不差又不及更录輙以呈上并希亮之
　　答周约庵尚书书
　　某自屏居以来自以罪不敢复齿于荐绅之后故居当南北孔道非逃虚者所宜遂舘于阳羡山间坐此去人益逺亲知徃来一切罢废虽最辱知爱如明公亦尚未能继扫门之役以承教语叙曲此其懒慢之罪仆犹自知况长者乎以为宜麾而弃之矣不谓过辱记录逺勤使人且手书慰谕尚欲纳仆于古人之域捧书自激窃感且叹固知长者之度不肯轻弃一物欲曲而成之若此然来书所教尚以仆早年受知之故盖见仆少时意气可以窃冀人之尺寸焉而未知仆今惫驽樗散虽欲比于今之人而有不逮也仆少不自揆亦尝有四方之志而才器迂滞本不适时加以弱冠从仕重以负气学未及成而骤试之且少年负气不识忌讳以迂滞之器而试未成之学重以负气之习此其动輙罹咎也岂足恠哉犹幸免诛戮得齿编氓且少婴疾疢三十以后齿髪渐衰委形既然志亦随之即如读书为文本是素所嗜好近或挟册读未数行輙眊然而睡矣旬月不一御铅墨时或为之輙终日汗漫申纸防笔竟不能成十数字而遂以罢夫外则废于亲知之徃来内则废于文史之玩即此一两事则其衰頺弛靡不比于人也可尽见矣此其意盖欲槁形灰心自同木石豕鹿之间使宇宙广濶着此一闲人足矣淮隂南阳之事固万不敢一冀焉至如象纬地形诸家之学如来书所称管邓所长亦何敢不自量而揽焉以为可几乎且夫淮隂南阳其始皆匵其器而不轻以试防手而观天下之势如良医之隔垣而洞五脏也故其坛而拜焉庐而顾焉则以造次一二语而图王致伯之畧遂以定况龌龊如仆軰者所谓以迂滞之器而试未成之学如弋者百发而徼于一中故屡试屡蹶此其大巧大拙之效已见于前事矣乃欲以倦逰息机之后而自比于古人隐居求志之前虽强自鞭策固知其不类也然则明公教督之厚其何以承之甚自激也甚自愧也虽然自屏居以来澄虑黙观亦既久之乃稍稍窥见古之儒者所以为学之大端窃以其实乃在于身心性情之际而不以事功技术掲耳目为也故其退藏于宻者甚约其究可以穷神而立命古固有豪杰之士而不知学者众矣是以事功流而为权计技术流而为小道凝静致逺南阳其几乎其杂于申韩则择术之过也淮隂烈矣竟以矜能伐功殒其躯以辂之才局于方技仅与华佗朱建平医相为伍邓征西以所长济事以所长殒身与淮隂同此数子者不可不谓豪杰之士也然其择术则可谓不审矣仆功名缰锁已获斩防至于象纬地形种种诸家之学徃时亦颇尝注心焉今尽以懒病废窃以为絶利于百途固将借此余闲聚精蓄力洞极本心洗濯愆过以冀収功于一原而未知竟当何如耳近来每观伊洛之书及六经之防觉有毫发悟入则终日欣然忘其居之陋而形之惫也所苦习气缠绕欲障起灭未能痛与扫除使之光大然不敢不勉焉以为古来儒者所以自淑其身之学其命脉或不外此而无有乎穷逹古今之异者也若乃进仆于抱膝髙吟之俦则必不敢当谓仆爲今之腐儒鄙儒贱儒也其亦可几乎以是少酬明公之知明公其许我乎辱爱之深故不敢隐其愚且狂也今邉陲多难兵财窘急明主侧席正豪杰展効之时为社稷计维公軰一二耆旧隆中之业是有在矣其何譲焉山野鄙人其盱而望之矣
　　与贾凤阳书
　　史生还获闻起居与徳政之详甚慰素仰弟迂踈无似自屏居以来四方知旧絶不敢通书或有书见及则答之而已以为山林屏废杜门省过之人其礼自宜如是且亦平生自守其固陋而不敢失者也今春偶有素不相识乡人名孙伸者持兄书惠见及当时姑奉答一书后或言此人先造赝书以误左右之聼闻之不胜惶悚弟自己丑偕兄登第至今十余年虽至亲未尝敢为之请属虽在敝郡县诸公亦素不敢有一字相属乃为素不识面之人请属于千里之外亦可笑矣且弟縦不才亦素知兄之刚正岂宜以私干之既以自愧又以自讼岂平生心事不能见信于一乡此人所以至此也若果有此烦兄发其事治其人以为作伪之戒并将原所造赝书发下一览感感
　　答殷生原学书
　　来书推奨鄙人甚非伦比头陀僣谓佛子法王此大罪过也虽然亦足以见吾友向徃之殷矣仆不自量窃痛世人汩于利欲迷失真种絶去人理自堕鬼蜮是以在羣众中徃徃不惜齿颊一与破迷虽至速侮招尢亦不为悔至于同游诸子尢更不敢惜齿頬然察其中如闻古乐而思睡者固亦多矣亦不为悔盖冀有一二人能深信吾说而共行之以究乎其精则宇宙间气脉尚有所寄不至尽泯烂此吾人大功徳也敢复自爱乎今吾友乃不见谓迂濶直欲相从于湖海寂寞之域信之甚真而志之甚笃则交战胜负之机固已决矣是余之所汲汲而求者也但湖上之行本欲絶去言语文字于万缘不染时黙悟此心今与吾友同行不免更费一畨酬酢耳然来意不欲固违也到无锡时当相约所云议论抵牾且勿尢人豪逹宼盗亦且勿尢人盖自家不知有几多病痛在也今且只悉心洗刮自家病痛尽时更看感应处何如既已深知吾友之意此后当益尽吾言耳草草
　　与刘三府寒泉书
　　荒荘重辱枉驾缘病体就医不及拥篲耿耿承委送太府先生文字以郡人颂郡公非特分所宜然抑亦情不能已虽然鄙意有不敢不逹之左右者仆少不知学而溺志于文词之习加以非其才之所长徒以耽于所好而苦心矻力穷日夜而强为之是以精神耗散而不能收筋力枯槁而不能补积病成衰年及四十尫羸卧床已成废人此皆诸公所共亲见所共垂悯者仆平日伤生之事颇能自节独坐文字之为累耳反之于心既非畜徳之资求之于身又非所以为飬生之地是以深自愧悔盖絶笔不敢为文者四年于兹将以少缓余生为天地间一枯木朽株而已方欲尽取前稿烧毁以销宿愆不意为人抄录而无锡卜君殊不相信谬行刋刻再三以书止之而不能不知其何说也然亦赖有此刻可查平生无一篇文字不在其中执事试考其年月皆四年以前胡说也若今日复勉强承命则后来更不可复辞于人人矣二三年间亦有一二府县诸公索文者仆不敢为枝辞相诳但据本心以告曰自今以后更有为府县及朋友间作一篇应酬文字则今日诚得罪于执事矣今于诸公亦不敢为枝辞亦但据本心以告曰自今以后更有为郡县及朋友间作一篇应酬文字则今日诚得罪于诸公亦诚得罪于太府矣伏惟诸公矜而恕之
　　答王遵岩书
　　两得兄书拳拳以病体为念真意恳恻令人读之堪为涕下非兄死生之交不能至此感激感激人传言吾病过重者盖有两说一则以木肾为患痰火时作不得不闭戸调理人以我经年病不见人则以我病不可支矣不知我貌则槁矣而精神尚可不死盖近于养生家稍稍得一归根法也其一说则自以早年有志今四十外矣而犹然醉梦人也盖非特文章气节平生所劼力而从事者既于真性不切及所闻于经书师友与意见之所窥测而自以为道者亦竟如隔壁聼话全无交渉近来痛苦心切死中求活将四十年前伎俩头头放舍四十年前见解种种抹摋于清明中稍见得些影子原是彻天彻地灵明混成的东西生时一物带不来此物却原自带来死时一物带不去此物却要完全还他去然以为有物则何睹何闻以为无则参前倚衡瞻前忽后非胸中不挂世间一物则不能见得此物非心心念念昼夜不舍如养珠抱卵下数十年无渗漏的工夫则不能收摄此物完养此物自古宇宙间豪杰经多少人而闻道者絶叹其难也好仁者无以尚之此真消息也终日如愚终日忘食此真工夫也无以尚之则有一物可尚便不是此物矣忘食则于闲事有不暇者矣如愚则于才技有不使者矣孔顔一生工夫所以完养收摄此寳藏也仆近稍悟得此意而深恨年已过时虽知其无成然本是自家寳藏不得不有冀于万一也是以痛为扫抹闲事收敛精神之计则不得不简于应接不得不托于病不可支以谢客是以人知吾之病甚而不知吾之别有意也此意更不敢露于人以兄念我太厚忧我太深故特披露之兄万无泄我秘宻重増哓哓之口也安友为我求序得托雄文以不朽甚幸过望仆旧从兄学为文章有一二仅得处尽是兄之指教但才既不长又不能竭精力以从事是以遂成废罢韩子所谓徙业者不哜其胾者也独觉兄之奔逸絶尘而已矣近来自观旧稿支离叛道之言篇篇有之理既不当文亦未工赧然尽欲焚烧而后为快缘颇为人抄录无可柰何盖以吾今日文字伎俩湏并却三四年精力専専干此一事自谓可望于古阃域今自度必无此闲精神可以了此也既自知不了则岂欲以不了者而信今传后乎亦愚矣贵乡洪子因信兄而过信我遂亦以我为可与斯文也与安友谋刻之而请序于兄仆既而闻之愧汗骇愕盖吾文未成吾自知之且不知此生为言语文字人也居常以刻文字为无防耻之一节若使吾身后有闲人作此业障则非吾敢知至于自家子弟则湏有遗属説破此意不欲其作此业障也仆居闲偶想起宇宙间有一二事人人见惯而絶是可笑者其屠沽细人有一碗饭吃其死后则必有一篇墓志其逹官贵人与中科第人稍有名目在世间者其死后则必有一部诗文刻集如生而饮食死而棺椁之不可缺此事非特三代以上所无虽汉唐以前亦絶无此事幸而所谓墓志与诗文集者皆不乆泯灭然其徃者灭矣而在者尚满屋也若皆存在世间即使以大地为架子亦安顿不下矣此等文字倘家藏人畜者尽举祖龙手叚作用一畨则南山煤炭竹木当尽减价矣可笑可笑仆又何用更置一茎草于邓林棼棼之间哉至于求序于兄仆与兄何等朋友也其有所求吾自求之而何待于人为之媒哉以为吾文苟有成则当求兄不成则不敢以累兄知人之明也及得兄序读之令人益增慙汗吴下自古来文人正不少以为仆盖过二千年吴下词人而直接朴防之文统既使兄为私于所好人若使仆与人争名争先然者非兄之所以爱仆也使兄今日为仆作序则亦宜道兄与仆昔以文相切磋以才弱志隳几成而罢之意句句道却实事庻使兄为不诬而吾亦可以不愧耳至于兄之雄文则千百年自有定价倘吾文稍进乃敢为兄作序今且不欲羔防于狐裘也刻板事既已力止兄序遂亦寳藏之未敢示人也不具
　　与卜无锡书
　　仆支离床席已成废人久不能一奉晤言殊深耿耿近敝邑一刻字人云执事欲刻鄙言虽或传言之妄然闻之殊不自安盖执事与善之过虽浅陋言语犹不欲遗之此在执事则为盛心然本非立言之人而徒为覆瓿之用此在鄙人则甚可愧且今世所谓文集者徧满世间不为少矣其实一字无用彼其初作者莫不妄意于不朽之圗而适足以自彰其陋以取诮于观者徒所谓木灾而已仆每为彼愧之而复自效尤之乎昔人论文章家惟见理明而用功深者乃能得之此未易言也况仆平生本无立言以求不朽之意偶少年时随一二友人强习世间绮语以才力滞钝兼复懒病加以踈拙于身心而强欲求工于笔札竟不能工而罢闲中偶观旧稿一二篇支离不经之言满纸而是尽欲焚烧为快又自悔向来错用心力而一无所成也若欲以此传于人人则既以自误又复误人且昔人云人短于自见仆自知犹然人又将谓之何执事苟以为可而欲传之是有累于执事之明苟不择其可否而欲传之是有伤于执事隐恶之义也承执事知爱敢布腹心万望中止其事则执事之爱我更厚矣



　　荆川集巻五
　　钦定四库全书
　　荆川集巻六
　　明　唐顺之　撰
　　序
　　中庸辑略序
　　中庸辑略凡二巻初宋儒新昌石子重采两程先生语与其高第弟子游杨谢侯诸家之説中庸者为集解凡几巻朱子因而芟之爲辑略其后朱子既自采两程先生语入集注中其于诸家则又着爲或问以辨之自集注或问行而辑略集解两书因以不着于世友人御史新昌吕信卿宿有志于古人之学且谓子重其乡人也因购求此两书而余以所藏宋板辑略本授之已而吕子廵按江南则属武进李令板焉而集解则不可复见矣序曰盖古之乱吾道者常在乎六经孔氏之外而后之乱吾道者常在乎六经孔氏之中昔者世教衰而方术竞出隂阳老墨名法甞与儒并立而为六家为九流其道不相为谋而相与时为盛衰佛最晩出其説最盛至与吾儒并立而为儒佛然其不相谋而相盛衰也则亦与六家九流同夫彼之各驾其説而其盛也至与儒亢而六而九而二也斯亦悖矣虽然其不相为谋也则是不得相乱也呜呼六经孔氏之教所以别于六家九流与佛而岂知其后也六家九流与佛之説窜入于六经孔氏之中而莫之辨也説易者以隂阳或以老庄是六经孔氏中有隂阳家有老家矣説春秋者以法律説礼者以刑名数度是六经孔氏中有名家有法家矣説论语者以尚同之与兼爱尚贤明鬼是六经孔氏中有墨家矣性不可以善恶言其作用是性之説乎心不可以死生言其真心常住之説乎是六经孔氏中有佛家矣六家九流与佛之与吾六经孔氏并也是门外之戈也六家九流与佛之説窜入于六经孔氏之中而莫之辨也是室中之戈也虽然六家九流之窜于吾六经孔氏也其为説也粗而其为道也小犹易辨也佛之窜于吾六经孔氏也则其为道也宏以濶而其为説也益精以密儒者曰体用一原佛者曰体用一原儒者曰显微无间佛者曰显微无间其孰从而辨之嗟乎六经孔氏之旨与伊洛之所以讲于六经孔氏之旨者固具在也苟有得乎其旨而超然自信乎吾之所谓一原无间者自信乎吾之所谓一原无间者而后彼之所谓一原无间者可识矣儒者于喜怒哀乐之发未甞不欲其顺而达之其顺而达之也至于天地万物皆吾喜怒哀乐之所融贯而后一原无间者可识也佛者于喜怒哀乐之发未甞不欲其逆而销之其逆而销之也至于天地万物泊然无一喜怒哀乐之交而后一原无间者可识也其机常主于逆故其所谓旋闻反见与其不住声色香触乃在于闻见色声香触之外其机常主于顺故其所谓不睹不闻与其无声无臭者乃即在于睹闻声臭之中是以虽其求之于内者穷深极微几与吾圣人不异而其天机之顺与逆有必不可得而强同者子程子曰圣人本天释氏本心又曰善学者却于已发之际观之是中庸之旨而百家之所不能驾其説羣儒之所不能乱其眞也彼游杨谢侯诸家之説其未免于疵矣乎吾弗敢知然而醇者大矣其未能不浸滛于老与佛乎吾弗敢知然而师门之绪言盖多矣学者精择之而已矣则是书其遂可废乎是信卿所为刻以待学者之意也
　　明道语略序
　　道致一而已矣学者何具多歧也盖圣人賛易模冩人心之妙与乾坤合体而蔽之以两言曰忠信曰敬忠信者非他也吾心之无所欺焉者而已矣敬者非他也吾心之无所肆焉者而已矣此无所欺之心即此无所肆之心此无所肆之心即此无所欺之心此无所欺无所肆之心即浑然乾坤之心非二也乾坤之心不可见而见之于复复之所以见乾坤之心也学者黙识其动而存之可矣是以圣人于干则曰其动也直于坤则曰敬以直内乾坤一于直也动本直也内本直也非直之而后直也盖其醖酿流行无断无续乃吾心天机自然之妙而非人力之可为其所谓黙识而存之者则亦顺其天机自然之妙而不容纎毫人力叅乎其间也是故湛然常寂而非静也盎然常感而非动也退藏于密而非内也曲成万物而非外也不寝不食而非助也不睹不闻而非忘也惩忿窒欲而未甞损也改过迁善而未甞益也是干之所以为易而坤之所以为简也如此则为敬以直内不如此则为以敬直内如此则为集义不如此则为义袭如此则为由仁义行不如此则为行仁义故曰道致一而已矣学者何其多歧也彼其所谓从事于心者盖未甞实有见乎天机流行自然之妙而往往欲以自私用智求之故有欲息思虑以求此心之静者矣而不知思虑即心也有欲絶去外物之诱而专求诸内者矣而不知离物无心也有患此心之无着而每存一中字以着之者矣不知心本无着中本无体也若此者彼亦自以为求之于心者详矣而不知其弊乃至于别以一心操此一心心心相捽是以欲求宁静而愈见其纷扰也夫圣人论心之精莫如易之乾坤而善发易之蕴者莫如程先生之书先生之书得于心而言之者也故其言曰鸢飞鱼跃与必有事焉而勿正之意同会得活泼泼地不防得只是弄精魂又曰未尝致纎毫之力此其存之之道又曰以敬直内便不直矣然则彼之所谓从事于心者其为敬以直内者耶其为以敬直内者耶其为非力以存之者耶其为力以存之者耶其为活泼泼地者耶其为弄精魂者耶武进尹抚州徐君子弼自少有志于心学盖读先生之书而有防焉而惧学者求于心者之差也则取二程全书采其要略而刻之于邑中以其出于明道者为多也而题之曰明道语略呜呼学者患不知求之于心知求之于心矣而其多歧又如此故夫择之果不可以不精也
　　季彭山春秋私考序
　　春秋之难明也其孰从而求之曰求之圣人之心圣人之心其孰从而求之曰求之愚夫愚妇之心春秋者儒者之所累世而不能殚其説者也而曰求诸愚夫愚妇之心不亦迂乎孔子甞自言之矣吾之于人也谁毁谁誉斯民三代所以直道而行者也春秋者圣人有是非而无所毁誉之书也直道之所是春秋亦是之直道之所非春秋亦非之春秋者所以寄人人直道之心也人人之心在焉而谓其文有非人人之所与知者乎儒者则以为圣经不如是之浅也而往往谓之微辞是以説之过详而其义益蔽且夫春秋之为春秋以诛乱讨贼而已子而严父臣而敬君人人有不知其为是而弑君簒父人人有不知其为非者哉人人知其为是非而或防于弑逆焉者昔人所谓以意为之也虽其以意防于弑逆而其直道而行之心固隐然而在也圣人早为之辨醒其隐然而在之心以消其勃然敢动于邪之意是以乱臣贼子惧焉而能自还也其使之惧者不逆之于勃然而动者之不可忍而牖之于隐然而在者之不容息是以能使之惧也非书其弑以惧之之谓也其惧者但觉其隐然而在者之忽露而不觉其勃然而动者之暗消是以惧也非惧其书我而不敢为之谓也故曰孔子惧作春秋春秋成而乱臣贼子惧孔子之惧心斯人直道而行之心一也斯人直道而行之心乱臣贼子之惧心一也人人之心在焉而谓其文有非人人所与知者乎善説春秋者则不然曰无义战人人可以知其为无义战也而奚问其有钟皷无钟皷云尔也曰某三王之罪人某五伯之罪人人人可以知其罪之在也而奚问其功与过云尔也曰乱臣贼子惧人人知其为讨乱贼也而奚问其君之有以取之无以取之云尔也以是説春秋岂不简约而易知也哉可谓以愚夫愚妇之心求春秋而不蔽于圣经者也或曰然则游夏何以不能賛也曰高与赤者世传以为游夏氏之徒也师説固宜有在焉者其犹未免于説之过详欤其诸家之纷纷者又可知矣可谓蔽于圣经而不以愚夫愚妇之心求春秋者也余为是説久矣儒者皆牵于旧闻迂焉而莫予信也间以语彭山季君君欣然是之于是出其所着春秋私考视余则公谷之义例左氏之事实诸家纷纷之説一切摧破而独身处其地以推见当时事情而定其是非虽其千载之上不可亿知然以斯人直道而行之心凖之要无甚相逺者余是以益自信余之説有合于君也君甞师阳明王先生闻致知之説为能信斯人直道之心与圣人无毁誉之心同其春秋大旨亦多本之师説故其所见直截如此至于地里古今之沿革姓名氏族之星歴之数度禘郊甞社礼乐兵赋之纎悉古今之所聚讼皆辨析毫厘务极该贯昔人所称经师莫之及也以非大义所关故不擿之序中盖余甞闻李愿中言罗仲素説春秋初未甚晓然及住罗浮后其説不知何如夫罗浮何与于春秋也岂不以此心空洞无物而后能好恶与人同好恶与人同而后能説春秋也欤君老矣方且隐云门之邃厌文字之支离兀然洗心以游于无物其所説春秋又当有进于是者余尚得而见之
　　巽峰林侯口义序
　　有逐末之学而后有反本之论盖有执器而无得者论者曰盍反而求之乎道虽然未若即器而道之为至也有稽古而无得者论者曰盍反而求之乎今虽然未若即古而今之为至也有滞经而无得者论者曰盍反而求之乎心虽然未若即经而心之为至也孔子不云乎兴于诗立于礼夫诗之咏歌礼之数度岂非所谓器而诗礼之为经也岂非所谓古也哉试甞观之心之不能离乎经犹经之不能离乎心也自吾心之无所待而忽然有兴则诗之咏歌关雎猗那之篇已随吾心而森然形矣是兴固不能离乎诗矣然自其读诗而有得也未甞不恍然神游乎关雎猗那之间相与倡和乎虞廷周庙而不知肤理血脉之融然以液也则是学诗之时固已兴矣非既学诗而后反求所以兴也自吾心之无所待而忽然有立则礼之数度玉藻曲礼之篇已随吾心而森然形矣是立固不能离乎礼矣然自其读礼而有得也未甞不恍然神游乎玉藻曲礼之间相与揖让乎虞廷周庙而不知肤理血脉之肃然以敛也则是学礼之时固已立矣非既学礼而后反求所以立也安得以寓于篇者之为经而随吾心森然形者之不为经耶故即心而经是已安得以无所待者之为吾心而有所待而融然以液与有所待而肃然以敛者之不为吾心耶故即经而心是已然则何末非本而又何所逐耶何本非末而又何所反耶虽然善学者一之不善学者二之非独今日然也在孔孟之门亦或不免于二之矣子夏传诗传礼后世训诂家宗之子夏非训诂也然已权舆乎训诂矣圣人惧其滞而无得也而曰女为君子儒君子者务本之谓也子贡求性与天道于文章之外圣人惧其离而无得也而曰一以贯之言文章即性与天道也今之为形声文字训诂之学者皆是矣君子惧其滞而无得也为之説曰盍反而求之乎心也此所谓有逐末之学而后有反本之论者也而学者縁此遂以为必絶去形声文字与训诂求之窈窈冥冥而后可以为至道二者本末则必有分矣然而皆圣人之所不与哉林侯口义者侯之与二三子所以讲于六经孔孟之书者也林侯苦节而不以骄世峻行而不以矜俗其志务于反躬以求尽乎精微而于古人形声文字之间乃索之如此其宻而析之如此其详嘻吾知其不为滞也其殆有见于道器古今之不二也乎虽然吾犹惧二三子之二之也二三子试致诚而求之黙识吾灵知灵觉之本体于羣居诵习之中融然以液否耶肃然以敛否耶是融然而肃然者在心耶在经耶在心也则何待乎经在经也则何感乎心是心与经一者耶二三子可以即此而自得之矣而又何窈窈冥冥之求哉或曰今之为形声文字训诂之学者皆是也子颛颛焉若恐二三子之离而去之何也曰本末则必有分矣二之皆也且夫滞经之浅而着离经之深而微滞经之惟固陋者而溺于此离经之虽防通者或不免溺焉吾举其深而微而二三子乃或昧于其浅而着吾欲使二三子不溺于防通之士之所溺而二三子乃或不免溺于固陋之士之所溺则非余之所敢知也而亦非林侯之所知也于是口义刻既成丹徒李令来请序序之
　　笔畴序
　　苟可以诱世而劝俗者君子不废也匹夫一怒挺而两鬬于是时而庄语之以诗书礼乐则益其怒而疾其鬬耳而滑稽之士为之微言冷击嘲谐诙谑于其旁则释然一噱而散小夫妇人恣睢凶毒于防防或惧之以士师理官之法彼有傲然而已矣巫儿佛媪为之张皇神鬼指征禨祥则彼且瞿目缩舌而骇汗夫苟可以解急鬬则嘲谐诙谑或防于诗书礼乐苟可以惧防凶则神鬼禨祥或痛于士师理官滑稽禨祥之説非君子之説其要于解鬬而惧凶则君子所以为劝于世也由此言之其苟可以为劝于世虽其戯如滑稽诞如禨祥且不废也况其言之根据古先而不诡于绳墨者乎笔畴之为书自居身御物至于家人细之事皆备自经史百氏至于小説衢巷之谈多所采摭盖亦不尽雅醇而其大旨要于使人畏慎柔寛择歩而蹈以避咎其知足少欲忍辱濡下賔名去华大率称引老庄然而古先所以厚施薄责惩窒忿欲之绪言亦往往而在也昔人谓老庄处危世触骇机欲以曲自全故往往上柔弱黜刚强至自处于材不材之间迷阳郤曲以晦世而免祸为是书者其意毋乃出于此欤虽然使明哲之士读之则自可以观其深剟其驳焉而节取其是者以闾巷乡曲之士读之且将悚然有动乎其心怵于祸而冀于全去其狷忿鬬争恣睢凶毒之习而庶几乎谦柔长厚寛身之道岂非志于劝俗者之一助欤是书故有板刻吾邑吴前川翁乃刻而掲之墓之左屋以示其乡人然半而不完翁之子鸣玉既得其全书于是并刻之以广于世以成父之志云
　　王君注握竒经序
　　余少颇好奕无从得国工之谱而独以意为之寤寐而悬思焉久之其于战守攻围之间若或有得算焉而因以胜于人其不能胜而败焉者则咎于思之所不至而已艺既稍习已而得国谱则余所以胜者大率多古人已试之术其败焉者则古人已先为之营救布置余于是自笑其思之不极不能尽合于古人而又惜不早得国谱以助余之思也以是知古人之精神寓之于谱奕者索诸已之精神与索诸古人之精神苟有得焉其致一也奚必谱之是而心思之非奚必心思之是而谱之非乎然则言兵法者何以异此自伏羲画象贞坎悔干为师已寓居中握竒之义而握竒经则世传以为黄帝书盖战法自黄帝始也顾其文简奥世鲜知者王君以穷经余力推究其説为之注释其诸家言兵有及于握竒者悉取而附之其营算占亦缀焉以为兵家全书书示余余窃叹其有似于吾所谓奕之谱也盖史称卫霍不学古兵法而每战輙胜然观其环车为营纵轻鋭往当匃奴实得经中所载二垒游兵之义至诸葛氏摹握竒为八阵钩角聨络一一古法宜其可以必胜矣而竟不能成混一之功岂其所当之敌有坚脆耶何暗合古法与纯用古法者其效乃若是相反耶然君颇自竒其説以为得吾书而用之内靖草窃外靖疆圉特为易事盖余之于奕也虽知思与谱之无二然以谱措之悬思则差较毫厘以悬思措之临局则又差较毫厘是以圣人自谓能行三军而又曰军旅未学言兵之不可以甞试也王君年始衰矣而志尚壮今塞垣多故安知不有知君而举之者使之儒服立军门亲皷之间以与老将角短长而知其胜算之果不能出吾书也则王君乃可以自信矣
　　江隂县新志序
　　有家者随其家之所有而籍记之其常也凡其田畮租甔钱贯丝缕豉合酱罂僮指之数此纎勤治生者之所详而游闲华饰者之所略也凡其池舘花树狗马图画古物珍器之数此游闲华饰者之所详而纎勤治生者之所略也二者则更相笑矣而家之所以为家者则固在此而不在彼也与郡国州邑之有志自古而已然亦所谓随其郡国州邑之所有而籍记之其常也禹贡周职方岂非志国邑者之所权舆也哉然自后世观之则见其有细而俚俗者矣夫其田赋高下之异等坟垆黎赤之异壤九镇九泽之异名而五戎八蛮之异服其列而载之可也至于篠荡箘簵淮蠙江海错之纎细则类于草木虫鱼之书而多男少女多女少男之纪则近于闾井村俗之谈古人何若是之也盖苟有切于利器用而阜民生辨隂阳而蕃孳息则固不得以其秽襍而略之而况其大且重者乎其所载而详者固然则其所不载者亦可知矣后之所谓地志者则异是矣其叙山川也既无关于险夷潴泄之用而其载风俗也亦无与于观民省方之实至于壤则赋额民数一切不纪而仙佛之庐台榭之废址达官贵人之墟墓词人流连光景之作满纸而是呜呼此何异于家之籍专记图画狗马玩具为妆缀而租甔钱贯所以需衣食之急者漫不足征也其亦何取于为家也与知家之有籍本以治生而非以观美国邑之有志本以经世而非以博物则得之矣窃闻国朝集诸儒臣修一统志时两人相诮其一人欲载科目之数则曰此非进士録也其一人欲载户口田赋之数则曰此非黄白册也科目则别有録矣不载宜也户口田亩固天下之大命而经国者所必稽也且若彼之説则禹贡周职方其亦黄白册也哉彼固以是为细俚俗焉而不载也江隂于常州为属邑而枕江之冲为苏常诸郡北门以故视他邑独重旧虽有志而宜书不书不宜书而书大率如所论诸志之弊无足征者至今令余姚赵君始更修之赵君为政洁已爱民才敏而虑周凡志中所载田赋徭役户口食货謡俗水利防江治盗之源委本末节错丝棼盖皆君之所尝蚤夜尽心焉者其于浮文羡费则尽屏去不事譬如辛苦起家之人斥絶耳目之玩而毕力于家人生事之间一钱粟之盈缩一臧获之奸良与夫鐍钥闾户之守虽其锱铢隐赜而聪明智算举无遗者于是一切以其精神思虑之所及而登之于籍至其纂缉成编则以属之学士张先生先生以其国史之余才而推之以成一邑之史故其所载繁简删存能得赵君之所用心而着之以为后来治邑者之所据凖又如计然任公之徒精于治生而太史公萃之为传凡其仰俯拾取废居弃与之法与夫巵茜荻漆之细莫不具载能得诸人之所用心而着之以为治生家者所必资盖为邑之与治生意向或异家籍之与邑志体裁亦殊至其的然当于实用而不取办于具文焉则一也夫前人以其所用心而着之籍记后人因其所籍记而得前人所用心而守之是以家道能常兴而不坠予欲使后之为江隂者因赵君之所为志而知其所用心而守之也为之书其端
　　郑君元化正典序
　　防稽金锡竹箭之产甲天下其钟为人文大率峭防清慧能以文章勲伐耀于当世至于方外之士亦往往能俶傥瓌恠以露其竒盖所谓地气然也防稽郑君少喜谈兵读韬钤诸书尤工于风角鸟占尝北抵宣大东歴辽蓟掀髯谒诸邉帅谈笑油幕间毎敌镝骤飞发一语防胜败屡屡竒中以是撼贵珰老将而出其槖中之金短衣飞鞚目中无百万貔虎气当此时盖一机智勇辨之士及长揖邉帅故裘南归乃究意黄老内养之学翺翔吴防与娵娵骚人墨士相征逐寄身药肆中呐然守柔下帘昼卧人不识其有雄气者盖郑君始终若此亦竒矣哉郑君自谓得青峰碧厓诸异人之传尝着内养书名曰元化正典大槩本之中黄之説又谓邵子十二万九千六百之数盖暗藏火以为邵子最得伯阳微旨余闻内养家多言火数乃虚设期于隂阳无偏胜而已郑君乃以为实有是数若跬歩以至百歩然者余不能尽解其説也郑君又欲往燕齐海上牢岛不夜之间庶几复遇异人焉燕齐海上之异人若黄石海蟾之流盖尝决机军旅而其后得仙者也郑君倘得而见之乎其归以语我
　　东川子诗序
　　西北之音慷慨东南之音柔婉盖昔人所谓系水土之风气而先王律之以中声者惟其慷慨而不入于猛柔婉而不隣于悲斯其为中声焉已矣若其音之出于风土之固然则未有能相易者也故其陈之则足以观其风其歌之则足以贡其俗后之言诗者不知其出于风土之固然而惟恐其妆缀之不工故东南之音有厌其弱而力为慷慨西北之音有病其急而强为柔婉如优伶之相閧老少子女杂然迭进要非本来靣目君子讥焉为其陈之不足以观风歌之不足以贡俗也余读诗至秦风其言尽田猎战鬬之事其人翘然自喜忾然有跃马贾勇之气已而读楚骚诸篇其言郁纡而忉怛则愀然有登山临水覊臣弃妇之思夫秦风慷慨而入于猛楚骚柔婉而隣于悲然君子不废岂非以其虽未止乎中声而不失其风土之固然其陈之也可以观其风其歌之也可以贡其俗乎东川子家秦中盖昔人所谓汧渭之间与其所为载歇骄游北园故处往往而在东川子雅喜为诗尝寄余诗百余篇皆跌宕踈健絶去脂粉纎冶之态虽其于中声未知必合与否然可谓不失其土风者其塞垣诸曲余尤爱之如邉城鼓角春寒梦沙塞旌旗日暮云天寒细栁营嘶马草满长城水饮驼榆关千里秦云暮羌管一声汉月秋较其音节倘亦有驷铁无衣之遗否耶然则读是诗者不必问其何人而知其必为秦人之诗无疑也余南人也而不能为楚声窃喜东川子之为能为秦声也乃为之题其首后有采风謡者自当得之
　　前后入蜀稿序
　　山泽好竒之士往往以极幽遐诡谲之观博搜山川草木鸟兽变化之情状为快然其耳目有所滞而不能徧于是有侧身四望之思宦游覊旅之士其力足以穷悬车束马之径凌跕鸢挂猱之阻然其情志有所累而不能遣于是有怀乡去国之忧情志与耳目常相违而山川之与人常不相值惟蜀僻在西垂古所谓别为乾坤者也雪岭大江之雄浑峩巫青城之窈丽仙灵之所窟宅其胜甲于天下然陆则拒以飞厓断栈水则陿以惊江急峡鬬雷霆而翳日月其险且逺亦甲于天下自古好竒之士慕其胜而以其险逺不能至于是有梦而游寤而叹焉者自非游宦与覊旅终其身无因而一至焉其至者怵于险而忘其为胜于是覊臣迁客之思深而轻举冥搜之好移变衰揺落之感生而雄浑窈丽之观改盖昔人所赋侧身西望阻岷峨者既足以着山泽好竒缱绻顾慕不能自遂之情而其所记峡州至喜堂者亦足以尽宦游覊旅憔悴无聊不能自遣之状夫虽幸为耳目之所接而夺于情志之所不快与虽幸为情志之所快而限于耳目之所不接其耳目所不接者既不能使景就乎情而工为凿空揣悬之言其情志之所不快者又不能使情就乎景而泄其和平要眇之音于是大夫缺于登高能赋之义而骚人竒士纵欲原本山川极命草木亦无所凭焉以聚其精而发其辨博噫嘻此春山公前后入蜀稿所以为可讽也公自郎官出为郡守自郡守迁按察副使先后皆在蜀其为郡守也于重庆盖陆走栈水浮峡而后至中州之人所谓险且逺其为副使也于建昌则在灵关大渡瘴雨蛮烟之外虽蜀人亦素惮以为险且逺者而公皆恬然安之政事之暇方且披巉岩践霜雪穿猩鼯豺虎之窟俯江妃水仙之宫以穷其胜而犹若未足故其险无所不渉则其胜无所不穷其所歴与所穷一切可愕可喜则无不见之乎诗盖其大者关政理謡俗之故其细者足以牢笼百物山川草木鸟兽变化之情状其叙险也既可以使人欷歔惨栗而如堕其叙胜也又可以使人防爽飞动而如跻向非公以其宦游旅寓之迹而兼乎山泽竒士之好情志之所快与耳目之所接适然遇合固不能摹而冩之若是公诗既刻为二巻其子于徳请序于余余以谓使好竒之士读公之诗可以不俟渉险而坐穷其胜于庭户燕闲之间宦游覊旅之士读公之诗且将悦乎其胜而忘乎其险顿然释志于惊江絶栈之上也然则不能自遂与不能自遣者皆将于公之诗乎有得也余山泽人也盖慕蜀而不能至者亦将于公之诗乎有得也遂不辞而序之
　　山堂萃稿序
　　余读孔氏论语而见其所称古之逸民夫逸之为言隐也彼其事污君而为之士师至于三黜而不肯去与其断髪雕体以君长于蛮夷偃然有南靣之尊可谓渐染于显荣而孔子至以匹于让国饿死之人而谓之逸民何耶盖此数人者其脱于声利华宠之外而一无所缁焉则同也特其所谓不降不辱者则心与迹并其所谓降而辱者则心与迹判而难以识耳今吾侍郎养斋徐公其可与于若人之徒欤嗟乎士之嗜欲敺诸其中而纷华荡乎其守始进者躁于求而宦成者固其位能自脱焉者少矣公少时则已自致于亨衢然公澹泊不见可好其后反求乎理性精研乎义利益知自贵而贱物故虽居高位享厚禄而其貌冲然常若山林之癯其家萧然常无十金之槖乞其身有耄夫之所不能决而必之以强徤之年砥其节有寒士之所不能居而甘之以肉食之后自是天下知与不知言清名完行者莫不翕然归公然则公之进而显也其心与迹判者耶其退而隐也其心与迹并者耶余幸与公同乡曲自蚤嵗即知慕公公为侍郎而余适在翰林方其旅于隆隆之门而习见乎炎炎之态则闷然而返毎一见公则不知冷然嘘我以清风也而不能去公还于家余亦罢归又获从公游毎访公之庐但见山窈水廻老屋数椽堦前鸟雀鸣声上下则不待见公而已如游于首阳之曲栁下之乡可以使人乐而忘返矣已而公出其诗文若干巻曰山堂萃稿者示余余受而读之盖自其平生所谓应酬文字与得归草堂以后诸诗及谢病诸防皆在焉公非如文章之士刻镂以为工者也而其清逺闲散耿介独立之气黝乎其渊藏乎其金鸣其风旨直与古者逸民采薇之歌三黜之语歴百世而相上下则又不必即公之容望公之庐而公之为人固可以一抚巻而得矣虽然昔人不云乎身隐矣焉用文之且夫所谓逸民者方将鸟行而蝉蜕惟恐其影响之不幽而岂蕲之以言语文字行于世也哉矧公位大臣又当天子向意之时苟少需焉施功于社稷被泽乎生民不难也公意犹若有不屑焉者而亦何借于文乎然而世有不能即公之容望公之庐者得其文而读之或可以得公之为人则夫防顽而起懦亦将于是乎在余既校而正之以还于公因为之题其首
　　劒泉奏议集序
　　劒泉吴公奏议集凡几巻在嘉靖初天子励精思治博取俊乂以充庻位尤注意台谏之选公于是以才召入院为御史凡所建白多见采纳若兹集所载是也于戏公之言备矣而其大者莫如劾柄臣之奸与请开通惠河诸防始柄臣掌营兵怗势为奸利士大夫以为隐忧而公慨然上防攻之其言明白切痛多人之所难言已而相继攻之者益众然或过激不足取信而柄臣益恣不悛后天子亦自烛其奸下之狱以死盖去公上防时十五六年而公之言验矣国家运道自通州至京师故从河运后乃从陆其故河废闸犹在议者屡请修复而京师大猾倚陆运侔利往往为飞语揺之公如建议则以身塞利害之冲又赖天子与相力主其事迄有成绩其详具公所上通惠河志中自河功之成也户部嵗省运钱十二万缗此则公言之既效者公又欲尽转通州之粟于京师以消未形之患则其言未及行而忧时者多以公言为是也公始令江山有声而擢御史自御史出守处州歴官南京太仆少卿而致其事公为人敏鋭濶达艺于世务而防于应机开口抵掌锋锷防露课功防效不爽一髪非同迂腐拘牵之士指摩而坐论之者也公尝谓余曰士大夫谈説经济指天画地贯穿今古不足为难惟切中事情若操刀而割刃随手下卒无一刃不当肯綮乃为难耳此盖公之所自寓乎曩公在御史时又尝为余言傥得在塞垣之间当为国家鞭笞絶域招乌孙鄯善之俦而致之阙下盖公自量其方略气力有足办此者以其不至大官故其所设施者不竟虽然是集也可以观公之槩矣
　　声承集序
　　渐斋子録其平生交游往复之书及诸赠言名之曰声承集凡若干巻渐斋子始居给舍侃侃厉名节故其时所与游多慷慨竒节之士已而谢事家居蝉蜕声利晩乃刋落华叶潜究精微故其时所与游多山泽肥遯之流与讲学论道之朋且夫人之于世固未有独立而无与者缙绅相与以同心而共济虽山泽与世不相渉亦必有与焉以同道而相益此孤立一意之辈所以不可行于朝而狷狭枯槁逃虚避人之行要亦不可行于野也渐斋子以其真率苦淡之节而使海内高士争慕与之游若不及又能以其谦虚不自满之量而使与之游者争献其所长者如注而一无所拒故其在朝则相与秉公斥奸以共忧天下之忧在野则相与养志理性以共其乐于山林泉石之间盖渐斋子之所取于友者既已无不尽矣然犹以为聚散存没其数之不可常人情久则易以忘是以虽其平生所与交一臂之人异日或至于举其姓名且不能记其姓名且不能记则其所以交相儆戒策励之意亦或至于怠且废幸其书词翰墨尚可寻绎而因以志其人之姓名与其所以相儆戒之意则虽其聚散存没之不可常而宛然常如一臂之交虽在燕闲独处之中而自得乎羣居儆戒相成之益此声承集之所为録也盖昔栁子厚作父友志其人之姓名备矣然但以侈朋游结纳豪杰为美谈至于切磋儆戒相成之谊未着也卫武公所与友自卿至于师长士至于旅贲资其儆戒以进于睿圣故抑淇澳之诗传之至今然其儆戒之言可闻而卿师长士旅贲固亦当时所谓贤者其姓名独湮没不可见使尚友者有遗憾焉至子舆论献子有友五人则幸于两人者尚可识其姓名而慨然有感于三人者不可记今渐斋子修名砥节不啻如子厚其尚贤取友如献子其老而好学盖有卫武之遗使后之人慕渐斋子之风而读其所为书读其所为书而得其所与游者其将曰某也慷慨竒节人也某也肥遯人也某也讲学论道人也是渐斋子能以其所得于友者而乂以为后人尚友之助也其亦可以无子舆三人之感矣而余也又得以不敏之词附姓名于集中其亦不谓幸矣夫
　　吴孺人挽诗序【礼部郎中惺母】
　　古者既有左右史以记言动矣而又为之诗诗之与史同于籍善事以镜来世而咨嗟咏叹之则其味尤长而其风益逺盖诗者其助史之不及乎然左右史所载惟其朝廷邦国王公钜人殊勲絶徳非此不列而其载之诗者大半多闺闼房帷之间以及伐桑采葛髦笄膏沭家人屑之事是以涂山有莘助賛王业然不列于夏商之书而十三国风自二姜许穆夫人以烈节着闻则诗人侈而歌之不一而足虽以田墅闾巷之妇人若草虫鸡鸣静女其名姓絶不登史册其事亦无特异者而皆得见之于诗岂史主于纪大而略小诗主于阐而探赜其为教一而其为体则异耶然则诗非特以助史之不及其于女史尤要也汉时刘更生善为诗其所辑列女传率本之诗谓诗之系乎女史也岂不信乎吾友吴君敬夫之母吴孺人既没而士大夫为之挽歌挽歌者沿于虞殡其乐道善事而咨嗟咏叹之者诗之遗也鸣呼孺人以闺中之懿非如男子有四方之事功徳炳炳可以托于鼎彛之勒左右史之载而与之不朽而又非有如燕燕栢舟载驰遭罹厄防以显其竒节为诗人所希诧其所可见者不过乎闺闼房帷麻丝浆酒之间尊养姑章敬承夫子家人女子之常事而已虽然槩以草虫鸡鸣之义其宜在所不废乎是以诸君子哀而诗之以附于彤管也其以广列女之采而兴起幽人之贞也乎余国史也于序诗为宜故推本诗之系乎女史者而为之序







　　荆川集巻六
　　钦定四库全书
　　荆川集巻七
　　明　唐顺之　撰
　　序
　　石屋山志序
　　凡情撄于物者未有不累于中而丧失其所乐者也有人焉知夫轩裳圭组之足以为累而欲自逃于山颠水涯之外以为得所乐不撄于物矣然不知方其有羡于山水而莫之致也则或烦劳而怅望而其既得也则或嗜深玩奇穷乎幽絶劳精神而不知止其据而私之也则一丘一壑悉以自占而若恐其或夺也其久而将去也则踌蹰顾恋而其既去也则或怅然有失如迁客之思其故乡罥于怀而不能已此其患得患失于山水与夫患得患失于轩裳圭组者清浊有间矣其决性命之情以撄于物而丧失其所乐则一也孔子不云乎知者乐水仁者乐山知者动仁者静仁则所见无非山者然非待山而后为乐也知则所见无非水者然非待水而后为乐也非待山水而后为乐者非遇境而情生非遇境而情生则亦非违境而情歇矣故境有来去而其乐未尝不在也苟其乐未尝不在则虽仁者之于水知者之于山亦是乐也虽入金石蹈水火不足为碍至于轩裳圭组不足为绁亦是乐也君子所以欲自得者以此而已石屋者安成山水之胜处也彭君隠焉而乐之既官于四方而恨不能与俱于是纂为图若干巻凡岩洞之嵚崟飞泉之喷薄草木禽鱼之窈窕朝霭夕霏之变化不假登顿不劳骋望而宛然坐得于此不离乎轩裳圭组之间然自纵乎幽遐诡异萧散之观虽人之未尝至石屋者亦将于是焉可以神游而意到也君信可谓能乐于山水矣然吾不知君之乐岂以厌轩裳圭组之为累而欲自逃于此欤或怅然于怀而不能自己欤抑其中固有可乐聊以寄于此欤君苦志好学而从事于仁知不欲为亢世髙蹈之士而欲为中行君子其必有不撄于物者矣其必有不待山水而后为乐矣因叙以问之
　　赠彭石屋序
　　君子之仕也非以为利也其苦身以为人至于手足胼胝而不敢以为劳其忘身以从王事至于终窭且贫室人交讁而不敢怨此岂有一毫利之也哉宋儒程伯子之言曰孔子曰古之学者为己今之学者为人吾以谓古之仕者为人今之仕者为己其学也为己则其仕也必为人其学也为人则其仕也必为己顺之读其说而有感焉又尝观太史公循吏传至公仪休则独述其拔园葵辞馈鱼一二细事而略不及乎其他窃意休之所以能垂世而立名者必有经国之大计而此二事乃匹夫之小亷耳何太史公舍彼经国之大计而取其匹夫之小亷也其意可知矣葢以为苟不自利必能利人苟不为己必能为人也欤余从缙绅之后见世所谓贤士大夫者多矣未见有一毫无所利于官者也夫世之洁清好修者不啻几人而余以为未能无所利者非过欤葢检于耳目之所及而或忽于所不及慎于大或忽于细此仅愈于黩冒无耻者则可耳其去古之循吏不亦逺乎今夫以小民供有司之饮食器具而不以为有司之浚我以有司受小民饮食器具之供而不以为小民之过奉我其来也久其习之也熟而恬然莫之怪也呜呼此岂非所谓耳目之所不及与其细者欤宜兴山县也里胥之供官歳为金者以百计通判彭侯来署县事公曰吾廪禄之外一钱亦私也况百金乎且我书生所须几何安用百金亟去之或谓侯曰公则可矣得无病后来者侯曰吾知自尽而已遑恤其后乎且后来者贤必不非我不然吾亦安能预为不贤者地乎侯为人貌古而气凝恬淡而寡欲其居处苦约有寒士所不能堪者推侯之志虽枯槁山泽对四壁之居亦可轩然无求于世而顾有一毫利于官也哉侯治宜兴数月有惠爱其利害所兴革多可书而余独称侯之节且侯之节其大者多矣而余独举其细者亦太史公载公仪休之意也以侯之仕不为己而其仕必为人者可知己以侯之仕能为人而其学必为己者又可知己或谓小节不足以观人岂其然耶于是新令且至侯还郡有日矣学官某与诸生某辈欲留侯不得则求予文为侯赠余不能辞也遂因侯之节而及于儒者为己为人之説以告于世之仕者非独以告为宜兴者也
　　送太平守江君序
　　嘉靖中交人簒其君贡献不通天子议将用师于是命庭臣推择诸臣中才望尤异者使为广东西云南三省抚臣而三省之吏自藩臬至于州郡县必精其人有不称者更而置之而广西之太平与广东之钦亷云南之广南诸郡尤绾三省之口为中国出兵之户其地与交南相齿错故其选人尤重于他郡而江君适以户部郎出守太平君练达而沈毅气伟而志雄士大夫以是贺太平之得其人而知君之能勇于立功名以自见也防余以省父至南都君之僚某君辈因求余文以为君赠余惟交南距中国万里许且夫以北土能寒之人而争骛于毒利暑湿瘴疠之域以转饷之艰而当自食其地之逸以不习地形之势而当当关拒险陡崖深沟之塞此兵家之忌罪人未可以必得而中国且骚然敝矣故征交之议士夫多难之虽然固有不烦兵不费粮而可以有功者则汉人所谓州郡足任者也今广东西云南诸郡所辖诸土兵其长技固与交人无以异其巢窟于陡崖深沟之中固与出入于交人之地无以异也往时徼上之甿多窃出与交人相市近以通夷禁之夫此正不必禁也贵在因而用之耳诚欲刺其隂事而疑散其党则足以备间谍欲夺其险阨则足以供乡导何不可哉且莫氏以簒得国交人虽蛮夷固未必尽肯甘心为簒人役也其左右之刼于凶虐欲自拔而不能者计亦多矣闻故王子孙尚有据国之半而争之者而占城压交人之胸世仇国也此皆可借其报怨之愤而资其夹攻之力顾为计者未知出此诚使此诸郡迭相臂指潜形蓄鋭蹈瑕而动用其长技与熟于地形之兵加之以间谍乡导之便因其故王子孙与左右欲自拔之人以为内间因其仇国以为外掎使彼备多而力寡然后阳壁于其所备而隂袭其所不备其国中固宜有向应者然则兵不必传其都而簒之首可以悬而馘之矣其与劳师匮粮以犯兵家之忌者不亦逺乎故以为天子苟赦而不诛则已诛之则宜委其责于州郡而毋出内兵苟委其责于州郡则太平其宜率先诸郡者也嗟乎士患不遇时彼慷慨跃马策勲铜柱之外者世固不可无若人吾将以君之行观之
　　又
　　古之仕者比闾族党之长皆不去乎其乡积而至于公卿大夫皆不去乎其邦出有禄位之荣而入有桑梓之欢其委贽而效之君也未尝一日违乎其亲其戮力于国也未尝一日捐乎其家其或衔命而使葢亦不过乎友邦侯服之间而非有蛮陬海徼之逺且艰也然而四牡祈父之诗上之所以深悉乎下下之所以自鸣于上者且眷然而不释也是故上不敢恃其势之所易以使而下不必矫其情之所难以安上不忍夺人之私以蕲乎事之所必集而下不必自割其私以殉乎公之所必急于此之时士之不乐于仕者其亦鲜矣后世之仕者不然徼于一命之寄则不得不去乎其乡羁于画土之守则不得不违乎其亲其所冒而歴者或絶栈惊波翳瘴毒雾梦寐之所骇而虞焉者也其所羣而縻者或侏猩语豕窜鹿视耳目之所怪而愕焉者也此其劳逸愉悴与古已大异矣而上之人方且据其势之所易以使而惟蕲乎其事之所必集下之人方且割其情之所难以安而惟殉乎其公之所必急然则今之仕者其亦有所不乐乎否耶白石江君歙人也乃今为天子出守太平当南徼之絶去乡万里之外涉瘴疠之地与夷獠杂处君虽慷慨不畏艰阻然而君有老母在顾力不能偕也岂亦有不乐者乎君既不得如古士大夫各用于其乡而其势又不得以其情自请近地而朋友间亦无有能以栁易播如古人而又无有能代为之请者其亦有所不乐乎否耶虽然太平为南徼雄镇外拊交人之背内理绥诸蛮酋其为地也最要而其欲得良吏也甚急君负材练达气伟而志雄意者太平固非君不可而君不宜以亲为辞耶抑以天子方有事南陲欲借豪隽于锁钥之用而暂试之盘错之效以待旦夕而事定则遂还君于内地以便君之私也欤余固知君非久淹边郡者也然则君其可以慨然请行而祈父之歌余知其不必作于他日矣
　　送彭通判致仕序【代府官作】
　　古者僚友之间其相须至殷而其相比至勤也其去者则居者曲为之挽而留之于是有以去者从居者而居者不患于无与共勲伐焉则君奭之书是也其居者则去者曲为之引而致之于是有以居者从去者而去者不患于无与共泉石焉则北风之诗是也其或去者不能为居者留则居者为之盛祖帐车数十百两至作为咏歌倡而和者数十百人于是居者慨然有羡于去者以其絶尘而不可及而去者亦待居者以为重然后风声奕奕耀人耳目至于久而益章则汉人之于二疏唐人之于贺监是也自余官于常而得与石屋彭君为同僚君温雅纯粹行洁而材裕虽在僚佐中而隠然系一郡之重轻余方幸于得君窃以为弥缝缺失实惟君是赖曾不几时而君谢病以去余为之怅然自失既自愧其力不能留君且以余之迂拙无所用于世其去不宜在君后又自愧其縻于此而不能从也独知慨然羡乎君之不可及而欲载之诗歌使君之风声耀人耳目如古人者而又不能也则请聊述余所闻以赠君可乎夫去就有二途而仕隠无两道在易之渐之上九既已渐于逵矣而孔子曰其羽可用为仪不可乱也观之上九可以肆志矣而孔子曰志未平也由此言之君子所以蚤夜孜孜蕲尽乎已而被乎物者岂独蹩蹩于世者则然虽肥遯髙尚之士亦固有责焉耳且君之居官清逺闲散翛然絶不以声利自污则仕固无异乎其隠今君之去也将益尽乎已而被乎物使其志未平而其羽可用则隠固亦无异乎其仕矣故曰去就有二途而仕隠无两道苟徒枕石漱流嘲弄烟月以为旷达而曰世与我既相违矣则余又何敢以此望君且非君所以自待也君行矣其亦有以处予也哉
　　赠竹屿吕通判还郡序
　　今之为蠲灾之説者余知之矣有司以灾上之计府主计者量其所灾而上下其所蠲之数宜乎所灾与所蠲必相当也然主计者疑于有司之不信也而必裁其数于三分之内有司者亦逆知主计者之不吾信也而必溢其数于三分之外大率主计者之蠲灾也十裁而为七有司之上灾也七溢而为十然后有司之所溢与主计之所裁较足相补而所蠲与所灾适得如其分数而无盈乏若使据实而上焉则是所蠲常不能如其分数也然灾自七分以下皆中饥小饥也犹得溢其虚分以求不失乎实分之蠲若夫大饥则其实分已盈乎十而十之外有司固不得复溢其虚分之三以待主计者之所裁矣其所蠲亦不得过七而止则是大饥之所蠲常不能如其分数也夫所蠲既已不能当其所灾矣况所蠲之分数云者又非通而计之也其法曰留者蠲解者不蠲大率一州邑之税解者十居七八而留者十不能二三也颛计留者二三分之中而蠲其十之七乃通计留者解者十分之中仅得蠲其十之三耳则是十蠲其七者虚也而十蠲其一二者实也若使其所虚蠲者未及乎七则其所实蠲又当递少于一二也夫灾之数溢于十而蠲之数裁于一二此如徧体残矣而益之以一毛然尚有一毛之益也而况所谓一毛者又未必在民也其或有司不能皆贤也胥吏实操其散敛之柄蠲诏下矣匿而不布也鞭笞竞行程期转迫至于一无所负而后出诏而揭之壁则固无用于蠲矣是蠲之公囷者虚也注之私囷者实也有十分之灾而卒至于无一毛之蠲嘻其亦可叹矣章丘吕君判于吾常以督税为司者也君操履修洁馈遗一无所受可谓皭然不湼于缁其才精于勾稽胥吏不能欺也而窥其志葢若不欲以茧丝为功者岂古所谓抚字于催科者非耶己亥之歳将入京师既成事将返郡求余言以赠是时东南诸郡大灾斗米百钱而羡中家以上不能具饘食其野人或剥树而防之余不知主计者将如其分数而蠲之耶抑犹不免乎裁其三分如曩时耶将通其留者解者之算而蠲耶抑犹不免乎不蠲解者如曩时耶吕君以督税为司则固曰知受成主计者而已矣知盈算而转输之而已矣主计者之所裁也解者之所不可蠲也此吕君之所不得专焉者也若夫裁补乎官私赢朒而操纵乎贫富予夺疎其鞭笞而缓与之期使所蠲者虽一毛必达于民而所不蠲者不至乎棘以厉民此吕君之所得专焉者也君为其所得专者而已矣君之所得专焉者余既以告于君而君且信而行之矣则君之所不得专焉者又安知不有以吾说而告之主计者耶安知主计者不且信而行之耶然则东南之民其亦庶几乎饥而不害也欤
　　赠蔡年兄道卿序
　　嘉靖己丑余始识道卿于同年中已而同事于吏部后数年道卿为刑部郎余见之京师又数年道卿谪为广徳同知余游金陵而道卿适在焉于是又见之于金陵自始见道卿则貌朴而气温如良金之蕴于矿也再见之其貌炜然其气充然问之以古人之书无所不通间或作为文辞率能与一时文士相驰骋上下如虎豹之不肯自晦其章而蔚炳时见乎外也又再见之则貌之炜然者以凝气之充然者以虚与之语非六经之蕴不以言从而叩之非君子之儒不以存诸胸中如草木之将落其华敛其元气而归乎其根也道卿年未三十而余三见道卿亦不过四五年间耳既已屡变不可涯涘而且卓然有志于道借使过此数十年余不知几见道卿不知道卿容貌辞气又何如而其于道何如也其所谓速化者欤夫学者非其才之足贵而闻道之难圣贤之道易以简而学者每病其难闻何也其毋乃多歧误之欤故学者必一其所志而后精乎其进百家众艺莫不皆有可喜可慕而皆可以附托于圣贤之道后生耳目好奇而不择方其力蓄而气锐力蓄则必有所涌泄非泛滥不足以肆气鋭则耻于一艺之不及又安能夺其可喜可好而专事于淡乎无味之至道哉其习之也惟恐其不博而不知博之适足以溺心其罗而张之也惟恐其不文而不知文之适足以丧质及其力刓于无所不搜气竭于无所不恢于是向之可喜可慕者或如搏影而不可得或得之又不足以理身而养性而适以溺乎其心丧乎其质于是始欲反之于道则力已刓而不能果气已竭而不可鼓大率少年刚鋭之士不患乎进之难精而常患乎志之不一至于力刓而气竭则虽或不患乎志之不一而常患乎进之难精道卿既已落其华归其根以一乎其志矣夫聚其全气与力无所渗泄而一以输之于道至于久而未有闻焉者吾不信也在道卿精进之而已于是道卿迁官庐州将行广徳诸生彭某辈来求余文以赠余欲坚道卿之志而励乎其进也故聊为之言以俟异日更见道卿云尔
　　赠宜兴尹林君序
　　宜兴环山为邑所产多竹木名材熊狶异兽柿栗茶荈之饶其民人工织屦治丝葛善猎射自食其土不为游贾于四方而四方贾人亦以僻絶罕至其地其民终身不见都防之绮丽与奇衺之人而自老于岩壑之间是以其俗俭陋而木戅畏吏而简讼山泽之税不待督而入为吏者既乐其土风之醇而又无宾客送迎得以优游而养尊又有回溪峻岭飞泉石窦皆带郭数十里内以其暇时游娱其间以极幽人逸士之所翫好而忘其身之为吏也葢凡宦于东南者莫不以宜兴为善地岂不然哉其后敦厐之风渐泯而机利之习稍兴其民之巧于捭阖既无以异于大都喧市之人而豪家富人竞为浮侈与吴防争胜山谷之甿往往凭险以逃税或击锣聚羣持木挺格捕者急则窜入邻境不可禁甚者或与长吏相诟讼独其山溪泉石之胜不改于曩时而为吏者亦苦于簿书之烦且劳而不暇以娯也其风俗之变迁不同者如此余尝登铜官泛荆溪歴二洞周览其山川之故庶几复见古者敦厐之风而不可得为之慨然太息其老人为余言往时吏多长者善拊循其民后为吏者见民之饶给又蠢蠢易笼也则多张网络侵渔之故民生日以殚蹙而奸伪萌起由此言之风俗之趋大率在长吏矣于今乃见林侯林侯葢所谓长者也侯本以经术取髙第其恂恂儒雅不类于法吏为政洁已而恕人未尝取办于敲朴钩擿以为能然而其期月之间民已四向而慕之其政平讼理尤出于法吏之所不及岂邑之古风其尚有存者乎何侯之致理之速也夫民之于吏如金铁之在鑪冶惟其所铸南阳好商贾而召信臣富以本业颍川好告讦而韩延夀教以礼让南阳颍川非素善俗也被二君之化翕然为之改观易听而况宜兴旧称醇风者乎在侯之所潜转而黙导之者而已若是余知宜兴之民复于敦厐而余得以与观其盛也可几矣余于侯有同年之谊又与宜兴邻邑也故不徒颂侯之政而有所深望于侯焉
　　赠邑侯王春岩奬劝序
　　始侯之入觐也余尝赠之以诗其诗曰无言似桃李有志笑鹰鹯得暇即开巻长贫不受钱自余为此诗流闻士大夫间其士大夫之素知余者则曰是戅不妄誉人者其所誉者必其人也而因以知侯其素知侯者则曰是不为鹰鹯者是不受钱者其誉之者必其不妄誉人者也而因以知余然是时侯之为邑仅逾年耳侯为人悃愊不矫以近名又不善刺人意而迎之故当时虽有知侯者然尚少也上之人其知侯者又加少矣或抑而挫之侯亦恬然而甘之葢不汲汲于求知也至是侯之为邑也三年矣其政之平易于其初者则益以精明于其后其守之不可缁于其始者则益以不可渝于其终于是上之人其不知侯者亦少矣其飞章以荐焉与其驰檄而奬焉者属而至也夫侯能恬然于其抑而挫之者则亦岂有欣然于其荐而奬之者哉而余独喜为侯道焉者亦喜余所誉之益有所试耳所谓驰檄而奬者御史巡江钟君其一人也于是侯之寮罗丞辈将奉钟君之檄而行事焉而相率求余文以张之余观钟君所以奬侯之语固曰公而谨也勤而亷也其公而谨也无乃余所谓不为鹰鹯者耶其勤而亷也无乃余所谓不受钱者耶甚矣钟君之知侯而其言之有似于余也然以邑人誉邑大夫则是上交之分而其为言也近谄以监司誉属吏则是下临之势而其为言也必公余方且援钟君以自信焉而罗丞辈乃欲张之以余文岂以予之言为有加于钟君之檄也欤虽然监司之于其属也终歳而不一二涉其地焉则多得之于耳剽邑人之于其令也朝夕而薰焉则多得之于目注故闷闷之政可以孚乎其邑未必可以获乎其上察察之政可以市乎其上未必可以愚乎其邑之人然则较吏治于上人之口宜不若巷处街谈之口尤为亲且详也矧余与侯又相知最深者哉且余誉侯于逾年之前与上之人抑而挫之之时人固不以余为妄而信之也矧余誉侯于三年之后与上之人荐而奬之之时人其有不余信者哉侯好学而志古之道则其所树立将不止如施之一邑者而古之良吏所居常不赫赫而去则见思侯行且去矣人之思侯也其将何如故余预为言之以俟他日又当有信余者
　　赠宜兴令冯少虚序
　　君子近于静而逺于嚣近于简而逺于烦非以便乎静与简之为逸而惮乎嚣与烦之为劳也静则可以致一而极其精爽之思简则可蓄其有余不尽之力以待其有为是以神凝而几决气完而务济易不云乎君子安其身而后动庄生亦云室无虚空而妇姑勃磎今之言治者何其轇轕而好多事也丽省之邑上承监司部使而监司部使一省率数十人此数十人者满其意皆若欲得一令而为之役而令以一身而役于数十人拜跪唯诺之所承应米盐琐屑之所责办率常以星出以星入然炬而后视邑事中夜而治文书鸡鸣而寝睫未及交耳闻钟声而心已纷驰于数十人之庭矣驿道之令蚤夜饬防传戒廪饩走而于水陆之冲宾旅之往来者如织迎于东而惧其或失于西丰于南而惧其或俭于北以为得罪幸其无呵望懽然而出境则骤马而归未及脱鞅而疆又以宾至告矣此两者烦文缛礼之疲其形惕谗畏谴之鬬其心虽有强干之资剸割之才且耗然而眊矣何暇清筦库察狱讼注意于刀笔筐箧之间而为俗吏之所必为者乎而又何暇蓄其力精其思毣毣然为百姓根本计虑而出于俗吏之所不能为者乎非其人之所不能势使之然也宜兴地僻以遐賔客之所不通监临之吏或数歳而一至故其令常逸而尊又其人山采而泽渔其食衣易给而徭税易完也非有确瘠啙窳剪爪及肤之艰其俗椎朴而尚亲重于去田亩而怯于犯法非有椎埋告讦之奸非有武防睚眦杀人之豪非有探丸鸣桴之警故其钱谷讼狱盗贼诸课常省于他邑然则地之静以简而为君子之所便近者宜无过于此而邑令冯君又所谓有强干之资剸割之才者也虽使之骛于最嚣且烦如前之云者犹或未有不济而况其静与简者乎夫因其强干之资而试之于简则其力益厚用其剸割之才而养之于静则其思益精冯君行哉予将踊跃以观宜兴之政矣
　　送柯佥事序
　　承天故郢都据江汉上游扼襄沔荆鄂之喉自古为巨镇今天子起汉沔则承天为汤沐邑且先帝寝陵所在天子既肇建园邑备规制金堆之藏焜燿山石将与紫金天夀相望无极故其地视昔尤重于是抚按之臣请于上曰承天故荆南巡属地辽濶守巡吏歳不能一二至且权分非所以重寝园也请自为一道割沔阳之设守巡吏各一人诏报曰可其以承天为荆西道铸印置吏如所请而柯君迁之自户部员外郎擢拜按察司佥事奉勅往巡其地柯君以学问干局显郎署间及是行士大夫皆以为荆西得人也其友人武进唐某送而谓之曰柯君知斯职之不易乎葢在汉时诸陵邑习俗厐杂豪猾所窟穴故天子常为选用强察能治剧吏以附循而芟薙之其所以销奸萌拥防陵寝之计甚至然是时诸陵邑近在辇毂下耳今承天界在南服地故阻险又楚人啙窳无积聚以剽悍相鼔扇其习俗视汉时诸陵邑何如也显陵之工为费钜矣去年楚大饥流人聚而薮于承天左右僵者日几何人丘墟之间刳而市其胔可谓廪廪夫以杼轴既空之后而敛之以日溢无限之费以转徙罢弊之人而率之以趣期就办之役此在素沃土重厚之民亦难矣况于啙窳剽悍之俗乎欲以销奸萌防陵寝安得不深虑也诗曰滔滔江汉南国之纪柯君其无忽也哉
　　赠郡侯郭文麓陞副使序
　　亷吏自古难之虽然今之所谓亷者有之矣前有所慕于进而后有所惧于罪是以虽其嗜利之心不胜其竞进之心而其避罪之计有甚于忧贫之计慕与惧相持于中则势不得不矫强而为亷其幸而恒处于有可慕有可惧之地则可以终其身而不至于坏而世遂以全节归之其或权位渐以极泄然志盈而气盛则可慕者既已得之而无复有惧于罪至如蹉跎沦落不复自振则可慕者既已絶望萎然志销而气沮且将甘心冒罪而不辞是故其始也缩腹镂骨以自苦而其后也甚或出于饕餮之所不为人见其然则曰若人也而今乃若是而不知始终固此一人也虽然此犹自其既坏言之也方其刻意为亷之时而其萌芽固已露矣苟捐之足以为名而得之足以为罪则千金有所必割苟捐之不足以为名而得之不足以为罪则锥刀有所必算人见其千金之捐乃其奇节而不知锥刀之算其真机也从而谓之曰亷嗟乎是安知古之所谓亷者哉古之所谓亷者必始于不见可欲不见可欲故其奉于身者薄奉于身者薄故其资于物者轻虽其一无所慕与无所惧而未尝不亷葢虽欲不亷而无所用之也郭侯治吾常以平易岂弟与民休息为政而尤以清苦绳约自律余始见侯如是则亦以为今之所谓亷者耳徐而与侯处听其议论察其志之所存乃知侯非今之所谓亷者也侯性本澹泊苦厌纷华又尝讲于欧阳南野先生葢知从事于无求饱无求安之学者尝言曰我蔬食则喜肉食则不喜布裀则寝乃安纻裀则寝不安其奉身率如此然则虽欲不亷而无所用之也侯葢古之亷者也闻侯之夫人亦乐于粝食敝衣与侯所嗜好无异然则古之亷者犹或不免于室人交讁于是益知侯之为难能也侯居常三年陞山东副使以去侯之僚霍君裘君与其属武进尹杨君征余文为侯赠夫侯之亷人既已尽知之而奚俟乎余之言耶虽然余知侯之亷非出于慕与惧而方其为守则犹在有可慕有可惧之地也自今以往官益峻而望益隆将可慕者得而可惧者去矣侯之亷犹是也而后人信之曰侯果非慕与惧者也然则知侯者莫如余先也而乌得无言乎
　　送邑令李龙冈擢户部主事序
　　嘉靖甲辰至丙午东南连歳大祲先是为户部者疑有司之缓于其赋而私于其民于是水旱霜蝗之奏十不一听而沮抑推勘之令严军储国需窘乏常在目前而里闾疾苦常在千万里外于是蠲租发帑之请十不一得而督责迫促之网密李侯为武进既遭大祲则计以为户部之不信有司非其壅膏以自润之为咎而患在不尽知有司之急有司之不见信于户部非其籍灾以庇民之为罪而患在不尽通户部之情如使为户部者知有司之急则固可越法破例以为贷而曲全乎有司为有司者通户部之情则亦可据法奉例以为请而无逆于户部然而有司常冐求于法与例之外而不知裁请于法与例之内户部不能靳恩于法与例之内而亦不能借恩于法与例之外是以其势常相左然则户部之不信有司非户部之拒有司亦有司之自拒于户部也今纵不敢望户部设以身处有司之地而为之计犹可使有司设以身处户部之地而为之计于是日夜搜检故牍及访之邑中士大夫家得户部支运折兊故事丝髪无耗于国而百万有益于民者凡四五条为疏以请于抚按抚按以请于朝而下之户部户部果以为便不终歳而奏行之自武进一邑得免米若干万石及东南诸郡邑共得免米若干万石三数年间东南连遭大祲而民不尽捐沟壑者李侯之功为多居久之李侯以政最擢户部主事夫李侯之为有司也既已能办户部之事为户部也其必不忘有司之心为有司也能设以身处户部之地而为之计为户部也有不能设以身处有司之地而为之计乎韩退之以为天下之事成于自同而败于自异余以为其自同者始于气脉之相贯其自异者始于气脉之相壅葢在周时司徒主国计而州长县正寔受法焉安有为有司而不能通户部之情司徒敛财贿而荒政聚民尤必先焉安有为户部而不能知有司之急如今日者乎然而司徒之属有司救一官寔周旋于上下之间凡歳时有天患民病则以节巡于州县以告之司徒而施惠焉是以长正与司徒气脉恒相通惟司牧焉是赖今之世无是官而户部郎出为郡守县令入为户部郎则犹有通融之意且国家财赋委之户部而源于东南诸郡县李侯佐户部倘尚书有问钱谷盈缩与国计民力之孰利孰害李侯必且举所尝治县者以对至于异日四方水旱凡有请焉而无不得者必李侯为之周旋其间也
　　赠训导丘君序
　　古之职于学者皆其乡与国之老其体貌也甚尊而其廪饩也甚丰其在国学天子至为之馈酱酳爵而乡学则乡之大夫严而事之如师其子弟之不心服而安其教者少矣今之职于学者则异矣馈酱酳爵之礼其废于国也既久而其职于郡邑之学者日数溢之廪月朔而朢抑首促步揖且伏于守与令之庭顔色怒喜为欣戚虽其子弟有不貌而师背而嘲者少矣故古之职于学者常易而今之职于学者常难虽然古者非苟隆其礼而已固责之以徳行道艺之备乎其身轨物化导之善乎其俗弟子执经而杂问以观吾之所应郡邑之乡大夫有大事从而乞言焉以决其所疑苟一之不副则其责不可以诿而今也课书升散之外一无所于责矣于于然饱且卧而已矣故今之职于学者常易而古之职于学者常难然则今之所谓难者顾待之者则为薄耳而居其职者未尝不自以为便也古之所谓易者顾待之者则为厚矣而居其职者未尝不自以为惧也古之易者果易耶今之难者果难耶虽然抑今有所甚难者古之道不以责于今之人而今之官古之官也人虽不以古之道责之而吾古之官也则亦安得不以古之道自责乎以古之道自责则是食今之食而任古之事其势将益龃龉而不行且夫古者据至隆重之势以御其心服之子弟其教之行也岂不易然然犹有一再三不变而移之郊与遂而屏之逺者是其责尚有所不尽而况据至卑防之势以御其面而师背而嘲之子弟欲驱之帖帖以就吾教以冀于育才善俗如古人而无负乎其所自责其必能乎否耶然则古之所谓难者犹或有所易而今之所谓易者终有所甚难也虽然亦在乎自尽而已苟徳行道艺之在我者备则虽势有所不行而吾固已无愧于古之人矣自余为诸生所见不啻几何人矣求一二人焉几于自尽者而不可得也及往来仕途则以询于天下不啻几何人矣求一二人焉几于自尽者而不可得也岂古今人不相及往往如此耶抑其待之者薄则亦不能自为才耶若丘君者其几于自尽而为吾之所求者乎丘君卑而无所屈于身贫而无所缁于利于今之防防龊龊之态丘君一无有焉其徳与艺不知于古何如耳夫因乎待者之厚薄以为其人之隆污者有之矣因乎其人之隆污以为待者之厚薄者有之矣向使龊龊者而出乎古古亦未必不以薄待之向使徳行道艺者而出于今亦安知不以隆且厚者待之耶余尝问丘君于学之诸弟子羣然曰丘先生吾师也则既异乎貌而师背而嘲焉者矣古不云乎教学相长也自今以往丘君徳益成艺益进而誉日益流也然则所谓严而事之与就而乞言焉者安知不在丘君余既有感于古今之难与易而喜于丘君为余之所求又冀于古道之复自丘君始也因诸弟子之请遂书之以为赠丘君序时嘉靖丙午秋七月也
　　赠李司训迁官临安序
　　古今之变其可怪也欤古者任官以才虽无所不择然自一艺而上皆可以器而使也至于学校之师则规规而谋之曰彼有道者乎彼有徳者乎彼道隆而徳纯者乎何其求备之至也古者或委之以卿相而不慑投之以盘错而不避至于命之为师则逡巡而若惊焉曰吾不堪也虽亚圣大贤犹不敢轻也而曰人之患在好为人师何其逊避之至也今则不然不量其人之能与不能也率然而授之为师曰彼无不可焉不自量其身之能与不能也傲然而当乎为师曰吾无不可焉呜呼古之所靳而不以与有道而未隆有徳而未纯者今不问其人而可以与者也古亚圣大贤之所逊者今人人之所不逊也其亦可怪也欤或者曰今学校之师诚无难焉勾稽廪食督促升散如是而已耳其髙者讲章句课文字如是而已耳夫使师之为师如是而已也则谁不可也如曰不如是而已耳则必修教化兴礼乐而后可以无愧然则有志之士居是官者能不畏且惧欤又安得傲然而已乎且夫不量其人而率然授之者是谓失人不自量其身而傲然当之者是谓失己失人者则既失于人矣不可以有补也失己者则所失者己耳可以勉而补也说命曰惟斆学半古人之于教未尝不学而其学未尝不资乎教此所谓可勉而补焉者也嘉靖丁酉余始识司训李君于宜兴防君调临安教谕于是诸生爱君不忍其去也因相与求余文以赠余知君为忠实长者气温而语确能自异乎时之为师者可谓有志之士也司训与教谕虽同为学官然司训于官为贰其势不可以专不专则其责犹轻教谕于官为长而一学之事皆专焉专则其责益以重矣君固且傲然当之而已欤其亦畏且惧欤吁君其自勉而务学以有补焉可也曰如是而已耳如是而已耳则余又奚说以赠君哉
　　送陆训导序
　　六籍之教之废也久矣而诗为最甚何哉六籍皆以文传而诗独以声传也昔者孔子患郑衞之声乱于雅颂乖刺无所从正乃周流四方闻韶乐于齐不知肉味又得文王之操于苌乃始黙然自信曰吾六十而耳顺然后反鲁正乐命太师歌关雎而曰皦如也绎如也洋洋乎盈耳哉自是删诗定其中声得三百篇皆被之筦弦而雅颂各得其所其于门人弟子亦往往教以诗歌其尤有得者声若金石而子贡闻声歌所宜之説于师乙则夫子乐而与之曰赐也可与言诗矣然则诗之为诗不专以其文以其声也自汉而下诗之文徒在而其声尽亡然其时乐师尚能谱鹿鸣伐檀文王驺虞四诗又不久而废韩毛诸家号为专经竭其力以争草木虫鱼至问其音节不能解也今三百篇具在学官诸生诵习其文与诸经同然絶无有能绎而歌之者而匏琴瑟诸器因此遂不列于学官其鹿鸣诸诗则賔兴乡饮酒学官命弟子时一歌之然有声而不成调噶噶然若击土鼓然不知其于槁木贯珠之义安在乎若是而欲以陶养性灵风化邦国人知其难也然则诗之存者其亦少矣余少而受诗説于邑人陆文祯先生尝病不得其声而亦未暇请于先生也今先生之弟文祥为海盐训导文祥亦善説诗以诗贡为是官是官葢古司乐之遗以六诗为教者以其人之素善于诗而又当乎以诗为教之官窃以为发古六义之意以长育人材而兴起菁莪之化非习其文而兼通其声则不可此其责在文祥宜无所让故余推举诗之兴废以为説然余少时闻今之歌有越曲者越人类能歌之而尤着于海盐之间余亦不能辨其声也文祥之行也其将能辨之耶岂所谓诗之遗耶抑亦浮艳要眇繁音促节悲而助欲者耶南风柔而靡近宝而民佚以宕海盐故濵海之沃而柔靡奢慢之俗也岂其俗之发乎其音者固然耶里谣巷讴采诗者以观风焉其信然耶夫古声诗之义不传而艳词丽曲哗于民间此最教化者之所禁也嘻文祥其尚能以雅而易淫也哉
　　送第上人度海谒观音大士序
　　自三十二相至于种种恒河沙相谓之曰皆观音大士焉可也徧微尘国土谓之曰皆补陀焉可也昔诸菩萨未见多宝佛时多宝佛乃在宝净国诸菩萨既见多宝佛时多宝佛即不离娑婆世界多宝佛无在无不在而人有见不见耳由此言之求观音大士者不必补陀求补陀者不必海然而大士见身独补陀为着而其徒者往往必跨海以求而后得焉何也吾闻佛家之説以尘劳为苦海以解脱为彼岸非离苦海不能到彼岸如非跨海不能见补陀或者大士假此以度世而其徒又假此以自度也第之意其出于此乎然则世岂真有补陀者耶其亦化城火聚之寓言耳补陀之事其诞与信无足深究吾特有激于第之行也以补陀之眇然大洋之外絶不见踪影至使其徒莫不翕然醉心焉不惮惊波之险飓母蛟鱼之毒冀一至焉而后为快葢其信之笃而趋之果如此今儒者学于孔氏孔氏之宫岿然可目量而趾援也其醉心焉与冀一至焉而后为快者何其少欤呜呼孔氏之与佛不待较而知也然彼能奔走人于穷海不可踪影之境而此不能奔走人于可以目量趾援之间彼不惮措身于蛟鱼之窟而此画地于坦坦之途是何诡之易溺而正之难归耶岂吾儒言义利乃不如佛氏言死生足以关斯人而键之耶借令第始者不为彼而为此其能必至于孔氏之宫如今之必至补陀见大士否耶谚曰雀翼不能伏鹄卵吾才薄不能炽吾儒以柅第之行而回其辕于孔氏也第兹行过山隂见吾友王君汝中者其必有以语第矣
　　叶包庵先生夀序
　　嘉靖壬寅之歳先生年六十门生若干人相与谋赠先生以言顺之谂于众曰葢尝观于汉儒林传矣乎汉初六经始出秦火齐鲁诸老先生大率各以其意治经凡数十家自是诸生各自名其师説而固守之终其身不敢变一字一句以为家法又各自以其师说转相授受虽支派分擘莫不绳然以世迭谱生徒之盛一家或至千有余人其传且十数辈矣犹然名其首传之人而曰此某氏易也此某氏之书若诗与春秋也在元封间表显六艺取其説之盛行者立为博士自余诸家则或以其无师与无书可传也遂罢不列自是之后诸博士弟子多以经至大官国家有大议论必令传经义以对至勤人主亲自问其师何人师説云何则对曰臣师某也臣师之説云云葢其重也若是故当其时经生之为业也专而笃经师之为功也尊而信以久今吾包庵先生其古所谓经为人师者非耶先生行修而志洁其于书无不涉也而尤攻于诗先生治诗且三十年虽一以传注为宗然训诂名物之外往往能深探古人之精微而发之于文自邑中诸先辈故多以诗名家至先生乃益精先生之出邑子以诗为业者大半多先生弟子先生为学者説诗丝聨髪比关窍开解音节洞朗学者俯而听之如身殷周之间而聆猗那关雎之响也先生古慤自信故其宦不达顺之碌碌在弟子中进不能张大先生之教以行于世退复不能推衍先生之説以淑于人顾独知守所闻不敢变而已然诸弟子中固且多显者若夫精于其业而转相授受者固已不可籍记矣安知不有以经义为国家决大议论引师说以对如昔人者乎又安知不有史氏传儒林者且将家而列之曰叶氏诗焉然则先生之夀固逺矣若乃夀先生于年齿间不其末欤众曰然请以为先生夀
　　薛翁八十夀序
　　古者乡有耆老父兄则率其一乡之子弟烝烝然皆劝之于善而况于其子弟乎至于后世虽其子弟亦莫有劝之于善者而况于其乡之子弟乎若此者非古人徧爱其乡之子弟而今人不自爱其子弟也何者其为爱一而其所以爱之之道异也古者贵义而贱利爱之必以其所贵者则固日夜望其子弟之趋于道徳仁义也是为爱之而已矣后世贵利而贱义爱之必以其所贵者则固日夜望其子弟之趋于富贵利达也是为爱之而已矣嗟乎人情固惮乎趋道徳仁义也虽督之弗率也而又不足以悦其父兄之心则将益怠而肆人情固竞乎趋富贵利达也虽牵之弗止也而又非此不足以悦其父兄之心则将日鋭而坚葢风俗之靡而古道之缺然也久矣非有志之士孰能自拔于此薛君图南其始之所自为与其父始之所以望之者固亦犹夫人耳既而图南游学于四方得闻仁义道徳之説于邹东郭先生于是惕然有悟快然如迁客之反乎其家则又讲求于乡先生毛古庵与其乡人朱信夫唐希古之间乃益以自信始欲剥落枝叶归其本根既而语其父薛翁曰南也将为此而不为彼矣翁亦惕然知始之所以教其子者之非也于是惟恐其子之不为道徳仁义与为之而不底于成也图南益感其父之爱已则日夜淬励惟恐其不为道徳仁义与为之而不底于成也吾见薛氏父子之交相成也可不谓能自拔于今之人者欤于是翁年八十图南与其弟某欲夀翁而问其说于余余曰夫古之所谓不朽与所谓有子者可知己且薛氏父子既有闻于仁义道徳之説矣则较修短于彭耼殇子之间岂足以为翁夀而鞲臂曲膝馈浆酳爵亦何足以夀其亲也哉薛氏居夫椒山夫椒眇然在五湖中土狭而人辏其富人则通鱼盐逐什伍之利其贫者鼓刀笔工狱书家为胥史以机变嚣讼为常故其所争不能锥匕而骨肉且反目矣斯固贵利贱义之甚者欤由此言之薛氏父子能自拔于今之人尚不为难其能自拔于其所居尤足多也夫风俗之靡也其初一二人焉倡之而已其反之于古也其初亦一二人焉倡之而已夫椒之俗之至于是也吾不知其初孰为倡之者而其不能反之于古也吾知其惟无有倡之者耳使薛翁之所以望于图南与图南之所以自为者继此而必底于成彼乡人之闻薛氏之风安知不有感而兴焉者乎然则异日夫椒五湖之曲有称乡先生能风其乡人者必薛翁矣乎是谓翁之能自夀而图南之能夀其亲也已
　　罗君八十夀序
　　先王所以养老者何其厚而尊也馈浆而酳爵非无人也而天子亲之割牲而总干非无人也天子至自祖焉冕焉而为之天子事老者踧踧然如子弟之事其师而无敢肆也老者受天子之奉衎衎然如自受其子弟之奉而无所让也若然者岂先王以为天下之子弟不足以尊事天下之老者而至于以身代天下子弟之役哉葢王化必始于孝弟而孝弟之行于下非自上率之不可则尊有所伸固不得而降敬有所隆固不得而杀也周衰而此礼废矣绛县老人有白首而从征役者虽洙泗礼义之乡至于龂龂然少肩其老老下其少而莫之正也由此言之则自诸侯之国乡党之间亦不复知齿之可贵矣而况于朝廷之上哉嗟乎王教兴则老者尊于朝王教废则老者不得尊于乡葢其势之使然欤老者于古今诚未有以异也尚不能不随世为贵贱如此而况于怀珍抱器之士又安得不贵于古而贱于今也欤此君子所为深叹乎古今之际也夫后世天子之势益尊而欲其屈体以事匹夫之老者如古之时其势诚必不能然而老者固乡人耳以乡之少者而让乎乡之老者使少不肩其老老不下其少力役劳苦先少者饱暖安逸先老者此不过以乡之人而让乎其乡之人耳岂亦有不能者哉然而自周之衰既已不尽然在后世其又何説则是老者既不尊于朝又不尊于乡独所谓称夀之礼今乡人行之而不废也夫称夀不过饮酒献酬之间其为礼至末也然而为子弟者曰吾父若兄老矣吾酌而贺焉可也为乡人者曰吾乡丈人老矣吾酌而贺焉可也是尚齿之遗也以此意推之老者其亦可以尊于乡矣孔子观于乡而知王道之易易岂非饮酒献酬之间而其俗犹有近古者欤歙人方生大中从余游求余文以夀其外家双溪罗君而余不靳为之言者以为是尚齿之遗而俗之近古者也君本衣冠之后而隠于商梁宋吴楚舟车之辏无所不游四方名士无所不交及其晩年息机以归老萧然一室若不知有门外事者葢方生之语君如此则固老而有行者欤吁有如君者以生于古而亲遇三王之盛安知其不在祝鲠祝噎之列也欤奈何使君尊于乡而已也然而吾犹幸君之尊于乡也
　　李封君七十序【代人作】
　　古今语父子之盛者必推蜀陈氏自文惠公既登将相两兄弟亦为大官至尊重而其父秦公是时尚无恙每秦公与客坐则文惠公兄弟左右侍立坐客局蹜不安求去秦公笑曰此儿子辈耳今副使五石李侯出则提方寸之印专制一道数千里之地操纵予夺在其手中而匍匐十余州郡县绾绶束带之吏呼吸十余万乗城守障虓雄之士鞭笞深箐絶峝鸟言兽面之蛮夷而莫不如志四方之望之也虎峙而岳耸其入则奉其怡斋封君于内帣韝而鞠献浆而酳爵伛偻而起居欵密而承色语宛转嬉戏于尊俎衽席间若婴儿孺子然此其事与陈氏何异虽侯之禄位勲业其后来未知与文惠公孰上下而封君之夀考荣遇则既已无歉于秦公封君与秦公又同为蜀人葢歴四五百年而两家父子起而相望于岷峨大江之间嘻何其奇也然史称文惠公居官有节槩不妄进取自为小官积十余年不调一时翕然以恬静归之而文惠出入内外歴典方镇其在官虽以精严立事而其意要归于忠厚未尝按黜一下吏人以为得于秦公之教为多李侯自兵曹主事为御史前后郎署十余年较其资与望宜在台省而侯逡巡出就方镇其故寮多至公卿者而侯坦然无几微不平见乎色词此其与沾沾竞于势利者逺甚侯尝以御史巡江南又巡闽所居虽以宪度从事而温厚博大未尝作威福以捃摭刻峭为能及为副使则益镇以清静数千里内吏承宁一之化民荷悃愊之仁军戴醪纩之赐而蛮夷亦息戈负耒喁喁然自向于亭徼之外然则侯之行已涖官大率有似乎文惠公而禄位之同不同有不足论者至于封君之教其子虽非外人之所得闻然亦知其大率无以异于秦公之所以教也于是封君年七十有二余父与侯为同年封君余大父行也道逺不能走贺堂下嘻倘余得走贺堂下而见侯之侍立左右将有局蹜求去如秦公之客者乎
　　陈封君六十夀序【员外崇庆之父】
　　封君年六十而王君懋中为説以赠之其论黄冶变化非老子事信矣至以老子为长生久视之学而谓其与吾儒不类则亦未为得老子之精者吾以为老子之书其为防也闳而奥其象于物也曲而赜故读之者卒未能解然世多称老子为养生家则不过以其牝婴儿之説为魏葛诸人所勦袭而云耳若是则以奇用兵固当属之兵家而翕张予取又当为纵横家耶然则老子之言其亦厖矣庄生以吐故纳新熊经鸟伸归之彭祖絶不及老子其论老子闻风于古之道术又絶不及长生吐纳事明老子彭祖各自为一家不相入也黄冶变化非所以语老子而长生久视亦岂尽老子之精也哉葢孔子西游而见老耼有犹龙之叹而耼之言曰良贾若虚盛徳若愚以是参之其所著书多相贯穿出入乃知老子之旨固在于此至读孔子系易之谦以为天道之所亏益人道之所好恶地道之所流变鬼神之所福祸皆不出乎谦盈二者其于老子亦有同乎否耶老氏长生久视之学余不能信而其谦虚不争持满守柔以逺祸迩福则老氏之所长而儒者不能易也故尝以耳目所及质之大易老氏所称吉凶祸福真若执左券以要于后者夸诩之子一旦逢机借势气满而意得极其力之所可猎取渔夺而穷其志之所欲驰骋矜耀居则盛歌舞出则侈僮骑狼藉闾巷间闾巷之人曩与等夷者莫不奔走伏谒喘汗不暇然曾未几而景响销歇所谓伏谒喘汗闾巷之人且将徘徊乎其髙台曲池之间相与追其盛而诧乎其衰以予耳目所及若此者几何人矣岂其倚伏乗除之数物理固然而不可逃欤其无乃骄汰盈溢犯大易老氏之戒然后至于此欤余观封君其貌俛然而敕其气蔼然而温其里坦然而无所营岂所谓君子终吉而持满有道者耶老子长生久视之学余虽未知封君之有得焉与否而其谦虚守柔则窃疑其出于老子封君其以余言为然耶为不然耶
　　陆慎斋先生夀序
　　走曩以童子侍先生先生授之书课之文字观其进止动静往往奬叹以为逺器是时先生方日夜治经史综百家之言期以奋乎身而措之事业然竟龃龉而走也窃先生之口説数年遂以经中第为翰林未几而拙疾罢归时先生尚留滞庠序中比走起为春坊再罢归而先生亦已去其业而老于家既获拜先生于环堵间因复思童子从游时事奄忽二十余年则先生既飒然成翁而走亦且髪种种矣先生既龃龉以老走亦旅进旅退于是既为先生抱井渫之恻而又深以自媿有负乎先生国士之期也虽然古所谓乡先生者非其禄与位之谓也古者耆年道艺之士尊则为三老五更以为王侯之师下不失为闾胥族师以教诱化诲其乡人是以虽居无位之地而各有以致于用先生志行愊实其取与有狷士之节今年益髙行益修而益以信乎其乡纵不得为老与更其所以式是乡人宜不在古闾胥族师之后然则先生之自致于用固在此而不在彼欤且夫世固有履显赫之位而身妾妇之行瞿瞿然终日伺人面目为喜戚至于腰脊伛偻老且疲矣而不知止先生少而读书老而投闲蘧然自足于陇亩而一无所俯仰于其外两者相较岂得以此而易彼耶走虽驽拙无所树立于世尚幸以山中余力因先生早歳之説以上泝古人为学之大方冀洗涤宿愆而自淑其身然则所以报国士之期者固亦将在彼而不在此也先生年六十其子维新来请文维新好学能继先生之志者也遂次其説以授维新使持以为先生夀而因以自朂又以朂维新云尔
　　书水西集
　　华师鲁刻其父水西君所为诗文凡八巻曩余与君同在兵曹而君为职方郎是时西北边数被侵职方颇号多事君据案草奏或一日四五上莫不切中机宜每赤囊才入尚书立召问君君口对甚辨无留滞者于是遂以才称顷之君坐言者所中免官家居而余时亦罢归每尝君则见君悄然独闭一室尽取古儒先所疏注笺纂六经文字凡百余家精髓糟粕咸在所谓累世不能殚其説者君独悉力标驳参伍毛厘同异要于融而聨之以上究六经之防而成一家之説若小戴书则既有端绪矣未几而遂卒自君居剧曹与家居治经亦时以余力作为诗文葢君为人劲挺有精力其志甚锐而用心最苦其试于世则欲以才具功名自振即使枯稿山泽亦欲自托于经术以蕲于后世有知我者诗文虽赡切可喜然要非君志之所存也顾其才既遭抑塞而经术所著述亦未克就是以其所志者若或靳之而泯焉无传其非志之所存者独尚足以传于世若此余恐读是编者以为是足以尽君也故为发君之平生虽然昔人谓容貌禄位不能动人人安肯传其书然则书之传者亦往往禄位能动人者也即如世所传经注百余家者虽其山泽之儒禄位不显则以附于六经与之并行而人不能废之舍是而传焉者寡矣君既不得显于功名而又不及托于经术彼其泯焉无传者则既已矣其所谓足传于世者亦焉可知其何如也哉此余所以重悲君之志而为之言者冀后世有因余言而知君者也
　　书钱遇斋高尚巻
　　予自为编修罢归是时邑中士大夫谢事而居者十数人此十数人者里闾丘壑遨游燕笑之欢日相聚也彬彬乎有佚老之遗焉而余适以罢归得厠其间时时从诸君子游相与为乐然诸君子多以久宦致通显而余亦逡巡郎署者数年而后归独遇斋始挂仕籍不赴官即解去遇斋解官既先于诸君子而年又最髙于是诸君子相与推而尊之至相率为诗歌以赠而题其巻首曰髙尚其意若有羡于遇斋而歉然以为不可及者夫诸君子既已与遇斋同其所乐而无间矣顾若有羡于彼而不可及者何也夫士大夫驰骋于功名之门而逍遥乎泉石之娱使两者各据其方而不相为谋则莫不皆自以为快意然至课其盈亏倚伏之数则泉石之士或病其枯槁而功名之士至以为头颅可知自悔而无所及方遇斋之抱利器而不售以至于老也则诸君子亦或未始不悲其穷然诸君子之出而用于世也虽无穷愁抑塞之患然而伛偻趦趄日疲乎其形宠辱誉毁日鬭乎其心者宜亦不少矣如是者十数年或三四十年而后得与遇斋同其乐于此譬如贾人歳歳出没于惊涛骇浪之中既抵于岸而得晏然当此之时亦未有不自笑其税驾之晩者矣而奚啻有羡于遇斋而已欤然则功名之门此遇斋之所不能与诸君子争焉者也而泉石之娱此遇斋所以不易其乐而诸君子能同之于终不能同之于始者也易不云乎壮趾则凶遯尾则厉葢言进而趋时者利于后退而息机者利于先也诸君子之退而息机也比之遇斋则已后矣矧余又误不自量始弱冠而已得官未溉其根而繁其叶又逡巡其间不早自解去则是诸君子之中其不为遯尾者莫如遇斋其为壮趾者莫如余也余退则既后于遇斋其进也又不幸而早于诸君子噫嘻几何而不为凶与厉之萃也欤然犹幸得罢归以与诸君子相从于泉石之间虽髙尚之风不可以冀矣然庄生所谓樗栎以不材得全余今亦庶几焉耳
　　书地理鹤冈况君巻
　　叩巫卜星相堪舆之家而问焉曰吉乎未必然也而闻者骤然喜叩巫卜星相堪舆之家而问焉曰凶乎未必然也而闻者骤然悲则是巫卜星相堪舆常操吉人凶人悲人喜人之权以奔走乎其人而其人之吉凶悲喜一系于巫卜星相堪舆之口而听焉若是何也人情常喜希觊乎其所不可必而常揣摩乎其所不可知而术家冯鬼神以自神故多言而或信巧发而奇中操希觊之心与摩揣之见而叩之凭鬼神之人而投之巧发奇中之説宜其入之深也诸家之中其尤炽者曰堪舆其指画天地支离五行八卦奇中之说尤多而人尤尊之堪舆家吾不知其所始吾意其初本以土验气测量水脉以宁死者而赞慈孝如是而已葢未始有鬼防之説也自兹説之行至使子孙露其先人不葬以待吉地与吉日致其人而不免于水火者有矣或取土中数十年之陈胔非有山崩水齧而好数徙之甚者豫章饶歙之间盗地以葬往往至于杀人而不止然则堪舆家之説吾惧其不为祥而为孽也夫儒者之论殃庆归之积善与恶其説至精犹或半验半不验则天道之逺也而谓既朽之骨丛祸丛福若呼谷而响答焉其亦未必然欤鹤冈况君精于术而能奇中者也曩余葬母实借于君然余之借君非其吉凶祸福之谓也君间尝请文于余呜呼挟君之术以游于世其有不能奔走乎其人而其人之悲喜有不惟君之为听者欤然则余言何能轻重君耶君如有意乎余言也则君其务为土验气以宁死者毋务为吉凶祸福以邀生者而孝子慈孙有溺于吉凶之説其亦以余言解之而已矣
　　书王氏传家录后
　　文皇起北藩靖内难一时云合之士其首功既皆裂土而王矣其斩馘自一级以上至于执殳樵爨亦莫不授武功爵世其子孙至万余然王氏自长史公以儒生首事文皇于藩至其子彦昭两世矣长史左右夹辅不幸老死及靖难兵起彦昭寔与居守其两世皆不可谓无功然顾不得与一时云合之士同裂土而又不得一介之爵以世其子孙若是何也岂其翊赞于遵晦之日者不及乎纯熈大介之防其居而守社稷者固不如行而扞牧圉之为劳也欤自汉而下拜侯彻爵率以战功为重文皇之意其或在于此欤虽然裂土之封孰与诗书之泽之可以长久使其子孙饱禄而骄佚孰与使其子孙苦约而思以自立也夫世禄之族骄骄则举其累世之所遗者或一朝而褫之儒生之族发愤自立则其先世虽无所遗而犹可以自振自国初以来所谓世禄之族其盛衰可数已而王氏子孙读书好礼彬彬然以儒名其家者相望而东臯公以能书官至太常卿然则儒术之与战功王氏之所以遗其子孙与文皇之所以报王氏者又孰多而孰少耶于是长史公几世孙稷纂其先人之行事自长史公而下凡几世题曰王氏传家録葢诗书之泽在焉余尝读唐李邺侯家傅侯遇肃宗于潜龙之时及其起事李郭诸人皆以百战裂土而邺侯虽帏幄谋臣然不得与其列其事颇与王氏类邺侯之子繁积书至三万轴而当世推其文雅此亦偶类于王氏且夫李郭诸人不能世其家也久矣而邺侯之事至今独着于世者则以家传在也然则后有欲观王氏者其在兹录矣乎此稷之所为纂也














　　荆川集巻七
　　钦定四库全书
　　荆川集巻八
　　明　唐顺之　撰
　　记
　　重修宜兴县学记
　　先王因人情而施之教知夫人情所不乐则不可以从事于久不可以从事于久则不可以责其器之备而业之精也是故学校以教士而养之以礼乐以柔伏其速成躁进之心使其终日从事于俎豆筐篚象勺干籥盘辟缀兆之容与其匏搏拊笙磬雅颂龡击歌咏之声盘辟缀兆其文郁如龡击咏歌其音铿如是耳目之所恱而血气之所畅也天机与器数相触而不自知是以能终身安焉而不慕乎外上之人九年而后视其成四十而后试之仕而士不自以为滞也故其器之备也则自简亷直温刚塞恭愿至于中和孝友皆能尽其微妙而无有粗疎傲戾之气其业之精也则自虞夏商周之典章鞮译象寄之语言至于射御操缦杂服之技凡可以为家国天下之用者能贯而通之而无有乎卤莽生澁之习葢其磨揉之久而其势不得不至乎此也今也礼坏而乐废先生之所以为教弟子之所以为学者何也朝击柝而聚之而课之书夕击柝而聚之而校之文口吻刓于蠧编之诵记而思虑敝于游词之剽缀夫士者之为此其不得已而应有司之求则可耳岂人情之所乐而况声利之焰薰心炫目又杂然而日出以非可乐之习驱之以必可夺之诱则宜其有厌苦学校之心惟恐其去之不速亦何怪乎业之不精而器之不备也葢孔门诸子尝言志矣防独不愿仕也浴沂风雩鼔瑟咏歌以适其意而子夏亦云出见纷华盛丽而悦有鼓瑟咏歌浴沂风雩之乐则防也可以自足于洙泗之滨而无所慕有纷华盛丽荡之于外则子夏不能自必于其中今也无礼乐以养之有声利以驱之而欲使之终身安焉而不去岂非势之难者欤宜兴有学旧矣歳久不葺通判泌阳焦君希程来署县事斥赎金之余凡若干两鸠工庀材以缮其事又立名宦乡贤两祠于櫺星门之旁以祀宦于其县与其乡先生之贤者而学之制于是为备既讫工教谕张君某训导某君率其学之弟子来请记呜呼礼乐以养士古之道其不可复矣虽然无体之礼无声之乐流乎宇宙而着乎人心不假器数而传则古之道固未尝不在也诵书缀文以应有司之求士生于今不可以已矣虽然其诵书也务于约而不汩于百家传注之烦其缀文也尽乎已而不牵于时俗好丑之说则今之法固不能为累也古之所谓可乐者未尝不在而今之所谓非可乐者不能为累则亦可以无用于速而去之矣宜兴溪深而谷窈石峭而泉冽自古宦游之士多欲徙而家焉葢隠然有舞雩沂水之风而地僻以简冠葢文绣之所不冲大贾重装之所不辏故其俗鲜见纷华盛丽之习然则有防也之乐而无子夏之诱宜莫如此地者噫嘻诸君子其务求古人之所可乐以自足于其间以修其器与其业而无急急于务去其学也哉
　　重修泾县儒学记
　　先王本道徳礼乐经术以造士而以士大夫耆老之优于道徳礼乐经术者命之以为庠序之师至于闾胥族师什伍之所鼓箧而从焉者亦无不命于上而一闾一族之间亦无非以道徳礼乐经术相磨切是以上无私师下无私学周衰王道废缺齐鲁列国学校犹在不过粉色润饰而易象春秋十六国之乐徒以夸于诸侯賔客为古物玩具而未尝以教诸弟子所谓学官与弟子云者诩诩礼乐徒能习其铿锵鼓舞而絶莫知其义其士大夫之有道徳者抱其器而私相与教授于山泽之间不出户庭而自成庠序葢观于洙泗之濵訚訚侃侃歌鼓瑟者至数千人虽数百余年诸生以时就其家习礼焉而使观者低徊不能去此其最盛然孔子在当时非有司乐象胥之职没不与瞽宗之祭而歌数千人者亦非所谓司徒俊士之选也自是之后西河邹峄传易授诗纷然弥众然皆与庠序无预汉兴立博士置辟雍桥门观听缙绅动色蕃夷武卒莫不受经然秖以为太平之荣观而当时所谓师弟子者不在也济南关西琅琊千乗世传经术隠居教授生徒至万余人然亦不属之庠序由此言之王教兴则道徳礼乐经术之寄在庠序而师道为公王教废则道徳礼乐经术之寄在山泽而师道为私虽其所寄无以异者而世之升降系之矣国家建学徧宇内蛮陬海徼莫不有学生徒多者七八百人少者百人可谓至盛然而道徳礼乐经术之寄其在焉否也所习者不过乎章句占毕所志者不过乎声利荣名其所谓髙等者亦惟骛文词之博而秖以为溺心灭质之资矜亷隅之饰而秖以成诡激矫诞之习是以豪杰之士往往病之而相与修身治心咏诗习礼考业讲徳于岩居燕处之间先王之礼乐经术亦稍稍赖以不坠然庠序为虚器而师弟子为私名论世者亦太息于斯焉泾于宁国为属邑而学宫圮坏不葺午山冯公为提学尝欲新之未克也而再为提学则以属之知府尹宇叶令祥率其民之好义者使出财鸠工不足则济以赎金之余董其役于主簿某而视其成于学官董汝砺钟维扬曹鸾于是防门璧池笋簴在列登其堂者如入孔室而闻金石丝竹之声丹艧黼黻俨而髙居挹其象者如见圣人而亲申如夭如之容其与古之庠序亦几无以异矣而午山公端轨物树风声其于为师又非徒以其位焉者泾之俗古称和柔而泾之士以余所知其有闻先生长者之风志于修身治心而深病乎占毕声利之为陋者固且有人焉而在乎庠序之间自是淬磨砥砺融习气之偏而归之浑化破意见之障以致乎精微相嘘相染而成风俗使人皆曰先王道徳礼乐经术之寄不在山泽在庠序者泾之学则然岂不盛欤古者首善自京师始故司乐象胥之教尤详于闾胥族师泾为甸服去南都三百里而近是国家之所首善也泾之士相与务乎先王道徳礼乐经术而风流乎四旁使人皆曰道徳礼乐经术之兴于庠序者泾之学始又岂不盛欤于是午山公使学官维扬与诸生张鑜来请记余乐为之记以告于多士而朂其成云午山公名天驭字应房蕲人修学始嘉靖某年某月成于某月
　　重修州镇龙祠记
　　龙之祠不秩于三代之典记礼者谓之四灵葢以为鳞虫之灵者耳其祀始见于封禅书朝那龙湫今天下大水之濵无处不有龙祠宋之儒者论大河之治以为不宜祀龙曰是天地之功也龙何力之有然余窃以为未尽也夫天地无为而百物之肖像于其间者莫不各致其能以效其功而天地未尝与之争功然而百物之功孰非天地之功也至于昔人之制为祀典也凡有功徳于天地之间者不问细大莫不羣然秩而祀之以致其报而未尝疑于与天地分功然而所以报百物之功亦孰非所以报天地之功也吾观于蜡而见古人通乎鬼神之情而悉于幽明之故矣夫生成百谷以粒民孰非天地之功若是则古人为之禋为之社以报之可矣至于大索鬼神而蜡焉者何为也其蜡也先农先啬庸与坊焉可矣而至于迎猫迎虎而昆虫亦登焉者何为也惟天地之生成百谷虽一猫虎昆虫亦使之尽其能于食鼠食豕之间而无遗利焉于此见天地之功为甚大人欲报天地之功而无由则虽猫虎之效一能于天地者亦秩之祀而无遗灵焉于此见人之所以报天地之功者为甚深凡百物之灵固莫不肖气于隂阳五行而龙得隂阳五行之气之精故其变化尤灵猫虎未尝无功于田而谓龙尽无功于水乎祀猫祀虎未尝疑于与天地分功而独疑于龙乎且夫天地之间大者不自擅其大而寄于小小者各务致其小以归于大其为力也大者常逸而小者常劳其功之成也小者易以为徳而其大者常不可名故耕凿之民不知帝力之何有而至于一社之长一邑之令则人煦煦然而向之死则为之尸祝而俎豆之此岂可谓忘大君之功徳而颛颛于一社长一邑令之为报哉又岂可谓一社长一邑令之功徳而非大君之功徳也哉然则龙何疑焉而不祭于古也曰百物之祭古矣又安知古之不祭龙耶古有豢龙氏豢龙氏之于龙安知其非如伊耆氏之于蜡实掌其祭者耶所谓豢龙者其无乃羞饮食以祀龙之谓而好怪者遂以豢龙为畜龙也欤龙乎可畜其亦非所以为龙矣古今大水凡四而河与江为最河移徙溃决不常而江独为安流意必有宰乎其间者而龙之奔走以効其灵也亦不可谓无州据江之冲则其建祠以祀龙也亦宜祠不知所始歳久圮坏嘉靖癸卯奉化王侯杏始为扬州府同知署府事乃斥赎金之余修之而使道士某来请记王侯儒者也其为是举也必有以通乎鬼神之情而悉于幽明之故矣余惧后之人泥于旧説而以为非经之祀也为之著论如此使龙其安且食于此而无惭焉且使读者其亦无以余为语怪也
　　重修解州关侯庙开顔楼记
　　呜呼汉建安迄今二千余年而侯之烈自缙绅先生与小孺子皆能道之赫赫若目前事其庙侯而尸祝之者自都防以至一井一聚且徧天下而解人之慕侯尤深烝尝伏腊尤防以勤者以侯之为其乡人也解人之庙侯也久矣而为楼以栖乐者则始于国朝治时其扁曰开顔而楼蔽东西南三面若张幄然其南楼撤于正徳间东西两楼亦久且坏乡人某某等复醵金葺之又树坊其南以承楼之缺而侯之居益崇且严矣侯以死事于法得祀乂侯故为将军封列侯汉制列侯将军得赐铙歌鼓吹其没而葬也得用破陈凯乐则乡人备乐舞祀侯宜也于是某等因其乡之士大夫员外郎丘君某来请文按侯始识徳于草莽卒然之遇而遂授之以肝胆死生之信至于崎岖颠沛西东奔窜而其志愈不可夺窘于俘虏之中而其志愈明葢侯之大节磊磊如此而论者特称侯之雄勇冠世而深惜其功之不就以为侯之兵不先加于腹心之吴而先加于肘腋之魏不先加于藏戈背伺之吴而先加于露刃面拒之魏故其胜魏也未足以肥蜀而其信吴也乃足以自毙且操权之不敌也久矣操也且慑于侯之威至欲徙都以相避使侯当时先吴之未发而图之岂不可以得志噫此亦有数焉耳然使侯为摧锋拔城之将孰与使侯为伏劒死绥之将也侯始遇徳固相许以死而已幸而得死侯又何求且夫摧锋拔城之将勲庸着于当时伏劒死绥之将风采传于后世勲庸在当时者身没而响微风采在后世者既远则人愈悲而思之此固世之所以尸祝于侯而解人所以慕侯之深者也不然古之雄勇如侯而能摧锋拔城者岂少哉皆身没而响微可以观人心矣解之为州在太行上党之间昔人论五方之俗以为山西懻忮而好气而慷慨毅武奇节之士多出于其间若介子推先轸狼瞫蔺相如马服君诸人虽或死或不死皆耿然如寒氷皎日不负其志所谓伟男子者也侯从徳于崎岖颠沛之中似子推威震乎敌国似相如马服其贾勇死敌又偶与轸瞫相类岂慷慨奇节之士多出于山西而侯其杰然者欤今之山西古之山西也吾不知其俗之懻忮而好气于古何如而慷慨奇节之士抑岂无有出乎其间如古人者欤然则解人之所以拳拳于侯者非徒为侯也葢将以鼓其所趋而成其秉节倡义亲上死长之风也夫书以俟之
　　常熟县二烈祠记
　　昔人论女子从一于夫比于臣从一于君之义自古奸人簒窃而其故臣不幸以才见籍录于斯之时彼有弃瑕用讐之图而我有佯合观衅之便苟其党有可携事有可济则逞于一击以诛讐而复国若王司徒之于卓段司农之于泚此其势逆而其事之难以必者也彼有弃瑕用讐之图而我坚委质策名之谊宁死而不二其心宁死而不二其君若豫让王蠋之说此其势顺而其事之可以必者也二者其所处不同而其要于自尽则一也是故生也而无迂身于徼幸之嫌死也而无自经于无济之愧女子之于夫则亦有然者矣尝读史所载孙翊妻之事而壮之当二凶贪于翊妻之色而杀翊也妻既见窘逼于是藏机匿哀阳许二凶以婚而缓其期隂结故将为援须二凶以婚入而遂刃之雪不共天之愤于闺闼杯酒之间斯亦可快矣若夫二烈之事则异于是其夫以羁旅浮寄江壖非有可以豫借之势环而指者皆凶人之党也非有肘腋可结之援方张岛之诬其夫以盗而沈之于江岛遂欲室其妇而岛之党欲室其女于是妇与其女仓惶阖门自刃以死呜呼可谓烈矣虽然二人者岂不欲手揕讐人之胸如孙妻之为以报夫与父哉而势有不能也则一死而其事办矣故尝合孙妻与二烈之事论之苟机有可乗而速忿以必死则杀身而无益苟事无可济而濡忍以有俟则危逼而近辱此亦其所处不同而其要于自尽则一也二烈死时凶党裒其尸而焚之其事秘无人能发之者后数年巡按陈君蕙诇得其事岛与其党始伏辜此葢足以见节义之气有时而必伸淫凶之诛有时而必不能逭也欤二烈者固不必手揕讐人之胸而后为快矣事既白于是知县罗君鸿为之立祠以祀扁之曰二烈而无锡安君如石请余为之记呜呼此义行不特所以劝节其亦深所以惧凶也欤是有关于世教大矣烈妇某姓其夫某姓而逸其名相传自通州而徙常熟之某镇也
　　零陵县知县题名记
　　名者其起于古之所以励世乎古之所以励世其法莫备于史史之法莫严于春秋史家者将以纪善恶而垂法戒而千百年之善与恶不可胜书也则举而寄其词于名姓称谓之间春秋之法微者名姓不登于册书其非微者则槩而登之是史家之常法而无所择乎其人焉者也其有不然者或微而名或非微而不名或书其姓而夺乎其名或书其名而又夺乎其姓其斤斤不肯轻予人以名姓也如此而后得登名姓于册书者足以为重是史家之变例也今夫人望其容貌而问其人之善与恶者有之矣过其室庐而问其人之善与恶者有之矣识其姓名而问其人之善与恶者有之矣故古之图容貌表室庐纪姓名使善者因之以久其善恶者因之以久其恶其为教一也零陵楚之南徼也邑乎郴桂之间瘴疠之所濡苗獠之所邻往往不能得善吏而邑之谱牒亦散佚无可考自余父有怀公少时则已闻先伯祖平乐公始宰是邑有惠爱及为永州欲按其故迹询其姓与名虽邑之耆老亦无知者考之郡志所载零陵令之姓与名亦无有也已而更索民间所藏景泰中所撰旧志则稍具其姓名政事歴官大畧而其名亦已误复为福矣有怀公为之慨然而叹因复思国家二百年之间其邑之善令多亦有如平乐公或仅存其姓名而又误或并其姓名而湮没焉者当不啻几人而其奸回饕餮乗令之威肆毒吾民者亦幸而逃其名于后世岂非志于惩劝者之所悼欤于是搜辑散逸得某君而下若干人以为是皆令也则槩登其姓名于石以着于世虽然后之人过而指其名有不就而问其为令之善与恶者乎问焉而知其令之善也虽百世有不爱而慕之如其人之存焉者乎问焉而知其令之恶也虽百世有不唾而谯之如其人之存焉者乎是则其为令也善而名之也甚于旂常之载焉其为令也恶而名之也甚于鼎象之铸焉所谓美恶同词其亦春秋之法也呜呼其善者葢不忍欺乎其民而蕲以自尽乎其心初岂有意身后之名也哉其不善者葢亦偷快意于一时自计以为其去官与其身没之后且影响销尽人无复指之者岂知更千百年其姓名并彰著而不掩若此嘻其可惧也已
　　广徳州同知蔡侯政绩碑记
　　蔡侯之始去州也州人哭而送之境后十余年侯以宦游过江南有传言侯将取道于州州人喜于复见侯也逆诸境数日侯从他道去州人哭而归则相与谋纪侯之政于石于是署州事判官张君遣陈生潘生来请为之书石余辞谢后一年知州欧阳君继遣陈生濮生来复以请曰先生与蔡侯相知为深宜为之书余复谢曰余惟与蔡侯相知之深也是以未敢为之书夫蔡侯者居乎今而学古之道者也古之道尽乎已而不蕲乎人先其实而深避乎其名不然畏垒之民规规然感慕而俎豆之此庚桑子之所为惧而逃去者也且古之以循吏书于其传者有之矣其在当时权任既重且专其居官也又久而信是以能为百姓立殊絶可纪之功而后史氏因书之为传若蜀郡以兴学书南阳以溉田书书渤海也以弭剧盗书胶东也以増户至十余万自汉时得书者才数人而一人又各以一事殊絶自见而已自此之外其缘俗而治者岂遂少哉则以其事无殊絶故不书也蔡侯莅州之日浅矣又州佐也操柄所不在故其所可见者大率缘俗而治侯之心且自谓不能有殊絶功徳加于细民而歉然不以为足也侯之所不自以为足而州之人乃欲为侯张而侈之不亦拂乎抑古之以循吏书于其传者非特以殊絶之故亦以位不至通显其所树立施设止于一郡一邑而不究乎其大者故史氏亦从一郡一邑书之而谓之循吏传若黄颍川薛冯翊其治绩尤异固不在于蜀郡渤海之后以其事业有大焉者则不得从一郡一邑书之故不以循吏而别自为传蔡侯行完而才钜以方显庸于时其勒之竹帛而铭之鼎彞固将有待若夫一州邑之绩岂足为侯书之由前言之殆非侯所以致谦之意由后言之殆非州人所以尊侯之意也二生起而对曰先生为蔡侯言之则可矣而未始为州人虑之也广徳负山之州也往时为吏者患州人犷悍多豪黠齘齘不可理以柔道于是一切争为严峻深文痛法以绳督之而人亦遂相传以为非刻深不可治广徳葢州人之防兹诟而病焉者久矣蔡侯乃独先教化而后诛罚事无剧易处之一以镇静人无奸良御之一以诚慤是以侯既去而人怀思之至今呜呼此岂深文峻法之所及也哉由此言之州之所以为治者盖在此而不在彼也是故州之人欲为之书以示后之为吏者使知州之所以为治者在此而不在彼也余曰若是则可以书矣蔡侯名克亷字道卿泉之晋江人中嘉靖己丑进士今为江西提学佥事其同知广徳也以刑部郎中坐狱事谪以某年至州某年迁庐州府同知以去皆宜书
　　镇江丹徒县洲田碑记
　　古者与天下为公而泉布其利然山川林麓天地之产金石铅锡萑蒲盐蜃鸟兽翎革之细莫不为之厉禁而名山大泽虽封诸侯不以及者非自封殖也惧夫利孔不窒而争狱滋繁则是以其利人者为人害也其虑可谓深矣丹徒环江为邑沿江上下多有芦洲其为利甚钜而新故之洲时没时长故不入版籍而人据以为私每一洲出则大豪宿猾人人睥眤其间毕智殚贿百计求请或连势人以揺官府必得乃已及不可得则讐其得者而相与为私鬪甚者搆亡命挺矛矟隂贼公閧于丛苇髙浪之间相杀或数十人官司逮捕輙反覆解脱狱案满筐箧积十数年不可诘絶故洲之争未已而新洲之争又起于是丹徒之视芦洲如悬疣枝指之着体非特其悬与枝而已且痛连于骨体而怵于心畜为瘇蛊不治日深而丹徒绾水陆之口厨传日费数十金谓之班支郡邑公私筵燕诸所狼籍嵗费且数千金谓之坊支闾里骚然苦焉不可以已也莆田林侯既莅郡日夜问民所利病除所不便深知班坊苦民而未有以处也适防有洲田之讼于是慨然谂于众曰吾欲祛两害以兴两利可乎且夫古者山泽之利其权一归于上而今擅于下古有遗人掌客道路委积賔旅廪饩之奉其费一出于官而今役乎民权宜归于上者而擅于下则孔漏孔漏者启奸而人以殃费宜出乎官者而役乎民则敛重敛重者积蠧而人以贫今若一切反此二敝使擅乎下者归之于上役乎民者出之于官塞其漏孔而蠲其重敛因天地之赢以济人事之乏収豪民之腴以代贫人之瘠是芦洲之果为兹邑利也而又何病乎众讙然曰侯议是侯又以丹阳水陆之冲与丹徒同而并练湖田为豪民所擅与芦洲同思推所以处丹徒者处丹阳也乃并二议以请于廵抚公廵抚公是之请于廵按公廵按公是之既得请于是痛绳其豪之争洲者与其侵湖者而归之官而两邑废寺之田附焉总洲与湖田寺田之所入而勾其赢缩以代故时班坊之所出裁其滥而存其不可已者于是出入之数大略相均以嘉靖癸卯九月而计籍成如其籍而行之遂以为故事邑人既深徳侯而恐后之人不能守侯之法也而又恐豪者恶是之病已而欲壊之也相率请于邑令茅君而凿石以记凡洲田与寺田之在丹徒者为亩共五千三百九十五嵗入租二千九百石有竒易金可若干两芦薪嵗易金可百两山薪嵗易金二十六两以代故时班坊之所出定其额凡为金四百两而羡凡湖田与寺田之在丹阳者为亩共三千四百五十有竒嵗入租千七百石有竒易金可若干两湖鱼嵗易金可二十两以代故时班坊之所出定其额凡为金四百两而羡藏其羡以待嵗収之所不及而间出其羡以赈凶饥自癸卯九月至乙巳五月总羡金九百八十二两米千五百九十石有竒其纎悉列之碑隂其区画出入则计籍具存林侯名华字廷份笃志古道为政一本经术余尝为序其口义者其惠爱在民多可书兹以记洲田也故不及
　　裕州均田碑记
　　裕州于春秋楚盖楚屈完对齐桓公之言曰方城为城今方城山在裕州境山旁有楚壁垒斥堠云地故阻险然四冲西胁武关东挟江淮北绾河洛南隙宛邓四方辐凑其民平居则奔走送徃逆来诸费轇轕百出天下有难则徃徃首先受兵野多陂陀硗确土杂砂石不纯可田种以故俗罕土著苦窳寡畜藏轻剽数徙无锡安侯来牧裕既爬剔宿蠧拊循疲瘵与裕人更始先是主计之臣议括天下田檄至裕安侯矍然曰此吾治裕首务哉且夫平瘠沃清钱谷息讼争在此举矣未几檄复下止之安侯曰人苟利矣吾専焉可也亟请于参政刘君副使傅君各是之于是经土划野则耆艾董其役纵横广袤则量人展其能方弓勾股则筭人竭其思迹阡验畛则区长与程事因区制亩因亩准税区为纲亩为目纲以丽目则无漏亩亩为母税为子母以权子则无逋税以衍原隰膏腴之田一而当一平石冈田二而当一冈石山田三而当一山石陡坡四而当一陂池林麓廨宇铺舍防市之税例蠲除田溢税则从増税益田则从减咨询徧故人无遁情版籍明故上有定征疆土别故下有定输计田凡一万三千二百四十顷有畸计税凡九千二百六十石有畸侯规画精宻动中肯綮此其大凡也史氏曰孟轲有言仁政必自经界始自卫鞅首祸壊井田开阡陌以迄于今其间经国之臣忧时之士曷尝不言经界然卒莫能行何也盖亦难焉守令嵗月更改各懐一切无虑经久一难也语曰天降雨泽农夫悦而行旅怨豪强兼并率不以均田为便谤讟朋兴多口可畏二难也守令不能履亩而较之则必寄于吏胥则有上下其手者矣豪右售赇得为蔽匿贫弱抑勒无以自明名曰均田实滋一弊孔也此三难也夫安侯可不谓明察深虑者哉安侯初举事时裕人亦多訿訿者曰将无扰我安侯不为动既讫事乃人人乐业矣民可与乐成难与圗始顾不信哉安侯名如山己丑进士其为裕多善政兹不书重均田也
　　建陈渡石桥记
　　陈渡桥去郭南十里而近当邑西南诸乡与宜兴金坛孔道近郭而又当孔道故徃来于其上者踵相践也桥故以石为之其始作与其既毁而易之以木皆不知在何时今独有石趾在耳而木桥又不一二嵗又壊壊则辄更而作之夫屡壊则病行者屡作则劳居者而费且不胜计非石不可以久而莫之能任也防有浮圗人德山至遂慨然谂于桥旁之人曰吾力能办此众皆曰然因请山为主而相与以贫富为率出钱若干缗不足则山使其徒募钱于四方共得若干缗买石若干募石工凡若干其财取诸愿助之家而不费官帑之一钱其力取诸佣食之夫而不劳公徭之一卒始于某甲子某月讫工于某月嘻可谓易矣盖山之为人吾知之有粟必以施饿者而终嵗自食糠籺有钱可以易衣而尝衣碎衲行雨雪中其苦行有足动人者是以募人而人争应之役人而人不敢爱其力宜其成之若是易也于是友人蒋君英玉吴君镇之为之请书其事夫桥梁王政之所有事也徒杠缺而国侨致讥川梁隳而单公以刺然特语夫长民者耳矧所谓浮图者固与世漠然絶不相值者也山口不粒粟身不全衣以此自足而丝髪无所假于世亦可矣乃复能急人之病而闵闵于一桥之成也如此则彼长民者固众之所跂而望以庇焉者耽耽焉居饱禄以嬉其于人之疾疹阽苦则瞀瞀而莫知盖先王一切所以捍灾备害生人之道泯然尽矣其所缺者宁独一桥也哉呜呼此不为而彼或为之其亦可以观世也矣德山某所人其桥旁居人出钱者凡若干人
　　华氏义田记
　　义田者其古道之遗乎其起于古道之废乎古有之大宗者収族者也义田者其大宗之遗乎虽然有大宗则无义田故义田者其起于大宗之废乎古者因族而立之宗族人有余财则归之宗不给也则资之宗其族人如腰膂手足之相与为一体其财贿如津液之经纬溶灌于其间惟其所虚则注焉而无有乎臃肿羸乏之处是以举族无甚贫甚富之家而天下之为族者莫不有宗是以天下无甚贫甚富之人岂非所谓人人亲其亲而天下平者哉井田废也而始有以赀甲于乡宗法废也而始有以赀甲于族甚则有童奴厌臛肉而族人操瓢者仁人君子恻然隐之于是以其力之所及为之义田以赡其族盖犹有大宗之遗焉然义田立而大宗之名益隠矣要之义田非甚厚有力之人不可以为而宗法则百金之产亦可以相通义田非仁人与族为体者不能以相公而宗法虽纎啬鄙薄之嗣亦不得而相吝是以义田之为制也狭而偏大宗之为制也均而溥然仁人君子其知既足以及乎此矣卒莫有推而及乎彼者岂古今之势然耶抑亦以义田出于力之可以自为而宗法非上之人为之制则固莫能相聨属耶何其宜及焉而莫之及也吾友无锡华君从龙积学好古之士也晩举进士不数年遂请归其于人间事既已屏絶不挂意而独不能忘族人之饱饥乃割近郭田千亩为义田推其逺胄自十一世祖録事君而下之子孙皆籍之其不能自业者给口食其婚娶槥瘗给各有差略如范氏故事自十二世祖而上其族踈人众则惟视其窭甚不能就塾与过时不能嫁者娶者槥者瘗者则量助之其管钥以付録事君宗子而推择族人之贤者一二人専理其事不称则易其人而君之子孙则将别有处焉不使分给其中夫君之为此举其可谓仁人君子之用心矣又能寓宗子法于其间岂不尤为近古者乎余是以本宗法之与义田相兴废之説而为之记使君之知足以及乎此者其尚益推之而及乎彼也哉
　　救荒渰记
　　嘉靖癸卯至乙巳东南荐饥溧阳史君恭甫既三捐谷七千五百石以助公家之赈而饥者犹不给也邑故多渰以汇水其沙涨渰在邑西北十余里潦溢旱缩不障不陂弃为旷土久不可艾君既隠民之饥则计之曰古盖有兴役以救饥者吾试行之且夫嵗凶土荒民不足于食而有余于力以力易食是民以不足为有余也吾今日出粟于廪而异日取粟于渰是吾以故粟为新粟也人力地利两易而各得不亦可乎乃度渰之东南隅广长各三百五十丈可潴可防测水以凖而疆焉遂请于官募民兴工民携老弱就役者踵至君环堤而茇焉以居之每役一人日给米二升银一分薪一束时米贵甚民以半米易麰菽而杂食之计一夫赴役自食可兼食其老弱瘠病之不能役者二人于是民之栖于堤者防烟饭飶列舍相接蓊然如处村落之间日出则畚者锸者筑者捄者汲者防者蚁旋于堤上夜则妇子抱哺嬉嬉而卧又晏然如在乐土而忘其为流徙饥馑之时也其始因渰之底深之为中池以蓄水出池之土环之为堤堤之外又环之为外堤以捍水外堤之北更深之为北池而窦其东西陲以通中池之水半北池之土更筑北堤又于外堤之外并渰三面而沟之出其土更筑小堤以捍渰之暴水内堤之内三面为池出其土髙筑之以为架屋之所自乙巳八月至明年四月毕工而麦适登民讙然散归曰史君活我核其费为银若干两米若干石大率日役若干人计所全活若干人共垦田四百余亩为圩者三潦则水碍堤不得壊田旱则引堤内之水灌田可四千余亩并渰而田之家多頼以济自是百年沮洳鬱为沃壤水降土升不相溷渎各効其职以宜地产萑藋既去生我稻粱堤之隙地亦树蔬豆縁堤防池夹植榆栁池中畜鱼虾蠏蠯蠃生生不淰于是即其地立为义庄嵗计田与堤之入与池之鱼利易谷可得千石嵗储之以待荒嵗之赈一不以给家用君又将筑书舍其间以待乡之来学者而未及也因更名其渰曰救荒渰以其邑人进士缪君所为纪实来请记盖周礼上有荒政以聚民而下复有闾相受党相収州相防以通其赢乏犹惧其未也则又使世禄地主之有力者与其广潴钜野之可以利民者曰主以利得民曰薮以富得民以是弥缝上下之所不及其民遇凶礼或不见聚于上必见収防于闾里不见収防于闾里必见得于地主广潴钜野之间其生路为甚多而天灾地沴欲死之而不能也民生其时岂不幸欤后世有司救荒之法既疎濶不讲又无古邻保之义以鸠民民有饥馑疾疫日夜祈死而已余亲见乙巳之灾流莩满野民之不忍为盗贼而自经死与糜其子而食者日几何人余思欲上下强聒而不能而又无力可以及人也徒恻然伤之而已今之世无周礼所谓主者然贵家大族之有力而望于乡者则亦有主之谊而潴野闲田则徃徃有之然非有力不能兴是以主与薮相聨而成功今观史君所为而益信古之所谓利与富得民者其不为迂濶也然古之所谓主者皆与有长人之责而世其禄食其责既无所诿而禄又有可借故其行之则易君既居闲无所责于世而纎豪皆割已之有乃殚力经营若家人之饥然者以是知君之为尤难也嗟乎使有力者皆如君其所以兴起礼俗而有禆于国家休息生养之效岂小也哉余既自以其无力而有感于史君乃乐为之记史君名际嘉靖壬辰进士磊落多才略尝为吏部主事不究其用而去故其施诸家者若此云
　　大观草堂记
　　尚书西磐张公既归老于家以书来属余记其大观草堂者曰愿子为我言大观之义我虽老矣而不敢不勉也盖余尝获闻公之为人进无惊于宠辱而退无诎于陨获躬盛徳之容而谦乎其若不足甘委顺之节而坦乎其若有余其几乎古之与天游者欤窃意所谓大观者公既已独得之于心而人不能知而余也执器而不通于方曲学而不见乎天地之全是儒之陋者也而恶足以知公之大观矧公之所谓大观盖得乎心而寄之草堂者也公之得乎心者既深乎其不可窥而想像乎公之草堂之景则其戴形肖貌露情献态森然而萃以纵乎公之所观者吾又未能即而登焉以观公之所观也而恶足以知公之大观而又恶能为公记之虽然余未能登公之草堂以观公之所观而尝登吾之草堂以观吾之所观矣方吾之心闲而无事以逍遥乎草堂而观于鱼鸟之飞鸣而潜泳烟云之出没而隠映融然若有凝于精爽然若有释于神是以物无逆于目目无逆于心而心无逆于物一旦情随事以迁勃焉而有鬪于是而心逐逐焉而目焉凡向之飞泳而出没若有凝于精而释于神者举皆不知所在矣徐徐焉鬪解而机息乃始还而观之则草堂向之草堂而烟云鱼鸟向之烟云鱼鸟也于是为之怃然而一笑嗟乎嗜欲有蔽乎其中则凡物举皆得而匿乎其外物举皆得而匿乎其外则虽与之游乎瀛海之表而骋乎坱漭凭虚之域亦窅然若无覩也而况于草堂乎夫大观者通宇宙而为观也故谓吾草堂之景非公草堂之景不可谓吾所观于吾之草堂非公所观于公之草堂者不可则愿以我所观于吾之草堂者而记公之所观于公之草堂者以为公之能得其大观盖不蔽于欲而物不能匿也
　　西峪草堂记
　　灵寳陜洛之冲也环而山者以数十而西原独当其僻处西原蔽秦山之南委蛇数百里散而薮者以数十而西峪又独当其最深处峪口偪仄始疑路穷忽然中开更出异境茂树浅草森隂蔽亏水泉防防若惊蛇出没草间其人鹿视而穴居可二十余家于是许君廷议游而乐之乃即峪口作草堂于其上仰而眺秦山俯而顾西峪烟云竹树隠见千态不下席而尽取之其胜又于是为最己亥嵗予见许君于京师君为人鬯逹魁岸尤以兵自雄余固意其必且为国家建万里勲也一日与余论草堂之胜且曰吾将去而休乎此矣余笑而诘之曰君不闻马文渊昆弟之相笑者乎夫嵬才杰士其所寄意必于奔漰汹涌之川巑岏崔巍之峰泱漭千里之野极世间险恠瓌伟超旷之观然后足以餍其耳目而发其跌宕濩落不羁之气若夫耽水竹之清幽防树石之蘙荟此则穷愁枯槁之人漠然无所振于世而有以自足其乐于此夫固各自为尚而不能两得也今君试料才气与文渊少游竟何似国家且北収河南南系交酋之颈假令据鞍跃马今之人孰能先君者乃欲乘欵段优游闾里自比少游其宁可得耶三门之间洪河巨石怒而觝撃砰砰磕磕若战皷然百里之外有声而殽函又秦汉以来百战故处过而览者莫不踌蹰慨然想见乎挥戈溅血虓虎喑呜之雄此皆险恠瓌伟世所骇诧且近在君衣带间君何不寄意于此乃欲自托于寂寞背嵬才杰士之好而就穷愁枯槁之所乐此又何説耶噫嘻吾知之矣君居河上岂尝受河上公语耶故曰养辩于其讷藏勇于其怯然则君之欲为彼而姑为此也其有意乎倐而蠖屈倐而虎跃则余不能窥也已
　　任光禄竹溪记
　　余尝游于京师侯家富人之园见其所蓄自絶徼海外竒花石无所不致而所不能致者惟竹吾江南人斩竹而薪之其为园亦必购求海外竒花石或千钱买一石百钱买一花不自惜然有竹据其间或芟而去焉曰毋以是占我花石地而京师人苟可致一竹辄不惜数千钱然才遇霜雪又槁以死以其难致而又多槁死则人益贵之而江南人甚或笑之曰京师人乃寳吾之所薪呜呼竒花石诚为京师与江南人所贵然穷其所生之地则絶徼海外之人视之吾意其亦无以甚异于竹之在江以南而絶徼海外或素不产竹之地然使其人一旦见竹吾意其必又有甚于京师人之寳之者是将不胜笑也语云人去乡则益贱物去乡则益贵以此言之世之好丑亦何常之有乎余舅光禄任君治园于荆溪之上徧植以竹不植他木竹间作一小楼暇则与客吟啸其中而间谓余曰吾不能与有力者争池亭花石之胜独此取诸土之所有可以不劳力而蓊然满园亦足适也因自谓竹溪主人甥其为我记之余以谓君岂真不能与有力者争而漫然取诸其土之所有者无乃独有所深好于竹而不欲以告人欤昔人论竹以为絶无声色臭味可好故其巧恠不如石其妖艳绰约不如花孑孑然有似乎偃蹇孤特之士不可以谐于俗是以自古以来知好竹者絶少且彼京师人亦岂能知而贵之不过欲以此鬪富与竒花石等耳故京师人之贵竹与江南人之不贵竹其为不知竹一也君生长于纷华而能不溺乎其中裘马僮奴歌舞凡诸富人所酣嗜一切斥去尤挺挺不妄与人交凛然有偃蹇孤特之气此其于竹必有自得焉而举凡万物可喜可玩固有不能间也欤然则虽使竹非其土之所有君犹将极其力以致之而后快乎其心君之力虽使能尽致竒花石而其好固有不存也嗟乎竹固可以不出江南而取贵也哉吾重有所感矣
　　永嘉袁君芳洲记
　　介乎永嘉左右者若天台雁宕之恠巧瓌丽甲天下其间嘉卉美木蓊然杂植虽博物者亦半不识其名品故自古好逰之士辄以永嘉山水物产为第一宗乔以为是非吾好之所存也吾独好橘于是种橘数十本于洲上游而乐焉因以为号曰橘洲主人又曰芳洲主人视其意盖极世间名山水自以莫如吾洲一切嘉卉美木自以莫如吾橘也而间请记于余余始亦讶其迂且僻而笑之既而叹曰宗乔可谓自足其乐而不羡乎外者矣夫趣有所适则不必其地之所胜意有所钟则不必其土之所珍尝试观于草木之生虽其竒花异卉至不易生之物或絶逺生在海外苟以人力移之而树艺拥灌之如其法则东西南北惟所徙焉既久而炎冷燥湿之性亦随变矣而橘也确然独异乎是盖昔骚人为之颂曰受命不徙生此南国是草木中之専一耿介者也夫骚人彚萃天下之香草美木以况其幽馨窈窕之思然皆未有特为之颂者其于橘也特为之颂岂偶然感触而假物以发兴也哉取其臭味之深有合焉耳宗乔少业儒而以医自进其志行耿介又雅慕王乔羡门子之道翩然有廹隘斯世轻举逺游之思窥其貌葢未尝以肉食之故而变其山泽之臞也其自寄于橘也殆亦有骚人之意乎余愧无橘之徳亦颇以迂戅不通于俗余家故隣太湖太湖橘薮也余将买山种橘于洞庭之上而老焉清秋霜落搔首而歌楚颂欲以招宗乔宗乔其许我乎否也
　　吴氏墓记
　　昔范蠡所自称述得计然之防七其五用以覇越其余用以起家而白圭之徒至自比于吕尚孙吴其言颇近夸诞然迹其料穣恶节赢缩权取予亦有道焉盖足多也自子贡取讥于孔子而儒生遂不敢言治产不知人固不能祼形而枵腹则亦不能无所营而取给且夫公卿大夫修仁义躬教化以导氓俗庶人勤膂力尽山泽之利阜货贿以给公上各有常业不能相废而儒生欲槩以一説则过矣吾乡吴翁众所指为朴忠长者然翁自少工治产累数十年遂以赀雄邑中观翁所为大率能取人所弃与人所取能知予之为取能择人而任时徃徃与古人暗合所谓修其常业儒者莫能訾者也翁始家邑之南隅既老则治别业于徐湖之上穿池养鱼优游其间又于其旁度地为葬所杂植材木蓊然茔竁羡道室庐门垣既周以固朝夕徃游而乐之以待其终而葬焉呜呼死者人之所必不免也而世俗多讳言死至以石火易尽之身而枉苦其心神豫忧逆数动辄为门戸千百年计虑皆若可以目睹而足履曽不量其身之不待及形气衰枯死征已见而尚持筹操钥勾较米盐斤斤如不及不自虞其死至于病且死也徘徊顾慕周览其家之所有恋恋不能舍一物而去此又世之殖产者恒态吴翁乃于生时预为葬地其营圹也如营其室家其植木于墓也如植于园圃徃来松楸墟垅之间不为之凄怆悲懐而顾以为适颇似能视死为归而知生之不可贪死之不足患庶几委命而顺化者其与没溺牵缠于厚利不能自反者固有间欤墓可数亩材木可数百株土石之工皆朴而不华祀田若干亩带墓左右以翁之力能自侈其坟墓而所为仅若此此又可为世之破产厚葬虚地上以实地下者之一劝乎翁葬后几年而其孙嵩与岳求余记其墓余不能辞也为之书若其世系履歴子姓之详则铭志具存而支陇向背起伏风气散聚此堪舆家事儒生所不窥故皆不书
　　休宁陈氏墓庐记
　　墓祭非古也其起于人之情乎礼起于情之不能已故虽好古执礼之士亦未有能非之者也休宁陈氏墓在某地于墓左个有庐若干楹嵗时上塜则血牲而祭于庐环庐有祭田若干亩作庐者陈君万秀葬而奉以祭焉者万秀之父筠轩翁也万秀故客武进与余父游至是走其子宪以状诣余请记且寓以书曰呜呼万秀先人在布衣中非有竒节伟行可以不朽然子孙防防之志窃愿徼惠于君子録其一二事可纪者而镵于庐之壁庶几使我后之人其无忘乎按状筠轩翁名帅英字希武父名原以行谊着乡曲陈氏之先自唐末始家歙之休宁其里曰滕谿若干世又自滕谿徙宣仁翁今所居也陈故有显人在宋有为翰林学士者胜国时儒人定宇先生栎实生其族载在谱牒翁为人俶傥好义歙人多贾而翁故亦以贾业翁在俦辈中防然长者魁杰之气正徳癸酉间峝源姚贼羣起流刼徽郡以旁近贼故檄民为兵守险扼锋翁与在行间师克防翁以多有司给银牌一为赏辛巳嵗今上即位迎母后于藩道江徽当遣役人供张往江上徽郡守推择部民为众信者使督以往遂以属翁时暑甚翁老且惫触热旦暮驰至大洪岭病死郡守愍然遣人舁其棺还之家休宁令给银为埋具以旌之翁以甿庶凡两从王之役然桃源之役纵横锋镝间去死隣耳翁竟生归且受赏江上之役其事不过奔走输将之间絶非险阨然竟以死固可谓之数也翁卒以某月某日年几十有几葬以卒之某年月日徽之俗羯喜鬭小睚眦则丛然挺而相击然用之于义亦往往慷慨前死不避其气然也翁岂其人乎春秋之义以王事出疆而死则为之加等此固为有列于朝者言也其亦可以通之庶人矣乎余既哀陈翁死役之义而矜万秀之志故为之记翁子三人万玉万瑾万秀其季而孙宪来求余文者也
　　吴氏石亭埠新阡记
　　石亭埠在郭南五里盖阳羡一小山耳而发其竒者自頥山吴公始阳羡诸山多峭防而是山独蹲伏蜿蜒以其伏也而峭防者乃若环而揖焉诸山皆竞秀而是山独若不见其秀者然登是山则诸山之秀可尽揽而有之如人之谦而尊又如人之深藏不自炫露而萃众文以文其身也公游焉以为竒于是出之灌莽豺狐之窟而筑之室以居因其泉甃而曲之以为池闲则与客即而觞焉自是石亭之胜闻于邑中而地理家亦以是为吉也即山居之旁而壌树之以为生墓及公之卒也则遂葬乎其中而賔从戚友尝从公逰者于是又以送公之葬而至焉以公之所尝游而眷然于公之不可作也则为之凄怆而悲懐顺之言曰夫公逹人也岂有所介介于生死徃来之间哉昔者公之来游也当其朝烟方散而夕霏又凝春华始歇而夏木载隂宇宙之景既日新而不穷投壶赋诗惟意所适鸣琴角奕分曹更进人事之乐亦逓代而不厌于斯之时孰不以为此乐未极而公则已谯谯然亟为身后之圗培垅树槚若恐后之以公之逹盖不待奏雍门之曲而知乐之必有尽其从公游者又不待闻山阳之笛而知聚之必有散矣夫葬者藏也藏者息也此其无知而不可以生致者也虽然高台未倾曲池如故果木花卉手植犹存其有知而可以生致者又安知其不且徃来嬉戏乎其间春猿之与唫而秋鹤之与飞矣乎以公之生而游也有不忘乎其死之圗孰知公之死而息也有不遗乎其生之乐者耶此可与通乎幽明生死之故者道也故余为此言以慰公而且以慰夫尝从公游而凄怆悲哀于公者公讳仕字克学为人刚重有廉隅博学而文少发解南畿举进士歴官提学副使其为副使也坐不能俯仰故早乞身焉而足其乐于谿山泉石之间公晚而有二子骍骅其所交多当世豪杰在同乡中与养斋徐公相交尤深以余之无似公亦忘年而与交焉余寓阳羡时公数邀余饮于兹山之上而公之营墓尝埋鸡卵谷芽五色线以验其气则余及见之葢公尝属余记其所谓山居者而未果也及葬公之弟沧溪翁俦以新阡记为请呜呼不及记其山居而记其阡焉其亦可以复于公矣
　　叙广右战功
　　紫江沈公自袭指挥使时未弱冠已能驰马手搏贼贼惮之未几调征永安尝以数百人捣陈村寨贼墙立山上公一人拍马而登贼却下山诱公入淖中马防以吻拄淖中而腾其足及于陆三酋前趋淖刼公一酋镖而左一酋刀而右夹马一酋彀弩十歩外公捩颈以过镖而挑右足以譲刀镖离颈寸而过刃着于镫鞺然防铁公射镖者中缺项殪左挂弓而右掣刀斫刀酋于镫间防其颊车折齿殪弩者恟失弩偻而手行上山公又射之中膂既连毙三酋后骑至找其首公以二酋譲后骑而囊防颊者自为功余贼麋而入箐追兵战于箐中斩首若干级毒弩中公膊整军而还验功或以防颊者非全首难之监军吴布政怒曰贼岂伸颈而待斩乎命纪之以功迁都指挥佥事义宁贼寇临桂掠而还巢公追之巢有两隘贼伏兵丁岭隘以伺使熟猺以某隘闭告而导公入丁岭公防之斩所闭隘而入果无兵守于路擒贩者数人以丁岭之贼告遂牵以导巢而熟猺亦以公斩闭隘告丁岭之贼贼还趋巢大破之贼奔公独逐一酋酋骑而走崖窘释骑跳而下涧公骑跳而下涧涧深没颠马浮而岸毛尽湿束湿马于树縁涧而求酋酋泅而逃瞩水中影射之血缕水上入水斩之后骑相属至厓望见公提人头立水中厓峻不可跳乃寻路从公则贼遁已逺公乘湿马与诸骑追之犹斩数十级而还茘浦贼八千余渡江而东寇谍者告公仓卒率五百人待于江岸驻白面寨去蛟龙滑石两滩各数里谍者又告贼饱而归将及江公以为滑石滩狭牵线而济虽众可薄也蛟龙滩濶成列而济众难圗矣吾欲夺其濶而致之狭令制旗军中无尺布伐岸竹掲竿而编篾以为縿刻顷成数百旗揷之蛟龙滩令羸卒数十人守之燃柴烟以疑贼贼至果避蛟龙趋滑石公分兵两岸而潜以小舰载劲卒数十伏葭苇中贼营于中洲以防济济且半公以舰乘泷急冲之两岸军噪而前有酋骑而水立挺镖当舰公舍舰跳水斩镖酋人骑皆踣洲上贼辟易贼济者西奔巢未济者却东走上山而复潜趋蛟龙滩以济洲贼孤舰军攻洲两岸军始至下水夹攻之洲贼后行挤堕渊溺死无筭其前行尽俘之得生口首级若干収贼所掠牛畜之在两岸者是役也以五百人破八千余贼公用竒徃徃如是复以功迁都司同知嘉靖六年岑猛叛聚兵数万人督府奏诛之一日督府召公计曰归顺岑璋猛妇翁也助猛奈何公素能得土官隂事曰璋女失宠而璋心恨猛徒貌合耳公复宻语督府云云如此可使璋擒猛督府复曰猛乘上流之势拥兵建瓴而下则邕梧诸郡危矣奈何曰此不足忧土官大率饱富贵恋巢穴所以叛者惧诛耳非有他志也猛离田州而子女玉帛皆在彼或乘虚袭之猛安得不虑乎督府又虑猛且走交趾曰猛走交趾则闭不能归矣猛安得不虑乎猛果如公所料而岑璋雅敬公公潜使人于璋于是督府进兵分五哨入猛劲兵尽在工尧诸将死让无敢当者公自请将中哨当工尧去工尧五里而军进攻隘隘坚复退营五里而粮且尽湖兵五千人请于公愿得一饱而死敌公时仅有自赍家粮五十石与湖兵人给之升而官军缩腹张目以观湖兵分米不敢言公无以为计时左哨将与公隔江而军公潜济江就左哨将乞粮而请并兵攻工尧左哨将以分地拒公公笑而还曰兵粮吾自有之姑试公耳左哨将惭公还军乃夜分军三百人縁山而右走间道三百人縁江而左上山并绕出工尧背揷旗为号煑余粮为稀糜食而遣之黎明合战贼殊死鬪我军却麾而进又却公亲斩却者一人而提其头以令军复麾而进先所遣间道卒皆已至登山揷旗初岑璋既与公为约而遣兵二千人阳为助猛守工尧遗精卒千人以防女为名居猛左右璋兵在阵后望见山上旗大嚣曰天兵得工尧矣溃而却猛军见后阵却亦嚻而却我军乘之斩猛子邦彦于阵中蹂尸数里遂入隘得其积粟军始饱乘胜攻田州猛闻工尧破窘急欲走交趾而璋卒五百人防猛妻以归五百人独守猛指猛所欲走绐之曰此路皆天兵也不如且走归顺为后圗猛不得已从之璋待于境相见因相抱哭璋以子女歌舞饮食恣猛圈留之而潜遣其子报公于田州公入田州五日而诸哨始至璋所使报猛所在者事颇泄左哨将移军压归顺境索猛欲破败公事自为功璋以二十牛百瓮酒犒军而谓左哨将曰猛诚有之公无急也于是醉猛而斩其首函送督府斩他囚首贯猛尸而以与左哨将左哨将喜于得猛而抽军献猛首督府则猛首已枭一日矣猛死田州平安置猛子邦相于福建而议设流官公曰思恩设流官反侧至今未息田州复然两贼且合从起矣督府不听且调公守田州公请以他将假守三月而待希仪治装他将守之一月而田州酋卢苏果与思恩酋王受连兵刼城他将狼狈归田州复为贼巢公又言于督府曰两酋能用其众以复故主为名今若返岑邦相于福建而置之南宁此竒货也可使两酋坐受防矣督府复不听而征兵数十万征之既而失利督府以罪罢新督府余姚王公至其所以抚定两酋公多与其谋因荐公右江叅将右江故治栁州栁在万山中城外皆贼巢军民至无地可田而室庐妻子数被焚刼知府刘琏殪于贼知府邓鋐间出城弩中其膊自是诸军民官必甲而后敢出城城兵又疲不足仗公为叅将始议剿五都五都去城五六里而巢最险贼又最獗所虏获人畜最富巢中不闻官兵者百余年公乃以五百兵付百戸蒋绍宗使捣其巢贼蜂出裹我兵杀数十人而隘其入路使不得返我兵即贼巢为营固守而因贼粮以为食然气夺不能战贼亦欲坐踣之于是百户潜遣人茇而告急于公公即上马复聚兵得五百人入巢为援既至声铳者三因奋击贼百戸兵闻铳声亦出奋撃贼贼分兵为二腹背战我兵鼓噪斩级贼不支然尚横鲠两阵中守隘不肯散公使人茇而以胜告百戸百戸亦使人茇而以胜告公公因谓百户曰汝且据巢毋出待贼服乃已不服更夹攻之可尽擒也贼素怯栁州兵最易与至是诇曰汝谁也敢入吾巢公使人绐曰是新叅将老沈所率藤峡军耳两江贼熟老沈名而惮藤峡军因咋舌曰吾固知栁州兵不及此相持数日贼不退然心惧因熟猺为解熟猺者界汉人生猺獞间阳附官军而隂附贼或官军势盛附官军贼势盛附贼以为常于是熟猺间说于公曰请为两家解鬪公度贼尚劲乃且听其説而谓熟猺曰返我生口牛马我兵乃去贼以所虏生口二十牛马百四十为献贼収众奔山顶而空隘以通百户兵公兵与百户兵牵连行至城城中人讙始知栁州兵之能战贼也公以为欲大破贼非狼兵不可右江狼兵惟那地最劲乃请于军门以那地兵二千戍栁州栁之有戍狼兵自公始先是贼势张甚而熟猺及城中黠吏民多为贼诇者贼耳目徧官府左右官府闺闼动色情性贼在谿峝千百里外辄知凡议大征或雕口语沓沓未及聚兵而手足尽露以是贼得隂为备或伏岩薮伺官兵殪之或先徙妻子畜聚于邻巢而自空巢以待官兵官兵至徒手无所得甚者我所任为乡导徃徃为贼误我入死地崩坠厓谷不战而糜烂者过半而贼以耳目故益知官军虚实与民积聚少多乘虚掠多所入无一当而所噬无不饱我兵筑堡増戍则益纷然如刻穴守鼠而贼活脱不可踪迹公以为圗胜筭莫如得贼情得贼情则莫如谍而使官府人为谍则贼生疑于是隂求得素与猺人商贩者数十人假以买物召至府宻谓之曰吾素知若辈通猺吾不罪若更与若银为贩本若试为我诇贼众感诺乃人给银五两使益买物散入诸峝中诸猺虽凶暴乐杀人然贩者至则寨寨传送防卫饮食恐损一贩者则诸贩不至是以虽絶栈深箐贩者无所不歴每有动静贩者辄先知奔走报公公厚赏贩者而秘其事虽肘腋亲近絶不得闻至期鸣铳者三则诸兵皆聚第谓之曰今日出某门而遣心腹人为旗头引诸军诸军贸贸行问旗头旗头不知曰然则汝何引我曰公强我徃我漫徃耳军行千万人其所徃独公与旗头两人知之而已顷之劄营设伏贼果至遇伏奔追殪之已而贼寇他所则公军又已先在或絶逺村聚贼度官军所必不至而潜寇则公军又已先在贼始惊以为神而我军亦不知公自何得之也公始至栁令诸猺得出入儥买游戏城中无禁诸猺时入府见公公儿女抚之久之稍稍择其巧便晓事者结以厚赏使诇贼后贼发其火伍中辄报公公又厚赏之而间谓诸猺曰若见我若妻子何不来见夫人诸猺叩首不敢公曰试令其来已而猺妇五六人来夫人好言慰劳赏之针线包帕诸物以银簪簮其头又命诸妾婢灌之以酒人数大碗察群妇中其夫尝以贼事报者则又隂摘之他所劳苦之曰若夫为吾大人尽力良苦私赏之包帕银簮诸物倍于人前所赏者而益以珍果美物塞其袖中又隂戒之勿令人知也诸猺妇既多得赏又酒醉踉跄舞手出府门猺夫望见之欢喜争前掖而归巢自是诸猺妇来者至数百人夫人倾筐箧针头线尾皆尽犹不能给而猺妇相戒以勿令人知者猺妇又泄之以所独得珍果美物夸诸猺妇以为夫人爱已诸猺妇皆怏怏心羡嗾其夫使报贼冀已入府得珍果美物而公间使人徃诸巢中隂以夫人之命赐物诸猺妇自是贼中消息或诸猺不肯言则猺妇嗾之使言或诸猺竟不肯言者则诸猺妇自以使人至巢赐物时附耳语云云若勿向我老公语也公用兵风雨来去既得贼时率轻骑剿其尤剧者一二人兵至巢以菅为绳绕记剧贼家示诸军所捕绳之内老弱妇女牛畜无一免者绳之外老弱妇女牛畜无一及者遂出巢数里遇平地度贼援所不至则停军审究其为剧贼家妇女牛畜者収之其虽获于剧贼家而系邻家与邻巢者还之诸猺得完室家与见还者皆喜以为徃时官军入巢见人辄杀或贼遁则搜斩不为贼者以充级故贼詈我辈我虽为贼时得脱或保孥赀汝辈虽不为贼时见杀或孥赀为虏自今我辈乃有顔面詈贼矣公入巢有助贼战者既还军遣熟猺檄之曰若奈何助贼战吾若无赦顷之捣其巢尽殱之自是凡所雕歴数百巢竟无一人敢助贼战者雕所过他巢或弓弩而门瞷既还军则檄曰若奈何弓弩而门瞷今罚若五牛不者且自是所歴百数巢竟无一人敢弓弩而门瞷者所获剧贼多不杀剜两目则两耳赏银数两而还之巢自是他贼有所虏掠多不遣兵而用剜目者骑而一人牵以诣贼使征所虏掠贼见之惊曰某巢某也震慑不敢隠尽还所虏掠而剜目者索不已贼至出自所有与之公以给被虏者而以其余给剜目者剜目者每一入巢则利益多而为贼者所获每不补所偿则益无利在栁州所剜目七人其六人皆为官用其还巢而复为贼者覃万星一人而已公竟以计擒杀之公始议发兵故制欲发兵必请督府督府檄下乃发公以为吾治文书吾掾史知之文书上府府檄下我府掾史知之多人知则泄又栁去督府千里待报逾时坐失机防而书檄徃来水陆诸巢络绎能保不为贼得于是凡率兵入巢未尝先请既胜则上首虏督府而以邂逅追贼至巢为解于是督府不能以文法诘而兵谋得无泄公尝欲一巢而恐其泄也乃佯病所部入问病公曰吾病思鸟兽肉若辈能从我猎乎因起出猎去贼二里而止营军中始知其非猎也公耳目多贼不能薮率走之他巢他巢人又吓之曰公且汝则又走之他巢他巢吓之则又走跰血瘇以死或馁槁崖谷公又每以甚雨凄冻风之夜察贼所止宿处四散遣人赍火铳以筒贮火衣毯衣毳帽与草同色潜至贼所夜声铳者二贼尽惊老沈至矣挈妻子裸而蒲伏上山顶儿啼女咷徃徃寒冻死或触崖石死不者且为虎咬诸妻子更相嗟怨汝为贼之利至此黎明下山诇之则寂无人隂使其党至城诇之时公所遣衣毯者四散诸巢同夜举铳明日诸巢所使为诇者亦同防于城旁西巢人谓东巢人曰老沈昨夜来吾巢东巢人谓西巢人曰老沈昨夜来吾巢则固已更相怪骇已而诇之城中人则老沈固安坐城中不出也益怪骇曰昨声铳者谁耶鬼耶诸猺又自相吓曰虎咬人者老沈所使也自此贼益胆落或易面为好猺獞而栁城四旁一童子牵牛行深山数百里无敢诃者其军民徃徃寄牛于猺家以耕或索鸡酒于猺猺不敢不与公在栁先后十三年名贼宿猾几尽而韦扶諌者马平四都猺贼弩中知府膊者也凶猾甚先是尝七捕之不能得至公亦七捕之不能得防有报扶諌逃隣巢三层巢者公潜率兵之至巢则扶諌又已与三层贼徃刼他所而三层贼妻子独在公尽俘以归计七十余人平时公所俘贼妻子尽以与狼兵为赏至是独不与而闭之空室中善饮食之公又隂使狼兵数百人怒而挺刀狰狞入室恐诸妇女作欲抢状公佯执鞭痛鞭狼兵使退如是者三欲以深徳诸妇女而潜使诸猺闻之以系其心公又使熟猺谓诸猺之亡妻者曰吾不害汝但得韦扶諌则还汝妻子矣诸猺四五人来投公公令入空室视其妻夫妻相持哭其小子牵其父哭妻曰非沈公吾为狼兵杀且抢久矣已而怨相詈曰咄扶諌非汝爹非汝娘何不缚以赎我诸猺心割而别复见公公曰欲得扶諌耳诸猺曰扶諌已逃他巢圗之实难虽然愿公切勿以吾妻子与狼兵也吾且为公缓圗之公曰诺因杀牛犒诸猺而去之诸猺踪迹扶諌所在遂徃以言恼扶諌曰还我妻子扶諌不应诸猺因曰我辈失妻子计穷惟有更随汝作贼耳扶諌喜诸猺乃诡相与计曰今官府虏吾妻子而穿山驿与守堡百戸与廵司俱在山中今徃刼之三印可必得也官府惧失三印得重罪以易吾妻子可必得也扶諌曰善扶諌既离巢则党益孤诸猺因醉扶諌与其党而缚之置岩洞中而使熟猺报公曰得扶諌矣恐见卖可遣吾妻子于三十里外相易公以为吾不遣诸猺且谓吾怯于是锁诸猺妻刃挟之以行至三十里使熟猺谕诸猺曰诸猺且刼妻子者先杀妻子然后战诸猺请于公曰吾献扶諌惧讐公可遣三十人至岩洞自取之公虑诸猺有变乃选健卒十五人赏而遣之曰得扶諌吾且赏汝若诸猺杀汝者吾且重赏汝家又以十五人付之熟猺而质熟猺妻子曰十五人者损一人汝妻子虀粉矣至岩洞中果得扶諌而出诸猺闭之五里外惧扶諌徃而妻子不至复要公曰必相易于此公又曰吾不徃诸猺且谓吾怯于是先遣诸猺中妻女四五人徃言刃挟诸妇女状诸猺吐舌惧杀妻子帖息不敢动遂易扶諌以归剜扶諌目截耳剔心手足斩之而四悬诸城门诸猺出入城者见之无不股栗诸猺既熟公威信公尝调一巢徃征他巢虽惧讐然不敢不徃牛畜尽俘以归独首虏生口视狼兵为少耳公亦尽以所俘牛畜赏诸猺其后复调而与之期防天大雨诸猺惧失期乘雨泅溪水没者六人公劳苦之命没者人三牛付其家其余皆遣还之自广西为将如韩观山云惟能使猺人不作贼至公能使猺攻猺则广西所未有也十六年而有思恩岑金之变初思恩府土官岑濬叛被诛而立流官以其酋二人徐五韦贵为土廵检分掌其兵各万余人而聴于流官然夷民犷悍不乐汉法数十年间凡数叛则数举兵诛之而亦不能定也当破岑濬时调兵镇安镇安掠思恩生口以归己而其中一人长大而姣因托言岑濬子而名之曰金夷民益思乱镇安乃潜召其酋长出金而与之盟曰汝小主也诸酋感泣拥金以归镇安因要之曰金立与我某地几百里遂盟金而遣之诸酋聚兵五千人以奉金将攻城郭复故地诸夷多欲为响应者势汹汹而先时濬既诛其酋杨留者无所归乃率其党千余人诣賔州应募为打手賔州兵素弱故倚打手至是留欲徃投金以逞时公与兵备皆在賔州留入言于公曰留小主人在请徃公方虑岑金之危思恩未暇虑留之在肘腋也闻留言独心骇以为金去賔州数百里而留应之表里相扇賔州危矣賔州危则咽喉哽咽喉哽则广右尽骚而何有于思恩此事大不可急图宜以计欵之乃婉色好语谓留曰汝第徃我曩征田州调兵镇安时已闻有岑金在是岑濬第九子也留闻是言固己刺心公因叩留曰闻镇安絷金甚坚何因出乎留诡曰百计逃耳公低声作自语状曰岑氏其复乎欲以深动留而呼留至宻所曰为我一言语金若欲官必毋杀人刼城若欲杀人刼城任汝自为之金能听我言可以状诉我及诸上司留唯唯公遂与留银十两而以花纻方折之纳留懐中为我寄金得官后为衣衣之可常念我也公复绐留曰金欲官非赂我万金不可留曰金诚当尽力然金方倥偬安能办此公笑曰吾岂遽责金耶且欲得一帖为信耳自是益信公无他肠矣留出公又呼还谓之曰我几忘之韦贵徐五素仇汝亦仇金可善备之无堕彼计也留诣金具如公言金大喜真谓倚公可得官矣因率其兵五千人诣賔见公至城门门者惧而报公请无内金公怒骂曰金非贼奈何不内觇者以告金金心益安率其众散入城而与留及其亲信二十人皆甲见公公曰金来乎留曰来矣金叩头潜以万金帖子奉公公复笑曰若穷鬼安得此乎金曰頼公力得官不穷矣頼公力诚不敢忘报公子孙公戏曰汝土官多不知恩汝得官且忘我矣况子孙乎金唯唯不敢公乃令其侄出见金曰金汝兄弟也金得官他日每一出征乞金四功与汝公复为金计曰汝赂我兵备公独无赂乎金对不敢公曰第写帖子吾为汝致公以两帖子示兵备笑而火之于是遣金诣兵备始金叛而留且徃兵备甚惧公潜与兵备计此事大祸叵测公夷情未熟一语蹉跌败矣不若一以听我兵备唯唯及见金但言吾视金有福相以微动之且曰此事一听沈公明日公诣金营犒之五牛酒五十尊又明日兵备犒之如公公复召留与金谓曰倘兵马杀金是吾杀金倘暗箭刺客杀金是贵五杀金非关我事今一以付留可无赚金也留乃日夜甲而拥金为备公复遣其侄至金营与金同饮食卧起金自是心死于公矣公欲缚金而惮其众时廵按在南寜将诱金至南宁乃防之乃请兵备先徃宻语廵按以故公谓金曰吾挈汝诉廵公吾代汝词公为金作诉稿涂抹四五次以示忠于金复谓金曰吾与汝徃宁南倘贵五伏人于路暗箭射汝不若易汝土官装衣青衣杂掾史中而先我马令五千人后行金如公言路中饮食公与金同席语金曰贵五以重赂赂吾庖使毒汝则奈何自今以后吾所食汝亦食吾所勿食汝亦勿食可也金如公言而益以公为爱已行七十里至思龙驿公晨起耳语金曰今徃南宁南宁人皆言汝叛声甚恶以五千人往则人益疑汝不若散遣三千人而选心腹健卒二千人以往是汝不撤卫而坐息人言也金以为然选二千人徃复行一日去南宁百里公谓金曰汝至南宁乆而诸从人衣粮惧不给不若以千人营于此而以千人从为便金亦以为然从金至南宁者才千人金入见廵按廵按好语慰之曰吾为汝奏明日廵按遣人至金营犒其众而留金以待奏居五六日公度金众衣粮且尽复谓金曰思恩去南宁近耳何不遣其半取衣粮而坐待粮尽众且散矣金复遣其半众行金所遣千人营百里外者久之亦以衣粮乏稍稍散去而独五百人尚散处城中公欲防金而又以为五百人者廹死而狼鬪则杀伤几何更欲为计而金所遣取衣粮者适至则从金者又千人矣公知金未可动间请于廵按公且徃南宁而以金从可于路图金也至思笼驿忽报韦徐将万人在阳以迎廵按而隂袭金金惊而跳公与兵备廵按闻之曰祸矣公谓廵按且阳为不知而听希仪徐圗之公出呼韦徐骂曰汝安得擅兵至此金得官与不得官唯朝廷所命汝安得私讐之是时金尚驻近地觇视而韦徐部中亦有为金耳目者金闻公言复还公行三十里金道伏公公曰岑金耶汝尚不知死贵五兵至矣可疾入賔州匿吾叅将府则贵五无如汝何矣金驰马入賔州公复于廵按曰金入賔州矣廵按兵备至是始有面色自金徃南宁返賔州饮食起居无不随公居数日韦徐复私公曰请甘心于金公又怒骂韦徐亦莫测公计所出也公宻请于廵按散遣贵五众而后图金然是时金众尚千余人与杨留所统杀手千人皆在賔州内外公与兵备计公可遣杨留杀手百人防廵按徃栁州公间谓金曰杨留杀手百人防廵按徃栁州矣汝盍将百人防送四五十里以自结乎至五十里金欲返公又拉之行百余里金又欲返公曰汝独返势弱倘贵五伏人待汝奈何今去栁且近汝何不与留偕至栁而偕还金遂以百人至栁其酋长十余人皆金死党骁健防金于路跃马而坠公以机责其酋五六人曰何不防金而令至此痛抶之五六人皆病创卧然尚以公爱金故被抶不敢恚公金至栁入叅将府公命夫人见金曰金我儿子也金得官聴调徃来贵县吾纵不在汝必见之金益喜置酒劳金与其酋是时诸大酋其五六人既病抶卧独四五人从金而留所部打手百人与金兵百人皆营于城外栁城故有狼兵二千人足以虞变公将防金先以狼兵三百人防廵按三百人防兵备而以三百人入叅将府待事谋既定因酒中戏谓金曰痴儿子汝徃时惧诛又惧贵五逼意常不乐今无事矣何不痛饮金与诸酋皆尽饮至醉其夜遣狼兵防之黎明遣人召留于城外狼兵夹墀左右立留与其党三十人见公公大言曰非杨留忠不能成我事以银十两劳留取红纻挂留留愕然公曰汝为之而汝不知乎金国贼也非汝与吾同心诱金至此吾安得防之留大骇泣下曰留小主人也公曰汝为之而欲诳众乎公意又欲以疑留于其党也留惧不能言其党三十人皆股栗公复曰吾且为留奏功矣因见留于廵按廵按劳赏之如公见兵备兵备劳赏之如公劳城外二百人牛酒而令留率之还賔州遂令留赍牌散遣金众之在賔州者曰所诛止金一人留既惶恐见绐又虞同行者猜已卖金相讐见杀于路中日夜局蹐为备奔归顷之遂发病死金兵闻金防皆散去公乃以金与其酋之病抶者醉而防者解廵按府而扑杀之思恩复安当是时使公不先欵留则金必不至而且攻城杀人使公在南宁賔州防金则困兽之鬪何所不噬使公听韦徐甘心于金则两客相閧而主受其衅惟公缓之又缓以渐脱金于五千人之手若剥笋然待其为一夫而后防之人以是益多公之算而韦徐诸土酋亦益谓公不可测也公见督府于梧时盐船八十余阻峡贼不能前左江孙叅将千人送之不能督府以命公先时公泝峡峡中大酋侯公丁尝谒公公寄六羊令公丁牧养至是遣人取羊于公丁公丁奉羊至浔公命诸盐船牛酒犒公丁与其从人谓公丁防船上峡公丁身居公舟尾命其党乘小舟防船嘱曰吾以身质于沈公防不谨吾碎矣公因命班首一人与公丁从人防船至武宣未返时孙叅将与左江兵备闻公丁在公舟欲乘间捕之而宻言于公公曰此防不可人信我而我诈之不祥招而防之不武且获一人以疑诸夷将焉用之此防不可公居常有所征召虽其深谿絶峝未尝不来其来虽桀猾宿恶未尝辄杀其可谕者谕之其不悛者必遣还巢而后捕之故公以此语两人两人犹豫未决公乃摘公丁告之故曰可亟归矣公丁大感泣去而公所遣班首防盐船上峡者亦至不失升斗公以报督府督府笑曰孙叅将千人乃不如沈叅将一班首十八年七山之役夺两叅将于虎口功尤竒公胆勇机警善抚士其私财与所得俸禄赏赐半以给诸人为耳目者其出兵多赍私财以行有先登与斩首者就陈给赏不失顷刻故人争尽死力公尝笑曰人以赀财积贿赂而博官吾以赀财积首级而博官岂为非计哉其征陈村时染危疾所部皆自戕于神前以祷公刀穿手矛剚股钩刺脊系铁锁拽之痛毒诸体皆徧最后至者一人无所施乃箭贯喉为祷其得士心如此盖余宦游而得当世名将数人北则马永梁震西则何卿南则公震与卿余未之识而识公与永永魁瓌长貌而气特沈毅见人頫首下视寡言笑公短而精悍目炯炯烛人议论磊落激发皆所谓伟男子也公与余稍谈及广西事余是以得撰次之公战功尚多余不尽闻也公谓余言当世固多良将患在牵掣龊龊不能展噫嘻若公者犹为未尽其用哉







　　荆川集巻八
　　钦定四库全书
　　荆川集巻九
　　明　唐顺之　撰
　　説
　　晋斋説
　　圣人作易以隂阳别淑慝至于晋之象曰明出地上晋夫日出于积隂之下而升于至阳之位如人之破乎障塞而极乎髙明此非强徤有力者不能晋之所以次大壮也然而大壮之象以雷晋之象也以日夫雷蛰于深冬寂然无声至于春也划然而万物皆鼓日丽乎天而含于地见乎南而潜乎北故其韬敛而若无所事者乃所以厚畜其力而用其壮者也君子之于学也本之以深沉有所不为而发之以果决有所必为是以能伐其隂慝而长其阳德其于进也几矣华子师鲁以晋名其斋葢有志于进也华子好学而谦其所畜不以暴于人人亦不能窥也可谓近于深沉者未知其果决何如耳虽然未有畜而不能发者也余故兼大壮晋之义而为之説
　　师鲁以晋名其斋也先君子水西先生实命之而余为之説也亦水西实为之请后余文成而水西已不及见矣不知其有当于水西所以命师鲁之意否也水西绩学练故而用不究乎其才年不副乎其志式谷以似其在后之人乎顾余文何能为师鲁朂之而已
　　郑氏三子字説
　　昆山郑士鲁名其三子应龙应麟应鸾而问字于余天文左为苍龙礼家以天地温和之气在左故坐主于左又曰君子尚左龙渊潜而天腾隂则蛰而阳则升是纯于温和之气者也故位于左为之字龙曰左卿麟有趾而以不践草与虫之生者为仁其在人也伐一木杀一兽不以其时则亦为不仁观于此义而一体万物之心可以油然生矣为之字麟曰趾卿鸾鸟之声和故乐家象之以协于律吕君子载之在舆而听焉以消其非僻躁戾之心是和气之应也为之字鸾曰声卿夫君子之学以求仁也仁浑然者也左者仁之向也趾者仁之履也声者仁之感也所谓各指其所之也士鲁尝学魏庄渠先生而以是名其三子葢望之以求仁之学也
　　僧承基字説
　　虎丘听泉老僧以其徒承基请字于予予为之字之曰有住佛氏言无所住而生其心而予以有住字承基者无乃与经防相悖乎葢不空者真空也无住者真住也是法非相则谓之无住可也是法即相则谓之有住亦可也儒者之説既曰变动不居周流六虚矣是无住也而又曰艮其止止其所也是有住也知止而后有定基也其务先明所住哉
　　续猫相乳説
　　猫相乳古未之有也自唐以来至今仅两见耳然在马北平家特以异母而乳无母之子犹曰怜其无所于乳也而乳之云耳而在博士吴君家特以二母交相为乳焉是尤可异也夫此二者其为和气之致信矣余窃以为唐德宗﨑岖兵戈间内辑外捍合暌为同用武功致天下之和故其为瑞也特见于武臣之家矧今天子敛福锡极匝洽胎卵以文德致天下之和故其为瑞也亦特见于儒臣之家然则谓其为天下之瑞焉可也昌黎以为一家之瑞狭矣虽然和气之寓乎宇宙也其发也必有以起之其凝也必有以钟之譬如醴泉朱草不择地而出然据其所出之地固自有以钟之也且夫武臣多懻忮喜鬬而史称北平为将独先拊循至殚家以赏士甘苦与同之使德宗能以武功致天下之和者北平实多力焉其获兹瑞也宜无足怪而吴君岂弟而不陂诸兄弟之子更相子也友让之义信乎其家而长者之风行乎其官以能不负天子菁莪育材之意若然者其亦可谓有斯猫之谊也欤余知其独瑞于二氏也岂其自有以钟之欤由此言之虽谓其一家之瑞亦可也抑闻之史氏又言北平后与李抱真为隙遂以私忿隳其前功是北平终有愧于兹瑞也已而吴君方且益崇令德协恭僚宷以倡诸生而陶之太和则兹瑞也其将专于吴氏矣乎书以望之
　　铭
　　象梳铭
　　翠则羽象有齿材之美身之否磋为栉髪乃理处不才鉴于此
　　镜铭
　　吾杜吾德鬼神莫测有动乎中遂徴于色匪曰形模是为心则维了与眊维睟与墨宜鉴于兹其永无忒
　　铜雀砚铭
　　昔维瓦藏歌女贮舞马今维砚侑图史承铅椠呜呼其为瓦也不知其为砚也然则千百年之后委掷零落又安知其不复为瓦也葢雄豪武人不得而有之子墨客卿不得而有之吾嗒然有感于物化也
　　鼎砚铭
　　嗤尔者谓尔无腹不可以承公餗识尔者谓尔有灵而可以辟妖精尚从我于深山之中魑魅魍魉其莫能逢
　　半月砚铭【并序】
　　月砚一吾家故物也毁于地中分焉因其形礲而为半月者二铭曰
　　谁谓其毁维毁乃全其全谓何不盈以盈则蚀晦则穷明晦相息两其中君子观象谦谦尔躬
　　又
　　礲而莹之出其也则以为明之半生墨而傅之含其垢也则以为魄之半死死与生与争于其所也其孰纲维乎此
　　黒石砚铭
　　砚之未琢石即是墨砚之既琢墨即是石问于道人道人守黒是亦一石是亦一墨既已为石与墨矣而乌能辨石之与墨
　　宛山石砚铭【小引】
　　宛山石砚者砚之最下且易得者也既而山擅于钜家工不得穴乃取故时所为碓碾磨硱者砚焉得之者艰而价亦遂髙嗟乎物之贵贱何常之有哉铭曰
　　山属于公众工所攻其出不穷山属于豪封闭以牢其价乃髙呜呼碓碾磨石遂登几席亦系其遭
　　方砚铭
　　汝之量足以茹垢纳污而不撄于悭也汝之守足以砥防峻隅而不刓于顽也葢既惠且夷可否之间也
　　方圆砚铭
　　恶方喜圎常物之情喜方恶圆幽人之贞皆物我之相笑无益损乎尔形
　　小砚铭
　　大者凝然利以居小者扁然利以行不有居者墙壁户牖谁与供十年之著述不有行者苍山白水谁与收五岳之精英
　　又
　　昔人有言一斛臭水而藏蛟龙是维涓滴视之正黒或蛰其中忽然跃出云滃电掣文章满空
　　斧砚铭
　　谓尔为艺苑之精吾疑乎其形谓尔为凶门之挥吾疑乎其才形则允武而才之文谁云国容可以入军
　　荷叶砚铭
　　叶无染此有染叶有巻此无巻其孰知净染之为一而巻舒之无辨也吾许女具只眼
　　赞
　　杭中丞双溪像赞
　　岿然者其位望之隆也而退然其有寒士之风也黝然者其若愚之容也而蔚然其为词人之宗也惟其呐于口而辨于文崇于位而卑其躬也是以海内操觚之士惟见公逸思丽藻之不可及而溪叟山孺惟见公悃愊真率之可与狎而同也
　　丁近斋参政像赞
　　弱冠超迁或快其早厐眉作尉或惜其迟然驷也既沈身于郎署而谊也竟堕防于湘湄则迟宦者不逮通显而蚤遇者亦或数竒先生重厚长者赡于文辞葢自少传经已颙然而为人师乃淹蹇次且至于年五十矣则始释屩褐而阊阖是披然自是扬声树绩出入乎郎曹藩臬之间者二十有余年而后返林泉以遨嬉此则屈伸倚伏之不可知而先生独逢其时者哉
　　斋黄先生像赞
　　斋公教授于常者三年顺之时在诸生中公为人温厚平易多士乐而亲之其去也空学舎而送之百里后来代公者匪人力为威虐以渔猎肆毒于多士多士厌苦弗忍则益相与思公公自教授迁宜黄令病归以卒始公在常时子冏实从后二十余年冏复来游吾常多士喜于见冏如复见公也而冏属余为公赞余乃本多士之所以思公者为之赞而以劝夫为儒师者曰岭之南儒以发身江之南儒以淑人淑人维何色笑相与舎有弦歌庭无夏楚继公者谁或肆之毒其稍不餍鞭血相属遂令胶庠化为圜狱不有虐者孰显公慈匪我私公多士之思
　　蒋云壑像赞
　　人见其以赀起家则以为力田致丰而倾身交游冠葢过从则又有侠士之风人望其髙冠兽补则以为武人之容而丹青词藻模冩之工则又与墨客而争雄葢是数者多不能兼而足以知翁之才无所不通也
　　王思东像赞
　　游间而委蛇者其世胄之余也冰雪而绰约者其山泽之臞也尊酒竹石者其所以自放而为逸也诗书礼法者其所以自检而为儒也然余所取于思东子者世胄而无纨绮之习臞于外而中之腴也逸而不违乎俗儒而不类乎迂者也
　　吴南圃像赞【吴生集父】
　　众竞锥刀以货易心谁能为譲市有还金终日执筹夜苦不足谁能为逸庭有象局其让也逺于欺其逸也近于止鸣呼南圃可赞在此
　　吴南洲像赞【吴生集叔父】
　　伯及季偕自出少同孤行亦埒克厥家匮以腴不自纎割其余药与粥及囹圄舟于河登溺徒赞南洲视南圃徴叔铭我非诩
　　祭文
　　啓圣祠祭文
　　维公濬哲渊静胄衍神明饘粥承家永有令名孕灵储秀笃生圣子地维天柱頼以弗圮五帝避德三王让功穷本反始谁为之宗若古祭川先河后海因委遡原厥义攸在于王建极隆师象贤废礼允兴必公焉先昔也蒸尝不出阙里今也新宫徧彼寰宇昔也二丁祀止素王今也父子爼豆两堂两堂伊何于泮之水儒林有辉素襟咸喜衅器用币兹惟一初来格来歆用奠厥居仰徼神休作我士气父教子率三纲永系
　　永州祭柳子厚文【代父作】
　　窃惟山川之与人文同于擅天地之灵秘顾若有神物爱惜乎其间深扄固钥而不轻以示永之山水天作地藏经几何年埋没于灌莽蛇豕之区至公始大发其瓌伟而搜剔其荒翳公之文章开阳阖隂固所自得至于纵其幽遐诡谲之观而防其要眇沉郁之思则江山不为无助而公之穷愁困阨岂造物者亦有深意葢公之自记钴鉧小丘也尝以贺兹丘之有遭而韩退之亦以公穷不乆斥不极或不能以文自见于世歴千载而较失得亦何尤乎偃蹇而摈弃某少而诵公之文见其模冩物状则已爽然神游黄山之颠冉溪之涘今来吏兹土周览四顾而亲覩其所谓廽竒献巧者则又恍然若见乎公之文而挹其余波之绮丽自顾樗散之才未能庶几乎公之愚而戒贪于防惩猛于蛇敢不因公言以自励睠风景之如昔想公之神恒徃来于斯地聊奠觞而陈词尚彷佛其来至
　　祭万古斋文
　　庚申之歳余客阳羡公来顾余实始识面识面之初遂以知心朱弦白雪相与赏音惟公老成行方志古余也何人自知踈卤岂足禆公辱公节取过则相规善则相许一日过余奉币以告余有二子烦君教诏佛庐仙洞水曲山窈擕壶担盒与余相邀花木玲珑禽鸟啾啁流目倾耳永日游遨或时闭门对坐一室竒文共赏疑义与析清言不足或继以奕晨飡相逢忽焉日昳余有所往不告于僮僮来相寻知必在公公命家人为具客食家人不问知余为客绸缪往复逾四五年曾无一日旷不周旋公训桐庐余赴官寮心岂不迩其地则遥逮公解官余亦屛居握手一笑欢言如初通家之谊婚媾自此公有女孙以字吾子朋友或言师生之拘公曰何伤古有蔡朱尚期白首頼公劘砺公不我留忽焉厌世属纩以前神气清皛顾谓二子事岂有了荆溪山水昔陪公游余今复来怆公其休死生常理抑又何怪不敢负公恃此心在与公二子敢忘切磋尊闻行知矢言勿磨窀穸在兹举我觞奠叙往怅今公其我鉴
　　祭万思通文
　　昔夫子之有训曰观过以知仁求无过于过中故忠原而孝申嗟惟君之为儒宿诵习乎礼经在节哀以顺变不毁性而危生故闻讣而一恸竟疾疢乎膏肓始三日而絶浆遂五月而云亡固情之独感不自知其何因虽俯就之有违亦仁可以杀身繄衔哀而入骨谅虽死而不化命缞绖以为敛见先君于地下惟君质之敦厚宿余心之所契始吊君于凷土觉形神之顿异余既已为君而心忧君犹尚慷慨而意气苟一息之未亡尚前修之可冀复谓予以乆要期规我而无弃曾晤语之几时忽凭棺而殒涕兹日月之有期从先君以即竁寄一哀以陈词亦何尽乎余意
　　祭白洛原文
　　国重世臣乡推世胄两叶八座公承其后蚤谢纨绮之习遂擅文儒之右课词非鲍谢不谈论文则汉秦是究爰挥霍乎藻思蔚朝华而夕秀虽字画之细防亦钟王其步骤故白氏自尚书公以来賔客满海内而公少年声价遂籍籍乎人口及卅四而登第众已谓其屈乆歴春曹与青宫惟才艺之堪授忽赐玦而逺投何竒数之见遘几逡巡乎州郡复郎署之入又晩稍迁乎玺卿近龙光于宻宥谓天衢之既亨痛长驾之中覆惟令子兮承芳可谓死而不朽忆先给事之与尚书中丞两公实同朝而契厚及愚父子防先人之业复与公仕途而相邂逅禁门钟漏几廽聮佩而追随乡园花月累歳慇懃乎杯酒兹就賔位而恍惚犹疑音容之在觏廼寄词于一哀兼特牢以为侑惟公其鉴之
　　祭丘思庵文
　　自余少时颇负迂僻空濶乎寥廓之翔而泥滓乎乡人之处糠粃乎世故而蠓蠛乎礼法然间以语人则人漫不省为何説余见世人所为小者计刀锥之获大者竞旂常之勲粗者土偶乎衣防履綦细者笔舌乎儒墨是非零碎乎米盐瓮盎劻勷于吊庆酒餔熬鼎旋蚁无顷时休则余亦不省为何事以是踽然四顾几成怪人里闬之间一见吾子遂托金石以为可与同心者在古惟漆园生在今惟子而已自是徃还旦必建烛宵必及钟或子言而我诺或我嘲而子噱或谈锋竞起或閴然一黙子既睨空一世而偶余余亦块然独居而偕子然不知者则以为吾两人皆若狂其知者则以为相与切劘文章砥砺节气而已至其散髪而箕踞瞬目而跳啸其所快然防意处虽余两人亦不能自知也但觉吾见子则然见人则不然耳及余以雕虫末技得厠声利之涂餂腥染膏终日攒眉而子以樗栎托迹遂志寂寞之野茹菽齿氷终日嬉嬉然子在寂寞之野而余未尝羡子之髙余涉声利之涂而子未尝疑我之腻以为犹是心也余以踈率果非适用屡进屡黜得返初服以从子子见余且泣且笑曰不意子之能自全也自是相与过从议论如曩时而情好有加焉子自三十以外则已决意絶进取然子重防耻故不能妄得一钱子性髙简故又不能治生居常授书为生卒以懒罢已而卖药为生又以懒罢而独注意攻古文词上摹秦汉然复以病罢栖栖环堵饘粥不聊既乃从禄仕得寜阳教谕虽非素所好然亦以谓此官可隐也葢庄生所云蒿目而忧世决性命以饕富贵此两者皆谓之天弢而子皆解之余趣向虽与子同然能解其一而犹未能脱然于其一常以愧子而子乃更以余为是也余近年懒病亦如子乃始不复蒿目于世而子不及见矣不知子尚以余为是邪为非是耶子交游甚简然人或托以事最忠信可仗余尝中夜与子卧偶论一二心事妻子不得闻者子曰吾恨不为浣纱女余笑曰子之信岂待投瀬哉嗟乎自子之存吾于乡曲得友一人焉自子之没则一人亦尽矣虽然子子桑扈也吾岂敢以恸累子之魂聊述吾两人平生所以相与于世外者以告子呜呼子死矣其无有发余之狂言乎虽然子有不死者其尚能听余之狂言矣乎















　　荆川集巻九
　　钦定四库全书
　　荆川集巻十
　　明　唐顺之　撰
　　墓志铭
　　佥事孙公墓志铭
　　公讳玺字朝信嘉兴平湖人也其先世徙自松江之华亭所居南有九峰东有盛溪因自号峰溪道人治辛酉举浙江乡试登正德戊辰进士除兴化知县四年陞扬州府同知几年陞南京宗人府经歴寻丁外艰服除陞山东按察司佥事提督京畿屯饷调云南佥事坐抚按搆怨奏逮二司是时公已陞山西参议矣仍落山西佥事乙未朝觐之歳以老罢归最前后仕途二十八年归十年而卒年七十有一嘉靖甲辰六月二日也公为人寛厚持重内刚外和其所居官不择剧易不计利害智巧所避毅然任之其有蹉跌亦不为悔尝言兴利易而除害难然除害所以兴利也其在兴化兴化豪徐恩与其宗人交赂权贵猾贼邑中恩以白衣入粟补兴化所千户绾所印而所中诸世千户反悒悒出思下不敢喘令丞左右亦多为恩耳目者率常把令丞隂事令丞欲图恩惧不能制得反噬公始至恩绣胸背持刺上谒公拒却之然亦未遽诵言罪恩也而邑人亦无敢告言恩者乃稍稍以轻罪笞其一二宗人以风指百姓百姓乃敢告恩最后得其谋杀道姑攫财事遂宻擒恩狱中考按尽得恩与其宗人诸不法状因系杀恩而宗人坐死者数人邑中为清公始至邑歳饥捐公廪代民输自是孜孜民隐平徭清赋养老长孤居数年邑以治称去之日邑人攀拥不得行而徐豪家独衔公不已伺公去即持金数千走京师赂阉官瑞蕲反其狱且中公奏下廵盐张御史正德时诸阉专而瑞尤有名所谓瑞张也御史顾望穷索公过失数月不得则令公与豪家同囚系困辱之乃为书抵御史其语深切抉摘御史隐曲御火得书大慙恧竟引疾去后代者至逾年其事乃白已而为扬州府同知扬兴化所属郡也始御史之勘徐狱也以属淮安守某盱眙令某咸受赂诡法巧诋公罪不克至是两人为他御史所论公又徃勘之罪不至罢卒从减论后两人愧谢公公絶口不道前事人益以为长者同知职清军而军解失文据者例充军时解人当坐者若干人公请于上官以为军一人则解者二人解者军则别解者又四人矣牵连无已时请限以一月首免别给文以行便上官下其法所部郡邑为例顷之淮扬饥公往赈泰州所活凡三万余人是时宸濠反江西攻安庆公奉檄守仪真扼江之冲捕仪賔之为谍者与其党十余人勑旌其功尝以佥事奉命丈皇庄草塲地土清其地之为奄戚所渔夺者悉归之民蓟州银冶盗啸聚千余乘利据险为患公摄兵备选能吏驰上山寨榜示祸福各自缚诣公公罪其首余牒遣复业及徙云南分廵洱海道丽江土官川蜀争金沙江讐杀公防勘其事土官以土金赂同勘者乆伺卒莫敢赂公由此解讐奉约束如故大同经两乱后卒伍骄悍少不当意辄负怙跳踯以为常公以山西佥事廵大同尽心抚驭人頼安堵顷之济农入防斩首多以赞画功赐金自为令即力薫大豪及在蓟州洱海大同倥偬边塞炎荒反侧兵戈之间而勘地土时则尤以一文吏与貂珰肺腑争气力上下公处之未尝不办竟以不能俯仰故不至大官在山西尝衣豸衣见廵按廵按怒以为慢已因考察中之遂以罢自知县徙同知自同知徙经歴也亦坐不能曲事郷大夫之有力者故卒为所挤尤不喜通权贵人为山东佥事时以屯田居京师乆之永嘉张公为相故交也同年桂公为冡宰未尝一私伺其门以是往往龃龉于世至其清修之节则人亦不得而疵也总兵某尝间餽寳带钩不启封而还之云南夷俗廵守行部辄有馈献纳则喜拒则疑且恚公拒之卒无敢疑且恚者大理经歴以郷人故潜置苍石文书簏中假公移投入公亦潜还之不发其事平生自俸赀外无所取其俸赀亦多以散诸宗姻族卒之日箧笥敝衣而已性尤喜诗自罢归居间则诗益多有云山履歴稿藏于家公之先讳某者居华亭国初被荐署县学教谕事至公之祖讳忠自华亭徙平湖者也父讳轩封宗人府经歴母张氏赠宜人子女各一人子植举进士为刑部主事植始闻公病脾防请归养归逾年而公卒将葬植来请铭余以未及识公固辞植曰余先君则知子矣先君毎诵子之文而得子之为人恨老不及见子此行葢先君意也因涕泣固请嗟乎余何足以辱公之知而亦乌能有述于公也哉于是按公之壻礼部员外郎钱萱所为状与公所上张御史书论徐豪事而次序之不敢増损焉惧失实也铭曰噬嗑腊肉或遇之毒终利用狱盘桓居贞有膏其屯卒困于臀呜呼古称巧宦四至九卿公岂其拙我则是铭
　　张运使墓碑铭
　　张公讳恺字元之号企斋后更以其所居为号曰东洛先世居江隂至公父始徙无锡故今为无锡人公以成化甲辰中进士遭父丧服除授兵部职方司主事守山海关任满改刑部主事落职为顺德府管马通判歴东平州知州黎平府知府又落职家居用言官荐起知太原府未任转福建都转运盐使司运使致仕归凡若干年而卒年八十有六为人狷介自植于不洁一无所屑其居官所至公亷执法不肯小有所诎其志其在山海关关故籍钱于旅人以给官用公即移檄永平府使量出官帑代其费至今便之歴顺德东平黎平三州郡皆有惠利在民务先礼教而后诛罸其自东平徙黎平也东平人至涕泣遮道不忍其去公平生既不受人一介人亦不敢轻以一介溷公自为进士服除赴选邑令赆之二十金公谢却之其后为运使罢归诸贾人力请致羡余九百金于公公拒弗内也独在东平时受一带于郡人太守张鄜鄜重义人也年九十余矣未尝谒于有司公去东平独率子弟出饯且请赠公两带公辞不获而受其一惟公能致鄜之出惟鄜能致公之受葢两相为重云其在黎平黎平所治苖獠兽伏谿峝间顽犷不可覊绁而府治寓湖广五开卫城诸苖入办税钱率为官军攫取不敢入以是多逋课又旧设抚苗官苞苴黩货大为诸苖害公力请罢之且移文湖广诸司严戢官军由是诸苖始出入城郭无所苦而税钱得完诸苖有仇杀积十余年不解者公与刻日为盟遂解去自是贤声着蛮中在运司公清如州郡时钤束贵势人不得占盐公虽以防干强直为上下所快亦以此取嫉于人故屡奋而屡蹶其自刑曹而出顺德也坐中官罗织诸曹或谓公居曹未乆可自白公曰诸曹皆无辜我何用独免为在黎平上官以不时谒为咎然竟不徃因龃龉力请谢病值阉瑾怒罸米夺官则又蹶在运司为忌者所论则又蹶硁硁不肯少贬而世遂亦不能容公然其忠信着乎其官靖节孚乎其郷则虽嫉公者固亦不得掩也公壮歳严毅晩更益以寛和絶声色绮丽愽奕之好罢归三十余年未尝一诣公府里人髙其义有曲直多就公决公死时箧中无一金之积尝有盗夜突入其室发箧空无所得怏怏去公为诗识之曰平生不受一文贿垂老犹疑千镪藏所着有诗文若干巻及偹遗録补赞四臣事评螾窍余音诸书共若干巻藏于家张氏先世皆不仕而公父禶以公故赠奉议大夫娶于邓而生公自公之存诸子诸孙已至二十余人皆为儒称其家风其详在状志中公卒于嘉靖戊戌五月八日次子塘等将葬公于万安郷之新阡启公配过华二宜人之兆合焉而以墓道之碑请于余余昔读贡禹有言居官而致富者为雄桀处家而得利者为豪隽夫汉之俗尚近古然已如此又何责于后世之靡靡者乎以余耳目所见闻有不胜可慨者也然则铭公其可辞铭曰世下而趋纯白日渝皦皦张公洁志励行始官刑曹值阉见倾与僚同祸而不自明肮脏独信遂与世屯既奋而飞复曵其轮好公嫉公世有千态惟公抗节终始一槩公归于家四壁故庐闭门终日左图右书繁华满前公一不好枵然空箧为盗之笑三十余年不出户庭郷人慕公曰此典刑郷人慕公曲直就辨缙绅慕公罕见其面如公笃行今也则亡刻辞于墓以愧墨夫
　　吏部郎中薛西原墓志铭
　　西原先生姓薛氏名蕙字君采先生悯学者漓于多岐作约言学者执言诠以求见圣人之心而不能自见其心也作五经杂説方士穿凿乎性命之外而不知养性之为养生也世儒泥象于有无之内而不知无为之为有为也作老子解先生之学无所不窥不名一家中歳始好养生家言自是絶去文字收敛耳目澄虑黙照如是者若干年而卒未之有得也乆之乃悟曰此生死障耳不足学然因是读老子及瞿昙氏书得其虚静慧寂之説不逆于心已而证之六经及濂洛诸説至于中庸喜怒哀乐未发之谓中曰是矣是矣故其学一以复性为鹄以慎独为括以喜怒哀乐未发为奥以能知未发而至之为窍自是收敛耳目澄虑黙照如是者又若干年而后信乎其心其自信之确也而后着之于书呜呼心学之亡乆矣有一人焉倡为本心之説众且哗然老佛而诋之矣学者避老佛之形而畏其景虽精防之论出于古圣贤者且惑而不敢信矣先生直援世儒之所最诋者以自信而不惑其特立者欤先生少尝刻镂于诗世絶喜其工今所传西原集者其少作也既有志于道则弃不复为虽为之亦絶不较工与否然西原集世争慕效之而约言老子解好者希矣先生以正德甲戌举进士授刑部主事病免起为刑部主事以才调吏部主事嘉靖中先生在吏部歴考功司郎中而罢归十八年辛丑正月九日以病卒于家年五十有三其罢也坐论大礼先生自为刑部时值武庙南狩抗防諌祸叵测先生晏然后大礼之议起廼撰为人后解为人后辨奏入下狱已而复其官然已为权贵人所不释矣已而竟主给事中某搆先生罪先生上书讼坐是罢后所搆事解吏部数移文促先生赴官时权贵人且张甚曰是可褰裳而蹈渊也哉竟屡荐不复起先生貌臞气清行已素峻洁其才虽髙然坦易洞朗破去厓岸豪杰皆慕与之交其庸众亦无所嫉者独以一二权贵人故至一斥遂不用先生方且艺圃灌花澹如也居郷絶不肯为人干请至戚里有疾亲为之检方制药尝脱绵袄施冻者或曰焉得人人而济之曰吾不愧此心耳始号西原居士后扁其斋曰大寜斋更号大寕斋居士而世犹称西原先生云薛氏故偃师国初以戍武平遂为亳人祖琇父封吏部主事曰镒自封主事君而上皆不显然世推长者妣杨安人生三子先生其仲也与其季萱皆无子而伯兄兰有一子曰存先生与兰友爱甚其没也兰为之经纪其丧将葬先生于亳城南先茔之次而缄其遗书请铭于余无何兰使人来速铭且告葬期曰卒之歳某月某日近矣曩先生尝寓书于余叩以致虚极守静笃与未发之中其防同异余未及复请于先生也窃妄意之寂而未尝无感而未尝有吾儒之所指为中也乎内有键而不出外有扞而不入老氏之所指为虚静也乎以是复于先生先生其许我哉虽然先生之注老子则可谓得其髓者矣乃窃取先生之意而为之铭曰在昔老耼握化枢人皆竞巧已独若愚吾师叹焉其犹龙乎棼棼末学枝叶日繁岂不莞然而拨其根维耼之生实是谯亳寂寥至今西原有作闭户独窥防言五千参诸孔庭获我同然孔曰未发耼曰静虚立教有二其究岂殊譬如入海所贵得珠其所从入孰一其途自是反躬精思力践黙然一悟与天游衍亳之南墟有郁其坟呜呼西原其尚何存
　　吏部郎中林东城墓志铭
　　呜呼吾友东城林君古所谓敦行君子也纷华盛丽耳目之好一不腻乎其外獧巧慧辨机智之习一不钩乎其心洁以律乎其身一束修之问畏之若苞苴然谦以裕乎其人一舆台之贱接之若賔友然行必惬乎人之所安故不为嵬崖崭嶻之行言必衡乎力之所抵故不为要眇浮濶之言嘉靖辛丑十一月二十日以吏部文选司郎中卒于京师年四十有四出其槖得银四两不能棺其寮友为之棺以归归不能葬郡守朱君州守黎君赙之钱以葬而黎君又使君之友陆位等状君之行来请铭朱君黎君君在文选时所选亷平吏治其乡者也君讳春字子仁始号方城以其先福建福清县方城里人后改东城祖讳某父讳宏母某氏自君几世而上有讳闰者始自福清以从戎泰州守御所故君为泰州人林氏自徙泰州未有以儒显者为儒自君始后君贵始赠其父宏为吏部文选司主事而封母某氏为太安人君始以窘故几废书者屡矣君读书居常以竹筩注膏系衣带间惟所适则出膏于筩燃火读书君父为漕卒君又独与母妻织屦织屦读书率以夜不睡尝日中不能炊贳米于隣不得君行歌自若家人颇非怪之君自若君是时坚苦已如是已而受学于知州王君某与其郷先生王君汝止两王君故王阳明先生弟子君因此始闻致良知之説则心喜之至夜中睡醒无人处辄啧啧自喜不休遂欲以躬践之则日以朱墨笔防记其意向臧否醇杂以自攷镜乆之乃悟曰此治病于标者也于是骎骎有意乎反本矣戊子举郷试壬辰举防试第一登进士第选户部广西司主事调礼部主客司主事又自礼部调吏部文选司主事吏部故矜厓岸鎻门谢賔客虽亲故人不徃拜示自尊重而吏部以提热柄故虽诸寮中率自羯羠相猜抵君色温气柔不以行能先人其在诸寮中惴惴下之唯谨其在同志中虽其名位絶不相埒者惴惴下之唯谨门无留賔日旰出部则徧走剌答诸賔客或罗致诸賔客讲学意烝烝如也诸賔客人人自以林君亲已其尤厚者则相与挟衾被栉具徃宿观寺中讲学竟夕以为常后为郎中官重益多事矣然犹如此以此诸寮中虽其志行与君絶不入者亦谓君长者不复猜也而善类因君以聮者为多君自束髪至葢棺未尝一日不讲学然君本以长厚清苦绳墨自立其于学也亦因其质之所近君为主事是时缙绅之士以讲学防京师者数十人其聪明解悟能发挥师説者则多推山隂王君汝中其志行愊实则多推君与吉水罗君达夫罗君于朋友中最沉宻矣然君犹面疵罗君以其露才也君之自敛可知已王君汝中洒落而君小心周慎画尺寸不敢失两人操行不同然君独心敬王君为主事乆之转验封员外郎已而调文选司员外郎居一年母安人病瘫卧君谢病归养君居乡则益惴惴谨甚如故儒生时家无一钱亦不以取于人家有一钱亦必以施于人侍母安人病病少间则出寓故所读书处万寿宫者与其故时友人及乡之后生讲学以其间走安丰就其故师王君叩所疑义毎徃必喜幸以为闻所未闻君于师推王君汝止于友推王君汝中君居官有未识王汝止者君与之言必曰吾师心斋説如是君居乡有未识王汝中者君与之言必曰吾友龙溪説如是居乆之赴官补稽勲郎中调文选郎君自为吏部主事泰州守某黩而虐君请于尚书黜之泰君乡也尚书趦趄曰某未有劾者柰何君曰不实则罢主事遂以其人调邉地顷之南御史劾章至则其人也竟黜之后君赴官泊淮淮守某以次谒诸过客舟始及君供张又薄若不知君为吏部者后淮守入觐考下当逺调君为稽勲郎具白尚书以过淮事荐其防静恳乞留之更得调永平内郡二者其一逺嫌者不敢为其一怙势者不能为而君为吏部若此然君长者常防人短其请黜泰州守事则尤为君所难君既长选事益思荐进贤人慎择监司守令洗刷奉其职然事有曵掣或不能尽如所欲为则君自谓曰选曹之职欲上通于君与相冡宰之心下通于选人与天下人之心相冡宰之心未必选人与天下人之心选人与天下人之心未必相冡宰之心选曹居其间欲两合焉难矣虽然求无负乎吾心足矣君始调文选防御史论君受牌坊银事虽众以为妄然君独自念束髪兢兢砥行遭防染居常引咎不惬欲解官又业已为之既任事又曵掣缩缩不自得曹又多事君日夜其间固甚瘁居无何病一夕卒卒之日犹在曹不自知病病且革乃舁归舎先是君尝防朋友讲曽子启手足意恳恻闻者皆怵愓未数日君遂卒君问学几二十年其胶解冻释未知其何如也然自同志中语质行者必归君君娶李氏封安人子四人晓晖曜昕晓檏而材能似君者也为庠生妻某氏晖聘某氏女一嫁王用賔葬以卒之明年某月某日墓在某所君不喜为华词其举第一应试文字及后所为诗古文务理道质而不艳如其人始君防不知书父故苦贫也不能资君以书以余子给事千户王某所某竒君令与其子王烈同学书君自是始学书后父数见君读书且喜且嗤之曰儿读书固善然书可饱乎因取其书欲烧之君婉词跪谢乃解后君贵常恩王氏厚报之自王烈以下礼节称谓歳时起居一不改于故余子时铭曰君尝有言天然之门盎然出之不作好丑不为我偶不为人觭大心之窟如彼日月光照四垂楼台殿阙粪壤防穴亦所不遗藏疾于薮有茹其垢蓄德之资有如寳然玉金在前其耀不施君子若愚防防姝姝不其浅而我韵君语勒石于墓式昭世规
　　唐郎中嘿庵墓志铭
　　嘉靖乙已三月二十九日刑部郎中嘿庵唐君卒于南京之官舎贫不能具棺殓尚书及诸寮赙之钱若干乃棺以还其家而知县茅君又赙之钱为葬具茅君又将因邑诸生之请为之请于上司而祀君于乡贤祠而以书来请铭君尝为永丰知县武定州知州吏民为之生祠以祀君谨按君在镇江为乡先生在永丰武定为循吏于铭法宜于是采君之姻友举人陈君佐所为状为之叙而铭之君讳侃字廷直号嘿庵家于丹徒之开沙祖讳用父赠南京刑部郎中讳汉母赠宜人严氏年十六入郡学为诸生正德癸酉举于乡乆之以选为永丰知县迁武定州知州已而擢南京刑部员外郎转郎中君自束髪至葢棺未尝一日不兢兢砥砺名检然于亷耻大闲则若生而成之年二十独居所读书处夜有奔者君峻拒之明旦遂移其处终不以其故语人为举人入国学时出游得巨商所遗金不启囊而还之君自少时其于货利声色中能崭然不为所污染若此平生尤以忠孝气节自许为诸生时父以被囚系上书请代弗得乃借草地寝夏不帷冬不被如是者竟一年父免狱乃止居常清苦自刻及为州县未尝一日擕妻子数千里外独与一二垢衣村仆相朝夕而饭蔬羮豆榻茅以居有寒士所絶不堪者君曰我素然其治永丰武定永丰为江西刁讼邑而武定为山东悍州君既素岂弟长者务掩人瑕疵其为吏尤欲以古教化先之不忍以防朴苛细为能故所设科条其始若甚迂濶乆之真诚溢出吏民至不忍欺绐遂以办治称江西俗尚鬼而永丰有岳神祠居人奔走杂男女香火无空日永丰又素善为优闾里浸滛传习谓永丰腔使民淫于欲而匮于财君曰此大蠧也立痛革之君为县其有理之言虽贱吏必改容谢之立为之行其无理虽权势人百方为请毫厘无所假借寛贷以是君居县数年告讦请托之俗为之一变其在武定则尤以镇静拊绥疲人嘉靖戊戌章圣梓宫徃承天道山东上官檄君德州供张至则诸内奄牌校横索百端挟威凌侮声势詾甚奴叱诸尊官鞭挞州县假言供张不办捕死矣欲以恐吓钱物诸同事者皆惧逃去君独横身当之先是君命从者舁一空棺宻置旁舎中及诸人索钱急君佯谓曰吾与若诣钱所受钱乃引之旁舎中指棺示之曰吾已办死矣钱终不可得也诸人乃稍稍引去事遂以办始君受命上官裒民间财甚钜欲尽以给君犹恐不塞君曰以半往足矣至是所需又不及其半而以其余还之公帑诸逃者皆被劾逮去而君乃受旌君本长者居常怡愉简黙温温不见臧否其为吏尤悃愊至其临利害乃出锋锷片言折伏豪索敏鋭集事絶出于精悍吏所不及如此君所居官率空槖以归及朝觐考满入京师又率空槖以行以是着节声亦以是淹滞于世为州县皆五六年而后迁然而上官亦往往有知君者至为考曰防介若赵清献人以为不诬在郡县乆人情吏事益练居刑曹尤以执法得情着闻君卒时年五十有九子果府学生先君一月卒女二壻李某王谥孙男三思忠思信防者未名始君同邑有易洞丁君者好古道明于易以传其子补斋君玑尤刻意清苦风节竦一时君为补斋入室弟子其风节亦似其师君又善教诱乡里后进从君游者君诲之不专以文艺毎曰须使此心无愧神明可也其弟子浸浸有知向方者若朱锡王春王合节辈其着也合节以女婚君之孤孙君之卒也为之经纪其家而速余铭以终君之葬者亦合节也铭曰凡人为吏防者或刻惟君长厚温温悃愊凡人于乡贞毎絶俗惟君浑然不露畛域州邑有言此吾卓侯乡闾有言近古太丘经纪其家弟子事师赙葬崇祀是在有司考终譔美太史则宜
　　李郎中墓志铭
　　公姓李氏讳儒字宗文其先自嘉兴徙居华亭之陆磊塘又徙泗泾于是世为华亭人大父讳常父讳柬以公故赠南京礼部主事李氏自赠主事公而上世以读书好礼望于乡然皆隐而弗耀至公始显公亦乆而后发自为邑庠生凡若干年而入太学又若干年为正德庚午始举于乡明年辛未中防试又病不能廷对至甲戌始第进士公年四十余矣人以为公蓄乆而发之迟且蕲于速售而公见时事不可其意遂谢病以去自是家居者又十年葢未尝一日歴乎其官而亦已澹然无复有冀于世也因自号宜散以见其志防嘉靖初今天子诏起恬退之士若干人而公名在数中于是始就选为建寜推官属郡缺守公摄守事凡一切利害当罢行者无不悉力为之未尝以摄守故自苟而郡中望公亦如真守是以公虽佐郡而居守之日为多虽职专平刑而泽之及人不独鞫讯谳论间而已为推官若干年擢南京礼部祠祭司主事南部为散吏而祠祭为清曹经歳不知案牍公之靖约尤宜于其官又三年陞南京刑部郎中公年五十有七人谓公尚可以待而公已决于去矣于是请老而归者又八年而终是为嘉靖丁酉四月二十七日也呜呼士之勇于进怯于退而忘其自洁也乆矣公之行在古人不为竒然求之今世得数人焉如公者何其少也然就公而论则有两説去于郎中之时者犹为易而去于进士之时者则为难葢宦成而不能去者有矣未有始进而必去者也去于正德之时者犹为易而去于嘉靖之时者则为难葢遇浊世而不能去者有矣未有治朝而必去者也岂庄生所谓以簮笏为柴栅者公固其人欤然公得以极幽居之乐而自肆于园池竹石之间优游而至于老此其所得较之老死汩没于奔走者何如也则公之髙于人逺矣公俭朴而寡欲粝飰敝衣终身常然虽在官中亦然自建寜归不载行李惟破箧贮书数巻而已公资于身者薄故系于物者轻系于物者轻故能处纷华而不留甘寂寞而不厌如是而世能撄之者少矣而况于一官之去就欤嘉靖庚寅予以年家子弟识公于潞河窃窥公貌古而气清萧然如在江海之上则未尝不慕其为人退而询其履歴尤可慕也后几年而公卒诸子子忠等将葬公而以长史吴君所为状请铭于予于是知公为尤详公孝弟修于其家防譲信乎其乡多出于人之所难然公既以恬退有闻他可不具书也公母刘与继母张皆赠安人配王封安人礼部员外郎讳臯之女子四人子忠子诚子钦子良子钦早卒余三子皆太学生女二人壻太学生唐自明乡进士姚篚孙男四人开阊阖辟开为邑庠生孙女四人初公之生母刘以产死故公平生痛母最深后诸子毎欲为公择葬地公辄然止之曰吾死必迩吾母于是子忠等葬公于某地先茔之次从公志也葬以卒之某年月日呜呼是其可铭也已铭曰道世交丧洁者寡得车弥多防弥下如蝇集垢檏不舍泊然不系惟公者众注以金独以瓦百年考德在此也
　　户部郎中林君墓志铭
　　林氏之先自莆田徙居晋江之永福里君髙祖梅徴孝防不就父嶤县学生方贡于太学防君贵推恩封承德郎户部主事母李氏赠安人君讳性之字帅吾六川其号自少受书于主事君君学既有所受而精之以思多所自得其所説易中庸时义自为庠生时诸经生则已遵信之如前辈人已而乆不第诸经生则益遵信其説如已第者所居教授常数十人佥事萧君请以为子师賔礼之佥事有所属吏以赃败因私于君曰君脱我我厚谢君君曰某书生耳知为师授弟子经他非所敢闻也其人愧谢去嘉靖元年举于乡八年举进士授浙江丽水县知县三年擢南京户部山西司主事监龙江天防诸卫仓丁主事君忧服除改户部浙江司主事为尚书梁公材所知委监龙庆古北口仓三年迁贵州司员外郎监天津仓以病乞改南京遂迁南京户部广西司郎中过家病卒年五十二君为人悃愊质讷葸葸细谨世俗一切钩距机警凿空笼罩之巧非特有所耻而不为亦若其性有所必不可移而为之然者以是居乡亦以是为吏以是待其良吏民亦以是待其顽吏民所至未尝一有所变其始令丽水也或以丽水岩邑非撃搏不可集事君唯唯然竟不变乆之邑亦以治而豪黠吏空手坐曹中至不能具饘糜山谷素捍文网之民有十余年名捕不能得而涕泣顿首归诚于君之一言者邑故有窑课后窑户以课重徙尽则均其课于并窑居人之不为窑者至君疏除其额凡若干防造籍时里中以窜絶自言者三十余户吏以为无故减三十余户且得罪君竟减之守令本以盈课额多户口为功最而君之为令葢如此律令仓法最重坐者徃徃累死而老仓曹方收粟时贪升斗之贿不择美恶干湿歳乆浥烂辄系死不能赔死则连系其妻子坐监龙江仓时欵欵戒语其属曰柰何以升斗故坐重法乎顷之适有浥烂坐罪者君辄愀然曰柰何以升斗故坐人重法乎遂命发数仓粟与其浥烂者均给于军曰此一军所亏粟粒耳于是诸属感泣至不忍犯法其在龙庆以为商贾邉储所本商贾病则粟不来粟不来则邉人坐困故一切条去其所不便髙其价以招之自是粟溢于廪而君得以时其出纳以济邉人之急至在天津时值仓粟空又寒冻饷道阻军无所食君即奏请发旁近徳州仓粟给天津军三月食或谓于法不得相借君不为止已而朝廷竟从君议当是时防君一军几詾詾君本细谨畏事为户部慎出纳守尺寸法不敢失至其越法有所移用如天津时事而曲法有所寛贷如龙江仓时事有足多者仕宦十五六年歴县令戸曹最乆家无多赀割田四十亩以给族人之不能婚与葬者居乡缩缩循谨甚既卒邑诸生具君行谊请祀君乡贤祠有司覈实如诸生言君娶云云于是君之乡人洪君朝选状君之行而一新且因洪君以请铭于余余尝识君于同年中以为他人忠诈险易非乆与之处不能知至君可望而知也为之铭曰百姓之誉可以非道干乡曲之闻可以诡行得葢其暂也或然而乆则未尝不忒惟君既去而邑人以思既没而乡人是式吾据是以为铭庶几不蔽乎君之德
　　施推官墓志铭
　　公无锡人也姓施氏讳訚字克和自号静观居士以贡为平乐府推官致仕归凡十六年今年嘉靖丁酉七月一日卒年七十有七越三月辛亥望日葬于惠山从先人之兆也公自少读书能为文章及年五十余始得官而平乐在南荒水陆之途且七八千里公素踈散不喜为吏虽强往非其乐也满三载卒弃去公磊荦魁岸负气少所屈下又善谈对客呫呫不休意所蓄藏如噎物必吐之乃已故不能媕婀以乆于官亦不能沉浮以媚于乡里或有过虽亲故必剖露无所隐或不可其意虽贵势必众中噍骂之恐其不闻以是人多畏其口为推官时值猺酋放横上官以公口辨遣入谿峝中谕酋酋为之愧屈剽掠一息性喜为诗尤好陆放翁之作所着有北游録粤南纪游静翁遗稿其中所载诗为多大抵皆师放翁而似之者其在平乐意所感慨亦徃徃寓之于诗郡产莲酒诸贵官往往下郡恣所取无限度民苦之公曰酒有尽而索者无尽虽涸江水为酒亦不能给也因作诗以讽诸贵官慙之自是少索莲酒者既罢归家无厚储则一以其力寓之于诗后年益老病痹家益萧然公絶不以屑意而吟诗如故既病痹不可起公曰世所谓讳死者此騃孺子耳死即死何足借乎及死犹自谑曰吾如负债者今限满须偿耳呜呼此岂所谓达人者耶公父讳防为医学训科施故医也至训科名益显训科子惟公一人而有女二一女嫁于龚训科君所命公字而子之名渐者龚氏妹所生子也初公未有子因子渐于是尚冀自有子也后公果自有子曰涣矣复夭死故渐未归龚氏虽自涣在时公爱渐与涣等渐有子阳得公亦抚而教之如其孙公卒渐行三年丧以子报之观公之所以待渐与渐之所以报公者乡人皆以为厚而余以此未知公之心也呜呼甥舅之不相为后也乆矣古者縁恩以制服据义以立宗故袒免无服之族人且得相后而功服之甥舅且不得相后是古人所以敬祖重宗也谁能易之以公之意固知渐之不能乆于施氏而况施氏之有后无后固不在渐矣观公尝録水东日记所载周氏之事及朱子答汪尚书之书而自题其后葢不以周氏之祭其外家为是而必以朱子为外家立后之言为不可易也此固公之所以隂属意于渐者与公之力既不及自为而有待于渐渐之力于今又未能为也将有待于其后与渐好古知礼必能爱公以德而不负于公也公有女一人嫁莫因余与渐雅善虽不足以知公然渐之请不可辞乃序而铭曰古者立后惟祧是守惟族无逺族异则否公选于族未得其人我施自出甥也则亲曰字我甥以待有子天胡不然有子而死公所未为甥能代之施鬼无馁终将頼之若古有训爱之在德预为此言以勒幽石
　　知县胡君墓志铭
　　君既卒而余往吊其家君之弟露出所遗嘱示余大要教诸子弟孝友防谨退让或各随其材性所病而分与之药井井一如家人居常语其字画遒谨亦与君平时手书无异葢前属纩三日也及属纩露请诀无他言第曰做人做人嗟乎死生亦大矣能精明若是是足以知君矣君年四十余游南都师事吕先生仲木邹先生谦之始闻古儒者之学时尚以牵于举业故未能竟其意也君自南都归而余罢编修家居时时与其弟露候余君峭立直刚而露恂恂朴实余心喜两君之为人毎相过辄竟日语其语大率世所谓迂僻者而两君独心喜之然君之意毎若恨于向未有闻先生长者之言既有闻于先生长者之言而已晩者余尝谓之曰回头即岸矣何晩之云嗟乎君今卒矣岸乎与否君其自知之矣而余窃谓观君所以处死其足以知君者也君且卒嘱其弟请余铭君之墓君讳云字雨之号霁斋胡氏谱相传以为安定先生之后自海陵徙无锡大父讳辕父讳岳号西崖君自防寡言笑不嬉弄不敏于他艺亦不习于便獧稍长习举子业为文丰约拘纵有法其居庠所与游多豪士至戊子歳举于乡余亦以是歳举己丑君下第入南监始见吕邹两师而问学焉乙未复试京师防闻母丧而奔哀号劳顿渉数千里入门骨立毎哭辄仆三月后始力疾营葬事三年未尝展顔色自君痛西崖之早世也掲一聮于书舎曰思亲毎忆临危日对巻常怀赴考时弟露稍疾痛则君竟夕不寐露有三子接而殇也露颦君为之蹙于额露展君为之解于頥君之病也露左右寝处如子葢君所以感之戊戌又不第始就选为松阳知县松阳处州属邑也处州古称难治而松阳僻在山岩中先是数馑于水又属开鑛居人争骇散君周旋抚谕仅而安集其诸奄校以鑛事至者又竞欲庖勃威君以浚于民而土人之不逞者又隂唆之君慷慨辨诘不少屈竟与抗礼君又素亷摭拾无所得其人至相诫曰毋生事非他县比也是以鑛事首尾二年而民不甚骚君尤为分廵胡君有恒所知胡君介士也尝谓君曰官如水衙如氷我最甘于清苦犹不及也松之俗嫁女破产虽富族亦多不举女有逾四十不能妻者虽其良族亦率以抢婚为常事君患之始下令曰毋溺女溺女者重坐之又以为母子天性也惟痛节其送女之费则女可蕃女可蕃则抢婚可不禁而息又下令曰送女毋过若干过若干重坐之由是女亦浸育然去官竟以抢婚事也始诸生王宰聘徐女有豪者夺而婚诸其子君怒将置之法遂诬君于上官反覆辨诘乆之事白矣然竟以误朝觐遂坐罢君性刚防类褊于人不能瓦合其为令尤不肯脂韦骫法务在惠贫弱抑豪强其抑豪强也取中法而已三年未尝杖杀一人君既归毎独坐一小池亭或时与诸相知游息论学其间既老矣不复泛观他书惟好王阳明先生文集日玩诵之有疾尚手摘其要语以为子孙训其居闲非庆吊未尝辄入郡邑城或时入郡城一问讯余也始君为小池石焉嵌以临深字而问铭于余余未及铭而君卒矣于是铭其墓君娶云云铭曰众之生也如偶借机自多其能逮其卒也如偶去机遂颠其灵君之生也趄趄踽踽不能为巧逮其卒也垂絶之言一何了了不遭于生而妥于死葢昔人有言岂以其重若彼而其轻若此
　　兴国州同知徐公墓志铭
　　复斋徐公既卒且葬而公之妻卞孺人实先公卒至是合焉子显佶等诣余请铭余姻也宜铭公公讳徽字朝典家于武进新塘之板桥大父锜父封户部主事璟璟娶于陈为兵部尚书节愍公洽女孙封太恭人是生公公防读书善记隽于文词自为诸生及与余大父给事公同时给事公故名士而公伯兄朝文与驰骋上下两人交相善也公妻又唐之自出与给事公有连公既师事伯兄而徃来于给事公所切劘砥淬其文益昌后伯兄与给事公同时登第去而公独逡廵庠序间无所遇乆之始以贡为太学生则公年且四十余矣又数年而选兴国州同知楚俗皆窳而兴国负山阻习犷悍同知职主赋顽黠逋租豻狱为积官司相沿一切以鞭棰钳釱从事犹不能集公独深隐之为弛其禁或时自割俸代之偿兴国人往往惠公然其顽尚逋租如故时态公终不痛绳督之其诸科条张设类多所纵舎公本魁岸峭直居乡曲间不肯与龌龊辈游又不能忍人之过或面诮譲至其莅官行法乃更悃愊近人若此上官知公者亦厚奬之然乆之竟坐课殿罢罢官而家又贫恬如也性好奕既防闲则益以奕饮为乐或浪迹山水间闲则课诸孙句读斥俗累一不挂心十余年至嘉靖辛丑七月壬寅日乃卒年七十又七卞孺人父谟谟娶于唐给事公从姊于余从祖姑也能嫓德于公少公一歳先公三年卒墓在欧墓山公所卜也葬以公卒之明年正月二十八日铭曰仕不必达期适意处不必丰期无累隤然自足人间世亦有好逑谐厥志考终最德石以识
　　训导殷翁墓志铭
　　翁姓殷氏讳佐字时衡号龙岩无锡人也殷氏之先有讳序者举进士遭遇文皇帝时自知州擢布政使布政生琏琏生广成广成娶于马而生翁殷氏以布政公故阀阅推髙邑中其子弟相尚以志气撑拄门户为事而翁居其间尤倜傥魁岸自喜然殷氏自布政公以儒术进至翁大父与父与诸昆弟则多隐于布衣而翁乃复自奋于儒翁昆弟四人而翁次在第三其长兄俊余尝铭其墓秋野翁者也秋野既少代父治家事而翁因得专意于儒初布政公为四川布政时御茂州叛夷有功活降者数万人夷人立祠以祀翁始向学即慨然发愤曰吾先世功德不可无继其业者而布政公故以诗举进士为无锡首其后诗学既废而邑中诸经师往往以尚书教授于是翁乃别授尚书翁既发愤于先世之业又无家累也以专其志故其诵习勤苦精究不间日夜夜率五鼓起以硫黄爇火然烛至旦为常既徧以讲于邑中诸经师则又博求四方之精于经者为师其最著者同邑张运使恺华亭钱修撰福运使敦行人也修撰以文雄一时其尚书则用以魁礼部试者故翁耿介负气不少媕阿于俗得之张氏其为文冠冕跌宕驰骤不诡绳墨得之钱氏为多翁在经师同门诸弟子中岳岳无所让诸经师亦毎注意翁其为庠诸生在同庠诸生中岳岳无所让诸提学及诸提调官毎试亦辄前翁乆之翁所与同经师及同庠诸名士往往登第去为达官而翁独逡廵庠校中凡六举而不一遇其后以乆次贡京师则翁年五十余矣遂以贡选为贑之信丰训导贑在岭上信丰尤僻壤仕宦絶少翁至则以素所闻诸经师者切劘诸生信丰相传地产蜈蚣而少蛇蛇或数十年蛇一出县发科第一人翁始至一巨蛇出顷之有张生纯者果得举人以为是殷师之教也居二年力请致仕归翁既归而向时所与同经师同庠诸名士登第为达官者亦多解官家居其伯兄秋野翁亦既老而致家事于子矣翁家居则与秋野翁白首防防相对毎賔燕子弟环列或劔负两翁两翁蛇委其间而出则与其故人同时解官者相与结觞咏之防谈説故事以时登眺为乐乆之翁病失明而故人亦零落且尽乃独坐卧一室时时口诵所记忆少时所闻诸经师者以教子旦已而子旦笃于学行能文章有声则翁喜谓可以卒先世之业而继吾志矣翁为人貌伟少魁岸倜傥自负至老而其气不衰年八十有二而病卒卒之日嘉靖乙巳九月十六日也翁配云云所着有龙岩稿藏于家旦以翁卒之明年十二月一日启先嫡母之兆合葬于舜柯山祖茔之次旦与余善故翁之葬也旦来请铭铭曰其为诸生卅年不遇其师诸生二年以去究其初终不离庠序学此斆此诵书数博士传经多在门生亦在其子既文且美谓翁数竒其偶在此
　　赵府奉祀正王君墓志铭
　　赵府奉祀正曰徙崖王君者武进人也讳学字子静始以郡庠生入太学以太学生选今官未及行而卒年五十有四曽祖讳珩祖讳尹父讳觐母潘孺人自君以上世为武进钜族人号之曰夹山王氏王故匡姓也其先有仕于宋者以国讳省子孙因之而既没则称故姓云妻华孺人为华君世明之女孺人无子而两侧室皆有子曰守谦守约皆为太学生守谦娶白君省夫女守约娶孔君叙修女女壻太学生邵鏊庠生曹悰太学生徐莘君卒之日为嘉靖丁酉二月丙辰葬于祖茔之次其地曰夹山其日曰卒之明年十有二月甲寅呜呼君自少已为太学生宜其可以坐而注官然君章章句句昼讽而夜思瞿瞿然视其太学生常如白衣之不足以发乎其身君故饶于赀宜其可以坐而衣食其中然君督耕课织赢入而缩出瞿瞿然视其故赀常如空槖之不足以资乎其家视故赀如不足以资乎其家而欲振之君之志既种而获矣视太学生如不足以发乎其身而欲进之则君以柅于命而不能偶也君自居郡庠至为太学生三十余年尝以庠生应举者一以太学生应举者三中间岂无可以冀于一售者然竟莫之售以老君既抑塞以至于垂老而后就选及选又独得所谓王府官者王府官虽尊重然散地不持尺寸之权又老死不复迁转君以故滋悒悒不乐居乆之或有谈赵王之贤怂恿君者君以为然且跃然治行矣又遘疾竟以不起呜呼悲夫君为人重厚絶不以口邮传人过失人亦无有以口过过君者华孺人始归于君有从嫁田三百亩君谢却之人以是重君而君赀虽饶然素俭约能甘贫士之所难其所衣常防布衣一衣可十许年食常蔬而不肉其过苦乃如是自其父母没后奉养祖母三十年如一日不朝夕轻去左右是以君迟囬不肯就选虽其意欲有所须然亦以祖母故也君葬既有日于是君之二弟子庸子明戚君之不显于世而惧其冺然于后也乃率其二侄以赵君克初所为状诣余请铭余未及知君而尝交于子庸子明间二君好学而文足以知其兄也已乃许之既论次其事又系之以辞曰余观汉之才士若枚乗邹阳宦吴邹阳又宦梁而相如宦于梁终能蜚声天朝为汉词臣使后世鸿渐之士莫不抵掌而慕焉彼独非王国官耶何为今之没没而不着也如王君者纵不能宦逹然使其得曵裾王门而骖后乗于鴈池兎苑之间亦未为不遇也筮仕于始衰方就官而殒身若有或迟之或速之然者此岂可不谓之数耶范蠡有言既已施于国吾欲用之家君虽无所试于世然迹其施诸家者亦略可睹矣
　　都督沈紫江生墓碑记
　　沈氏世官奉议卫其先临淮人也有讳葆者髙皇帝时以功授湖广蕲州卫指挥同知改广西驯象卫葆传子忠调奉议卫景泰间迁奉议卫于贵县于是沈氏家贵县忠三传至锭皆世官锭以功陞指挥使子瑛袭指挥使娶于鲍生公公既贵而赠祖父皆都指挥同知祖母母皆夫人公名希仪字唐佐以生时紫水出故号紫江自少英气磊磊雄胆略广俗尚弩而公独精弓射能挽强命中正德三年袭指挥使年十八掌卫印八年剿木头十二年征永安剿陈村所至常先大军摧锋毒弩中膊中股陞都指挥佥事十四年征府江剿滑石殱之夺还贼所卤掠剿义寜桑江杉木诸巢深入亲斩大酋一人首虏多礧中其颠十五年征古田先登夺隘为多陞都指挥同知掌司印嘉靖五年剿龙山深入是年田酋猛叛五哨进兵公自请当中哨夺其隘而潜结猛妇翁归顺知州璋使内间猛以走死田州平公最已而追杀猛弟礼于阵跌马折左胁骨六年陞思田参将七年剿落春首虏多八年调柳庆参将居二年谢病明年而复为柳庆参将带镖佩弩箐栈聮络环广右而巢者以千数柳庆最劲小刧大掠烧城掊库无月不有廓清为难擅地拥兵杀生恣睢环两江而州府者以百数右江最劲喜人怒兽吁党鬭雠无歳不有钤辖为难公御诸猺荡巢摧壁不专以威绥辑善猺视同吾人是以诸猺畏而信公御土酋解纷排难不专以恩洞其隂事坐豮其牙是以土酋睦而惧然则世雄之与乌合情状各异攻心之与夺气变化亦殊猺贼虑其散走聚其党而猎之则公之所以殱渌里也土酋虑其薮众散其党而孤之则公之所以缚岑金也在柳庆先后十三年所剿皂岭怀缚三层马峡火黄马辇七山昙应诸谿峝凡五十余所获覃韦邓雷诸大姓渠帅或馘或磔或剜目截耳纵之凡数十人首虏积至五千余级身为大将常先登散家财为赏得狼兵死力尤善用谍兵行所向虽肘腋不得先闻或已傅贼垒贼尚醉酒齁寝其入巢未尝妄杀是以动辄成功柳人德之比于山都督云为木主而生祀之以配于云祠十九年复谢病二十年起为都督佥事总兵贵州居二年谢病归二十二年北敌大入邉召天下名将至京师公在召中而佐戎事于宣大遂总兵江淮二十五年调总兵广西公为参将尝奏言于朝曰狼兵亦猺獞也猺獞所在为贼而狼兵死不敢为贼者非狼兵之顺而猺獞之逆其所措置之势则然也狼兵地之土官而猺獞地之流官土官法严足以制狼兵流官势轻不能制猺獞莫若割猺獞地分之旁近土官得古以夷治夷之防可使猺獞皆为狼兵矣或虑土官地大则益难制土官富贵已极自以如天之福势不敢有他望又眈恋巢穴非能为变即使为变及其萌芽图之易也且夫土官之能用其众者倚国家之力也不然肘腋姻党皆勍敌矣国家之力足以制土官土官之力足以制猺獞臂指之势成则两广永无盗贼其论甚伟然世莫之能用也公善揣事情练于当世大计然世独以能将知公公为将其竒防逺算世亦不尽知然世独以胆勇敢战知公耳初田猛既诛督府议设流官公曰必且挟思恩为变矣十八年立堡弩滩以控峡贼公曰贼据其险我乗其冲此与投肉虎口何异后皆如所料公既连为贼所中毎隂雨辄痛自为参将数以病告制道冠山人服治生墓而时往游焉自江淮徙广右也以书来请余记余复于公曰古之为将者据鞍矍铄至老不敢言疲若乃自为茔竁卧而饮酒此山泽自放者之所为也二者甚不两得而公乃欲兼之耶虽然公之志则逺矣公为人精悍其临敌目光逆射两颧頳色挺刀一呼人马辟易其平居嬉怡谑笑臧获舆庖无不欢然处族人虽讐至相贼杀不记更厚施之与人交重然诺肠胃如直绳一视可尽至于临敌应机腹里谿谷飞箝网络神鬼不能测或诮公谲公曰吾谲贼耳非谲人也知公者以为然配帅夫人子三长学有父风其次觉次黉俱业儒所治生墓在贵县城北其地曰廖家井南望渌里北睇龙山左黔右鬱两江萦纡皆公曩所挥戈斩级处异日有过公墓者得毋慨然而思乎且夫古者人君尊宠立功之臣则或为之象祁连山象铁山于其墓以旌其烈于不朽公平诸猺靖广右猺中多大山则宜何象然天子方且鞭挞四海以大事推毂公公所建立计不止西南一陲也其所象葢未定云
　　指挥佥事汤雪江墓碑铭
　　雪江公既葬之八年有子庆总兵江淮以平海防功陞都督府署都督同知乃追念先烈将树碑于公之墓而请文于余余观古者人臣有崇勲殊阀则上之人为之赞述其祖先功德而锡之庙器以彰其世美若古江汉之诗而子孙树有勲阀则亦归美于其先而为之铭于彛器以着于世若古钟鼎敦匜之铭而诗与铭又必托之一时文人史氏若吉甫诸人故其文辞与功烈相炳耀不朽今都督所树立既无愧古者经营江汉之绩其树碑勒铭亦正与古钟鼎之谊相应而余虽尝职太史然才下不逮古之能为诗与铭者逺甚其何以彰雪江公之美而称都督显扬之至意于是强为之序而铭之序曰雪江公讳寳字天贵姓汤氏其先有讳忠者为东瓯襄武王讳和之弟襄武以故人从髙皇帝起滁阳下江东举瓯闽蜀北定中原为佐命首功忠以诸弟给事幕下摧锋防坚与有劳绩累官至锦衣卫指挥佥事改榆林卫再改邳州卫忠生敏敏生镛镛生琥皆世其官琥生公自忠至公凡五世公貌魁岸雅好文艺习骑射既授任恭谨自将尝督饷运防平敏事漕运都御史总兵官交荐之选掌军政正徳间流贼为患淮以北诸郡骚动公始屯兵于外以保两河既贼大举来防公乃移兵入城与知州僇力缮守未几贼径由城北渡河去寻有骑至城下呼曰我从虏某也愿乞降公因诘之曰贼何为去曰昨贼首刘六令诸营曰邳无轻犯邳帅谋勇纪律整严其下必有敢死用命者遂宵遁公辛苦四载卒完孤城以抗剧贼邳人至今颂之抚按连防其功能将拟擢用甫四十公即引退曰人生贵适志何自苦为也扁其轩曰白醉亭曰习静以见志公慷慨好赈人之急有同官移用库银数百两时宦瑾法酷度不能还欲自毙公为卖产完之刘马庄贼起公与千户张虎分兵出捕忽报贼至马头为虎信地公即脱所披甲与之比虎与贼战数被箭頼甲厚以免尝以事之江东闻史痴者能诗画善诙谐夜造其门时盛暑痴散髪披襟而出握手懽甚绐之舟中载至邳数月而返公本将家子当其擐甲跃马须髯奋张可谓雄勇其兴致所至乃絶与骚人逸士号为清狂者相类若此公卒云云始都督为仪真守偹时数以身搏贼军中服其胆勇余亦素知其为人己亥歳余赴京师过邳都督饮余沂水之曲酒酣余戯之曰将军得无有生之心乎都督慷慨奋言曰幸防国恩更得待罪行间敢不尽死予益壮之及海上捷至以为不负其志也汤氏本鳯阳人逺祖皆塟鳯阳自忠以下乃塟邳之半戈山公从塟其兆先是天子续东瓯之后封灵壁侯而都督又适有成功呜呼其襄武之遗烈也哉铭曰桓桓东瓯开国于信带砺是崇有弟曰忠亦爵于武是为小宗蝥弧大纛五世五传以及于公保障于邳有防草窃既乘其墉渠帅愕眙曰有人焉竟不敢攻四十而退逍遥文墨牖下以终繄公有子既生代公而才且雄分阃于真遂移金山贼无坚锋时维嘉靖十有九年防乱海东妖氛狼藉海上诸城昼闭不通帝命都督尔习于海尔维总戎楼船一麾鲸鲵遂戮都督之功人亦有言公侯数世必复其终在昔东瓯防彼方氏亦于海中于维都督树绩于海东瓯是同稽古有铭勒此丰碑告成于宗太史作辞以配江汉昭示无穷
　　仪賔李公墓志铭
　　仪賔江陵李公卒于嘉靖甲午九月某日年七十有七先是公之配隆中县主薨赐塟于江陵城东东湖之原垂三十有八年而公卒遂以卒之明年乙未月日合葬焉自公卒至葬天子赐祭二坛于是公之子中孚等图所以昭宠命谓铭不可非其人既葬乆之乃以属其友唐顺之追为之铭顺之谨按公讳麟字应祯号西薮曾祖璋祖灏皆不仕至公父恺始以乡贡士知永新有惠政迁吉安府同知公生而岐嶷既长颀而髯读书善悟解洞于声律尤工字书得子昂体当是时辽沅陵昭安王以髙皇帝之曾孙辽简王孙封沅陵属近而势尊其女欲得佳壻壻之及见公喜曰吾壻如李生可矣其女者所谓隆中县主也以是奏授公亚中大夫为仪賔歳禄四百石公本儒家子既为王族馆甥又清以闲而公性故坦率一切不营营于产至于声色狗马驰骋凡诸纨绮贵戚素态又公所不好既清且闲而又无外累与他好是以能游心于载籍或登髙赋诗把笔肆书奕棋饮酒清谈酣笑睥睨宇宙逍遥人世之外以极骚人逸士之乐而翺翔于诸王孙与乡里耆旧之间以此适其志而终乎其身葢自诸史百家星官堪舆道书释经下至稗官小説皆能陟其津涯而发之诗歌清逺飒爽类其为人有集若干卷呜呼公在贵戚中其所谓翩翩者欤公淡泊于财且素长者不猜逆人人或持劵贷之不问其能偿与否辄与卒多为所负不计也有持劵来者又辄与如初故多赀以是后乃落莫矣亦无介于心顾谓诸子曰汝兄弟不自树立多金何益后诸子皆力学为儒者而长子中孚以进士今为府同知中孚前时推官镇江公来镇江视中孚所为皆当公意飘然遂归中孚为推官用防能徴以例出为今官其所树立未艾也人谓公固宜有后云三子中孚其长也次中立次中行皆为邑庠生女六人皆嫁为士人妻初隆中县主惟一女而三子五女皆出继室谢孺人而孺人亦卒于公卒之后三年始公在孕时母史梦有麟袍乗白马造门者吉安公竒之遂以应祯名公而字之梦麟后值沅陵王不喜二名则请易置公之名字而去其字之上字以为名今名与字是也始者梦耳然公果麟袍白马为贵人者五十余年噫亦异矣铭曰在汉尚主列侯之尊爰及后世多取清门虽盛貌选亦以材授磊磊李公少敏而秀遂以韦带作合椒房惟帝展亲用锡金章虽则金章而不官守奕棋赋诗此外何有后有令子官于润州公来自西顺江而流润人迎公再拜稽首曰此钜人吾侯之父昔公在孕吉梦是逢究公所歴正如梦中谁云儒者未尝语怪视履考祥太史铭在
　　封知府朱公墓志铭
　　公姓朱氏讳某字某吴县人也父东耕君谥以隐德为里中所推至公读书为儒在县学若干年以贡入太学在太学一年谢去归老于家明年子鸿渐第进士歴官兵部武选主事于是天子封公武选主事后鸿渐为武选郎中已而鸿渐守瑞州调守广信又自广信调守梧州而公复封鸿渐未去梧而公卒于家某年月日也公自少苦志读书尝寓苏城北寳幢寺寺傍空室一区寺僧以寄棺槥其中歳乆积叠墙壁间鬼气触人户无履迹公喜曰此真吾读书处矣因独擕一童子往读书其中毎夜中或昼风雨辄有声隂隂若啸若泣一童子者数以为鬼也竟惊病死而公读书其中如故公既以老儒生精于治经又性喜为诗所着有草堂集凡十巻苏人故多以诗名家而近时则迪功郎徐君昌谷最着昌谷尝数过公论诗公曰诗贵成家格卑弱固不可若规规摹拟前人逼真亦词家大忌也且夫古之为诗者以寓性情也得之于体裁而失之于性情亦安用诗昌谷深服其言故公之诗虽醖借古人而要于自写己意略如所以对昌谷语然昌谷之诗则自海内艺文之士莫不喜道之而公之诗虽以吴之人士雅好为诗者亦多不能举其词岂公善韬蓄以为既隐矣不欲以言自文耶抑古所谓山泽之士必有待而后能施乎世耶彼其所谓有待者不独操柄也虽文词技艺若可以自振于世者固亦不能无待也耶公既以读书至老无所遇而发之于其子副使君副使彊直有节槩不善与时上下其为宦也亦往往多梗自为郎积若干年而始出守为守歴三郡积若干年其最后徙梧梧瘴疠穷徼地也副使君防防然曰吾所闻于家大人者如是吾何憾公亦防防然曰吾儿如是吾何憾公卒之三年某月日副使君始得地于阳山白墡坞之北麓乃克葬公先葬之日副使君具公行事为状来请铭余雅善副使君其语当不诬为之叙而铭之公娶李氏继娶邹氏子五人其长副使君鸿渐也次鹤鸣虎文雉膏马良孙男九人承家承烈承宣承武承文余未名曾孙男四人享年七十有九铭曰学古为儒委蛇歩趋挹其容者以为此山泽之癯貤封自天有子则然署其墓者以为此梧州之阡
　　封知县张翁墓志铭
　　翁姓张氏讳献可字廷諌号东涯世为无锡人给事中选之父也翁少頴敏尝有志读书矣以贫故资生事为急也故不得乆从事于庠塾弦诵之业以贫故资生事以多途也故尝博通于医卜星厯堪舆佛老诸家之説然非其好也日奔走生事已至夜归必篝灯读经史不废已而更发愤习举子业则年已过矣家又无钱可行束修然经生硕儒以其志恳而礼谦也咸乐为讲解翁自以其年过而学也则益勤苦习师説已而援笔为文辄数百言未尝起草而防于经防可以自奋矣然竟以年限不得游庠校而邑中右族则争迎致以为塾师翁既毎自惜其志之不就及子选为童子时而家故贫也则羣之于诸弟子中而身自教之翁教子弟严而有法温温诲诱不专诃朴故诸子弟视翁以为其父兄其教选也严于其所以教诸子弟者不废诃朴故选视翁以为其严师选既冠翁犹为之改所业课而选畏翁一如童时为塾师三十年诸弟子彬彬多成材者选以进士起家为邑令能爱其民为给事中有直节葢翁之所以成就之者为深选令萧山时翁尝一往知民之安其令而令衙清冷如家故时则大喜居三日即归曰吾非就养也选以言事杖阙下罢归翁迎喜谓之曰顾吾与若母两人老耳死諌是尔职不死是圣天子恩厚无量也翁以子官封萧山县知县始翁涉艰苦其后子贵身为封官有舆厮可以代步而翁踽踽行歩里巷中如故时翁居常遇人欣欣煦濡谦下后为封官年且髙邑中推为耄耆而翁益欣欣煦濡谦下未尝有自骄色于弟侄睦于夫妇无忤言待童仆如子女性慈恻既老则谓子选施无棺者棺画圈于纸为圈者三千毎施棺一则登其日月于圈者亦一期尽始圈之数而续圈焉佣丐者掩道旁露尸掩一尸与钱若干丐者毎得露尸则喜以为货也亟奔走告翁自是邑中几无露尸者计所棺与所掩及翁之身已数千人而翁且谓子选汝终身行之勿计数也煮药膏以施疮痬者寒冻则为粥以食饿者曰掩死人又何如活生人呜呼可谓厚矣云云铭曰少也食贫赀不谋身既稍自余乃谋及人及人谓何所重者防谁骼谁胔臝死不藏我覆我掩我槥我棺水免鼈鱼野避乌鸢古维有位方春掩骼翁隐人也而专是泽铭以颂翁义风可作
　　钝斋吴翁墓碣铭
　　嘉靖甲辰吴翁有子情举进士第三授官编修翰林其明年闰正月十有九日翁病疽卒年六十有二情解官奔归将以明年丙午月日葬翁青龙之原合于妻徐孺人之兆礼也先葬情既以墓中之铭请于尚书孙毅斋公而复介其姻给事中张君属余书其墓道之碣情因涕泣谓余曰情少为郡诸生而大父始丧是时先君与诸兄弟分产而独持门户益落莫不自支惟时时抚情恸哭曰汝祖固日夜望汝汝奈何辛卯歳情中试南畿还先君望见情泣曰汝祖固日夜望汝乃今不及见汝之有立也未几吾母疾作明年正月卒先君泣曰汝母与吾共甘苦三十年且余教汝严父也汝母悉吾意时时课汝读书其严乃更过我今汝始渐进取而汝母不待也情三试礼部不第先君毎慰藉之癸卯冬且就试先君语曰汝不须念我我近不到城市者十三四年朝夕惟唐诗数过杯酒五六行更无他望惟望汝勉强无愧古人耳甲辰情举进士及第先君又痛吾祖与吾母之不及见也毎语辄泣下时寓书于情辄举防试时所命题先事后食为戒葢欵欵望情以不愧先资之言也明年而先君遂卒矣嗟乎自吾举于乡先君方痛吾祖之不及见也孰意未几而遽痛吾母也吾始及第先君方痛吾祖与吾母之不及见也孰意未几而遽痛吾先君也情至孤孽不幸人也又曰先君终始布衣无他大行可纪独念先君性刚直耻为谲秘媕婀之态其遇事虽不关己利害亦公言激发无所避故嫉之者或乗其踣也相与搆而侮之先君挺挺自若也乆之搆者亦知先君之无城府也相与愧而服焉先君自若也先君且死戒毋得厚葬而独因舅氏语情愿得当世名人一言于墓吾即瞑矣嗟乎情不及禄养吾先君而又坠其将絶之命是重情之不幸而不瞑我先君也惟君其有意哀怜之始余未获识翁而交于情也乆自壬午歳与情同时入为郡诸生则已竒情之为人尝窃叹中世俗益薄士人稍得志辄恣已矜物甚者怙侈饕餮其防耻往往出市道人下情自中第后益务谨饬逺声利侃然有志槩间尝过余操十斛舟从羸僮一两人徐与之言而深察其意气葢絶与同为诸生时无异余益竒情知其志所向与其后来所树立未可涯也是足以徴翁之教矣且夫以情之祖与母不及见其孙与子之举于乡与登第之为可哀也翁及见之矣乃又不及少见其后来所树立其亦可哀也余哀之而许之铭翁讳云云铭曰维天之道犹弓斯张髙者下之抑者乃扬维翁之晦其后之昌其昌谓何冠此多士冠此多士不独其艺砥砺亷隅曰维先志以迈厥迹以显厥世沿流泝源以为翁诔
　　茅处士妻李孺人合葬墓志铭
　　茅处士者进士坤之父也坤为青阳知县数月有声而奔处士之丧以归归而又丧其母李李之丧距处士丧仅三十五日而处士丧之日则嘉靖庚子八月二十二日也其三年癸卯四月十二日乃合葬于唐家村之原唐家村故处士所游息处湖俗以桑为业而处士治生喜种桑则种桑万余唐家村上居常自言吾死第葬我于唐家村且死者有知吾得覩诸儿荷锄擕筐往来吾墓上何不乐之有哉处士死坤徧求地于湖之诸山不得及得卜之处士不吉后乃卜之唐家村遂吉坤曰此先君子意也于是葬之唐家村之原先是庚寅之歳处士尝病几死防有相者过处士曰翁相未死勿忧也已而私谓坤曰翁其死于防之歳乎后十年坤举进士例得请归省而歳在防坤家居顷之乃就选然心独念相者言欲去处士则不忍欲留又难于为言而处士在布夜中雅喜为诗又躭好山水尝欲邀诸诗客相与入天台鴈宕访赤城佳处以为快于是坤即婉谓处士曰大人不记天台鴈宕之游乎儿一旦绾印绶作吏纵欲归必不可得何不令儿以此闲时奉大人往游其间坤意姑欲以是缓行耳于是处士揣知其意骂曰吾日夜固望女立功名幸始入仕奈何以吾故趦趄且吾欲往游即自往耳固不令女废公家事从我坤不得已乃就选居青阳数月而处士死如相者言处士且死犹张目咄嗟以竟不得往游天台鴈宕自恨而坤亦自以不能坚持初説濡忍数月奉处士终言之辄呜噎不自得至是且葬坤以其友人董吉士份所为状来请铭按状处士讳迁字于善号南溪以其居归安之华溪也处士为人丰颊而髯魁岸自豪意气轩轩若不可羁然槩其平生亦少所出入于绳约其面折人过若硁硁不少让然善忍或睚眦之不为报也人亦竟无睚眦之者其少治生不业儒然喜谈诗翩然有逸士之风其治生操纵出入心算盈缩无所爽然未尝以锥毛恡惜为事而割田以衣食其族之人为屋以归其族人之流而徙者坤之举进士也处士为之破劵若干金妻李孺人有妇行处士魁岸意气而孺人佐以和柔静黙尤善处嫡妾间掩瑕絶嫌人未尝少见其隙初处士同邑施翁隐居行义崔太史子钟铭其墓曰古之乡先生也处士毎过翁墓辄慷慨低囬乆之叹曰人生何必赫赫吾他日窃从游于地下第为里隐君子不负此生矣间尝语坤曰即吾死谁当铭我者坤跪而请曰唐司諌乎处士喜曰可矣故其卒也坤为之来请铭呜呼处士其有意于身后之名也乎虽然此亦足以观处士矣处士云云卒年五十有三孺人长处士两歳而同时以卒茅氏故居邑之埭谿宋元间以治篾为业东徃市海上经华溪饭而沉其碗以为祥曰天使我饭于此乎遂舍篾而家华溪八传至处士家益饶子坤始以文儒进云铭曰唐村之原有鬱维桑兮生也游于斯死以为藏兮赤城之墟仙人所嬉兮生也不得游于斯死而魂气之兮
　　殷秋野翁墓志铭
　　殷生邦靖从余游尝与余言其大父秋野翁之行甚具余时独心善翁未几翁子文辉以吾友施子羽所为状来请铭状中事多与邦靖所説参合余往无锡问其邑之士大夫与其街衢巷陌之人皆曰翁长者也余益知邦靖所説与状皆不虚余览史传所纪长者大抵多诡情以钓竒至偿金不复辨认牛不复问诸如此类史家以为竒而列之长者然余以谓长者正不必然如秋野翁在族戚能无尤恶于族戚已矣在乡曲能无尤恶于乡曲已矣未尝有意骛竒节为名髙然其处心行已亦往往多出于过厚一士人子负翁钱不能还自请以女婢翁翁不忍竟还其劵尝亡金箧中逾年盗不得已而逻者踪迹盗盗乃故翁所舎客客囚而见翁翁骇愕若固盗耶且金安所用客跪吐实曰余之妻公之金也请得卖妻以偿公幸不狱死足矣翁恻然更乃出钱以与逻者求脱客而私语客曰女吾客也虽以此十数金赠女不为过柰何以故絶汝夫妇之欢吾脱女女可自抆拭客叩头涕泣谢去客本善星术故翁尝客之后客竟为善士而以星故走江湖间数过无锡具土物翁欵曲乆之乃去翁所居并医局尝有海防邑吏鸠工即局中髙敞地缮军器为备众乆役疫作人相枕翁乃日捣椒蒜和酒以徧饮不病者而大镬煮药以徧饮病者又日令不病者一人给事病者五人时其药物而掖搔之已而不病者得不染其病者往往得活相与诣翁罗拜手加额为谢后数年有人与翁相讐翁子应试南京过毘陵驿讐者狙人驿旁伺翁子欲殴之沮其行翁子大窘忽有驿卒数人跃而前助翁子与之力鬭翁子由是免于难既免而询诸跃鬭者乃故尝役医局中翁所活者于是翁子欲厚报之其人谢固不肯受竞还家持果与鸡馈翁子然后去此数事皆世所谓过厚然翁处心本如是未尝矫而行之翁父病痰闭不可饮食屈伸翁夜礼北斗以祷已而梦一黄衣力士以刀刺其颈疑不祥甚明日蓦有军人黄姓者造门自言能医此疾翁异之果以针刺喉中出秽痰而愈如所梦者然翁未尝言于人人亦莫之称也翁讳俊字时选殷氏自布政公以才见竒文皇帝而其后遂为文献之族至翁以隐行着而翁之叔季子姓多为儒者翁始以输粟授冠带非其好也因自号秋野以寓其萧散淡泊之志云布政公生琏琏生广成广成生翁殷氏之先自毘陵徙家无锡之严埭又自严埭徙家邑中其家邑中也自布政公始翁配王孺人有贤行先翁二十五年卒邵文庄为志其墓子一人文辉云云翁年九十歳乃卒尝以耆老请为乡饮賔者凡三十年应诏与赐老人粟帛者凡六墓在防山葬以嘉靖年月日其卒也先葬之一年八月十六日铭曰汉世论人必先长者寥寥谁哉呜呼秋野
　　萧孺人墓志铭
　　嘉靖己亥冬南京浙江道御史臣正色奏言扈从章圣梓宫诸贵人不法事诸贵人奏列御史罪状自辨天子逮御史于狱竟寛之使戍邉下兵部臣定戍所遣去而兵部臣故御史尝所劾者于是御史戍辽之沈阳御史家故在无锡其明年妻萧孺人卒于家御史为人慷慨有气自始为御史数独自闭门草防不令孺人知孺人时时从隙窥见之自念不能沮又不能忍则欵欵为好语解之且曰毋骚生事为也已而御史得罪御史既上疏则囚服而袭豸服以听台事后逮者至御史自台囚服出不过家径去孺人防诸子仓皇南归且忧不测遂病闻戍辽报稍解矣乆之竟以忧病死辛丑六月十日也年三十有九孺人父萧恺母钱氏御史黄姓士尚其字孺人性谨厚其归于黄也事后姑左右朝夕十余年竟后姑死未尝有一违言恺有女弟老而寡且窭孺人迎以归与共哺糜廿余年竟孺人死未尝有一厌心人以为难初士尚为仁和南海两县知县孺人从士尚果决负才气见事立断无所避其于权势人鲠鲠欲绳以法而孺人济以和柔温慎其所匡助为多士尚防则孺人以俭约自律也在官中躬丝枲织布如村居子四人学诗邑庠生娶某女学礼聘某女学海聘张君舜举女舜举名选故给事中以言事罢为民与士尚同年其意气同也于是乎姻孺人葬以卒之歳十月某日墓在某所将葬士尚自沈阳以状来请铭余观汉史所载王仲卿戅而狂好数言事其妻毎抑止之仲卿曰此非儿女子所知后仲卿竟殒妻子亦徙合浦余读而悲之以为臣之娓娓于其国妻之娓娓于其夫皆期于自尽而已其事则若相睽然臣之于国耻其不言妻之于夫恐其有言呜呼臣之难自古纪之矣今士尚幸遇天子至仁圣有仲卿之狂戅而免于仲卿之戮是孺人所遭过仲卿妻逺甚然史又载仲卿妻徙合浦后赦归更以采珠为富人家今天子至仁圣且将脱士尚于伍借而还之以与孺人相朝夕也有日矣孺人乃不幸死不得如仲卿之妻特防后凋之福吁其命也夫余哀而为之词孺人以御史故得封御史在戍矣称孺人者罪不及孥也词曰谓媛之生兮处深闺兮心奚所思辽水之涯兮谓媛之死兮閟幽室兮魂奚所游辽水之侧兮
　　盛孺人墓志铭
　　盛孺人苏之太仓人盛君讳某之女居庸山人顾君存仁之妻嘉靖丙申山人为给事中上疏笞于阙下谪为民保安州居居庸孺人从之居庸逾五年而归归至家几月而卒辛丑某月某日也年三十有九初孺人既字于顾而遭母丧于是童而妇于顾为童妇三年而室于山人孺人既以童而妇婉婉自属于其姑钱儒人姑亦极意拊育之如其女孺人居常谓山人曰姑吾母也即姑百歳后愿加服丧三年以报姑姑性好洁而严孺人所为缝纫浆酒糔餈滫瀡之具必以洁恐一不当姑意且得罪姑或不怿必跪而请罪不敢起及从山人于京师遇美饮食必思而泣居居庸时时与山人焚香南向拜且祝幸早见姑已而闻姑病日夜泣遂辞山人归归而道病既至家强力羞药物食饮于姑病且革憖而呼姑姑至与诀遂瞑数月而姑亦死孺人自少读小学孝经书颇解意防故平生喜书然独不喜佛书中馈有间则取小学日记故事稗官小説家诵説之毎至古人壮节伟行则击手诧叹以为烈士当如是若自恨其不得为而隂以从防山人然者其始娠山人且游学慨然与之别曰君行矣谨毋以室家为意别三日而产子山人且上疏与孺人对坐土榻上夜草疏忽若有鬼物啸户外孺人己心讶其不祥然竟不一语劝止及受笞以死报者三心苦之然不为动或怵曰事叵测柰何可蚤自脱不尔且及亦竟不为动山人舁居庸而孺人尚居京师时寒冻虽诸僮皆苦楚穷徼莫肯往孺人独以一女子提衣粮触风雪为诸僮先﨑岖走塞上就山人防山人病疮剧左右防持百方乆之山人以不死其居居庸也虽以不得事姑为慼然未尝有一日覊愁不可忍之色故山人亦安之既死且葬山人为之状其行来请铭呜呼士鲜慷慨之节乆矣岂其素所自树立者尽然或者钩牵儿女子语故噎噎不能自割然则如孺人其可多得也于是许之铭子三人可立太学生次可大早卒次可兴女一许聘陆某故冢宰公孙墓在太仓新安乡祔钱孺人之兆其葬日为卒之又明年癸卯某月某日始山人为给事几月而孺人封以恩也铭曰北瞻居庸崇山崔崔匪夫之故胡为乎来南望吴门既阻既逺匪姑之故胡为乎返间关而来间关而返今其休矣即安于坎
　　杨孺人旌节碑铭
　　嘉靖十有三年知常州府臣槚奏臣属邑无锡无锡诸生楝等若干人父老防等若干人诣臣言杨氏妇守节事甚具臣闻守令以兴教化美风俗为职也臣谨以杨氏妇守节事上闻者妇故邑人俞晖之妻邑人杨复之女自少从父叔识字通书史大指归晖六年而晖卒妇痛防几死及葬俞氏墓故在惠山防风雨不能舟妇匍匐即路以身翼棺哭且走踯躅泥石间观者皆欷歔有泣者凡十许里乃抵墓所以克葬事自晖死时妇始二十有八歳二子长者始五歳舅姑且老矣而晖故儒家无宿赀可借于是姻党怜之欲夺其志而前时晖且死犹强起书雪操氷心四字与妇诀妇粘之寝壁坐卧瞻焉至是指而谓其二子曰而父知余心矣余即死敢二乎则又指二子而谓其人曰余所以忍死者为此而已不然余何爱焉婣党谅其志遂絶口不复言也居常内外女婣宴好絶不徃来曰我孀也宜然至老犹然姑尝末疾逾屡歳汤药祷祈拭扫温扇至于颒盥栉沐扶抱吮摩抑搔便液之事必自亲之一不以属仆人二子稍长亲授句读后虽已就师毎夜归必篝灯火与相对以助其勤时时称説晖之音容嗜好及其蹈履与其所志焉而不遂以待其后者几以朂二子且使识勿忘也今二子皆强学有立其一为乡试举人曰宪其一为诸生曰寰者也臣谨按杨氏妇有不二之贞有抚孤之义宜旌妇今年及五十歳矣于旌格应臣槚昧死奏制曰下礼部礼部臣请命廵按御史核实御史臣蕙奏臣槚言不妄礼部臣覆奏制报曰如令于是礼部下常州府给钱立绰楔遂如令后四年而宪举进士孺人从宪于京师病卒反柩于无锡将葬宪诣余请曰子其为宪母书墓隧之碑匪敢曰以嘉惠宪母其以对天子之宠命而章守臣之不蔽善也不亦可乎余既以许宪因自念尝读汉史黄覇传覇为相课郡国计吏以郡国有孝子弟弟贞妇顺孙者为一辈先上殿而张敞非之以谓此无益于防贪贞忒之行而适足以导伪长谩覇敞皆世所指才吏其相反何也夫有善而不见褒赏谓之匿褒赏不当其善谓之诬匿且诬其敝也均今国家表崇节义之意至慎重也而草野委巷之间力不能自达则或不列于褒赏其列于褒赏者参舆人之论乃或十一异同焉以古较今不甚逺乃知敞之言于汉要未为过余家武进徃来无锡间问其邑人邑人之贤俞母者相属也私论之与公褒可谓参合然则守臣槚之为此举也其可以当黄覇之赏而免于张敞之讥矣乎余以是具载其文且为之铭曰于皇有明风轨是敦贞妇弟弟孝子顺孙有一于此帝罔不闻大者祠祀小者树门歳之甲午守臣槚言杨女俞妇孀三十年维居之艰维节之完维帝曰咨朕其试哉爰命廵吏其核以来御史蕙对守言不妄维帝曰咨朕心所贶乃按甲令乃表厥宅呜呼岂一人之为来者是式
　　王母缪孺人墓志铭
　　余同年信阳王养之至京师擕其兄所纂次其母缪孺人之行请余铭诸其墓余尝徃来信阳时孺人没未乆乡人多有能道孺人事者余闻而善之又尝防养之之兄及侄之为州学弟子者皆秀而有文葢徴孺人之能教也遂许之铭而养之又言为其卜墓地时颇有竒怪始得二地堪舆师不能择疑不决者乆之忽一夕孺人梦若有告曰某形者吉蛇形者不吉觉而语诸子诸子骇之问堪舆师堪舆师初亦不知其为某形某形也复至其地熟视之则某地果某形某地果蛇形一如梦中语乃徙某形者竟吉呜呼圣人不语怪若此者何説耶则传中所称牛眠而马嘶者其皆可信矣乎孺人信阳缪君讳家之女王君讳虎仲威之妻孺人嫁于仲威若干年而仲威先卒是时诸孤六人其防者四人尚髫龀也孺人恐坠门户督诸子稍长者使服田贾治生产不得游荡择其防而敏者教之读书而日课其程毎漏下五皷亲叩寝户使就灯火后诸子皆长大娶妇诸孙且崭崭孺人亦老且衰矣犹教之不弛于曩时有不率教者虽斑白必加诮让或至鞭笞之不贷其严如此性素慧好听古书列传谈説理道者惟恐不得闻至于里巷不雅之语惟恐闻之能薄饮食诸子有进重肉者辄不食至奉賔客未尝不丰洁劳于治家能拓其业至于周防贫匮为粥以食馑于歳者虽费无所惜此孺人之行其子所自为叙与余所闻于乡人者大率近之矣孺人卒于嘉靖十有一年某月日年八十有七子男六鉴镇钦钥镐鋭钥州学生鋭余同年进士也今为武昌令鋭初调崇明令以海道险不能迎养为忧孺人曰地之夷险惟君所命汝苐安之况有汝诸兄奉我汝毋以我故阻抑其志且此未必非福也曽无戚容后鋭以能调曲周又调安邑孺人闻之曰当益慎其官则可亦竟无喜顔故鋭数为令多以能称孺人教之也女二人与子某皆先孺人卒孙男十七人某某皆州学生初余既许之铭乆未有以应也后余家居而锐为武昌令遣使来速铭乃克为之孺人葬以某年月日合于仲威君之兆故孺人所梦处也铭曰有崇斯坟神所惎也山鬼防门辟魑魅也气如春温君子憇也生以为婚死不离也防彼后昆永无匮也
　　蔡母邹孺人墓志铭
　　蔡生瀛丧其母邹孺人将葬请铭于余因泣而言曰嗟乎吾母之生也偹尝艰苦而不获享一日之逸吾母之殡且葬也仅于敛形无以厚其终而恔于心此昔人之所为痛心而自伤其贫者也瀛也奈何既而曰吾母虽鬱于生前庻几可彰于身后虽葬不能偹礼庻几可借此一片石而贻吾母以不朽也惟先生幸哀怜之初生尝学于予予固喜生之贫而有志也于是许生为铭其母取生所为状而叙之云邹孺人者无锡邹君廷章之女蔡君元际之妻邑庠生瀛之母蔡君虽大族然赀故贫君又倜傥不事畜藏囊箧屡空然而左缀右缉如补敝衣仅而获完者以孺人为之经营黾勉于其内也生瀛学古为儒不以贫故堕坏其业而陨获其志以孺人为之母而教督之也孺人父卒母华孺人独寡居使华孺人无子而有子以孺人为之女而迎之使就养于蔡也蔡君前所娶华孺人既殁而所遗子女无母而有母者以孺人为之后母而长养婚嫁之使与己子女同也孺人之为妇也如夫有干蛊之勤焉为女也如子有终养之孝焉为后母也如母有鸤鸠之均焉而享年止于四十有七不克与夫子偕老啜菽饮水之奉亦不克食报于其子于戏此瀛之所以重为悲痛而必求余铭者也孺人子女孙云云卒以嘉靖年月日葬以明年月日合于茅塘华孺人之兆礼也铭曰妇德含章弗耀厥美曷铭孺人吾识其子作铭者谁维太史氏铭如可灭石亦可毁
　　贺氏孙杨二妻墓志铭【代父作】
　　孙孺人者太学生贺君汝勉之妻而杨孺人者汝勉之继妻也孙孺人卒于正德庚辰七月四日而杨孺人卒于嘉靖辛卯七月八日至是为嘉靖丁酉十一月二十一日始同葬于先茔之次其地曰官坝而汝勉因以二孺人之铭来请于余余有女嫁于贺而汝勉之女又妻于余甥余女与甥往往能道二孺人之行而况乡进士姜君为之状可信也乃不辞而许之孙孺人父承事郎讳堂杨孺人父承仕郎讳昺孙贺皆丹阳钜族而杨之族亦望于无锡故二孺人相继归于贺氏有朱陈之睦焉而二孺人者又皆柔惠婉娩克嫓厥美葢若生于一家而非二姓之女偶然以聚为一人之妇者初汝勉未有子是时汝勉与孙孺人年尚少可以有待而孺人已为汝勉置侧室且日夜冀其有子甚于自冀其有子也及病且死犹惓惓以贺氏无子为意而属其妾曰汝无子吾不瞑矣又属其女曰妾幸有子汝同胞也汝善视之其望深而虑逺如平常时而不自知其身之悲也孙孺人既没而侧室果有子其后杨孺人自有子与女矣杨孺人抚侧室之子如孙孺人之志而均之于己子不曰吾子嫡也杨孺人嫁孙所遗二女悉其装以遣之不曰留以嫁吾女也此凡妇人之所难而二孺人能之其操行大略相同而孙既无子杨有子矣又夭孙年止三十有七杨年止二十有七又皆不幸早世呜呼此汝勉之所以悲恸而必求予铭之使二孺人有传也虽然顾予不文其能使孺人有传耶汝勉子二人杨孺人生一子九歳而夭其一曰某聘何氏侧室刘出也为杨孺人所抚者而其母故孙孺人所置也女三其二嫁杨锐周书皆孙出而锐者余甥也其一尚防杨出也为之铭曰其生也不相识而死其同宅以寜厥魄其死也不偕行而葬其同铭以垂厥声
　　杨母唐孺人墓志铭
　　唐孺人者余大父给事中曽可公之女余父永州知府有懐翁之姊余顺之之姑知冠县晋斋公讳溢之妇太学生东墅君讳墉之妻给事公与知县公同年也故孺人以字于杨孺人性孝而惠少从给事公于官给事公卒孺人从其母周孺人与弟有懐翁扶衬归毁而呕血几不可药积数年乃止及归东墅而东墅嫡母金与生母潘孺人事之两得其心中歳姑金与东墅君相继卒孺人防防遭两丧哀恸积痞而痼晩年又遭叔父丧恸而又病病少间痞又作遂不起嘉靖壬寅八月初四日也年六十有三自孺人始嫁时杨氏门户方盛舅姑皆无恙家事一不以关孺人而衣食饶给周孺人又甚爱其女欲数见之孺人不数月辄一来每来必月留乃去既去则我馈遗问讯之使日不絶于路孺人亦数相报以为常当是时孺人不知为妇之劳而晏然有为女之乐后周孺人既没舅知县公亦物故东墅与其兄析产东墅又少读书不善治生则家日落于曩时孺人上奉寡姑下厘家务井臼蚕绩必自操之而亦不能如曩之饶给也后东墅又死其子又析产为四则家又益落自周孺人之没而孺人独与其弟妇相际则歳乃一来其后又独与其诸侄妇相际也或四三歳乃一来其馈遗问讯之使其数与踈亦率如其来之数孺人往来母家既稀濶诸子又各自谋生或擕妻子徃田庐治田或往赘于妇家孺人更悄然寡居而黾勉有无至老且病或不自休也葢孺人所歴于夫家与母家凡三世而三变呜呼此可以知人世之感矣有懐翁与孺人最友爱孺人病且死而有懐翁适官永州以是病不及其药没不及凭其尸病则侄顺之往其药没则侄正之往凭其尸而以讣于永州初孺人送弟往永州泣之甚曰吾其不及见吾弟乎至是竟死且死谓诸子曰汝诸兄弟幸辑睦吾不恨矣呜呼诸子其终奉孺人之教以周旋乎诸子勉之诸子者锐鎜鐈鉷也鎜太学生鐈鉷郡诸生贺氏周氏邹氏沈氏其妇也邹妇先孺人七月而卒遂与孺人同时以葬邹于诸妇中最孝故其卒也孺人哭之极哀遂以病女一嫁郡诸生蒋瑫孙男五葬以十二月十五日墓在袁塘之原合于东墅君之兆将葬壻瑫既为之状而顺之乃铭曰夫竁其中旁有令妇孺人归此其永不朽
　　吴母唐孺人墓志铭
　　吾唐氏之先以诗书长厚创其家子孙相与守之其女子亦往往有化于其风者若孺人其一人也性喜书【自】孝经女传诸所常诵之外至于毉药卜筮种树之书顾不如专门家耳然未尝不通其防其试之亦数数有效往来姻戚所或见有异书及诸禆官小説辄擕取以归旬日而还之则既诵习之矣既老尤喜佛与道两家言日蔬素食焚香宴坐或夜中起坐若有意乎斋心修观之为者呜呼使孺人不为女子其可以语于儒者性情之防矣乎不然亦当为博涉多艺能人无疑也其禔身不为矫饰然子女御日在侧未尝见其袒衣与其见齿之笑其治家耕织累积丝粟然施药与棺饘粥饿者至不以脱簪卖衣为解其于族里虽其襫袯蓝缕之防待之未尝不如富贵人其于姻戚虽其几世之逺姻歳时枣栗腵脯之问施之未尝不如近姻以是族人皆曰孺人有德于我其姻戚皆曰孺人未尝失礼于我性柔俭慈静不色笑而其气温然其于父母舅姑尤笃既嫁至老数十年间毎语及父母苦楚辄欷歔泣下舅姑既没数十年间孺人亦已传家事矣惟四时馈奠必躬涤濯羞殽烝以为常孺人之卒也以歳祲避宼城郭痢疾五十日卒嘉靖乙巳七月廿有六日也享年六十九月十日返葬于董墅里合于其夫榆林卫经歴南墩公之兆礼也南墩讳静夫姓吴氏舅曰七品散官水南翁讳良瑞姑曰张孺人父则余大父给事中赠奉训大夫曽可公母则余大母赠太宜人周也子一人国平云云孺人同母三人余父永州守有懐翁其一人也姊一人嫁于杨先孺人三年卒姊病时孺人往姊左右抑搔给事者月余姊与之金坠胸为诀至是而孺人亦死盖有怀翁三歳而遭二同母之丧哀之而不忍铭也谓顺之曰小子铭之铭曰产于郭归于乡终于郭瘗于乡葢魂气何所不之而骨肉兹其永藏
　　王冡妇唐孺人墓志铭
　　孺人姓唐氏常之武进人户科给事中曽可公之孙永州守有懐翁之女礼部郎中无锡王君九岩之妇编修王懋中立道之妻而余顺之之妹也孺人后其兄五歳而生于姊妹行为第三孺人防頴慧紃组字书不烦于教而若素为之兄毎曰惜女不为丈夫子而有懐翁亦为之择壻后乃得懋中十有七歳而卒二十有六歳以懋中官编修故封三十有三歳而卒其妇于懋中者十有七年王氏故饶而懋中又少贵也孺人从于宦者十年然所服御一不改其素非賔燕不设兼肉或懋中偶饭于他所孺人辄为蔬具问之曰吾适不喜肉耳惟为懋中肉必手调或一饭数起以为常懋中始未有子而孺人齿仅逾弱也然已数忧之一日自归寜载一女子俱还顾谓懋中曰君大宗之后也不可以不亟图此于卜相皆宜予故为君聘之既乃时时为理膏沭笄栉饰容止惟恐不当懋中意者呜呼吾母任宜人有少君裙布之俭是以诸女化之而孺人能淡泊撙约于既贵之后任宜人有小星逮下之慈是以诸女化之而孺人能委曲置妾于方盛之年葢所濡染者然也孺人事其姑朱安人朱安人煦濡温厚无与比孺人于诸姒中尤曲得其欢是以孺人毎自喜以为其在姑之侧也如在母之侧也其事懋中懋中简重详慎内行修饬孺人揣其意所注辄婉为将顺若恐伤之然懋中或有微过则终日不自得其有善未尝不力从防其间是以懋中毎自喜以为吾得吾妻也如得吾友也孺人从懋中而北也则念朱安人数千里外欵欵然如在朱安人之侧也其辞懋中于京师而归事朱安人也则念懋中数千里外欵欵然如在懋中之侧也既死且愦矣索杯羮尝之以为甘也目女奴使进懋中所葢犹如在懋中之侧也呜呼悲矣孺人卒于嘉靖甲辰五月二十一日初懋中在京师欲请归省令孺人先归时暑月舟人病寒热相染有死者孺人以一女子擕数防儿女与病者同载歴险数千里固己心恐憔悴幸不病抵家未一月病遂作再旬而卒其病亦寒热也子一人化聘太学生安子介女女二人其一人者母故孺人归寜时所载与俱还者也呜呼吾宗自吾曾祖赠给事公而下其男子幸不絶衣冠而女子之贵则自孺人始孺人姊妹凡六人以夫贵者于今两人其未三十而贵于室也独孺人为然然卒夺之年以死岂其丰其啬固皆适然而值之者耶抑亦数之定而不可益损者耶懋中将以丙午春正月三日葬孺人于前王村之新阡懋中既述孺人之行为状矣而余为之铭曰史氏之妹史氏之妻史也状之史也铭之后有考者其将在兹
　　弟妇王氏墓志铭
　　弟妇姓王氏尚书文肃公之曾孙女应天府经歴横山文炳之女余父永州守有懐翁之中妇余弟郡学生正之之妻也年十八而来嫁其生而贵家女也既嫁而骤见余儒生家所尚一旦解去所御金簮珥悉易以银而褧其华衣至于中馈女红率常身先诸僮奴其所解去金簪珥又以之易银为本而经营什一之息拮据勤生若素处穷约然者其性警慧爽豁故于人情世务不习而晓家人尊卑上下一无不宜其舅称之曰余中妇最能洁茗精馔以适我意于是賔客茗馔有不尽以分属之诸妇而多以属之中妇者其母徐孺人闻之曰是在我侧固然固知其能事舅也其姒余妻庄称之曰吾婶最能得我心事于是心腹委曲有不可以谘于其夫而必以谘之姆婶间者其姊妹闻之曰是在姊妹中固然固知其能睦于其姒也其始归余弟三歳而两娠皆半胎而堕即以后嗣为急偶余弟从余自宜兴归入室见一女子讶问之知所置妾也余弟靳靳以年始弱冠为辞不御而遣之后五六年竟无子乃更为置妾至亲为之膏髪整容惟恐不当余弟意居常夫妇间相得欢甚也及置妾则毎割牀第之爱若使其妾得以时御焉而不以己故妨之者其在姊妹五人中最得其母徐孺人意初横山公卒母以意遗之二百金乃以母当总总时不忍受其后母病且卒以金簪分与诸女为诀其所分又独倍诸女乃复以独厚为嫌而并辞其所同得者呜呼其能置妾于中年无子之日不足为难而能置妾于少年始婚之时则为难能辞金于母存之日不足为难而能辞金于终母之身则为难葢其自少知书稗官小説终日未尝去手毎览至古人竒节辄激烈自诧恨其不为男子余以为正使其为男子必能磊磊植立不媢妬以败人之国不货贿以自污其身可知也与余弟夫妇间相得欢甚而警戒相成之者尤切始余父宦于外余独与弟居弟或所过动也乃不喜而谓曰子纵不自爱其若汝兄何且又为之隐防不使人知葢恐以是见尤于其兄而或至于相踈也弟有一善可称也则喜而谓曰非子之能其汝兄薫染使然葢以是深动余弟而欲其与兄相亲善也以是余弟能知彊于为善而兄弟之好益宻弥缝从防其间葢有助焉以彼才且贤宜其多男子享髙寿而竟以无子夭死其死也又以产此则理数之不可知者也自其始连娠而堕则已不专意于自娠矣既置妾固日夜以娠望之妾也及自娠矣众且以不妬之报庶或在此而竟以是死谓之何哉谓之何哉其卒以嘉靖丁未六月初五日年二十有九葬以卒之年十二月十三日祔于其姑余母任冝人兆之右方铭曰诗咏螽斯诜诜振振嗟彼淑媛罹此不辰让娠于妾不欲自娠幸自有娠卒灾其身造物报施孰云可信惟其美行乆而不泯伯氏铭之以垂家人





　　荆川集巻十
　　钦定四库全书
　　荆川集巻十一
　　明　唐顺之　撰
　　行状
　　月楼唐翁行状
　　月楼唐翁武进人也讳世美字某月楼其号大父封寺副讳某者生五子仲子复为大理寺副后守平乐有宦绩载在国志封寺副之少子赠给事中讳某号友兰翁生四子长子为给事中翁其第三子翁貌魁岸为人倜傥负气尝从伯兄给事公指受章句能涉猎记诵然家故产薄而友兰翁又病瘫卧米盐医药婚嫁百费丛于伯兄伯兄又方日夜治经史聚徒而教之其势不相给也翁以故废其学而营于家翁虽已不治经然不辍文墨其闲时则作为草书遂穷极竒变阖辟闪缩上逼懐素诗歌有唐人风骨是时翁伯兄既以文雄于当世而季弟竹翁善画尤以草虫名一时言文章字画归唐氏云伯兄为给事中值敬皇帝在位言官甚见亲幸有权给事公素小心慎事屡为书与翁大要教之谦下毋辄入州县门即入必伛偻不得骑闾巷往来戢族属僮奴不得閙街市中翁遵其説而行之是以唐氏虽世宦然未尝有子弟为乡里所苦者后三十余年嘉靖某甲子翁年七十余郡太守请与蜡賔后若干年诏赐天下老人粟帛八十以上冠带翁于是始冠带然始一服之后不更服也尝一与蜡賔后太守连岁以故事请然亦不更往其好省事如此始翁壮时唐氏以给事公故方盛给事公自为庠生有名声已能尽致数邑客后为给事賔客益辏翁家居则应接賔客出则从亲朋隣里邀请酒殽之防投壶陆博遨游宴笑之欢碌碌不絶翁每所过辄为上客议论常摧其一座人以是人益貌之后翁既老兄弟物故尽平生故人多不存存者亦衰且病不能相往来矣翁又失其壮子独擕二幼孙以居虽门外终岁率不一出甘脆滫瀡所以辅老之具亦不能丰也时时有一二族子问起居翁据牀坐与之道説故事助遣岁时而已人谓翁由喧热至落莫不能无介介翁独翛然自得也然自翁而上友兰翁年至四十有几翁伯兄仲兄亦皆不及五十而卒竹翁卒以五十而翁在父子兄弟中独岿然老寿至于八十有三其所得可不谓厚也欤翁配云云葬以卒后三月某甲子在黄塘祖茔之次于是一之图所以不朽翁而欲请铭于立言君子乃谓顺之述其事略顺之于翁为侄孙而给事公之孙云
　　墓表
　　春坊中允方泉李君墓表
　　方泉李君既卒其父推官公谓余与君同寮相好也以书来请余表君之墓君姓李氏讳学诗字正夫世为莱州府平度州人大父讳琮父推官公慧也生二子而君为长君少頴异沈静治经通尚书乙酉秋郡守李君霆梦桃花洞中一少年得隽已而君中试君结庐读书处则桃花洞之麓也丙戌第进士为永平府推官法丽于情数决滞狱三年以荐召入为稽勲司主事顷之陞考功司员外郎会朝觐考察君与有司佐其长僚黜陟用精已而调文选员外郎君之在考功也而余亦入为考功主事始与君相识君为人丰肉踈眉目进止雍容与人接婉婉若处女腹中坦坦不蓄鳞甲以此能在处协于僚友间其治狱也未尝以钩距为巧其考课也未尝以按吏为功是时都御史王浚川公有物望不轻一言假人自君为诸生而浚川公为提学则己竒君后君居吏部浚川公熟视君益以为逺器数言于诸公卿间诸公卿自是知君亦以为逺器也君居闲独喜为诗然在众中絶口未尝言诗其自晦多如是在文选未几改官为翰林院编修顷之丁母杨宜人忧既葬庐于墓侧产芝三本髙尺许然君不自以为瑞而亦不言于人服除赴官戊戌春同考会试事己亥东朝建君拜左春坊左中允兼翰林院修撰未几充经筵讲官庚子秋主顺天府乡试逾年以病卒嘉靖辛丑六月某日也年三十有九君之入翰林也是时与君同入先后十有一人皆取之科道与诸部属而君与余则皆自吏部入居二年余罢归而编修鄞陈君束出为按察佥事是年编修山阳卢君淮卒明年修撰东平王君汝孝出为按察副使又三年余起为春坊司谏是年中允闽陈君节之卒明年陈君束以副使卒是年余再罢归明年而君又卒呜呼维昔官翰林者进士髙甲与庶吉士两涂而已今天子在位以为此不足以博求硕士遂改其制癸巳之岁乃得君等十有一人于是此十有一人者入则陪侍经幄退则校讐东观景从响附人思自竭以报殊恩暇则相与接杯酒或限韵赋诗分曹壶奕或杂以诙谐嘲笑以极文儒墨士之乐于此之时彬彬雅雅争先恐后何其盛耶七八年间在鬼録者几及其半出者罢者亦又几人其尚在院者才两三人耳呜呼何其有终之鲜与自古文儒之士委弃于草野者不少乃其间得自致于金马玉堂之列以桀然自见其才者千百而一两人耳其遇不可谓不幸天子度常格而用人亦冀以得魁梧瓌伟之隽盖搜于千百庶僚之中获此数人其致之不可谓不艰而沦落销歇若此其奄忽也岂非怜才者之所叹与故为表君之墓而并名其人以志余之所感云
　　户部主事陈君墓表
　　嘉靖己丑岁吾郡之士同举进士者凡八人于是此八人者得羣然咸聚于京师未几则或去或留或去者复留而留者又踵以去其间得相聚京师者率不过四五人或三二人再不能及于八人之数而其后无锡张君舜举与余相继罢去则此八人之中罢其两人其后江隂陈君又卒于京师此八人之中防其一人矣呜呼是可叹也忆昔此八人相与日夕具杯酒相欢笑此时固亦知其聚者终不能不散然殊不意其遽然遽散去犹冀且复聚纵使散去不复聚亦不意升沈存没邈然分隔遽至于此然此犹七八年之间耳使更复此七八年或数十年则人事之错迕消息愈益不齐而其聚散升沈存没之感计亦不止如此而已呜呼此可以知人生之若浮与天地之为逆旅矣而亦何恠其然也欤然方其聚也则为欢然以喜其散也则为之慨然以忆其罢而去也则或为之怅然以唁其没而不可作也则或为之欷嘘流涕以悲亦有情者之所不能已欤然则子达之亡此七人者莫不悲焉而余独有所深悲于子达者以子达有朴茂愿慤之质有务为君子之志而学未及充乎其质力未及竟乎其志非惟大官老寿限于命而不可得而问学事业之可以自致者亦若有所限焉而未究乎其止也此子达之所以为悲欤彼区区聚散升沈存没之感固又不足较矣子达讳词自号茶丘居士以进士授户部山东司主事歴官若干年而卒卒时年才三十有六陈氏故饶于赀而君能刻苦自植立其在众人中衣裳言貌絶不类纷华子弟而其在官絶不营营然广交游借声誉为富人事其为户部尝监太仓军储又监淮安清江浦漕务最后捡校诸司章奏皆精链谨洁能于其官而君自少孤事其叔青田如事父之礼友其从兄子和如其亲弟兄家之筦钥一总于青田而君不知焉君出入必禀命于青田翁而后从事观君之居家与其居官而予所称君之质与其志大率可知也君始有二子而夭后君卒之八月其妻吴安人始生一子名之曰之才安人系出恭靖侯良之后有贤行而青田又为之纲纪于外其必能相与立孤以成君志也呜呼陈氏之以善闻也乆矣而君父敔山公既举于乡又不显以死至君且显矣而天又啬之固将以昌其后乎曩癸巳之岁余再官京师防君亦继至于是所谓八人者独余与君二人在京师后虽继有至者又不乆以去而君与余至再更寒暑而后别且以余之迂戅无似幸不为此七人所弃斥而君尤若以余为可与者盖君于余交深而信笃如此君之没余安得黙然无一言也君墓志行状既自属于学士张公与户部主事曹君独墓表未有所属青田翁以请于余盖君未尝有言而青田翁揣知君之意或在余也君世谱履歴则志已详故余独序交游始终以道君之可悲者以揭于君之墓而又将以贻诸此六人者云
　　都察院都事秦君墓表
　　锡之言孝弟笃行有家法者必归秦氏秦氏之先贞静先生讳旭隐居行谊既没而乡人私谥贞静先生以长子防官封中宪大夫然乡人不称其官而称之曰贞静先生贞静次子永孚以孝子旌弟仲孚亦孝乡人称之曰双孝秦氏君讳镗字国和号类樗山人贞静先生之孙而孝子公之子也自少为邑诸生治所谓时文者最精每御史岁试诸生诸生心拟甲乙多目君君亦每自负及案出卒无前君者然六试于乡而后第五试于防皆不第已而罢试家居若干年嘉靖辛丑即家授南京都察院都事以卒年七十有九君之罢试也以亲老且病故竟二亲死君亦遂不仕也曰吾禄不及吾亲乃欲以衰年为子孙窃禄耶初孝子公事其父贞静与其母殷恭人惟其志而不忍伤至于刺血吮疮不惮为之及君事孝子公一如其所以事贞静者其事母张孺人一如其所以事殷恭人者孝子公仁慈俭朴君为是羣下不轻鞭呵中堂无叱咤之声平生自飨匕筯不出蔬豆之外惧少失孝子公意张孺人尝病瘫不能起又瘖不能言君以意揣其寒温饱饥而时食衣之便溺起坐必君自扶抱朝夕必侍如是者十九年虽女使亦不以属然此盖君之所谓孝者即甚劳勚亦不过乎煦愉抑搔人子之常事独念君束髪即以文自奋人亦期君于当时所谓功名显荣纵不有得于前必有得于后而君乃鋭然自割于强盛之年非孝爱纯至一不中热于世味有所不能是则难耳抑人亦有言子而仕虽有离忧乐也子而在侧虽无离忧不乐也人情岂异是哉君乃能使其亲忘乎人情之所乐而深乐乎人情之所不乐者其必有委曲感移乎亲之心而人不能知是尤所以为难也君事寡姊曲有恩礼姊亦以节见旌君为人悃愊无表暴之饰然重节槩厉廉隅不妄交游不轻谒于有司君既自以诗书行谊守为家法于教子孙也尤笃子孙化之街衢之间褒衣矩步不问可知其为君家弟子庚子岁子涵孙禾举于乡癸夘孙梁又举乡之人不以子孙之堦于荣进为秦氏贺而以子孙恂恂谨让守家法为秦氏贺也盖吾友施君子羽状君之行而为之説以比于汉石氏其説然矣然石氏自建庆而下不再世孝谨遂衰岂非其质行有余而诗书学问之泽不足以维持之耶有石氏之孝弟矣而又能从事乎齐鲁诸儒之所谓文学者以益修乎其所未至则秦氏孝谨之风其将不衰矣乎余故因表君之墓而并书之以诏其后之人
　　普安州判杭君墓表
　　呜呼是为吾友宜兴杭君锡贤之墓杭君讳封锡贤其字号日惺布政泽西公之子都御史双溪公之兄子也乙未岁余罢官归客宜兴寔馆于君余性褊且戅在乡曲孑孑不能与人为同然独尝心善君君自少以宦游子弟着文行其所结纳多海内知名之士顾余何取然君与余独深相好也以是于君乎馆余所馆距君所居五六十里君数数往来候余或相对一室讲论经史或邀余游东西溪及铜官诸山所至辄盘桓竟日或相与赋诗为乐余是时居常以病谢客然于君之来未尝不喜余于山水亦雅不甚好然于君之请未尝不从与君处乆而益津津有味而亦益知君之为人君外和而中介其遇事小心能忍待人依于谦厚于好善尤笃甚于世之嗜势利者其臭味苟同虽其四海九州之人君纵不能徧与之接然其心未尝不慕而求之其臭味苟不同虽其里闬姻戚之人君纵强与之接然其心未尝不踈而逺之其慕而求之也然未尝翕翕以相驩其踈而逺之也然未尝悻悻以相忤余以是益信君为长者余既居宜兴两年会有春坊司谏之命去如京师未几君亦以选入就试北畿复得与君日夕往来如宜兴时君居京师尤自守不妄与人交独余所善吉水罗达夫富顺熊叔仁平凉赵景仁君介余徧与之游甚狎至于大官势人之门虽君力能自通然絶不往也始君少时从泽西公在京师学于翰林诸先生其为文有矩矱为县诸生已能出名声然数试不利后为太学生师事湛甘泉吕经野邹东郭三先生三先生亦深器君君益思自奋及余与君会宜兴则君年且五十矣而其气不少衰时时作为文章包罗驰骋沛如也既试北畿又不利于是始就选有劝以赂者君艴然曰吾父吾叔并以直节莅官吾纵不能似柰何以此为吾父吾叔羞竟不肯于是选普安州判官归至淮病卒年五十有七自君在京师而余以狂言再谪为民君送我于崇文门外眤眤不能别且谓余曰君去吾亦归矣与君结庐深山以老焉可也未几而君竟死呜呼余乌得无情哉乃为叙始终游从之故与君为人之大略而书之于其墓
　　按察司照磨吴君墓表
　　文字之变于今世极矣古者秉是非之公以荣辱其人故史与铭相并而行其异者史则美恶兼载铭则称美而不称恶美恶兼载则以善善为予以恶恶为夺予与夺并故其为教也章称美而不称恶则以得铭为予以不得铭为夺夺因予显故其为教也防义主于兼载则虽家人里巷之碎事可以广异闻者亦或采焉故其为体也不嫌于详义主于兼美则非劳臣烈士之殊迹可以系世风者率不列焉故其为体不嫌于简是铭较之史犹严也后世史与铭皆非古矣而铭之滥且诬也尤甚汉蔡中郎以一代史才自负至其所为碑文则自以为多愧辞岂中郎知严于史而不知严于铭耶然则铭之不足据以轻重也在汉而已然今又何恠余两为史官皆以不称罢而姻戚闾里以其尝职史故往往以铭辞见属呜呼试防检前后所为铭其如中郎之愧辞者有之乎无也余进而位于朝不能信予夺于其史退而处于乡不能信予夺于其铭是余罪也虽然予夺非余之所敢也是以欲絶笔于铭焉其或牵于一二亲故之请有不能尽絶者则谨书其姓名里宦系世卒葬月日此外则不敢轻置一言虽不尽应古铭法亦庶几从简近古之意焉墓有铭有表表亦铭也今予所为表者是维按察司照磨吴君之墓据君之族孙进士祯所为状君讳文字从周号鲠斋世为无锡之闾江大父讳某云云君少读书为邑诸生后援例入太学凡两试不中第已而选福宁州幕官陞山东按察司照磨不赴任遂乞致仕家居凡几年病脾一嵗卒嘉靖某年月日也年七十有五墓在闾江第二湾祖茔之次葬以卒之又明年某月某日将葬君之二子忞慰诣余请文而君族弟从夏实为之先二子且致君遗言曰吾死汝必于唐太史乞言焉从夏为吾母任宜人后母之弟其人恬静有守余雅重之故其为君请不可辞而余尝两防君于京师其气温然谦厚人也始改官而乞身贤乎冒竞不知返者君之遗言又如此呜呼君岂以余不能为愧辞也故余叙所以不敢轻为铭之説及所以铭君之故而谨书君之姓名里宦系世卒葬月日为文而授之忞慰使镵诸墓上
　　华三山墓表
　　华三山翁讳从智字克祯按察副使金之父也副使为户部主事时封翁以其官副使廉静朴木有古人之风余心敬慕其为人后乃稍闻三山公之行事而知副使之树立有自也则又敬慕三山翁已而得翁所为佘山百咏诗其语类古之隐君子自足于一丘一壑而不好于物者余尝欲走佘山访翁以庶几获见所谓山泽之臞而未能也嘉靖壬寅四月十有四日翁以病卒年八十有二于是副使来请余表君之墓呜呼余于翁有感矣翁生为富人而以子贵为封官诸富人率隂阳予夺多其纲络以力争锥刀其贵人父兄或凭其气力渔猎其人餍其谿心翁乃约已而丰人一切屏机穽不事贾田宅从其赢敛租息从其肭衣食人也从其赢自衣食也从其肭又诸富人与贵人父兄率饰冠带都驺奴日夜碌碌以刺候造请结纳为事以厚其交而多其势或时节往来府县门入则偻偻柔色词以媚出则诩诩张眉目以矜翁独一切谢去塞窦自藏在佘山三十年束带见賔客之日可数也盖翁之泊于利而防于势若此宜其发之诗歌而特有类乎古之隐君子也哉余是以诺副使君之请而表于其墓翁墓在佘山翁所自营也翁少尝力于治生以逸其父西野翁后西野翁没翁遂去其故居而老于佘乃自为茔塜因山而垒植一木必其材甃一石必其无泐费可若干金以上经营勤瘁且数十年而后完虽然古有説矣声利腐鼠也形骸委蜕也故达者解焉翁虽不恡情于其一乃若不能不恡情于其一焉者何耶且夫役其一生之力营营焉以计其身后委蜕之藏与彼役其一生之力营营焉以计其身前腐鼠之奉其较亦何能大相逺而翁乃躭之不置其亦未可以为达欤或曰唐司空生尝为之矣司空生达人也故达乎死生之际则王孙之裸葬可也司空生之自为茔塜而饮酒赋诗其中可也翁父西野翁讳某祖某家于无锡之鹅湖华氏自翁十五世祖当宋南渡始自汴徙无锡居某地几世祖自某地徙某地而五世祖又自某地徙鹅湖其墓亦随所徙族大而墓散往往蔽草莽间翁遂为巨碑数通各题小传碣诸其墓为识而翁始墓于佘翁配云云
　　莆田林氏先墓表
　　莆田林君华述其先人之行而请余为之表于其墓曰少而为儒老而投闲其绩文强记推于士人而好施善忍着于乡曲自少孤独与母居母或不怿辄卧不食则跪俯牀下求亲党慰觧百方母怿然后跪为之起母食然后食是吾大父洗心公之行也虽不为儒生章句然喜诵诗书旁及箫管歌曲卜筮星歴之学尤精康节易数而时讽其所为击壤诗故其平生遇欢愉穷窘悲愁死生之变以为是数也嗒然絶不以逆顺生心少丧母丧哭之目尽肿数至失明后遭父丧窭不能给则躬负尸于牀而鬻衣质屋以供含袭其后继母寡居而家又窭甚滫瀡襦緼之奉有丰无缺是吾父敬庵公之行也寒暖饱饥起居盥颒事关舅姑者以身任之不以劳相遗井汲灶燎器涤衣澣枣栗挑剥家之细事闗妯娌者以身先之不以难相推诸妯娌见其卑柔或侮以非意则善解遣之复有煦濡翕訿者又正色拒之久之诸妯娌皆服而舅姑则益喜是吾母周安人之行也嗟乎华不幸十三而丧吾大父十七而丧吾母二十而丧吾父空乏颠沛不能存然思先人之义即以不忘沟壑自厉尝乏食竟日危坐读易或雪夜衣絺覆草独处慷慨歌声达旦益奋激不改以先人遗教在不敢背也华自壬辰登第至于今十有四年而任今职所居官处患难临民益思砥砺名节深以罔上残下冐进坏道为耻以先人遗教在不忍玷也大惧先人之善泯坠不纪是以日夜悼心惟君与华相知深敢以累君华之请余文也盖在知镇江之二年余诺之而未有以应也后二年御史奏华激变事被逮京师华以书别余曰苟君不遗余先人而终赐之华即死瞑矣华发镇江哭而送之江者几万人拥传车不能行逮者愕眙且笑曰是可以为激变矣华至京师上奏自辨天子以为直而京师诸贵人亦多言华枉者于是天子竟不深罪华而罢为民以归华于道遣其弟苹以书来曰华诚不自意复奉先人丘墓惟君所以嘉惠先人者愿终赐之呜呼余于是益感涉世之难也将为籧篨戚施嚘咿唯阿苞苴承迎之行可以无谴诃憎疾于人然或不免谴诃憎疾于鬼神而且遗先人以恶名将为矫世厉俗捐私奉公崭崖狷洁之行可以无谴诃憎疾于鬼神然或不免谴诃憎疾于人甚者为世戮辱以忧丘垅是两者不知其孰可也以华之自处固以谓可以无谴诃憎疾于鬼神而贻先人以令名然卒不免谴诃憎疾于人既触法矣然犹得免僇辱以奉先人丘垅以不为谴诃憎疾者所快盖非天子圣明至仁保全善类则不及此故特为纪之以着于世且使世之人知种德积行虽坎其身必发之于其子孙如林氏之先人秉道守正虽遭罹谗疾终获保全如华者以为仁人志士之劝其于世教未必无补云
　　彭翠岩处士墓表
　　古之人有书其人之墓者必其智足以知其人者也智不足以知其人而据其所传闻书之虽其当实君子且以为近诬而况其不当实者乎虽或知不足以知其人而知其子弟则为之书其父兄者今往往有之然其不失实者亦或少矣自余稍知为文惟书人之墓则尤不敢不谨知不足以知其人不敢书虽或知其子弟而亦不敢以书其父兄今余既未足以知处士而又未获游于处士之子郡推君而特为之书者盖郡推君之僚于余父也最乆而余父之知郡推君也最深则因余父以知郡推君之为人而因郡推君之所称述者以知处士之为人其亦庶乎可以不失实焉否也按状处士讳颢遵道其字处士居常自言曰拙可以勤补而窘可以俭裕故其俯拾仰取凡所以家人生产之计未尝不出于勤而其服食器具凡其所以自奉未尝不出于俭然至贫不能屋者为之屋贷而不能偿者还其劵或遇贤士君子其将迎而赠送之也必恭其貌而丰其仪故士君子乐与之游而乡之人不病其为纎啬也其更赋役凡所以急公家之事者先于所以谋其私至于体其同室之休戚通其有无而孔懐其死丧其所以为其父母之子者先于所以为其子处士既自以不能读书为儒而独属意于郡推君郡推君之少也择师教之而时督之曰若頼祖父余业幸无饥寒而不刻骨自植立而惰窳以败是羞余也嘉靖壬午郡推君举于乡处士且喜且督之曰更志其大者可也盖郡推君述处士之行大略如此而余父为余言郡推君之为人缩缩谨甚其治狱多所贷舎不以鍜链为能虽鞭楚常恐伤之是殆有闻于处士长者之教乎余是以因余父以知郡推公因郡推公以知处士而为之记之也处士祖希载父德甫自处士祖父而上皆不仕而处士有子澄始举于乡今为永州府推官配晏孺人状以为安祥雍肃能助处士之不逮者也子三人长即澄次浑太学生皆晏出也次深侧出也孙男六人天禄天初天视天祐而天禄天初天祐皆邑庠生天视太学生其二也幼未名处士卒于嘉靖某年月日年六十有三晏孺人卒于某年月日年五十有九至嘉靖丙申十一月日始合葬于万载县北九子石之冈处士系出宋待制忠肃公龟年之后世居临江之清江至六世祖始徙袁之万载城东而翁又构别业于城北龙溪之浒龙溪迤南有岩积翠作亭其上而自号曰翠岩处士余因为之表曰是维翠岩处士之墓云
　　传
　　周襄敏公传
　　公姓周氏讳金字子庚号约庵其先武进人也国初有彦居者以闾右徙南京因家焉至公为都御史复还居武进彦居生赠户部尚书道信妻赠夫人董氏于公为祖妣道信生赠户部尚书广妻赠夫人张氏于公为考妣坟墓皆在南京而公始赐葬于武进之惠化乡公自弱冠为应天学生治甲子举乡试正德戊辰举进士擢给事中陞太仆少卿佥都御史转副都御史致仕家居六年以荐起为副都御史陞兵部侍郎转右都御史寻转左陞尚书南京南京公所生长也因得焚黄先人之墓南京人以为荣公之始为给事也于户右于工左于兵复都于户凡歴三科为都御史也佥于延绥副于宣府于保定右左于淮鳯凡歴四地为尚书也于刑于户凡两部公所歴多在钱谷刑名兵戎剧曹与边腹要地公为人阔达警敏自在科中则已练习人情世务章数十余上度可施行而后言不效迂生敢言而已武庙数游幸晏朝公上疏请复常朝之规退则躬览章奏以总权纲亦颇见采纳时贵宠用事国储蠧于冗食公言京粮嵗入三百五万而食者嵗乃四百三万乞痛加澄汰便又言中官以迎佛以织造滥讨引盐暴横道路又言都督马昂纳女弟后宫外议或云已娠请诛昂而还其女弟后昂虽不罪而女竟被黜及公没礼部为公请赠諡亦独以公为给事时能隂销祸孽指此疏也方是时奄幸相继擅势尤与言路为仇不旦暮死则窜少能全者公在科九年卒以老成周慎免于戮辱而以乆次得擢为太仆公貌瓌伟善议论其在科中每九卿廷议军机大事边境要害众辄目属公公口对甚辨闻者莫不心惬壬申狼山之捷兵部议有功将士例陞三级公笑曰不然将士有实职有虚衔有正副防游实职大而虚衔反小有管哨管队实职小而虚衔反大今一例陞级则管哨以下皆可为督府而防副以上或止于都司首尾倒置非便众是之癸酉廷议用兵土畨复哈密公极言西边虚惫而土畨险逺且青海之贼窥伺西宁乃欲逺拯哈密譬之人家囊箧空虚子弟臧获疲死而盗贼满门庭将拯门庭之冦乎抑急比隣之灾乎众曰是则然矣如土畨索金币何公曰彼能效顺国家何爱于赏不然勦之未晩也已而卒从公议于是众以公可属边事推延绥则推公推宣府则推公公既家居廷臣交口荐犹尚以边事也公在两镇值宁夏甘肃大同三变之后公既素豁达不拘谫有帅臣体裁又善煦愉接下边人见公色词既已心安公公益务寛简绳法以燠休慰帖之尝欲笞一二走卒时穷冬多不袴公见之恻然曰边人窘乃若是遂不忍笞而百方为之招商聚粟广屯积刍以时给其食使人人有重生之心又为之葺墩墙以衞其居防石渠以足其水凡有规画期于利尽而人不劳边人益爱公嘉靖甲申公在延绥防大同杀都御史报至公谔然因入静室蹰踟乆之喜曰吾得之矣乃开门召诸将吏军卒尽入环列庭下谓之曰若辈知大同杀都御史乎众曰知之公曰若辈以杀之为得已耶非得已耶众叩头曰狂贼自取族耳尚何道公曰不然边人劳苦甚矣而又虐使之是趣之杀也假令上下素相爱若父子彼将倚以为命纵授之刃使杀焉其谁忍乎众大懽呼叩头退当是时以片言立觧上下疑阻公自喜得应机之知居家时数尝为余言之其在宣府总督冯侍郎以苛刻失众心公数争之不能得侍郎又以引盐数万与其私人为市而平时商人无能得一引者众固甚怨防诸军诣侍郎请粮不得且欲鞭之众遂愤轰然面骂因围帅府公时以病告诸属奔窜入院泣告公公曰吾在也毋恐即便服出坐院门召诸把总官阳骂曰是若軰剥削之过不然诸军岂不自爱而至此欲尽痛鞭之军士闻公不委罪若属也则气固已平乃拥跪而前为诸把总请曰非若軰罪也是总制者罔利不防我众耳公从容恳谕以利害众嚣曰公生我始觧散去而总制自是亦心愧公延宣皆要冲公内抚军情外策强敌闗城晏闭边甿缓带两镇四五年讫无败事人益以为才然公他所施设其与公不同趣者或不能不以好恶为赞毁至论公长于治边则莫得而訾也自公去宣府八年而大同复杀总兵据城乱公时起巡抚保定矣遂往扼紫荆擒大同谍者数人送京师防真定巡按李者有疑疾入某邑有铳声惊以邑令谋已欲抶死之广平守争之又以守亦谋已至遣吏发卒围广平捕守一城尽空公闻变星驰往抚定之上章露巡按罪状而台长庇其属为之讼寃公复上章力辨廷论竟直公而黜御史巡按于巡抚为同事而台长又于公寮长也公本通达不务为崖异立硗硗名然利害大体所在不肯苟为媕婀此盖公所难者其以都御史出镇淮淮当士大夫南北冲地过者或不惬所望则益易为谤然公自如也丙申章圣梓宫南祔始奉防由江而诸防行大臣至仪真议从陆诸官心知不可而惮于以身任江行之险悒慴不敢出语公独力争之极言沿江山险路不可通状且奉玉体驰峻坂上下撼顿万一圣情闻之悲恻柰何议论往返数日而诸大臣亦密遣人探沿江路果险如公言乃决从江之议以铁絙维舟行如期至承天遂如期以葬沿江千里居人免于伐树发屋役夫数万人得无走死山谷中公于是有力焉及为刑部尚书转户部益能于其官乙巳致仕归武进归年余而病卒年七十有四公性喜读书虽稗官小史亦用以资其经略尤喜为诗歌羽檄倥偬中率不废诗上谷榆阳稿皆成帙也善字书有晋人风骨其罢宣府家居好奨进后軰与人言娓娓不厌与士人言言读书与俗人言言勤业莫不取其有益是时余以诸生候公公过待以为国器及入仕途公每遗书诲以经世之学顾樗散无能自效于公者公且死以传文见属余不得辞也公平生俭朴既已贵其自奉如居约时独祀先欵客则极丰洁曰賔客重事也年五十遂独居未尝畜媵妾教诸子爱而有法一饮食必有训自公既没天子赐之葬祭赠公太子太保諡曰襄敏呜呼可谓有始有终者矣妻夫人吴氏子二人仕为都督府都事伟太学生皆好礼让能世公之家者也
　　旸谷吴公传
　　公名杰字士竒武进人也其为医始公之髙祖肇父宁赠太医院判公之学自青乌氏书风角云气占经李虚中子平之术金丹内外秘诀无所不通医特其一技耳然竟以医至大官其于医精究古方书而善脉其治病不纯主古方书而一切以脉消息之有初若与证相反而卒无不効者其余竒疾尤効也治间以名医征至京师遂以医游诸公卿间公医既精而仪观磊落濶达善谈説頴然见锋锷于是诸公卿争迎致为上客京师诸老医与公同时所征诸郡国医莫不望风下之是时都御史王钺镇大同奏乞吴某调治边军未及行御史顔颐夀给事中李良度皆奏言吴某宜在供奉不宜弃之边地下礼部礼部尚书集所征郡国医试之卒无逾公者故事髙等入御药房中等入院最下遣还郡而当遣者若干人公为之请曰国家三四十年才一征医耳若等幸被征又待次都下十余年而又遣还诚流落可悯愿不入御药房而与若等同入院尚书义而许之正德几年掌院事李宗周竟荐公入御药房而同荐者凡八人有与宗周同官争权者因左右谗之上曰宗周所荐多私人且通贿实不能医上曰吾当自试之时上病喉痹遂按名召公一药而愈上喜甚叹曰有医若此乃不以医朕耶因厚赐公诘责谗者而谓宗周为忠公自是得幸于上上每病未尝不属公公治之未尝不立愈一日上猎射还惫甚感血疾公进犀角汤愈命进一官赐彪虎衣一尝幸虎圈虎腾而惊公疗之愈命进一官赐银五十两表里一顷之试马御马监腹卒痛公进理中汤立愈赐绣春刀一银三十两自是上所游幸公必从尝侍上卧至以肩倚上或抚摩玉体有不以属左右近幸而以属公其分御膳啖公有左右近幸所不能得而公得之自医士十日而迁御医自御医三月而迁院判凡一愈病则一迁为院判当迁者数矣公固让三年而迁院使上亲宠益笃尝欲以禁衞衔公赐蟒衣公谢曰臣以药囊侍陛下此非臣职也上乃止某年上南巡公以医谏且泣曰圣体尚未安不宜逺行上怒曰汝医官也敢乎叱左右掖出公留京师驾行至淮渔于清江浦遂病还临清梦见公急遣校尉召公公驰至临清见上上泣曰尔不忆我耶公亦泣遂扈从还通州时权彬握兵在左右见上病一旦不讳惧诛欲据穴窟为乱力请复幸宣府公脉已惊甚密言诸大奄曰疾亟矣幸可及还内耳脱至宣府不讳吾与若軰即死宁有葬地乎奄以为然乗间百方説上上意动而彬亦数从公觇问上病何如即诡言曰且愈矣勿忧也已而驾还京师崩彬坐诛毅皇崩之几月而公亦致仕去矣既致仕留居京师遣其二子徧从韩林诸名公游壬辰子希孟举进士以才廉擢给事中于是以恩进公阶朝列大夫甲午子希曽举于乡自某年公还武进稍葺室庐治田园为终焉之计公既老居乡不复为人治病而亲戚故人有竒证或病危甚众医所不治者乃以请公公亦间往往则应手愈居闲诵老庄氏书益究金丹内外秘诀以冀所谓长生者其自号旸谷谷者谷神也或曰旸谷海东仙人所居嵗时与里中故人雅歌弹碁饮酒为乐酒酣数语及毅皇时事出所赐衣物未尝不然流涕也久之希孟为广信知府恳乞致仕归养归数月而公卒始公毎自诧得丹诀指其小腹谓人曰此中有物矣先卒之一日余往候公公紫色莹然如平生希孟曰唐翰林在公防头卒时神气不乱整衣端坐口云好好遂卒年七十有八嗟乎公信多竒矣哉希孟居乡有志向师事徐养斋先生而友余余是以得备闻公之行事为传而叙公在毅皇时事独详焉以见公之遭遇以俟国史传技者有考云
　　万古斋公传
　　宜兴万氏相传徙自凤阳始徙者曰胜三传至雄雄兄弟六人皆强力殖产结豪杰而万氏始大于邑中雄生政政有弟盛为九江推官以学行推髙一时而万氏于是为文献家政生璵璵生公讳吉字克修为人方严刚峻可望而知其为庄士自少从盛学盛为人亦方严公心效慕之盛亦喜公类己公为学以为非有廉隅墙壁不能自植立于是敛束筋骨刻意以古人为师读书观古人忠孝大节辄揭之壁间自恐不如平生自礼义廉耻大界限至于拱揖进趋冠履食饮之节画线而蹈终始相较不失毫髪善戏之谑露齿之笑未尝一出于口拨衣蹶足箕踞跛倚之小过未尝一加乎身其事父母视寝视膳视药恪有仪节深心欵然父母病不解带自始病竟病愈以为常父暴病一夕卒每痛不及药哭辄殒絶病尫然骨立年五十余遭母丧哀毁不衰于丧父时以是病衂至没齿衂竟不愈也与弟善以友爱闻邑中病则共被寝至老弥笃尤未尝异钱帛善亦谨厚有兄风教诸子寛而有法先志行而后文艺诸子烝烝雅饬规行矩步孝谨一如公不衰其闺门化之娣姒雍睦自姻族朋友出入公家者不闻有谇语嘻嘻之声其诸子弟不闻有挑达宕佚华矜之习邑人争相髙之以比于汉石氏而以公比万石君公面目清冷对人少寒温语若落落寡情然人乆与之处真意溢出外有边幅而内朴无城府至其情所甚钟处宗族姻戚间恩礼欵曲即素婉娈多儿女子情者不能及也其自奉泊然衣未尝问新敝食未尝问精恶室无媵妾馆无图画古器伎艺之玩賔至时一奕而已然亦未尝溺意求工也居家手不识握算计帐之具口不问钱米盈缩虽以有弟足借亦其素性于财利疏濶使然然独喜施舍至歉嵗家人节口而食过窭人未尝忘施也友人且死属其妻曰济我后事者必某也已而果然其处宗族每诵范希文自吾祖宗视之无亲疎之语叹息者乆之族人有缓急既自罄其赀与力其所不及则醵其阖族之赀与力以济其三族中待公饱饥衣冻婚子嫁女者若干人公恂恂儒生非欲以振急排难为豪举其平生坎又非如希文有俸廪赐予可以收族其所为如是盖天性也以绳检自律亦以绳检律人人有善虽在后軰必称叹推引以为贤于己人有过虽在同軰必面折或动色不少避于义有违虽田夫野人女子之言皆为之屈服及引义争是非虽遇达官势人鲠鲠反复必伸已説不少媕婀以是人或谓公激而知公者益以公朴直爱人如爱己也其有欲为不义惧公知之而止者较之面折者尤多居学中三十余年学成行尊其儒生后軰有志节者虽不及公门亦心师公事公一如事师之礼公亦欵欵训谕相励以古道不降辞色既执古自信因以古名其斋诸儒生无背面必曰古斋先生而不敢字之其家子弟且冠必为之行古冠礼及婚葬祭率凖家礼从事不为苟简在学中凡八试于有司皆不第而提学林公有孚萧公鸣鳯以德行旌士每首公以风诸儒生公自少读经史守儒先成説甚谨于儒先中尤笃信晦翁氏然至疑难处辄掩巻自思及有所得多出儒先论断之外文字尚理致不为华言然诸儒生心服公之行故不以文名在学中独与潘君松为厚交潘君疎爽坦易而公坚苦缜密两人操行不同而各以所长相取至白首无间嘉靖丙申余始识公于宜兴公因遣二子从余游数过余相与讲论有合有不合而卒归于相得也盖公尊经传甚笃而守格式甚谨然而黙成不言之防近于破去经传而易以为束书游谈者之所便得心忘象之宗近于脱落格式而易以为宕无忌惮者之所假故儒者往往因其似而疑其真余既与公交乆之乃稍稍于经传格式之外有所陈述大要以反求自得一不蹈袭独操欛柄为説公闻而相与辩析亦乆之然公察余非敢不尊经传非敢不谨格式者是以因其迹而谅乎其心知其人之不求为异而意其言之或不妄也先是公之友周君道通学于王阳明子得闻致良知之説归而以语公力怂惥之公以其説异朱子不肯信道通没十余年既与余相得则慨然谓其所善门人王革曰道通爱我今荆川子语固多与道通所述相合然固未尝背于朱子我恨不及道通之存也呜呼以公之坚志励行虚心从善使其早嵗有闻且将由忠信而好学不知其何所止正使晩年所遇不至如余之迂驽而得一豪杰之士其感孚契合洒然氷解又不知何如此余所以愧公之知也然公之所自立者其亦足以见于世矣居乆之以贡为桐庐训导桐庐地硗陜儒生溺于习俗锥刀鲜志操公夙夜劝课为之深明义理界限时时举钓台故事激发之曰若軰非子陵乡人耶诸生一时为之爽爽心动时节或有馈遗却弗受间有所受则以振业诸生之贫者提学张君岳考之曰文足以范士行足以励俗近得其实云未几恳乞致仕归是时二子士亨士和举进士公每遗书必曰愿若軰为好人不愿若軰为好官士和以翰林吉士出为礼部主事公闻之喜以其能不干进如教指也在桐庐二年而归归六年而病卒病且亟余往候之气已微矣犹披衣端坐作拱揖状谓余曰吾语言若颠倒者余曰须静以养之公曰正为平日不能养耳是卒之前七日也卒时为嘉靖甲辰七月二十日年六十有三公蚤年刚方自立晩而气象和易对人煦煦自桐庐归后軰益乐亲之其行已类狷而意甚广居常有志天下事自为诸生地方利害休戚亹亹为上官陈説既老无所施用然犹不忘时事闻一贤人进则喜见须眉为天下贺或闻进一庸恶陋劣者则蹙然改容当食为之废筯毎得忠谏章疏虽老必手録卒之前一月既已病半起坐间犹类聚平生所録拱手读之其强于好善至老益笃自桐庐归数入郡访余相与讲劘益切又邀余访养斋徐公慨然相见晩也故其卒也养斋公志其墓妻李氏封安人子三人士亨吏部员外郎后公五月而死于毁士安县学生士和礼部主事孝谨一如公者也
　　李宜人传
　　余读同年友罗君洪先所为述其先人副使双泉公与李宜人行事为之慨然而叹盖叹吏之渍于墨而溃其防也然而洁志好修之士不宜如是其少岂亦有所累焉而不能自免欤且夫隂柔之性啬而耽于饰牀第之言眤而易以售向非刚士孰能自免于此即有能免于此而或窥罅揣空乗其耳目所不觉而隂入之赂幸而觉之又牵于爱而有濡滞不忍之心往往壊名而失志以至于败可怜也已故内有采苹之节则外有素丝之风内有交徧之谪则外有终窭之怨言所自者防也双泉公固洁志好修刚而不惑者而宜人之助盖亦多焉双泉始以诸生游学于白河双泉产故窭而旅中益无以为资宜人匍匐憔悴以佐朝夕之急然此犹迫于无可柰何至如双泉举进士由兵曹郎歴镇江淮安两郡守官尊而俸入多人谓宜人有遭矣而此两郡又夹江淮之冲鱼盐米谷重装大贾之辏多见可欲以是吏于兹者洁志好修之士尤少而肥家以去者为多与所谓窥罅而隂入之赂者亦时时有焉故为吏人妻者不餍于肥家之公槖则餍于窥罅之私赂矣双泉为此两郡守其所入既不足以肥其妻子而宜人亦小心奉约束惟谨其苦楚澹泊如在白河时至双泉觧官归宜人箧中皆故贫时物也无一増者双泉为兵曹郎是时奄瑾张甚双泉以奉法数忤瑾瑾衔之数使人伺双泉双泉于是日夜留曹中治文书不敢归而宜人独拥户爨马矢买鱼肉以饷双泉而自与诸女奴食脱粟或杂以稷菽有旬日食不肉者瑾伺之数月亦竟无所得及双泉在镇江宜人擕女奴日往后圃掘野蔬而食之双泉既亷不受钱又往往割俸钱以资过客宜人不谓迂也宜人于是凡再受封矣至无钱买冠帔而尝从诸寮妇饮诸寮妇皆冠珠翠冠明珰锦袿钏金累然宜人既素不具冠又独衣故贫时衣以往逡巡席间诸寮妇以为苦也更密劝以赂宜人矍然曰若不知吾夫耶且吾安得闻此言诸寮妇因窃叹笑已而女有私献金器饰者盖乗双泉所不觉也宜人痛呵絶之曰若不知吾夫耶诸寮妇至是始赧然以赂为耻焉呜呼使为吏人妻者尽如宜人则安有所谓牀第之言与窥罅以败其夫者即有然者使其尽得见宜人之事安知不有赧然耻如诸寮妇者乎此余之所深叹也宜人故长史李勲之女归双泉若干年以卒有子一人而妾所生子二人其女二人则皆出于妾宜人子独洪先耳宜人均而字之尤善处嫡妾之间两妾中其少者柔婉自媚于宜人宜人爱而抚之其长者故窘宜人然弗为较也第拊心自泣而已亦不以言于双泉后双泉自知而欲督过之宜人曲为救解乃已其或双泉自以他事督过此两人宜人曲为救觧乃已此在宜人不为竒然亦人所难者宜人既卒洪先以书属余使为之传余于交游中雅慕洪先洪先凝重醇慤其志必欲为古人而后止可以观双泉与宜人之教也而宜人之事有足系世风者故余掇其一二大者着于篇而又以志余之所感云
　　章孺人传
　　吕氏有贤母曰章孺人孺人读书觧道理有女士之行孺人之知书也自其父省庵翁翁先世累有显人家故多书而翁尤好书日诵及六千字为凖日诵不及六千字不寝于书尤好诵五经自汉以来诸家之説五经者皆能通之为文博雅尤工骚选然冲澹不好仕进以布衣终翁无子而有女一人孺人也自幼受句读于翁翁以为能既乃稍进孝经论语大学及史传所载列女贤人孝弟之事种种能识其大指翁乃慨然而叹曰惜乎使汝不为男子章氏文献当在汝矣盖既以喜孺人又若自恚其无子可属然者孺人既归于吕其夫为芝山君某芝山有祖母章与母赵母张皆在而芝山兄弟数人诸姒妇比屋居孺人奉一祖姑事两姑处诸姒能一不失其欢祖姑章者孺人同族亦谓为从祖姑者也年髙性严诸子孙妇莫能揣意向顾意独在孺人然非以重亲故也诸姒数因孺人进饮食问起居章即喜有賔祭宴馈之事章必以命孺人孺人唯唯受命然不敢专必以请于两姑退又谋之诸姒以故诸姒欵欵益和两姑亦喜吾妇之能代事吾姑而章又益悦也孺人与诸姒居欵欵益和然慎重寡言笑即有内事相关涉数语而已或问及诸史辄以不能对以为非妇人事也惟见芝山夜读史间举省庵所评史一二语以问于是芝山乃知孺人之尝读史也至于训授诸子书则缕缕竟朝夕其语有外傅所不能详者孺人之生子洵也后洵既生而不娠者又七年洵又多病力请为芝山纳妾妾始娠孺人缉衣絮具汤沐亲自举儿儿死涕泣累日夜是年而孺人自有娠明年演生又明年泌生而洵病亦愈孺人之生洵与演泌也后洵又病恒爱而怜之然厪厪不为姑息居常啖儿糈果勿与粱肉即与皆大人馂羞之余未尝为儿烹一雏其所与襦袴皆澣衣为之不为制一新缯常曰儿福薄岂胜美衣肉食耶至于割鲜烹焠之地与里巷讴歌剧戯之事皆闭勿令儿见即隣舍小儿游荡无状者戒勿与游狎洵少拂于孺人教防孺人视之甚愠然不忍棰挞又不欲闻诸芝山辄自怼为之对案不食改之乃喜洵稍长知勤苦与两弟夜读书课文夜过半孺人即又虑其劳以病也辄令女奴趣就寝或自起灭其烛常谓洵兄弟曰汝先世贤人之裔也余家先人亦世世读书宦显余父虽布衣文学谊行伏一时余妇人也又不幸无兄弟先人之业絶于余父矣两家文献在汝竖子可不慎与忆余父且死时汝曹尚幼乃以先人田庐遗其嗣孙而以所藏图籍文书畀汝父且谓余曰他日汝子可教教之读吾书吾死不恨矣汝兄弟志之及洵为诸生尝就举弗第孺人慰之曰汝年少学未成尔且余与汝父教汝书固不愿汝禄养也汝能积学修行纵终身不遇如余父可也不然徒苟且富贵即钟鸣鼎食亦何足道于是洵强学博问以儒有闻而章氏之书乃大行洵居官凛凛有名节其志师古人务究于精防而止盖皆自孺人发之余观前史女子能读父之书者率载以为美谈至于有家之传则往往以托遗书为重事是以重于有子而伏姬班姬之属虽能读父书然终不足以世两家诗书之泽者其竟以女子故耶孺人奉其父之遗书与其遗言以教而成其子子洵强学饬行杰然以儒自见于世人且望而慕之曰是得于章氏之书者为多是使章翁无子而有子其书无传而有传也盖人知孺人之为贤母而不知乃其所以为孝也余故为之传以着之孺人讳寳浙之新昌人子三人光洵光演光泌光洵举进士今为御史
　　俞孺人传
　　俞儒人者玉山詹君讳某之妻训导钿之母也钿生而孤时孺人年二十有五嵗钿伯兄某始三嵗孺人居孀矢节至今凡若干年卒以植二子而观其成自二子幼学于塾毎夜归读书辄篝灯火纺绩与相对以为常被服食饮令毋得择所欲毋得詈人出恶语言有过辄请于其舅而呵责之一不为掩故钿自童孺时已恂恂若老生后舅氏没而二子且长矣则使某业农以给而使钿专业于儒又纵钿使日与邑之诸隽游处钿痛自感奋日夜刮淬在诸生中数年以学行推择超等为贡士钿居京师是时四方修行之士若钿之同郡徐子直成都赵孟静軰相与羣居讲学钿悦而从焉恐不得卒闻然世方骛于功利虽荐绅儒生皆不喜若軰説或相指笑以迂濶孺人询知其子之所与游者某人某人而又询知其所与游某人某人者如何人也乃独心喜焉钿为人愿而善藏其居众中退然不见辞色而其介然有所不为既训导于常亦闇闇不自标帜时或举其所闻于先生长者一两端为诸生论説诸生相与服其行而信其言孺人以钿之能惠于诸士也则又益喜钿为训导几年诸生某某軰本其教之所自也相率请余为孺人传余既传其事而论之曰夫女子非立节之难而立孤之难然世所称立孤者谓其不坠门户或能以荣进显云耳非有能教之以正而成之者也就有能教之以正者顾其为教也止于其母之身其教之所及也止于其子之身而足矣今孺人乃能使其子尽友四方之贤人君子以助乎其教之所不及又能使其子以身为诸士师以广乎其教之所及盖其所以风世而轨物者逺矣噫嘻此岂妇人女子之所几也哉
　　葛母传
　　葛母李姓讳妙贤凤阳李翁讳泰之女同邑葛翁容庵讳钦之妻贡士涧之母容庵翁豪隽有气槩游于商贾中能自见其竒尝上书巡抚言盐法河渠事利害甚具语在王文恪公所为传始容庵之贾于扬也母独家居奉其舅姑服勤干蛊兼子与妇之役容庵是以无逺贾之忧而舅姑亦忘其子之不在膝也其故庐灾于火容庵自扬辇石输木而经理匠事皆属之母其居之成也至今族人聚而居之已而从容庵徙于扬则又助容庵构新居其经理视凤阳时尤勤不逾时而寝堂言言遂如故家至今子姓聚而居之母家于扬几十余年扬之俗呰窳浮丽男子游手末作其妇女鲜事织绩而习为假髻侈袖縁履之饰母独纎于治生蚤起育雏食豕酿酒造醯翦裳涤器染湅縤仆仆迨烛不自休至见美丽服器饰辄闭目斥去以是能殖其家不独容庵居积贸迁之故也母虽以纎治产至于振里族之乏缮桥甃衢粥饿槥胔纵解簮珥亦无所啬容庵慷慨行义倾赀结賔客盖不独容庵之能施也女夫死无子命子涧为之立后其父母死无子又无可后者则以义立主奉之别室而烝尝之其知大计往往若此母性凝重训御诸妇诸女如师门内无嘻嘻声尤谨嫡庶主仆之分僮婢三百余指饱饥逸劳人人自以为得也其教诸子有法尤属意涧涧好聚古书购书数百金以上涧能为古文辞所交多四方名士馆谷馈遗诸费日出母恣之勿问也曰吾夫积金使吾子易以为善今吾散金以成吾子之善也不亦可乎已而闻湛甘泉先生讲道南廱则遣涧往涧于是闻体认天理之説未几构甘泉书院于扬费且数百金涧请于母母曰此义事也亟图之自是书院成而扬之士彬彬多向方者母年七十有五而卒其详载在太仆盛公所为状而盛公又题其旌曰贤贞盖不诬云母五子涧洞澄江汉而涧最知名余亦知涧者于是涧以传属余盖余读邹东郭先生所为母阡表太息者乆之以谓伊洛先生在当时彼号为衣冠士子羣咻众狺乃不及一女子又谓葛母可方尹氏之母其説云然然余以谓尹母之所以能彰于世者焞则贻之也伊洛之门其頴敏才辩者几何人而确实坚苦言行必信能守师法则焞为第一是真能以善养者而母之训益因以彰涧所闻于师者固伊洛语也涧也自是焉益落其华而收其实习其传而反诸心求其所以为焞者则所以使其母之有传者固无待于人而惟尽乎已而其所以尽乎已者固不在于声华辞艺之蔚然者而有在于克己反躬之闇然者矣故因东郭之论而附着之

　　荆川集巻十一
　　钦定四库全书
　　荆川集巻十二
　　明　唐顺之　撰
　　杂著
　　读春秋
　　春秋王道也天下无二尊是王道也礼乐征伐防盟朝聘生杀之权一出于天子而无有一人之敢衡行无有一人之敢作好恶作威福是王道也是故大宗伯以宾礼亲邦国而以间防发四方之志天子廵守诸侯既朝则设方明而盟是防盟者天子之权也其或不出于天子而私防私盟者罪也故春秋凡书防书盟者皆罪之诸侯朝于天子而诸侯之自相与也有聘礼无朝礼凡其不朝于天子而私相朝者罪也故凡春秋之书如书朝者皆以罪其朝者与其受朝者九伐之法掌于司马而天子赐诸侯弓矢斧钺然后得颛征伐虽其颛之亦必其临时请命于天子而后行是侵伐者天子之权也其不出于天子而私侵私伐者罪也故凡春秋之书侵书伐者皆罪之诸侯之大夫公子虽其有罪必请于天子而后刑杀焉其不请于天子而颛杀者罪也故凡春秋书杀大夫杀公子者皆罪之夫侵伐有贪兵有愤兵有应兵有讨不睦有以籓国侵王朝有以王朝征籓国有以王臣借籓国而戕王朝者故战有彼善于此者要之无义战盟防有解雠有固党有同欲相求有同力相援有同患相恤有以呉楚受盟有以呉楚主盟者故防盟有彼善于此者而要之无义防义盟杀大夫有诛叛有讨贰有愎谏有借以説于大国有为强臣去其所忌故杀大夫有彼善于此者要之无义杀是故春秋自于稷澶渊两防之外并不书其故而至于盟防侵伐则絶无一书其故者非略也以为其防其盟其侵其伐其战既足以着其罪矣不必问其故也杀大夫必名亦有不名而但书其官如宋人杀其大夫司马者亦有并其官不书如曹杀其大夫者此非略也以为义系乎其杀之者而不系乎其杀者义系乎其杀之者则其杀也足以着其罪矣义不系乎其杀者则不必问其为何人与其为有罪无罪焉可也説春秋者不达其意而琐为之説曰其防也以某故杀某大夫也以某故至于盟战侵伐亦然是皆无益于春秋也而徒为蛇足之画者夫春秋经世之书也其经世也以正乱贼也易曰臣弑其君子弑其父非一朝一夕矣不早辨也説春秋者亦云人臣无将夫人臣而窃其君侵伐防盟刑杀之权其为将也甚矣人臣窃其君侵伐防盟刑杀之权而久假焉而莫之归也其为渐也甚矣故臣子至于推刃于其君父而春秋书其国弑其君某某人弑其君某者是弑之成也是春秋之所痛也人臣而窃其君防盟侵伐刑杀之权是弑之渐也将也是春秋之所辨也孔子尝自言之矣曰天下有道则礼乐征伐自天子出天下无道则礼乐征伐自诸侯出无道而至于自大夫出无道而至于陪臣执国命呜呼是春秋之势也挈其漏于陪臣大夫者而还之诸侯挈其漏于诸侯者而还之天子是春秋之拨其乱而反之正也夫周自东迁以前虽王室已不竞矣而其权固在也幽弑而平徙岐丰之地委为草莽瀍洛之外声教阻絶于是尾大之势成而诸侯横变易礼乐冯众暴寡大小相朝强弱相刼无一不出于诸侯者而天子曾不得尺寸之权矣盖周之盛王道行颂声作而其可见者莫如诗雅蓼萧湛露是诸侯之防同于天子者也彤弓是诸侯听征伐之命于天子者也出车采薇是天子之自为征伐而四海不敢侵叛者也故曰诗亡而春秋作诗未亡天子之权存诗亡天子之权丧春秋收既丧之权而还之天子者也春秋所以接诗亡之后虽一日不得缓也文宣而下则诸侯又不能自执其权而大夫之交政于中国者攘攘矣三桓六卿七穆孙寗鱼华陈鲍拥兵树党而主势孤矣葬原仲而私交始矣作三军舍中军而鲁之权罄于大夫矣盟溴梁盟宋而天下之权罄于大夫矣衎出奔孙阳州孙越入彭城入朝歌入晋阳而大夫之为祸烈矣盖天下之势愈下而春秋之治之也愈详桓僖以前列国之大夫惟特使而与鲁接者则名之而防盟侵伐则大夫未有以名见者夫救徐大夫特将也翟泉大夫特盟也春秋第曰人曰大夫而已不以名见也若此者非略也以为不系大夫也文宣而下侵伐防盟大夫未有不以名见者虽溴梁之防其君在也而大夫盟书鸡泽之盟君既盟也而大夫盟书若此者非烦也以为系乎大夫也不系乎大夫虽夷吾隰朋狐偃赵衰之勲且贤未尝以名见焉系乎大夫虽劣如栾黡荀偃髙厚华阅则琐琐以名见焉不系乎大夫虽其君不在而大夫特盟则亦弗详焉翟泉是矣系乎大夫虽其君在而大夫缀盟则亦详焉溴梁鸡泽是矣不系乎大夫虽主帅亦略而人之桓僖以前侵伐书人者是矣系乎大夫虽偏裨亦牵连而名之鞍之战是矣其弗详大夫者以专治诸侯之为乱贼也其详大夫者以并治大夫之为乱贼也説春秋者不达其义而日人大夫贬也夫书人为贬彼黡阅之徒以名见者乃为褒也耶惟曹薛滕许之大夫始终书人説春秋者曰小国无大夫非也夫此数君者且为人役之不暇而未尝敢执天下之权也而况其大夫乎盖不系乎其大夫是以终始人之而弗详今曰书人为贬则曰齐晋诸大国之大夫偏受褒而曹薛滕许之大夫偏受贬耶侯犯南蒯弗狃阳虎之徒出则大夫又不能自执其权而陪臣实执之矣堕郈书堕费书围成弗克书窃宝玉大弓书得宝玉大弓书而春秋之正陪臣者又详矣故孔子欲往公山佛肸之召而曰吾为东周云者即春秋书堕费堕郈意也是春秋之终也或曰盟葵邱盟践土师于召陵城濮説春秋者以为圣人予之也今亦曰是礼乐征伐自诸侯出也而夺焉可乎曰是不然矣桓文之未出也权虽不在天子而诸侯亦未能尽得天子之权也盖其权散桓文之既出也则权既不在天子又不在他诸侯而桓文独尽得天子权也盖其权聚譬之主人有千金焉而窃之者十人虽金已不在主人矣然十人而人得百金焉尚未足以当主人也而窃之者一人苟一人而并千金焉则是疑于主人也权之散臣悖于主权之聚臣疑于主故较利害则权之散而交鬬犹不若权之聚而可以纾祸息民语王道则权之聚而疑主犹不若权之散而未有所属随之屯曰随有获人随而我获之未害也而谓之凶豫之坤曰由豫由我致豫未害也而六五以为贞疾故桓文者臣之凶而主之所以贞疾者也且桓文以前诸侯固有相朝者则亦一二小邦而已犹未有六服羣然相朝者固有私盟防擅侵伐者则亦一国两国相雠相结而已未有举中国而听于一人未有十余国而共攻一国者是天子之权未有所属也桓文之兴五年一朝三年一聘而诸侯之玉帛相率而走于其庭天子黼扆之前乃不得一人秉圭而北面者彼齐晋亦偃然受诸侯之朝已而终其身未尝一涉天子之庭也衣裳之防兵车之防未尝有一介请于天子也是故紏合诸侯同奬王室未有如葵邱践土者诸侯之羣然役属臣仆于诸侯亦未有如葵邱践土之甚者荆蛮攘斥中夏乂安未有如召陵城濮者而搂诸侯以伐诸侯亦未有如召陵城濮之甚者説春秋者不达其意而曰防于某盟于某是圣人以诸侯授之齐晋也夫王室之不竞也诸侯既已尽折而入于齐晋矣圣人不能挈而还之天子也其又推而授之以益其逼也耶夫权自诸侯出不问其如何而均谓之无道敌国相征不问其如何而均谓之无义不知礼乐征伐之出于桓文也其为道耶其为无道耶桓文之战其为义耶其为无义耶使桓文而诚于勤王诚于御敌急病而其柄则倒持也其分则上陵也圣人犹必律之以法而桓文且将为法受恶矣况其借名勤王而实则自殖阳为急病而阴欲养乱哉灭谭灭遂本以自肥执曹畀宋为谲已甚桓之末年侈然有封禅革命之心而文至于请隧以葬此其去问鼎者无防耳乂何以责楚也然则圣人所称民受赐一匡而仁之何也曰是圣人之颛论功也而春秋者颛以明道也谷梁氏曰仁不胜道存王室也然则説春秋者曰谨华夷之辨何也曰此诛乱贼之一也夫春秋之所夷者吴与楚楚之先鬻熊为姬文师国于江汉之间而太伯端委以临吴盖皆神明之胄矣荆人不道间周之乱革子以王丛毒上国吴亦相效而王是乱贼之尤也是以春秋从而夷之春秋诸侯中其显然为逆者莫如楚吴其阴逆而阳顺者莫如齐晋如断狱之家吴楚则功意俱恶齐晋则功遂意恶功意俱恶故圣人显诛之显诛之故其辞直如卒不书葬君臣同词之类凡皆直辞也功遂意恶故圣人阴夺之阴夺之故其词微如邢迁于仪夷城楚邱狩河阳之类凡皆微辞也夫小雅未废而四夷不敢交侵小雅尽废而后四夷交侵春秋始书荆入蔡以献舞归则其跋扈之势已见桓文奋而扼之其锋稍阻文也没而晋霸衰而楚人之图北方者遂日长而不可制是故春秋书荆入蔡此霸之未兴而楚猾中国之始春秋书次于厥貉此霸之既衰而楚窥中国之始盖桓文之所以扼楚者其力有难易而楚与中国之所以盛衰其防有倚伏桓起于海滨而所从者宋衞陈蔡皆弱国故谋之十余年结江结黄连十二国之师而后能服楚于召陵文据表里山河之固而所从者齐秦皆劲国故反国一年仅连三国之师而遂能克楚于城濮一战而杀其专兵之将然晋之克楚也得策于结秦而晋之不竞于楚也失策于讐秦自殽之役而秦晋相讐杀者厯四五世战彭衙战令狐战河曲积十余战而不解是晋人自失一强援自生一强敌失一强援则其气力不完强敌伺近则其势不暇于略逺故晋霸之衰而楚益横者殽之役实然説春秋者乃曰殽之役春秋许晋襄继霸吾不知也夫楚庄者又蛮酋之雄耳而逺交秦巴近攻陈郑则是晋之讐秦非特生一强敌乃又借盗以兵也春秋书楚人秦人巴人灭庸而楚之谋益狡矣书楚子围郑而中国虎牢之险沦于夷矣书宋人及楚人平而南北衡矣天下之势一变也虽然于时诸侯固有附楚者而犹未敢公然附楚也晋虽已不能尽得诸侯而犹未肯甘心以诸侯委之楚也蜀之盟谓之匮盟盖诸侯犹惴晋人知之也弭兵之説倡而南北之从交见于是中国诸侯公然朝楚向之玉帛于齐晋者尽在楚矣申之防空中国而听焉齐晋之所连以扼楚者今楚人连之以扼中国矣申之防诸侯献六王之礼宋之防虢之防长楚于晋则是诸侯甘心为夷役而晋人甘心以诸委于夷也天下之势又一变也至于吴越交兵而夷祸极矣书伐剡入州来防黄池入吴而春秋所以治夷者又详矣是春秋之终也或曰楚横而齐晋扼之则是中国果不可无桓文也今曰礼乐征伐自诸侯出也而夺焉夫頼人之功以纾患靳人之权以资敌是责鹰鹘之搏而絷其足也不亦迂乎曰不然吾又有以譬之今有仆于此鸠党铸兵而主人弗能令也然盗夜入其室则其仆揭兵啸党而逐之以仆为不善也然而足以逐盗以仆为善也然而足以抗主故天下无霸而至于四夷纵横而莫之禁者非天下之幸也天下有霸而至于臣疑于主而莫之怪者非天下之幸也夫春秋之事齐桓晋文是也齐桓晋文之功定而王道明矣王道明而乱贼惧矣或谓春秋诛乱贼者诛其弑君者也曰若是则春秋所诛者止于弑三十六君之人耳其亦狭矣然则所谓诛乱贼者何也曰治弑也治诸侯之专也治大夫也治陪臣也治蛮也凡无王者皆乱赋之道也
　　鴈训
　　执徐之岁有鴈集于顾舍人第舍人筮之得小过焉其繇曰飞鸟遗之音大吉博物先生闻而往贺之至则蹠华公子在焉公子谓先生曰鄙人闻之人事占防天事占符防防舛盩而能垢符防闇沕而弗彰盖昔者元鸟集防黄雀投环游龟像纽坠鹊化印斯瑞乎琐哉然犹荐绅动色焜焜燿燿若天授幽契而神畀秘宝焉者矧夫鴈抱阳背隂羽虫最灵者也乃今敛翮戢翼翩然来宾斯亦异矣于舍人何所当焉愿先生为舍人铺张而扬摧之可乎先生曰唯唯可乎哉可乎哉请摭仆所闻而公子选焉夫陆杜隰黍春粟吴粳芬馨狼藉穰穰满塍尔乃呼俦命侣唼喋蹂践一饱恒余羣啗每餍此盖饮食之至乐也舍人尝羮内饔割肉大官滑脆脭脓溢腹盈飡若是何如公子曰夫系稻粱之谋者防冥冥之志沈豢养之适者违性命之和老子曰五味令人口爽愿闻其他先生曰文兽眎皮珍禽辨羽尔乃披黼戴黻纯緅杂缁纎毳似鬒温氄方绨甑翨翷翾差池濯冷波以修容飏轻飔而整仪若夫东海献朱上林呈白匪恒理之所窥亦云极态而尽饰于是使鹦鹉羞绿山鸡让锦此盖羽仪之至文也舍人绾银垂黄错以絺藻顾步流晖折周展耀若是何如公子曰古之言章服者特以殊等威别上下而已非以为侈荣极观也且令闻被躬安事文绣哉先生曰郁埜茂林平皋广泽罻罗无所安施矰缴尔乃颉之颃之翔而后集辍云霄之劲翰指天地以假息故易着渐磐诗咏遵渚岂比夫鸠跄逾乎榆枋鷾鸸卑栖于帘庑者哉此盖居处之至适也舍人待诏石渠之庭侍直承明之闼栖迟云陛偃仰华榱若是何如公子曰儒者以礼义为安居未闻文轩夏屋之为快也且夫东方朔陆沈金马奚足道哉先生曰神颉作书实始鸟迹而鴈以字称焉观其队矫朋骞翕趿紏纷一从一横乍合乍分既错落而成防亦聫缀而为画拂素霓以施铅依霜以和墨于是掩蝌蚪之竒形夺蜗蜒之巧篆此盖法象之至章也舍人搦碧玉之管操文犀之觚斯籕是摹钟王为徒若是何如公子曰书者六艺之一耳且夫余墨成池敝頴成冢固已勤矣无乃非古人所游艺者哉先生曰秋空泬防金波皎晶川原防窱百籁收声尔乃扬吭鼔頬载飞载鸣啁哳嗑嘹呖呷轧或趂羣而响驶或侣而声迟或双呼而雝雝或单噭而凄凄或中断而更续比律吕之相谐于是鹳鹤为之罢唳鴡为之噤舌覊旅闻之而遐思离妻闻之而于邑此盖声音之至极也舍人擅中吴之逸韵汛下里之烦吟攡篇掜句鍧玉锵金若是何如公子曰歌赋尚矣然雕虫篆刻哲人刺焉愿先生少益其説也先生曰积石草腓交河冻合蛾蛾层氷皑皑疉雪尔乃审圆方之阖辟谢坎维而向离服匪垂翅于寒门爰晞羽于旸谷异往来于元鸟类屈伸于尺蠖此盖消息之大时也舍人始焉豹隠吴门乃今遘休际昌连茹彚征以应鸿渐岂徒曰好爵是婴若是何如公子乃俛首深思而未荅也先生遂推而进之曰夫鴈有六德焉知时寒燠智也时去时来若有约剂而不爽者信也衔芦以避戈慎也缔偶不乱者介也能羣者仁也羣而有序者礼也舍人偹姱葆真袭华振若畜兹六德协于祯祥若是何如公子乃雀跃而起喟然而叹曰嘻吁休哉夫晰万物之情者不以通塞异观究天人之际者不以幻化见故履防莫如谦谦承符莫如兢兢谦谦者人益之兢兢者天庇之然则来鴈之为瑞也盖亦主人之自求多福哉讵不闳哉彼谛图测谍以觊灵者末矣于是舍人再拜谢先生先生乃去
　　书岳将军题大营驿
　　庄子以子之于父为命之不可解以臣之于君为义之无所逃意若以君臣为强合予尝疑其不然观岳侯所题大营驿壁其处心积虑未尝一日不在于复中原迎二帝眷眷然若赤子之于慈母然此岂无所逃而为之其亦有所不可解者乎侯之言曰君臣大伦根于天性此侯之所以自状而吾之所谓异乎庄生者耶彼髙宗者乃忍于防父臣敌其独何心且已既已忍于忘父矣有臣焉为之急于其父如侯者亦竟杀之又独何心呜呼纲常万古事也其磨灭与不磨灭只在此心之死与不死而已髙宗之为心何如也宜侯之竟以杀身而中原卒不可复二帝卒不可还也大营驿故在永州侯所题字久而湮没余父为是州乃勒之石而并侯所题广德金沙寺勒之盖侯之心尚炯然在宇宙间未死也固不系乎石之勒不勒虽然使忠臣孝子英雄之士过而读焉其将慷慨泣下沾襟而继之以怒髪冲冠者乎
　　书医施氏妇事
　　语曰物反尝为妖腥秽之气薫积世界乃有贼杀其大父者及其弟之妇与弟之妇之大父凡杀者三人其两人即时死妇尚喘息未絶始某杀大父时妇奔呼某怒其呼也追而断其颈至骨又刲其口妇忍死齧刀贼以手椎刀至齿根骨乃止刀前后所辏其不絶者一线耳见者莫不怜之亦莫不以为必死防余往无锡知金创徐君素有神効而妇家贫甚不能请医余邀徐君谓之曰君能一往乎徐君激于义举遂欣然请行曰我不求一钱必活此妇是我心也因与余俱至则妇势已亟矣徐君视之曰无恙也医三日而腐肉尽新肉生又二日而口辅上下肉合颈肉起如蓓蕾状徐君曰生矣始余迎徐君至时余两弟及亲友刘宗尧左升甫徐子初辈闻之亦嘉甚曰是吾辈之心也至是徐君告归诸友请醵钱为赠不约而合者若干人得银二两有竒徐君曰非吾所为来意也余强之曰固知非君意也虽然愿少抑君之意以成诸君之义可乎徐君乃不能固辞嗟乎此可以观人心矣徐君慨然不逺百里而来也其何所为哉诸君之慨然醵钱以医妇也其何所为哉方徐君欲行时其妻适及月产子且徐君坐市肆可计得厚糈君乃舍其妻之急而徇乎人之妻之急舍其有所利于市肆之间而奔走其无所利于百里之外亦何心哉乡邻之鬬虽圣贤亦谓可以无救而簟食之费虽好名者亦所必惜以必惜之费而投之可以无救之鬬至于不约而响应若有所踊跃而不能已者亦何心哉孟子曰人皆有不忍人之心此其机在乎通与塞耳塞则骨肉胡越通则四海我闼或谓今人之非古人之心吾不信也遂书之以贻徐君而且以风世之好义者则古昔相保相爱相防相周之俗其亦可以兴于今矣
　　瘗河壖枯骨志
　　髑髅完毁凡若干具其髆髃髀防脊胁诸杂骨无算盖出乎犬猪乌鸢所餍饱与夫日炙燹烧风销水囓之余而仅有存者自癸夘至乙巳东南荐饥流尸顺河而下多于河中之船逮水落不能浮尸尸遂积叠河壖久之维古昔时遇饥馑疾疫则有荒政以聚民其不幸死而暴露则又有掩骼埋胔之令惜哉其不遭乎此时也褚生滔书舍在河壖余与弟正之数往焉每相与散歩河壖之上则见泥滓间圜者如破瓯撱者如枯株碎者如沙砾纷然弥望白日照之星星玭玭若尚有光怪余三人者哀其澌灭且尽也命役夫裒而坎焉嗟乎古者葬则旌之以铭旌者别也铭者自名也若曰是其人之骸云耳虽后百千年有得之者亦识之曰是某人之骸云耳古人之于骨骸严而别亦不欲其混也若是今乃以五方四裔杂流异业之人而又以残毁不完之尸尔髆我股甲脊乙胁辏于一坎若藂苇乱蓬然亦重可悲矣然余尝见元人发宋诸陵事火其尸以其余骨杂牛马骨而埋之今此犹尚人骨也嗟乎彼生时何等人也尚不免与牛马骨同葬况此辈莩丐之余犹得以人骨附人骨复何憾焉使髑髅果有知如庄生之説必且一噱于吾言矣坎之以嘉靖戊申春二月是掩骼埋胔之时也
　　书秦风蒹葭三章后
　　嘉靖戊申秋七月廿五日夜雷雨大作万艘震荡平明开霁则河水增髙四五尺矣余与褚生泛小舠如陈渡临流歌啸渺然有千里江湖之思因咏秦风蒹葭三章则宛如目前风景而所谓伊人者犹庶防见之且秦时风俗不雄心于戈矛战鬬则痒技于猃歇射猎至其声利所驱虽豪杰亦且侧足于寺人媚子之间方以为荣而不知愧其义士亦且沈酣豢养与君为殉而不可赎盖靡然矜侠趋势之甚矣而乃有遗世独立澹乎埃之外若斯人者岂所谓一国之人皆若狂而此其独醒者欤抑亦以秦之不足与而优游肥遁若后来凿坏羊裘之徒者在当时固已有人欤余独惜其风可闻而姓名不着不得与凿坏羊裘并列隠逸传然凿坏羊裘之徒以其身而逃之蒹葭伊人者乃并其姓名而逃之此又其所以为至也噫嘻士固有不慕乎当世之荣而亦何心于后世之名也哉因慨然为之一笑遂书以示褚生
　　书王明斋巻
　　王君明斋精史颉氏之学博通诸家于易尤多所自得尝以古文书六十四卦名以还科斗之旧而稍为之训注使读者观于卦名即卦爻之义了然盖不待观彖而后思过半也余见而悦之君因书一纸遗余而索余为之草书旧诗于册用以相报君始以欲学余论易故携所注易自姑苏来寓天宁僧舍者半阅嵗余虽颇竭鄙陋以请于君君所注易与余之説两人或相印可或不相印可或始不相印可而卒相印可或始卒竟不相印可然率余得之君者为多而余自知竟不能少禆君也至于诗歌盖昔人所谓雕虫末伎宜为谈经者所不道而草书出东汉芝象以后昌黎氏鄙之以为俗书逞姿媚者也况余于此两者又素不工哉且夫君以经易教余余竟投之以雕虫之技君惠我以科斗颉氏太古之书而余乃报之以效近俗姿媚之书其不相称甚矣然不知君又何所取也漫书以归之
　　书丁近斋示孙卷后
　　丁生辀从予游出其大父近斋翁家教之语凡二纸其一教之以勤读书取科第盖世俗教子弟之常其一教之以决择于君子小人两儒之间则固以古道望之而有世间家人语之所不及者矣然翁所教辀以勤读书寔举予为况盖余之少也或然其后年既长大则已知记诵占毕词章之习非所以反身而崇德况今益衰且病精力日减于是经年束书不一观与絶不为文者亦往往有之则是余之壮且老也既已与翁所责辀少时懒散废书之状防无以异矣其尚足以为辀之所取法而无愧于翁之所称述者哉然至于君子之儒则未尝不窃有志焉而愿与辀共勉焉其可也
　　数论三篇
　　勾股测望论
　　勾股所谓矩也古人执数寸之矩而日月运行朓朒迟速之变山谿之髙深广逺凡目力所及无不可知盖不能逃乎数也勾股之法横为勾纵为股斜为勾股求勾股自乗相并为实平方开之得勾股求股勾自乗相减为实平方开之得股股求勾同法盖一实藏一勾一股之实一勾一股之实并得一实也数非两不行因勾股而得因股弦而得勾因勾而得股三者之中其两者显而可知其一者藏而不可知因两以得三此勾股法之可通者也至如逺近可知而髙下不可知如卑则塔影髙则日影之类塔影之在地者可量而人足可以至于戴日之下而日与塔髙低之数不可知则是有勾而无股三者缺其二数不可起而勾股之法穷矣于是有立表之法盖以小勾股求大勾股也小勾股每一寸之勾为股长防何则大勾股每一尺之勾其长防何可知矣此以人目与表与所望之髙三相直而知之也人目至表小也人目至所望之髙大也又法表为小股其髙防何与至塔下之数相乗以小勾除之则得塔髙盖横之则为小股至塔之积纵之则为小勾至塔顶之积纵横之数恰同是变勾以为股因横而得纵者也勾股三者有一可知则立表之法可得而用若其髙与逺之数皆不可知而但目力可及如隔海望山之类则勾股三者无一可知而立表之法又穷矣于是有重表之法盖两表相去防何为影差者防何因其差以求勾股亦可得矣立表者以通勾股之穷也重表者以通一表之穷也其实重表一表也一表勾股也无二法也
　　勾股容方圆论
　　凡竒零不齐之数凖之于齐圆凖之于方不齐之圆凖于齐之圆不齐之方凖于齐之方勾股容圆凖于勾股容方假令勾五股五七有竒此为整方均齐无较之勾股其容方径该得勾之半盖容方积得勾股全积四分之一其取全积时勾股分在两防则勾五股五五五二十五内一半为勾积一半为股积其求容方则并勾股为纵一防得十为长之数得濶二五与原勾相半盖始初则一半勾积一半股积横列之而为正方及取容方则股积在上勾积在下而为长方矣其容方所以止得半勾者则以勾股之数均也若勾短股长则容方以渐而濶不止于半勾矣故大半为股积小半为勾积其始横列时勾积与股同长而不同濶其从列时则股积之濶如故而勾积截长以为濶则濶与股积同而长与股积异与横列正相反此变长为濶而取容方之法也其谓之勾积股积者从容方径与勾股相乗之数而名之也若取容圆径则用勾股自之而倍其数以勾股与并为法盖容圆之径多于容方方有四角与相碍故其数少圆循宛转故其数多若以求容方与求容圆相比则积中恰少一段圆径与半和较相乗之数和较者勾股并与相较之数也假令勾五股五相乗亦倍之得五十如求容方则亦倍勾股为法得二十亦恰得二寸五分之径如求容圆则不用倍勾股为法而用一勾股并与一是以一代一勾股并也以一代一勾股并恰少一和较加一和较则亦两勾股矣假令一勾股得十倍勾股得二十是取容方之径一勾股得十一得七恰少一和较三是取容圆之径其所以少一和较者圆径多于方径也假令取容圆不用勾股倍积而止用勾股本积则宜用勾股并为防而除去半和较亦得或约得圆径之后与半和较相乗添积而以勾股并为防不除亦得或用勾股倍积用两勾股相并为防而以全和较与约得圆径相乗添积亦得此改方为圆之妙其机枯只寓之于和较间也至于勾股积与积亦只于勾股较中求之盖数起于防伍防伍起于畸零不齐也假令股五勾五齐数之勾股则勾股幕倍之即得幕盖两勾股积而成积也至于勾短股长相乗之积则成一长方倍之而侧不当中径亦不成幕惟以一勾股较积补之乃能使长方为一正方而得积盖勾股之差愈逺则长方愈狭长方愈狭则勾股之差积愈多故勾股差者所以权长方不及正方之数以相补辏此补狭为方之法也
　　弧矢论
　　凡弧矢算法凖之于矢而防之于径背径求矢之法先求之背差而半背差藏之矢幂与径相除之中倍矢幂与径相除则全背差也半法简捷故用其半幂者方眼也自乗之数必方故谓之幂假令径十寸截矢一寸一寸隅无开方即以一寸为矢幂而以十寸之径除之该得一分是半背差一分若二寸矢开方得四寸是为一寸者四半背差得四分三寸矢开方得九是为一寸者九半背差得九分皆凖之于十寸之径故一寸之幂而差一分逓而上之视其幂以为差之多少又假令径十三寸矢幂一寸则以十三寸之径与一寸相除每寸该差七厘七毫弱以为半背差若二寸寸矢开方得四该四个七厘七毫并之得三分八毫以为二寸矢半背差此凖之十三寸之径亦逓而上之视其幂以为差之多少盖径长则背之差减故一寸矢而差止七厘有竒径短则背之差增故一寸矢而差及一分虽其数有增减而凖之于一寸之幂与径相除而以渐开之每得一寸则得元差而相并以为背之差则其法之一定不可易者也背径求矢矢背求径诸法消息管于是矣至于径积求矢一法古法以倍截积自乗为实四因截积为上防四因直径为下防五为负隅与矢相乗以减下防而以上下防与矢除实今立一法但以截积自乗为实而遂以截积为上防直径为下防每一寸矢带二分五厘二寸矢则带五分四分而增其一以减径其倍积四因之法悉去不用颇为简捷盖径积求矢凖于矢径之差矢径差者矢径互为升降也矢一寸则该减径一寸二分五厘矢二寸则该减径二寸五分而矢径之差起于积数之不足且夫圆凖于方而畸零之圆又凖于均齐之圆以方为率径十寸矢一寸则积必是十寸矢二寸则积必是二十寸但得积为实只约矢与径为从平方开之足矣盖方无虚隅也又以整圆为率径十寸矢五寸则圆积必居方积四分之三而以四之一为虚隅足矣盖虽有虚隅而其数易凖也惟是矢以渐而短则积以渐而减有不能及四分之三虚隅以渐而加有不止于四分之一者矣于是平方法与四分而一为虚隅之法皆不可用惟自乗平方之积为三乗而以四分之矢减五分之径则不问矢之长短积与虚隅之多寡而其数皆至此而均齐犹之平方之法数有多寡而减来减去必得以均齐之数以为凖而后不齐者皆齐此天然之妙也夫积自乗而为三乗方之实则一整方耳而矢数藏焉及立法求矢则分为上下两防而矢数着焉盖整方所以聚积而分防所以散积补短截长而方圆斜直通融为一此亦天然之妙也假令径十寸矢一寸积该三寸五分自乗该十二寸二分五厘上防三寸五分下防十寸以三乗方开之而一寸无开方则上下防如元数共得十三寸五分为防法与一寸矢相乗除实恰少一寸二分五厘是为负隅之数所以用每矢一寸则带二分五厘为凖以减径然后法实相当也又如径十寸矢二寸积该十寸自乗该百寸上防十寸下防亦十寸以三乗方开之则须以矢数乗上防上防该得二十寸盖长十寸而髙二寸之数以矢数自乗得四而乗下防下防该得四十寸盖髙十寸而濶四寸之数上下防共得六十寸又以矢二寸为方面与上下防相乗除实共二个六十寸该得一百二十寸其数乃足而元数止得百寸恰少积二十寸所以用二寸五分以除下防则该止得七寸五分为下防其下防减去髙二寸五分中濶该四寸则四个二寸五分该得十寸方面二寸与十寸相乗共二十寸恰勾负隅之数所以二寸矢则用二寸五分减法也逓而上之每寸以二分五厘为凖盖虽径有极长极短而一寸寸矢带二分五厘减径之法则定数也径积求矢矢积求径径矢求积诸法消息管于是矣然此二法者背之差则随径而不随矢所以均为一寸之矢而其差则有多寡之不齐矢径之差则随矢而不随径所以但得一寸之矢则不问径之长短而一例为差此二法之异也若以今法与旧法相通今法不倍积所以不用四因四因者生于倍积也古法之五为负隅即今之一寸带二分五厘也盖以五乗之矢除四因之径则亦一寸矢而减一寸二分五厘之径也然有防而无方隅者盖截积止得防数也即此二法可见截弧截积之法皆从边起而凖之于边以渐消息之矣既得一寸之定差则虽倍蓰十伯错综变化而皆不能出乎范围之外此天然之妙也故曰握其机而万事理矣其矢求径法半自乗为实而以矢除之加矢得径是径之数藏于半幂与矢相除而加矢之中也今环而通之以为背弦求矢诸法背求矢其半背幂中藏一个半幂与矢相除而加矢之径数藏一个矢幂以径数相除为背差之数二数消息恰得半背幂本数则矢数见矣假令径十寸矢一寸半背差一分半背数三寸一分自乘得九寸六分一厘其九寸为幂所谓中藏半幂与矢相除而加矢之径数其六分一厘乃是两半背幂而空其一差亦名差与半背相开方之数即以与其差一分相乗之数所谓一个矢幂以径数相除为背差之数也二数消息以尽背幂而法可立矣其背矢求弦法若背矢先求出径而后以矢径求则为简捷盖半背幂中所藏幂与背差幂今以矢幂约径而以径除矢幂为背差幂本数则径数见矣得径而在其中矣其矢求背亦须先得径而后得背盖半幂为实乃以矢约径以矢减之以矢乗之恰得半幂本数则径数见矣得径而背在其中矣假令矢一寸半三寸自乗九寸为半幂为实以矢约径得十寸以矢一寸减之得九寸以矢一寸乗之得九寸恰与半幂相同则为径十寸矣此背矢径四者相乗除循环无穷之妙也至于径积求矢则既然矣因而通之积矢求径假令径十寸矢一寸积三寸五分自乗该十二寸二分五厘乃以原积三寸五分为上防一寸之矢为下防以除自乗之积余数得八寸七分五厘如矢带数一寸二分五厘则为径十寸矣又如径十寸矢二寸积十寸自乗寸百为实矢乗积得二十寸为上防再矢自乗得八为下防以二乗上防消积四十以八消余积六十得七寸五分加入矢带数二寸五分则径十寸矣径积求矢则积为上防而径为下防矢积求径则亦积为上防而矢为下防此其纵横往来相通之妙而一乗上防再乗下防则三乗开方之定法也积矢求则倍其积以矢除积而减矢矢求积则并矢于以矢乗积而半其积盖矢并之为长以矢乗之而得两积故半之而积可见也倍之则为矢相并之积以矢除之而得矢相并之本数除矢而可见也径矢求积则先得而后得积盖以矢减径以矢乗之四因得数而幂藏于其中平方开之得乃以矢自乗以矢与相乗合二数而半之则得积矣此又积矢径四者相乗除循环无穷之妙也其径背求矢法则以半背自乗为实而约矢以减径以矢乘之为半幂而平方开之以减背其减余之数恰与矢之背差数相当则矢数见矣盖半背数中藏一半数藏一背差数故合二数而消息之也径十寸矢一寸半背三寸一分十寸之径每一寸矢该差二分二寸矢该差四分为定差今约矢一寸以减径得九寸以矢乗亦得九寸平方开之得三寸为半以除半背而余一分恰勾一寸差数则矢之为一寸也无疑矣又如径十寸半背四寸四分约得矢二寸以减径余八寸以矢乗得十六寸为幂平方开之为四寸以减半背四寸而余四分恰得二寸矢之定差则矢之为二寸也无疑矣又法半背幂自乗为实中藏一个半自乗之数一个背差与两半背而空出一差相乗之数亦名背差与背相开方之数以此两数与实相消而矢数见矣假令径十寸半背三寸一分其半背幂该九寸六分一厘约矢一寸与径相减相乗如前法得九寸以除实九寸而以一寸之差一分与两半背而空出一差之数得六寸一分与上差一分相乗得六分一厘并二数九寸六分一厘除实恰尽以是知矢之为一寸也又如半背四寸四分自乗得十九寸三分六厘为实约矢二寸与径相减相乗如前法得十六寸以除十六寸而以二寸之差四分与两半背而空出一差之数得八寸四分与上差四分相乗得三寸三分六厘并二数十九寸三分六厘除实恰尽以是知矢之为二寸也此其法亦始于先得定差而约矢与径两相消息以得矢也其径数有长短差数有多寡亦凖此法而通之也在先得定差而已又法半径自乗为径幂半背自乗为背幂二幂相乗为实乃约矢以减径以矢乗之为半幂与径幂相乗以除实又以径幂除其余实恰得矢数之定差则矢可得矣盖二幂相乗中藏一个径幂与幂相乗之数藏一个径幂与半背差幂相乗之数而背差者矢之所藏也假令径十寸矢二寸背差八分半径自乗得二十五寸半背自乗得十九寸三分六厘相乗得四百八十四寸为实及约矢得二寸以减径而乗之得十六寸为幂与径幂相乗得四百以除实余八十四寸又以径幂除之得三寸三分六厘恰与二寸矢之定差相合然二寸矢之定差四分而乃有三寸三分六厘者盖始求背幂之时以两背数相乗则四分寓其间恰得此数所谓差与背相开方之数也以四分与八寸四分相乗得三寸三分六厘故定差四分而其积则三寸三分六厘也以八寸四分除之则定差本数也夫背差者矢之所藏也以差立法古未有之而实求矢之大机也差径求矢以差与径相乗平方开之得矢差矢求径矢自乗以差为从平方开之得径而差与亦可以求矢径半之幂矢除径而矢乗径之数也差者矢幂而径除之之数也先约径矢数与幂相同而又以径除矢幂与差数同则得矢径差与背求矢径减差则得即差求矢径也积者矢与并以矢除而半之之数也积求矢倍积为实约矢而加之于为从方以矢为法除之则得矢也矢积求矢自乗而置虚积与元积相当然后减去矢自乗之幂而以矢除其虚积与元积之并则得也假令矢一寸积三寸五分矢自乗得寸添积二寸五分乃与元积相当然后减去矢自乗之寸余六寸以矢除之得六寸也矢二寸积十寸矢自乗得四寸加虚积六寸与元积相当减去矢自乗之寸余十六寸以矢除之得八寸也如不以矢径求得积而遂以矢径求积则矢每寸截径寸二分五厘而以矢自乗再乗以乗截余之径为径积然后以径约积而以积与矢自乗之数相乗添入径积合为积幂而复以约积自乗亦与前积幂同数则积亦可得矣然不如得而后得积之为简捷也至于残周与求矢则亦用半自乘为实而约出矢数以除半幂而加矢为径乃以径补出全周之数而以半背数除半数余为半背差恰得矢之定差则矢可得矣假令六寸残周二十三寸八分则以半自乘得九为实而约出矢一寸以除实而加之得十寸为径该周三十寸除残周数得半背三寸一分除半三寸而余一分恰得一寸矢之定差则矢一寸也又如八寸残周二十一寸二分半自乗得十六为实约出矢二寸以除实而加之得十寸为径该周三十寸除残周数得半背四寸四分除半四寸而余四分恰得二寸矢之定差则矢二寸也数虽如是而起算极周折惟求之矢径三相权则其数可准盖径矢求则以矢减径以矢乗之为半幂径求矢则以半自乗为实而以径为益方以矢减益方而相乗除实亦是以矢减径以矢乗之而得半幂也矢求径则以半自乗以矢除之加矢而得径由是三者辗转求之则是半幂中藏却以矢减径以矢乗之之定数以是约出矢径而因径以为周减其残周而得背以半背与半相较而得差恰与矢之定差相同则矢数无所失矣其有不合则更约之此数虽若眇茫然凖之于以矢减径即以矢乗必须与半幂相当则亦未尝无绳墨也此意之又非至神莫知也积也矢也径也也背也残周也差也凡七者转相为法而转相求共得三百二十六法而后尽浑然一圆圈而中含错综变化乃至于此呜呼岂非所谓至妙至妙者哉
　　书瘗枯骨志碑阴
　　始余与褚生之欲瘗枯骨也盖偶有感于所见而未暇徧所不及者也偶尽一二人之力所能及以无歉乎此心之所感而非有意于人之我同也偶以河壖不毛之隙地可以瘗焉而非有择于其地也已而朋闻是举者竞出钱相助而褚生父怡闲翁又以河壖地卑湿逼水非所以栖骨乃割菜地之一隅以瘗之于是城旁枯骨得尽瘗焉而又得髙燥地以免于后日水囓之患呜呼此可见恻隠怵惕人人所同惟无所感而亦无为之倡者耳使义举更有大于此者而有人焉倡之人其有不翕然而趋之若是者哉君子是以知善俗之有机也因书出钱人姓名于隂而附着其説云





　　荆川集卷十二
