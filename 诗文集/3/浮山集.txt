　　钦定四库全书　　　　　集部四
　　提要
　　浮山集十巻　　　　　别集类三【宋】
　　【臣】等谨案浮山集十巻宋仲并撰并字弥性江都人宋史艺文志载并浮山集十六巻而不为立传其事迹遂无所考惟周必大平园集有所作并集序称并以绍兴壬子擢进士第甲寅以丞相朱胜非等论荐改今秩寻补外去后三年丁巳复以张浚荐召至阙为秦桧所沮改倅京口自是闲退者二十年孝宗即位擢光禄丞出知蕲州所纪厯官本末颇详然考集中谢宰相启有黉序初除语则尝为教官又原录序自称监临猥局则尝为监塲官又多与平江淮西南安建康湖州诸守臣代作表启则尝厯佐诸郡而必大序俱未之及殆以其无闗出处畧之也必大又称并力排王氏之说惟孔孟是师其初任京秩时王居正所草制词亦有学知是非邪正之褒而陈振孙书录解题乃称其官湖倅时为籍中妓作生朝青词坐是谪官与其素行不相类颇不可解考集巾陈情启有旁观下石仇家谤伤之语意其即指是事欤又集中有囘孟郡王姻礼书郡王隆祐太后之侄孟忠厚也宋史外戚传称忠厚与秦桧为僚壻而桧实隂忌之又称桧当国亲姻攀援以进忠厚独与忤王明清挥麈录称吴棫为忠厚草表因忤秦桧谪判泉州然则并之见恶于桧殆以孟氏姻党之故竟以微罪坐废也其古文颇髙简有法度四六能以散行为排偶尤欧苏之遗诗亦清隽防俗王应麟困学纪闻尝引所作咏韦执谊不看岭南图诗政恐崖州如有北郤应未肯受谗夫二句以为诛奸谀之萧斧然其词浅露殊不尽并之所长应麟葢偶拈及之以为并诗止此则非矣据周必大序其集乃并外孙南安太守孟猷所编旧本久佚今采永乐大典所载排次订正辑成十巻乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　浮山集原序
　　江都仲并弥性自少卓荦不羣潜心学问力排王氏一偏之説惟六艺孔孟是师笔势翩翩隽声籍甚绍兴壬子擢进士第髙宗方汲汲人才嵗在甲寅丞相胜非执政松年与一二侍从相继荐对上一见褒赏特改京秩词臣王居正草制云学知是非邪正庶几孔子所谓可与共学者当是时人之期君君之自期皆谓公卿可立致或疑年少资浅宜试以事补外而去后三年丁巳丞相浚执政复以名闻召至阙而枢宻使桧颇不谓然君即移疾出倅京口自是栖迟闲退者二十年孝宗初元擢丞光禄晚知蕲州议论材畧既未尽见扵用而平生著述亦多散失外孙南安太守孟猷嗜学好修渊源有自裒成浮山集十六巻以序见属予妇家扵君有连且尝同朝熟其才华故乐为言之夫文体众矣吟咏情性莫重扵诗仕涂应用莫急牋启诗也者造意深则辞或龃龉次韵多则句或牵率君之古律如王良造父驭骏马驾轻车有犇轶絶尘之势其赓险韵如茧抽丝印印愈出愈新送妹长篇孝友慈爱溢扵言外殆欲上规风雅一何盛也其四六叙事虽闳肆而闗键实宻属对虽切而非骈俪所能拘最后蕲州谢上表以古文就今体自成一家凡为国抚民据旧图新之意无愧前哲此由学广闻多非特天才骏发而已其他论时事条利害深切明白务在可行为庄安常行状见谓三长杂著题防清雅可爱复以余力出入释氏游戏歌词无不过人夫其才学如此幸早为君宰所知而不得雍容禁省歌颂大业其命也夫虽然裕扵才者薄扵命文士常然独君乎哉姑详着以释南安凯风寒泉之思云庆元六年七月旦平园老叟周必大序




　　钦定四库全书
　　浮山集巻一　　　　　　　宋　仲并　撰五言古诗
　　早起偶成
　　晨光起天末微风动林杪披衣初梦回卷书倦清晓隐几欲无寐百念自忧悄箪瓢旧独乐乐意今亦少岂但感时节政欲避烦扰我非斯人徒区区务自了
　　寒食日归吴兴寄鲁山
　　风云虽不定日雨亦易干残春犹凛凛助我朝食寒想见芳野田士女防班班去者日以踈更为来者欢青红间车马日暮醉墦间
　　题大明寺诗
　　招提隐松桂逺在城一隅我来嵗云暮天寒气象殊寓目得佳趣百念如涤除及此斋时钟箪瓢慰吾臞丈室曦未来香篆沈熏炉聊施济胜具未暇学跏趺缓歩大明寺山光佳有余郊原自春色物意如相娱习公四海士豪气编虎须邂逅偶倾盖清游邀我俱相从得二谢笑语寄歌呼
　　送大理金少卿赴阙以老成耆徳重于典刑为韵兼寄呈刑曹徐侍郎
　　霜余日初杲遮留人拥道公来春向防公去秋埀老公当侍丹墀正人国之寳行行那得留仍视玉堂草忆昔游成均千言谈笑成杰立羣隽上少日腾英声大当持荷槖小当登蓬瀛戢翼久不振一旦朝阳鸣全璧公之归有识为嗟咨外祠三拜命歴嵗艾且耆乘流与遇坎道在他何知汪汪波万顷未许儿軰窥髙山列松栢嵗寒寜动色顔巷一箪瓢掩关养吾直纷纷声利场时胜时奔北袖手了不关昻然见全徳九重圣端拱慨念人材重澄清鸳鹭行拔尤锄猥茸辅郡与畿甸连歳拜殊宠付君天下平民寃自无壅畴昔公何如尽读天下书公今复何似未如张与于臯陶当日语一一皆世模但令犴狱空安用髙吾闾浇风昔未殄向隅或不免上心天地心哀矜用中典卿联慎所付遂极天下选议谳聊小试经纶期一展指日公旋登政席仍枢庭坐令贫病士少慰身飘零问讯徐夫子起处秋安寜両翁庙堂具那得长司刑
　　钱检法及代期以诗告别因次其韵
　　昔年両岸栁逢春正依依扁舟转河曲风光随处宜弹指嵗云何秋风橘柚埀折腰得斗粟未救臣朔饥儒宫一何有惜哉壮观隳采采池中芹乱葑迷涟漪萧条住槐市庭空蔓草滋丹艧堕煨烬草木含疮痍永怀千古人杂佩思报之我乃但便腹未免儿軰斯辰况多艰毎怀废晨炊畴昔请长缨唾手平龟兹西畧收咸京北伐空鲜卑坐令王室尊国风无黍离力微不辨此千愁鎻修眉承惠谢微官一室投荒陂吴山险可攀吴水清可窥胜概苦邀予投绂今去迟王孙定伟器尺璧无纎疵枯棊屡贾勇佳篇仍致师一日不防面悠悠勤我思大轴挿牙籖细字攻毛锥朝廷罗羣公如君沧海遗勿学贫贱交自比山林姿誓将友麋鹿终焉寄锄犁况君秀眉宇异世元紫芝新诗落我前醉眼珠玑言多意无他恋恋新相知男儿各行役盍簮寜无时期君在嵗寒素心无自违君看千年栢岂惮霜雪欺慎勿倚市门美货当自怡怀璧忌暗投按劒古所悲吴门三年淹冲天在一飞征涂加餐饭秋晚多寒晖求仙岂浪语茫那可期行行快着鞭献纳黄金扉勿作儿女别泪下如绠縻我方戒多语念念知昨非恨无锦绣段酬君黄绢辞
　　七月二十日过王村几到岸遇和中袭明舟囬相拉宿扵陈氏庵中蚊甚盛逹旦不能寝
　　畏暑肩暂息初凉戒我行王村去城市防防片时程到岸才咫尺两君笑相迎回棹不自由剧谈底里倾却泊红莲渚支笻叩禅扄阛阓未有此一见心眼清日暮山萧然风来竹有声危亭仍解衣坐久太清生擕枕共席地醉言强作醒蚊声喧不寐谈余已牕明他乡各蓬转易散难合并共居虽一溪相望南北城胜处偶同践轻去寜无情慇懃拂素壁留诗当题名
　　奉和陈徳召游惠山见寄三十韵
　　飞埃喜汚人余事忌挂眼酒浪绿可亲山光翠相挽折腰素非愿被面有余赧从来万事空此去百念满恰忆兹山逰判作经年款驾言随所如歌笑为君莞洗耳听潺湲缓歩踏嵼褰裳跨风磴扪萝度云栈禾黍岂离离枣下初纂纂川原供遐瞩笋蕨中去苋桃李倾城姿松杉万金产雪浪逗氷泉乳花浮玉盌相望一牛鸣不惮四牡痯层阁神所宅败檐我将馆心求千佛印手罢七年板胜槩何时无羁怀自悲澘小院昔徜徉东风未暄暖夜语聨僧榻晨炊共华馔羊肠一分襟鴈背几折简扵今怀举桉过公倦开琖早知玉树摧不如春思短尘容久难赎乐事贫益罕佳篇分锦绣和气囬弦管差肩招隐些下视广陵散指踪去路迷加鞭客情懒诛茅行可卜鼓棹过几返避喧谐良图结隣得佳伴萍蓬岂愿余斗筲未须算荒凉石迳深蹭蹬云色晚归鞅那得迟霜鬓侵韦诞【与徳召诸公游惠山今五年矣死生离合何事不有吾徳辉亦不意永辞泉下今日读徳召新句怅然久之又念离索之余赓唱遂絶勉强和呈迫扵韵险不能工也】
　　祝子权以诗见招勉继其韵
　　总角嗜学问扵心期可收嵗月如逝水倐忽二十秋纷纷何所得俗士难与谋夫子四海士不数韩荆州抠衣一尝防颇轻万户侯祝子晚倾盖缓急仍同舟伟哉廊庙器价髙自难酬相从半周星防别嗟何稠班荆此话旧落落志益修嗟我闻道晚仅脱儿女忧一斑幸时窥稍知辨薰莸执经滥同席得子真良俦安得身为云相陪汗漫防茫茫水东注百川皆乱流驽骀饱束刍市者常易售借问诸夫子为功忌中休此语期同践此外复何求
　　送周元特侍郎守宣城
　　西风迎公来东风送公去尚欲留朱轓公行不可住无酒对公倾有怀为公赋夫子文武资亦复廊庙具刚方仰术业坦夷见襟度青衫试州县机锋防已露吾意有不可万夫挽不顾翺翔诸公间籍甚当时誉峩冠上乌台直谏汲长孺风云千载合冕旒一言寤凛凛议论余可使淮南惧天威瞻咫尺政涂去跬歩兴逸顿言归解佩苕溪路湖山聊寄怀诗书尚温故中外岂不殊进退自余裕宣城唇齿邦望公来何暮我饥我颦呻公饭公覆护举首望旌防指期咏襦袴平生触邪手不难锄弊蠧双溪叠嶂间按堵百无虑坐席岂容温当馈意久注献纳念伏蒲谋谟怀借箸行矣股肱良归作腹心助要观今周公声名三吐哺便当侣防龙何止冠鹓鹭自念接门墙连嵗忘羇寓鹢首明当飞骥尾何由附几日复升堂青天披宿雾过鴈与来鱼犹当奉尺素西去无多程不诵阳关句
　　和何枢宻题楚颂亭韵
　　山林与钟鼎各了一世缘千年眉山翁生气犹凛然菟裘视阳羡卖劒将老焉此志空泉扄禾黍荒故园尚余种橘帖防有异世贤西清广川公文翰郁双全新篇来西枢句句清可弦廊庙须公归寜容一壑専九重最深眷毎转从谏圜絶唱今寡和惜哉坡已仙回视楚臣些并驰争孰先况复黄绢碑光耀荆溪邉此亭防不磨名与两公传几株罗潇湘便觉饶风烟不比濯锦江桤木须三年行矣凉飚起霜满千崖巅香雾喷四坐满引杯埀莲
　　同祝子权游虎邱
　　出门迎朝暾入门饯夕阳岂愿从吾驷声名跨楚梁明日聊与君褰裳陟危冈方舟转河曲薰风度防凉细防槐栁暗稍觉薝卜香天髙散霞绮云净呈天光梵宫占地胜古木参天长禽鸟亦自得鸣呼声激昻缓歩信擕笻清流足飞觞乃知声利役脱去非无方所怜雄丽地千年陇树荒石顽尚莓苔劒逝寜光芒自今一瞬息江山几兴亡我衰渐落寞乐极泪淋浪寄谢同心人无惊鬓毛黄
　　志师自通州访我扵仪真因擕之至长芦留语数日及其归也作诗以送之
　　通州瞿昙师多扵雁鹜行吾常爱志僧谓之一鳯凰不见十五载访我大江傍留之固未遣载以荆州航相从三日游山晚松风长尔我岂其梦嗒然尧桀忘凌晨洗一鉢束衣还故乡为子植梧桐何时复来翔
　　舟过仁王寺因口占一首
　　平野緑逺近晴山翠纵横西风今日凉天意济此行居士十日病快意身已轻逢寺聊少憩山僧苦相迎岂为余事来泉石钟吾情风生本何意松篁得之清向来城市口无此笙竽声坐久百念歇一雨秋意生所恨二三子无懐可同倾少日戒客气四十犹未平一事一错误百年几折肱不如谢公等穷山掩柴扄
　　郑漕生辰代几先作
　　至公无辙迹万变归诸正谁云学则然要在成以性我公钟间气异禀刚且劲一毫不容私心境自澄映超然是非表烛物眼常浄还将溟渤量一了百川竞由来仁者夀兹理天所命欲知椿龄永视此寛平政桂华弄小春晚香适再盛年年几望月影泛杯中圣尚书心如水逺裔有余庆【郑相也】何以继清风家声南北郑
　　戏李彦平李徳卲
　　人生贵适意自苦良亦痴百年同梦幻富贵安所施我生世縁薄疲弱不可支纷华岂不佳自觉心已辞归来时自笑抚手长嗟咨人生行乐耳勲业知何时两李近豪放髙懐不少卑谪仙已云殁流风宛在兹平子韵絶俗豪逸真吾师万事一粲然不复论成亏邵公蘖庵下操心常苦危易象鲁春秋忧乐常相随端居谈利害羌夷可鞭笞近亦能稍稍笑语随儿嬉平居如二子廊庙真所宜人岂不自省何必求蓍漫游恐未免慎勿差毫厘世事足反覆纷纷尽如斯错固不足道谊也亦为之请复铭座右政可为吾规前言戏之耳未来容可追
　　七言古诗
　　元宵微雨十六夜雨止见月
　　灯火千门竞是日出户黄昏云抹漆夜光乗闇何处投冷淡行人怅如失明朝风清天动色云隂初若兆坼须臾白盘升天东相如归来更全璧
　　舟行用前韵怀祝子权
　　杨枝巧作腰支弱不分小桃红入萼风光向人但妩媚客子那知行路恶短篷荡漾晴波里取次茶深酒薄薄所思故人殊未来悲风为我生絶壑尘沙隔年不相见结邻空记他时约相防一字不寄将剰有新知岂云乐眼前俗士败意耳忆君嵗嵗空牢落炯炯眉目端可思月照西廊暮云廓
　　建昌守杨吉老得居湖州山间作亭扵上名曰弁辉为长句以记之
　　白首苕溪几我乡青眼弁山如故友诛茅晚嵗合岩栖漂梗一生嗟浪走往往每来毎太息去去一歩一回首檐楹之雄谁氏室基堂宜为后人有荣华谬作长久计荡盈要以仁谊守室空无人人不问天固遗公公信否轮奂雅宜鳯池人权舆本自鳯池手付之勲阀可无憾防与令名俱不朽雅怀卜邻非卜居嚣尘可暂不可乆新亭嶻城之巅佳致回环天所就与山似有他年约相向毎为长者夀碧鲜苍润被草木暖翠晴光排戸牖时复一觞浇磊磈下视羣峯皆培塿乃知韫玉山有辉更觉防山公不负向来曽试西垣防只今聊绾南丰绶胷中水鉴极泾渭笔下瑰辞粲琼玖倾盖视我平生交曳裾陪公众客后喜见成都宅一区恨无负郭田数畆去住还当惭二老穷独已复成一叟门前剥啄非他人我来问字不载酒
　　陈行之得之因震泽旧居辟小阁面列洞庭山客有名以尊经者江都仲某为长句以纪之
　　洞庭之野排千岩陈子巻帘非爱山震泽之流清没底陈子凭栏不观水杰阁横空一事无终年传习唯父书乃翁平时束五传絶人伟论惊诸儒至寳不受乆埋没近者私记刋吴都搢绅骈肩快先睹一言价重百车渠正派源流要有自二难秀发名家驹少小辛勤门户计皇天有知子不孤扵今三十五经立亹亹雄辩来起予不但家法传羣纪经学当与心法俱溪山相对无浪语寳此一编时巻舒自怜早嵗已漂泊乃翁邀我来僧庐扵今壎箎诵地当时从容谈笑余契阔死生三十载萍浮蓬转常﨑岖子能箕裘万事足其他得防争锱铢凛凛清氛端可想神逰髣髴归来欤
　　避暑报恩观
　　万家九陌车尘中丹甍碧瓦真人宫回廊小院畧具体清风爽气无能同殿檐宻有杉松护炎蒸纵酷来无从偶因谒客凌晨入归迳往往侵昏钟道人坐穏知乐否我生半世犹飘蓬茅檐与此异寒暑分毫不透东南风
　　外舅庄子尚生辰
　　荆溪之山环千峯摩空巉絶相争雄与公万仭俱壁立只有爽气蟠胷中荆溪之流碧满野寒光秀色兼天防与公雅量相对清更觉波澜来笔下髙门悬弧此日生少年挥毫敌两京当时紫宸初射防玉色临轩知姓名一旦横经向儒苑鳯掖銮坡去非逺如今髙卧尚琳宫主父严徐见何晚向来皂盖先一州龚黄已往无此流旰食我皇收士急未容独乐林泉幽华堂宴笑春风里水緑山青助公喜三槐功就却归来夀如此山如此水
　　代人上师垣生辰三首
　　玉帯金鱼衮绣光维垣一旦侍君王埀绅庙堂调玉烛能使天公时雨旸畴昔干戈嵗屡歉扵今万室盈仓箱天心人意若相语问公何以廻穹苍天恶人心二三徳公惟一徳妙赞襄夜半熟视璿霄象紫防列宿相荧煌甘露醴泉不足瑞但欲嵗嵗占农祥物阜人嬉了无事斯民击壤君埀裳时时公亦憩杰阁万物欣欣春昼长当时尹躬似今日但欠昭囬云汉章
　　天寒嵗律今峥嵘御街钟鼓天初明近臣日报君顔喜问寝慈寜圣主情万年泄泄融融乐此事无与凢公卿父老问某何臻此天子用孝公用诚向来瞻云一万里鴈书不到江南城初决和戎盖公防来归驺驭人欢迎九重日奉天下养禁苑蟠桃春自生当时若用他人説至今未见风尘清前代功臣岂不有未有髣髴公勲名封人考叔陋筹防区区但舍君之羮
　　化工作意办春来斗柄明朝后日回东风先到江南岸江山濯濯无尘埃灵光葱葱随处有夜半两两明三台天遣异人为时出要作霖雨泽九垓明堂借此一柱壮他山之木皆凡材如今国势盘泰华向来天歩屯云雷嵗嵗年年竞是日人人争欲持夀杯天知调羮付公手江梅不为他人开长生唯在一清净别无方丈并蓬莱
　　沈正卿得男以诗庆之
　　乃翁壁立千仭余乃翁摛章锦不如英风雅韵来无尽川媚还复生明珠华堂寜无侍巾栉娉婷试问谁家姝婵娟深鎻人不见忽惊清晓悬门弧闻是髙秋生骥子充闾喜气相萦纡大父大母顾之笑乃翁再拜为亲娱公家余庆得英物渥洼自有名家驹摩顶尚记前生误堕地举手一笑俱夙习如斯定夙寤少小便应传父书公卿衮衮自今始行矣家庆端可图佳辰清樽来賔友母爱子抱集坐隅臭味芝兰席上客为公赞喜容歌呼我衰我倦毋多酌老矣醉倒须人扶留取明年防汤饼要防徐卿第二雏
　　五言律诗
　　咏竹
　　自结髙人伴雅无俗士縁驱之傍城市劲节非所便未论傲霜雪试欲藏风烟愿留旧青眼嵗晚相周旋
　　游灵岩诗
　　古寺青枫外平湖暮霭西乱花经雨薄冷蝶趂人低俯槛留连语听禽自在啼风光兼客恨樽榼故须擕移舟晨鼓闹泊渚暮鸦盘夹岸栁浑暗横轩梅半残最怜春日薄犹动客衣寒楼外西风急云湖防涌澜
　　舟行再用前韵
　　一棹苕溪去千门榆火新老来犹是客病起怯逢春儒馆妙人物吟毫泣鬼神平生经济业勉矣正逢辰行藏那用卜皱面不重红又作都城别长怀国士风折巾从有道斗酒对无功一梦何时续南窓笑语中
　　觉华山居三首
　　竟日人声断空山一二家犹怜中夜雨不碍晓来花健饭蔬如肉冲寒酒当茶飞潜各有性贫乐付天涯旧雨无人到非缘今不来蔬盘春后足经巻粥前开燕语缘人去禽声逐梦回勤披频得句随量日持杯倐起郊扉念亟回朝市辕君恩如父母山逈亦乾坤援笔醉醒语擕笻前后村是非襟度外客至总休论嵗晩泊姑苏用吕居仁舍人韵二首寄孟信安
　　断岸留孤棹层台耸近城鴈传他邑信鸥背去年盟几片雪多思一枝梅有情何人在楼上吹笛暮寒生睡穏窻迟晓愁多鬓易秋秪堪浮小艇不拟上西楼无尽江山景须陪杖屦防一区何日办孰为我公留泰兴道本上人少时颇留意诗律已而徧歴诸方卒无终嵗之寜今埀五十矣自淮乡过余扵吴兴翌日来辞曰道本欲自越趋天童或自温趋江心问道扵觉了二士【觉为横智了为真歇】愿闻一言为书五字诗以送之
　　芒鞋亦良苦歧路不曽休句律可青眼宗风已白头舌端频自味心外更何求欲寄明年信温州定越州
　　韩侍郎
　　帯砺元勲后熊罴吉梦初祥烟辉户牖喜色动门闾丙魏功行致韦平庆有余愿言椿算逺二十考中书社稷中兴际朝廷忆老成我公传祖烈美誉冠时评相业光三世官聨且贰卿宸心方眷倚行庆秉钧衡
　　送致政节推朱子发归无锡二首
　　白发倦塲屋一官初自娱幡然挂章绂遽作卧江湖耆旧添佳传都门续故图防当埀不朽名与惠山俱鸡栖朱伯厚来叶尚多贤吏案尽纷若心田正坦然林泉谁共乐衣鉢子能传防有蒲轮到朝烟夕霭邉
　　送泉州周尚书
　　闾里推耆徳门庭只故居绮罗看富室丹碧衒新庐润屋寳非璧满车家有书功名宜嵗晩帯玉缀金鱼常若侍君侧寜论去几程政须懐宿望寜得殿名城执手欲何语防公恐不情斯民艰食甚第一劝春耕得誉今铨筦飞声自谏垣久知防帝可不敢防吾存切切道涂喜勤勤指顾言我公今气貎犹是旧攀辕别公今夜月恰可一庭方勇往先过建徐行不到漳同时三郡乐指日四时康胜地岂云逺吾当騑乘黄身外从纷若胷中固卓然险夷唯故歩舒巻只遗编锦绣文千段珠玑诗几聨我公今愈健笔力敌中年
　　送张持国省干归山隂三首
　　臭味张公子生涯类我贫又为两乡梦防即一朝绅洗眼千岩秀抽身肥马尘他年乘夜雪从子剡溪濵稠众相从地无言意已倾余方厌藜藿子肯扣柴荆短棹起归暮长亭如别情回头听羌管拍拍唤愁生埋轮贤使者重席老先生一别遽多嵗相望无几程到家乘暇日为我话深情欲冩相思语昬花字不成送刘大谏赴漳州四首兼寄建州太守赵左司
　　海内声名满溪头且寓居曽来非俗客亦爱是吾庐逺道勤为问平时懒作书郡楼闲极目细防北来鱼南国逾千里西风几十程凌寒初引道投老试専城贫贱荷公意分擕如此情书来何处问南浦寄深耕胄甲汉中垒声髙昔谏垣几年清议在万事此心存临遣再三意褒嘉数十言疾驱公未可半路趣回辕安穏瓯闽路介居天一方双旌谁出守八郡莫如漳日月中天近风霜去路长相知惟白首端冕拜清光
　　代人上叔母张氏生辰三首
　　云汉良辰近秋风一叶初祥光连户牖喜色动门闾苹藻仪无间芝兰庆有余仁人宜上夀不必问瀛居仙阀流芳逺吾门袭庆长萱堂今夀考枢府昔辉光玉树诸郎秀金花宠命昌欲知椿算久辟谷有家方忆昔观光际温顔获屡亲奨提烦叔父驽蹇负前人幸防逢今日飘飖愧此身捧觞陪子侄深觉仲容贫













　　钦定四库全书
　　浮山集巻二　　　　　　　宋　仲并　撰七言律诗
　　花前有感兼呈崔相公刘郎中
　　落花如雪鬓如霜醉把花看益自伤少日爲名多检束长年无兴可颠狂四时轮转春常少百刻支分夜苦长何事同生壬子嵗老于崔丈及刘郎【余与崔刘年同独早衰白】
　　日暮系舟
　　新晴不受短篷遮系缆持觞一太嗟柳岸萧条难驻客茅檐安穏不如家百年有几欲华发今日无多已暮鸦五世乡关泽未斩欲归心折雁行斜
　　中秋不见月
　　照人明月故应圆露冷风清八月天且看惊鸾呈妙舞却愁落雁怯虚裙裾老去真聊尔色笑公当一粲然小院不妨今夜雨人间那有两婵娟
　　四老堂诗【并序】
　　伏承宫使参政大资先生暂兹均逸从容里闾筑圃疏池曾未几日佳花美竹行列相映如旧封殖堂曰四老与侍郎郎中提干朝夕啸咏燕息其上门下士有赋诗以献者某不得以浅陋爲辞谨课成七字四韵律诗二章上呈
　　好上清班冠紫宸抽身便作最闲身疎梅茂竹几多目曲槛方池随处春两两脊令听自好重重华萼见长新灵椿一树婆娑甚穏覆家庭四老人【郡侯顷嵗尝取窦氏灵椿一树老丹桂五枝芳之句榜公里门曰椿桂云】
　　便胜从来三防门良金如友玉如昆天边鸿雁空千里堂上壎箎共一樽自昔披榛扶社稷几人衣锦向邱园商山曾爲留侯起来作侯家异世孙
　　题赵有翼丛桂小山
　　剩引桂枝丛小山鹜行姑去自余闲人怀昆玉未当价花与莱衣相映斑佳树非烟晓葱郁幽泉不雨夜潺湲顿移岩壑山阴道竞秀争流一席间
　　题吴氏旷逺亭
　　髙人心迹喜双清旷逺幽亭谁与名檐外落花仍落絮坐中倾国与倾城松声传壑风初急帆影飘空浪未平不尽樽中今日醉匆匆轻去得无情
　　后数年登旷逺亭用前韵再赋
　　坐客一时人物换此山海内旧知名华筵爲我歌金缕深院有人来石城酒浪满浮春浪碧眉峯浅画晩峯平日斜柂转各回首松竹绕溪知此情
　　和马丈游刘园
　　槐柳参差覆地阴薫风院落日沉沉酒余不觉愁何在花底直疑春可寻江水无情犹北渡淮岑相对漫南音凭髙最动归与念卧听疎蝉出晩林
　　李彦平寄题静海吏隠堂二诗甚佳因赋一篇
　　黄绸被底衙声罢永日庭闲讼不哗案上琴书延好客江头风月杂渔家尚看叶令余波在正索骚人秀句夸闻道芙蕖红万朶遥知不减浣溪花【少陵诗云浣花溪里花应笑肯信吾兼吏隠名】
　　题李徳邵蘖庵
　　绮繻不复尚骄奢经始莵裘谢物华户外韦衣真隠者屛间孔雀尚豪家几年汗简编梼杌晩嵗薰炉负辟邪谁谓吾庐还有幸卜邻归路不相赊
　　怀抱如公政自嘉衡门那复念京华壮年底事已将老作戏逢场新有家此去车书应万里似闻廊庙屛羣邪时平尤赖安戎策未合幽栖去国赊
　　再呈徳邵
　　草草茅檐俭异奢坐观物态尽空华放怀近欲轻千户排难何当念两家壮嵗我今成传癖清时君勿病官邪他年政恐从名宦回首莵裘恨太赊
　　祝子权见寄时欲卜居合溪飞云寺
　　环堤风涨雨溪深半岭云飞一院阴三径定回俗士驾百年今见故人心时危天地烽尘满嵗晩江湖客病侵他日青云各回首向来黄閤子知音
　　李孝叔赵有翼赵存中黄子登沈正卿曾同季有观梅道塲之约仆偶过西山不得陪六客之末归读众作因继韵
　　公皆车马城南去我向西郊漾小舟人事好乖各回首吾年如此喜乘流金兰六客稀时见珠玉一篇无句酬却数竹林犹少在不妨着我伯伦刘【人尝戏不能饮者曰尔爲刘伶乎余饮少辄醉聊自戏也】
　　和沈正卿诸公西湖赏梅
　　一笑相逢水一涯近檐犹记旧相知似矜冰玉非凡骨终倚雪霜开好枝新緑成阴无几日微酸着子亦同时诸公忍袖和羮手空赋西湖处士诗
　　和耿时举梅雪二首
　　百花看尽不如梅故作凌寒殿后开照水怜生匀粉处隔帘抵死透香来未令寄陇音尘断能覔巡檐句法回羞杀漫山桃李树枉教春力费镌裁
　　防酥娇面试初芳琢句真须琢玉郎聊与一枝论雅素未须千叶间轻黄斜簮髻畔随人好满覆樽前借客香谁引角声人未寝落梅声里看晨妆
　　舟过吴江谒臞庵翁少留爲赋二诗
　　住家却学浮家様横截江湖叠浪中漫说三髙无起日孰知千古可同风长林防雾行平逺层榭攀云语半空隄上系舟何限意匆匆着句未全工
　　明明窻色极知晩【一作鸟声惊梦极知晩】隔岸喧阗祗掩关上下亭台烟雨外参差花竹水云间从多莫剪东南柳胜絶新增西北山客路十年辛苦里也容一日及公闲
　　陪王枢密饭坐间示新诗因次其韵
　　相业兵韬材总堪君王喜与阿戎谈枢机旋转斗垂北殿阁邃清风自南主圣端如干用九公归当待汉登三史家莫比唐房杜大似商宗旧学甘
　　用前韵别寄耿时举二首
　　树犹如此我何堪赖有随斋可剧谈少日声称满中外几年词采秀东南诗坛欲借背城一材馆均防吐哺三每见匆匆又分去与公交淡不须甘
　　方兄于我一无堪闭户休休口不谈忆昔茅檐差傍北望公花坞恰平南髙歌频举巨觥一佳唱如闻小雅三投分素深贫酷似相期同苦亦同甘
　　沈国録席上用赵监丞韵
　　晩来无计障风饕美酒十千价未髙成败两奁供夜战醉醒一斗付春醪流杯指日重修禊琢句如公可命骚多谢故人乐宾客清欢十倍胜绨袍
　　杯觞尽醉老仍饕似觉胡床步步髙深院清香非柏子公家重醖胜松醪不须捧斚歌吴曲看即挥毫继楚骚未尽余春早归去谈经当复慰青袍
　　翌日早起再用昨夕韵呈二丈
　　柳州老去腹宁饕但喜衡阳纸价髙乍暖风光如扑絮相欢人意似投醪家留溪上久漂泊信断淮南非驿骚风浴舞雩那可缓春衣替尽御寒袍
　　对雪用曾丈韵呈徐丈
　　鹤氅偏宜鹤发翁戏挼笻杖与儿同梅梢弄影半窻玉柳径吹绵三月风拥户且眠牕未晚泛舟何向水如空阳春便逐新诗到不待葭灰落嶰筒
　　再用前韵答徐圣可
　　乃翁儒学似文翁韵句天然无异同社稷堂堂推故相家庭挺挺见遗风词塲已擅千军敌诗律仍惊万马空愿报琼瑶无好语朝来浑欲达空筒
　　公方緑发我成翁犹喜芝兰臭味同雅奏黄钟仍大吕旷怀明月与清风共髙卞璧连城价肯使衡茅四壁空所望苕溪分一曲邮籖日日遡归筒
　　继韵耿时举寄示往嵗梅雪
　　旧诗新读更精神雪里招回未到春俗眼骤惊银可粉天心忍用玉如尘漫空柳絮千家到转眼梅花一夜新物象区区劳比拟申严诗令负前人
　　怀沈文伯
　　春服初成属暮春舞雩那似霅溪滨绕溪箫鼓谁家子并塞风烟吾故人好去定无爲客恨临分犹复念予贫驱车跃马平安否雁断无因消息真
　　郑倅徳兴平江官满有诗见寄次韵以叙老怀惜别之意
　　不奈飞埃防素衣惊霜须鬓落全稀隔帘初听黄鹂语举醆那催画鹢归就使渊明频日醉能争伯玉几年非持竿欲老长城去分我临流半坐矶
　　刘干耀绍原昔同里巷以贫见过愧无以副其意輙成四韵爲别
　　旧时阡陌荆榛底十载纵横豺虎羣绛帐并游那更得乌衣羣从断相闻尚传是是非非语翻坐奇奇怪怪文谀墓平生吾岂敢了无一物夀刘君
　　归自江阴寄蒋知郡汪签判
　　维舟江口未栖鸦急趁飞觞一笑哗旋喜使君倾皂葢尽从醉客堕乌纱髙城不记人分袂短棹空随月到家尚欲趋陪连夜饮东篱容有后开花
　　和孟峤之诸公游虎邱一首
　　凭髙休惜举觞频聊结华严数面亲笻杖止堪扶倦客蒲团仍得憩闲身雪霜侵鬓叵禁老梅柳迎人俱欲春后日重来应更好南山排立画檐新【虎邱欲制一堂席南山之胜久之未就近与任丈到试举此话任丈深肯之故云】
　　用前韵奉寄孟峤之
　　剩喜今年琢句频仍闻灯火夜相亲悬知耸壑昻霄日不负腰金拖玉身攻苦诗书如白屋加鞭辞藻正青春古来孟氏好兄弟余韵未忘今转新
　　再用前韵呈陈得之诸公
　　勲业毋庸揽镜频空余白发向人亲未论骨相无三甲细数年华有六身泉石相看应笑我萍蓬不定几经春尚须勇往趁晴日竹外疎梅应斩新
　　呈彦平
　　诗人老去倍伤秋我亦秋来尚黒头世事可怜催晩景皇天未许减羇愁不堪败菊愁彭泽又见寒云饯蓐收旋解鹴裘沽一醉纷纷谈话任封侯
　　用汪彦章内翰诸公韵二首呈信安
　　勲业皋防前后身门从罗雀厌蹄轮旌麾亟解江城守邱壑苦留廊庙人禅观起侵千嶂晓篇章分与万家春要将姓字夸今古史笔何人似获麟
　　王门一嵗几经过客里承顔未厌多诗巻心胷倾锦绣珍庖盘釜荐麟驼自惭淮海可怜客毎费江湖无尽波玉树芝兰爲公喜庭空千丈影婆娑
　　用方叔韵寄蘖庵老人
　　三径萧然欲就荒已将身世两兼忘纷纭勿用论荣辱出处真须自弛张忆昔少年亲翰墨与公长日付杯觞如今事事俱无用学道徒能笑子房
　　和臧陆二秘书
　　年来疎见惊人句入手遽回如许春几日异科收异士百年吾道付吾人执鞭少也尝求富击柝老来非爲贫寄语子云当自贵儒风元不系周秦
　　送郑公老少卿赴吉州三首
　　千里能来两郑公百年英烈尚遗风【少卿先世尝守是邦】笙歌少让他时胜犴狱应从到日空画防行程春色里邮亭离恨雨声中不辞逺爲宗风去一瓣香縁六一翁
　　静掩岩扉定几年兰陵謡诵似新传【少卿十年前尝守毘陵】文如此老仍千骑恩与州人作二天一室萧然余棐几平生用处只蒲鞭琵琶休抹三千指公到家家自管弦不记江城分袂初几年东北望门闾寒温一纸无非便忧病千端自作疎莫忘折梅寻胜事悬知视草报初除及兹郡舍多闲日早着山中未了书
　　送髙提干暂过行在诗
　　老兼贫病怯离羣细雨邮亭晓送君俗韵有谁歌白雪髙标真合致青云官居尽日勤篇翰相业平时饱见闻早晚薫风生茂苑肯来樽酒细论文
　　再和髙提干见寄
　　昻昻犹想立鸡羣三夜寒窻叠梦君人物芝兰晋王谢篇章黼黻汉卿云飘蓬贱迹谁能记推毂髙风今创闻不敢驰书丞相府何当收拾与斯文
　　送平江守蒋宣卿奉祠归宜兴【蒋氏之居堂曰景坡亭曰天逺】
　　二年环堵赖余波相和儿童襦袴歌还复攀辕逢此日敢忘推毂意如何十行行矣重征霸三径归欤暂景坡旦晩陪公画桥路共看天逺夕阳多
　　送智道者
　　胷中歴歴几山川竹杖芒鞋四十年赤手旋爲新活计白头犹作旧因縁如如妙境无多事了了真心不碍禅安坐髙峯重防检未须枕石伴云眠
　　次韵答友人四首
　　颇忆髙人相与闲扁舟谁与趣公还杯行欵乃歌声底客坐参差帆影间多病扶擕新几杖平生契好旧湖山未容月转各分手醉语狂吟下碧湾
　　久矣忘情岂用闲已看要起示无还自怀白发苍顔客不堕黄花翠竹间顾我分为方外友如公合上道家山暇时及此频相过城北城南浔几湾
　　晚矣吾身未乞闲如公尺一合征还髙标迥立风尘表秀句喧传宇宙间谁和阳春仍白雪我知流水与髙山归欤已熟他时路直北龙溪一二湾
　　百年未见一人闲曾是兴嗟唐已还遗躅有谁髙往古清风元自振中间我惭官薄当投绂公比吾家已买山待得有田归已暮何当分我一沧湾
　　上孟郡王生辰三首
　　霜余晴日照堤沙早晚天墀下白麻有吏当筵歌湛露须公满斚泛流霞篇章况是万人敌阀阅相仍百乘家落帽何须定重九探先三日醉黄花
　　先门勲业画图中又见麒麟第一功吹帽龙山前日事还珠合浦昔人风满籯何有简编足荐牍无心天地公谁说维熊契占梦君王卜处本非熊
　　月挂微天未霜初筵遽作十分凉饱参平日安心法自是长年却老方诏下龙墀思旧徳名标雁塔看诸郎慇懃爲采瀼潭菊满泛西风嵗嵗觞
　　外舅庄子尚生辰
　　祥光昨夜拥冰轮南国初生瑞世人倚马髙文追异代憩棠余爱在斯民吟毫剩借江山助诏墨行颁雨露新要识漆园非浪语传家重看八千春
　　家声久矣冠淮东自喜升堂获拜公每看云烟生笔下故应邱壑满胷中祠公此日家山乐明府他时社稷功早晩锋车下吴防西来犹想及春风
　　两州佳誉亚龚黄琳馆归来道益光凛凛松筠非俗韵诜诜兰玉见余芳梅催寒萼春初破月满冰轮夜未央景物渐新人不老年年于此醉华觞
　　平江太守生辰二首
　　画防从来瑞霭浮顿回春意到南州占熊馈鲤呈祥日拖玉腰金得志秋十载声名天下最满怀韬畧古人求夀觞频举公休惜明日催归侍邃旒
　　玉笋初辞鹓鹭羣一麾来此振余芬三槐事业他年看五袴歌謡随处闻方丈可量闲日月泰阶还赴旧风云年年东注松江緑浑欲朝来夀使君
　　上枢密生辰
　　家住东南最上游一从束发侍宸旒文兼钟阜古今秀庆与秦淮日夜流盛业行刋千琬琰余威坐折万貔貅竚看拜后恩荣异槐鼎相聨鲁与周
　　谤焰谗波岂易然功成方验古无前十年险阻忠偿国万口纷纭诚格天已遣烽消边障火行看贯朽大农钱如今闻道持盈业旦旦开陈黼扆边
　　儿童犹解仰芬芳合缀韩门弟子行久矣飘蓬疎望履幸哉拥篲即升堂防龙防合时千载鸥鹭留连天一方遥愿衮衣仍鹤发年年今日侍君王
　　胡枢密生辰
　　秋山淡墨写千峯辉映门阑气象中瑞霭亦知人意喜华觞宁惜醉顔红庄椿此去几千嵗汉阁他时第一功试问溪头闲草木公来无日不春风
　　借箸从容汉子房平生书奏几封囊少辞天上风云防便觉壶中嵗月长调鼎望公非一日草与我见诸郎云何整顿乾坤手漫隔三年鹓鹭行
　　往嵗声驰淮海滨曾歌紫绶照青春光华万里古无辈献纳三朝国有人剩约横山供胜事细凭芳醑夀斯辰百年黄閤身犹健重看归来一幅巾
　　上平江李侍郎生辰
　　持槖朝端誉有光埀弧门左昼初长功名唾手囊中物药石关心肘后方公念承流当振廪人歌难老竞持觞夀筵一举松江渌便趁追锋侍帝旁
　　昔襦今袴雄藩守佩玉峩冠近侍臣十万人家等防润三千风月政当仁仙姿照坐桃如许冷艳当檐梅一新愿比秦淮与钟阜郁葱佳气自长春
　　代人上师垣生辰
　　盛世还生瑞世人东风屈指嵗华新祥烟不断千山晓爱日无边万国春鸣玉珥貂扶紫极櫜弓偃革转洪钧我民非敢私爲夀永作堂堂社稷臣
　　直把孤忠动帝聪平生房杜不言功冲霄鸾凤谋谟合遮道豺狼党与空韬畧暇时谈笑里勲名他日画图中中书未数汾阳考万有千年似鲁公
　　清风孤映紫宸班平立伊周伯仲间几嵗苦心扶国步今年喜色到天顔羽书已静淮西报翟辂初从塞北还式廓中原断无事从容廊庙有余闲
　　已闻鼙鼔静边陲初见丝纶宠帝师寰宇一新周礼乐广庭重用汉威仪江南江北无他事春后春前更此时举醆上公千嵗夀赓歌永赞舜无爲
　　日日衣冠金马门有谁出力正乾坤来归季子国人喜终借叔孙皇帝尊凤沼真成逢旦暮龙楼今得问晨昏欲知余庆来何似带砺山河永永存
　　冠豸英风传至今于时早已望商霖挂帆鲸浪朝天日借箸龙墀许国心帝渥洊颁廉陛逺边声初断塞垣深不须更诵烝民句处处儿童尽好音
　　不用天河洗甲兵只凭直道致升平三王事业贤臣主一代师儒难弟兄屡薄赋徭民鼓舞尽除氛翳国清明休将前古论今日万古无人敢抗衡
　　廖成伯奉议生辰
　　曾听尊前世防歌喜闻烟袖舞婆娑【用中建堂名世防叔祖谏议有小词云防衣长久五世祥烟熏舞袖故云】名驹汗血得夷路老柏凌霜只旧柯桃李盛时随地有芝兰生处近人多春风二月年年事莫问灵椿嵗几何
　　提举生辰
　　东井遥观盾日升南风犹入舜弦鸣鹏程九万岂终息椿嵗八千方再荣平世功名期凤鸟一时文采应长庚浮沉李年年事稽首弧南一防明
　　俞宪生辰代厐几先作
　　北固楼前万顷秋月明风定大江流从来此地多英杰果有奇才副简求秀气一天开夜色威名千里驾潮头山川长在人难老应抱文章入相周
　　淮南持斧功成后瓯粤乘轺喜暂临使者英标衣蹙绣近臣新渥带横金三山气入中秋好八郡香焚晓雾深已爲黎元开夀域可无椿嵗慰人心
　　白氏夫人生日二首
　　相门苖裔正诜诜长庆风流几百春吉梦忽随秋日晓祥光常对月华新翰林大笔髙前古玉树诸郎霭后尘何假捧觞勤颂祝由来夀考属仁人
　　断机久已传家训采藻端然继国风庭院炉烟春蔼蔼门阑瑞气晓葱葱遐龄愿效三桃实拜夀何辞百盏空自幸晩爲门下士余波应许丐奇穷
　　代同舍上黄相生辰三首
　　列宿东南夜有辉门弧此际诞英奇晏婴俭徳人皆仰召虎中兴日可期名誉雅爲天下望孤忠自结圣君知大椿防见千年算应许惊乌托一枝
　　籍甚声华振九州龙名未许颍川优两年鈇钺扶黄屋一品星躔尚黑头烜赫朝班聨棣蕚张皇军势拥貔貅自惭东閤叨甄録愿向清时与国谋
　　五月天恩解网罗四方举首愿时和我公寰海甘霖望今日门阑瑞气多已幸羇穷防庇赖竚看谈笑却干戈汾阳二十中书考他日遥知数倍过











　　钦定四库全书
　　浮山集巻三　　　　　　　宋　仲并　撰五言排律
　　用孙仲益尚书韵二首呈孟信安
　　士仰韩门重身髙谢传班文看辉北斗人望起东山绛灌庸奴尔臯防伯仲间自天芝检下指日衮衣还片语鸣丹凤羣争息左蛮时虽容下客胜处一窥斑
　　慷慨安周鼎从容却郢兵驰心子牟阙袖手阖闾城前箸陈天陛先声震敌营寰区望弥切枢筦寄非轻行有丝纶诏寜终鸥鹭盟一舒经世防遐迩颂升平
　　郑漕生辰
　　象纬祥光动门弧瑞气盈小阳春在序几望月偏明他日三千牍清时九万程名因使粤重功自备呉成伟量溟波濶竒词锦段呈褒扬看唾玉轻重倚提衡松栢真难老芝兰足后生笋班行趣召金带已先横内史言何美【谓郑当时】尚书心自清【谓郑崇】祗应南北相【谓郑絪郑余庆】重振旧家声
　　唐大夫生辰
　　气转初寒祥开既望辰应时来鸑鷟占夣获麒麟盛徳圭无玷髙才竹有筠胷襟藏巨壑人物妙洪钧使者光华逺朝廷宠数新鹏程九万里椿干八千春鼎鼐虚前席风云即要津黑头纡衮绣天意在斯民
　　陈漕生辰代杨文作
　　六管阳初复前宵月尚圆长庚俄梦李崧岳故兴宣国使新恩数忠臣夙眷偏节龙开逺目衣绣耸华年日月声名起风雷号令传自应威动岳曾是力回天相国关中粟尚书地上钱委藏淹府库飞挽乱车船南獠元归地西方正拓边定知新将饱尤頼我公贤赫赫兰台旧飘飘凤沼僊终焉还魏阙聊尔驻荆川曲学聮珠履非才污彩牋千秋期鹤夀万里附鹏骞
　　耿宪生辰
　　象纬祥光动门弧瑞气纒秋来孤鹤健霜近古松坚邻境兵戈尽新恩雨露偏轺车犹问俗寳带独优贤投笔男儿志封侯烈士年老成端可恃终冀勒燕然
　　五言絶句
　　对竹
　　嵚岑何处峯来伴萧踈竹悠然方丈间寄此千里目
　　假山
　　峯间碧琅玕清风五月寒欲题无好语支枕巻帘看
　　七言絶句
　　官满趋朝留滞呉门即事书懐十首
　　十载钱塘云汉间江声梦里听潺湲他山纵染千寻碧不似西湖一带山
　　水边梅栁倍精神总趁晴天作好春多谢东君惜花意不教风雨废芳辰
　　小楼嶻嶭乱山横独倚朱栏度晩晴忽听如簧语音好祗縁髙处最宜莺
　　枉费花工着意催漫山桃李总非材要令千古芬香在能作和自有梅
　　花迳风来百様香卷帘春水緑池塘如今万事销磨尽四巻楞伽味最长
　　春服何当咏舞雩凤池今是鲁真儒向令未解边城戍能对东风一笑无
　　锦带呉钩轻薄儿三三五五竞花时太平乐事从谁得费尽经纶尔不知
　　门外烟花看不厌东风故为客开帘如今乐极思畴昔长是春深未解严
　　燕羽差池何处归衔恩春傍主人飞定须借与一巢穏十载飘零事事非
　　裁剪羣英荷化工闲中无计答春风自锄花径平如掌要使荆榛一扫空
　　平江守祷晴即应时近元夕矣寄呈五絶句
　　丹邱雨里看春回宻雾浓云拨不开恠底寒烘晓日朱轓亲祷梵宫来
　　投晓家家笑语声夜来风促雨如倾都縁黙祷胷中久一瓣香防唤得晴
　　梅经多雨玉飘零就有残枝困未醒安得呉侬不歌舞满畦扶起麦青青
　　东风吹断雨如绳一夜仍开曲沼氷便试元宵强半月孰知天意欲催灯
　　安排灯火作鳌头人乐公来再有秋转雨作晴谈笑事他州谁得似吾州
　　夜抵徳清县偶题
　　溪山夺目壮哉县风露侵肌老矣身断岸横舟偏得月小桥曵杖不逢人
　　再过宜兴舟中见芍药数枝忆淮乡此花之盛为之怅然辄成三絶
　　故眼相看未作踈平生风味是吾庐娉娉袅袅谁家子浪説倾城总不如
　　少时暮暮复朝朝一水相望恨未消岸曲横舟试回首隔帘斜立数妖娆
　　却是溪头消息真故园十载漫风尘如今不问黄楼子浅白轻红自可人【淮鄊芍药号黄楼子者最胜邦人重之】
　　薄暮逰潘登仕园园有堂三间榜曰一枝盖湖公枢宻两取庄周郄诜之语既以嘉潘亦以勉潘之二子因用其意各赋一絶
　　斜短屋傍残晖宴坐萧然老布衣枯淡生涯一枝足世间惊鹊误南飞
　　玉树郎君两白眉照人英爽自儿时乃翁可笑太多事绕舍春风千万枝
　　芜城
　　莺歌燕语戱晴晖日暮行人缓缓归十里芜城春色晚回头往事已全非
　　有客来从阳羡闻元绩离家已月余由昆山过临安桐庐计今合归矣元绩当不惜迂路一访仆于苕霅间也戯为一絶招之元绩纯孝人每在道念亲殊切
　　风露侵人曷往哉白云飞处棹徘徊平时识面尽经过莫为茅檐偏不来
　　感时
　　伤春那得易为情世味年来一一更驰马弯弓今日事儒冠深觉误平生
　　忽传羣盗下淮濒又逐黄州韩使君却望长安在天上愁看天际有孤云
　　晚坐和韵
　　急雪逢春易作晴穷阎犹复断人行公家何在欲乗月夜半扁舟不隔城
　　好月侵堦已十分太清不受一尘昏今宵定自梅花发踈影横斜何处村
　　篇篇振玉妙玲珑字字春风和气中安得居家无一事搜吟日日与君同
　　醉眼全醒病亦醒虚斋危坐听无声锦囊欲报清新句自笑常谈只老生
　　城东韩李城南赵欲往从之道阻长与【去声】我诗盟烦借问角弓永好愿无忘
　　次韵病起二首
　　不妨佳句太频频还得愁中眼渐明好是维摩病初醒又将口业起纷争
　　闻道车书未一家平时苦苦念京华新来忽得幽居味竹屋茅檐政自嘉
　　送阎少隠同其弟伯子宣子赴试淮南为一月之别某以病起不及饯送为三絶
　　二难晚出材无敌老将从来勇冠军一月望公三防至秋风不惜暂离羣
　　街头日夜催槐黄去去归帆如许忙我病公行欠巵酒少遅饮至共传觞
　　扛鼎防山谁长雄八千号数夸江东公家子弟又可用要与父兄成大功
　　题章伯深臞怪图
　　竹户茅檐一迳斜清樽黄巻定生涯溪山胜处春长在却放朱藤一半花
　　杖策山隈亦水濵闲中未害饱经纶何曾寂寞嵌岩里惯着风流廊庙人
　　画枯木
　　乞与空斋伴我闲风霜谙尽各苍顔不妨黛色凌云榦蟠屈生绡寻尺间
　　次韵耿荐可催菊三首
　　黄花应自惜离披欲放清香故故遅病客髙眠防不肯賸裁好语报花知
　　衔杯采菊久寻医白髪苍顔渐可期凖拟新来强作意又从愁里过花时
　　年来花意亦难猜陶令东篱独未开伴赋落英吾岂敢狂言聊复为君催
　　黄兵部生辰
　　中朝人物竞推先富贵前涂看永年九万里程飞正逺八千春干久弥坚
　　南国初持使节回斑衣仍把锦新裁大椿更向萱堂祝长到春来共夀杯
　　蚤嵗蜚声应宿郎至今鸡舌尚含香未应驷马夸流俗只为慈亲乐故鄊
　　地上泉流府库充艰难天与嵗时丰他时若论关中漕合数萧何第一功
　　诗余
　　忆王孙【秋闺】
　　庭梧叶宻未惊秋风雨潇潇特地愁愁绪如丝无尽头思悠悠怅望王孙空倚楼
　　防绛唇【赠外孙猷】
　　秀出羣儿栁眉濯濯春庭院不亲歌扇弄笔勤书篆翁已无能老退慙頳面欣同宴坐来喜见痛饮惊无算
　　浣溪沙【春闺即事】
　　淡荡春光寒食天玉炉沉水袅残烟梦回绣枕隠花钿海燕未来人鬬草江梅初过栁生烟黄昏踈雨湿秋
　　千
　　前调【示孟氏女】
　　举案家风未肯低清心端自秀深闺芝兰玉树寜馨儿蚤嵗女禅灵照女静中经巻手常携声名要与断机
　　齐
　　又
　　雅称诗人美孟都清新幽韵比来无新来学得绣工夫经巻但知从阿母醉来翁已要人扶尚能把盏劝屠
　　苏
　　前调【和李达才韵】
　　説似当年老季伦君家虽富客常贫何曾一笑任吾真酒满罢留天下士词新空赋坐中春谁能絶笔更书
　　麟
　　菩萨蛮【和赵有逸坐上韵】
　　宛如姑射人氷雪知公不负佳风月莫放漏声残清风生坐间　赏春心未足翦尽尊前烛此乐自难忘一觞还一觞
　　好事近【宴客七首时留平江俾侍儿歌以侑觞】
　　二陆起云间千载风流人物未似一门三凤向层霄聨翼　贞元朝士苦无多公今未华髪重向紫宸朝路立鹓鸾前列【右朱防议】
　　今古满胷中韬畧一时人杰髙卧谿山好处遅十年斋钺　朱轓休傍武陵溪梅花记曾别蚤晚殿前归侍总周庐千列【右刘鼎州】
　　淮上五分符名在图书东壁坐对书成多暇写青箱千帙　一杯先为祝东风丹诏来朝夕何处称公挥翰定北扉西掖【右郑直阁】
　　阀阅盛中州冠冕共推华族耐久松筠交契更襟懐金玉　诸儒皆自愧卢前小试暂符竹行看世官入践继西枢前躅【右卢楚州】
　　分手又三秋犹记花时歌别每念征帆归晚误五湖风月　清江休望使君来指日趋天阙壻玉翁氷相映看紫薇花发【右朱临江】
　　襟韵絶尘炯炯夜光明月合是紫荷持槖侍丹墀清切　暗香踈影想公家人与梅超絶酒罢帝城蚤去占百花先发【右林删定】
　　今雨几人来氷霰更凝寒色门外车多长者顿光生蓬荜　缤纷飞雪更初梅特特为留客惟恨坐无华馔只平时真率
　　忆秦娥【木樨】
　　隈岩侧恠生小院香来别香来别嫩黄细细商量齐发佳人敛笑贪先折重新为翦斜斜叶斜斜叶钗头常
　　帯一秋风月
　　画堂春【和秦少防韵】
　　春波浅碧涨方池池台深鎻烟霏缓歌争胜早鸎啼客忍轻归　合坐香凝宿雾垫巾梅揷寒枝渐西蟾影漾余辉醉倒谁知
　　大圣乐令【赠小妓】
　　荳蔲梢头春正早敛修眉未经重扫湖山清逺几年牢落风韵初好　慢绾埀螺最娇小是谁家舞腰袅袅而今莫谓春归等闲分付芳草
　　浪淘沙【赠妓】
　　趁拍舞初筵栁袅春烟街头桃李莫争妍家本凤楼髙处住锦瑟华年　不用抺繁弦歌韵天然天教独立百花前但愿人如楼上月三五团圆
　　又
　　倾国与倾城袅袅盈盈歌喉巧作断肠声看尽风光花不语却是多情　家近董双成三妙齐名谁教蜂蝶漫经营留取无双风味在真是琼英
　　前调【即事】
　　草圣与诗余清韵谁如生绡团扇倩谁书月湛素华天似水深院凉初　人散晚钟踈后约还虚良宵忍放枕鸾孤要得相逢除是梦有梦来无
　　鹧鸪天【为鲍子山侍妾燕燕作】
　　小泊横塘日欲斜一枝犹有未残花几年燕子无消息今日飞来王谢家　歌水调韵琵琶声声都是怨年华钗头杏子今如许翦烛裁诗莫问他
　　前调【赠外孙防】
　　间世麒麟降自天光辉列宿灿初躔他年身致防龙列少日心存翰墨邉　簪防笔照金莲词华当使思如泉未论耸壑昻霄事且与衰翁慰暮年
　　蓦山溪【有赠】
　　氷清玉映自是闺房秀十里卷朱帘好紫陌家家未有天然情素髙压一城春花艳丽日精神梅韵腰肢瘦曲屏虚幌枉着鸳鸯绣不是不相逢泪空滴年年别袖从他兰菊秋露与春风终不似玉人人一片心长久
　　水调歌头【赵制置见招归用东坡中秋韵以见微意】
　　华栋一何丽移下小壶天几多曲房新户缥缈似当年曽是使君风度元有胷中邱壑六月竹风寒一洗筝笛耳歌舞粲筵间　座中客醒复醉听无眠已囬归梦犹复嫋嫋记清圆尚想饮中僊子来处余香飘座胜韵此双全为寄月华语难与并婵娟
　　芰荷香【中秋在毘陵不见月作数语未成后一日来澄江途中先寄赵智夫】
　　醉凝眸正行云遮断澄练江头皓月今宵何处不管中秋朱防倚遍又防雨催下危楼秋风空响更筹不将好梦吹过南州　浮逺轩异日到山空云净江逺天浮别去客懐无頼凖拟开愁氷轮好在解随我天际归舟何须舞袂歌喉一觞一咏谈笑风流
　　八声甘州【木樨和韵】
　　正西山雨过弄晴景竹屋贯斜晖问谁将千斛霏瑛落屑吹上花枝风外青鞋未熟鼻观已先知挠损江南客诗面难肥　两句林边倾盖笑化工开落尤甚儿嬉叹额黄人去还是隔年期渺飞魂凭谁招取頼故人沉水煮花甆犹堪待岭梅开后一战雄雌
　　念奴娇【冬至夜作】
　　灰飞嶰竹庆羣隂消尽新阳来复云物呈祥连瑞霭烟气纷纷馥馥紫陌香衢朱檐影里罗绮花成簇岭梅惊暖数枝争绽寒玉　有人袅袅盈盈今朝特地为我新妆束娇倚银床添绣线长喜修眉舒緑不道多情锦屛罗幌难得欢生足谁知今夜玉壶银漏偷促
　　前调【和耿时举赋雪韵】
　　江南春早尚余寒门巷杨花飘逐一色初梅开尽也不数芳园红緑珍重骚人幽懐分寄髙韵歌黄竹六花羞避满牋凌乱琼玉　应念有客长安履穿东郭无与怜穷独鼔櫂前溪非兴尽寒怯水栖岩宿咫尺君家瑶田无径氷柱排银屋瓮头春到唤囬晚梦清熟
　　前调【王守生辰】
　　金縢事业庆丹青千载勲在王室圣主英明平万国天产非常人物岳渎分灵熊罴符梦五百年方出致君尧舜要须纯用经术　须信凤阁仙人风流文采蔼家声如昔献纳司存持禁槖合歴三台清秩倦宿承明乞麾临郡暂缀金闺直五云深处一星今在南极
　　瑞鹤仙【春日咏懐】
　　试六花院落正栁绵飘坠因风无着呉王旧城郭记乌衣门巷小桥帘幕他州寥索漫等闲桃英杏萼认幽香来处羣芳尽掩蕙心先觉　行乐燕雏莺友浪语狂歌休休莫莫兰房绣幄添新恨念前约殢十分芳景十分春意休惜十分共酌任十分吹老寒梅戍楼画角
　　水调歌头【浮逺堂】
　　静练平千顷华栋俯中流凌晨画防来看宿雨断虹收八九胷中云梦三千笔端风月无处快凝眸笑咏一堂上挥麈气横秋　俯危栏红日下暮云稠无穷伟观只应天意为君谋容我时醒时醉独泛防烟微雨浩荡逐轻鸥不羡岳阳胜丹碧耸层楼
　　念奴娇【同上】
　　练江风静卧氷奁百尺朱栏飞入江逺浮天天在水水满半天云湿白鸟明边青山断处眼冷江头立月明潮上苇间渔唱声急　几度吹老苹花野香无数欲寄应难及天借诗人供醉眼尊俎一时收拾竹里行厨花间障风雨生呼吸酒防歌罢钓船先具蓑笠












　　钦定四库全书
　　浮山集巻四　　　　　　　宋　仲并　撰奏议
　　蕲州任满陛对劄子
　　臣闻圣人之言万世之法也虽甚愚不肖可以终身服行虽贤且智不可一毫加损臣不佞陛下向者使臣承乏淮郡陛辞之日告戒丁宁谓边郡与中州不同且申敕之曰其治贵简大哉圣人之言乎临下以简二帝之极治居敬行简先圣之眀训区区焉每事务为烦碎而不求至当之归则民滋不安事益不济施之一家且不可况敢施之一州又可施之边陲乎臣佩服圣训朝夕在是二年之间虽至防陋获以理去此陛下父母之甚慈训诲之眀效也臣今再望天墀愿防绎贵简之义复以为陛下献窃惟淮甸之民自顷离兵革今四十年余赖陛下仁恩德泽生存长养爱抚备至然臣今视之田莱之荆榛未尽辟闾里之创残未尽苏兵息既乆而疮痏或尚存年丰虽屡而啼号或未免锄耰耘耨皆侨寄之农夫介胄兵戈皆乌合之士卒市井号为繁富者才一二郡大槩如江浙一中下县尔县邑至为萧条者仅有四五十家大槩如江浙一小小聚落尔衣食无以自存追胥有所不忍不以至简临之其不鸟窜鼠伏舍城巴而他之者鲜矣益仰圣主之眀见万里之外如此臣愚伏望申发德音明谕至意深戒郡县咸知贵简之实以牧养小民为先以清心省事为本以劝课农桑为最无他术也一本于简夷则民安且乐郡以无事且使圣主一时之言为万世守边之法不亦善乎若夫含糊万事优柔不断宜速而迟坐失机防当断而止无意事功诘之则曰吾方贵简云尔此公议所不与而夫子所谓无乃太简云者徇名失实去本远甚人当有受其者有一于此伏愿声言其罪必罚无赦以谢斯民取进止
　　第二劄子
　　臣闻兼天下之智则智无不烛合天下之谋则谋无不审帝王端拱一堂而坐照四海举无遁情用此道也臣窃惟陛下日御便殿躬览万几虽祁寒隆暑曾无怠容监司郡守异时门辞而往门见而来如是止矣陛下临御凡曰分符持节奉命而行与既满秩而归皆得从容歴丹陛奉玉音殆旦旦如是臣子之至荣极幸也人人昼度夜思咸欲自奋以裨圣治之万一岂无刍荛之言上契冕旒之听者然人才实难既不能一一尽善往往或不思本职泛论其他迂濶者为落落难合之言不切事机下焉者琐琐碌碌初无深计远谋殊失圣朝咨访之本意甚无谓也夫治道之是非邪正圣心固已洞逹无遗所欲闻者四方之利害得失尔臣愚欲望睿慈眀防诏防自今监司郡守满秩而归各许眀言所职与今日所见所闻某利可兴某害可除某所之某当革某所之某蠧未除一一条陈尽言无讳不尚文词不贵枝蔓庻防千虑有补毫分且使羣臣平居举无他念常存心于职事间思以报上若夫献纳论思讲眀治道近臣之任非疎远所敢知取进止
　　书
　　上宰执书
　　某窃见嘉祐初忠献韩公为枢密使尝言国朝机要文字尽在密院嵗乆散遗蠧朽多所不备请差官于诸房讨寻编録一本进内一本留枢密使防以备经乆之用于是编集自建隆以来以歳月先后事类相从书成上之为千一百六十二册韩又言尝任河北见祖宗所下诏令皆契丹未讲和以前经武御戎之事请下本院编録于时再集端拱以来宣勑劄子为六十巻又熙宁中密院乞将祖宗以来法制所宜施行于乆远者删取大防着为画一及圣政厘革条章以次纪其事曰兵制曰马政曰边防曰敌人曰属国曰城守曰器械曰捕盗曰选材曰责效亦各以事类相从如兵制一门凡招拣屯戍训练之类皆附见焉其他类此诏以经武要畧为名仍令逐门各留空纸以备书载将来处置事件仰惟祖宗创业埀统经武御戎成算大定昭若日星贻厥孙谋着在方册垂亿万世可举而行宜乎累朝加意编纂常惧散佚今阅岁滋乆不但散遗蠧朽如韩所云盖殆无片纸存者某重惟韩所见祖宗诏令皆在契丹未讲和以前又如要畧所列七门皆今日急务与其泛求他人之议孰若一遵祖宗之诏训耶欲望就委枢密院官属如嘉祐之所编千一百余册与宣勑劄子六十巻及经武要畧之书搜访全编上之御府各以一本留三省及密院若又自熙宁以后至于今日凡措置边防兵制等事宜可以附载要畧者亦委令讲求编摩次以岁月要在悉备官有替移后来者相续编纂成书使祖宗英畧睿谟与一代成宪粲然复见于今可传于后实天下幸甚其间有利害切于今日当即施行者令编次官备録首尾节次申三省枢密院言或可采伏乞钧慈详酌施行
　　序
　　原録序
　　务曰杂买场曰杂卖至猥局也官之监临于此至贱有司也以贱有司而理至猥之局事捄过目前得无笞骂足矣书之于册若奉一大事然岂不陋且愚哉虽然贱有司之意以谓天下之自其微者察之则其易见凡百有司唯至贱者乃事事亲之则其见也审上之人因贱有司所察之微而移以察其大者又因其所见之审而将事事加审焉此録或有取也若止以曰杂买曰杂卖观之而已非贱有司意也无庸观也名曰原而私窃叙其意焉
　　赠笔工序
　　书不择笔非至能书则至不能书者也余平生不知书法见笔辄书未尝敢择以故笔工精否优劣亦懵然不能等级差次之今日试某人笔则虽予之至不能书亦知其为工知所择矣
　　防
　　防蒋頴叔兄弟与其侄宣卿诗
　　乃知贫贱别更苦吞声踯躅涕泪零此少陵别其侄勤诗也出守吾家侄殊方此日欢此宴忠州侄诗也嗣宗诸子侄早觉仲容贤旧谙疎懒叔须汝故相携此皆寄其侄佐诗也每诵其词见其于犹子勤勤亲爱之盖不啻其子可以见少陵孝友有余仁厚之至也大师蒋公赓唱二诗其得少陵之心乎唯二父能知龙阁公于少时龙阁公不负二父之知于今日此诗尤可伤也少陵诸侄其后不皆有闻而龙阁公出入践更显名当世过少陵诸侄远甚亦见二父于犹子中非茍亲爱之如此
　　题呉兴沈师所藏米老帖
　　此老无恙时此帖家家有也今墓木不啻拱矣鉴逢眞主价长千金流落人间者眞太山一毫芒今日见此帖病眼顿醒展玩乆之因语冲虚师其亟由间道以归非余勉同忠恕法当没入也
　　记
　　后乐堂记
　　宣和二年十月敌起清溪入睦入歙入杭蹂十州之地间以兵围信不克天子为出禁旅付大臣讨平之初青谿民阻山为暴吏不得制寖剧部使者不以闻益放兵无所忌至攻府寺畧人民由是东南皆警时守州令邑者疆比壤连无一人奉尺书为朝廷言者独信州王君曰敌兴篁竹间不旬日其锋如此势非可以朝夕破者今不百里俯吾境万一不戒如吾民何即斥金帛募士増陴浚湟修战鬬具按蹊隧所通者二十余所悉以兵戍之用通守王侯策起其属髙志临付以军政条便宜章十余上且以计防告当路之用事及城守者十二月敌覆浙东军张甚顷之焚婺源开化屡以兵偪信知有备引去正月攻江山常山残之于是缭信境数百里皆为敌区君居其中部勒诸将益严与王髙二侯戮力缔谋屯韩岩以扞开化屯馆头以扞常山屯竹巘以扞江山率深沟固垒日扬兵境上为不可测者独栁家都不为备匿精甲数里间志临以亲兵仆旗鼔踵其后敌果虞三戍之众不敢犯二月既入衢则鼔行冦栁家都营险峙粻益殴人为兵欲必举信初以偏师尝我克之已而尽锐攻号十万志临出竒兵鏖击果大败防营去追奔数十里焚荡俘馘至不可胜计防其伪统军以献因分其兵为三一自韩岩复开化一自馆头复常山一自栁家都复江山长驱迅巻遂复衢州敌之在他境者皆望风遁去东南以平于是天子下诏曰信州愈斩敌有功其进职若官殊等通守舜举亦裨赞之良也増秩次之而以志临为衢州君与王侯既相与侈上之赐而喜释于守城之劳也乃筑堂二曰示喜曰后乐而书其本末来请某曰天下之事所贵于智者以审于祸福成败之防而图其大者区区一时胜负之功不足议也方敌奋于承平百年之余民不知兵吏不知守独君察于防微慨然以书抵在位者或非笑或怒且排诟之卒之无一不如君策及情见势屈而向之为吏者方狃于故常曰吾知谨簿书期防而已吾书生也何以兵为选懦诪张争为完躯保妻子之计视刈其民如草菅然而无以善之曾未有奉一州六县无秋毫之失归报天子如君者而余顾以为区区一时胜负之功者诚以信于江南为四塞地使遂其吞噬之心西揺抚南闚建北扰宣饶则虽磨以歳月未能遽下也唯君以方千里之地屹然于横流奔沸之中扼其吭笞其背使气夺力殚不能尺寸进卒夷其众当是时并江循海三路三十余州皆坚壁清野倚君为重则君之建立为何如哉是宜天子差功第赏书君令甲而信州之名一日暴于天下则斯堂之以喜乐名者君与信人果得而私哉君通经术长于吏治所至皆可纪始君之至州无十日之赢既二年而镪腐粒陈以之赏功募士调兵食皆出于此可谓为政知所先后而非偶者可歌也已乃作诗曰惟帝奠治以天为区藐彼南服大江之隅八圣休养狃于丕平有不能驯啸呼以惊奋厥蝡敢仇王师帝顾在列孰予徃笞矫矫禁旅统之公侯春祃于野旋师麦秋囚献刑得第勲防劳孰固吾圉予其汝襃在列咸启信为偏壁乃襃选锋爰按走集敌屡闯境引师环之一遇鏖撃崩奔不支坐于城堞扼其三方隣国仰首如川得防帝曰俞哉唯女之力锡之命书光宠而国愈拜稽手敢扬王休乃作华屋睇山俯流君在新堂寄适云杪里民户歌杂以嬉笑君在斯堂賔客粥粥间于忧虞起舞相属民祝君夀长为父师毋或去我阽于垫危士曰君材维试之仂如何此州私我贤伯凡厥本标载之民謡来者是式君将在朝我为颂诗繄史之订匪民之私天子之庆
　　赵公远祠记
　　乾道四年夏五月天子命直龙图阁赵公守呉郡未逾年讼理政平郡以无事民所愿欲不请而获眀年四月祠故侯赵公从民望也先是建炎三年赵公来临此邦于时敌人南侵环千里之地兵气四合东西数大藩戎马奔轶所过輙下或挈老稚空城邑去之公初至慨然言曰朝廷所以列方面置牧守岂适为平时计哉亦惟一旦缓急免斯民于阽危尔指城池言曰吾知死所矣姑尽吾备焉不济死未晩也已而敌势日张邻郡之民或走险阻以自固邦人请于公公曰非计也湖水鄊尔我能往冦亦能往将安避乃躬率将士戮力乗城艰难辛苦同之天寒日晏士卒未食不敢食中夜以兴疾风暴雨不避人皆感励愿以死守禁旅数十辈诣公言曰敌至矣人人愿为战诘朝盍授甲公曰敌去我远近我岂不知之须尔曹告耶且尔曹岂眞有战心哉一旦怀甲出入小则惊里闾甚则刼太守以起乱尔然必欲扰城邑亦安用甲为公折其谋逡巡而退敌势益迫公号令益精眀众恃以无恐頋阖门二百指言曰守土吾职也不敢顾其家敌来吾以身先之尔曹同一死尔他郡间有婴城自守者往往屛息偷生一夫揺手众皆惶怖敌未至民已困且公从容暇豫无异平时城闉早启晏闭民得自如初不知敌人在吾境也或谓敌且浮舟而来公乃厚募没人水行以凿敌舰诛巨木沉废舟以絶间道短衣毁服出入民间民之利害纎悉得闻民有负薪及门门卒难之因留不与公闻呼门卒痛惩之且谓曰一束薪细事尔平时强取于民犹不可今何时耶豪强敛手一毫无犯公仓卒遭变乃应之从容智畧辐辏虽平时出入兵间者自以为不及也事甫定公遽罢去命下之日居人如将去父母攀恋涕泣思所以挽公者百计御史以民言告于上诏还公于郡又数月而竟去嗟乎敌人逾河及汴自汴及淮自淮及江连江浙十数郡地方数千里若渉无人之境武夫悍卒莫敢婴其锋卒无一人保土疆人民为朝廷报志士仁人顾尝念此是为兵不足用民不足守亦城池不足恃以固耶今湖蕞尔邦且沮洳地也无蚍蜉螘子之援公独以此抗方张不测之敌左支右吾卒以无事至今为乐土华屋塡城耕桑四墅歳时士女逰观轩盖遮道不知出于兵革之余也谓兵不足用民不足守城池不足恃亦陋矣民去公愈乆而念之愈无穷每裴囘溪上顾瞻太息焄蒿凄怆如将见之私相谓曰微赵公之赐不及此然庙貎不设无以掲防妥灵而写予思且今耳目所熟公之功不可掩已他日传闻异辞谓全活吾民者公耶其谁耶告于郡屡矣今使君之来顺民之心一请而从之初欲祠公于慈感精舎曰是浮屠氏之居岂足延公惟唐鲁郡顔公之祠英风义气凛凛如生邦人奉事唯谨虚祠之东偏理若有待盍以是寓公之祠众曰宜哉即日迎公像于堂邦人踊跃骈观俨然望公峩冠正笏若指麾于一堂之上攘却彊敌于谈笑间也使君属某记其本末以芜陋辞不获乃取鄊人之言一二载之为迎享送神之诗并刋之于石使邦人歌以祀公公讳子蹸少年登进士第吏能精敏所至有声盖神眀之胄云公远其字也辞曰桂楫兮兰舟望我公兮中流环四山兮暮云合侯何之兮不我留百堵兮千室公手拊摩兮德无极脱我兵氛兮遗黍稷弁维峰兮苕之水山与髙兮泽弥弥来逰兮溪濵歌舞兮吾民坎坎兮撃缶杂肴羞兮奉巵酒荐芬芳兮笾豆静好侯归来兮不嚬以笑时节烝尝兮无我民违民危与安兮今岂忘之欝初怀兮防时匪今侯兮畴慰我思凛凛乎英风越异世而同宫佑城郛兮益无已贻今侯兮夀多祉
　　赞
　　黄夫人传神赞
　　气冲而醇神湛而凝淑范徽声宜宗姻而瑞家庭在子若孙克孝以宁仙气余韵寄此丹青传千万祀尚想见其仪形
　　行状
　　故左朝请大夫权发遣抚州庄公行状
　　公讳安常字子尚其先出维扬后徙常之宜兴至公三世矣世以儒术长者著称乡闾自僖简公以道德文学被遇徽考敭歴中外为时名臣庄氏之门益大公少简重既长乃独彊敏于学偕其昆季有声庠序间僖简既通显得任子次且及公公不以门阀自侈益攻苦为文试有司率居髙等遂擢政和二年上舎第时僖简方持使者节于外第名之日徽考临轩知公僖简子頋辅臣曰此庄徽子也容止甚似其父由是辅臣知徽考故不忘僖简即日自两浙转运使召还公亦亟被选擢列于学官公初以黄甲授青州益都县主簿未赴改监惠民药局又改广亲宅宗子学正二年为太学録又二年为博士时外制简严不轻襃予公之迁博士也独盛称学行之美既试可观且曰贤关养士众建师儒兹焉有称朕必因任盖公之迁用士大夫之望如此公自初声名籍籍既为成均先生士之执经请业者相属皆得所未闻又严惮公不敢为纎芥非义终歳所弟子贠升合选者比他博士所为多亦常无一人附丽于罚者有司奏课称最众人趋竞权门美官显秩如意而得公独萧然与诸生商畧经防以奬进后辈为己任期不负所职而已同列声名出公下者反超擢光显无虚月姻故皆盛言撼公公曾不少贬方力匄补外逾年改秩提举京西南路学士丁僖简忧服除权发遣南劒州锄彊植弱倒屣寒士赋徭以时人便安之时宣和八年也防中原俶扰诏起诸路勤王之师南劒与福为唇齿邦福又帅藩也一旦调发徒以犒劳小不如意羣卒啸呼为乱守臣朝廷近侍也死焉一路骚然使者睨不敢制加厚其糗粮金缯茍欲趣之去境上尔公靣折诸使者又移书谓曰京师有急待勤王之兵至此甫受甲也而敢戕其帅尚可责以援王室耶且此不除他郡效尤或响应滋煽乱尔使者忍视此耶不听敌益张甚道南劒盛旂鼔金甲顿城下肆为恶语居人惴惧至欲挈老稚去之公先敌之来隂为战守计盖甚密邦人未之知也敌至防月果分毫无所得则皆反虞公追袭之不敢进其徒使来告曰众畏公威已相戒秋毫不犯福州者某长某营某卒共二十人愿执之以示悔且乞假道僚属欲勿许公曰非诸公所知也吾有备矣且胁从何罪众果缚致二十人者公防僚属于溪上受之余党望公逡巡无哗絶溪而北郡以帖然其后朝廷用公之请诛此二十人者余皆释不问解印之日郡人既不忍去公又后太守到郡才三日丁内艰防建安兵变建于南劒亦邻邦也邦人又大恐相与谋曰前日福州之兵窥伺吾城郛微庄使君吾属无噍类矣今建乱而吾郡适无守将得庄使君庶防复活我众乃列公前日城守状告于部使者乞留公使者交檄公不得已复视事又三月建安之冦平即日去郡使者以功最闻于朝公曰职当尔耳邀功岂吾心耶南劒诵公至今焉权发遣处州处于浙东郡小而僻公至惇尚恺悌攘剔蠧时方大旱公至则雨民歌謡之亦且安公矣未数月主管台州崇道观阅三年除权发遣抚州未行复请祠于是主崇道祠者三请凡八年遂致仕子璹为金坛令迎公之官以绍兴十六年十二月己亥终于金坛之官舎享年七十有五累官自将仕郎凡十迁为左朝请大夫初室宜人张氏早卒继宜人石氏亦先公十三年卒六男子长则璹也右宣教郎知鎭江府金坛县事次琯前监潭州南岳庙璵婺州兰溪县主簿皆右迪功郎玠璋璠皆将仕郎四女长归承务郎蒋庆祖而卒次归左奉议郎仲某次归右从政郎新淮东总领钱粮所准备差遣王直谅季尚防孙男女四人公天资髙眀出人远甚初不为过中惊世之行然其所蹈履人亦不能及也覃思经术议论多得世儒之所未到晩年视听不衰亦未尝一日舍书不观待宗族姻党礼称其情不以势利为厚薄踈戚与人交乆而益亲初不为世俗诩诩相说后亦无反眼而絶也唯于小人平居为不善者言之至切齿然以非意来卒含容销去之不唯不怒而已端居深念不妄发一语士有质疑请益者言皆防理不为枝蔓断断乎如稻粱可以疗饥也自南劒归不出里闾者累年守处又不数月而归奉祠之请至于三四异时流辈登禁近声闻烜赫与亲姻之势力可以援公者不少公视之曾不一介意亦不以相汲引望人视诸子日自进于学则喜见色辞戒家人妇女勿以家事毫髪扰其志训诸子以行已立身之要则曰某事古人所以为也可为某事古人不为也不可为反复再三必诸子心受神听而后已故诸子皆知学问源流言行亹亹有家法出而仕者守官箴有亷直称云鄊饮酒礼行县令以鄊人之意奉公为鄊老诸子衣冠粲然侍侧鄊人夸焉故窃观公之出处平生而益知至诚之道可恃而终身也公尝自谓平日事亲事君居官临民处鄊邑诲子弟与存心养性以事天者唯一诚字无他术也然公初不为表暴以求信于人以祈报于天也而其侍僖简则为令子弟僖简爱焉逰塲屋则为材进士士子推焉在太学则为名师儒后学宗焉临两郡则为良太守郡邑安焉退而家居则为鄊先生为贤父兄人人爱重焉而康宁夀考以令德终有子有孙流庆未艾天之所以惠贶公者又如此诚之不可掩也于公岂不益信哉金坛与诸弟将以十七年三月乙亥奉公之柩合于宜兴君山鄊紫花坞石氏宜人之墓遵治命也则相与属某泣且言曰先大夫窀穸有期唯行治不可不书请以属子某再辞不能则再泣曰知先大夫莫如子详某度不得辞亦泣曰知公详则信莫如某于是状公之世与官次躬行阀阅如右若铭镵诸幽垂信后世则以竢立言之君子
　　墓志
　　夫人陈氏墓铭
　　某年某月某甲子江都仲某始以某州某县某乡某原其配陈氏者乃泣叙而铭之夫人先世居建业当五季之乱徙毗陵后为毗陵人曾大父光荣故不仕大父延祐与其昆弟勤力起家闺门辑睦间言不闻于外与人约不逾时顷闾里信之潜晦未仕而东南称陈氏与世族巨室等勉其子弟业儒闻名士贤大夫厚礼币使其子弟从之游夫人皇考与犹子棠偕逰庠序课试先诸生不幸年四十而没夫人讳某字静婉生三歳防其母夫人顾氏后八年皇考又即世哀慕终其身不衰平居容止甚饬凡组绣女工之事有所业不尽其艺不止事一歴耳辄记不忘事诸父如其皇考事诸母如其母夫人诸父诸母亦爱之如己生待侪辈和而有礼未尝失辞色御婢妾不怒而严人人畏爱不敢侮亦不忍欺年十八归仲氏予时转徙衣食故窭狭夫人素富家为予条画生业若乆于予家者家公见之曰吾为有妇矣予每行役夫人为治饘槖甚具或未旦攴枕呼婢子丁宁口授数四已又起视之曰如是吾心始安焉既就道絺絮寒燠无失宜肴核脯醢随所求辄具予逰道路如归家闻乡闾妇有毁节者叹息再三曰独无死乎后每言之必为之蹙额不乐金人连犯淮甸谓予曰敌来缓急不相救子奉吾舅行吾不足累子也誓守吾志践吾言尔某人为某氏妇抚前人之子异己子又叹息语余曰为人母当如是邪恨冯君无出耳冯君盖予初室也夫人归予之眀年生一女喜且谓曰吾縁薄是女子亦当借浮屠法保持之名之如比邱尼云予后因夫人之意取浮屠语名之曰灵湛又眀年生男子曰存诚生二十六日而夫人不起实绍兴四年十月丙寅宗族无内外长少哭之皆过悲初夫人之姑适髙氏无子既寡兄弟迎致之家自夫人之防拊鞠必躬长又训饬成就之夫人恩报之亦无不尽闻夫人之防哀戚过甚为之不饘粥者累日曰奈何夺吾孝女平时虽他人亦以为慈母孝女非特姑侄也棠与予为同年进士中乙科今为衢州州学教授视夫人如同气云夫人少孤多难嫁未再歳年甫二十而终嗟乎世孰有如夫人者予念夫人未尝不惕然心悸然涕下而恍然若犹未隔世也非铭何以泄予思铭曰所袭之长兮所佩之芳兮有女在膝儿卧旁兮百年防何掩晨光兮琅玕其音曷日忘兮清芳不坠镵铭章兮噫天与人勿坏勿伤夫人之藏兮
　　祭文
　　祭泰伯至德庙文
　　古者时乎旱涝即眀神而祷焉礼也后世滛巫瞽史与凡不经之説非但不足以格神休固亦渎威甚矣今呉郡之人不谒于他祠而唯神之谒神亦慰民之望俯徇其求起盈畴之禾于垂成之日解连朝之雨于指顾之间夫岂人力然哉可谓至德也已芜辞薄奠姑见诚心无得而称尚何以报
　　祭社祈晴文
　　奉天子之命有民有社使里闾无愁叹之声者吏也司上帝之泽时雨时旸使田莱无饥馑之伤者神也故或雨旸之差率焉有祷则吏惟神之求念此社之重卒从其欲则神惟吏之应今既足之雨赖神而霁垂成之稼因霁而苏民既防休吏亦寛责奉兹酒醴聊吿诚心佑我城郛无有内外
　　祭五龙文
　　升肤寸之云不崇朝而雨天下非神龙之力也欤然民之望乎雨也亦志于足而已姑苏为郡带江接湖一雨滂沱四野弥漫夏涝而祷无歳无之今多稼垂成复以病告慰民之望云雾旋披瞻彼甫田孰非神力上下霄汉飞潜自如尚鉴民言时旸时雨
　　祭李尚书若水文
　　维建炎元年歳次丁未九月戊子朔二十日丁未江都仲某谨以清酌之奠致祭于故兵部侍郎赠观文殿学士李公之灵呜呼哀哉士有一善闻于乡闾而能自殊于流俗则虽万世之下犹或诵之况乎当大事而忠亮可观临生死而志气不移使陬僻壤知中国之有臣而天下之识与不识莫不感涕而嗟咨后世固将闻是风而兴起而某也幸此生之同时呜呼哀哉甲辰之夏始得公之姓名文字观其吐辞抗论豪健瑰竒雍容正道排斥他岐固已私自欣忭知夫去圣虽远而斯文之未衰及天子命公典教太学则又举手而为多士贺知后学之有师虽博闻彊识谓当模范于学者而伟材硕德固宜登廊庙而为天子之倚毗乙巳之冬外冦猖獗祸兴边陲上皇内禅而得圣子登崇元凯放黜穷竒有志之士交口相贺谓宗社自是永固而彊冦可以鞭笞丙午之秋公自儒官出使边庭天下又知忠义之可仗而狂童之易治奈何斯民寡祐而国势至于中微赫赫中国累圣重熙巍巍尧舜蹇蹇臯防蕞尔小邦再抵京阙而堂堂百雉之城遽及夫顚危呜呼痛哉敌人嗜利无厌茍可以肆其彊暴者夫何惧而不为在廷之臣相頋骇愕坐视依违者固何足道而或归命异姓又自以为权宜礼义亷耻之风扫地尽矣而远方之视中国将有秦无人之疑非公叱悍悖而夺之气视死如归则夫万世之下孰知中国有眞主而时之不幸以及于斯公之殁矣眀主嗣兴天命未改斯民讴歌而乐推海内倾心以望太平者实指日以期首加防典襃崇大节追荣秘殿而赙赠有加者盖幸公之或知呜呼哀哉公有尊主之心而位不及于公相公有济时之志而福未及于黔黎炯炯忠烈谔谔端方而遽逢此百罹殁为眀神以遂刚毅敢为之气以隂相我宋之中兴者非公而谁今歳之九月公之防始至江都而某也窃伏淮濒盖尝闻风而瞻思惟盛德之事卓絶竒伟而顾自忘其驽蹇庶十驾之可追百身莫赎徒有感于私心罔知涕涙之涟洏式奉清酌写哀以辞公其举觞而鉴兹呜呼哀哉尚飨










　　钦定四库全书
　　浮山集卷五　　　　　　　宋　仲并　撰表
　　天申节贺表
　　千秋上唐宗之鉴诞节载临万年称汉殿之觞忱诚并奏欢均率土望极层霄恭惟皇帝陛下刚健法天聪明冠古祖功宗徳益增九庙之辉主圣臣贤相防一堂之上鸿雁昔勤于还定鳬鹥今享于盈成无疆惟休有秩斯祜臣祗膺恩綍叨奉守符闻道路之欢呼望阙庭而颂祝卜年卜世逺逾周厯之期爲春爲秋俯陋庄椿之算
　　贺皇太后还阙表
　　王化复行永辑重熙之绪天休允答耸观长乐之还盛事无前欢声相告恭惟皇太后徽音是嗣懿徳惟行早开甲观之祥基图有永归就东朝之养夀考无疆恭惟皇帝陛下诚懋格天孝深爱日埀裳而治终承戱防之娱当馈永怀无俟含羮之献方业业兢兢乎再造兹融融泄泄之重欢圣徳何加令闻不已臣叨荣滋久窃抃爲深班列辟以称觞阻趋汉殿均黎民而击壤增想尧天宗社之休乾坤何极
　　蕲州到任谢表
　　天陛深严已误对扬之宠淮邦安便更叨临遣之华惧不克胜凛无所措臣某中谢伏念臣材惟驽钝分合羁栖平生忧患之因仍晚嵗尘埃之汩没少习徒在固自鄙其雕虫壮志无成或共怜于画虎虽世路三战之皆北而此心万折之必东巢林不过一枝姑安素分伏枥志在千里未冺壮图顷备数于有司获尽言于当宁粗陈时弊偶契宸衷华衮防一字之褒皂囊罄千虑之得罪实多于擢发岂易湔除疵不待于吹毛曲防涵贷起于祠馆付以边城于淮之滨素称乐土遡江而上不隔几程荷恩实深指心图报已涉近境即布上恩问所疾苦如何且今闾里安否有欲纠合乡社以备他盗者臣则分之饮食谕以协心有能服勤耒耜以务农功者臣则犒之酒浆勉其戮力告以天子既仁且圣于生灵务在矜怜信哉斯民至愚而神闻臣言莫不鼔舞每事不扰无令横吏及其门有寃即言无使豪宗肆其暴要令五县常若一家使臣得竭其愚抚躬自知其幸此葢伏遇皇帝陛下仁如天地英绍祖宗一视四海之黎民宁分于逺迩思得两汉之循吏或求之贱微顾如愚臣上辜圣世心非木石岂不知抆拭之深恩若邱山唯自誓糜捐以报傥有一毫之补宁甘百谪其身感极涕零慙深汗浃使愚使过实侥幸而得之于蕃于宣期黾勉以称此庶几赎过无重速辜然臣视彼田畴稽之图牒户以口计昔爲十有二万今主客之数不过二万是犹十分之一田以顷计昔亦十有二万今耕凿之数仅逾三千是爲百分之三市井之间居民未复郊野之外人迹犹稀臣谨招集流离俾还故业销除愁叹俾乐圣时唯节用可以丰财臣当镌俸廪之大过唯清心可以省事臣当戒宴饮之不时吹虀未及噬脐既往事有利于民而便于俗臣当夕以思而朝以行去国虽遥敬想天威之咫尺其治贵简悉遵圣训之丁宁诵尧之言服膺无斁
　　代谢郊祀加食邑三百户表
　　蒇礼对天曾豆笾之莫预疏恩加地尚簮履之弗遗讵获恳辞肆闻成命中谢伏念臣壮心雕落多病侵陵归故国之邱园稍休暮景奉真祠之香火仰酬大恩属三嵗之亲祠搜多仪之久废天地昭格祖宗宴娱望极圜丘想灵斿之来下恩沾衡宇仰睿泽之旁流久矣投闲恍焉拜命虽附剧于鳌抃初莫效于骏奔方业茂少康不失配天之旧顾功慙仲叔猥防与邑之多固避无从祗承有腼此葢伏遇皇帝陛下受天全付跻世大安孝允格于神明诚克参于髙厚卜年卜世符三代有道之长飨帝飨亲嘉四海以职来祭迎景贶于至日敷厐禧于普天诞锡纶音增加井赋既欣逢于盛世又窃冒于殊恩歌诗十九章莫述无前之迹邑人三百户终怀非据之忧沟壑未填涓埃是效
　　代谢郊祀加恩表
　　荐奏上仪肃将宗祀猥被便蕃之宠曾微显相之劳窃以一精二纯间三嵗圜丘之祀九阶五室参四阿重屋之规断于渊衷昭我烈考郁精祲之交格纷戬谷之具来顾何力焉有如臣者乃躐登于侯社仍增多于井田此葢伏遇皇帝陛下游舜岩廊美禹黻冕宅中图大方以四海爲家严父配天茂对三灵之贶举国旧典加恩具臣微效豆笾以均敷于神祉逺思筹策当益赞于圣谟
　　代辞免郊祀加恩表
　　均锡神厘诞扬制綍虽颁恩率土无逺弗霑而拜命自天非宜爲惧伏念臣猥由凡琐进冒宠荣曾何效于丝毫徒自嗟于驽蹇海防际千龄之运郊丘亲三嵗之祠而臣窃食殊庭养疴近郡于穆清庙阻陪多士于骏奔爰熙紫坛徒想千童之罗舞敦陪邑采昡曜衡茅等三事大夫以疏荣岂四姓小侯之敢望殆措躬之无所顾何力之有焉非不贪荣念无以称伏望加怜诚悃亟寝误恩如微臣得邑已多况平时于国何补贰公峻秩久懐负且乘之羞万户锡封当重器与名之假
　　代谢给事中表
　　代言罔功已玷纶闱之选疏恩逾分更叨琐闼之除人曰次迁臣慙虚授中谢窃以侍从之贵特异常僚封駮之司与闻有政伏自比年而降率由西掖而升亦惟尔位靖共不犯擅权之诮庶几乃心启沃无慙批敇之风伏念臣夙误圣知洊尘华贯擢从载笔俾与赞书思若涌泉莫想前闻之彷佛信如皦日愿禆圣治之毫分念众贤和则万物和方朝廷正而百官正典司献纳务协寅恭灾遽乘于满盈疾未瘳于暝酬恩无地荣但怀于昼归锡命自天宠更叨于夕拜若爲仰称弥惧疾颠此葢伏遇皇帝陛下孝格神明诚通髙厚眷近侍清华之地矜一介迟暮之踪圣徳无加已成泄泄融融之乐臣力何有莫追灏灏噩噩之书方右省之冒居惟左迁之乃称矧疲曳阻趋于文石尚褒陞进列于黄扉避极循墙惧乏回天之力感深铭骨弥倾就日之心臣敢不尚厉壮图仰衔洪造既曰有事于殿内岂容无益于县官久矣负薪滋殊恩之未替期于结草誓初志于弗移
　　代镇江守臣到任谢表
　　带汉沔之双流初辞重镇环江山之四面复玷名藩自怜华发之侵莫称朱轓之宠非材之惧易地惟均中谢伏念臣猥以凡庸起从疎逺事君不敢有已姑自竭于驽疲居官无以逾人竟何禆于毫发备烦使于数郡受殊知于九重恩荣每溢于望初颠踬率由于宠过属两淮兵戈之后起孤踪革野之中初持帅钺于淝水之滨旋易守麾于浙江之右沿流而下坐席未温怀绶甫来岂微劳之敢惮弹章遽上骇公议之不容养疴俾便于家居起废洊膺于郡寄方欣暮景观徳化于须臾更造昕朝瞻威顔于咫尺凡曩者风波之腾沸荷昭然天日之照临圣训丁宁愚衷感励每怀赤壁嗟无补于上流敢谓朱方乃再叨于近地视防有几自顾衰残弃甲复来宁无讪笑此盖伏遇皇帝陛下聪明冠古英断自天烛万事之几微悯羣元之疾苦缉熙政纪将与三代以同风勤恤民编无俾一夫之失所遴择循良之吏猥及么麽之臣方人言悉疏其愆尤姑从薄罚赖天度深知其愚戅复畀旧符臣敢不勉思今日之当爲深惩畴昔之未至惟奉法可以责吏惟啬用可以爱人击檝渡江莫遂有爲之志倾葵向日终酬未报之恩
　　代平江守臣到任谢表
　　卧十年之蓬荜赐觐丹墀假千里之麾符升联左棘宣恩阖境拜命层霄中谢伏念臣猥以凡材叨尘膴仕际千龄之运每误沐于宸恩保百乗之家惟勉承于祖烈实繄全度寖齿近班解重寄于玉麟寻胜縁于琳馆念望云而就日徒切心驰荷包荒而匿瑕曲怜肺附比趋朝宁仰戴宸恩顾惟麋鹿之姿久栖田野复缀鹓鸾之列怳对轩墀首叨需宴之慈旋拜晋蕃之锡敢图纶制更窃辅藩惟茂苑长洲在三都素称于重地而清香画防由有唐悉用于名流顷兵火之洊更尚疮痍之未复如臣侨寄之久习熟其风当舟车之要冲亦冠葢之渊薮农畴在望无复佩犊而带牛民俗相谙不待问羊而知马夫何逾分乃尔冒居此葢伏遇皇帝陛下礼遇臣邻仁霑黎庶增光祖庙已济业于中兴轸念侯方尚择人而共理念臣侍清光之有素察臣资愚蠢而靡他纵无赫赫之名犹谨怐恂之守特迁眷渥俾抚凋残臣敢不佩圣训之丁宁法前人之恺悌夙宵鞭策图报効于万分左右规绳谨遵承于三尺使斯民皆安于闾里乃愚臣无负于邦家
　　代郡守到任谢表
　　持节观风已误转输之役剖符宣化遽临浩穰之区荷宠渥以优加顾名实之匪称惊荣罔措固谢莫遑中谢伏念臣狷直无庸迂疎有素闻诗闻礼徒佩过庭之言爲箕爲裘已愧克家之义侵寻末路俯仰半生晚依日月之光获际风云之防脱抱关击柝之冗岂初心之敢期専飞刍挽粟之权仰宸恩之过厚每念人言之可畏常思自效以投闲夫何侥幸之深复预使令之数湖山清逺本近臣抚镇之邦宫阙深严当万骑来临之日重以民繁而物阜岂堪力薄而效疎惟厚徳可以镇浮惟伟才可以治剧顾兹两者未有一焉徙就力以懐慙欲辞难而莫可此葢伏遇皇帝陛下圣明普照天度并容整七萃而省方励百僚而图治谓臣驰驱已久庶几粗晓夫民情知臣愚戅无他或能致勤于国事就加委寄罔问疎微臣敢不益究忱诚仰酬睿眷布寛大之泽当令百姓之少安严发擿之科尚觊一方之无事
　　代淮郡守臣到任谢表
　　呻吟道路归窃禄于外祠屛伏田庐起分符于近郡时惟自省未获所安祗役云初酬恩何有伏念臣技能谫薄志念凋残遗子一经已坠箕裘之绪及亲三釜莫追菽水之欢荷清朝简记之不遗顾平生超逾之已甚奉使亡状抑常典而用轻阅日几何先众人而起废所愿叱驭驱车而往敢辞扪参歴井之难亦既暑行不忘夙驾仅逾月而爲杭苇之役未半涂而有负薪之忧义激孤衷犹欲遡流而上恩霑九死遽令改辙而东亲药石以全蝼蚁之生续饩廪而纾糟糠之迫归扫先臣之墓自分终焉复绾郡守之章岂念及此迂踈奚称微贱莫辞封疆虽尽于淮壖井邑实连于江浒舟车所会曩称六路之冲兵火未苏今犹十室而五自以荷生聚抚摩之泽晏然无愁痛叹息之声臣独何能唯知不扰此葢伏遇皇帝陛下日明旁烛天大并容谓共理实难于全才乃兼收俯及于一介免于大谴大诃之域已戴隆寛察其欲安欲逸之情本縁衰病稍加驱策示不弃捐使之循分以知荣庶其悉心以知勉臣敢不钦奉恤民之令益坚报国之心一日暴而十寒忍自荒于素志昔者疾而今愈敢有爱于微躯当效涓埃仰酬雨露















　　钦定四库全书
　　浮山集巻六　　　　　　　宋　仲并　撰表
　　代谢赐御书石刻表
　　祥光下瞩遥瞻云汉之章宝刻肆颁顿改江山之观超轶往古模范来今拜赐驰心开编荡目窃惟国家方太平之日治格弥文帝王当万几之闲书成肆笔鱼跃龙腾之既逺烟霏云巻之何观断简残编寖多湮没舒牋防翰举乏师承仰宸画之一新掩前闻而尽废与唐虞三代而并驾方万邦共惟帝臣陋钟张二王之遗踪乃八体皆登神品此盖伏遇皇帝陛下圣由天纵德懋日新声和气和恭已岩廊之上心正笔正留神翰墨之间细书逺迈于汉光大字羞称夫宋武刻金石而埀久粲日月以并明臣猥奉守符欣逢盛举藏之泮水倍増儒道之光辉副在名山当有神物之持护
　　代谢赐御书御制文宣王及七十二子赞表
　　像列羣英夙配春秋之祀赞扬遗范共歆旦暮之逢奉奎画以珍藏徧黉宫而忭跃中谢洪惟宣圣挺生鲁邦谓文王既没文不在兹乎惟考父之生后将有达者麒麟之于走兽出其类也距今千数百年蜾臝之祝螟蛉久则肖之伟兹七十二子传之厯代奉以至诚立赞图形创自开元之制议名广礼备存章圣之规至若髙弟之流止命近臣之述惟明主万几之余暇非夫子六艺而不观嘉乃芬芳宠之华藻生也不遇徒相从陈蔡之间没有余荣乃共际唐虞之盛恭惟皇帝陛下睦邻偃武稽古右文玉振金声逺同符于将圣肩摩袂属例光贲其门人念曲阜石壁之久湮尚缁林杏坛之可想洒润幽潜之下濡毫蠖濩之中焕乎有文昭若揭日宫商逓奏恍如韶乐之闻琬琰一新复见河图之出邈矣终古起于九原臣窃守邦欣逢盛事谨百拜而登受耸万目以荣观为章于天粲祥光之下曯未坠于地蔚圣道之重兴
　　代平江守谢赐府第表
　　诏移清跸将临江左之上游恩畀黄堂益壮吴中之都防湖山改观井邑増辉窃惟泰伯之旧封尚想延陵之遗烈郊遂俯连于震泽川浸旁接于具区雄丽相夸台岂游于麋鹿风流未坠馆或带于虹蜺更兴替于千年际盛明于今日惟明主龙飞而御极属羣黎蚁附而倾心露盖省方见车马羽旄而咸喜宵衣图治无池台苑囿之是营骤拜丝纶宠还藩翰雕栾镂楶顾何取伧父之言画防清香乃遽践诗人之胜此盖伏遇皇帝陛下天临寰宇子惠臣工乃寝乃兴行考周王之室克勤克俭毎卑夏后之宫慰阖境之讴吟怜守臣之侨寓抚躬重拜循分载惊仰体宸眷之优隆因悟圣图之广大盖玉京未靖焉能郁郁而定居然圭窦茍安岂识潭潭之若此云何报称姑誓糜捐
　　代淮西守臣到任谢表
　　朱轓皂盖之宠猥及菲材息烽卧鼓之秋廓然无事叨恩已甚尸禄为慙伏念臣家至寒防性尤固滞惓惓畎亩毎倾葵藿之心碌碌蓬蒿安知鸿鹄之志运逢千载好结两朝偃革櫜弓一洗风尘之警攀鳞附翼猥容蝼蚁之防脱身刀笔之中厠迹簮缨之后佐六条于浙水总五市于海陬备厯险艰洊叨饩廪无功而食方感天荷圣于穷檐不次之恩遽共理承流于名郡边陲寜谧讼牒简疎四野丰登一家饱暖此盖伏遇皇帝陛下増光基绪总揽权纲察羣下之正邪示至公而黜陟帝尧则天为大愚智并容文王视民如伤迩遐一体欲黎元之不扰知戆直之无他加过分之恩荣使悉心于抚字臣敢不深惟侥冒自力驽疲当令萧条闾里之间咸防广大朝廷之泽江山虽逺日月何不照临民社非轻尘露或容补报
　　代南安军守臣到任谢表
　　再畀民社祗荷宸恩首颁诏条申谕郡境初无已试之效慙非共理之良伏念臣材学空疎性资椎鲁早慿世系滥缀官聨棰楚尘埃脱迹判司之冗簿书期防悉心俗吏之为逢盛世之清明极防生之侥幸积劳吏考假宠州麾虽云去国之遥正念于民为近干戈久戢蔼听康衢之谣年谷屡登自絶缿筩之讼如臣何有乃尔叨居此盖伏遇皇帝陛下孝格神明诚参髙厚均一人有庆之泽埀万世无疆之休扶汉业以中兴増辉九庙畅尧仁而广运加惠羣方天日所临岭峤奚逺臣敢不誓酬洪造勉竭驽材郡以南名敢有适南溟之望星犹北拱岂忘驰北阙之心
　　代建康守谢降诏不允再乞致仕表
　　余生埀尽沥危恳而叩阍睿眷深隆涣殊恩而出綍俞音尚閟贱分奚安中谢伏念臣涉世多艰赋资极陋甘从州县尘劳之役误登侍从献纳之班居然樗栎庸材岂堪收用已矣桑榆暮景更迫衰残承乏帅藩典司宫钥谓当一面长江之守庶寛九重侧席之忧岂期疾疢相仍筋骸顿惫纵未归于鬼録寜无慊于官箴疉上囊封期遂挂冠之请洊颁纶诏尚怜坠履之余伏读再三抚存曲折激懦衷而增感起衰病以知荣此盖伏遇皇帝陛下大度并容至仁善贷赦其仰干旒扆屡陈告老之言谓其尚玷藩维责以承流之效特纡一札増耀十连而臣上负恩私惟知感涕念灾咎之若此顾喘息之仅存卧而治之虽宠寄之弥重耄无能也矧疲瘵之益加尚期从欲之仁俾遂投闲之分
　　代谢给假还乡表
　　恋阙丹心欣奉便朝之对首邱素愿获为故里之归加怜搘枕之余未使抽簮而去曽无近比积有深慙伏念驽蹇之资埀老弥钝斗筲之量既满必倾惟置散投闲乃分之宜而陈力就列不能者止徒叨宠禄良切厚顔敢懐金马之昔游尚玷玉麟之重寄筋骸可强虽夙夜尽瘁而岂辞疾病遽侵自冬春露章而继请俞音尚閟召节旋颁初侍昕朝愿効美芹之献仅逾信宿顿剧负薪之忧益思纳禄以弭灾亟荷疏恩而予告此盖伏遇皇帝陛下日明旁烛天大兼容原愚蠢之本心借宠光于末路荷眷慈之深切惟疾之忧勤诏防之丁寜何恙不已俾亲药石少憩邱樊臣敢不仰衔异恩退省防分既余龄之晼晚复旧学之荒芜侍讲华光终恐莫禆于万一挂冠神武尚期得可于再三
　　代辞免转官表
　　升文秩之两阶首颁异数沥愚衷于九陛未赐俞音敢荐渎于天威冀曲从于人欲伏念臣羁孤贱分叨窃逾涯荷太上皇之眷知亟升近列仰明天子之临御获侍清光庆泽汪洋盛典稀濶千载一遇身获附于风云万嵗三呼心益倾于葵藿幸实多矣功何有焉辄布恳辞重勤诏谕此盖伏遇皇帝陛下重明丽正懋徳建中不惜恩加于左右之臣实欲赏行无内外之间然臣满盈已甚理必致于疾颠劳效未闻义尤慙于虚授祈干刚之独断回涣号于既行庶叶佥言以安防分
　　代服阕欲赴朝见表
　　风木摧心偶逭须防之死云天矫首行曕咫尺之威稍还去干之魂旋下感恩之涕中谢伏念臣器资凡陋世绪单防圭窦筚门偶夤縁于戚畹弹冠结绶获侥幸于仕涂佐麾符于两州总货泉于一道叨荣过甚报国未遑器小而倾祸延所恃扶匶逺从于海峤荼毒何堪赐金来自于天阍葵倾弥切垩室方嗟于驹隙丹墀敢望于鹓行此盖伏遇皇帝陛下大德包荒深仁恤隐孝广薰风之奏恩如湛露之施兴怜行路之长川浮陆走加厚匪颁之式生荣死哀致此余龄偶全今日仰惟笃近举逺不忘蝼蚁之防誓当以孝为忠永竭犬马之力
　　代郡守谢传宣表
　　泽国承流未着蕃宣之效星轺传命洊颁温厚之辞仰宸眷之具存激懦而増悸伏念臣材乖任重识匪通方荷黼扆之误知入尘二府叨朱轓之重寄出殿三州志大徒劳性疎自与毫发未闻于补报私忱寜免于怨尤懐故国而就闲屡伸危恳假便藩而承乏姑竭驽材周旋郡舎之几时络绎使车之及境温言甚宠重拜知荣此盖伏遇皇帝陛下天大兼容日明旁烛怜簮履之旧物久玷宠光録屛翰之防劳曲加体貌臣敢不誓坚晩节益励壮图虽抚字为劳未有及民之善政而眷私若此敢忘致主之初心
　　代建康守臣除在京宫观侍读谢表
　　守符留钥方退谢于不能祠馆经帷乃进叨于非据是谓辞荣而益宠属兹抱疾之有加涣汗莫回震惊罔措伏念臣桑榆迫暮蒲柳先秋幼所学而壮行愚无可纪老将至而耄及疾弗能支尚尘秘殿之隆名久玷别都之重寄长江一面恍惊嵗月之迁丹陛九重夐隔云霄之上比膺节召靡俟驾行素愿毕陈幸须防之无死清光在望实咫尺之不违已殚区区控避之词复拜叠叠便蕃之数恩浸沦于骨髓忧顿迫于膏肓纵欲贪荣若为报效此盖伏遇皇帝陛下聪明稽古恭俭御邦清净为心法道家之日损缉熙为学过周颂之月将特宠防臣俾留近署臣仰念鸿恩之难报俯怜余日之无多过窃恩辉自贻颠仆狗马几填于沟壑嗟就日之无期麋鹿终恋于山林更吁天而有请
　　代建康守进职真除谢表
　　分陪都之重寄引分奚堪疏秘殿之隆名叨荣益甚诏音深切感涕纵横中谢伏念臣一介贱防半生流落偶际风云之防起泥涂而望清光誓输犬马之劳效涓埃而答殊宠曽无琐善徒索太仓比自吴门趣还省户乘舆既驾将陪羁絏之行帅阃偶虚骤当筦钥之守摄官未几失职为多敢期凤诏之颁真畀麟符之寄跻书殿髙华之选极儒冠遭遇之荣私自揣于非宜恍莫知其所措此盖伏遇皇帝陛下圣图广大天德清明循名责实而励百工拨乱兴衰以康四海无可无不可一恢覆焘之仁有能有不能两遂贤愚之分如臣孱琐未忍弃捐虽云疲瘵之余犹在使令之数第恨壮心之牢落难酬训语之丁寜臣敢不黾勉致身驰驱从事严徼卫于宫阙消疮痍于里闾事君当无择而安弥坚素志陈力而弗能者止嗣贡危
　　代谢落职表
　　罪玷风闻宜置身于宪网恩隆天覆止削籍于禁涂久嗟穷谷之抱疴逖想重阍而拜命少寛沟壑莫跂云霄中谢伏念臣樗栎材凡斗筲器浅埀髫受业迨五十而无闻结绶登朝岂万分之有补顷叨持于从橐即退奉于藩符屈指去国者七年叨恩奉祠者三任病无起日痛欲呼天尚容索米于太仓久念挂冠于神武果勤弹疏上彻防旒出处语黙之乖违有闾巷所羞称者衣服饮食之纎悉虽闺门人必知之事始传闻臣犹骇愕殆厝躬之无所才褫职之为轻此盖伏遇皇帝陛下御众以寛临下有赫方循名责实之日顾欺世者法岂胜诛惟赦过宥罪之时虽负谴者罚皆从省谓臣流落之寖久怜臣灾衅之弥深姑斥清班尚寛严谴重念臣生其余几目已不明既屛迹以絶游亦防心而委化不再得者犬马既愆之力甚难忘者乾坤未报之恩往矣何追莫展糜捐之效佥曰不可更防含贷之私宠施甚宏省循益惧臣敢不诵训辞之深厚谂德意之寛慈息意外縁专心内讼饭蔬奚念幸已逾于再生结草可为谊不忘于九死











　　钦定四库全书
　　浮山集巻七　　　　　　　宋　仲并　撰啓
　　贺正啓
　　考图数贡朝廷搜讲于上仪献嵗发春神物扶持于盛徳宜多祥祉来相兴居恭惟某官雅量镇浮高风激浊文行追扵前哲誉满簪缨徳业富于当时眷深旈扆郁然介福集此休辰轺车异时蔼威名于南国玉堂指日对宠渥于东风某猥托防庥阻趋賔庑愿乘交泰之防贤业川流永膺难老之期神禧日茂
　　贺冬啓
　　律本吹灰验微阳之初应天元啓厯嘉品彚之潜萌惟国宗工膺时纯嘏恭惟某官忠贯金石诚格乾坤拨乱支倾勒休功于彛鼎持盈保泰荷深眷于冕旒亘古所传于今为盛欢声四海欣逄来复之佳辰眉夀千秋茂对骈臻之多祉某窃食于外戴徳方深令序载临捧斚阻陪于下列崇墉在望飘蓬永赖于余休
　　贺执政啓
　　光奉制纶登持政柄进正臣治之表公议所归得君子邦之基羣情共庆初闻告命四起欢謡矧得预于登门顾曷胜于贺厦窃惟王者体元居正允资庙堂左右之良大臣以道事君当得搢绅中外之望粤自厉精有为之日肆求执徳不二之臣特风动于四方亦日新于万物折遐冲于樽俎销边陲未然之忧賛独化于陶钧固宗社无疆之业四方倾属九陛畴咨盖将熙帝载而亮天工所赖谋王体而断国论成汤勇智若伊尹则见而知之帝舜聪明举臯陶不仁者逺矣恭惟某官高明博大直谅端方领袖士林早擅頖雍之令誉渊源学海独传邹鲁之遗风倾三峡之词源高衡阳之纸价践扬华贯坐振頽波直笔正绳屏豺狼于当道危言谠论鸣鸾凤于朝阳居江湖之濵而义不忘君处雷霆之下而心惟许国孤忠莫助正色自持列簪橐者几时领麾符于数郡柱石本朝而安危独任权衡多士而邪正坐分雅推当世之宗工灼见前哲之大体自结今天子之眷亟升少常伯之联确乎金石之言每賛邦家之大计炳若蓍龟之见预懐边鄙之深忧宜辅冕旒进参鼎铉果膺柄用仰副简知庻因名实之俱孚益建功名于不朽可久之徳可大之业用光辉于禁涂遹求厥寜遹观厥成永賛防扵帝扆举世所望非某敢私俯惟么麽之微踪自念蹉跎于壮嵗夫子之墙数仞己幸频登乌获之力千钧猥防借重不假蟠木先容之助遽叨华衮一字之褒荣耀晚生歆艳同軰逮兹显拜倍剧懽悰三吐哺三握髪之风固共高于相阀一投足一举手之力兹有望于防闳欣幸之深敷陈防既
　　贺枢宻啓
　　被中宸之眷峻右府之班妙简清増重本兵之寄允符舆望耸闻辟国之谋伏惟某官奥学穷微懿文行逺振英声于乌府擅大手于銮坡嘉猷嘉谋睿听毎勤于日昃危言危行孤忠自表于嵗寒挺絶俗之高标富经邦之妙畧蚤登四近协济万几扶天歩之艰难上方眷倚賛圣图之广大民所具瞻亟上封囊归从里社巻舒自我甫均琳馆之间勲业在人已趣锋车之召经幄暂资于啓沃枢庭尤赖于賛襄向见管夷吾顾何忧于江左独惮汲长孺将坐折于淮南慷慨匪躬从容造膝妙矣经纶之策长兹宥宻之司某久借余辉顷陪末论起舞欣闻于纶綍进趋阻望于门防前席运筹策殊勲于彛鼎明廷涣号颁好语于云霄
　　贺直院阁学士啓
　　升华延阁视草禁林宗子维城方頼琢磨之助王言如綍更资润色之工斯道光辉诸儒歆艳恭惟某官宏逹大雅直谅多闻弥高弥坚夫子之立卓尔至刚至大孟轲之气浩然名早着于胶庠言屡陈于丹陛顷辞画省洊阅朱轓民惟卧辙之留士念赐环之晚领袖图书之府无易老成翺翔侍从之班寜容久次宸心弥注舆诵交归春秋礼乐而冬夏诗书益赞宗藩之善日月论思而朝夕献纳每输帝扆之忠仁人之言利博哉先生之业谓勤矣惟九重孝弟之至无所不通赖一时播告之修不匿厥指仍经帷之劝讲司翰苑之除书诏其见王者之心辞以鼔天下之动商盘周诰与之同风悍卒武夫至于流涕舍公孰可举世所推矧惟直学士之宻侍清光非若见大夫之备更烦使兹为华选本以优贤地禁职亲岂但词林之宠天工人代即看政柄之持庆颂惟均壮猷方懋某久处帡幪之下亲承謦欬之余察肺腑之无他荷齿牙之曲借途穷易感徳厚难酬喜窃效于弹冠望非敢过贫甚宜于击柝惠傥有终恳恳重陈兢兢良切
　　贺防政啓
　　肃奉制音宠登政路凛然风采耸遐迩之观瞻大矣谋谟整乾坤于谈笑上方注意士率慰心恭惟某官庠序真儒朝廷元老渊源学海独追邹鲁之遗风领袖士林早擅江淮之隽望践扬华贯坐振頽波墨绶铜章屏豺狼于当路青蒲白简鸣鸾凤于朝阳居江湖之逺而义不忘君处雷霆之下而心惟许国孤忠莫助直道不容登禁涂者几时更左符于数郡柱石本朝而安危自任权衡多士而邪正坐分毁誉何心水净而须眉可烛险夷无玷嵗寒而松栢后凋独推当世之宗工灼见前哲之大体比分阃寄尚郁岩瞻宜鼎席之登延果锋车之趣召冕旒虚竚方疏三接之荣纶綍洊颁即赞万几之重每念累朝之极治骤罹今日之多艰尝胆枕戈久勤渊虑救焚拯溺所赖逺谋必求雅望之在人庶使余波之及物矧封疆广袤逾千万里而祖宗积累埀二百年兵戈尚阻于关河烽燧相望于郊甸衣冠沦落介胄创残虽警跸所临天歩稍安于呉防而氛祲未殄王灵乆隔于咸京方使旜络绎而来宜庙算踌躇而定盖图一时之安者或贻累世之患而慰在天之灵者当因率土之心凡知爱君孰不虑此逮耆英之既用想筹策之无遗中外传闻老稚庆跃某赋资极陋谋道弗勤已阅壮龄自惭素志筚门圭窦久甘寂寞之濵皁盖朱轓昔处帡幪之下嗟莫窥于墙仞幸每造于坐隅闻徳人忧时之言得贤者事君之法屡防警策退必书绅两嵗于兹属讼愆于田野千里而逺空懐恋于门阑每惭驰问之疎欣覩除书之下危踪知免聊自乐于衡茅伟业可量当大书于彛鼎寒威凝沍嵗律峥嵘冀精寝餗之调仰副钧衡之托
　　贺张防政啓
　　颁宠命于中宸辍真儒于近侍金华劝讲暂辞经幄之游皁盖行春聊借侯藩之重凡兹阖境指日俟公恭惟某官高名耸于士林奥学优于圣域长编大轴散珠玉于人间直道忠言感风云于帝所周旋禁路更践政扉赞独化于岩廊夙被冕旒之眷扬仁风于海峤共传襦袴之謡轺封入觐于丹墀麻制想闻于涣号蔼然舆诵童稚亦知其姓名尚郁岩瞻父老几为之叹息从容五学左右六经嘉谋嘉猷睿听每勤于日昃危言危行孤忠自表于嵗寒嚢封屡闻纶音诞布虽谓三呉之重敢勤五马之来满耳歌謡提封鼔舞五更清壮欢传鼙鼔之音万井光华喜动湖山之色已闻引道行遂趋隅某管豹浅闻醯鸡后学飘蓬末路曽未许于登龙引领清风顾岂忘于附骥每念未陪于色笑几思自致于门墙顷寄足于江濆尝闻名于棣萼儒宫何有萧条荆棘之场戎事未休牢落歌之地敢叹广文之官冷共嗟夫子之道穷伏其几而袭其裳莫追余韵防吾车而拭吾履未际斯时方注想于旌麾防一新于耳目虽东山之起谢傅寜久于兹而泮水之诵僖公自今以始与兹多士实倍欢悰
　　贺给事啓
　　祗奉纶言荣登闼进正臣治之表睿眷弥隆得君子邦之基与情共庆恭惟某官性钟至粹学造纯仁文艺九流探其源而守之以约诗书万巻折诸圣而尊其所闻蔚为庠序之表仪伟矣搢绅之领袖三朝旧徳一代儒宗流落累年顾巻舒之在我翺翔要路亦用舍之随时道至大而防容名以久而自着天心遐想于故臣词省式还于旧物攀鳞附翼矧惟商宗共学之臣当轴秉钧行赞周室中兴之运假道东台之要陞班黄閤之荣献纳论思正赖回天之力弥缝辅赞共看辟国之谋某猥以踈庸误防盼睐道路初闻于成命鼓舞实倍于常伦怅白屋之栖迟空负昻霄之念望黄扉之清切良勤贺厦之心谅惟啓沃之尽忠莫匪经纶之至计輙陈狂斐仰渎高明窃谓朝廷今日之深忧无若边界累年之大患两宫安否之间未及于中原九庙奠献之仪莫称于常典一人虚已而愿治四方延颈以倾心汴梁淮泗之郊荡为榛棘荆楚湖湘之地尚厌干戈以二浙闽广疮痍之余奉万乗銮舆经常之费兵彊自肆民弱可哀念诗人之美周宣以劳来还定为本而史臣之重汉帝以名实赏罚为先若区区于簿书期防之间盖碌碌非社稷安危之计私忧及此公议同之莫若尽行平昔之言式副赞书之意庶几大慰斯民之望用宏批敕之风
　　贺除给事中啓
　　伏审命传中禁光临玉笋之班职峻东台宠冠金闺之彦搢绅耸望朝野増荣恭惟给事徳守宫庭行敦坊表学造圣人之阃域言为君子之枢机优游四徳之科卓荦九经之库高文大册散珠玉于人间直道危言耸风标于当世振頽纲于乌府秉史笔于螭坳多士以之心倾羣邪为之胆落徊翔中外忠嘉自结于主知淹厯嵗时闻望益高于羣听比膺凤诏入觐枫宸爰进贰扵春官亟参华于法从亲承帝简宠拜夕郎密勿于丹墀必有论事回天之力从容于闼将见还诏批敕之风庻几允当于人心指日进登于柄用某久兹流落夙在知怜萍梗微踪固已疲于奔走门阑旧物兹有望扵陶镕瞻颂为深依归良切
　　贺建康王帅啓
　　上睠陪都畴咨近列中颁宠数申命名儒想闾里望公之来庶江山因人而重伏惟某官猷为逺大宇量深闳兼洙泗之四科表仪当代谨春秋之一字题品诸生乌衣逺绍于故家鹤氅更高于余韵卓然隽问扬于要途帝指亲承谋与闻于宥密宰司分赞誉独着扵弥纶进贰天官益隆人望襜衣揖左右手高映鸳行束帯与賔客言屡持虎节雍容禁闼密迩政扉蔼太白之流风频赐金銮之召用东坡之故事暂均玉局之间行北阙之诏还先南州之委寄未几欢謡之四起自应画诺之多余枕籍诗书散英华于翰墨歗歌风月寓谈笑于杯觞纪明徳逺矣之碑当庶事康哉之日大邦维屏真无负于分符十国为连乃兼司于留籥咸知大用之渐非惟共理之求方攀饯之倾城已欢迎之接境春风鼙鼔散铁瓮之离声晓日旌麾动金陵之喜色惟是甘棠之遗爱忍看行李之戒途举皆祝公长无忘我某奔驰道路暌逺门墙饥寒驱之形神瘁矣伶俜顾影连兴防犊之悲飘荡浮家自阻登龙之愿荷矜怜之有日知愚戅之无他兴怜于埀困之余受防于不报之地贺深燕雀望极云霄侥幸穷途借余辉于油幕夤縁他日陪后乗于沙堤
　　贺荆南方帅啓
　　伏审钦承明命作镇雄藩宿望所临与情胥庆恭惟某官宏才经世敏识絶人从容于肯綮之间頴悟于眇绵之义备尝夷险挺忠节之坚明协济艰难蔼事功之显白宜膺图任以究逺猷甫报赐环之归复膺推毂之遣方叔元老家声具存荆州上流阃寄尤重劳徕不怠既借于拊绥儆戒无虞益严于守御惠此南国仡其外墉式遄其归可拱而俟某趋承惟旧埀照特隆一去门墙洊更嵗籥封疆绣错幸密被于沾濡邮置纚连庶数承于动息其为欣抃实倍等夷
　　贺章尚书知平江府啓
　　锡宠命于重阍易左符于防府防新雨露一麾尚寄于朱轓喜动湖山万井竚瞻于画防若民与吏式舞且歌恭惟某官徳宇防深器资肃括渊源奥学追还邹鲁之儒风磊落宏才縁饰龚黄之吏事飞英声于宇宙充浩气于乾坤独赖何蕃凛凛忠言之犹在可辈苏武堂堂大节之莫回翺翔要涂羽仪从橐言皆底绩知无不为密侍冕旒造膝屡陈于妙画出分符竹下车首振于清芬几年弊事之一新千里疲民之相乐中外耸闻于治最东南就畀于雄藩慨念苏台旧称乐土清香久虚于燕寝无复曩时好音不及于泮宫尤甚今日欣闻涣渥顿有光辉腾竹马之欢声起青衿之喜色盖里闾疲瘵丰年不饱于糟糠而庠序荒芜多士半依于城阙讼牒纷若储峙萧然在我公一举手之间顾斯民方企踵而待某性资至陋学殖未优顷被命而造朝尝登门而望履飘蓬末路窃食逾年敢期么麽之踪获处帡幪之下六月徂暑尚烦夙驾于修涂南风其薰想对休祥于令序
　　贺郡守除次对啓
　　还西清次对之班奉南国承流之寄虽分符便郡未直承明之庐然持橐要涂渐近长安之日云霄传命道路均欢恭惟某官材秀儒林誉倾朝宁起斯文于日月充浩气于乾坤闻诗礼于过庭鄙歆向异同之论告谋猷于造膝高严徐侍从之声载笔螭坳代言凤掖草创润色岂惟粉饰扵皇猷献纳论思共喜扶持于国论直道不愠于三已抗章自请于一麾以金马玉堂之钜儒领皂盖朱轓之重寄融赵衰之冬日提封共借于防辉凛湘浦之秋风有识皆为之叹息兹暂还于梓里行入对于枫宸某素荷知怜拱闻宠命舆颂交庆已看吾道之生辉匏系何惭尚赖余波之借润铃齐多暇泽国早寒愿为清望以自持当有多祥之来介
　　贺新知平江府李侍郎啓
　　颁宠命于丹墀起名儒于琳馆渐近长安之日帝眷弥深获瞻刺史之天民情共庆恭惟某官气充刚大道极高明领防儒林声早驰于雝泮羽仪近列忠自结于冕旒入告辰猷洊膺昼接由宰士弥纶之地登贰卿清切之班操履氷霜凛前辈险夷之节议论金石究生民利病之源言切当时效见他日正绳直笔宜峩冠乌府之中大册高文合视草玉堂之上奉身而退得誉弥休吾君吾相之深知乆应柄用若士若民之属望倚俟诏还兹析左符来临巨屏惟茂苑股肱之郡望重一时亦秣陵唇齿之邦近才数舍实中外为之赞喜知朝廷所以优贤某顷承謦欬之余猥接茵冯之末荷知有日泥涂自隔于云霄踵谒无从萍梗尚淹于道路叹三年之呉防限一水于淮山闻大纛之戒涂语提封而増气香凝燕寝往者多用于词人名覆金瓯行矣入陪于政路
　　贺湖州张吏部啓
　　上使节于七闽畀守符于四水睠怀惟旧频颁雨露之防宠命载新焕发湖山之秀公来何暮民睹争先恭惟某官雅量渊渟高标杰立追前人之轨躅绰见典刑览载籍之英华散为词藻古今蕴借进退雍容鴈序并逰罄余欢于四老鹓行暂隔注深眷于九重纶綍载飏斾旌旋返趣近长安之日少慰舆言来分刺史之天増严辅郡念苕霅之千里脱兵革于累年华屋填城白苹绕郭清风明月存旧观于平时泛宅浮家想胜游于千载兹惟便地正以优贤闻千骑之亟来浃四封而咸庆郡号无事更逢汉家共理之良嵗当屡登咸颂张君为政之乐某托防门之滋久赖徳防之非遥庻免谴尤敢云裨赞骅骝开道岂容十驾之追鹪鹩巢林永遂一枝之乐
　　贺权府李都运啓
　　备末属于是邦相望一水托微踪于所部久仰二天共传好语于云霄更借余辉于郡邑凡兹阖境指日竢公恭惟某官识造渊微气充刚大秋霜烈日童稚亦畏其威名北斗泰山士子想闻于风采周旋金马啓沃丹墀亲防黄屋之知久系苍生之望分符要郡惠爱追循吏之风持橐禁涂献纳得侍臣之体兹持使节重谒帝阍雍容造膝之言慷慨平戎之畧頋呉门之望久着而刺史之座方虚孰慰民瞻聊倚君重五更清壮欢传鼙鼔之音万井光辉喜动湖山之色已闻引道良切慰心顾兹淮海之寒生亦玷簪缨之下列儒官何有萧然荆棘之余戎事未休无复弦歌之旧上方前席而论道士将鼔箧而乐羣我武惟扬斯文未防虽东山之起谢传寜久于兹而泮水之颂僖公不云无望与兹多士实倍欢悰
　　贺越帅张叅政到任啓
　　荣膺宠渥丕着嘉猷雨露载新暂偃股肱之郡江山改观已闻襦袴之謡伏惟某官朝宁表仪搢绅领袖高文华国词章追三代之风伟论经时谏诤得七臣之体旋登政路密赞君谟忠良扵以彚征奸邪为之屏息有谋猷则必告成王方仰于君陈非仁义则不言齐君独推于孟子将登庸于宰路遽就免于兹宫晋室之望谢安何止成功于江左汉帝之尊汲黯犹烦卧治于淮阳坐令驻跸之旧邦复见岩廊之元老民歌且舞岂特无愁恨叹息之声事简以熙又将布劳来还定之政谅无淹于旬月行入秉于钧衡某荷徳惟深登门最旧久依余润更窃邻封剖符之寄可堪惟自虞于颠覆伐柯之则不逺姑少励于驽骀
　　贺郡守到任啓
　　初还使节就畀使符粲闽峤之绣衣一方防润森兰陵之画防千里慰心凡在帡幪尤深抃跃恭惟某官器资宏毅徳宇靓深学妙词源早擅搢绅之誉材优治剧寖髙朝着之声无施不宜所至可纪登朝揽辔不吐刚而茹柔宣化承流每抑强而扶弱载涂欢颊当宁眷怀増秩赐金已锡颍州之懋赏鸣珂曵履宜列甘泉之近班嗣续家声益符人望兹镇临于辅郡实拱卫于行都举扇扬黎庶之风及兹惟夏持橐奉清闲之列谅不崇朝某塲屋寒生尘埃末吏顷备贠于漳水尝托廕于棣华兹幸防之非常且趋承之不逺爰深燕贺倍切葵倾
　　宫祠书考谢宰相啓
　　积愆不赦遽叨望外之防赋禄无功亦上嵗终之考未填沟壑尽出陶镕伏念某品极凡庸家至寒素少而挟策莫窥门户于六经长矣飘蓬偶缀姓名于一第起于农亩怳若仕途执求富之鞭本非素志击为贫之柝自断此生叨黉宇之初除荷化钧之极力星辰灿夜借光耀于迷涂草木逢春渐萌芽于生意甫云天之在望遽风木之纒悲俾为良臣毋俾为忠顾何追于往躅愿为人兄不愿为弟又永已于亲欢遄死惟宜羡生何益荷始终无穷之赐起老稚埀困之中力疾造朝望钧闳甫一再至防防佐郡瞻行阙才咫尺间从容云水之乡满足稻粱之愿苦无公事索太仓之米者埀二年备谙民情摄刺史之符者累数月当朝廷之极治幸闾里之相安噬脐何追曽杯觞流行之弗戒举手更贺乃雨露沾濡之无穷烦言沸腾旁观股栗纵魑魅之未御岂蓬荜之敢安生之成之尽矣至矣矛头淅米已安踪迹之阽危爨下得桐尚惜朽材之委弃稍还故秩即涣新防予以糗粮寛其饘粥虽田园有秋之嵗素乏有秋仓廪之登当中外无事之时更享无事祠庭之禄自我庇覆不汝瑕疵家室妻孥共喜赖公而一饱天地父母不能与人以再生此盖伏遇某官造命寰区肩心宗社格天一徳昭埀杰阁之章凌烟元功焕发瀛洲之像生光简册増峻陛防惟尧舜之道陈于前故唐虞之际斯为盛并注冕旒之眷奭为保而旦为师相承衮绣之华周拜前而鲁拜后神明所相医祝何工奚止八叶萧氏之门真得千嵗僖公之夀长令海防黄童白叟之防休坐见云礽紫绶金章之侍侧如某不佞抚已有慙满一年之疾痛呻吟免数口之饥寒憔悴贱固分也安之奚言贫谁使之牢不可避己矣结绶登王畿之望罪籍犹存怀哉索饭啼萧墙之声生意殆尽傥使浮沉于州县或能黾勉于簿书不狩不猎胡瞻尔庭敢冀三百囷三百防之富无衣无褐何以卒嵗已迫一之日二之日之寒虽犬马之力甚惫何施惟蛇雀之心中藏无已
　　谢枢密啓
　　伏遇某官忠贯天渊心存宗社积精深自得之学而持之无倦负刚毅敢为之气而守以至谦谓置安则安置危则危常自任天下之重故可仕则仕可止则止每无惭往圣之风直道靡容髙标孤映受知明主飞声本朝批敇闱动悉关于国体侍经邃幄言皆契于上心竚看黄閤之登先正紫枢之拜岂止三军五兵之运盖为同心一徳之求江夏无双素仰文声之茂颍川第一更看相业之优借髙论以嘘枯悯穷途而推毂有如孱陋亦不弃捐某毎念饘粥之忧常妨文字之乐兹喜简书之暇日庶无饥饿之苦心因得鱼而忘筌悟获麟之絶笔回念劳生之万状尚何营哉粗得卒业于二书可无恨矣某敢不誓遵三尺图报万分蚤夜以思防计必当耕当问奴织当问婢益询利害之详旱则资舟水则资车更究低昻之理傥粗了于官事是不忘于故书庶答深知亦酬素志
　　谢监务杨秀才啓
　　文塲类较与观掞藻之工版籍联升私喜得人之盛恭以解元先辈崭然邦彦卓尔誉髦问学渊源明夫子忠恕之防议论慷慨有贾生通逹之才尝目击于雄文已心降于大手惟众人之甲可乙否不能齐议者之异同则一时之卢后王前曷足为大贤之加损方深自讼遽辱移书辞采粲然谦冲过甚藏之箧笥无忘仁者之言报以琼瑶有愧古人之意
　　谢杨参政啓
　　委在泥涂较锱铢于沟壑濯之江汉覩咫尺于云霄荷陶冶之深防还冠裳之旧观扪心知感策足来归伏念某一介疎愚半生流落简编糟粕疲早嵗之精神言语风波动中宵之梦寐惯筚门而圭窦负句履而圜冠篆刻雕虫聊以自嬉则可画墁毁瓦将以求食则疎此盖伏遇某官篇翰六经声华四海在布衣而怀公辅之器防黄巻而得圣贤之心太学诸生愿承诲于馆下集贤学士观落笔于中书文满簪缨眷深旈扆才名夙着何止四十年之间时望自归尝冠千万人之上为东观石渠之旧徳厯螭坳凤掖之清班辩裁清婉而兼二家之长深厚尔雅而复两汉之制从容词禁密勿经帷果以真儒聿登近辅扬雄而止耳未尝观非圣之书赵氏其昌乎真能佐有道之主行啓金瓯之覆更资木铎之鸣前疑后丞永赞千龄之运东渐西被悉符平昔之言








　　钦定四库全书
　　浮山集巻八　　　　　　　宋　仲并　撰启
　　上宰相陈情启
　　较锱铢于沟壑几坠余生瞻咫尺之云霄仰祈再造恃公听之在上持私悃而有陈饥寒之忧势不得已进退之义懐岂无慙伏念某生而蠢愚熟于忧患诗书少日何知师友之渊源翰墨穷年空羡文章之光艳望外叨尘于末第生平颠踬于穷途循分茍安聊复击为贫之柝指心自誓不敢执求富之鞭猥防交荐之书早冒对扬之宠褒逾华衮获亲奉于玉音业授青衿归洊更于琯律重温旧学益励壮心一嵗九迁敢希异数中年再召遽困烦言却扫杜门防后防前之末免浮家泛宅擕防扶老以何之尘埃踪迹之已深霜雪鬓顔之如许食叹居间而不足力嗟就列以无能重以萋菲之言萃此萍蓬之迹折腰为米亦数免而稀迁捩手覆羮况多仇而寡与嵗月飇忽身世陆沉甚矣无扬子之一防萧然立相如之四壁每自嗟艰难险阻敢复兴念其他然凢有血气心知谁忍无食而死彊顔谋禄踵户扣人殆费营度之百方真可胡卢而一笑兹乗别驾偶在陪都虎踞龙蟠极东南之胜槩麟符鱼钥多左右之侍臣虽云材具之寻常愿賛郡条之万一实倒指而望嵗亦矫首而问天坐阅三秋去无几日防有择材之请靡容尸禄其间尚赖庇存犹未汰斥考卜筮方其涓吉而行秣马膏车乃复望崖而返戍期尚隔未闻旧令尹之告新官称犹存恍觉今将军之如故禀生自薄造物何心沥恳大钧兴衰末路恭惟某官精忠许国英识自天业履氷霜耸一时之标凖篇章黼黻接三代之源流炳先见蓍龟之明钟信美江山之秀宻勿天墀而谋猷屡告雍容泽国而威爱并行玉振金声素擅胶庠之誉山庭渊角夙推廊庙之姿羣枉不容孤髙自立扪参歴井岂应蜀道之行曵履鸣珂遄列禁涂之防进司铨院宻侍经帷洊膺制綍之颁入总政机之重调元鼎铉合徳冕旒以鲁国之真儒权衡斯道位姬旦之冡宰柱石本朝心侔天地之公政复祖宗之旧处至繁而声色不动屹然社稷之宗臣应多变而筹防无遗伟矣旂常之懿绩副圣主非常之眷为邦家莫大之休福禄来臻苖裔深逺重念某之久困世亦少伦虽碌碌稠众人之中而了无一长然歴歴三十年之间而仅书四考忧令病剧力与年衰方清朝推从欲之仁而我公广包荒之度适逢今日是告危衷俯念匏系一纪之余重隔时再期之逺翳桑之下视荫几何且嵗方有秋已朝不谋夕一日复一日糟糠之饱未获焉眀年又眀年饩廪虽优无及矣尚祈不赀之厚赐拯此未尽之余龄爱尺寸之肤忍自卑于桐梓得斗升之水犹有望于桑榆誓守官箴仰酬化笔
　　上宰相启
　　有几余生分沈沦于沟壑无邉洪造丐润泽于云霄念孤踪未熟于门阑顾平日阻修于简牍兹忘犯分庶遂陈情伏念某淮海飘零江湖侨寓灯火徒苦泥糟粕于古人翰墨非长较雕篆于童子莫望四科于阙里偶尘一第于汉廷带经荷锄未眀而释荷锄之苦为亲负米亲不留而乖负米之心早被命于公车获对扬于便殿防玉音之一字荣耀终身脱铨调之七阶叨逾贱分退处泮宫之旧旋参幕府之防一嵗九迁敢希异宠中年再召遽困烦言讼愆环堵之中絶意璿霄之上佐麾符于近地有惭别乗之功奉香火于真祠聊借散人之号念陈力就列不能者止唯投闲置散乃分之宜旁观或下石焉孤踪如摧朽耳归寻旧学加励壮心身虽滞于穷途时难逢于休运风云际防元首眀而股肱良哉乾坤清宁福禄臻而宗社安矣自念立相如之四壁初未有扬雄之一防聚族猥多不能供亿逢辰既泰忍独飘零兹乗别驾偶在陪都虎踞龙蟠极东西之重望麟符鱼钥皆左右之侍臣誓竭万分坐阅三载今欲择材而去不容备数其间尚赖并容未从摈斥姑令沙汰之在后亦如驽蹇之不前方既襆被而趋乃复自崖而返代期复隔姑存于旧令尹新令尹之间官称尚存自觉有今将军故将军之异禀赋自薄造化非私方万物各乐其生某也有此生而独苦无一夫不得其所某也求其所而未安虽防心九死之余亦企踵再生之赐恭惟某官力扶宗社心契乾坤负刚毅敢为之气而守以至谦积精深自得之学而持之无倦谓可以止则止可以仕则仕当无坠夫先圣之风念置诸安则安置诸危则危常自任以天下为重提衡正道推毂寒生心醉六经文尤赡蔚家藏万巻手自校雠独看松栢之后凋咸尊星鳯之先暏乃繇人望自结主知乌府抗章议论悉关于国体金华劝讲敷陈允契于上心烈日秋霜威名共仰泰山北斗徳望愈尊亟奉白麻进登黄閤行平时洁静精防之学成今日弥缝辅賛之功亮采恵畴妙賛勲华之治守文应变兼收姚宋之长凡兹海宇之心咸谓朝廷之庆重念某生而多难世亦少伦虽俯仰稠众人之中而了无一长然首尾三十载之间而仅书四考啼号尽室转徙他乡今嵗方有秋已朝不及夕一日复一日糟糠之饱未获焉眀年又眀年饩廪之忧无及矣尚祈大赐拯此余龄敬惟三吐哺三握髪之勤岂惜一举手一投足之力仰万间之广厦何所不容托一枝于深林自今以始
　　上宰执启
　　名汚丹笔负黄閤之陶镕官寄赤城奉紫虚之香火索太仓而是惧立四壁以如初渐迩崇墉尽纾危悃伏念某了无足取非不自量眀堂登杞梓之材樗散何用清庙荐珪璋之器珉贱奚宜自埀童子之髫即拥门人之篲闻某所有贤者越百舍往从之不知嵗律之屡迁自恨天资之极陋进身阙里空遐想于四科射策汉廷偶末尘于一第释耒农亩整冠仕涂时乎为贫岂惮击柝抱关之冗亲犹未老少资啜菽饮水之欢防天幸于化钧承人乏于黉宇徒守圣贤之糟粕偶逃簿尉于尘埃归卧莼乡旋参莲幕龙蟠虎踞挹王气于行都玉振金声想余风于故里无何命薄所至途穷诉平日之险艰累千言而莫尽嗟此身之蹭蹬半百嵗以无多忆昨抠衣首初望履忧余引分谁推毂于寒踪望外承恩猥题舆于近郡览红蓼白萍之胜概寻浮家泛宅之旧防向日维勤幸去天之咫尺戴星敢惮助守土之毫分尝闻摄刺史之符唯钦奉圣朝之诏一书生绵力何有两冯君余爱具存廪粟帑金谨隄防于蚁漏棰令笞法絶煅炼于防穿深惩刻木之奸一仰伐柯之则弗鞭其后良愧于初擢髪何言噬脐永叹百里之行九十末路奚堪五刑之属三千隆恩莫报曲从轻比并逭深文至于寛糊口之忧当枵腹枯膓之日获息肩之便于折肱埀翼之余极知负道徳之初心稍已还神眀之旧观髙天厚地殆局蹐而罔容凌雨震风益帡幪之是赖恭惟某官力扶宗社心契乾坤罄辰告之嘉猷毗日跻之圣徳圜冠句屦儒推阙里之真赤舄朱衣才擅周公之美以广厦万间庇寒士以千金一壶济中流君将有为天寔大任定庙算于都俞之顷静邉尘于谈笑之中賛賛岩廊炳尧舜文王之正道雍雍寰宇蔼唐虞成周之泰和本一言可以兴邦乃百乐生于治国旂常所纪简册未闻誓带砺于山河有国有家之共庆袭箕裘于弓冶若子若孙之相承重念某托命三槐脱身丛棘颠连万态如前语之所云遮防千方恃我公而获免擕数口穷檐之下驰一心台座之傍明哉元首而良哉股肱亲逢圣旦暴之秋阳而濯之江汉阻侍师门自怜尘念之已灰独怆前愆之未雪欲殚陈于一二惧取凟于再三踊跃自鸣不如改过羁栖众弃惟自省躬畵饼岂足以充饥吹虀不忘于惩沸饥寒并日疾痛呼天傥此生氛翳之既除即极目青霄之在望逖逺鹓鸾之列梦想鸣珂暂迟麋鹿之羣食闻炊玉冀载色载笑而匪怒庶三熏三沐而少安菲葑不遗桑榆有自日者已窃无功之禄心乎犹耻有道之贫誓饬微躯永依洪造再辱是惧无尺寸之肤不爱焉初愿非他得斗升之水斯活矣陈情冒犯俟命战兢
　　上湖州王侍郎启
　　岩壑虽遥幸闻风之有日云霄在望怅披雾之无期谁云开府之初即遂登门之便某学慙画鹄技止雕虫久谙世味于苦辛徧歴客途之险阻扶老携防于干戈之际粤自埀髫跂前防后于忧患之涂逮今华髪谓一行而作吏庶三釜之及亲蚕则绩而蟹有筐幸初偶尔木欲静而风不止祸则随之藐草野之余生荷槐庭之再造寘之别驾仍在名藩彊麋鹿之冠巾雅知非称杂簿书于鱼鸟聊乐余闲骇烦言之骤兴凛危踪之何恃吹毛法寺方指摘于锱铢沥血化钧如照临于咫尺一饮一啄三沐三薰叹粪墙朽木之何诛仰厚地隆天之莫报奉香火者两嵗饱藜藿于一家惩羮吹虀毎念前愆之洗废食因噎忍令素志之亏虽噬脐之何追毎指心而自誓前言往行愿多识之遗俗故家不忘仰止何期今日自慰平生恭惟某官万事蓍龟本朝麟鳯发六经之蕴粲然华国之文膺九陛之知凛若镇时之望羽仪要路冠冕郡公流风余韵则真王谢家省事亲心而师老荘氏总郊仪于冬祀时推显相之劳髙法从于夏卿日頼论思之益屡矣抗防暂此分符行路争睹于旌麾指日顿销于桴鼔提封何幸人皆有于二天识面为荣侯何轻于万戸况如么麽久愿依归唯梦想于仪形遽亲闻于罄欬道涂老矣毎自叹于萍蓬坟庐在焉宜必恭于桑梓但念急颁于召节宁容久绾于郡章虽不忘重趼而来恐无几承顔而去浮家泛宅尚时游苕霅之之濵曵履鸣珂想即侍岩廊之防姑慿尺牍用告寸心
　　上孙参政启
　　诞布眀纶宠登硕辅真儒果用于鲁国茂业可量大老既兴于海濵舆情自定寰区共庆朝着生辉恭惟某官亷靖粹和髙眀久大弦歌璧水英词蚤振于妙年领防蓬山嘉誉独推于当世灼见前哲之大体蔚为三朝之旧臣自入奉于清光殆徧仪于要路尽言无隠直道不回持槖禁涂告嘉猷于我后分符防府下膏泽于斯民视草北门驰车朔漠眷极侍臣之列宠跻常伯之聨老成重于典刑久系羣心之望器识先于文艺兹为全徳之英比觧帅藩趣还词苑雍容帝所方防三接之荣宻勿政扉即賛万几之重时逢多棘民未少休惟上圣临御一纪于兹念中原隔絶千里而逺示菲食卑宫之俭躬栉风沐雨之勤肆觐羣方缉熈丕绪有君如此未寛侧席之忧舍公其谁倚俟巨川之济伫闻涣号荣正鼎司窃观前古愿治之君必借名世盛徳之佐事有定论人无间言相与扶明主于艰难之余用能定大业于谈笑之顷矧伊今日事半古人三户亡秦乗民心之共愤五迁治亳幸天步之少安中夜以兴寸阴可惜百里辟国时久思于召公十乗启行人方歌于吉甫继兹能事属我宗公某蓬荜门寒斗筲器浅空空何有妄希管豹之窥兀兀徒劳未发醯鸡之覆材迂踈而何用分连蹇而自甘客路飘蓬晚与门人之列清朝推毂误防国士之知毎慙驰问之踈欣覩除书之下属讼愆于田野空怀想于门防峩冠文石之班想闻盛事环堵松江之上获庇寒踪嵗律峥嵘寒威凝沍仰念钧衡之托益精寝餗之调
　　与方帅启
　　分阃四川去国万里旷日持久讫无成功终更亟还仅免大戾泛江流之汹涌冒暑气之袢延稍就夷涂甫宁悸魄皆余光之所被非始望之敢期恭惟某官克壮其猷不显亦世入仪禁路惓惓献纳之忠出镇遐藩凛凛绥懐之畧其惟图任乃允具瞻某夙荷心知久违音防幸问津于治境将晋谒于元戎岂惟申悃愊之私庶或请诲言之益其为忻忭罔既敷陈
　　与防路王帅启
　　伏审奉承眀诏镇抚遐藩下车云初阖境胥庆恭惟某官学优圣域望重儒宗直道而行曽靡居中之久为政以徳复兹举最之先所以无施不宜盖其有本如是昔范公以给事而补外自番阳以待制而帅邉既步趋之适同亦名节之相似其惟图任乃允具瞻某自顾拙疎夙防知照方幸同舟之济遽勤赐教之临向往之诚敷陈罔既
　　与晁帅启
　　伏审钦承涣号全抚坤维邮音一传舆论胥庆恭惟某官宏才任重敏识造防舒翘扬英特逹不依于缫借批郤导窽从容皆中于宫商简在渊衷进仪禁路谓遐迩之一体俾经营于四方缓带轻裘已肃清于襄汉扪参歴井复深入于岷峨委寄益隆安危所系少施余力以讫外庸即膺图任之求式副具瞻之望某承乏虽久旷瘝实多无以慰蜀父老之心何敢言楚令尹之政惟是辱知之有素今兹托契以为荣忻抃之诚敷陈罔既
　　与湖州王给事启
　　上睠儒英中颁诏綍未逺长安之日帝眷方深来分刺史之天民情共庆凡兹阖境倚俟开藩矧惟么麽之踪曽是知怜之素窃以据苕霅之防兹建侯邦自晋宋而来实称道院有叠嶂重湖之清逺兼通都大邑之阜蕃华屋填城往往皆数百年之旧清香凝寝毎毎得二千石之良从昔名郊于今辅郡孰称麾符之重寄政湏簮槖之钜公恭惟某官专静镇浮真清激浊表里纯洁炯中扄之湛然内外践更蔼能声之籍甚由布衣而着公辅之望览黄巻而晤圣贤之心夙擅英声亟登华贯早正郎星之次继跻卿月之班画防朱轓恩沾数郡髙牙大纛威振十连遄归再列于近班图任益推于旧徳尽言丹扆毎倾向日之心批勅黄扉绰有回天之力谋猷有嘉则入告于内社稷茍利则知无不言宜政路之旋登亦舆言之允属少缓三槐之拜来为泗水之防抱逺业以徊翔择乐郊而偃息浮家泛宅未营緑野之居五马双旌坐阅白苹之胜尚虚丞相之席行趣舍人之装某寥落晚生蹉跎末路缀姓名于龙虎榜回首几年望光仪于鹓鹭行承顔异日去仭墙嵗月之久懐文室朝夕于心顾驰问之浸踈喜扬旌之伊迩道涂悴矣祗自厌于萍蓬坟庐在焉获致恭于桑梓当荫万间之广厦自托一枝于深林幸防良多欣跃无已
　　与蕲州张倅启
　　闲乃其分久安岩壑之居用非所长遽奉麾符之寄粤有名士寔在同僚庶亲议论之余少逭谴诃之及伏惟某官飞英腾茂提要钩元观三代两汉之书能守以约贯诸子百家之学毎尊所间蔚为江左之胜流早驰海内之隽誉抟风击水宁淹沟渎之寻常就日望云合侍轩墀之咫尺况久隆于人望宜自结于主知夫何长材之未施犹复余刄之小试歌謡戴路共髙别乗之功誉望满朝即庆锋车之召遂膺时用益振家声粉泽典章所頼燕公之力縁饰儒雅更传京兆之风某本自疎庸加之迟暮适在长江之表偶叨一障之荣闻髙谊之凛然知危踪之免矣徒索太仓之粟宁不知慙获分蔀室之光敢以自贺指日即期于参顺时犹兾于保调
　　问讯左史兼中书舍人啓
　　迹踈龙坂尚飘梗于南州官在螭坳仍判花于西掖敻隔升沉之若此缺闻兴寝之何如长夏江村念绳枢之暂寓薫风殿阁想纶省之余闲惟我醇儒膺时繁祉恭惟某官事业三代文章六经在韦布而忧天下之当忧由简编而得古人之先得黄钟大吕铿锵雅颂之音氷壶玉衡卓荦庙廊之具锥处嚢者众知其立见金满籯者自耻于不如何意触舟几成按劔向非亲擢于当宁谁令独冠于在廷公议交归髙名愈白知君子所养矣弥坚金石之心见圣人而师之自契风云之防践方丈蓬莱之胜为玉堂金马之储凡国人皆曰贤无廷臣出其右以渊源澄深为诸儒之倡而辩裁清婉兼二史之长顺风疾呼声逺驰于四表急流勇退章屡丐于一麾众皆祝公长无去国盖雅富经纶之畧非但髙黼黻之辞面对燕闲伟辰猷之备奏心嘉鲠亮仰日鍳之昭埀粤自望郎进登法从特逹颙卬之眷雍容供奉之班有举必书不愧春秋之笔削入告于内更资朝夕之论思常杨逺避其词锋班马宁夸于史笔独当上意髙映朝绅直奏于前断断皆当时之务退言于后悻悻异鄙夫之为居多陈时政之书否则荐人才之防主盟斯道推毂寒生尧舜孔周之所传殆重兴于今日富韩欧范之已往能继美于此风伏念某生而戅愚饱于忧患近臣论荐蚤赐觐于云天仇家谤伤久投闲于草野叨荣华衮空老青衫忍圭玷之未磨尚玉音之可想然而未尝得禄妻孥不知其有官耻于诉穷亲交自怜其乏食已甘心于末路时矫首于崇墉似闻埀尽之孤踪毎指嘘枯之余论仭墙去久不以遐遗尺牍来疎知其病悴殊奨大逾于素愿余辉顿耀于穷途已玷齿牙更纾心腹疎庸自分非敢执求富之鞭羁栖无堪聊欲击为贫之柝恩能及此念岂有他沟壑之辱有年傥终荐墨庙堂之登不日重入化钧尽室号寒盖无扊扅之在矣叩门触热宁无褦襶之讥乎
　　问太守启
　　上睠名藩増慎麾符之寄中颁宠数聿咨簮橐之英想闾里望公之来庶江山因人而重某官道徳纯备诗书淹该穷防夏之渊源擅卿云之黼黻由仁义而非行仁义独眀往圣之心知春秋而罪以春秋自信平生之学蜚声雝泮结眷冕旒乌府防奸嗣乡评于子隠螭坳记动推史笔于周任旋归侍于家庭继起临于屛翰觧印十年之久尚传五袴之謡掩闗一壑之幽自系埀绅之望盖难而后获斯谓仁矣惟磨而不磷不曰坚乎兹由禁涂还纡郡绂暂辞近侍论思之列已无千里愁叹之声皂盖朱轓顿改吏民之观衮衣赤舄竚期公辅之登某歴蚤嵗以承顔越众人而防遇一经白首蠧书可慙二纪青衫索米何补荷异恩之起废复大府之充员客梦顿惊深自怜于匏系嵗华洊易怳莫记于期言当问涂欣遂承庇恃有白日青天之鉴庶无震风凌雨之虞得二千石之良与阖境共霑于辉润较三十里之智顾晚生曷賛于聪眀某敢不恪以居官诚于事长间以狱讼簿书之暇求闻忠信文行之规风日清和尚寝兴之加慎山川修阻谅防履之为劳
　　问平江守启
　　二天独有顷防润于绣衣一水相望兹闻名于畵防嵗当再闰春有余寒谅惟起处之宜茂对休祥之集恭惟某官盛时麟鳯庆阀芝兰袭家风太末之余分诗律江西之量凝千顷挠不浊而澄不清声彻九臯发乎迩而见乎逺早埋轮于当道旋持槖于禁涂古循吏何以加狐狸安问大丈夫此之谓燕雀焉知宜登喉舌之司暂寄股肱之郡凡兹提封之千里共记持节之他时过汉于张民尚怀于仁恕维周申甫上允頼于藩宣况兹要冲雅称都防惟南北朝之交好方络绎于使旜念东西府之犹虚宜雍容于政路防须賛国行矣告廷某飘梗浮生负薪多病追往昔之咎顾靣壁以何言为知己之羞岂登门之敢望无复自通于简牍乃闻曲借于齿牙喜极舂粮忧寛索饭愿承顔于暇日及賛喜于新春诏演丝纶踵汉室三公之拜牓登龙虎掩徐卿二子之歌顺风而前指期可贺
　　回谢及第人启
　　妙中儒科荣登仕版公论所属亨涂可量伏惟庆慰某人楩楠大厦之材圭璋清庙之器警悟不劳于师授该洽仍得之家传果以妙龄膺兹遴选不在君门之第一尚郁众评久知国士之无双伫观逺业为掾聊追于三语寤主即闻于片言自惟萍梗之踪偶玷葭莩之末方深賛喜遽辱恵音粲然追作者之风为之兴叹谦以叙门生之礼岂所宜防但増箧笥之光莫效琼琚之报
　　回第二人启
　　谢策枫宸登名桂籍妙中亚魁之选共钦稽古之荣伏以某官天地钟和山川毓秀淳厚尔雅文章追三代之余直谅多闻声誉冠诸儒之右卓然逺器伟以髙材较艺省闱已擅巍峩之第献言丹陛益摅悃愊之忠力陈孝弟之言深賛治安之策搢绅动色共庆邦家之得贤师友聨名益见乡闾之盛事某偶兹代匮窃预荣观过辱长牋益钦雅眷愧乏琼瑶之报但増箧笥之光
　　回交代苏计议启
　　锡命天墀观风湖峤仰惟澄清之素问岂及于狐狸俯矜沙汰之余后无忘于瓦石粲然翰墨贲此衡茅伏惟某官文成一家学该百代袭祖风父风而芳芬如在问今事古事而酬应若流宻画与闻早賛枢衡之议要途直上宜参禁槖之华淹汩几时叹嗟万口季子佩相国之印终振家声孺文登刺史之车郁隆人望尚遥魏阙暂托湘流往赓衡岳之篇聊穷伟观归奉宣室之对宁久遐方但念隔一夕之秋风还复共千里之明月某自惟匏系空数时抚陋质以无堪知英防之莫继扪心自矢阻谐附骥之荣循分遄安获免续貂之媿仰衔雅眷弥励髙风书札踵门珠玑盈轴逺勤一介行李之至贤于十部从事之临惟子文喜愠有常未遽絶于新令尹顾李广数竒可笑敢自比于今将军罔知图报之宜深谢防谦之过
　　回蕲州教授启
　　孤飞未髙毎自嗟于六翮屡荐不入乃遽窃于一麾不遑据义而辞独有亲仁之幸惟某官珪璋清庙之器楩柟大厦之材遡防夏之渊源学穷圣域粲卿云之黼黻文掞天庭以终贾之妙年擅苏张之大手鴈序共题于鴈塔久歆艶于乡闾鳯阁耸听于鳯鸣尚徊翔于郡国思乐兹游于泮水选抡即上于瀛州某抚只影以何堪荷双缄之见予久隔异县行遂同寮饱闻蕲水之濵最号芹宫之盛防郑侨之乡校行聴诵之音即何武之学宫尚赖箴规之益成我素志所望故人
　　与教授启
　　青山白水之盟归欤未遂皂盖朱轓之宠老矣何堪重拜佳音仰钦雅眷伏惟某官器资凝重学术防深兄弟并列于儒科已掩机云之誉家世共推于贤业有光羣纪之传了无俗吏之簿书合上诸公之台省斯文振起多士鼎来某屏迹为深离羣兹久故人有几当复见于仪刑余习未除尚乐闻于诵庶以余暇获奉绪言
　　回江阴薛知军谢到任启
　　荣膺朝命出领郡符采吉日而见吏民扬仁风而布条教里都共庆党友増辉恭惟某官才秀儒林望隆时辈蚤以贤关之彦常登册府之防践履为多尚未冠金马玉堂之选声猷益大当始于朱轓皂盖之时视事云初辱书甚腆荷防谦之已至慙伏谒之未遑谅无久淹即跻要近鸣玉曳履将入践于华涂卖劔买牛宜速酬于雅志仰懐风味良切瞻依



　　钦定四库全书
　　浮山集巻九　　　　　　　宋　仲并　撰啓
　　代执政谢贺新除啓
　　视草玉堂频上乞身之请疏恩丹陛更叨共政之图宠至若惊令行弗反念逺猷之何有辱高义之相先疾读诲音交流慙汗某官风华懋羙天韵雄成持自得之学而尊其所闻蕴至刚之气而养之无害长篇大轴方天下想闻其风直道危言顾廷臣无出其右宜居四近恊賛万防乃防金匮之藏暂奉琳宫之逸更春秋之一字谁敢异辞得谟典之百篇复见左史逺勤华翰俯贲衰踪灿然锦绣之词恍若琼瑶之贶某离羣滋乆被命过优嗟小器之易盈何能称此惜真儒之未用益愧先之祈茂毓于粹和尚阻陪于谈笑
　　代贺漕除户侍啓
　　诏颁天陛恩陟地官耸风采于列城籍甚埋轮之誉増羽仪于禁路伟兹持槖之班簪绂均欢冕旒虚竚窃以防计自有纲目废之斯紊而举之则张泉货非无源流疏之斯通而壅之则止仰惟累圣具有成防凡敛散出纳之权为经常永乆之计余财余力民无一日之徭足食足兵国有九年之蓄阅嵗滋乆遭时多虞官簿纷纭弊起胥徒之手民田连亘富儗王公之家举世咨嗟赖公灼见销百年之患不劳指顾之间为两路之民永息追呼之扰法当推广眷益优隆恭惟某官道极高明气充刚大洽闻博物学贯百氏之书发防决科文高乙夜之览以洁净精微之教逢聪明睿智之君墨绶他时屈宏才于下邑绣衣三嵗腾欢颂于载涂任众人所难能合斯民之共愿两手加额万口同词侯宅侯田旣力摧于豪右我疆我理庶永断于侵渔萃此殊功滋膺妙仁政必自于经界已悉正于版图老成实重于典刑宜遂联于簪槖卓尔羣工之标的兹为二府之权舆成命初传有识相庆某猥蒙知遇浸荷使令奉令而行惟谨遵于三尺指心自誓傥图报于万分贺厦为深趋庭未遂莫胜敷叙但剧欣荣
　　代人贺阳奉使啓
　　登持禁槖就拥使旜听履而上星辰耸仪型于百辟出疆而安社禝敦和好于两朝维时钜公实允羣议某官乔山松栢层汉鹓鸿威仪词令之不凡出处行藏之可纪推谔谔之一士名早播于簪缨萃师师之百僚眷独深于黼扆周爰使节共理侯藩盘根错节之无难视草判花之已晩辇毂先弹压共高京邑之深原隰有光华兹重使轺之遣暂阅大司农之印径跻少常伯之联极宠耀于一行视恩辉于八座自天子所扬万里之威名真丈夫哉快一时之观听某蹇薄门阑之下客飘零江海之余生虽长此阻陪于后尘喜行矣将归于大冶神其持防可防道路之劳帝曰遄归即正钧衡之拜
　　代考功郎中谢宰执啓
　　不习为吏猥充数于侯方何自为郎遽升华于省户目云天之防身参鹓鹭之行逾分防荣省躬知惧伏念某愚未闻道懦无取材斗筲之器小哉寜知逺者大者箕裘之业衰矣敢云有之似之徒以早唯诗礼之闻不忍少废编之习候槐黄于八月屡战无功望桂魄于九霄自怜不遇乃抗尘而走俗毎劳形而苦心艰险备尝交游益落顷预登闻之末属初观文物于本朝魏阙驰心幸不违于咫尺太仓索米曽何补于分毫无何薪桂之不供非为莼鲈而欲去恳求补外偶玷治中望行都数舍之遥幸贤牧接踵而至蒙成自庆敢希南阳太守之称捄过不遑寜有海沂别驾之誉从容茂苑长洲之胜谈笑清香兵卫之间念百里之行至九十而方半顾千钧之重岂一缕之能胜忽惊诏綍之颁遽窃守符之寄防之所学于古者将行其志前之所任其长者今推而行毎一事必稽于公言寜此身专任于众怨不意谴诃之粗免毎虞谤讟之交兴迨此终更还叨初渥解印章者几日闻警跸于大昕三年可使足民仅逃于戾一言何能寤主宜黜而升谓稍还中都官之旧班乃径处尚书郎之高选矧伊考绩几类典铨自昔相传兼司贡士之选举于今未替仍掌勲臣之諡章七司之案牍旁通百官之考课具在材宜克称事最为繁曾微累日之劳骤玷列星之次此葢伏遇某官甄陶万彚槖籥一元负刚毅敢为之气而守以至谦积深造自得之学而持之无倦黄钟大吕铿锵雅颂之音北斗泰山烜赫台阶之望持危扶颠而力有余裕守文应变而施无不宜虽斯须告后之言皆悠久经邦之略辅赞弥缝而藏诸用光辅丕图乂负偃植各安所施并徕众俊坐令孱琐亦复超逾某敢不策疲曳以防劳履靖共而安位勉扬乃职思称所蒙方太上皇开近侍荐举之科已首窃朱轓之宠惟今天子下内外更畨之令又躐陪画省之游自揣何人毎叨殊奬铭兹厚植誓不辜恩感惧交懐言书莫尽
　　代镇江守谢宰执啓
　　释宣流之重寄仅免谴诃分近甸之名藩益慙幸冒人欣由逺而及迩自惭已去而复来获安萍梗之踪尽出钧陶之赐伏念某性资顽鄙材具拙疎随地而安谓遇坎乗流在我而已为贫而仕乃抗尘走俗埀老不休费嵗月于奔驰耗精神于忧患力小不可任大而委任多过其材命薄难与成功故事功略无可纪徒积素餐之愧不知华髪之侵所愿终焉蓬荜之间况亦晚矣桑榆之景属者烽尘之扰萧然淝水之濵荷君公起废之恩岂臣子辞难之日扶老擕防于风尘之际黾勉畏涂救死扶伤于煨烬之余侵寻累月竟无毫髪可效涓埃旋易朱方席未遑暖遽贻白罪不胜诛益收惊魄于故庐长保残躯于暮景荷清朝之记趋便殿以对扬误膺鄂渚之除亟遡长江而上赤壁夏口视形胜之具存京口曲阿岂梦魂之敢到忽闻申命获拜制书此葢伏遇某官文章六经事业三代耸北斗泰山之望播黄钟大吕之音柱石本朝辅赞弥缝藏诸用权衡多士乂负偃植安所施筹策无遗勲名有耀犯顔轩陛判羣议于一言正色庙堂裁万几于反掌方并来于众俊曾不弃于寒生爰因新挂印而东复畀旧分符之地某敢不抚摩雕瘵振起懦偷今日所当言者朝夕而行曩昔所未至者一二而改人臣均于爱主愿分宵旰之忧郡守职在养民尤在水潦之嵗誓殚驽力仰答鸿私
　　代人宫祠谢宰执啓
　　病余待尽寄暮景于山林望外叨恩奉真祠之香火仰衔钧造深激懦伏念某用意迂廻触向乖迕辛勤早嵗所服膺者前哲丁寜之言狷介一生所切齿者流俗靡敝之习誓无防于日用断自保于嵗寒顷省户初造于坐隅毎暇日备陈于心曲照其悃愊契若平生至于极力保持脱危踪于虎口加之过情推挽陪法从于螭坳稍亲天日之光尚畏风波之迫乞郡符而引去犹书殿之疏荣周旋其私始终若此契濶仞墙之寖乆因循尺牍之遂疎岂炯炯之有他谓区区之何益知心最旧固宜苛礼之两防荐语尚新岂虑流言之三至逮更除于两郡旋趋觐于九霄还载笔之旧班恩寜无自仅持槖之满嵗罪在不容沸腾白之辞罢免丹邱之守坐此七年之屏迹萧然万事之防心已玷恩门终栖徳宇初谓生存之无望亦知颠沛之可期流离敢望于他人顾盼未忘于畴昔尚颁稍廪力防瑕疵憔悴余年终赖赏音之素纷纭行路虚疑获谴之深恭惟某官爕和一元陶冶万类辅赞弥缝藏诸用上表精忠劳来还定安其居民臻寜壹蠲除密网振起颓波如残生委顿之余更众毁摧伤之乆卧疴农畆恃大庇而少安赋禄祠庭揣素餐而益惧惟坚持于晚节亦深讼于昨非敢曰酬知终焉恋徳瞑目何望分作天地之弃人没齿为期长借江河之余润
　　代平江守落职除宫祠谢宰执啓
　　悔尤自见疵岂待于吹毛弹劾遽闻罪莫胜于擢髪俯从寛典仰戴殊私咎虽由于一饮一食之间恩不防于三沐三熏之素伏念某凡材朴薄命﨑岖屡试无闻将行复踬嘉肴不知其防学岂足以探微箪食不堪其忧恩误蒙于起废粤自苕溪之偏郡更擢茂苑之要藩内省冒居乆思引去属使旜之修好颁燕豆以示慈方逺人钦奉于王灵岂一介骤干于国典凡酒醴牲殽之设悉有遵承虽供张器用之微靡容加损谁为草具以紊初筵壊馆纳车仅免有词于郑国烝殽荐体不忧兴问于晋人虽谓至愚寜防自力遽烦刬削深负陶镕尚窃食于外祠姑罢直于中秘保全曲折感惧再三某官柱石本朝权衡多士弥缝补赞旣臻于治偃植乂负悉用所长谓斐然不知所裁罪则有素而过也各于其党心实无他如怜臲卼之踪更厚帡幪之庇念平时细谨不敢越爼而代庖顾书生酸寒难使监厨而命定以儆不肃聊示有惩某敢不祗荷寛恩因追徃咎作饼空劳于画地自叹迂疎惩羮不防于吹虀弥思戒慎
　　代湖倅谢宰执啓
　　聚族猥多不能供亿逢辰旣泰耻独飘零恩误出于钧陶忧顿寛于沟壑饮食必祝造化难酬伏念某材具非长器资甚浅枌榆旣隔销嵗月于奔驰蒲柳易残耗精神于忧患栖迟无地孤露不天敢怀结绶以登畿但愿摄齐而请业在后固宜于瓦砾分也奚言居贫莫具于箪瓢萧然已甚顷持危悃仰叩崇墉谓或死或生之分系吾相一笑一嚬之顷方旅退旅进之次蒙我公三熏三沐之私愿既满于登门宠更叨于佐郡方兹需次已复问涂惟四水之侯藩号二浙之道院白苹绕郭华屋填城明月清风旣宛存于旧观浮家泛宅尚追想于遗踪良慰途穷曷分吏责号寒啼饥二十口均欲酬一饭之恩摩顶放踵六尺躯邈未有纎毫之补恭惟某官力扶宗社心契乾坤宇宙山河尽回和气禽鱼草木亦赖恩辉冕旒独倚于精忠竹帛叠书于茂烈羣才并进偃植各安所施异意潜消芟夷勿使能殖赞赞祖宗万世之业亹亹唐虞三代之风鍳此孤踪断无他技有加怜恻弗忍流离家室妻孥驩然相告父母天地恩其可防某敢不图効万分谨遵三尺驽骀十驾所愿勉旃鹪鹩一枝不啻足矣心焉怀徳誓不辱知
　　代郡守谢侍从啓
　　卧漳濵之疾亟返乡枌复鴈门之踦重纡郡绂恍若沉疴之去体犹念覆车之在前备歴多艰若为共理伏念某瓶罂之器易满而倾拱把之材过用则折乆矣坐叨于饩廪蔑然无补于事功数免稀迁荣未施于毫髪早衰多病忧毎迫于膏肓惟圣主亲揽于权纲而羣材悉起于幽逺有如孱示预使令揽辔登车已负埋轮之誉扪参歴井敢防叱驭而前乃呻吟于路旁分沉防于死所自天而下忽霑从欲之恩顺流而东始有更生之望白骨几再肉矣死灰寜复然乎方欣一壑之专寜复三刀之梦忽兹假宠无路恳辞念材具之非长复忧愁之不贷吹虀惩沸自念伤弓之余滴泪到泉更婴防犊之戚神明未还于旧观道徳益负于初心虽已怀印绂而来犹欲挂衣冠而去甫兹视事惟惧瘝官恭惟某官一代老成斯民先觉以正元之朝士首甘泉之侍臣特立卓然屹中流之砥柱孤光炯若粲明月于长庚当宁已熟于履声造膝每怀于谏草行膺制綍入秉机衡俯念穷途乆沾余润谓异时试郡虽慙二千石之良而平昔登门不啻三十年之旧假此朱轓之宠本由华衮之襃某敢不体息黥补劓之殊恩图宣化承流之薄效悉蠲民瘼仰答己知事君以人已误勤于推毂代天理物惟侧听于演纶
　　代谢监司举荐啓
　　赐闲丹陛自媿叨逾承乏泮宫敢求闻达岂谓剡章之宠得于拥篲之初窃以当宁思贤方以得人为急羣工体国率怀举类之心然而斯人或老于山林没世不闻于朝野况彼深情而厚貌鉴裁为难类皆饰伪而乱眞袭滋甚轻儇狂斐者以警慧而获举循黙迟钝者谓纯雅而见收或肆为放荡之言至自诡经纶之略世更相笑人不易知如某者术业空空性资下下挟书早嵗尝妄求六艺之归筮仕壮年了不通当时之务自登名于科第乆待次于田闾粤在去秋遽闻召命引道即趋于魏阙俯躬入觐于枫宸揣愚分以遄归迫官期而来上窃五斗之粟遂寛菽水之忧蒙一字之褒更重驽骀之价此葢伏遇某官主盟斯道推毂寒生嘉善而矜不能允矣大贤之度好徳则锡之福念兹皇极之言顾如孱愚允谓疏邈亲承辉庇方托二天之仁首示荐章更妙五云之体莫胜荣幸姑誓缄藏某敢不祗畏简书服勤夙夜益励疎愚之守用报所知回观清要之涂良非所望然而儒宫牢落士气雕零廊庑仅存诗书弦诵之乆废庙宇不设簠簋笾豆之俱亡寓奠献于释梵之宫设筵几于茅茨之下凡在使麾之所部为郡几何阙然乡校之不修惟此而已尚蕲特达曲示恩辉岂敢遽望于落成庶几稍资其经始当与多士共荷深知过此以还未知所措
　　代李司理啓
　　立笠泽之簿书方虞旷戾移苏台之狱讼更辱超升曾未朞年获书再考深惟幸冒弥积悚惶伏念某本以诸生获陪多士粤从弱冠即玷贤书周旋诗礼之异闻粗知向道佩服圣贤之遗训用以成身志窃慕于古人文敢希于作者誓坚素守絶意亨涂逮晩困于流离继频更于忧患衰迟已甚穷困焉依乃稍缉于旧闻遂复贾于余勇担簦鼔箧于羣英之后争名较艺于寸晷之余笑末学之未工悼初心之已负偶縁薄技遂沗儒科昨从筮仕之初即处提封之下一行作吏安知巧宦之机半世倦游常在数竒之域甘沉迷于簿领已自断于平生旣才疎与世以多违又动輙迷方而不遇方怀退缩敢意甄收误蒙特达之知更处平反之寄空坐縻于嵗月终何补于事功每怀朝夕之忧更甚简书之畏自分书下下之考其敢希赫赫之名赖盛徳之包荒俾终年而尸素此盖伏遇某官斯民先觉吾道主盟忠嘉乆简于上心议论独倾于诸老徧仪禁路嘉猷未究于所长出领辅藩坐啸何劳于游刅将益茂经邦之业故每敦推毂之风致此寒微首蒙眄睐疎庸何取敢云州县之徒劳顽矿无堪尚兾钧陶之在后某敢不益坚晚节愼守官箴思少効于纎毫庶仰期于知遇
　　代人贽见婺守啓
　　埀大名于宇宙雅愿登门走贱役于尘埃适谐望履迹自怜于么麽庇永托于帡幪幸岂人谋思惟己独伏念某箪瓢贫饿萍梗飘流少也从师供洒扫应对之职长而试艺乏雕虫篆刻之资决战徒勤防勲何有蹭蹬场屋莫厠千佛之名惆怅云霄欲致诸天之问此心何在一饱所驱未容辞棰楚而脱簿尉之中寜有持旌麾而出幕府之望朅来泾水祗役穷山去门墙跬歩而遥日蒙晖润环闾里千家之聚嵗幸丰穰蔼然弦歌溢于逵路逾年坐糜于饩廪终朝絶简于簿书父老均欢非止干戈之不识官寮自幸更防桴鼔之稀鸣自愧空餐祗虞深谴赖密依于莲幕毎快覩于芝眉谓阅四十而无闻虽赋资之极陋念陪三千而受业亦用志之良勤假以色辞慰此劳悴罚不胜而诛不至以是为忧闵其劳而序其情恃公为重虽阻陪于杖屦已深篆于肺肝恩实知归报将何所抱关击柝自念有时而为贫毁瓦画墁大类无功而得食疎庸安取侥幸何多恭惟某官名擅斗南气钟江左见闻该洽满诗书于腹中词藻渊源挥云烟于笔下躬行孝悌气蕴中和攻晓窻夜烛之勤以春诵夏弦为乐箕裘世业合视草于玉堂羽翼圣经每撷英于黄巻令誉蔼闻于中外清风称冠于古今丹桂一枝凛诸儒之莫望灵芝三秀偕羣从以同登既鴈塔之书名宜凤池之接武北门西掖行司帝制之严叠嶂双溪暂借侯藩之重已防暖席行即赐环重念某栖迟末路之有年摆脱穷愁之无日已逾壮齿蒲柳之质易衰乆困穷檐樗栎之材何用徒分隂之是惜竞寸晷之无从仁不遐遗已荷包荒之度善惟类举尚希拔茹之私
　　代宋帅回张魁啓
　　射防天庭登名仕版荣中君门之第一素推国士之无双公议所归舆情共庆伏以某官力行仁义允蹈中庸观三代两汉之书而尊其所闻览诸子百家之言而守之以约学深自得性禀不羣以道术支离为心忧独得伊川之正统以天下安危为己任歴陈涑水之嘉谟擢冠省闱已腾令望比奉大对益献忠言诚意格物而探圣贤之心已着当年烜赫之誉诵诗读书而为国家之用可见他时康济之功某猥以踈庸之资误沗承宣之寄仰庆朝廷兴贤之盛幸观闾里得士之荣薄植何功长牋误辱愧乏琼瑶之报但增箧笥之华




　　钦定四库全书
　　浮山集巻十　　　　　　　宋　仲并　撰杂著
　　祈雨文
　　禾栖南畆竚期仓庾之登云密西郊盍慰田庐之望演秘言于琅笈输诚意于璿穹念此吴人力于农事宁妇子而盈百室所望有秋先公田而后我私尚资一雨伏愿兴油云于反掌霈膏泽于崇朝潜消螟螣之灾毕刈茨梁之稼仰祈天鉴曲徇民言
　　谢文
　　周雅之歌有年方切农夫之望鲁史之书不实为守土之忧敢先事而致祈乃指期而获应油云昼合膏泽夜零慰我民心孰非神力迩遐共庆已卜千仓之稲粱稚耋相呼预圗九月之场圃尚终此恵黙相其成
　　祈晴文
　　三农毕务万寳告成天既锡之丰年人方仰以卒嵗遽淹常雨尚稽仓廪之登少豁隂云庶慰郊原之望佛慈甚迩民力可哀俯竭忱诚仰祈鉴佑保嘉糓于埀成之际在觉力固非甚难困斯民于多难之余宜天心有所不忍
　　又
　　占星授时农事初勤于东作力田望嵗民力共效于春祈念此积隂殆逾旬浃农末皆病闾里大嗟旧复今雨而相仍元日至人日而未已防趋梵宇祗叩觉乗冀慧照之普临扩洪慈于埀佑顿消氛翳旋睹清明归行潦于百川既升景日歌大田之多稼共乐丰年
　　又
　　万寳得秋已卜仓箱之庆三农望嵗竚看场圃之登于彼郊原奄观铚艾大田在望苦雨奈何冀恵日之照临豁重隂于指顾时止则止曰旸而旸瞻霁日于东隅民应相贺起多稼于南畆嵗以无忧
　　又
　　寳稼盈畴方切秋登之望氷轮离毕遽为夏耨之妨积雨奈何提封告病隔四山于烟霭之外掩千塍于云水之间仰叩觉乗防趋梵宇时止则止曰旸而旸庶资借于神休用慰满于人欲披云共庆收行潦于崇朝击壤同歌占大田之有嵗
　　又
　　斗覆嵗穰虽莫窥于洪造角见毕亦终赖于殊休炉熏彻而帝意孚梵呗闻而神厘格旋覩云隂之解驳顿瞻天宇之清明且舞且歌是获是刈惟甫田之在望迄用康年岂觉力之敢防有如皦日
　　又
　　寳稼盈畴方切秋登之望氷轮离毕遽为夏耨之妨兹烟霭之昼腾已峯云之夕敛忧寛守土喜浃提封尚念有秋曽无防日冀觉慈之终恵讫隂相之前功万物之生得宜方逢盛旦五者之来以叙庶格丰年
　　代平江守劝农文
　　阡陌连亘土壤膏腴厯观数郡之间未有此邦之盛雨旸时若禾黍嵗登今即郊坰仰遵诏防田畴在望父老具来非曰务为美观盖将求乃实效天时地利要须人力相扶春耕夏耘然后秋成可望其躬率于子弟亦转语扵比邻仲春事于西畴兹惟时矣平旦坐于左塾相与勉之勿辞风尘雨露之劳各为父母妻儿之计当分隂之是惜庶数口之无饥其或惰农有罚勿悔
　　囬孟郡王姻礼书
　　五世并于正郷无假龟人之卜一女不与凡子自怜处士之心敢谓宗工不遗衰系甫遂丝萝之托洊颁箱匪之丰合好千秋纳成今日顾憔悴何以称此况戅愚仅若而人职替公宫慙匪有齐之季女光生蹶里伫看迎止之韩侯仰望终身欣荣之至
　　荅孟郡王姻事报日书
　　伏承卜兹柔日贲以华牋至于再至于三方惧猥辞之渎迨其今迨其吉欣惟嘉命之承
　　为五弟问姻王氏书
　　必恭桑梓孰先父母之邦薄采苹蘩莫重春秋之事兹图合姓仰恃通家某第五男颛蒙何取于鄕评伏承令女二小娘子婉娩无防于姆训岂韦布敢求夫佳偶顾萍蓬久借于余光风土异宜无若鄕闾之旧蓍协吉遂防门户之微庶幸俯从益敦永好
　　为妹回蔡氏姻定书
　　蝉聫华胄世久袭于金貂萍泛寒踪身粗安于蓬荜敢图姻好偶契夤缘某第几女子姆训无防苐习劳于机杼伏承令似从事家声是继寖腾誉于簮缨闻命行媒增辉蔀屋遂松萝千秋之托愿拜嘉音盛羔鴈五两之仪益钦雅眷有少回礼具列别牋
　　子舍姻定书
　　汉列留侯久声猷之未坠周歌山甫今苖裔之遽防妄议姻聫敢防族系易简愚弱未冠唯翰墨之服勤伏承某人婉嬺方笄早闺闱之毓秀敢徼福于先世用纳吉于华宗五世正卿信妫姜之协吉一鄕两姓庶朱陈之复生岂无他人其惟大援
　　代为外孙女孟氏作姻事言定李仲简书
　　白也之思飘然久驰隽望三桓之孙微矣猥辱佳音筮协从室家相庆某人女功是习妇礼何知伏承某人誉着虞庠名优汉殿荷一介行李之至得五世正卿之家愧我好逑伟兹吉士春风得意云初僊桂之攀末系生辉永遂女萝之托
　　代王氏姻礼书
　　初求大援非吾偶之为慙适兆和鸣岂人谋之及此乃以衰系获缔华宗古所重者继世承祧顷既陈于问名纳吉占期伊迩已觌于三星纳币有稽仪敢望于五两
　　代人姻事定书
　　婚姻刘范求平时臭味之同阀阅崔卢孰若我乡闾之旧敢徼福于先世用増耀于衰宗某人子职之余粗习前人之诗礼伏承令女姆训有自不防女史之箴规顷问名于行媒许合好于二姓一溪共住匪宋逺跂予望之尽室均欢防齐大非吾偶也有少礼物具如别牋
　　代石仲泽姻事定书
　　正婚姻而辨姓将继嗣于前人申媒妁以问名宜率循于古训某第几男某年龄鼎富伉俪求谐适兹筮仕之初思得承家之助伏承令女温恭而孝柔静以和雍容环佩之仪窈窕闺闱之秀拂考吉协锵锵鸣鳯之符占星问期正灼灼桃华之相我宗事无易淑姬矧三迁方借于邻光而九里获霑于余润荷亲情之有素宜姻好之相求结援髙门傥遂丝萝之托来宜私室载赓苹藻之诗百金何言一诺为望




