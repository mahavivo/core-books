

　　钦定四库全书

　　集部六

　　四溟集

　　别集类五

　　明

　　提要

　　臣等谨案四溟集十巻明谢榛撰榛字茂秦临清人事迹具明史文苑传榛早工词曲年十六作乐府商调少年争歌之已而折节读书刻意为诗李攀龙王世贞辈结诗社惟榛为长及攀龙名盛榛与论生平颇相刻责攀龙辈遂怒相排挤削其名于七子五子之列然当结社之始尚论有唐诸家定称诗三要皆自榛发诸人实心师其言也后薄游诸藩邸并为上客虽终于布衣而声价重一时赵康王至辍侍姬以赠之如姜夔小红故事其救卢柟一事尤见气谊攀龙送榛西游诗所谓明时抱病风尘下短褐论交天地间者颇肖其实其诗亦不失为作者七子交口诋诃乃一时恩怨之词固不足据为定论矣是编刻于万厯壬子乃临清州知州盛以进得赵邸旧本重为补订又以榛所撰诗家直说二巻附于巻首案榛诗足以传而论诗之语则多迂谬今惟録此集其诗家直说则存目于诗文评焉

　　乾隆四十五年四月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　四溟集巻一

　　（明）谢榛 撰

　　○五言古体

　　少林感旧篇因示镇性禅子兼忆宗书上人

　　苍苍列峯峦郁郁挺松柏少林当形胜登攀几词客中有惠逺流旧识非凡格谓我犹疎旷一讶头全白澹交偶尔忘相对复畴昔人生若沙鸟飞去不言迹因之忆汝祖谈禅坐深夕山精出阴崖天花没乱石两神有时会冥漠自无隔重来失暄景岁寒太萧索雨雪命巾车相望洛城陌

　　儿元炜从游沁阳途中值雪有感兼示元辉

　　邺台衡漳湄太行何间之东西共雨雪当春复凄其纷然皓盈目宁不兴汝思北堂汝亲老况汝两娇儿重轻俱在心应念寒与饥汝父尚行迈驱马逺相随野水亦有波独树亦有枝慎勿虚盛年人生须有为广云自广阴片雨惟片滋緑髪稍变白临镜悔已迟此言告汝兄使汝弟兄知谁能箕裘业慰我桑榆时

　　哀老营堡

　　严冬塞马来不意破髙垒纵有飞将军仓皇那可恃杀气与人烟相侵惨如此树寒啼老鸱月黒乱新鬼亲戚一闻变竞走霜风里宁言积血腥各认骸骨是羣号振山颠万泪迸湍水俯身不回顾忽复黄尘起潜伏林谷中狡黠殊无比部落入空壁屠戮甚羊豕刦掳又北驱哽咽苦千里男女不两存去留见生死生者讵得归死者长已矣嗟哉仗钺人奋烈向朔鄙

　　得王希元书有感

　　客子寄书来关山正雨雪恍如对面时翻然几披阅冻笔挥亦难言之意弥切驿树共萧条而能念薄劣我今知尔心可置管鲍列人生多交游但恐久离别盛年拟会期白首独愁絶有懐空自歌月明谁击节

　　百花叹

　　胜游郭外园簇簇多芳树花似去年花春来又春暮先后总成尘宁复论新故荣枯皆有时非关风雨妬黄鸟亦可悲浮生谁自悟抚景聊醉歌百年一流寓

　　除夕过东林寺同晓公谈禅

　　林磬何悠悠庭雪复灿灿冲寒过支公相围地炉炭一谈得真藴贝叶徒满案学禅若栽松老有万枝干谁能顿悟间森然俱斩断见心是道侣寂寂坐夜半慧灯无际光照破几梦幻生死譬朝夕岁尽岂嗟叹处世各有縁焉得不聚散明春杖锡行孤云渺天畔

　　忆五华观侯道士

　　岧嶤五华山玄都据其下秋草没行径弥年絶车马我忆昔访真抚景援毫写鹤雏步阶石松子落屋瓦繁阴爱青萝席地不知夏道侣话丹经因之命玉斚宁学炼九还黄金亦土苴瑶草元无根俯拾秀盈把留侯早辟谷信哉汉恩寡藏用复何人大隠任朝野嗟彼尘垢中谁是无营者

　　杂感寄都门旧知

　　瞻彼终南山松萝幽且邃中有一真人超然逺朝市手握神龙珠照夜光自秘石苔积古色斗室廓天地涧泉为谁清蕙花为谁媚西望徒遐思书札何由寄嗟哉处流俗冥心可无醉鸱鸮为家祥凤鸾非世瑞奈何君子交中道两弃置不见针与石相合似同类文字生瑕疵邓林叶纷坠有家早归欤独歌以卒岁岁寒元气塞偃仰待春事

　　忆金山寺兼示阇黎诸上人

　　兹山自开辟突作中流柱静居元气间苍茫混太宇竒秀天所锺逈立照万古根深接地轴永依造物主石穴藏蛟龙山灵势长俯绮霞几明灭白涛任吞吐逦■〈辶里〉乱渔蓑霏微正烟雨清若顾凯画阴晴皆可覩祇园絶尘氛法界自风土天晓浮图出梵声杂钟鼓老衲饲饥鼋况复鸟雀聚慈悲西来心吾亦本初祖顿悟能为诗三昧超徐庾探胜尽南北衰病何闭戸壮心赋两都乗流荡双橹佳人有所思采芳新林浦还期蒋山兴宁虚梦天姥

　　有感

　　白云起西山悠悠上无极鸿鹄从之飞终朝殊不息浮云安可长羽毛自珍惜倦来栖中林回头顾矰弋谁能测忧心孤鸣日将夕
　　西眺王屋山日夕青峨峨上有冲漠人开关对松萝偶来广成子所交不贵多晨兴掬流泉举首餐明霞灵鸟从空来阶前啄松花鸟性会吾意逍遥共山阿寄言寻真者何必穷天涯

　　自拙叹

　　出门何所营萧条掩柴荆中除不洒扫积雨莓苔生感时倚孤杖屋角鸠正鸣千拙养气根一巧丧心萌巢由亦偶尔焉知身后名不尽太古色天末青山横

　　雨中宿榆林店有感

　　凉雨何冥冥黒云复浩浩山行夜不休崄巇犹蜀道我非王程迫胡为役衰老数口逺相将未必常温饱投彼敝屋间芜秽不及扫园荒无主人马散啮秋草席地即吾庐余生聊自保隔林乞火回酌酒慰懐抱愚者昧所适哲人见机早反为细君嗤宁如在家好

　　登楼望秋山

　　登楼望秋山薄暮有佳色秀抜殊自然重之烟霞饰众鸟各知归行人早栖息劳生赋词间客愁复何极髙哉刘伯伦独能颂酒徳几时掩荆扉养心在冲黙

　　春雪有感

　　哲王能下士栖栖此异县动欲感邹枚曾披梁孝传懒病不可医索居起常晏嗟哉古贤达未能甘贫贱贳酒过比邻春城正雪霰山川郁葱间万形为之变窟深龙尚蛰巢寒鸟自恋积阴无好懐怅望无人见

　　四溟集巻一

　　●钦定四库全书

　　四溟集巻二

　　（明）谢榛 撰

　　○七言古体

　　夜集王元美宅赋得弄玉吹箫障子

　　垂老疎狂燕赵客今宵雅集王郎宅堂开屏障出丹青杂花抱石烟冥冥中有仙匹为谁子云是秦娥及箫史秦王昔日起髙楼帘卷曲栏人并倚咸阳城头悬月明玉箫吹作凤凰声忽令千树秋风生又令百鸟翻然惊太空袅袅清不絶声落万里丹山穴坐揽徳辉下宫墙并乗彩翼凌穹苍直上清都朝紫皇俯视九州岛尘茫茫神游元气几千载因之驱石填东海祖龙驾归多鲍鱼浮云一散河山在二仙缥缈不可知呉歌且复挥金巵他日功成鹤书至拂衣莫负蓬莱期

　　题扬子云草玄图

　　蚕丛之国三秦西千峯上与青天齐栈道悬空歴万险巨竹修藤当昼迷瀑布砰訇响不絶阴壑直下垂虹霓班虎咆哮黒熊啼飒沓风舞双鹍鸡路出剑门沃野阔锦江秋水明玻瓈蜀中文物古来盛两汉名士特标题前有马卿后扬子髙才往往懐金闺火徳中衰世板荡谁能皓首甘幽栖枫树森森隠茅宇荒凉门径无轮蹄草玄拟易坐朝夕冥心自得穷端倪水有汀洲山有溪居然此道在盐韲龙蛇知时蛰深窟男儿志气何乖睽校书阁下独遗恨首阳二子光蒿藜

　　醉歌行崔太傅席上作

　　緑草何葳蕤秋风吹复吹名园物色照罗绮转眼萧条鶗鴂悲富贵可能长满意就中忧喜多参差君不见平原待士重然诺豪侠酬恩终是谁未必知人在仓卒难将寳剑分雄雌故园还寻旧朋好一丘半壑相游嬉路傍采菊花林间指酒旗杖挂百钱随兴尽瓦杯无谢黄金巵城头月出任归迟醉和青莲居士诗山鬼亦久立岭云亦低垂惊波荡平鹳鹤渚大风吹断猢孙枝落落胸懐自天地前身或是偷桃儿白首狂歌倒接■〈罒离〉接■〈罒离〉与尔偏相知旦浥海霞之清气夜沾松露之华滋轩冕几人老无恙野谈宁结渔樵期万古圣愚一生死山川不异开辟时我欲买田种黍剩酿酒丹侣遮莫留茅茨阅世独醒太索寞请看北邙髙下塜累累

　　题香山禅院示玉峯上人【临清人】

　　清秋策马湖西路孤寺鸣钟山欲暮偶逢老衲是同乡相对不言中有悟人生自抱摩尼珠乾坤谁种菩提树何劳长检贝叶经如来在心非在形蒲团坐久忘尔我不知草虫喧戸庭夜半无灯亦无月檐前松柏何青青

　　狼儿涧歌【在香山东四里许】

　　狼儿涧东扶杖行石工斧凿无停声太古栖身秪巢穴轩皇之后多有营渐伤元气非今日三代相因栋宇成石工死石工生天地不老青山平

　　吊古战场

　　行行路何长驱马来穷荒征伐几兴替空余古战场连天白草动寒色拂地皂鵰盘夕阳漠漠黄沙埋枯骨终宵无定鬼火光四野征旗但云雾千年杀气余风霜裂土封侯殊有志力平北敌更西羌将军失律万夫死惜哉秪饱虎与狼生男胡为事戎行爷娘不见增悲伤深闺恸哭罢刀尺为谁灯下缝衣裳托心梦寐恍一见安得招魂还故乡薄伐太原自中策秦皇汉武开边疆至今烽燧尚多警长城万里徒周防翻然挽辔独归去浩歌倚剑天苍凉

　　七夕行饯别王安州

　　三春不见王子猷隔林黄鸟声相求停云怅望心悠悠讵期千里会燕州樽前罗绮多名讴晩来新月低帘钩白榆花发银河秋灵鹊架桥天女游鸾舆拂曙终难留归时锦机鸣不休千丝万丝萦别愁盈盈一水长西流离合定期惟女牛人生相忆恒阻修五马明朝易水头我亦驱车还故丘年年今夕懐朋俦坐转玉衡空倚楼

　　送杨员外子畏之江东

　　龙剑千里神相通心知不在离合中都亭久别今一晤美人又去长江东帆外水天渺无际白波如练揺丹枫阊门樽酒复谁同孤懐惨淡生秋风乱草已非伍胥宅百花曾绕呉王宫霸业往事但明月浩歌五湖惟钓翁虎丘凭髙正慨古飞鸟逺没苍烟空莫忘词客疎幽意老却春洲芳杜丛

　　登盘山絶顶谒黄龙祠

　　蓟北来游第一山上连七十二禅闗人行巨壑泉声里马度层崖云气间石径萧萧松吹冷万折千回临絶顶钟响时传下界遥鸟飞不到诸天迥无劳汉使泛槎心挥手银河能几寻歴歴边城纷蚁垤明明沧海一牛涔老僧笑指烟霞外此意沈冥谁与会风生平地本无因云点太清犹是碍吊古踟蹰空石堂黄龙西去杳茫茫珠林不见菩提影寳塔长含舍利光壁尘拂去独留赋下岭回看迷晓雾放浪人间那复来月明梦绕盘山路

　　哀哉行【时庚戌八月十六日敌犯京师】

　　燕京老人鬓若丝生长富贵无人欺少年慷慨结豪侠弯弓气压幽幷儿自嗟迩来筋力衰动须僮仆相扶持忽惊杂骑到门巷黄金如山难解危余息独存剑锋下子孙散尽生何为廏马北驱嘶故主劲风吹断枯桑枝哀哉行天何知
　　燕京小儿眉目青出门嬉戏娘叮咛一蹙容颜问所欲恨不上摘月与星岂意今秋值丧乱兄妹散失身伶俜北去伤心涕泪零风沙满面栖荒垧长成被髪能跃马阴山射猎无时停回首宁不念乡国长城日落天冥冥哀哉行谁堪聴
　　燕京少妇殊可怜自嫁北里无婵娟临镜装成数顾影日换罗绮何新鲜正尔相欢鼓琴瑟愿如并蒂池中莲中秋月好宁长圆烽烟散落髙梁川铦锋逼人动寒色不忍阿夫死眼前一去龙沙断归路吁嗟此身犹独全哀哉行天胡然
　　燕京女儿何盈盈隔花娇语如春莺邻姬盛装失光彩颜色信是倾人城许嫁城中羽林将千金奁具犹言轻门前一朝塞马鸣晓眠未足心魂惊颠倒衣裳科鬒髪驱之北去悲吞声独恨跣足走荆棘不与爷娘同死生哀哉行难为情

　　王主簿乐三归自昌平志感

　　嗟哉宁阳簿东北惊鼙鼓一身乱后回眼见苍生苦伏尸满地下乌鸢谁复盖棺归黄土髙秋鸡犬静千家落日桑榆空万戸万戸荒凉谁复存昌平道上易销魂有时空林一秣马野风萧飒吹蓬根金城晏安不可恃长星堕地兵戈繁【是秋八月朔予同应驾部夜过三河西北星落如雨】烟尘歘起天改色敌骑杂沓当人门杀气遥连碣石馆愁云更失燕丹村村墟四顾豺虎乱龙荒戍卒各星散羌童隔河霜月中芦管横吹夜漫漫狐奴山下鬼火明车箱渠上人烟断大旗风动亚夫营天意冥冥终在汉送君东去勿复叹对酒且歌白石烂

　　元夕同李员外于鳞登西北城楼望郭外人家时经兵后慨然有赋

　　仙郎邀我元夜游聮镳驰向都城陬凭髙北望余杀气初春惨淡翻如秋银花无光火树死月明空作金波流忆昔华灯乱星斗天呌陆海通瀛洲美人盛服散香霭侠少相随簇锦裘万家歌舞帝王州广衢深巷连崇楼杨枝挿门春不见膏粥祠戸今何由燕京女儿去朔漠紫姑寥落亦含愁城中箫鼓太平象城外风烟边戍头御宴黄柑存故事浊醪不解骚人忧洞庭佳酿醉方休来岁今宵复何处客踪宦辙如云浮

　　送郜羽士归青城山

　　道人汗漫游人间自云家住青城山清谈动有烟霞气流年不凋松柏颜碧桃花开春正好金银阙下违仙班悬壶卖药寄朝市独乗黄鹤今西还九转垂成懐旧侣剑阁彭门路修阻时人不识仙骨殊明月梦中闻杜宇七十二洞羣真聚天外吹笙来玉女彩云拂地飘异香紫鸾解歌朱凤舞琼浆坐吸长自春飞泉落响无今古海西髙攀若木枝纔临玄圃复瑶池丹台坐读十洲记俯视浮生能几时燕昭汉武俱冥漠陵庙白杨空自悲

　　少女词

　　妾家住近都城下今日何辜来朔野不随姊妹并乗龙翻与健儿同跃马马上归心数向南故园桑叶废春蚕长颦翠黛愁无那暗落铅华瘦不堪不堪对月空凄切屈指清光几圆缺道路空迷古塞云衣裳犹带阴山雪雪后惊看鸿鴈回隔河羌笛使人哀龙沙三月无青草莫向春风怨落梅

　　题山水图送包运司庸之赴芦台

　　披心清彻氷雪壶挥毫妙絶江山图包生好古求真迹名齐顾凯游京都四明画手不易得秋水晴岚无多墨极天形胜随意生半壁低横万里色蒹葭浦溆苍烟深上有参差枫树林虚堂时时动风雨波底恍若蛟龙吟一扫氷绡幽兴发笔夺造物古人列吾将垂钓君宦游扁舟独啸五湖月送君驿路别愁新北望偏伤客子神鸣鞭岁晩长芦去芳草相思春复春

　　宫词题画

　　晓起下阶芳草緑越罗昨夜裁春服试看海棠开几枝流莺啼过黄金屋花落明年仍复新玉颜对镜堪愁人【右春】
　　风静帘垂花竹里银床氷簟净于水夕阳犹照长信宫太液池东片云起禁门深锁夜如何秪恐芭蕉风雨多【右夏】
　　青桂花开秋已半夜深绛阙低河汉起看月影落金盆纎手掬之光歴乱双玉跳脱近水寒坐来长袖凭阑干【右秋】
　　寒鸦暮集昭阳殿疎雪因风上罗荐早梅寂寞几多花春在深宫君不见好折一枝将献君何人吹笛彻宫云【右冬】

　　闺怨

　　别时梨树栽后园结实垂枝秋正繁摘来堆盘甘可食游子不归空叹息长叹临风疎叶下青楼还系紫骝马夜深梦着难挽君满天愁结湘江云

　　送周一之从大将军出塞

　　长剑斫山石可摧劲弓射海波能开宿昔相逢重然诺意气干霄不可回酒酣独上黄金台呉歌忽断天风来曾笑要离空侠节复轻郭隗非竒才二十余年滞京国俗尘总不闗胸臆一朝长揖大将军材官相顾无颜色丈夫颕脱自有时百年遭际几相知陈琳倚马能成檄王粲从军还赋诗昨夜秋风吹大旗据鞍喜动幽幷儿铁骑连营亘千里馈饷日日无停期喧阗笳鼓长城路沙拥潮河仍北渡杀气遥沈白马闗暮云横断黄花戍单于已遯尚屯兵嫖姚看逐西山兔闺中月照流黄机应念征人犯霜露

　　陶渊明图为杨考功虚卿题

　　异代知心不识面年书甲子甘贫贱孤云横天髙莫攀白石在水清自见征君殁后柴桑空千古犹存五栁传彤庭九锡加寄奴典午山河王气变南国从教麟凤归中原不息龙蛇战彭泽县前江水流当年心事同悠悠解印那堪白日晩还家不负黄花秋吏人送酒方适意惠逺更教莲社醉中懐久矣齐死生一卧茫然失天地醒来兴感岁欲残金陵怅望空龙蟠独赋荆卿聊寄意风吹落木江声寒

　　张令肖甫郊饯闻笛兼慰卢次楩

　　严城西畔开离筵郎官送客斜阳天有人吹笛正凄怆晴云改色迷山川野风太急万栁折倏忽波涛翻九渊骊龙惊起珠欲堕乱鸟无声愁向我梅花一曲何断肠萧瑟零霜肃满座卢子挥泪不胜哀衔寃垂老谁怜才君不见祢衡傲岸成祸胎鹦鹉洲上多莓苔骚人往来酬酒杯黄祖于今安在哉当秋苦调莫三弄聴彻踌躇转悲恸张令知心不可忘闗河月照滑台梦

　　小姑謡

　　阿婆使妾舂稻粱小姑又唤缝衣裳一时不应小姑怒可堪颜色来风霜小姑打时只袖手小姑骂时只闭口眼看小姑也嫁人姑嫂不得长相守闻道比妾小姑多小姑他日当如何

　　同李兵宪廷实刘计部伯柬宴集因谈五台山之胜遂赋长歌

　　残冬游五台几步一徘徊石罅松根出云端山势来地接龙荒莽无际疎林但见氷花开絶顶下连万丈雪阴崖长积千年苔经过险巇有藜杖天许诗人独放旷青山不断马头前红日忽翻鸦背上我来转折无尽时竒处复竒难形状焉得江南顾凯之为予写成岩壑障五台山髙齐挿天开辟有色同苍然平生想象劳梦寐到时飘逸如登仙蹑屫越丹崖挥手拂紫烟化城金界未深入逺公逝矣谁相延灵脉永存功徳水彷佛彻耳来飞泉令人心思净于洗不根突出纷青莲指点烟岚动广席何当鹫岭共攀縁二君壮图逢昭代岂暇聮辔游山川向予叹息且酌酒日下圭峯重回首

　　送许叅军还都下兼寄严冡宰敏卿

　　天上使星临鴈塞满城风雪荡旌斾犒赏连营倍战心健儿已遁龙荒外君不见岢岚州云连雉堞生边愁寒天惨淡日易落偏令鸟雀羣啁啾郁潾结氷髙于岸逝水暗咽翻西流防秋复防秋不虞岁暮烽火稠黠敌交攻孤垒破马牛去尽犬独留犬蹲屋角吠山月鬼打钟声登戍楼三闗父老且挥涕当代应多卫霍俦今人白首待勲业古人壮志图封侯都护时能练士卒还念严冬穷到骨穷愁有骨可聊生犹胜无功此身没铁骑又从西北来停鞭几为苍生哀

　　拟裁衣行

　　天南越峤郁苍苍苎葛结阴岩壑傍越女搴条共笑语野风细吹脂粉香晓星出门落日返一家姑嫂时相将千丝万丝手中过要织纎缡如许长闺中咿■〈口轧〉鸣机杼几人力织纔盈箱数匹较来一匹强却为野老裁衣裳着身便有烟霞气青山何处非吾乡步虚好追松乔辈采芝更逐黄绮行葛衣之轻当炎暑狐裘之重御雪霜被服及时无轻重人间万事多参商舞翻广袖发浩唱不羡接舆为楚狂且挂薜萝坐倾酒满园月露澄秋光每逢七夕仰河汉天孙余巧散下方我欲登楼酹椒觞掷梭一女兮使人嗟叹空徜徉使人嗟叹空徜徉

　　雨中同鲍叔愚邓廷献二明府卢岩寺观瀑布泉漫赋

　　洛中金界通西域迭嶂相连兴无极画图浓淡自天开涧树岭云真水墨宦侣羇人随胜縁颇同懐抱异筋力题名絶崖能定心指顾泬寥临叵测为爱此泉今复来遮莫阴晴皆有得素弦倒写半天声白练长悬太古色松亭坐赏清吾神衰年后游焉可频黄叶杂苔秋寂寞樽前不遇桃花春来时风雨迎去时风雨送山灵未必忌诗狂何阻跻攀访仙洞老衲鸣钟车马归人间几夜卢岩梦

　　梦瑶池篇寄上大冡宰呉汝乔大司徒刘体干少冡宰林贞恒大理卿刘致卿中丞朱自充鸿胪卿史应之诸公

　　往年披阅山海经昆仑夜入梦中青瑶水虚涵月与星琪花拥石烟冥冥金母相见授寳诀紫霓长裾飘广庭醒来不见鸾鹤舞仍依草莽间柴扃忆昔穆王何独幸八骏交驰造仙境白云聮謡传至今自非仙骨徒引领神游可到万国西无縁那得蹑丹梯江南揽胜犹未遂却欲黄河源头还杖藜三晋淹留湖海士偶逢呉客谈扬子面前空阔信无地浩荡波声坐中起天落混茫如掌平金焦双秀出烟水龙窟深浅问篙师下窥明珠探复止千帆晩泊大江湾丛苇乱蒲灯火间长干女儿唱新曲买醉阿谁不解颜狂兴将阑曙色动起看月落锺陵山锺陵山在何处建业城髙势相据地连呉越雄东南偏助六朝几词赋燕子矶笼翠栁烟凤凰台压丹枫树老年怅望立中原向平五岳复何言路无逺近有难易恨不生垂天羽翼任飞翻杜蘅又老沧江渚索居守拙谁相与我愿圣代多贤臣身闲堪作渔樵侣冡宰司徒抱经济廷尉中丞悬大计正直更羡鸿胪卿一朝俯念回先帝方喜戈船不动海戍清稻田其奈又祲岁夜深共仰紫微垣万里无云正秋霁

　　汾州以来分守参政如胡世甫葛与立马子懋程信夫彭克宪陈元卿李子髙宋伯镇孙格卿张时芳纪恒甫诸公皆旧识也宋有御敌之功不见知当道解官归越嗟哉

　　边尘连岁静于扫塞马曾嘶汾上草落日偏增流水寒白云不减青山好宦游此地故知多半是闲门雀可罗伯镇守城功自见农桑依旧满西河

　　赋得长歌答许左史殿卿兼伤李廉宪于鳞

　　梁国仙才许长史别来神会书千里书中泪渍尚盈纸旧交为失沧溟子眼前勲业逐流水百年行藏半日诔足踏天风超騄駬山岗振裂呌虎兕要夺精华与骨髓秋风细咀黄金蘂正色染心陶令是石火铁铛煎凤嘴文辉灵液岂徒耳海右茫茫聮步屣终童请缨那可恃伏生传经竟老死【终伏皆济南人】地胜时平磨崖纪鹊湖清浅映芳芷丽人桂棹空自舣伫立亭亭思靡靡不见马援南征载薏苡存殁无言净秋水西署为郎谈义士鲁连排难宁专美【予昔为卢柟辩寃】龙也柟也一梦里欲达哀情托山鬼九泉有知长已矣薄暮下帘独隠几冥冥莫测造化理

　　离感篇逺示元灿元辉诸儿

　　移家邺城接建安西来轗轲悬忧端异乡感懐殊不寐剑闪七星灯下弹鲁缟齐纨价易买越罗蜀锦人争看无计疗穷痴儿怨糟糠老妻任艰难不见少陵几口走栈阁赖有橡实时充飡白帝春归同寂寞锦江月出两团圞中原兵戈阻旧国黄尘杀气相迷漫我逢昭代幸无恙晋俗留人惊岁残又不见要离何为火妻子霸图直欲功名完身后梁鸿并蒿里不如五噫行歌石可刋久雪敝衣惜奴婢漫将诗草发长叹吕望八旬持钓竿困龙且向积水蟠谁道颓年气傲岸四海交游曾结欢公门了无一字千秋潭照心无波澜小儒孟浪竟何益睥睨宁知世路寛暗洒淤泥污巢由箕山忽崩颍水干神明在天笑魑魅时复清风吹鹖冠俯视人间尽浩渺独登万仞之峯峦吹笙爱聴子晋曲仙骨能胜鹤背寒

　　刘舜谟赵允书髙徳公三子晩过因谈诗法漫赋长歌兼述别意

　　峩冠野服非凡质对榻论诗坐终日力搜东海寳珠来法转西天龙象出楚猿乱聒夜冥冥谁聴湘妃鼓瑶瑟欲为古调髙可跻赋声好振太行西莫画少陵神自合更深梦落浣花溪江通鱼腹山无隔月照峩眉路不迷醒来归思候晨鸡春草未生羸马嘶黄金筑台战国术何必郭生志与齐凤城花时兴逾逺北岳有灵迎杖藜攀萝蹑屐殊萧散笔扫层崖秃千管气横大漠鵰不飞响彻空林虎应断荷衣独立最髙峯老骨欲仙无寒暖洗兵焉得挽天河阴山单于近纳欵尚思朋辈共离樽燕赵茫茫目力短壮懐奋激歘乗风若木扶桑指顾中他年相见重把手宁羡征南矍铄翁

　　终南仙人引走笔遣懐

　　终南据形胜隠沦共墟里中有千年不死之真人鹤髪垂垂过两耳门无征车道长存平生懒到咸阳市青山有主百灵护竹杖通灵山鬼妬化作苍龙乗海云巨鲸伏鬛洪涛驻惊回任公钓触倒扶桑树力穷万里知所归掉头西秦灵复聚老夫神变物相因内藴不闗天地春

　　铜雀台吊古歌【因观王勃沈佺期五言吊古同一机轴漫成长歌志感】

　　龙飞白水承火徳千里草青汉家厄曹瞒秉钺剪羣雄独据中原此尽力盖棺一缩九州岛心西陵日暮愁云色地荒铜雀空莓苔世变铜驼秪荆棘乱机相仍天有知长风忽来正叹息歌舞尚多身后情玉颜惨淡雕栏侧断肠雨泪洒衡漳呜咽至今流不极流不极悠悠复悠悠那见翠华躭宴游胜景无穷乐有限建安人去浮烟收讵知千载邺下客不教寂寞河山秋却忆腾蛇乗雾翻自谓【曹有云腾蛇乗雾终为土灰】松楸直上俨豪气

　　古怨

　　阿郎别家春草短莲叶又欹清霜满朱栏拂云江上楼玉娘纎手弄鹅管竒调能令烟水白寂寞芙蓉失颜色老龙惊动脱明珠遽走团光留不得宁思河北邯郸路门前旧种垂杨树花飞恨不到天涯倦鸟安栖共朝暮

　　赋得买丝绣作平原君寄山中故友

　　登台北瞻此何世漫嗟寥落依松桂英雄有待岂徒老泽龙神变随巨细黄金买丝秣陵市好绣平原赵公子想象当年下士心烟薫古色宛相似万丝无迹天巧成呉姬亦知豪侠名身后宁复谈纵横野云聚散犹秦兵异代重之独长吉下帘焚香共一室

　　示秣陵王卜者长歌

　　杖藜来自建业城何术遂有江湖名邺中共讶严君平心悬日月照万里西向玄圃东蓬瀛几言入微谁复精歴窥千山蚁穴殊分明众流不混浊与清剖鱼得子信无数能辨孰为龙兮孰为鲸龙施霖雨鲸翻海世间灵异由天成忆昔梁园初识面下帘对客谈贵贱一谈贵人文凤来梧桐正花彩云见又谈穷苦水塞河鹭鸶俛首冒霜霰野夫问命却不同上指老鹤仍飞九霄徧谓我八十余年可到否讵学渭川垂钓叟圣代疎慵无所系花下征歌时进酒慎勿太洁且尘垢髙士传中何必有壮年排难不畏人而今世路好缄口京西山水昔游处昨宵梦掇湖中藕还拟蓟门走马揺丝鞭紫氛碧霞浩相连山灵暗护鬼物遁岸帻醉呼身似颠无限精华方寸贮尔露天机何见许白头不死更探竒望望安期空枣树传书道来竟不来月出深松独延伫百岁凡骨草同枯神追扬马越徐庾王生之言起予兴说与香山旧禅侣

　　拟太白夜泊黄山闻殷十四呉吟坐对刘元善偶成

　　黄山夜泊芦花滩北斗垂天篷底看有客呉吟促我兴调髙上彻浮云端蛟龙侧耳海波静猿狖无声山月寒悠悠半空倏忽堕金石交音满吾坐曲罢始闻新都钟枫林烟岸闪渔火今夕佳会复何许乗秋早发横江舵

　　法云篇送芜上人访呉楚真僧

　　法云不断随髙踪洗钵寒潭悟毒龙千岁枯藤四海杖半山古寺五更钟野店余斋饲饥鸟叅禅直上匡庐峯纔尽三呉又经楚衰草园陵不吊古暂寄人间未壊身独入风林伏啸虎夜逢老衲说楞严门掩篝灯正秋雨

　　江淮篇赠别董中丞叔化赴南都

　　龙飞淮西四海一中丞秉钺才无匹洛下文名更武功白昼霜威动萧瑟不闻村落啸羣鸱始信客行日自吉忆昔岛夷争陆梁野塘岸坼鲸波溢采桑女儿变容颜杀气乗春逼蚕室江甸云屯骠骑营犒士黄金散千镒能用将才元老心丙魏不言汉良弼渔樵生计任歌謡耕织人家敞蓬荜鼋鼍闭窟净浮天蛟蜃缩涛平荡日篙师舵叟宁复喧水怪山精讵敢出十年两台今最劳草疏先朝肃簪笔事闗转饷忧非轻早起披衣独盥栉神明暗护永安流御敌练兵仓廪实海门直北停万艘呉舸楚帆鳞次宻秣陵城上望燕京长空无涯孤鸟失心悬丹扆侍鹓班漳南苦吟正力疾坐披史传夜深灯不见古人贵胶漆

　　赋得峩眉山长歌寄酬刘中丞维南

　　峩眉两山横蜀土五岳之外更竒覩千年积雪净含春几道奔泉寒迸雨四十阴洞生肉芝多少仙粮谁是主樵苏不到云霞深莓苔堆径色自古修藤宻萝覆涧戸众隠忘形淡相聚真仙向之引凤鸾老衲居然伏豺虎神工开辟出丹青人间画师心何苦李白夜行见真景千仞峯头月半吐中原有客殊自惜栈阁衰年万里隔恍聴杜宇枕畔啼梦魂飞越剑门驿山灵不识邺下狂欲往登危虚谢屐锦官城髙锦江碧残照疎林扬马宅两汉接迹锺神秀不飡烟火超凡格六朝绮丽落后尘大方雄浑浩无息谋猷大展际昌期宪台防秋坐深夕君不见紫微光耀圣明世阊阖森严百灵卫健儿牧马尚龙荒未许终童请缨计今王宵旰劳宰臣黄钺白旄任非细佳政威声幕南北材官乗障气逾锐纥干冻雀向日飞太宇茫茫絶纎翳又不见漳河流水向东逝野夫支笻望天际

　　严阁下敏卿筑锦峯台赋寄

　　锦峯挥手接飞翼元气无涯揽不得霖雨收功身自南边庭纳欵念仍北北极瞻依为筑台竒观倚槛客迟回迸泉落涧微茫转拂水翻空开辟来晩来星垂霄汉近沧波直下伏蛟蜃海日浮光众岛分湖天逺色三呉尽呉越相连一棹通流觞胜事永和同罚酒宁拘金谷数题诗能振玉堂风风景触人忧乐系稻田稼穑端居计万壑时寻丹洞仙九嶷夜梦苍梧帝帝泽犹沾到子孙梅花岁晩素心存积雪凝寒罢登眺呼童煮茗莫开门

　　寄赠赵中丞良弼【公以郎中督饷辽左因守荆州加叅政俸转浙江廉宪随擢湖广开府】

　　美人倏散不相聚日暮停云低野树当朝柱石望全功避世衡茅自安堵宪节翩翩下浙西海氛未息苍生苦湖山风景惨淡秋谁复兰舟载歌舞知君正气干层霄栖霞岭头独吊古奸臣骨朽忠魂在潮吼钱塘至今怒武昌城髙昔登临黄鹤飞来衔好音初加开府渔樵颂先得荆州父老心丹枫叶凋鄂渚夕含思坐落天际参君不见辽阳戍垒日萧森转饷艰难忧更深三韩乗秋多警急烽火夜照枯桑林圣主垂衣新御极黙俯公卿赐颜色将术竒正服单于天教两戒限南北君秉旄钺宣威徳三楚无虞通万国驰神每向承明庐大江东流浩不息

　　寄赠张中丞肖甫

　　家住铜梁巴蜀间风尘不倦老容颜海内胜游无定辙满囊行纪汉河山山青水碧秋更好建业东连阊门道龙虎髙城驻夕阳麋鹿荒台没秋草共谁吊古扩懐抱夹岸丹枫零落早未满商家傅说心春来细雨泽枯槁槁木开花造物功三农完税歌年丰犹恐苍生岁暮穷繁霜两地忧思同感时草际乱鸣虫不信试看江上月老夫极目送征鸿又起萧萧西北风

　　徐仪宾世鸣彤管纪贤题赠长歌

　　宫花玉叶丽且鲜广庭日暖横瑞烟琴瑟能调正声协双鸾对舞何翩翩翠帘绣阁春相连有女窈窕侍琼筵仙桃结子锺仙气红芳萎落回风前朱弦变调入凄惨漳水呜咽流溅溅郡君含凄心更悬明珠掌中殊可怜朝亲盥栉出枣栗眼看长大垂髫年恨不仰摘星辰助文字青云悠悠上在天苞凤祥麟俱世网徐卿国琛得永传拟标彤管闺中贤自古佳人几愁絶不妬蛾眉汉宫月

　　野父杂感

　　结庐不临车马道交游须待商山老泉冲涧石声自清霜染江枫色更好暗响泠泠常满耳一朝野望净于扫驯雀下阶相对闲钩帘独坐披素抱儿借佛书越松岭归来短衣沾雪冷老禅为说梅初花纸窓幽寂横瘦影杖藜不到诸天遥卧聴清钟彻凡境

　　送徐逸人归天台山

　　游子悲秋梦故里马头一掉北风起浩波霜下伏蛟龙絶岭林深藏虎兕中原闻说有狂才驾舫髙歌呼酒杯气横峭壁云根动力截奔涛地脉开白首浪为岂幽事欲行不行尚留意海腾日色晴堪游天漏雨声暗有忌徐干仍孙见尔曹我当千载继风骚三台基废漳流合七子神游海月髙东南形胜慕几载呉越山灵久相待我赋寄将题建标敢期终古倍霞彩

　　山中隠者

　　晚风吹云覆四野有人晦迹萝岩下百年杖屦秪荒径万里山河一草舍御寇至言顺造物不知力命非达者何必空名束此身比邻酒熟杯堪把蚁羣列阵眼前兵世事浮尘隙外马烟火隔林古兰若石罅迸泉散地脉飞流倒向山厨泻诸天在心半偈写白莲正花香满池陶潜又醉逺公社月转松西坐深夜晓来俗客忽敲门啄苔驯雀上屋瓦

　　渔樵叹

　　东岭上头多树木猛虎藏威白昼伏西潭水深鱼鳖多下有长蛟絶网罗渔郎樵夫各生计相逢共嗟太平世两毒所恃期永年山根地轴暗相连背罾腰斧毎聚散回首茅茨炊烟断妻子菜色饥尚可戸口办钱愁杀我问天不言空苍茫四郊落叶正风霜

　　守拙吟因客谈及蟭蟟蜘蛛之巧赋此

　　世人得意笑轗轲多营寡营无不可一时争巧鸟与虫百年守拙谁知我画里疑通五岳云梦中恍驾三湘舸少有四方志老诫垂堂坐君不见池面生沤石迸火汨罗葬身首阳饿古今万事成浩叹风雨西来木叶堕夜寒拥衾茅屋破日出羣动人髙卧力疾正披老庄图邻翁扣门送药裹

　　穷居吟寄胡秀才希颜

　　白头自守攻周易家住荡阴烟树隔寒蛩在壁夜何悲穷鬼连床暗有益心含寸天无蔽云平生不羡送穷文眼中宦达几凋谢垄树啼乌空落曛

　　示元寳禅师

　　短榻翻经坐朝暮门前一转西方路月满人间各自心天虚潭底谁能悟四十年来静掩扉东林遥聴夜钟微渐看禅子易衰老松杪白云何处归

　　拟少陵忆昔行望王屋天坛二山作

　　秦岭路迷愁无那凉夜疎林老夫坐蹇驴龁草人正饥野翁敲石取新火须臾炊黍摘秋果小有洞天曳杖过仙境踟蹰岂敢唾山灵预知待客星虎穴应教黒雾锁欲蹑玄踪不易到峭壁攀萝壮襟抱轩皇驾龙无还期精华长耀金光草少陵题后独啸傲歴揽瓌竒恣所好忆昔道傍贤主人一饭至今尚思报别来音问若为通三十几度梨叶红嗟彼枯骨蒿莱中梦着已忘旧颜面遥寄此情东北风

　　望临青故里感懐

　　故里民居夹轩盖五十年来几度改当时儿曹今老大垂髫旧识我独在人间醉眼莫见真倏忽春光不相待东西两河归一流岸拥蒹葭秋复秋忆昔扬帆坐舒啸海门北转是燕州

　　乔木颂赠别郭隆夫暨乃侄惟显春试

　　凤文麟徳明时出延揽英豪网罗宻佳气低连太液云祥光髙映长安日当朝二阮非晋俗不谈玄虚重儒术九重四散御炉烟对策彤庭挥巨笔更羡两疏真伟才补衮齐心匡汉室乔木根深地脉滋上叅碧空千万枝广阴覆城去炎暑动揺时复清风吹老龙潜海倦霖雨天教羣种待昌期古来史传宁无私野夫作颂久相知短褐冲寒送别处玉堂应忆衡漳湄

　　形问影

　　我自无中生尔自有中出日间相随动千里灯下相依静一室贫贱自安尔何忧祸福自当尔不愁百年世事各劳逸忽覩镜中齐白头我养心神尔不悟我还造化尔俱休问答入微乃见道陶潜异代神同游彼此相忘但沈醉卧榻焉知有天地

　　书客呉海归抚州为乃翁索题四山长歌

　　闻说鄱阳湖洪波荡流万亿顷白云秋色入混茫欸乃纵横几渔艇洞穴浮光照终夕神龙抱珠睡不醒中央突兀拥苍翠别有天地一仙境两峯复两峯倒挿虚塘太古影下通坤轴深莫测山根欲动石头冷鹤嫌鱼腥非真味独飡元气巢其顶老翁自由脱世网不检丹书心愈静时序长存松桂盟烟霞偏助桑榆景安得良工写出水墨图逺隔呉楚见形胜髙挂壁间旷我目毫端能尽泽国迥要探竒絶须主人昨梦登攀杖藜并游子寄声江雪寒北风吹帆送归省

　　浩歌篇

　　人间岁月机头梭无药可青双鬓皤两病垂死加飡饭眼中新墓栽松萝铭旌往往少年子焉知商山万古郁嵯峩一丘半壑世堪避短草疎花春渐多诸孙随我步晴景白云片影落沧波隔岸相呼鸭与鹅聊供笑乐复如何

　　武陵蒋明府子培过邺因谈桃源之胜南都杨茂才伯海曾绘斯图并长歌见寄勉成一篇用答两意云耳

　　武陵贤宰多爱民若使逋逃犹避秦城头常悬岁时雨洞口不隔天地春君探竒踪问渔父鸡犬日闲似太古一涧如空石作桥千家相接蓬为戸辍棹问津沅水西厚俗非闗晋风土沙丘半路没祖龙阿房那聴咸阳钟荆南斜日莽迢递目穷候鴈徒支笻我欲胜游系懐抱昨夜梦着巴陵道谁能写出桃源图仙花长红春长好含毫构思通神明汉江髣髴东流声寄我半幅见两絶兼之大篇殊纵横斗室豁然入浩渺坐间波动烟霞生蒋王云仍岂凡骨一脉来自建康城杨子相知念衰老建安回首中原情

　　蝴蝶叹

　　醉来万事无不掷醒后多思那有益月当中天光渐昃人逢盛时病相迫君不见花间蝴蝶草间飞清霜满园何处归

　　闽中兵宪徐子与黔南学宪呉明卿自都下相别歴二十年矣孟春癸夘夜予梦二君话旧既寤仍梦同渡漳河吊古因思社友存殁相半悲哉

　　文章构患屈平始凤凰不来桐树死老夫浩叹谁见心眼中两人隔万里一宵连梦片月知漳浦共吟铜雀妓呉歌楚调悠扬起左手把袂右拍肩恍看形容皆妙年勿阅丹经拘悟性句法自神骨自仙地开灵脉通九渊龙珠并出破暝烟含光可重精华全旧交星散疎消息人间是非在广识名家多自轗轲成其奈江流不向北寄兴芙蓉各秋色空采幽芳坐将夕当代风云渺南极大海平铺闽越天乱山横断罗施国建安遗迹那相忆宦邸飞梦吾莫测

　　梦少司马总制刘子和赋寄

　　燕山形势帝王州野夫北望生边愁宻云城上风倒起宻云城下河翻流昔破乌丸万骨朽曹瞒自恃孙呉谋战场色惨汉时月军门气压胡天秋今代全才能镇静豪侠那复谈封侯青草平连古北口材官但逞射鵰手单于归心未偃兵龙荒独持扫尘帚旌旄内转始解颜应待铙歌报捷后夜来念切梦何人皓月余光照疎牖

　　晩坐槐庭同王明府师古各赋短歌以志幽兴

　　繁阴坐久日将夕孤鸟飞来此栖息雨滋苔径交苍痕月出槐庭破暝色一官宁辞百事劳琴弹白雪调弥髙更期聮榻澄心夜天外松风万壑涛

　　江南李秀才过敝庐因言及诗法赋此长歌用答来意

　　草堂细雨茶烟迟逺来客子爱吟诗一朝变化悟是主悟到无形偏有为天设织机夺众巧扶桑茧缫五色丝金茎甘露浮清气半空吸彻了仙味但爽词人藜藿肠汉家仙基竟入魏太白少陵两诗豪探竒不尽登临费暗谷顿使魑魅藏阴崖宁无神明卫苦心须求格调工寄兴莫与凡流同峩眉峰头弄片月羊肠路口追长风平顺却难险巇易含毫垂首沈思中圣代无媒自萧散杖挂百钱步可缓出门游眺欲忘归天际好山青不断

　　诵孙中丞山甫全集赋得长歌寄赠【时镇郧阳】

　　黔南词人吾旧识吟成不下千金璧调如白雪郢中才响如倚楼吹铁笛力如夸娥移二山神如骤雨走霹雳势如昆仑周万里气如战胜开边鄙老如籛铿三代仙古如夏鼎出地底丽如丛桃蒸晓霞清如片月蘸秋水竒如侠士慨谈兵深如沧海没长鲸髙如鸿鹄碧空尽逺如葱岭细烟横君家流风自孙绰赋就天台掷地声忆昔琐闱夜直向北斗先朝谏草不复有旌旄过邺访衡门应记垂杨夹巷口磨崖独步太和颠托彼山灵护悠久

　　寄赠祝使君质夫长歌行

　　住宅因人多秀丽广陵南控三呉势淮流入海使君心楚甸带山农父计緑上娑罗树叶春李邕碑石独嶙峋书声静夜连诸巷机响寒天共四邻今日讼庭闲鸟雀羣僚分理万家乐晩来月出太行颠照见氷霜清满郭

　　赋得江南山水纪胜歌并寿毛友梅封君

　　君不见呉山髙起千万丈上有烟岚变化出竒状影照江流湖水地镜分下抱太空各垂文光宻星象晓日波平如熨横素罗幽鸟低飞闲来往岸芦石树小径斜隔岭樵歌应渔唱山根湖脉下相通福基寿域深且广武陵主人偏嗜黄精淡可食子孙皆换仙骨格望云何由并称觞时复驰神到乡国元气混沌含孝胚圣人独知立兹徳堂中髙挂二仙图木公金母若旧识两颜不衰百岁期际天海色苍茫浩无极

　　长江之水歌送匡使君淑教谪大梁

　　君不见长江滔滔发源来自西坎徳至清且洁彻底无浊泥浩荡遽使星河动苍茫不教日月迷夏禹为疏凿力与神功齐探胜讵言彭蠡泽遇仙宁说武陵溪千转乎赤枫之岸万折乎黄芦之堤地非闗百余里波倒翻如许长朝横蜃楼气夜闪骊珠光若开辟无湾子路易尽止莽流徒泱泱又不见汉代车生一日九迁恐造物忌之而有妨吾不知使君理郡何如也父老欲挽不留遥相将放逐时人意谁复此心忘歴观史传贤愚善恶生性也其奈蜉蝣撼緑杨枝叶荣悴在风霜我亦彷徨彼亦彷徨夹道班马连嘶驻夕阳古来宦达有行藏好驾轻帆无恙赴大梁访信陵可话壮图遮莫寳剑闭匣含星芒

　　秋夜雨中述感呈王殿元允仁时寓普照禅院兼示无瑕上人

　　禅窓夜雨不成寐侧枕微吟聊自慰老僧破竹编疎篱滋养菊花开也未葫芦架底乱寒声薜茘墙间浮湿气安得九霄出月光北照帝城分象魏豪门秉烛各丝簧醉杀五侯拜七贵明朝老仆畏冲泥却省探囊沽酒费欲过西林问寂寥煮茶不尽淡中味

　　思归引

　　有家归去来旅颜何摧颓胡为戎马际滞此燕昭台十日九寄书不慰妻子懐秋风忽动思故园山妻捣衣儿候门缺月半天霜满地悄然孤馆销人魂不见嵩髙之山青嵳峩上有松柏下有河松柏可餐河可钓老来幽事嗟无多离乱至今我独苦梦中归路迷烟萝龎公旧隠须一访白云惨淡终如何

　　赋得万山形胜歌赠胡明府子仁

　　万山形胜新安髙据开城闉江连三百六十滩头多緑苹移根拔秀归何人独收两间元气津梧桐正花雨露春凤凰振翼文彩新海霞绮丽耀侵晨影落巨波翻龙鳞片霞可握文可擅左能万化右千变大将纵横谁不见老成已识古人面岂学傍门色求茜美人自是金闺彦壮图不凡且京县北瞻斗极倚楼遍闻说蒲城古迹仲由堂满地月浮寒光如素练

　　赠王别驾仲谐金陵浩歌篇

　　建业世居风俗古盛年游好谁相与石头城影落晴波扬子江声喧暮雨豪贵笙歌虚岁华即今礼乐几名家日蔼低浮杜蘅色春深半吐梧桐花凤凰台上青天近文物好谈呉与晋北瞻形胜帝王州王气茫茫殊不尽

　　读周谏议用馨诗集漫赋长歌行

　　安陆城西渔船夹岸灯明灭晩集枫林郢人巴人半优劣解佩亭前水尚流仙蛾不见风景别欲访还丹妙术学延年入悟何当问老禅宛如箭射昆仑直透出声落星宿海波荡九天搥碎须弥为平地下开混沌别创万国分山川寓言谁超庄列上古来多少大宗匠太逺莫令失归宿至玄更得髙气象气象非凡人所瞻淡然细味水晶盐梅梢夜挂西楼月沆瀣常飡不下帘隔帘氷雪清神思阳春自歌写胸次深宵忽散珠玉光为收诗草开箧笥楚客调同和者多旋沽帝城腊酒宁辞醉紫微下与琐闼邻圣代应知不负人人间风雨隔朝列海中日月容波臣汉江东逝自不尽蛟龙作伴待时振倒翻铁网拔出珊瑚根丛根赤色长含润了此上乗何处谈华岳峯头共坐烟岚千万仞

　　赋得山水图长歌赠潘太守瑞征

　　华岳上逼层霄可窥星斗之真迹黄河来自西极长送昆仑之正脉绮霞彩虹灿一色枫林岂让柿叶赤光映石岩好登陟眼中胜景谁尽得薄暮翠岚藏秀月又黒姑射仙子夜游信能识天与元精豁胸臆后园独种蟠桃核仙果熟时未敢食欲献圣皇咀味跻寿域汾水朝宗流不息上方龙剑到手除荆棘更刬长安路平通万国直臣共佐唐虞徳渔樵各生计官吏不虚职澶州正对燕京北欲命良工写此图髙挂不出乎半间之壁主人坐赏最珍惜神游中宵乗彼苍凉片月白

　　栁川园亭宴集同孔老赋

　　郭北林园开洞府王孙又是青山主一杯云影座中天半壁泉声厨内雨掬水清心犹易醒竹阴聊尔话丹经西河自有名家赋龙在深潭见地灵

　　寓居东园兰轩主人索诗赋此以应

　　迩来城市厌纷扰借居名园得幽讨有妾厨下事晨炊门外苍苔闲自扫烟火恐妨松竹清清风宜诗起常蚤修竹赤霞映虚窓不异图中小蓬岛凿池栽藕生红蕖迭石成山发瑶草吾闻此地昔荒凉始知胜景由人造王孙布置亦经纶醉客飞扬倍词藻百花栏内秋转芳昨宵风雨为花恼深沈曲折人忽迷兹可还丹隠仙老前起髙楼后筑台徙倚披云天浩浩太行一髪望中横放浪乾坤此懐抱共怜满院丛桂香应忆淮南着鸿寳坐来且检种树书地阔根长树更好待君夜话浊醪杯月白空庭再倾倒

　　蜀中行赠李仲白

　　蚕丛之国千山阻漂泊西南尔何苦客子畏人浇俗间孔融不见谁为主出门感慨非中原黄叶几凋乌桕树玉垒悲歌万里云锦江卧病三秋雨久罹患难何所营物色萧条有环堵九口流离半死生儿女遗骸寄兹土梦绕髙都身未归泪洒春风啼杜宇十年亡命聊定居当道其如有豺虎浮云忽散青天回灵剑方弹紫气吐去时三峡逐惊涛直犯蛟龙荡双橹归时栈阁下知难秦塞桑村闻社鼓田园第宅属他人衰白相怜独邻父上书北阙心事明莫恋西山旧茅宇话尽艰虞殊惨然樽前促膝更千古古来豪贵何足论名臣屈指对君数

　　岁杪行上徳平镇康安庆三王

　　陶潜昔日居柴桑诸儿嬉戏时相将吾生多累何感伤况复离合殊无常烛儿长成亦自强解念衰颓来异乡敝裘风雪能禁当心事未了向平忙其如旅馆惟空囊空囊出暴悬斜阳欲收元气通诗肠山林胡为忌老狂倏忽云起天迷茫似恐夺秀归东方凭髙举手酬一觞千峯万壑幽思长岂独杖藜经太行更搜五岳成文章奚奴窃笑立我傍谓予晩节比松篁却与片时闲商量穷冬几促典衣裳只须拥衾不下床梅花春信隔宫墙终朝岑寂对氷霜汝曹好为扫中堂垂帘兀坐焚名香神游四海同春光春光颜色不凄凉于今好客多淮王

　　春雪柬左溪子

　　王孙毎招重词赋坐对山川秋欲暮鸦背斜阳醉后天马头凉雨归时路我去三闗一寄情今春又客太原城积雪满庭人不到卧看说苑忆更生

　　登太原城楼送李郡丞叔东移任平阳

　　会晤何迟别太早白首相违感衰草郭南咫尺望飞旌况复青山之外红尘道渡汾水向平阳一官两佐郡突见君才长兵散潢池尽赤子能使人家悲又喜是非定矣多荐书萧艾何曾混兰芷河东城上垂杨秋河东城下沧波流父老欢迎那更愁仍是去年李霍州从今姑射洞前或有梦心清得与仙人游

　　送杨玉伯归泾阳

　　凤凤城南杨栁丝当春袅袅牵别离古人折赠意偶尔至今千里传相思风吹栁花正西去黄鹂唤春春不住落日闗河怅逺人青丝白马归三秦壮年不叹功名薄独将寳剑淹风尘有时大笑对樽酒七雄能战不能守燕昭之策非逺图空使黄金髙北斗君才落落谁见知且向沧浪随钓叟秋来水上烟云重慎勿濯足惊鱼龙

　　题陈中贵园亭

　　去秋亭馆曾招客几处张筵到深夕花竹学成金谷园池塘倒揷锦川石昨经春雪复来游古木闲云淡若秋尚忆歌童唱新调醉来拍手见风流

　　雨雪曲酬戴锦衣伯常见赠

　　穷冬雨雪白浩浩蓟门万木惊春早横笛谁吹出塞声梅花乱落闗山道海云不散寒悠悠客懐无那空倚楼有人忽赠阳春曲坐吟驱我羇旅愁风流云是楚望子家在郢中四十里三十年来锦作衣天颜咫尺多清辉金阙门中鸣佩入玉河堤上揺鞭归归来对酒兴不尽月明更奏飞龙引

　　送李侍御化甫巡边

　　絶漠黄云浩莽莽层氷大雪几千丈一夜压倒燕然山白日不照北海上海色欲冻惨不流鲸鲵僵卧天呉愁朔风猎猎吹不休千山埋部落万山失马牛安得壮士弯弧策紫骝君王一怒静边尘使者乗骢当北巡行看勲业上麒麟倚长剑苏烝民

　　中秋寄南都冯戸部汝言去岁此夕会汝言潞阳时警兵变感旧赋此

　　小楼独坐悲秋光美人阻絶天一方丛桂花开欲同醉其如南北成参商燕塞干戈朔气动秣陵风雨江涛长忆昔中秋潞水阳相逢月下倾壶觞金波可爱不可掬清宵宛在氷雪堂倚树髙歌起乌鹊星河欲落天苍茫离亭向晓初分手歘见沙尘犯街栁驿路时时问捷书都城夜夜聴刁斗朝廷有意访贤才将士于今严战守募兵千里屯京师日散黄金无尽期海内诛求信不易艰难早晩君王知谢安髙卧欲何补冯唐老来应自悲宦游旅食两不见莽莽风烟各京甸昨闻寳剑赐嫖姚五都侠儿争习战上林鶗鴂秋一鸣北极浮云日千变三呉凋敝若为看何当疏奏明光殿

　　冬夜徐子与宅同梁公实宗子相食黄精作

　　蓟门古木摧寒声海月未髙庭雪明主人掩戸自幽寂客来盘荐多黄精昨日盈筐走道侣嚣尘难得山中情春苗满山被甘雨正色独从灵土生斵来一烹倏变化咀之入玄筋骨轻我亦狂歌避世者何当辞家从向平名山大泽无不有手把长镵行复行龙蛇深藏雪没径时有白云相送迎青天茫茫发孤啸悠然直与元化并海鹤传书约三子共蹑九霞游赤城

　　朱楼曲

　　朱楼峩峩江之浦中有美人弄机杼引领望之路修阻鶗鴂鸣兮凋芳杜我有所懐未敢语吁嗟归来重延伫朱楼峩峩江之干中有美人织素纨引领望之路险难鶗鴂鸣兮凋芳荪我有所懐未敢言吁嗟归来重汍澜

　　走笔效太白歌行寄上渖王殿下

　　少游燕赵间亦有燕赵气大徳不易酬俯仰在天地天地无言覆载我两鬓全白齿半堕匣中寳剑蓄龙精四海歴游无不可时逢厚俗且为家宁羡淮南丛桂花人生知遇非偶尔枚马聚散殊堪嗟君不见太行天设中原春颠崖直上几千尺愿作峯头一片云飞向宫城朝复夕西风若肯徐徐吹风云长会无尽期

　　再寄沈叅政敬叔

　　一骑飞去南阳城乱山不断云纵横奔流触石聚风雨七十二湾河水声水声清彻何人耳隠侯楼上正徙倚迩来宦游梁楚间丰年祲岁闗忧喜问君草疏当时心俨对神明琐闱里回瞻北极紫微垣落月鸣钟宿鸦起欹枕遐思谁复同四海苍生不寐中洛城有客自神会古今胜事归豪雄不见诸葛旧庐没秋草谁卧烟霞空自老

　　伤刘羽泉总制

　　频年楚越征兵路能使秋阳破海雾旌钺威中春万家歌謡声里霜千树当朝将才多壮图或战或守清江湖呉地干将气犹盛接天愁色满新都

　　送呉山人子充游云中

　　春寒揽貂裘蹀躞驱紫骝问君去何许云是塞门游丈夫安肯栖故丘北向龙沙天尽头苏武城头积雪满李陵台上孤云愁二子杳然不可见神交千古心悠悠眼前陈迹增感慨弹铗悲歌回素秋燕然之山忽改色金河之水翻倒流风吹大荒落日惨胡鴈惊飞不复留此时踟蹰多隠忧百年意气懐朋俦独自磨崖题赋罢还来共醉长安楼

　　暮雨送春

　　花盛春将归岂待百花飞有人独先见感叹当斜晖霍家豪贵从头数金谷繁华无定主客边杯酒且酣歌向夕闭门风又雨

　　登城歌

　　古贤哲兮择交游世无漆兮胶莫投彼何人兮非俗流大徳在心兮不可酬直言数兮生衅尤枳棘当路兮我孔忧登髙楼兮望九州岛孰为友生兮嗟未休

　　雨雹有感呈宋大叅

　　客窓午睡晩来起帘外明明一庭水云是雨工碎却阴山氷雷电相驱寒色里击瓦骤破羣雀惊迸阶倒回众儿喜痴儿不解老夫忧指点门前说未休苍生所望在禾黍更欲馈饷供边头于今宋玉夜无寐岂待落木方悲秋

　　瞻逺楼为宋大叅伯镇赋

　　古姚州郭西别业开林丘花石夹阶小玄圃极天形胜当髙楼况复三台之峯最秀拔岚光直向空中浮画栋雕甍耀日月倒写丹碧澄溪流窓含沧海越东雨檐接明河天上秋啼乌一声重悲嘅凄风忽起蒹葭洲君不见混茫万古鱼龙国下通地轴深叵测倏荡烟霞旷望间四时元气浩无极众岛波翻几点青日初隠见扶桑色阴晴变幻入挥毫不到冥搜未易得神会动千里岂独穷目力逝水与孝思悠悠两不息更堪岁晚对氷霜主人懐抱复谁识

　　晩登洛阳城西望灵寳寄懐许太守令夫

　　薄暮髙城独延伫望中飞鸟没烟树岘山何异楚天云盘涧更连秦甸雨二十年来春草长儿童牧马向斜阳广州人覩磨崖赋北指中原说大方

　　寄金广文

　　汉廷谁复怜才子谪去长沙几千里三楚寒云过鴈声九疑秋色揺江水骚人自古悲秋风黄陵庙前斑竹丛惆怅湘灵杳何处试聴瑶瑟月明中

　　寄谢车国医元吉

　　西来苦诗思力疾自河汾访尔园亭共幽事疎篱拥菊当斜曛能为膏肓驱二竖更谈命脉经宵分天应不忌徐陈辈使我得遇长桑君拟渡三江弄明月漫游五岳披髙云山川留得放歌叟杖头百钱且沽酒有药可扶垂老身检方已见回生手相逢两幸无重轻诗与尔名同不朽奚童驱马一函书人在髙都几翘首所懐况值氷雪晨去年倾盖知予真黄鸟鸣时好乗兴遥认门前杨栁新恐君采药山中去怅望桃花各自春

　　雪中偶过李鸿胪东明宅留酌因懐卢太史浚卿刘少叅才甫王侍御子梁张戸曹聚甫

　　前雪未消今雪来寒侵宫殿朝不开昆池冻合石鲸卧玉笛唤春催落梅白日逺迷涿鹿野黄云低暗轩辕台铁甲如氷战士苦城头饥乌啼正哀北风吹人僵欲死驱马不动空徘徊道傍官舍何幽寂我亦山阴乗兴客入门自拂谢庄衣开樽为我破寒色中懐倾倒醉不辞春灯吐花向深夕同乡朋旧各天涯緑鬓忧时谁易白宦情客计成睽违海鴈江鱼断消息重来清夜益相思月明偏照燕京陌

　　马上赠罗山甫

　　有客翩翩时并马壮游气激风霜下边笳声断卢龙天塞草寒深涿鹿野皂鵰飞从西北来弯弓欲射空徘徊圣代虚名莫轻取朔云低暗黄金台

　　秋夜云峯书斋饯别赋得秋字

　　丈夫平生何所求百年与世同沈浮枕上一思动万里黄金容易齐山丘君家父子继刘向时振藻思多冥搜著书堆案未满意眼前岂暇观蜉蝣君不见五龙山上千松稠松枯石烂名应休况今乐善存古道日无俗扰轩庭幽晚来有客自延欵呼童出典青绮裘髙烛结花照几席西风吹动湘帘钩共谈世务复文字宾主相看俱白头笑我吟诗胡不饮清时独抱三闾愁讵知醉客轻王侯剑歌豪气不能收豪气混茫隘江海弯弓欲向扶桑游巨涛歘腾在跬步翻空不定风飕飕万蜂衔珠夺明月鳌鱼背上信宿留仙侣相将踏紫雾纔穷三岛仍十洲肯学书生拘细论寓言聊尔从庄周人生大小各有志岂徒衰老工雕锼龙蛇已藏地窟夜鹰隼争击天闗秋君还闭扉我行路扬鞭西北指并州故人相逢说旷达空囊去住能自由托乗山川随处赋姑射洞开石髓流山灵为喜标形胜禁彼众鸟无啁啾翠华杳然吊汉武白云汾水空悠悠英雄不遇生太晚何时且遂田园谋漳河之源自发鸠因忆邺中走马经长楸徐陈零落罢欢宴不闻广殿弹箜篌惊心两堕井梧叶嗟哉太行何阻修上党有待几朋俦黄花正开酒新篘定约登髙醉九重满天秋色当西楼

　　四溟集巻二

　　●钦定四库全书

　　四溟集巻三

　　（明）谢榛 撰

　　○五言律诗

　　武皇巡幸歌

　　神武驱兵日南征气赫然射蛟江水上立马石城边羽檄飞三楚霓旌拂九天功成凯歌夜月色送楼船
　　二
　　齐鲁巡游地苍生见紫微晴云随鹢舫春水照龙衣柳畔千官拥沙边七校围观鱼移白日鼔吹月中归
　　三
　　玉辇冲寒色萧萧八骏鸣兔河冰上过狐岭雪中行抚剑羣蛮遁弯弓百兽惊当年赤帝子空到白登城
　　四
　　年少羽林郎严冬较猎忙旌旗开御道剑戟拥长杨飞去五花马射来双白狼中官传赐酒甲胄拜君王

　　有感

　　薄伐元中策论兵自古难汉唐频拓地将帅几登坛絶漠兼天尽交河荡日寒不知大宛马曾复到长安

　　春夜即事

　　春草非吾土春宵还自悲庭虚风稍静帘卷月何迟久病儿知药长吟妻解诗他年学耕稼肯负鹿门期

　　丽情曲

　　昔会春江曲美人知我心朝遗白玉佩夕赠紫璚琴梦入楚天逺愁连湘水深刺桐花又落黄鹄断佳音

　　春宫词

　　盈盈上阳女愁思起中宵月白璚窓静花深玉辇遥晓霞憎国色春栁妒宫腰不见长门赋伤心有阿娇

　　清凉山秋夜听儿元灿弹琴

　　吾儿解幽事露坐一弹琴声落石崖迥兴当秋夜深潭龙乘月色山鬼傍松阴飒飒天风起清商满翠岑

　　暮秋对雨感懐

　　山昏云到地江白雨连天鸿雁寒无赖芙蓉秋可怜旅懐聊独酌世事且髙眠凄恻登楼赋谁知王仲宣

　　侠客行

　　家住渭桥边追随侠少年斗鸡输宝剑逐兔落金鞭日下长楸陌霜髙太白天新从霍骠骑裘马独翩翩

　　秋野

　　地阔清霜满林寒赤叶稀野云秋澹澹山日晚辉辉杀气三河动边声一骑飞中原多猛士谁解晋阳围

　　暮秋即事

　　十见黄花发孤樽思不胜闗河秋后雁风雨夜深灯留滞悲王粲交游忆李膺相随少年子走马猎韩陵

　　同宋子纯杜约夫晚渡漳河访李淑东

　　幽期何惮逺秋色满山川月出平林外人行落雁边水村时下马沙岸夜呼船正有东篱菊相■〈扌弃〉醉里眠

　　宿淇门驿感懐

　　驻马淇门夕空堂暑气徂暝烟官树合寒雨驿灯孤浊酒聊幽兴悲歌亦壮图相违旧朋好三径日荒芜

　　毛侍御仁甫幽居

　　早年归别业髙枕逺浮名树杪孤云度门前一水横黄花留晚计白鸟识幽情为爱嵇中散疏慵是飬生

　　登天坛山

　　直上断岸悬﨑岖一径缘白云秋满壑红树老参天神护轩皇鼎灵通太乙泉何由结丹侣共此学长年

　　春园

　　水村人寂寂迟日敞柴闗菜甲春初细园丁雨后闲沙邉来白鸟栁外出青山此地多幽意行歌薄暮还

　　送杜太仆谪荆州

　　谪宦三千里谁怜贾傅才汉江秋月上楚岫夜猿哀心事登楼赋年光落帽台知君最愁絶湘雁逐春来

　　南园秋暮

　　地僻青山近庭空白露漙鸣蝉秋共老落木夜多寒惆怅乡书滞疏慵世路难遥思篱下菊儿女不同看

　　隆庆道中有感

　　马度黄云塞鵰飞白草原兵戈连岁动霜霰入秋繁农业千家废人烟几处存中途有行子伫目亦销魂

　　榆林道中言懐

　　秋风吹短褐长啸过居庸羸马有归思枯蓬无定踪山横边色断日没野阴重旅鬓成衰飒谁知阮嗣宗

　　初冬夜同李伯承过碧云寺

　　并马寻名寺登髙藉短笻飞泉鸣古涧落月在寒松石路经千转云岩复几重人间多梦寐谁听上方钟

　　送史徳龙下第归江都

　　送送芜城客南归暂索居沙云鸥鸟畔江雨稻花初白髪愁看镜青山坐读书汉庭知已在早晚荐相如

　　暮春晦夜同冯汝强汝言昆季饯别章行人景南使上党得光字

　　官舍延星使灯前数举觞何当添夜漏聊复驻春光鸿雁北来尽闗山西去长赠君有芳草岁晏莫相忘

　　夏夜独坐披襟当风颇有秋意赋此寄懐

　　散髪南楼夜翛然披素襟蛩声依草际萤火落墙阴老破当年梦秋生久客心遥思苔石上坐听美人琴

　　夏夜集王元美宅同朱伯邻冯汝言吴峻伯徐汝思李于鳞得丝字

　　献赋长为客风尘鬓易丝投珠还自惜倚玉几相知庭旷生秋早城髙度月迟聊同河朔宴定拟竹林期

　　禅林寺赠本无上人

　　步屧来金界鸣钟落翠微松阴回古殿山气入秋衣身向诸天老心从初地归后期薜萝月宁遣梦中违

　　盘山最髙峯迟应瑞伯不至

　　仄径髙盘壁孤峯半揷天人行飞鸟上袖拂落霞边涧水寒逾咽山花晚自妍一樽迟俦侣松月向谁圆

　　杨以时复逰都下

　　乱后相逢日论交半已非谋生双鬓改感旧十年归帆落烟中浦琴鸣竹里扉重来傍燕市霜露满秋衣

　　夜集有客忆江南梅花

　　坐有三吴客天寒重所思梅花何处发春信隔江迟雪月揺疏影山村出几枝罗浮遥入梦邻笛不须吹

　　除夕示儿元炳兼忆元辉诸儿

　　对汝还成叹寒更坐转深异乡垂老计春草来年心蜡炬明残夜天风破积阴遥怜几稚子酒罢一长吟

　　重过张氏园林二首

　　驻马深林下名园两度游独寻花里径更上竹西楼池鸟闲相语山云澹不流却思离乱日松菊负髙秋
　　二
　　随处携鸠杖狂时倒鹖冠晚山当座出风竹满楼寒独酌世情逺长歌春事残不知桃李发白首几回看

　　晓起

　　晓起正科头时闻花外鸠出门疎雨歇倚杖断云流緑草偏依水青山半入楼况逢春酒熟不负嗣宗游

　　晩过西湖

　　怅望西山路曾经塞马过重来把杨栁独立向烟波日影峰头尽春寒湖上多渔樵一相见犹为话兵戈

　　夜自西湖循瓮山同玉峰上人歩归兰若

　　湖色冷春衣沙禽夜尚飞路随山下转僧伴月中归祗树藏金界禅灯出翠微他年谢灵运结社愿无违

　　秋夜柬李通政子渐

　　燕地逢君晚秋来樽酒期桂花相对夜烽火共忧时月隠长安树云低太液池谁能上封事独有纳言知

　　秋夜柬张给事仲安

　　青琐邻丹禁天阶逼斗枢宫云兼树冷海月傍帘孤谏草劳深思年华感易徂相逢北来使几为问边隅

　　冬夜范宪伯尧卿宅同许宪副子春得天字

　　宦情与客思岁杪共悠然云暗春前树山明雪后天浮沉惟短褐聚散几芳筵莫惜今宵醉相期动来年

　　赵王枕易见寄【有酒熟花香春未老好携书剑早归来之句】

　　江海通元气风云入浩歌行人犹未返芳草欲如何沙晚闲鳬雁山春秀薜萝淮南赋招隠凄恻感情多

　　留别郭学士质夫

　　学士同樽酒相知老去深青云司马赋白日董狐心春气浮东阁晴光动上林应怜多病客归卧薜萝阴

　　元夕道院同公实子与于鳞元美子相五君得家字

　　长空月正满游骑隘京华夜火分千树春星落万家乘闲来紫府垂老问丹砂笙鹤归何处依稀见彩霞

　　忆王屋山

　　昔探王屋胜犹忆杖藜初野老窥丹洞山灵护宝书云生苔壁暗松响石坛虚欲访烟萝子茫茫失旧庐

　　寒食旅懐

　　蓟北惊寒食淹留几自嗟春风来燕子落日在桃花丘陇行边泪江湖梦里家不知疏懒客何物是生涯

　　还邺二首

　　客路多芳草还家春服成交游嗟献赋妻子问谋生自得山林计深知猿鸟情一樽吟薄暮风雨闭柴荆
　　二
　　迢遥嚢橐轻词客本无营久别儿孙大初归鸡犬惊几年违旧业多事感浮生坐倚中庭树春风可寄情

　　登泰山

　　登攀絶顶处封禅断碑文古洞寻丹液秋衣拂紫氛下飞闗塞雁东接海天云惆怅秦松在寒涛空自闻

　　春同陈郎中汝忠登邺城兼寄于鳞子与

　　有客停骖日重城共一登晴烟开北渚春色上西陵中论懐徐干髙风识李膺蓟门芳草路千里兴堪乘

　　暮秋东园饯别邹子序

　　老大交弥重穷愁赋可传对君犹故国嗟我异当年砌冷蛩边草霞明雁外天菊花留醉客秋色满离筵

　　暮秋大伾山禅院同孟得之卢次梗醉赋

　　胜游随故侣幽兴在禅林石上晴云起松间晚磬沉青山无久客黄菊有归心我亦悲秋者樽前学楚吟

　　寄吴总戎子阳

　　黄须邺下子威振北征年万里能筹国三秋长在边草枯驰马地霜冷射鵰天燕赵多豪士论功谁更先

　　寄李殿元子实

　　暂假淮南去长吟桂树秋自知班史在还结楚骚流山色朝侵榻江声夜满楼应懐金马诏春水送仙舟

　　野兴

　　独眺西山色苍然风物繁渔樵秋草路鸡犬夕阳村积水明荒泽闲云度广原阮宣今已矣沽酒共谁论

　　髙枕

　　垂老惟髙枕经秋不到城孤吟来鸟雀万事掩紫荆野旷浮云色庭虚落叶声秪应邻叟过共话薜萝情

　　晚眺

　　寒日下西陵漳河晚渡冰孤城归猎骑双树隠禅灯野眺心何逺岩栖老未能翻怜戎马日愁思坐相仍

　　岁暮宴李太守于鳞宅

　　别来吾叟老蓟北尚征尘词赋偏忧国声名实在人风驱平野雾地转浊河春侠气空成叹荆卿旧入秦
　　二
　　为郎殊客礼领郡重予招积雪留孤馆飞觞动几宵有家何处定多难此身遥国士淹今日应悲豫让桥

　　送别杨中贵使武当

　　登览君何处云霞满太和身轻鸟外转心定虎边过紫极飘钟磬丹梯上薜萝采芝献帝子灵秀得来多

　　春日大风集马云从园亭有感

　　春风何太急野水忽波澜天逺孤鸿落亭虚万竹寒田园殊爱静稼穑久知难百感逢今日萧条醉里看

　　送邺宰石中美转永州别驾

　　策马零陵道闗山渺万重霜明三楚树云乱九疑峰宦迹惊秋草忧心坐晓钟佩刀应不负几为问边烽

　　初春侯兵宪举舜宅同潘别驾时乘赋得明字

　　共酌宪台晚挥觞催赋成旅懐春惨淡吾鬓雪分明倚竹三湘梦披云五岳情有人正吹笛风散落梅声

　　暮秋夜柬宗上人

　　山城揺落夜感慨几人同旧馆残孤烛秋原老百虫才疏漂泊际心定寂寥中亦有逃禅意明朝过逺公

　　登楼晩眺逹轩子同赋

　　客子聊乗兴王孙共倚楼风烟平野夕砧杵异乡秋半醉还成赋同懐岂倦游望中有漳水解傍邺台流

　　秋夜宿东林寺

　　笼中一灯尽笼外几蛾回夜久僧同话霜明门半开寒声虚竹院秋色凈莲台还拟东林约孤笻踏月来

　　次张佑金山寺之韵

　　孤絶寒逾逈苍茫夜不分僧归依岛月龙定缩江云天汉窓前合风涛枕上闻好沽瓜步酒诗思在微醺

　　除夕西岩君见过同酌

　　春光在何许客里只灯花分却梅窓兴来寻草舍家夜寒余巷雪暝色聚城鸦明日谁同醉应思旧岁华

　　春日书懐

　　逺道驰乡梦归期隔岁华山川醉里赋鸡犬客中家巷僻余春雪城髙驻晚霞邻翁讶疏懒相见问生涯

　　送徐生归临清

　　婚嫁了心事翻多千里情闗山渺行色风雨缓归程旧业浮云尽新愁芳草生故园春又老黄鸟断肠声

　　夜过昭觉禅院因忆懒上人同南泉西岩西池诸丈赋得嗟字

　　重到谈经处萧条人共嗟禅心余贝叶老眼讶天花孤磬风犹袅双松月自斜太虚渺无际知是逺公家

　　昭觉禅院同南泉西岩二君赋得天字

　　相约多幽事频来有静缘法云髙捧月祗树暗藏天垂老堪投社无心自会禅谁为息机者黙坐奕碁边

　　寄孔方伯汝锡

　　事有闗天地谁当著述名山林一身重钟鼎几人轻芳树杯中色流泉枕畔声应怜玉堂月游宦老方城

　　次张汝任圆通阁饯别韵

　　倚阁怜分袂祗园夜尚游松深孤磬落杯满数星浮别浦蒹葭暗他乡蟋蟀秋谁知独醒者平子不同愁

　　云川书斋同云洲诸丈留别赋得多字

　　六月期幽赏银塘有芰荷诗从年老健情到别时多夜湿草间露秋横天上河王孙共今夕郢调付云和

　　七夕敬诚二君饯别得秋字

　　北斗挂城头明河逈不流人间清露夜天上白榆秋聚散多岐路悲欢自女牛谁知老来拙回首故乡楼

　　积雨感懐

　　积阴无晓夜云气压城头雀共疎檐雨人同老树秋晋山何惨色汾水亦横流此俗非荆楚乡心重倚楼

　　暮雨

　　坐听萧萧急无风池亦波庭花秋几许窓雨夜偏多老矣乡闗梦悲哉燕赵歌不须临晓镜空自叹蹉跎

　　秋日自遣

　　甘向清时隠无令素愿乖存虚饶气色拨累缓形骸叶响风前树苔青雨后阶何须学宋玉登眺苦秋懐

　　中秋有感

　　客边无节序吟啸往时同故里苔三径名园桂几丛琴樽孤夜月朋旧各秋风坐对青山好苍茫灏气中

　　郊送张肖甫

　　平子愁能赋予愁更几何泪中心事尽客里世情多青眼交仍好黄花节又过离亭独怅望车马渡汾河

　　秋懐

　　东望太行路巉岩几断崖易归千里梦难遣九秋懐夜色霜明树寒声叶满阶著书思赵邸静掩旧茅斋

　　无营

　　无营诗亦苦谩说有营劳鸟宿三更转松凉孤月髙客情疏晚计人事重秋毫我欲栖林壑忘言醉浊醪

　　倚楼

　　应接妨诗兴淹留倍旅情别家仍有累浮世岂须名山逺暮霞色林疎秋雨声此楼非我室愁思度阴晴

　　送儿元炳东还

　　吾儿同入邺今日汝先归留滞乡音改飘零旧业违闗河通古道风雨暗春衣寄我思亲泪西原洒落晖

　　十四夜无月

　　皓魄将圆夜张灯坐草堂孤城低雨色万户失秋光笛里闗山暝楼前烟雾苍金波若满地随处有壶觞

　　三台

　　歌舞千年计鸾舆去不回豪华空四野霸业有三台水阔云仍度沙寒鸟独来黄花风露里寂寞为谁开

　　夜宿齐岭口

　　空林烟火夜茅宇暂幽栖缺月低松杪流星堕岭西浩歌当緑酒逸兴在丹梯不见功名客飘然独杖藜

　　夜登瑶台

　　瑶台当絶顶乘月一跻攀河岳凭阑外星辰拂袖间身轻云自度心逺鹤俱闲几欲招仙子天风听佩环

　　山晩

　　日落川原逈商歌独放情千峰连暮色万木乱秋声流水相回合间云自送迎人家隔烟浦灯火望中明

　　同孟懐之钱子青酌白云洞

　　古树敞岩扉相携傍翠微兴髙松鹤下坐久洞云飞天地浮生老山林胜会稀不知蝉冕客白髪几人归

　　春闺

　　深院飞花急临风秪自哀又看春色老坐使玉颜摧落月窥琴室流尘上镜台窓前有梅树岁暮待君开

　　春归有感

　　雨歇上林静春归东阁虚欲烦青鸟使遥寄美人书栁出宫云外鸦鸣海日初只今弹铗者不为食无鱼

　　送吴子逰泰岳

　　送尔西江客探竒东岳峰断文余汉石古色有秦松倚杖海天近听泉云壑重金箱閟丹诀谁共访仙踪

　　送周藩王广文归钱塘

　　长安芳草歇多病赏心违落日三江满秋风一棹归雨来寒雁失潮上夜钟微梁孝懐词客无劳访钓矶

　　八月十三夜谭鸿胪子羽第同李太史子寔张给事巽卿莫膳部子良赋得秋字

　　当樽月欲满良夜故同游宫阙散清雾星河悬素秋病多还授简客久数登楼喜结淮南侣非闗桂树留

　　苗仲材告别登楼晚聎得天字

　　青山出半天一带逈苍然乱树余秋色寒城更暮烟交游多惜老离合几经年共有登楼赋谁为王仲宣

　　送王端甫归浦坂

　　惜别京华道秋风送马啼日斜孤雁外家逺万峰西归计聊樽酒行歌且杖藜何时首阳下共尔吊夷齐

　　送陆秀才归华亭

　　九月清霜下三江白舫归芙蓉寒始发鸿雁暮还飞自许同张翰谁怜滞陆机读书沧海上灯火映林扉

　　周子才惠菊并酒

　　分我名园种迎霜花正开故山有篱落秋色此亭台坐赏成孤酌吟看信几回因君兴不浅昨遣白衣来

　　登榆林城

　　凭髙望不极天外一鸿过万岭夕阳尽孤城寒色多芦笳满亭堠羽檄度闗河遥忆龙庭士严霜正荷戈

　　落花有感

　　花开惊节序花落转堪悲物色殊无意春风暗有期蝶回芳草径莺度夕阳枝独有豪华子青楼醉不知

　　望西山

　　西山久不到花鸟向何人风散石崖雪天开湖水春老僧虚白社骚客负青苹底事燕京陌黄尘满角巾

　　赠平乡赵隠君

　　风霾起薄暮有客叹归欤白首犹懐刺青山且著书故乡春树外别馆夜钟余不见磻溪叟终然载后车

　　野望

　　西北消烽火边闗罢檄书寒声惟鸟雀野色但村墟石秃烧山后崖明带雪初谁为筹国者云物渺愁予

　　闻岢岚被兵

　　三冬几烽火诸将亦豪雄月冷胡笳断云低汉垒空勲名身后别边议眼前同枯木惟啼鸟凄其向晚风

　　除夕有懐

　　除夕归期过孤帏嗟未休翻疑冦消息转使客淹留积雪寒连塞明星晓近楼遥知不寐处并得两年愁

　　客居即事

　　客居何懒慢过午尚科头老得医书喜闲增诗债愁春寒风偃树天晚雪明楼莫谓常漂泊西来是壮游

　　逰水竹园孔丈同赋

　　移得南山竹冰霜见苦根春流触自响清影羃何繁色蘸杯中緑凉沾雨后痕邹枚此同赋胜事即梁园

　　次宋伯镇逰王文父西园韵

　　郭西车马路尘外薜萝园楼逈晴云合庭闲秋艹繁素心犹白鸟幽事且芳樽地胜人多赋青山谁并存

　　李子田有事代州闻敌犯羊防口憣然归县赋此寄懐

　　迁客复行役翩翩向代州尘飞随宦辙云暝结边愁归鸟异乡树悲笳何处楼黄花老山县相待几枝秋

　　东林寺夜集不与次西岩君韵

　　庐山在咫尺钟磬落诸天不到真如地遥看香积烟轮蹄双树下语黙一灯前欲问无生法衰颓独慨然

　　雨后送刘孝夫东归

　　相见凄凉色孤懐风雨天黄金交易薄清镜老堪怜马出燕南路家临济北田送君一长啸髙鸟没苍烟

　　京师大雨

　　夜来雨何急睡起问儿曹秋响门前水寒生树里涛素居邻市井老计托风骚好为冲泥去新丰贳浊醪

　　中秋夜南园同故人酌

　　不谒金张第相期松桂边人须今夜酒月朗故乡天归思逢秋色狂歌度老年阴晴如可定早上玉峰颠

　　送王给事佐之潞州封王

　　路出西山逺城依上党髙白云何处望赤日此行劳帝子周封建天臣汉节旄昼游还洛下气色满宫袍

　　薄暮赵户部良弼官署西园同郑山人中伯醉赋四首

　　薄暮偶乘兴开樽非预期野夫偏坐久庭雀故飞迟地拔羣松劲天成片石竒种蔬甘此味还使后人知
　　二
　　要识为农苦官园半亩禾有才知计逺无事阅书多童子琴樽待山人杖屡过长吟见幽意独鸟下庭柯
　　三
　　园中有亭沼宦邸得幽栖曲折由人胜深沉使客迷竹枝风外袅莲叶雨中低我欲尽竒絶明朝还杖藜
　　四
　　骚雅成幽赏相依古树丛未论金谷胜真与漆园同宦迹风云转【时擢郎中督储辽左】王程闗塞通随君秋夜梦乘月过辽东

　　暮秋集小山王孙第分得新字

　　悲秋仍兔苑华髪几茎新黄菊频催老青山久待人交情且樽爼世事各风尘醉别王孙去天涯草自春

　　送范中丞尧卿镇贑州

　　朔雁催行色江天入望遥旌飞秋草岸船压夕阳潮有赋思梁宴虚心听楚謡霜威及岭外千里瘴烟消
　　二
　　九月虔州去天南宿雾开扬帆生逺思秉钺见雄才地转三吴尽山连百粤回夜深瞻北斗独上郁孤台

　　题山水图

　　川原人不到尽日草亭闲秋晚树揺落天髙云往还沙边多白鸟湖上一青山榜子复何处暝投红蓼湾
　　二
　　石树重阴合郊亭逺色分泉飞半空雨江落数峰云幽兴自深坐长歌谁更闻申生今白首无意待玄纁

　　寄南都毛明府正之

　　久宰南都邑乌台空荐书讵知人事巧翻使宦情疏梅雪清相映山云澹自如大江春水发应有北来鱼

　　洛阳懐古

　　百战龙蛇定中原旧帝居邙山谁酹酒落日自停车汉室浮云过周京乱草余即今苏季子秪合老田庐

　　宿少林寺同莫陈二秀才

　　萝径通深处苍然峭壁重吟成太室雨坐久少林钟习静聊今夜探竒复几峰还期共禅榻莫负岁寒松

　　逹摩洞

　　长江折芦后面壁此髙岑祗树抱岩古法云垂洞深石存一片影天印万年心徒使登攀客松风听梵音

　　张徳征汴中见访仆已过杞两不相值

　　相寻非预期乗兴我何迟两地琴樽夜同懐风雨时苦吟灯自对良晤梦先知好共碧筒饮荷花杳满池

　　答沈禹文见寄

　　未息吴中战宁闻燕市歌一官身事重长夜国忧多古道淹骐骥秋山老薜萝趋朝成百感风色动鸣珂

　　送吴逸人汝震归甬东

　　有客叹无鱼河亭送别初马归梁园路兵阻越乡书野岸沧波转霜天赤叶疎世情堪一醉还定海门居

　　静公园借居

　　欲览匡庐胜衰年惜未能栖迟无俗侣幽寂共邻僧禅定阶前石心空夜半灯浮图着灵异昨上最髙层

　　维扬兵后寄张佥宪士直

　　羽书飞不絶东望海天遥旗杂广陵树兵喧扬子潮材官曾几战壮士莫轻招独立多悲感江城飒晚飙

　　寄豫章周子干

　　解官君独早南北募兵年烽火端■〈尸外立内〉外云霞髙枕边放歌行野寺垂钓坐江船剩有闲园地开池种白莲

　　寄陆太守子部

　　目极九江水谁传双鲤鱼城当吴楚地天逼斗牛区懐古云西驻求贤榻左虚郡齐梅正发岁晚意何如

　　送黄隠君南归

　　黄生久不见一见即言归落叶世情薄浮云生事微潮声随晚棹江色照寒衣还醉莆中酒春风自掩扉

　　哀江南八首

　　为说江南胜豪华异往年波涛扬子夕风雨秣陵天岁苦兵间赋春荒战后田都门迟飞挽何处泊吴船
　　二
　　昆明未习战南伐转忧深兵气连瓜步人烟断柘林吴姬穷海泪燕将故闗心何日铙歌转苍生望捷音
　　三
　　战马嘶江上寒生枫树村新兵五都尽旧业几家存共倚中朝盛谁将上策论梁鸿避世者宁复老吴门
　　四
　　召募今南讨中原羽檄过几年纡策定一战赏功多雾变青山色天横沧海波飘零国士老长望一悲歌
　　五
　　华亭未奏捷烽火更西湖海舰贼来去天兵功有无人心多为汉国计竟全吴野哭征求尽苍茫寒月孤
　　六
　　古来兵不到湖里洞庭山日惨干戈际云愁猿鸟间少年应习武幽士且栖闲纵熟黄柑酒谁能长醉颜
　　七
　　江山天设险满目战图秋东海兵停棹西风客倚楼朝廷存大体斧钺系深忧不信征南将功成早白头
　　八
　　氛祲频年动东南尽处看海揺千舰出兵犯七闽寒杀伐宁无定凭陵信有端遥闻日本使犹自贡长安

　　过清源故居有感【予故居今属王氏南村】

　　旧业成暌逺亲朋久失羣百年生长地一片往来云独立空流水长吟但落曛结茅何日定西陇事耕耘
　　二
　　飘零三十春下马问比邻相见弟兄老堪嗟门巷新行踪犹泛梗世故一浮尘王谢豪华地殊非旧主人

　　赠别史郎中应之还张秋

　　一见遽言别其如南北情君今何水部吾岂谢宣城帆影树中出河流天际平谁无感懐赋两地共秋声
　　二
　　安平南去道官署在河浔一水风烟色三秋鱼鸟心才髙君柱石计拙我山林应念离居者虫鸣蔓艹深

　　谢刘监察质卿见寄

　　清霜肃海岱春到野夫边骢马劳今日苍生望有年旧交仍杖屦遐思各云天为问齐中俗何人似鲁连

　　九日方晦叔同登北城楼兼示真上人二首

　　相期赋九日倚堞兴何饶天若来风雨人应感寂寥长河明逺色寒栁净疎条更爱东林胜谈禅坐此宵
　　二
　　登髙有惠逺揽胜即庐山幽事知谁重浮生得此间乾坤惟旧侣霜露各衰颜莫待黄花老明朝更一攀

　　重九夜吴希实隠君馆陪饯君搢诗人

　　开樽当节序归思莫匆匆秋色犹南菊寒声自北鸿几人心迹定万事古今同旷达真吾軰何如栗里翁
　　二
　　茱萸共把翫聚散复何愁秉烛重阳过移樽片月留我■〈扌弃〉同调侣君醉异乡秋别后多诗兴还登何处楼

　　酬翁子书见示新作

　　病余秋思动对月几吴吟江上多莼菜山中有橘林感因为客久情岂在交深安得共耕凿相期松柏心

　　暮秋柬徐别驾载卿

　　南征秋转剧不寐夜漫漫白髪艰虞尽沧洲去住难旌旗连夜暗兵甲照江寒选将须臾事谁能议筑坛

　　寄塞上路监察子中

　　沙漠动霜威巡行久未归眼中求将畧意外得边机日落马南顾天寒鵰北飞莫令诸侠少争猎向金微

　　暮秋闻倭冦稍平寄上南都大宗伯孙公兼懐太史文和二首

　　纔罢江南战凭髙动越吟涛声翻日暮兵气结秋阴听履青天逺含香紫雾深世传修汉史谁识二班心
　　二
　　省中霜叶下百感向斜晖北饷多留滞南征几是非寸丹经国逺尺素到家稀共拟孙弘阁无劳说布衣

　　老懐

　　残年百事过阅世复何言多病仍春草全家岂故园游丝风不定乱雀日相喧我欲从丹侣青山静掩门

　　送许殿卿守建宁

　　移官君独逺惆怅撤离筵山转荆南路江浮蜀外天自能归异俗几为问荒田到日梅花发春生五马前

　　赠卢次楩

　　五年君一到未是曵裾频晓发黎阳骑宵探漳浦春交游魏公子懐抱楚骚人好觅沧洲侣相将采緑苹
　　二
　　谁识丰城劔天空紫气髙老来悲道路醉后益风骚物议冰霜过才名岁月劳一寒今范叔谁复赠绨袍
　　三
　　五十君多感艰危不可忘自知兄弟少宁为鹡鸰伤汉党无文字燕歌独醉狂莫违湖海兴徒自老黎阳

　　哭弟松

　　多病吾仍在沉酣尔遽休相依堪共老永别杳难求伏腊还新酒风烟岂故丘漳河暮转急呜咽正东流
　　二
　　吾弟忽长往孤魂应向东在家忧患过为客去留同白日身何懒清樽老不空至今城北路陇树起悲风

　　寄懐徐以言【东山在上虞县西南谢安旧逰于此】

　　罢官还旧业应起著书楼海鹤当庭下溪云拂槛流独醒风雨后髙卧甲兵秋况有东山胜堪追谢傅游

　　寄李佥宪师孟

　　楚客限王程春风游宦情山连吴地阔天与浙中平烽燧劳东望干戈甚北征莫教终孺子独为请长缨

　　刘侍御叔清擢守扶风赋此寄赠

　　旌节发河阳君行西路长心悬陇上月威带日南霜入郡春随马谈兵秋满堂于今汲长孺易使鬓毛苍

　　王元美镇青山赋此寄懐

　　当年客燕市官舍每经过促膝寒灯尽论心夜雨多别来成老病愁里问干戈北海开樽日何人共醉歌

　　秋日柬方晦叔两江

　　端居何思逺名士亦心劳巨笔凌班史秋懐得楚骚窓虚清桂露庭逈急松涛诗草人争写三齐纸价髙

　　寓居禅院申明府幼川携酒过夜

　　禅扉夜尚开何意冐寒来好客无余俸为官不尽才冰花明古树烛影动春杯落尽孤城月乘酣车马回

　　吴人郑速季入邺省兄中伯毎谈倭冦之乱久而思归赋此以赠三首

　　驱马来河朔云愁故国赊干戈身是赘道路酒为家海戍多归雁江城几落花白头弟兄在急难复何嗟
　　二
　　江南兵未息朝野共忧端战伐疲吴税功名老汉官天空山雾惨地坼海涛寒妻子书难达华亭梦里看
　　三
　　我惜吴门客言归动是哀形容愁里变离乱死中来家逺身犹滞田荒赋几催时清渡江去长啸虎丘台

　　涌金亭同冀定甫马伯龄醉赋

　　百泉声不断风雨乱沧波地接烟岚逈天开灵秀多古人余胜事今代有狂歌为爱苏门好携樽共一过

　　寓晁太史湖亭王乐三见过同酌

　　子猷吾旧好乘兴过林扉席外沧波近歌边白鸟归浦烟开霁色松日转春辉学士呼新酒宁教幽事迟
　　赠别
　　北上千秋箓西归万里桥黄花空有约緑酒不同宵树拥秦云断山悬蜀栈遥艰难杜老在莫谩简书招

　　楼居秋夜

　　短笻不到地老子爱楼居徙绮常科髪疏慵肯著书窓髙生月早檐逈接天虚万户灯明灭秋光澹自如

　　寄懐许伯诚

　　发轫辽阳雪还家韦杜春客疏门自掩官罢酒相亲白首歌今代青山梦古人行藏不可问独鹤下西秦

　　寄李员外秀夫

　　久别谁先老西风两地心海天来朔雁闗月起秋砧性懒交游少才髙感慨深遥怜松桂色寂寞华山阴

　　卧病张肖甫枉顾时奉使还蜀

　　蜀客来千里相看慰病颜心驰消息后义重死生间飞梦通秦塞缄书度汉关登髙不同赋秋色满河山

　　枕上病懐赠陆道函兼谢枉驾

　　卧病劳相问茫然意答迟科头何气色拊背独心知地湿霜凝草庭喧雀满枝君看燕赵俗豪士岂长悲

　　秋夜竒上人禅房独坐

　　久寄青莲宇因之问上乘自知闲有味不愧老无能响彻秋风树寒生夜雨灯匡床坐幽寂身似定中僧

　　送吴君搢归新安二首

　　燕赵久为客乘秋鸣棹还独吟霜月晓几转荻芦湾朔雁惊心后江城屈指间竒峰三十六天际识黄山
　　二
　　故国多形胜青山拥万重溪南岁暮雪石上古时松留客呼新酒敲碁度暝钟春来觅诗处谁系野云踪

　　有懐

　　秋风起邺城重我故园情林壑居难定渔樵计未成野云随浪迹村酒脱浮名欲赋多忧思何如阮步兵

　　寄懐王子梁镇鄜州

　　君乘旧骢马西望渺黄河春色闗中满霜威塞上多宦情逢羽檄丗事起商歌独夜耿无寐星光揺太阿

　　中秋无月

　　连宵雨太急仙桂失清芬四野明秋水孤城乱暮云阴晴何处定悲乐此时分不见山河影笙歌空自闻

　　冬夜范宪伯尧卿宅同许宪副子春得天字

　　宦情与客思岁暮共悠然云暗春前树山明雪后天浮沉惟短褐聚散几芳筵莫惜今宵醉相期动来年

　　谢子明别业对酌

　　背郭茅亭子聮镳薄暮来田夫扫径罢庭雀出墙回地僻隠狐兔园荒迷草莱主人乆不到黄菊向谁开

　　可叹

　　世事底相迫人间谁独醒行歌仍白石把阅且黄庭山逈云时出天髙霜夜零菉葹无乆色松柏向人青

　　久客

　　为客不知久同懐相见频河山偏入赋风俗更留人镜里双愁鬓灯前一病身菊花零露满秋色几枝新

　　过故居留别王南村先生

　　尔居吾旧业吾弟久相依往事今谁好浮生会自稀河亭聊别酒桑梓共斜晖百感愿常健终心殊不违

　　苦雨后感懐

　　苦雨万家愁宁言客滞留蛙鸣池水夕蝶恋菜花秋天地惟孤馆寒暄一敝裘须臾古今事何必叹蜉蝣

　　嘉靖癸卯岁曾寓道院屡登玉清阁以发吟兴于今二十七年矣衰颓且病竟不获一登漫成小诗以志感叹云尔

　　几欲登仙阁年来筋力衰山青不在眼云白更依谁碧海三山梦瑶台万里期老夫仍世累且报木公知

　　孟县道中

　　村家农事毕积雨漫成河白聚野鳬净红垂秋柿多年衰仍浪迹转调是劳歌一诵鹪鹩赋归欤向薜萝
　　二
　　去去已言倦秋天菊正花阴晴客在路南北雁为家薄俗身难定浮生鬓易华仙人不可见何处问丹砂

　　夜雨徐明府子研枉驾旅寓

　　冐雨一乘兴仆夫应畏难交从今夕定情自故乡看城逈钟相隔槐疎鸟共寒携樽慰旅况冯铗不须弹

　　暮秋夜集刘兵宪子礼宅赋得秋多二字

　　离合半生梦招呼三径游邺中惟病客洛下几名流石润苔含雨庭闲菊占秋还怜竹西月移席整觥筹
　　二
　　堂上琴樽设门前杖屦过垒山成地秀种菊得秋多佳会偏倾倒余生几啸歌相期共幽事城市有烟萝

　　暮秋夜雨同温纯甫方敏之集吕子性书斋对菊

　　席畔幽芳合相留客尽欢天将雨色暝夜使菊花寒取醉飞觞促题诗翦烛看晴明复何处揺落感秋残

　　同鲍叔愚邓廷献二明府同观太乙泉流觞

　　灵源喷薄处并驾逺看来野鸟夕争下山花寒自开流觞几曲水倚杖半岩苔秋兴能同赋谁齐潘岳才

　　山县久雨感懐

　　云惨失峰峦林深鸟自安山城七日雨客舍九秋寒緑酒愁边尽黄花醉后看痴儿问行路不道仆夫难

　　谢仲川雪中见过时予未起

　　髙枕奚童报知君冐雪来阴晴门外变骚雅卧中裁寒色侵衣湿冰花着树开于今谁有赋方见谢家才

　　初秋同刘兵宪叔清游五龙山值雨得天字

　　飞旌向何许深入万松烟草湿云边径山昏雨外天兴髙穷胜迹政美见丰年谁识君侯意临风一慨然

　　次渖王殿下秋夜小酌之韵

　　为爱云山色凭髙望几回孤吟方露下百感复秋来夜爽风鸣树天清月在杯共言今子建八斗不凡才

　　过西池书斋赏菊

　　培飬邻三径移来殿万芳余花自风景幽意合柴桑绣幕驻秋色金杯浮晚香主人益多珍讵敢傲飞霜

　　敬轩诚轩携酒见过西岩西池同赋

　　日落寒城闭天空倦鸟归髙楼纔暝色新月亦清辉秋兴骚人赋乡心客子衣王门岂无事载酒过玄晖

　　冬夜过云洲翁留酌因赴西池君不果

　　眼前期不定万事逺期难酒熟山人过诗成蜡炬残柝声连巷动月色满城寒岁晚梅花发谁同雪里看

　　同程太守子晋过昭觉禅院

　　使君重惠逺频往兴逾髙共欲参禅妙何心索句劳霜明分夜色松响乱寒涛更话睢中事忧端在二毛

　　十六夜同南庵翁游昭觉禅院醉笔漫书

　　客子来金界王孙驻玉鞍春通九衢夕风闪万灯寒改席钟声度当杯月影团明年旷颜色胜景忆同看

　　夜过逹轩同仁轩分得清字

　　幽斋几翦烛相与话深更户牖敞虚白星河悬太清悲歌燕侠志醒醉楚骚情当代能多赋应齐勒鼎名

　　春日柬李之茂

　　君逢初度日闭户正思亲緑酒谁开瓮班衣自积尘断云愁色里独树泪边春今夕应无寐啼乌莫傍人

　　谢敏轩惠酒

　　太行三晋路留滞几书还亭馆仍春雪云霞岂故山客愁醒醉里腊味有无间何限王门酒能滋衰老颜

　　柬栗别驾道甫

　　曾赋南阳胜登临诸葛庐宦情归旧业老计着何书髙枕浮云过孤樽落月虚帝京多故侣谁复问闲居

　　雨中过昭觉禅院同云洲丈敬诚二君赋得多字

　　不辞冒风雨地胜此经过径滑人留迹林寒鸟在柯疏狂缘醉甚老病得闲多更欲寻禅侣青山共薜萝

　　柬南泉君园居

　　几日违禅宇遥闻钟磬音谁同赋诗兴自定奕碁心雨歇亭台爽烟含花竹深眼前幽意足清旷亦山林

　　暮雨有感

　　西来一片雨遽作万家秋寒逼今宵梦声牵故国愁城髙断钟响野旷溢河流秉烛贵公子仍躭金谷游

　　园亭月下观妓分得戡字

　　月白池台逈征歌客共酣名花出山右春色似江南漏转仍呼酒参横尚驻骖重来赏音处感旧对何戡

　　过诚轩君赋得登楼对月得河字

　　楼髙仍绮席月朗亦金波垂老酒杯倦先秋诗兴多柝声空巷陌池影截天河今日频相接宁忘最后过

　　骤雨柬西岩君

　　隔院共风雨谁家秋意多檐前走霹雳门外散江河留滞人扶杖凄凉鸟在柯应思折简夜乘月几经过

　　栗仁甫园亭饯别得天字

　　偶过设芳筵相留花竹边离声楚词赋行纪晋山川马识往来道云通南北天忆君池上月应负几回圆

　　漳河有感

　　行经百度水秪是一漳河不畏奔腾急其如转折多出山通逺脉兼雨作洪波偏入曹刘赋东流邺下过

　　寄李学宪于鳞

　　西尽三秦胜拂衣归故林搜诗惨淡色逺世寂寥心坐想古人在行看秋草深千年白雪调谁和郢中音

　　四溟集巻三

　　●钦定四库全书

　　四溟集巻四

　　（明）谢榛 撰

　　○五言律诗

　　寄王苏州【时有倭冦之乱】

　　岳牧今逾重忧端坐永宵岁侵疲郡邑时议到渔樵云暗青山路江喧白日潮伤心兵火后几度望枫桥

　　武安除夕酌王抑之宅其子易从易知侍侧

　　旅况乘时切年华隔夜新捧觞君二子弹铗我孤身地得青山赋天留白髪人谁为岁寒侣松老见龙鳞

　　送程子仁之楚

　　十日九弹铗留君竟此行乡心急岁杪客计缓平生雪暗梁园树江空鄂渚城不闻王粲赋愁絶滞南荆

　　寄上赵王枕易殿下

　　松桂兔园秋谁从帝子游清风闻玉笛夜月见琼楼旅雁复南下官河长北流应懐谢庄赋吾意老沧洲

　　寄崔岱屏都尉

　　望望三秋雁谁传上国书气横龙剑外天逺鳯箫余岁月身还健风云计自疏琼筵多胜事词客复何如

　　关山月

　　皎皎长空月星河半有无光连玉闗静寒傍雪山孤沙雁时凄断林猨夜啸呼征人增百感把劔立平芜

　　明妃词

　　鳯阙虚归梦龙城重逺愁黄沙连塞起黑水入荒流泪尽琵琶夜魂消觱篥秋谁怜万里外风雪满貂裘

　　白鼻騧

　　年少躭游侠长乘白鼻騧连翩金勒响婀娜玉鞭斜紫陌嘶芳草青门踏落花鸣弓飞鸟堕巧捷万人夸

　　春闺词

　　杨栁正啼莺杨花飞满城春风天外去落日海西明逸气揺金辔豪华恋玉京不知游荡子曾念百年情

　　晚过李子复饯别

　　携樽同此夕云月有无间旷达骚人意凄凉游子颜乱虫依草树孤鸟度河山世路黄金尽秋风一劔还

　　寄懐苏廷珪先生

　　勾漏辞官早丹砂不易成门闲二水合天逺一鸿轻为客幽期过悲秋白髪生菊花谁共采风雨独含情

　　同朱道士通上人夜谈因送予归赋此

　　二髙多道气乘夜访幽栖瑶草元无种青莲不染泥鹤闲丹鼎外月在法云西相送还成笑分明过虎溪

　　清明过王郎中学甫时园桃始花留酌

　　欲访桃源去先看独树春无言当令节有色净风尘不取倾壶醉其如满眼新仙郎能下榻华月复留人

　　送唐仪部还琼州

　　多病言归去孤舟秪素琴海天南尽处燕阙北来心秋老下榕叶沙寒鸣翠禽赋成应有寄惆怅岭云深

　　浪游

　　百岁形骸役吾生何浪游寒蛩知静夜老菊见髙秋海上白茅屋云边青石丘还从物外侣灵药好相求

　　送张太仆熈伯视马畿内

　　司驭巡畿甸飞旌指戍楼共传天马异宁复大宛求月照昆吾冷风生苜蓿秋张衡有词赋独系汉家忧

　　秋夜柬仲元仁

　　永夜愁欹枕天涯一病夫候虫当砌乱秋月傍楼孤采菊还三径扬帆更五湖相将好归去莫叹岁华徂

　　李行人元树宅同谢张二内翰话洞庭湖

　　词客家何处西南是岳州地连湘树阔湖共楚天浮极目风烟夕惊心鸿雁秋君山更竒絶应待子长游
　　二
　　南望岳阳郡苍茫吴楚分帆回孤岛树楼出九江云落日浪中没秋风天外闻何时采苹藻湖上吊湘君

　　送朱邦宪还上海

　　送君不可住霜露满幽襟醉后登楼赋天涯抱玉心江门开晓色海树带秋阴归去鹤亭上遥听吴会吟

　　居庸关二首

　　遥遥度闗塞策马正西风驿路泉声里人家岚气中霜余涧草歇日上石林空多少长征客髙秋感塞鸿
　　二
　　控海幽燕地弯弓豪侠儿秋山牧马处朔塞用兵时岭断云飞逈闗长鸟度迟当朝有魏尚复此驻旌旗

　　春夜过王侍御子梁宅时将按河南得韵二首

　　乌栖官舍静步屧偶经过宿雾浮金阙春星动玉河交情别后重逸气醉来多好去梁园道因风寄薜萝
　　二
　　送君向河岳归思渺难堪回首鸿初北当歌月正南宫云飘祖席御栁驻征骖去后听黄鸟芳菲谁共探

　　春日

　　共道芳春好其如老病侵谁同一樽酒时醉百花阴应接非吾事疏狂见客心因思故山侣怅望白云深

　　送赵元哲下第归东阿

　　久客山中梦孤懐月下歌青云期赋就华髪感时过龙剑闲星斗鱼山静薜萝东归访黄石吾道欲如何

　　陈驾部钖卿来自钱塘舟次临清适有汀州之命贻书见懐用答

　　海门春水发吴舫到何迟芳草行吟处孤鸿入望时沧江成逺别白首见相知欲赋三山胜茫茫不可期
　　二
　　往年君别处梧叶正秋雕犹忆琴樽约曽同风雨宵寒空鸣雁急烟浦去帆遥犹有天南梦相随度海潮
　　三
　　使君遥领部相对复何年海树晓行外江蓠秋思边城临百越地帆尽七闽天见说春风早梅花可更传
　　四
　　春酒不同醉春花空复开美人临卫水客子滞燕台近得铜章报翻令锦缆回天知有黄霸早遣渡江来

　　端午集吴郎中峻伯宅得山字

　　令节方牢落招携慰旅颜彩丝忆儿女蒲酒话乡闗楚俗千年后燕歌一醉间坐看新月色犹自傍西山

　　夏夜集孙员外文揆宅得天字

　　深夜移官烛清风敞客筵钟沉汉苑树月度蓟门天我愧谢荘赋人称孙楚贤何当碧筒饮醉向北窓眠

　　送赵少尹文甫之华阴

　　燕市离歌动殊非故国闻清樽聊共我黄髪更怜君县隠潼闗树堂流华岳云不知松月下谁与坐宵分

　　夜坐

　　兵气动严关纔闻漠骑还边愁醒醉里身事去留间乱响更深柝空明雪后山苦吟时倚杖不使客心闲

　　东桥为胡太仆赋

　　西来倚杖处下有白鸥羣偶尔乗秋兴翻然向夕曛溪光自清彻野色两平分不定中流影相知有片云

　　将登五台夜宿圭峰禅房

　　驱车林壑晚不觉路萦回钟响禅扉近僧迎山火来登攀惟一径开辟自多台上有古松柏当年谁为栽

　　圭峰晩望

　　圭峰冠形胜幽事且禅林石阁参云兴山桥俯涧心万松皆古色孤磬自清音更觅最竒处宁辞冰雪深

　　山行有感

　　地僻逢人少同行自有羣几多山脊雪一片马头云古木参天出寒鸦薄暮闻可怜春草发谁为采幽芬

　　偶成

　　乡园尚隔越寒暑又经过晚计身无补新交事转多闲时自天地静处即烟萝白鸟忽飞去悠然一浩歌

　　留别陈大参粹中二首

　　征骖闻早发客自塞门归天暝乌栖树城寒雪拥扉美人仍两地春梦不相违独赋闗山月茫茫共素辉
　　二
　　别后缄书少天骄数往还正忧烽火急翻羡草茅闲积雪犹平涧残阳半在山相逢春尚浅杨栁未堪攀

　　寄太和山何隠君二首

　　弃官依白岳岁月此栖迟道侣频相过丹经久自知心闲虎啸处步缓鹤随时倚杖看晴色前峰又采芝
　　二
　　太乙坛前客桃花十度红幽栖片石定元气四时通古树邻苍壑闲云澹碧空能谈非静者真意几人同

　　雨后立夏

　　园中緑已暗寂寞问花神兴托清樽酒愁欺白髪人山城初雨过天地尚余春又与东风别堪嗟羇族身

　　送薛逸人归荆南

　　河汾春色过此别路三千旅梦闗山月乡心风雨天马归湘竹外城对楚江边去住何须叹荆王自下贤

　　寄徐水部有和

　　粉署当形胜虚懐谁似君树凉沙市雨江白渚宫云鹳鹤翩翩下帆樯歴歴分楚童能艳曲不使水曹闻

　　北园同孔老赋得风字

　　悠然云在空此意许谁同身出勲名外心归恬澹中髙楼偏夕照深竹自凉风试问今秋兴还添菊几丛

　　夜雨

　　夜来殊不寐百感古今情道在楚骚重年衰燕侠轻轩庭回爽气风雨失残更多少人欹枕中心别有营

　　宋伯镇招饮署中赋得长字

　　緑草夹阶长凭轩共晚凉鸟声投暝树霞影蘸清觞兴剧三秋赋年衰几日狂今宵话离合风露满衣裳

　　雨后早起

　　积雨空阶满开轩幽兴深半窓低晓月几处苦秋阴已倦人间路能闲诗外心还憎多此癖习静老山林

　　秋雨宿权店驿有感

　　驿灯分暝色野馆滞秋阴已倦衰年事偏驰故国心夜凉槐雨滴月暗草虫吟归梦不知路千山云更深

　　积雨感懐

　　十月天多雨霏霏日夜寒西山改气色北斗失阑干生计门常掩悲歌灯又残可怜黄菊老几向病中看

　　初冬十五夜云洲丈招逰东林得僧字

　　皎皎东林月初看法镜升殿沉中夜磬松隠上方灯兴剧催银斚诗成转玉绳地非庐霍胜天许著名僧

　　李园暮雪同镇康安庆二王偶成

　　带雪几归鸟萧然集旧柯树明春意早庭敞暮寒多緑醑同梁苑清才并郢歌还期看山色天外玉嵳峩

　　冬夜昭觉禅院示万灯上人

　　旧衲灯前补天寒霜满庭不眠中夜偈早起半函经慧力刬诸障禅心通百灵腊同祗树老春雨又青青

　　寄懐顾近湖比部

　　莫测文园志龙光薄海天遥知变化日稀见老成年客路西淹晋神州北壮燕白云楼上赋秋色满髙筵

　　忆都门酒家王四

　　尚忆髙楼饮青帘出緑杨频賖宁沮兴浩唱不嗔狂谢客惟深醉燕姬自盛妆几回青梦里听雨滴糟床

　　九日寄懐田梦鹤兵宪

　　别后几重阳停云渺帝乡登髙同节序垂老各行藏夕鸟安庭树秋光照野塘何时问幽寂岁杪正冰霜

　　寄顾彭山别驾

　　建业元佳丽风流况有君妖童隔花唱醉客倚楼闻清忆铜台雪春怜金谷云于今非宦邸犹试宝刀纹

　　赠田深父

　　气夺三都赋声驱六代诗春云流碧落秋月照琼枝独览中原胜还收太华竒东山有狂客千里愧相知

　　西亭中尉雅集

　　骚侣夜同酌酣歌风月斜古人自风调今代几名家客久鬓将雪天寒梅正花谁知献赋意对尔一长嗟

　　吹台吊三贤【李白杜甫髙适曽会于此】

　　异代懐三老风骚尚可亲髙名相照耀片石自嶙峋野旷青云暮台空碧草春至今遗响在神鬼泣何人

　　中秋夜潞阳旅馆同冯员外言别得分字

　　客亭逢此夕樽酒况同君月向中秋满人从上国分绛河斜度影白鴈逺呼羣回首淮阳路相思隔海云

　　秋日即事五首

　　八月边烽起燕闗入引弓檄飞三辅道气激五都雄戍角寒云外城乌夜色中不知枕戈者愁絶竟谁功
　　二
　　燕赵多愁日兵戈未定时交游疏旧社僮仆问归期驿路当秋断胡笳带月悲晓来惊旅鬓更益镜中丝
　　三
　　何时偃甲兵多难滞燕城寒馆下桐叶秋风吹雨声贾生今日泪宋玉昔年情共有龙庭策谁髙麟阁名
　　四
　　旅懐方索寞秋气重萧森兵甲南归梦妻孥北望心闭城山日在倚剑野云深独有长安客时时问捷音
　　五
　　迭嶂云仍惨孤村鸟亦稀共嗟经铁马谁复守柴扉战地生寒色征旗乱夕晖还思汉飞将逐北过金微

　　送吴驾部子有奔丧洛中

　　漠南惊候火洛下报哀音去去思亲泪迟迟忧国心暮云中岳断秋雨大河深犹忆老莱服空瞻松柏林
　　二
　　数有趋庭梦秋来益苦颜髙原黄叶下落日素车还髪变兵戈后心摧霜露间啼乌转凄切泪尽北邙山

　　九日集徐郎中汝思宅得杯字

　　连床留昨夜九日复筵开白髪愁中赋黄花乱后杯霜兼宫树变鴈自塞门来赖是同心者深知庾信哀

　　对菊

　　东篱何寂寞不似去年秋菊带凄凉色人经离乱愁风庭寒影动霜院晚香流客里重阳过悲歌独未休

　　马子端王鼎臣见过因懐崔都尉

　　兵去人心定相逢话此生乱离俱是客去住各含情沁水沉鸾影秦台断鳯声眼中惟二子且复醉燕城

　　秋夜

　　不见同懐侣悠然独夜思风凄闻角处月落倚楼时计拙陶潜酒心忧阮籍诗千山芳蕙歇策杖复何之

　　芳树

　　芳树花争发嫣然故向人相看终日媚一摘暂时新影落金塘水香飘玉砌尘伤心有琴瑟寂寞汉宫春

　　邺下秋懐

　　风尘劳客计词赋寄乡愁鴈避燕山雪人经邺地秋几年多放浪万古自沉浮抱膝成孤啸苍凉月近楼

　　奉和崔后渠祭酒见赠

　　碧山留大老客子几番来砧杵鸣秋郭风尘上晚台孤懐惟短剑万事且深杯东阁多贤士宁遗作赋才

　　寄靳太守子鲁

　　花发上林时君行我在兹三春不相见千里自同思白髪留燕市青苹寄楚词郡楼应独眺未拟北来期

　　题萧鸿胪文萃园亭

　　京国论交久知君道气存买书无积俸好客有闲园月近池边榻云低花下樽偶来堪避俗何必问桃源

　　寄赵总戎公僎

　　闻道干城将频年未解颜身危征战后名定是非间海月窥龙剑沙云接鴈山谁怜赵充国白首卧榆关

　　夜集孙郎中文揆宅赋得月字

　　关山不见月玉笛未须吹水暗鱼龙窟云深乌鹊枝开樽成露坐作赋待秋期还拟梁园夜邹枚况在兹

　　秋夜同应驾部瑞伯宿三河驿得宵字

　　荒村回逺火古驿驻征轺蓬鬓人间老萍踪蓟北遥繁星耿秋汉鸣柝乱寒宵忽忆山中桂清霜叶又凋

　　赴石门峡

　　石门西去道烟色树冥冥秋草地全白夕阳山更青闻虫惊节序立马问边庭潦倒还词赋徒惭两鬓星

　　石门秋夜有懐

　　歇马空山夕劳歌塞上归野霜明古剑峡月冷秋衣坐里蛩螀乱愁边乌鹊飞酒杯时在手不与故人挥

　　春雨感懐

　　漠漠春天雨冥冥晚树花山云迷客路海燕落人家浊酒聊生计狂歌任岁华异时懐杜甫老病滞三巴

　　夏日同武元康刘复之杜约夫万金渠流觞

　　城西六月暮笛里万山秋野水天光净沙汀日色浮清觞聊泛泛白鸟任悠悠逸少今千载何人复胜游

　　送吕试官宗夔入蜀

　　西蜀有扬马君才当此行几年懐胜迹今日慰平生地入黄牛峡江连白帝城停骖勒铭处独见古人情

　　独歩

　　野田聊独步风物漫幽思地逈秋山出天空暮雨垂石梁闲鹳鹤水国静蛟螭旷士成衰谢宁无狗监知

　　暮秋同冯直卿秦廷献李士美逰黄花山

　　太行秋色老步屧一探竒草白髙欢殿山空王母祠飞泉堪倚杖落日尚挥巵松外浮云去幽人意独迟
　　二
　　髙崕翻槲叶白日雨声寒共爱秋山好其如芳蕙残乱云藏怪石空壑下清湍底事林间鹤栖栖刷羽翰
　　三
　　深入黄花谷高临玉女台迎人千嶂出随意一樽开寒露垂瑶草秋风扫石苔子长躭胜絶猿鸟莫相猜

　　宿黄花寺

　　横野千重壁飞空百丈泉松门临巨壑石阁架长烟月下惟清梵林中有静縁此心元不染秋水照青莲

　　春日逰清凉山柬孟徳用

　　沙暖青蒲出山晴碧树分琴樽闲傍水杖屦独披云旷野流春气髙峰驻夕曛芳时不可负寄语孟参军

　　北园同刘国藩夜酌

　　花时招酒伴几度北林游改席依芳树鸣琴对碧流天高微月出沙逈断烟浮明日还乘兴垂竿杜若洲

　　寄郭太史质夫

　　直北京华地僊郎足胜游云低金阙暮月动玉堂秋草诏传天语题诗见国忧茫茫湖海上有客寄渔舟

　　题背面美人图

　　无那琵琶曲重弹调转凄自伤倾国色故作背人啼太液秋光冷长门夜月低流莺何意思飞过掖庭西

　　懐僊吟

　　海上安期子飘然与世违三丘来采药万里蹑云归山鬼窥丹灶鲛人识羽衣相从渺何许秋月见余辉

　　侠客行

　　五陵豪侠士意气欲横天出入长躭酒交游不惜钱鬬鸡输宝剑逐兔落金鞭动说成功易如今又几年

　　塞上曲

　　百战多枯骨秋高白草深飞鵰盘大漠嘶马振长林柔逺君王徳封侯壮士心华夷自有限边徼莫相侵

　　丁香

　　紫花何太媚静女若为看影动帘栊晓香沉烟雨寒芳菲心有托零落思无端一采归金屋春深莫倚阑

　　寒食

　　族次惊寒食流年鬓有华春风吹燕子初日照梨花丘垄天边泪江湖梦里家古来词赋客拓落但长嗟

　　南巡歌二首

　　大道军容肃中天王气高风云随鳯辇日月动龙袍緑野开三殿黄河集万艘竟陵恐迟暮原庙荐樱桃
　　二
　　南楚旌旗合黄尘走百官天王重巡幸民物识艰难驰道春风动行宫夜月寒万年垂拱意歌颂入长安

　　同冯汝隆万泉山

　　壑林最幽处乱泉风雨来云中山路转树里石门开高兴题苍壁长歌坐碧苔好为猿鹤主闲醉百年杯

　　题何栢斋侍郎山居

　　茅宇依泉石游心自太空檐垂松叶露门掩稻花风世故端居外天真独卧中平生爱疏广今古几人同

　　酬五岳山人黄勉之见寄

　　人壮三吴地天开五岳图神交江月逈目极海云孤老鳯鸣琪树秋花照玉壶洞庭骚雅会知尔说狂夫

　　秋兴四首

　　寥落天涯客谁堪秋气深风烟凄大野霜日净空林对镜嗟衰白衔杯任陆沉子云多著述百代有知音
　　二
　　山昏云到地江白雨连天鸿鴈寒无赖芙蓉秋可怜旅懐须痛饮世事且高眠京国迷茫外空歌美女篇
　　三
　　啸歌谁会意风色动严城天夕孤鸿过山秋万树鸣故人湖海梦游子岁时情坐惜瑶芳歇空除又月明
　　四
　　地旷糜芜老庭空蟋蟀寒山河秋瑟瑟风露夜漫漫白首谁同醉黄花祗自看吾生真浪迹沧海一渔竿

　　伏枕

　　伏枕无穷事虚堂秋夜深松低半窓月山静数家砧老鹤同幽意寒螀伴苦吟百年儿女计谁识尚平心

　　晚秋呈崔后渠侍郎

　　野旷烟岚重山深杖屦迟菊花留晚色松树挺寒枝霜下百虫伏风前孤鸟悲苍生忧悴日独有老臣知

　　北塞

　　朔漠名王遁长城候骑还丁男空郡国甲士壮边关玉剑横霜冷琱弓抱月闲于今多上将谈笑定天山

　　秋懐柬卫子涵

　　细雨秋山净寒烟暮野空龙蟠无浊水鳯宿有孤桐世业兵戈后年光客旅中云林千古意寂寞几英雄

　　春日都下言懐

　　煮药花朝过中宵坐黯然楼空万井月树合九门烟多病还词赋孤怀且岁年沧江有白鸟来往钓矶边

　　酬马子端

　　若木横西极鲲鱼鼔北溟壮图双鬓黑不寐一灯青曙月低花苑春烟澹石屏上公开阁日暂尔谢山灵

　　崔太傅北园同张光禄友衡陈礼部子发闻人礼部元科吴大理希明得诗字

　　胜地成高会云和度曲时百花明院落一鸟下台池待月仍呼酒看山共赋诗鳯城春色暮莫负牡丹期

　　同内阁张友衡张文光二公饮崔京山园亭

　　锦石髙于屋名香霭若云笙镛间清响花草杂幽芬人醉瑶京酒天成紫阁文广除多皓月改席坐宵分

　　夏日崔西峨宅同张水部徳杨醉赋

　　日暮重门寂风凉独树斜一樽元亮宅万巻子云家白石垂兰叶清池出藕花水曹同取醉庭宇落残霞

　　宿淇门驿懐孙方伯性甫王宪副廷瞻江少参伯阳

　　驻马淇门夕堂空暑气徂乱云关树暝寒雨驿灯孤身计聊时序乡心复道途何当报知已秋鴈满江湖

　　表兄周平基书至

　　兄弟成修阻霜空一鴈过桑麻怀故国烟月梦西河短杖徘徊意孤樽慷慨歌相思秋又暮白髪竟谁多

　　寄王东畬

　　我游京国去君向邺城来自拂灯前剑谁传花下杯停云虚夜馆落月旷秋台鸿鴈飞何处相思赋七哀

　　元日

　　异乡今日酒无那客愁新风落千林雪天回万谷春儿童催老大物候感沉沦何限长堤栁青青又向人

　　古意

　　南国动幽思春洲搴緑芳九嶷云物夕帝女怨潇湘华月照瑶瑟灵风吹绮裳那知苦调罢楚客立苍茫

　　同李汝锡马伯龄逰苏门山柬王明府

　　好山同一赏行坐有莓苔潭上幽花照樽前白鸟来放歌风振木起舞月临台欲刻苏门石惭非谢朓才

　　雨后柬张宗昭

　　雨后小园净豆花寒更开客中秋序过灯下鴈声来懒慢催诗句疏狂但酒杯故人期不至凉月满高台

　　过山叟

　　栗里堪同隠濠梁复一过衡门开緑野石壁带青萝偶共山人醉闲随牧子歌还怜夜色好星月湛沧波

　　秋夜柬张崇徳

　　满天风摵摵木叶下山城夜静羣虫响秋高片月清多方身计拙无病旅愁轻仲蔚深知已悠悠江汉情

　　野兴

　　白日霜凝地飞飞鴈度河孤峰依汉逈老树得秋多月晓山精伏时清野父歌短笻随我意一径入烟萝

　　过仪封呈大司马王浚川

　　行客度河甸空林寒日初风高脆蒲苇水落困龙鱼民物诛求际边陲战伐余济时须大老莫恋草玄庐

　　大梁冬夜

　　坐啸南楼夜孤灯客思长人吹五更笛月照万家霜归计身多病生涯鬓易苍征鸿向何许春意徧湖湘

　　古怨

　　高楼俯江树楼上有蛾眉旧约空成叹新愁可诉谁春闲翡翠幕月冷杜鹃枝荡子复何处杨花无定时
　　二
　　杨花日飘荡能复几何春逺道宁知妾流年不待人片云横上国独鸟下西秦无奈怀君意清江采緑苹
　　三
　　緑苹时复采独立转深愁忆昔郎船去极天江水流玉环应自佩金谷谩长游可惜铅华落西风入画楼

　　春日同双泉清泉涌泉西泉四将军园酌

　　南园鸣布谷烟雨万家春庭草乱依榻山云低傍人当歌惟胜地快意几芳辰醉杀高阳客花前倒葛巾

　　登城有感奉寄江寕王懐易

　　野风吹客袂感慨一登城孤鸟日边没大河天外倾年华悲杜甫世故老虞卿龙剑应相合云霄无限情

　　渡黄河

　　路出大梁城关河开晓晴日翻龙窟动风扫鴈沙平倚剑嗟身事张帆快旅情茫茫不知处空外棹歌声

　　集孟得之园亭

　　万竹生秋意林园六月初骚人宜物色樽酒坐庭除落日横孤嶂清风满太虚兴高归去晚池上采芙蕖

　　秋日洹上书懐

　　水边沙草合林外石桥横云漫三秋色河流万古声野花欺老鬓林酒胜浮名我爱桐江叟渔竿不世情

　　同李元博携酒访岐南道人

　　共向东园酌葫芦秋正花千畦散流水万木带飞霞碧海仙人岛玄都道士家未应骑鹤去聊此话丹砂

　　懐玉清阁

　　紫阁登临处秋光入品题窓吞河岳尽檐压斗牛低客路孤城外仙坛万岭西浮丘分袂后望断白云梯

　　懐香山寺

　　曾识京西路名山梵帝家殿高千岭树地落半天霞空外钟声彻云边■〈土答〉影斜老禅相对处笑指白莲花

　　送朱君归都下

　　君来邺城雪君去蓟门秋生计疏乡信归期减客愁光阴多道路慷慨几交游谁识燕歌处孤云傍酒楼

　　送刘佥宪才甫北伐

　　七月边烽动三河兵气扬乘秋发猛士计日缚名王剑倚云霄逈旗连海雾长燕然一片石终古有余光

　　送杜敬夫有事显陵

　　匹马飞千里孤帆截九河天南郢州道月下楚人歌陵庙楸梧冷江城云雾多万年帝灵在神鬼护山河

　　懐碧云寺

　　羣山开宝地忆昔杖藜过石洞余冰雪岩泉净薜萝虚空尘虑尽疏散胜縁多欲结东林社相依老洞阿

　　同邹汝邻张伊梁李元博饮申幼川北园登台醉赋

　　朋好多风雅园林复此游天边数峰出台下一河流浦树笼苍霭霜花照素秋骚人嗅芳意莫讶为时忧

　　同陈石卿夜酌善应山

　　骚客同今夕当杯意思闲天风入古树海月到空山胜赏双林外高歌万壑间人生竟多事此地几登攀

　　送王中书嘉宾归海陵

　　华髪紫薇郎鸣鞭下帝乡莼鲈新味美丘垄故思长海国连秋气江皋带晚芳兴来一鼔枻谁与咏沧浪

　　秋夜寄郭黄州

　　久别多遐思惊心夜半鸿霜飞邺台冷月照楚江空感慨三秋过征求万邑同细侯深有意聊尔托长风

　　有懐

　　南国美人别长怀相见初不传万里信闲杀九江鱼白髪増长叹黄花伴索居夜深风露下犹自立前除

　　寄孙尧峰把总

　　同衰不相见忆昔蓟门逢送别吴帆逺含思燕树重湖光闲鹳鹤秋色净芙蓉月下长安梦枫桥夜半钟

　　吴下洞庭两山诗客毎从予游四十年来凋敝尽矣率成短律用志悲感

　　胜地阖闾国沧波范蠡船山通转折路湖抱混茫天丝管春风里松楸晚照边人家几歌哭谁尽白头年

　　张二守鸣逺携酒夜过禅房率尔赋赠

　　携酒出偶尔随意是端居垂老诗犹进能狂礼不疏兴高云影外心悟磬声余每过论三昧无令禅榻虚

　　寄杨中丞伯谦

　　晋俗犹秦俗君来化自同多忧关大计两镇得全功雪尽西山逈云闲朔漠空樵苏幸无事四野共春风

　　和王侍御沁阳再逢除夕

　　复此岁将尽乌啼霜满城孤灯千里客夜半两年情北望边愁剧西来鬓髪更乘春发骢马犹自问苍生

　　送钦水部子辰之沛中

　　清标怜水部南去意何穷树色分淮甸河流见禹功乱帆春草外古堞暮云中感慨登台处萧萧起大风

　　送王行人维藩使汝南

　　仙郎宠命新向晓发征轮去路梁园雪归期燕谷春王孙瞻绛节候吏走黄尘想过仲宣宅还怜作赋人

　　寄北海冯汝强

　　旷矣青云路凄其白髪年病多还自遣赋就几人怜三径迷秋艹孤鸿断雪天相期九节杖定访十洲仙

　　送徐比部汝思使蜀中

　　何处看春色江城花鸟繁射洪一樽罢骚雅几人存日下铜山静云连赤岸昏更怜陈正字零落狱中魂
　　二
　　春草徧三川征轺入蜀年栈通星使路岭断夜郎天关塞双旌转风霜一剑悬劳歌对明月江上几回圆

　　春日同李于鳞王元美比部集韦氏水亭得韵二首

　　都门聨辔出此地访烟萝共酌清樽酒还成白苎歌春云花外度幽鸟水边多更拟池亭上相将采芰荷
　　二
　　我来凭水槛坐久夕阳斜聊复祛尘事相将揽物华河山百战地桑柘几人家纵有明春约还看何处花

　　春游

　　古道一鸣鞭苍茫雨后天湖明春草外寺隠暮云边野浦还垂钓山房欲问禅客中幽事少独愧白头年

　　和王比部元美喜浚人卢柟寃雪之作

　　春从邹律动近得破愁颜心事孤灯下年光万死间赋成余白髪身在有青山共尔烟霞约飘然去不还

　　送蒋判官子重之泰安

　　策马齐中道行当佐郡忧城连岱云起地接海天浮赋税征兵日星霜报国秋有怀时北望寒鴈下河洲

　　朱郎中伯邻飬疴道院雨中见召赋此答之

　　习静依山侣同怀复见招三花烟雨隔一鹤洞天遥寒逼青霞馆泥深白石桥月明应不负樽酒听吹箫

　　送苏子冲之云中

　　翩翩苏季子征马独嘶风路转河声近星揺剑气雄旌旗闲塞上笳鼓静云中试看和戎后谁收不战功

　　季夏夜过郭学士质夫馆得流字

　　客居度烦暑仙馆得清秋华露凉浮动明河夜转流思乡还自赋秉烛且同游潦倒谁招隠淮南桂树幽

　　同沈禹文周君可二参军集章子吉参军宅时章景南行人至自上党即席赋此

　　使星昨夜转车骑入长安共喜传觞好犹言行路难蝉声风外断槐色雨中寒起舞苍龙剑光芒几度看

　　登楼北望懐郭学士质夫李吏部一元

　　李郭风骚匹登楼独怅然黄花秋满地白鴈夕横天玉阙云霄外金门日月边疏狂燕赵客早晚赋甘泉

　　夏夜邹参政君哲宅陪饯皇甫别驾得才字

　　磊落闽中彦沉沦吴下才相看成别赋一笑且深杯庭暗流萤过楼明缺月来新丰能几醉骑马故迟回

　　夏日大雨

　　小楼动秋意风雨忽来时暗失黄尘陌平开緑草池朝闲成久卧气爽得新诗车马访幽独冲泥竟有谁

　　遣懐

　　天地此生浮贪名岂道流何为儿女计徒遣岁时忧取醉江花日行歌岭树秋向平元有约南尽白云游

　　立秋夜有感

　　秋生一叶初揺落重愁予宋玉悲何晚嵇康计亦疏星明孤剑动月白小楼虚为忆同心者天涯未报书

　　秋夜石户曹君采宅留别得云字

　　无那天涯别寒蛩可更闻烛花还对我尊酒暂同君夜驻西山月秋生北塞云他时重相忆惆怅几宵分

　　张少参子明见过

　　病客掩扉卧时闻车马临几来燕市里能识鲁生心独树秋先老浮云昼欲阴况逢忧国际谁为访山林

　　章景南署中对竹

　　谁种此亭竹当樽一问君相看成野意自觉逺尘氛幽色霜前见秋声月下闻醉来堪隠几清梦入湘云

　　秋夜雪后同王给事以宁集胡进士文澄宅予病先归

　　客醉黄花月堂开白雪天重城辉夜色老树夺春妍已负金樽酒那成宝剑篇病来扶上马归向小楼眠

　　高比部伯宗宅夜集得清字

　　铜漏夜初涩冰壶韵转清月澄天汉影风落禁钟声病里疏身计天涯得友生后期无定所江海共含情

　　冬夜同徐比部子与吴舍人明可听张肖甫鼓琴得声字

　　夜过成都客风流羡长卿壶觞移烛影山水入琴声庭敞风初断天寒月更明他时轩冕会应记薜萝情

　　送刘推官子礼之平阳

　　人怜燕市别才羡洛阳竒春色迎骖动民情到郡知天低姑射岭云抱帝尧祠几为看汾水东流寄所思

　　送卢司业浚卿再赴南都

　　相忆江湖逺相逢京国初羽觞春欲动宫漏夜何如客久惭怀刺年衰可著书君仍金马诏吾竟白云居
　　二
　　阳城复南去岁晚上吴船寒尽秣陵雪春浮扬子天一官心自逺六代赋同传何异碧山下萧条著述年

　　冬夜黄给事用章宅同张肖甫赋得中字

　　初逢青琐彦下榻一宵同月落棊声里春回烛影中放歌还楚调扶醉有巴童上苑遥相问梅花定几丛

　　吴舎人明可徙居同徐子与刘子成二比部夜集得书字

　　仙郎近卜居几乘载图书邻里通名后墙头过酒初漏沉丹禁逺烛动碧窓虚补衮才无暇明朝向石渠

　　春日过山村漫兴

　　何物清人思西山对郭门渔樵春草路鸡犬夕阳村水动烟霞色沙留杖屦痕向来樗散意一醉任乾坤

　　四溟集巻四

　　●钦定四库全书

　　四溟集卷五

　　（明）谢榛 撰

　　○七言律诗

　　送许中丞伯诚镇辽阳

　　雄才当代拟登坛东度榆闗岁欲残燕峤暮云天外起辽河春水雪中寒艰虞自谓匡时晚战伐谁知得士难谩说请缨平百越行看仗策静三韩

　　送李给事元树奉使云中诸镇

　　琐闱朝下促飞旌岁暮看君塞上行戍角动人多苦调戎衣走马半新兵闗开涿鹿云连树路出蜚狐雪满城计日楚才封事上君王深见九边情

　　送陈太守仲声还任金华

　　双旌带雪下长安晓色催人马上寒不惮风尘驰驿道应知父老伫江干金华云隔三千里碧草春生五百滩遥想元龙乗暇处髙楼明月共谁看

　　留别程侍御信夫宋比部汝化

　　孤琴瘦马临长陌执手那堪惆怅色雪中疎栁动啼鸦林外斜阳催去客二子正当经济时我向江湖任所之故乡意气且杯酒天外浮云安可期

　　冬夜宗考功子相宅同张比部士直钱进士惟重饯别方行人仲安使阙里便道还蜀

　　虗堂秉烛共开樽岁晩梅花发禁园南北交情今夜醉江湖别思几时论天边候鴈逢燕使雪后春泥过鲁门家在涪川暂归去万峰回首隔中原

　　酬王侍御子梁见寄

　　台畔乌啼夜独醒忧时不寐向中庭几看燕峤秋云白三度梁园春草青梦断闗河惊过鴈书传南北感浮萍君才况值艰虞日骢马归来鬓欲星

　　春日洹上闲居

　　芳草洲边春水生苍茫霁色动柴荆风吹杨栁幽人卧日上梨花独鸟鸣泉石自能忘俗事壶觞聊复寄闲情千年好忆东方朔金马能兼大隐名

　　公子行

　　少年公子美容光共羡豪华倾大梁花栁旅开驰马路金珠乱掷闘鸡场青楼对舞春无歇白纻娇歌夜未央独有侯生空老大夷门风雨自悲凉

　　送张别驾赴秦中

　　晓别孤城鸦乱啼函闗迢逓正春泥马经三辅雪霜后路出五陵松栢西烽火独愁秦塞逈郡楼长望陇云低寳刀灵气君堪佩晋代功名定与齐

　　送沈克昌东归

　　孤琴漂泊气难平老傍天涯复邺城四海知音须我辈一朝倾盖识君情官桥疎栁高秋色旅馆寒螀独夜声太石潭边好归去渔竿不负野鸥盟

　　送谢武选少安犒师固原因还蜀会兄葬

　　天书早下促星轺二月闗河冻欲消白首应怜班定逺黄金先赐霍嫖姚秦云晓度三川水蜀道春通万里桥一对郫筒肠欲断鹡鸰原上草萧萧

　　送章行人景南使闽中

　　春尽天涯感别离沧波极目去帆迟江南到处搴芳杜海上先秋荐荔枝明月每劳燕市梦白云遥寄越乡思山灵暂尔留旌节独立西风赋武夷

　　送宋行人进之使太原潼闗诸郡

　　髙城拂曙乱鸦啼别酒临风征马嘶使节天边云渺渺王程春暮草萋萋黄河南去晋山断紫塞西连秦树低宋玉三秋还有赋谁同华岳一攀跻

　　夜饯周时隆表兄东归

　　弟兄此别重伤神况复淹留一病身白髪相看偏堕泪清樽纔罢转愁人江鸿北转燕山夜河柳东连鲁甸春若到乡闗逢故老为言游子倦风尘

　　送何进士振卿谪乐平少尹

　　都亭同醉采芳菲别后闗山梦不违平野北看燕树断大江西去楚帆飞百花洲上还闻鴈五老峯头独振衣胜地且留何逊赋春风应见贾生归

　　送白户曹贞甫之三河

　　御河春草纔倾盖驿道炎风复送君候骑迟留今日醉美人消息几时闻孤城北向天门近三水东流地脉分渐老江州白司马建章回首隔重云

　　秋夜过吴职方子有宅

　　鳯城西畔独寻君无奈寒蛩坐里闻灯下旅愁惊老至天涯秋兴醉宵分禁钟隐隐来深院海月微微出断云绿酒黄花知有约不辞风雨更论文

　　秋夜陈内翰子结第同孟得之对月有赋

　　陈遵投辖罄交欢池上酣吟并倚栏月到玉堂秋转静天回瑶阙夜偏寒坐听客子穿云笛恍见仙人承露盘金马明晨还待诏清光应忆此时看

　　秋集道院因同徐库部子明醉赋

　　寄迹京华胜赏稀偶来仙院静尘机明河倒影夜低戸凉露无声秋满衣铜漏滴残人共醉玉笙吹断鹤孤飞空庭改席多幽兴月落长安并马归

　　中秋无月同李子朱王元美李于鳞比部赋得城字

　　四野苍茫云雾生月华暗度鳯凰城樽前不辨银河影楼外空传玉笛声鸿鴈清秋游子意梧桐白露故园情谢庄欲赋还惆怅今夜闗山何处明

　　寄洞庭山邹子序

　　鴈书寄意三秋过龙剑藏灵两地分旧日交游思共醉他乡风物感离羣笛中夜落闗山月楼外天连海峤云老去相逢定悲怆吴歌对酒不堪闻

　　重阳夜感懐

　　月冷燕城断旅魂广庭风露坐来繁老将浊酒酬今夕秋到黄花忆故园多病淹留孤剑在当年游好几人存狂歌重此登髙意满眼浮云不可论

　　送顾汝修归上海

　　千里飞霜叶下初知君回首忆鲈鱼潮生瓜歩移孤棹路转吴淞是旧庐海上白云秋不断天南明月夜何如梅花岁暮应攀折驿使相逢有报书

　　边警

　　太白秋髙烽火惊羽书飞下晋阳城沙场风急来边马亭障云深出汉旌战守何人能仗策朝廷今日始言兵悬知驾驭还多术早晩亲临细柳营

　　宿榆林驿

　　寒夜榆林门独开愁看霜露满苍苔驿灯孤照征人梦边月髙悬落鴈哀冒顿几窥青海戍烽烟又上白登台当年李广空遗恨萧飒天风正北来

　　望云中塞

　　几年欲向塞门游北渡桑干重旅愁画角悲凉孤馆夜黄榆揺落九边秋壮心未掷班生笔浪迹堪怜季子裘回首江湖任鸥鸟谩嗟华发滞燕州

　　送李郎中子朱出守东昌

　　丹鳯城南祖席开使君行色晓星催蓟门旌斾乗空下海岱风云入郡来退食还披龚遂传振衣应上鲁连台东方雕弊非当日独为苍生赋七哀

　　冯郡丞汝言入计暂还海口吴郎中峻伯沈叅军子刚出饯同赋得山字

　　岁暮长安送客还驿亭疎柳不堪攀星轺欲发仍呼酒春草相期一觧颜陌上清霜迎剑舄笛中明月动闗山海门冻合三吴舫此日冯唐鬓易班

　　立春日与周一之文德承李时明马懐玉集李伯承馆时还宰新喻得天字

　　禁苑髙楼动霁烟玉盘生菜感流年吴歌晩聚江南客邹律春回冀北天久别共嗟饶素髪相逢能醉几芳筵栁条渐长应攀折又向官河送楚船

　　送符主簿之蜀

　　陌上离歌仍把袂樽前芳草惜离羣逶迤独马乗春去断续清猿入夜闻锦水东揺三峡月蜀天西尽万山云宦游莫惜梅花信岁暮长安定忆君

　　和人金陵春日感兴

　　吴客风流似季鹰钟山佳丽兴堪乗髙台鳯去还临眺胜地龙蟠几废兴九陌晴云通玉阙三江春水抱金陵莫愁何处歌杨柳独听黄鹂思不胜

　　送朱明府仲开谪平乐教授

　　黄鸟鸣时别禁园宦情南去复谁论郑虔此日聊诗句陶令何年共酒樽秋到百蛮思北鴈云迷三楚望中原沧江寂寞芙蓉老官舍长歌独闭门

　　天宁寺同章景南李于鳞王元美饯别李伯承还宰新喻得春字

　　野寺门前杨柳新一樽同此驻征轮西山物候仍余雪南国芳菲更有春楚棹正逢归塞鴈淮云遥送渡江人他时陶令应相忆不待秋霜下緑苹

　　寒食夜感懐

　　帝里年华重旅愁几回清梦到沧洲看花多病虚寒食秉烛何人共夜游乡思转添春过鴈剑歌初断月当楼梁园旧侣今零落天际黄河空自流

　　送栗道夫下第归上党

　　早歳名成庾信流春风走马向燕州壮心对酒惟长剑华髪论文一敝裘落日寒生杨柳陌乱云晴绕鳯凰楼圣朝何事淹才子归卧青山复几秋

　　送许克之下第归歴城

　　独马迟迟春尚寒晓冲疎雨出长安白云又伴山中卧芳草谁同湖上看不负才名须狗监岂容生事老渔竿壮游共拟磨崖赋海岱秋髙木叶丹

　　送鸟鼠山人胡世甫西归

　　愁中忽过蓟门春归骑萧条复向秦白首全生逢圣主青山何意见骚人陇云朝度乡闗近渭水晴分草树新自是扬雄多著述百年宁负旧纶巾

　　寄陈潮州

　　不见元龙重倚楼遥看天畔碧云流东方紫马嘶何处南服苍生系此忧海气郁蒸长似夏蛮烟苍莽独宜秋鳯凰山下相思树攀折还能寄旧游【潮阳有相思树】

　　又得寒字

　　出郭乗时父老欢频年稼穑问艰难边烽自不虚龙剑客礼谁能重鹖冠地合千松山更秀天垂片雨日多寒秋来逸兴今朝醉老去新诗异代看

　　秋夜同李明府子充登圆通阁兼示懒上人

　　清秋风物兴堪乗杰阁凌云共此登自谓官轻随旷达不令人妬见才能披襟气爽中宵露俯槛星揺下界灯何处招提可游眺万山形胜几诗僧

　　寄懐李藩相子成

　　早岁飘然别楚闗知君古道宦游间能求马首计何逺不妬蛾眉心自闲河朔晓霜明一剑邺西秋色老千山徐陈雕丧应多感独摘黄花觧醉颜

　　园亭秋雨李之茂惠酒

　　圣代逍遥一角巾西来况尔识予真园扉半掩琴书静庭树相依鸟雀驯荒径自怜苔色古白衣宁待菊花晨天涯风雨聊成醉坐惜冲泥送酒人

　　梦吴人张德良同泛扬子江偶得一聮黄芦港外羣峯出青石滩头独鹤鸣醒而足之

　　不见词人忆旧盟清秋梦到阖闾城黄芦港外羣峯出青石滩头独鹤鸣共傍江湖存逸气自怜萍梗寄浮生一樽忽罢仍南北落月空梁无限情

　　九日齐明府思钦见过

　　天涯节序酒樽空扶杖登髙索寞中旅鴈一声辞朔塞寒砧几处乱西风今嗟白首亲朋隔旧采黄花儿女同慰我羇懐有陶令非闗秋色过篱东

　　次潘国主对菊韵用述鄙懐

　　长铗无声食有鱼门前倚杖鴈来初身违故国频劳梦力到哀年尚著书客子欲倾天上酒园丁还摘雨中蔬因思寄傲陶彭泽坐对秋花白露余

　　答宋鸿胪仁甫寄书

　　登髙曾约帝京楼九日黄花各自秋明月相闗今夜梦白云同寄故园愁征夫塞上功何晩代马霜前嘶未休官舍寂寥应抚剑更将尺素问淹留

　　雪中感懐

　　客懐无定几晴阴晋俗那知半古今孤馆劲风翻积雪千松寒色隐危岑镜垂鹤髪嗟年老剑飬龙精动夜深昨向庭前驱鬬雀觧纷还似鲁连心
　　天教强健老年身自觉诗成调转新三晋闗河无旅鴈万家风雪几愁人樽中醴酒堪懐古笛里梅花未是春形胜肯淹青玉杖乾坤何愧白纶巾

　　季冬十五夜蚀集云阶云涧书斋

　　骚雅于今伯仲知坐谈深夜缓清巵雪凝苔砌光逾净水冻莲壶漏转迟聚散老懐聊共醉浮沉世事总难期眼前皓魄翻多感一诵卢仝月蚀诗

　　初春夜过西池书斋留酌赋得锺字

　　燕台故事老年踪楚调狂歌圣代容乗兴西来秋草徧慿髙北望暮云重自疎客计闲长铗几向王门驻短笻春酒淹留何限意满城华月夜深锺

　　得周学宪子才书并石刻诗以志谢

　　辛甲封疆探胜还云萝犹忆共跻攀坐怜同调繁声外老愧齐名片石间鹤髪乡愁惟緑酒马头春色几青山太原有约堪乗兴莫使东风花鸟闲

　　同敏轩昆季赋得登城楼望五龙山

　　松杪龙山纵目时龙精长寄万松枝烟岚忽动遥堪挹风雨频来暗有期半世客懐聊此醉千年帝力岂予知髙城倚仗空幽兴安得岩栖日赋诗

　　西池园赏芍药

　　王门设宴欵应徐红药相鲜映广除地簇晩芳羣蝶下天留春色万花余愿将绣幕通宵护讵使清樽半日虗共醉琼楼重吟赏莫言玄圃是仙居

　　栗道甫夜过送别

　　茅屋茶烟待客时山中别驾暮相期共逢昭代躭佳句自笑残年费苦思入夜星河林鸟定先秋风露草虫知坐谈渐转南楼月不尽离懐归去迟

　　送张明府召和之边

　　苍茫野色度旌旗平子乗骖西去时荒草乍经多事地髙秋更赋几愁诗黄尘风静周畿甸紫塞云屯汉虎貔不信赏功贫郡邑封章拟报圣王知

　　漳河秋涨候渡因忆李通政仲西

　　万折漳河过邺城洪涛动地几时平沙边鹳鹤仍求饱霜后鱼龙始见清遥忆君家临古渡更堪旅思听寒声杖藜自惜徘徊影不逐东流寄此情

　　寄上渖王殿下

　　遥忆池台丛桂芬岂堪风俗寄河汾路通万树偏秋色城隔千山更暮云明月每驰天外梦寒砧不比邺中闻西来知遇嗟衰老别馆孤灯坐夜分

　　忆茅山兼寄黄淳夫逸人

　　秣陵佳气日氤氲句曲逍遥鸾鹤羣诸洞藏真开石髓三峯拔秀出江云松间月挂清秋影天上星罗太古文早晩黄生换仙骨相期南去访茅君

　　过朱道甫留酌分得秋字

　　为爱君才王勃流樽前相对赋髙秋闗山回首偏多路风雨惊心各一楼老去自知能放达古来谁不重交游匣中寳剑藏灵异莫使龙光天外浮

　　送王大叅明甫之秦中兼寄张方伯子文

　　岛夷能御待论功歌起渔樵吴会同兵甲威名悬海上旌旄行色入闗中金城逺抱山河地寳气犹存秦汉宫君见张衡正秋兴三峯欲赋两争雄

　　送别张佥宪肖甫之颍州兼忆徐太守子与

　　浮云蓟北叹相违旧社词人各是非谪后两迁心事定醉中多赋宦情微黄花含笑孤秋色白鴈离羣几夕晖颍上有懐徐干逺建安风调迩来稀

　　送别吴景伯李光卿吴子哲三考官

　　太原城外感离羣消息从今不易闻旅鴈翩翻乗朔气秋风寂寞向斜曛秪縁爼豆他乡合漫赋山河别路分楚客西归渺相望天连剑阁万重云

　　秋夜同吴方伯子有孟亷宪存甫冯大叅汝言周学宪子才游东寺

　　词人薄暮集东林碧殿风飘钟磬音游宦莫嗟闲日少谈禅聊坐法云深天回河汉余秋兴月在松萝清客心圣代经纶罢莲社黄花相对且长吟

　　春日登伏牛山遥望秦中因忆栗士学冯汝言二方伯李廷实大参莫子艮亷宪姜宗孝纪恒甫二宪副

　　伏牛形胜郁嶙峋二月风光客兴新半岭夕阳惟照雪千松寒色不知春天连山势全雄晋地转河流逺界秦寄语闗中几游宦虞卿秪是著书人

　　同乡程子宾丁卯春以广东大叅擢山右亷宪及夏仍转广东右方伯戊辰春罢官北归两年之间徃复万里殊为可叹赋此寄懐

　　二十年前尚寳卿一官万里去来程海天欲尽东南地乡国遥悬旦暮情鸥鸟斜阳随野钓杏花微雨促春耕翻嫌薇省殊多事旧侣相过几送迎

　　送萧逸人归永丰

　　久客天涯鬓欲皤西江归去一渔蓑香垆峯外烟云合石鼓潭边雷雨多素月三秋黄鹤梦清风千古紫芝歌山窓幽寂谁相伴随意鸣琴向薜萝

　　春柳

　　黄鹂时复唤春游陌上杨花漫不休几向离筵揺落日莫教长笛动清秋轻烟直接都门外细雨低临灞水头谩系王孙金络马萋萋緑草有人愁

　　春宫词

　　长信宫中芳草生晩风独立正含情时颦栁叶听龙驾谁隔桃花吸鳯笙金屋半开春寂寞珠帘不动月分明烧残蜡炬虗长夜遮莫同心结未成

　　暮春有感

　　世故悠悠鬓易华岁时多病转堪嗟小园春上蘼芜色古道风吹杨栁花黄鸟独鸣纷旅思白云无定寄生涯狂歌忽忆当年事月满长安醉酒家

　　秋暮书懐

　　木落风髙万壑哀山川纵目一登台夕阳满地渔樵散秋水连天鸿鴈来白髪无情淹岁月黄花有意照樽罍西园公子虗陈迹词客于今说爱才

　　赠刘羽士

　　一出樊笼万事违满天风送薜萝衣青藜杖外烟霞色金液方中造化机穷海泛舟蛟自避深山采药鹤同归知君已有僊人骨应待王乔汗漫飞

　　中秋宴集

　　满空华月好登楼坐倚髙寒揽翠裘江汉先翻千里雪桂花香动万山秋黄龙塞上征夫泪丹鳯城中少妇愁词客共躭今夜酒谩弹瑶瑟唱伊州

　　暮雨

　　忽漫浓云西北生斜风骤雨入重城大川波动鱼龙气空谷雷搜水石精阮籍感时心独苦杜陵忧国意难平万家暝色孤灯外弹剑长歌此夜情

　　同潭公登望湖亭

　　孤亭缥缈碧天空岩壑长鸣万树风湖色微茫秋草外山光黯澹暮烟中静縁老去逢禅侣生计年来拟钓翁莫讶疎狂词赋客沧洲白鸟自相同

　　答夏良臣见寄

　　拾遗曾客锦官城独擅当时大雅声老我漳南还作赋嗟君淮北久知名严霜苦雪松心古片月长江鹤梦清潦倒同懐不同醉天涯徒有报书情

　　涌金亭晩酌【亭在百门泉上】

　　山亭下瞰碧潭空天际云霞落镜中千古神蛟吞夜月九皋灵鹤振秋风许由颍水心何逸庄叟濠梁意自同寄迹乾坤须纵酒不妨醉卧荻花丛

　　曹茂才希孟迁居

　　灯下书生山月斜夜深清梦到梅花树头黄鸟阳春巷屋角青云孝弟家自古人情多玉石即今世事几龙蛇我来樽酒论骚雅帘卷中庭驻落霞

　　秋夜有感

　　老去生涯一短笻几年河岳寄行踪城边瑟瑟髙秋树天外沉沉静夜钟风急沙洲移鹳雀云深潭水护蛟龙迩来不见同心侣无奈狂歌阮嗣宗

　　望紫金山有作

　　隔河一带碧嶙峋薄暮登台注望频古洞深松归老鹤金山瑶草待幽人泉奔巨壑常风雨月傍髙坛自鬼神丹侣有期应不负三花树底醉长春

　　夜坐感懐寄徐文山

　　独夜寒螀鸣不休虗窓起坐忆南州山开薄雾来明月天送长风作冷秋华髪渐多惊老大壮懐无奈叹沉浮美人一别江闗渺肯采芙蓉慰我愁

　　秋日懐弟

　　生涯怜汝自樵苏时序惊心尚道途别后几年儿女大望中千里弟兄孤秋天落木愁多少夜雨残灯梦有无遥想故园挥涕泪况闻寒鴈下江湖

　　朱僊镇吊岳武穆

　　中原何幸见将军一剑长驱万马羣战伐功髙天意在庙堂策定帝图分只今营垒空秋月终古旌旗有暮云遗恨几多堤上栁冷风凄雨不堪闻

　　闻老兵谈边事

　　少小从军老病侵铁衣征战歳年深天寒野火烧荒塞月黑山精啸古林千载干戈堪洒泪三秋笳鼔数惊心平沙乱草迷枮骨汉武穷兵怨至今

　　梁园春雪

　　二月都城冻不消云黄地白思寥寥园林幸未舒桃萼风雪宁堪妬栁条欲触晓寒寻野径漫探春意过溪桥惠连留滞空词赋梁孝同时想见招

　　题孟得之园竹

　　西风万木正雕残修竹娟娟谩自看为爱清阴揺绮席不教新笋上金盘色连淇澳秋霜净声彻潇湘暮雨寒中有栖迟九苞鳯野云长护碧琅玕

　　题王大伾侍御别业

　　野扉长掩石林幽林外寒溪汩汩流老鳯无心横碧汉髙云何意落沧洲天王侧席兵戈日柱史闲居草树秋二十年来躭著述不知华髪为谁忧

　　送吴将军北伐

　　连营鼙鼔送斜曛北伐应期霍冠军鐡马踏残燕塞草金戈挥断朔方云将材此日宁虗负边事频年不忍闻豪侠从来多慷慨几人锺鼎勒竒勋

　　中秋无月

　　不见青娥驾紫鸾孤樽愁思坐更阑山河莽莽迷琼树风雨冥冥失玉盘梁苑池台空度夜汉家宫殿不胜寒欲知何处秋光好天柱峯头试一看

　　送白子锺南游

　　广陵南去水浮天枫华蓼花秋正妍岛屿遥连三楚树风云低逐九江船驿亭津阁好沽酒黄橘白鱼宁惜钱汗漫直须穷胜絶子长髙躅忆当年

　　暮秋忆马立斋李后溪

　　落落商歌日几廽世情聊把菊花杯斜阳又下岭西去候鴈还从天北来宋玉此懐谁与会虞卿异代自同哀长安有客深知己潦倒渐非献赋才

　　冬日寄酬李给事仲西【时谪天雄】

　　烈风吹断野桑枝云外孤鸿北叫时雪满山城惊岁暮氷连河海得春迟几年谪宦身多病独夜悲歌鬓欲丝留滞天南忧思切梦飞青琐月明知

　　林虑北园待李子周不至

　　北园台榭雨晴初坐对羣峰澹自如四野暝烟飞白鸟半池秋水落红蕖海天月近幽栖处石树风生浩唱余清夜放懐须酒伴隔林犹自听来车

　　忆天坛山

　　目极天坛路渺茫徃时髙歩采琼芳白云壑断笙音度红叶林空酒气香仙客并游心自逸野猿一见意相忘醉呼童子收诗草月上千峰卧石床

　　春日洹上过田深甫对酌

　　梁客才名康乐齐北来献赋此幽栖春流回合孤村外晩照苍茫万栁西烟浦横舟闲把钓花台对酒漫分题太行一望髙无极相约登临杖短藜

　　牡丹

　　洛下名花逈絶尘寳阑斜倚见风神香飘梁苑聚僊子色压汉宫无美人宿露暗侵芳骨冷晓霞低照靓妆新谢家秪觧题红药此日狂吟醉好春

　　无题

　　楚女春心不自持月明谁唱竹枝词琼簮玉珥何颜色翠幕朱阑且岁时燕子楼空伤徃事杜鹃花老负归期江头几度风和雨转觉湘灵瑟调悲
　　窓有蛛丝镜有尘小楼岑寂坐伤神鸳鸯哺子空经眼桃李飞花不待人洛浦佳期孤皓月湘江幽怨寄青苹玉环旧日徒相赠肠断归鸿又一春

　　送金广文少贲之长沙【前蜀中令】

　　数卷孤琴非俗计短亭细柳是王程旧从彭泽懐陶令此日长沙吊贾生夜月子规乡国梦春江杜若楚骚情碧湘门外风云阔华髪无劳怨不平

　　寄南都卢涞西司业

　　钟山灵秀一龙蟠太史南游好纵观扬子江横天地合石头城压雪涛寒谈经道气空今古作赋心思入渺漫千里有懐应北向鳯台髙倚碧云端

　　答武进李宰元素惠六朝诗

　　故人送我六朝诗夜半灯前坐读时清庙朱弦弹古调玉楼琼树发春姿共言苏李传骚雅那识曹刘是路岐极望江山増感慨长风吹鴈报君知

　　征夫叹

　　漠北单于躭射猎云中都护拥旌旄征夫泪堕故乡逺戍角声悲寒月髙絶塞冰霜侵剑戟阴山鬼火照蓬蒿从来百战轻生死独倚辕门感二毛

　　千秋颂

　　平乐筵开冬月初天风吹鹤下前除山河万古锺元气宫殿千秋倚太虗华日髙辉龙衮上彩云低度鳯笙余称觞不尽词臣意东海壶公有报书

　　还家

　　二十余年寄邺城归来谁不讶狂生白头况带风尘色青眼深知父老情共话江湖多故事自怜词赋亦空名仲宣踪迹犹无定遥指浮云意未平

　　千秋颂上恒易赵殿下

　　殿阁祥云绕鳯麟蟠桃特出荐佳辰词林共仰天葩润艺圃同瞻睿藻新招隐久虗青玉案论交先访白纶巾仙胎未识金银气鹤算平分阆苑春

　　夏夜大雨寄懐崔驸马懋仁

　　邺王城外雨漫漫旅客惊心夏欲残平地波涛吞道路极天云雾失峰峦疎灯闪闪沧洲夕乱苇萧萧白鹭寒遥想月明吹鳯管倚楼何处望长安

　　寄蔡春台兵宪兼忆王鳯洲亷宪

　　两守姑苏何太劳君今海上拥旌旄龙腾地得三春雨鲸缩天收万里涛岁稔不忧吴税重时平谩学楚词髙陆机相近应同赋秋气争雄见二毛

　　寄门人王少海陆石虹二子因悼商洛山同贾于邺未几病殂久淹旅榇作诗讽之

　　叔牙义气亦空闻帝里名交邺下坟异土抱疴骸骨在同乡负德死生分逍遥燕市酣春色呜咽洹流暗暮云龙种徒能千里足鳯雏何用九苞文

　　寄钱兼山员外

　　一官疎懒合丘樊逺近书生多在门白璧新知徒有识青云旧侣半无存地通湖海三吴脉天造文章万古源遥忆花桥春事过苔阶鸟雀共寒暄

　　张■〈山卢〉山亷宪晋阳以书见招因擢南京都宪不果行赋此寄意

　　路出中原惬壮游试看形胜旧皇州秣陵山抱连天起扬子波平荡日流亲友寄书通蜀舸朝廷息战佩吴钩鳯凰台上仍相约共赋江南万里秋

　　答朱醉石上舍见寄次来韵

　　同懐两地旷交游特向汾阴问去留昭代应怜鹦鹉赋丽情莫讶鹔鹴裘几经风雨人间路独揽云霞海上楼西隔太行书万里杜蘅又老大江秋

　　寄江南李巽川许习盘二正郎兼忆张懐洲黄门

　　建业同官劳未休三吴有待稻花秋署郎各系江湖念计吏相闗风雨愁别意且须通白鴈老年秪合在沧洲迩来青琐悬何事草疏深宵重倚楼

　　送孟方伯存甫之闗中

　　邺下相违复见君朔方动业迩来闻两迁薇省秦中路一望岷山塞上云客思不堪聊出祖宦游无定几离羣东林尚忆谈禅处月满松庭共夜分

　　送李明府凌秋入觐

　　青云旧侣别多时北去鸣珂是会期魏阙星辰连晓色汉廷鹓鹭肃朝仪九天春雪宫梅发万户晴烟御栁垂当代抡才重台谏晋阳贤令巨源知

　　送纪太守明瑞入觐兼省亲

　　缥缈双旌向北飞遥看喜色动庭闱闗中剑佩趋丹扆天上风云护紫微策马帝乡成昼锦听莺客路换春衣太原父老应相望杨栁河桥立夕晖

　　冬夜尹明府遇夫宴集因忆何少卿治象梁宪副公济

　　天寒地主见情亲雉堞叅云鴈塞邻十载别懐今夜酒数茎短髪旧游人雪庭照席输明月冻树垂花像早春遥忆二君寻白社方知岁暮有松筠

　　送赵太仆子伸入觐

　　流风出自赵平原曾访丛台旧迹存海内交游同白首天涯风雪一清樽几瞻帝阙驰燕路千转云山到蓟门春动上林聊寓目莫将边事醉中论

　　申叅戎汝承归自岢岚喜而赋赠

　　岢岚昨喜捷书闻一剑能驱铁骑羣出塞成功先气色当朝选将更风云沙中走马劳残腊天外飞旌荡夕曛共羡虬髯心且赤封侯不数汉将军

　　题吴郎中温叔山房

　　早辞京国风尘倦为爱山房泉壑重移榻夜深垂万象登台秋逈出千峯独蹲斑虎云边石半隐苍龙雪后松灯下思君见竒絶忽惊春梦戍楼钟

　　谢侍郎与德郊亭饯别

　　昔会燕台今白头东归分袂倍离愁年华易改谁长健世路无穷客倦游春雪模糊荒岭树夕阳惨淡古边楼此情欲寄滹沱水千折波声尚北流

　　送太仆卿李钝甫之滁州

　　旌旄拂曙揺行色太仆乗春别故居谏草不存名自着笔花常结梦何如西山雪月催成赋南国风云待下车芳杜青时定相忆赤湖桥上寄双鱼

　　冯大叅汝言出饯临汾驿留别

　　归鸿不失洞庭羣樽酒天涯此别君残岁氷霜仍道路早春书剑又河汾驿亭驻马淹行色官栁啼鸦送落曛二十年来频聚散那堪白首叹浮云

　　清明游西园有感

　　客转汾阳时禁烟太行云渺故乡天齐中一弟悲西垄邺下诸儿走北阡桃李未花春气晚河山独赋老懐偏重来秪恐芳菲尽啼杀黄鹂空自怜

　　送张大叅汝任之浙中

　　汾阳赠别走诗筒帆度春流五两风国计更堪征伐后人心多在去留中江分吴越青天合地豁东南沧海通鴈宕飞泉旧游处重看片雨下晴空【曾守河南被谪浙东】

　　中秋夜集周时隆表兄宅有感

　　天涯对月几团圞乌鹊翻枝栖未安兄弟共须今夕醉妻孥犹是异乡看光流浩荡千家白影落苍茫二水寒仙桂花开秋正好不知人世有悲欢

　　登岱

　　絶顶登攀海日明下看蚁蛭隠孤城玉童不见云霞渺丹侣相从杖屦轻汉石尘迷千古字秦松风起半天声欲探灵异来迟暮自觉人间负此生

　　过杨子畏别业登楼同田深甫醉赋

　　遥望河流一缕微慿虗俯见乱鸦飞云流槛外生寒色霞落樽中驻晩晖共赋髙秋能不倦登楼后约恐长违仲宣老去随萍梗湖海茫茫几梦归

　　夜集梁武选公济园亭同何稽勲治象得秋字

　　问予东去欲何求日观峯髙独胜游离合此生能几醉啸歌今夕故相留庭前松桂偏宜月笛里闗山别是秋他日鸣珂还有意停云时傍鳯城头

　　同何治象梁公济登会仙山

　　野菊迎霜犹自开漫乗幽兴一追陪谈玄更欲寻瑶草举白聊须坐石苔落日半山松掩映闲云满地鹤徘徊仙人去后余风景知有千年我辈来

　　春日懐冯汝言

　　岸帻行吟向落晖西原聊自采芳菲白驹转眼浮生老黄鸟惊心旧侣违扬子风涛南望逺秣陵春信北来稀还思并马渔阳路回首孤云塞上飞

　　送汪谷受之京

　　几度秋花君未归风尘无倦鬓丝稀邺城日久频弹剑燕地寒多早授衣兵甲愁中生事薄江湖梦里旧交违逢人自说黄山胜却忆松萝静掩扉

　　暮秋酬王元美见寄

　　仙郎久别听征鸿两地登髙怅望同河岳愁云连赵北海天佳气满吴中老来避世家难定乱后悲秋赋转工篱畔黄花应自惜一枝留取傲霜风

　　夜集陆道函官舍同丁子学张肖甫漫赋

　　乌鹊翻飞月满城可堪漂泊旅魂惊三秋共赋嗟吾老四海论心见友生天转明河分夜色风摧落木乱寒声醉来击筑髙台上燕赵悲歌自古情

　　暮秋郊行偶述

　　太行迢递起苍烟凄断鸣鸿倚杖前南阻黄巾愁落日东游皂帽感当年山城秋老行边树河甸寒生战后天独有王孙多侠气千金骏马猎荒田

　　除夕同顾圣甫宿漳河旅舍

　　故人同宿浊漳濆冰底春声近可闻世事短长双鬓改岁华新旧一宵分当庭古树明残雪何处清钟落断云龙剑从来有离合灯前把看七星文

　　寄懐卢司业浚卿转留都通政

　　旅鴈孤飞惊物候词人相忆采兰苕梦回金马南云断愁傍银台北斗遥秋色几看锺阜树寒声还听大江潮风骚六代谁为主潘陆冥冥不可招

　　夜酌吴明卿宅迟王元美不至得天字

　　君成楚赋已多传嗟我风骚鬓飒然不厌疎狂同此夜还令意气感他年明河倒挂长安树新月低揺太液天虗左迟留待王子犹疑兴尽剡溪船

　　送蹇武选子修使秦中便道还巴郡

　　都亭离宴对斜晖万里星轺岁暮归蜀岭云低迎昼锦巴江草緑换春衣天连上国书难达山断中原梦不违南北严兵当此日岂容常掩故园扉

　　送张给事仲安擢蜀中叅政

　　暂停轩盖离人醉忽听河桥去马嘶怅望那堪春草徧劳歌不尽夕阳低天开鸟道三秦外地入蚕丛万岭西抗疏只今忧转切几廽清梦到金闺

　　送萧行人汝和还京兼答丘给事懋实见寄

　　栁花飞尽使车还肯向王程有醉颜海峤春云征战里河梁晩照别离间旧交青琐毎同赋老愧沧洲长自闲梦寐相逢论谏草不知身世隔闗山

　　送郭山人次甫游秦中

　　马上吴歌壮尔行度闗非是弃繻生黄金剩买新丰醉红树遥含故国情地出三峯雄陕服天分八水杂秦声霸陵纵目多秋兴日夕鵰飞蔓草平

　　北望有感寄梁公济陈宪卿张子畏万言卿四职方

　　直北云霄几度看燕京不异汉长安边闗飞檄黄尘惨吴越连兵白日寒画策应知司马重抡才转见职方难古来久将功名定好向彤廷议筑坛

　　送陈叅政汝忠还任太原

　　邺城春酒共跻攀芳草相违一怆颜北极云开燕道路中原天划晋河山宦情独感星霜下国计长忧战伐间后夜月明千里梦随君西度马陵闗

　　吴给事明卿谪江西诗以寄之

　　琐闱当日起才名忽讶春风万里行河北书传杨子路天南帆落豫章城骚人吊古非湘怨迁客悲秋自楚声帝里旧游今散尽浮云回首独含情

　　中秋夜卫河泛舟同王元美顾圣少醉赋

　　王郎乗舸下重滩相送清樽一尽欢客路艰虞知己在老年离合定期难月光初上孤帆落秋气平分万木寒后夜登楼叹圆缺回瞻北斗是长安

　　四溟集卷五

　　●钦定四库全书

　　四溟集卷六

　　（明）谢榛 撰

　　○七言律诗

　　送田户曹子仁督饷秦中

　　几年郎署见多筹西度函闗得壮游旗影极天开驿路剑光终夜照边楼吴江百战苍生泪秦地长征白髪愁共道转输非旧日帝京遥望朔云秋

　　送圣甫之巴东兼讯唐兵宪

　　凌霜走马心独雄囊底不嗟金错空故事还应问楚老狂歌聊复随巴童黄牛峡出晓帆外白帝城开春树中宪府听君一说剑当樽寒色来天风

　　寄石太守君采

　　驱驰国计久知难出守多劳感岁残淮海一州宁卧治东南千舸正愁看石头路断云何惨瓜歩兵来水更寒赤子归心龚遂事遥闻渔唱起江干

　　送张佥宪子用赴滇南兼讯李司封隆仲

　　旌旄飞去拂蛮烟万里缄书不易传对月几临滇水上悲秋非复楚江边地偏今古无多雪春满西南欲尽天迁客相逢莫辞醉异乡梅栁叹华年

　　汪子廷见过赠别

　　疎才实愧建安人茅屋频过见尔真甘向清朝藏玉璞自知幽事在纶巾酒杯动落闗山月诗箧能收海岳春老病送君成一笑相看谁是葛天民

　　方户曹兆行来自淮上夜话以赠

　　词客为郎淮上游楚城黄叶早惊秋战云不辨千帆色征马偏生两鬓愁泽国波涛平逺树海天风雨暗层楼即今兵觧聊堪醉飞挽南来拥帝州

　　送卢次楩赴留都谒陆仪部与绳

　　有客清狂倒角巾江湖未老报恩身夕阳满地还驱马秋水连天几问津家在中原闻白鴈赋成南浦对青苹仙郎共醉金陵酒不羡风流六代人

　　送武稚川使太和山

　　使星清晓发征鞍不惮氷霜行路难三楚胜游当岁暮万山深入正春寒中天气动青霞馆北斗光揺紫极坛祝罢还应觅瑶草归来好献主人看

　　初春酬龚宪副性之见寄

　　昨报襄阳使者过归鸿雪后度闗河遥知游宦惊时序不惜缄书到薜萝日出汉江春气逺云连楚树晓阴多岘山谁与同临眺羊佑碑前一浩歌

　　夏夜同李太守应干卢山人次楩醉登郡阁赋得秋字

　　共坐前除松色幽月临虗阁澹初秋凉风自可山人意清夜堪从地主游身后声名吾且醉兴来疎放老何求卢敖况是非凡侣天外闲云任去留

　　九日寄魏顺甫兼忆社中诸友

　　寂寞襟期对菊丛思君几听北来鸿暮云遥度燕台上秋色偏归楚赋中兵罢龙荒余杀气笳鸣狐塞更悲风羣才无那成修阻此日登髙怅不同

　　寄懐靳太守子鲁

　　送君丝管急清商曾向都亭醉夕阳聚散几年知鬓改声名千里见才长淮西未得归鸿鴈颍上犹思集鳯凰独倚郡楼兵檄过乱云寒色满濠梁

　　姜宗孝应辟过邺赋此用赠

　　当年雪月醉宵分十度梅花始见君巴蜀胜游偏有赋东南多事岂堪闻江涛夕荡金陵月山气寒生剑阁云此去乘秋应上疏三吴好练水犀军

　　送马德甫罢官归辽阳

　　天涯宦迹有浮沉薏苡谁知马援心东去田园成老计西来风物起孤吟闗城路断秦云渺海甸秋生辽水深莫向邻翁谈世事从教白首卧丹岑

　　寄白羊口裴万戸兼讯陈兵宪

　　射猎遥知部伍闲少年聊复破愁颜竒功自出论兵外侠气人看跃马间日暮皂鵰盘朔漠天寒苍兕吼西山祭遵战守无虗策拟待明光奏捷还

　　寄汪宪副伯阳

　　朔风吹鴈度幽州凄断胡笳夜不休世事转难仍独立才名久着亦多忧移官北塞论功日返斾中林抱病秋定采黄花懐旧侣海天霜月一登楼

　　寄范方伯尧卿

　　别后星霜逺寄声滇南何意念狂生千山不隔三秋梦片月髙悬万里情江海战余仍走檄渔樵业废半知兵秣陵形胜劳长望自古艰虞好著名

　　重九董戸部子才过邺饯别北园赋得中字

　　上客论交樽酒空髙台送别剑歌雄半天白鴈登临外九日黄花聚散中草树西看凄晩照闗山北去急秋风青云各重功名念动说匡时有异同

　　送李别驾宗器北上

　　一樽聊醉浊河濵衰老同懐复几人赵瑟离声逢雨雪郢歌髙兴得阳春严程目送双旌渺战马心悬万户贫丹鳯城髙天咫尺壮心时拂寳刀尘

　　读侯二谷诗集

　　词人来自永嘉东逸气千篇浩不穷闭户越吟知思苦登台楚赋见才雄崖悬古木竒争出磵落秋云澹自同庾信即今谁并驾老夫长叹倚天风

　　洛城夜雨柬赵太守德聪

　　建业当年骢马游岛夷无定万家愁心悬吴越严兵日身隔江淮抗疏秋耕稼可曽懐上谷艰难毎自念中州嵩云昨夜来新雨四野苍茫倚郡楼

　　游嵩髙山同莫子明

　　相约登攀兴欲飞山风吹我薜萝衣碑存汉代莓苔古地接周京气色微二室仙踪云共渺三花灵种月交辉夜深谈罢长生诀笙鹤犹疑天外归

　　张丈宅饮至深夜因赴乃叔德征之招言别

　　阿咸留客此同欢阮籍相招待夜阑城柝乱声连巷动天河倒影傍人寒张灯歌舞虗宾席隔院风骚有鹖冠莫讶到迟须剧饮明朝分手会期难

　　送范尧卿北渡黄河因东乃侄子宣

　　云帆飞度大河流应念萧条王粲楼近榻蛩螀孤永夜隔河风雨共清秋疎才人讶成多病厚禄天教系逺忧南北于今厌戎马宁容小阮竹林游

　　赠钱明府舜臣

　　潘令悲歌秋雨天遥闻战伐聚江船才淹百里青云后忧重三吴白髪先剑拂积尘星自动琴鸣流水月孤悬回看北极长安道祖逖于今几着鞭

　　秋集杜子竒园亭顾圣少同赋

　　辞官髙卧故园秋亭榭常招枚马俦老去襟期聊共赋醉来风物转相留霜花簇簇明三径烟树苍苍暗一丘莫向梁园重懐古歌钟凄断使人愁

　　送罗侍御还巴东

　　遥闻柱史易投簮寒夜相逢动蜀吟万里田园归后计两都烽火病中心棹经巫峡云根险家在巴江枫树深谩说草玄长闭戸千山春色壮登临

　　吴子乔有弟从方士数年不归因访于梁宋间赋此以赠

　　北来寻弟意何长梁沼孤鸿又夕阳消息难真悲道路飘零未定感星霜独吟灵运三春草谁见初平万石羊早晩相逢话丹诀洞庭回首树苍苍

　　季夏有感

　　南风太狂吹树柯愁催旅鬓镜中皤炎天不雨征求急朔塞先秋战伐多桑柘几家存旧业烟霞何处有髙歌少年应募千金赏昨日腰弓飞骑过

　　寄王苏州

　　阖闾城外几烽烟非复淮阳卧阁年坐啸江山竒策定仰看星斗壮心悬石头云逐东征马扬子波回北饷船乱后不堪吴税重行春海上问荒田

　　闲居张伊嗣见过

　　邺都形胜带衡漳风土相依即故乡闲到白头真是拙醉逢青眼不知狂城云无色日将暮篱菊多花天有霜世故莫谈心自逺随君好去卧沙庄

　　送吴汝秀考绩之京

　　车马翩翩向北行郡斋驯鸟送离声一官曾化秦风俗多事还忧汉甲兵上国浮云秋黯澹西山爽气夕分明天王况复垂衣日礼乐从今问鲁生

　　夜过藴公房访邹子序因忆乃舅吴子乔时寓大梁

　　禅窓论旧思何穷云月微明澹逺空客里无眠惊落木老来多难感飞蓬兵连沧海书犹滞人隔黄河梦几通逸气看君真似舅可怜吴调各秋风

　　友人李元博杜约夫徐子静陈石卿相继沦没悲感赋此

　　药裹当窓岁月过其如老病哭人多徐陈已矣但衰草李杜茫然空逝波荒野暮烟迷怅望孤城秋气动悲歌文章不共浮云尽异日相传竟几何

　　送翟逸人之京兼寄张太史叔大

　　别来几梦汉江干瘦马长驱道路难行李三秋云共逺飘蓬千里岁将残黄金旧使燕台重白雪今知楚调寒独有髙情张学士故人北去好相看

　　晓起

　　老去翻多惜子孙朝来且复问鸡豚杖藜何处堪频徃诗草经年秪半存白髪懒梳书在手青苔不扫客过门闲云肯为山人住好对西窓浊酒樽

　　送张宪副一真赴鴈门

　　命驾南来懐落落扬旌北去路漫漫九秋红叶行边赋三晋青山战后看狐塞风连笳皷动鴈门霜拥甲兵寒应知父老多惆怅河内于今借冦难

　　对酒示五子

　　冰雪频惊岁序过向平心事独蹉跎贫欺老子疎狂在懒到儿曹感叹多鸿鴈暮依沙岸草鳯凰时下玉山禾且倾陶令杯中物月白空庭一放歌

　　风雪过叶云羽

　　风雪连朝城市闲敝衣行子独愁颜乱声猎猎揺千树寒色茫茫失万山事激眼前心自定名垂身后老相闗寻君夜话聊杯酒不是王猷空棹还

　　元日武安野望有感

　　短褐冲寒一杖随孤城雪后漫游时愁经残猎风何凛老得新年春却迟天外紫山晴自出谷中黄鸟暗相期今朝栢酒人多醉竚立斜阳独赋诗

　　夜酌苏子川舟中话别因忆乃弟子冲子长子新时寓都门

　　黄昏骑马到河濆秉烛船窓此对君星斗无光天暗转琴樽有兴夜平分幽人暂别山中侣独鴈还寻蓟北羣明发轻帆时极目不知遥隔几重云

　　送曹太史一呈归金坛

　　双阙归心春草后三吴回首夕阳西石头树隐揺鲸浪京口帆飞转鹤溪天许碧山聊著述地邻丹洞几攀跻茅君有约秋将暮月白枫林路不迷

　　秋日过方晦叔书院

　　蝉咽髙枝秋满城当轩松桂助幽情地开清沼月相映石作孤峯云自生醉后转多忧国思病来偏得著书名讵慿狗监吹嘘力献赋于今陋马卿

　　郑侍御元寿见过时谪深州

　　世事相论感慨深坐来庭树动萧森才堪经济酬明主官到艰虞是好音白简尚驰双阙梦黄云遥系九边心京畿父老望骢马莫为交游恋故林

　　暮秋夜登楼望西河有感

　　歩屧河桥访旧游野情物色自迟留风林萧飒喧清夜云月迷茫失素秋元亮老看荒径菊仲宣今倚故乡楼吾生浪迹何时定独对沧波愧白鸥

　　寄赠吕预所少冡宰

　　忆昔词臣都下逢几看秋色老芙蓉南归读礼苍梧月北转鸣珂紫禁钟千里惊时闻旅鴈百年匡世见人龙荐贤每助山公启不使浮云蔽九重

　　寄赠谢太东少司空

　　巴山倒压洞庭波形胜相邻赋几何金阙风云当代逈琐闱章疏济时多天垂南国分三楚地入中原会九河遥忆司空壮襟抱千年王气郁嵳峩

　　寄仇近漳别驾

　　广平发轫抵皇州燕赵风光总胜逰宿露尚滋官栁色晴云逺荡御河流鹤通仙气能中飬龙抱天机不外求况有怜才京兆尹西山相对赋髙秋

　　寄懐马兰谷中翰

　　留意仙丹了大还镜中岂镊鬓毛斑丝纶每出能天语殿陛长趋近帝颜凌晓霜威髙北塞满空秋气压西山坐看飞檄应多感谁为横戈虎豹闗

　　寄镇性禅师

　　草庭驯鸽傍谁飞云鎻山房何日归帝里宁教淹锡杖京尘犹恐上缁衣路通三晋音书杳雨隔诸天钟磬微却忆少林风雪夜一灯相对话禅机

　　寄赠方金湖中丞

　　今王神武重边功镇静遥看节钺雄蓟北霜连兵气外幕南春在政声中天分两地书难达路隔千山梦易通更忆楚才心独壮何须揺落赋秋风

　　寄懐刘念庵兵宪时执所纪梧岗二太守

　　羣才相识北游时上苑千花春雨垂帝里荣名同昼锦【皆都下人】宦途愁鬓各秋丝归休日逺桑麻计登眺云深猿鹤期月下飞觞聊遣兴倚楼谁复叹盈亏

　　寄李近台侍御时督学北京

　　鳌头矶下征帆发【临清观音嘴亦名鳌头矶】鱼腹书传逝水沉摛赋三秋堪寄兴定交千里见知音庙廊自合经纶逺冠冕谁当雨露深上应文昌燕赵地朝端抗疏几年心

　　寄王龙坡员外兼呈乃弟西堂少卿

　　忆昔论交梁苑秋晋阳春雪慰淹留白衣阅世吾多感黒发为郎尔壮游阊阖南开今汉阙河山北控古燕州遥知伯仲相逢处为说穷途阮籍愁

　　寄黄质山征君

　　古来词客自悲秋江上斜阳正倚楼南望战云迷越徼北移王气绕燕州几家避乱偏多苦诸将成功各自谋今日黄生须献赋千金宁复买吴钩

　　寄上德平王南岑

　　别意相牵雨梦遥白莲社冷复谁招病余较懒心犹壮诗里多穷气不骄秋草放鹰随仆从夕阳驻马问渔樵何时共赏龙山胜醉听松风响洞箫

　　秋雨连绵南望洛阳因寄吴大理温中丞谢给事刘兵宪吕太守词丈

　　白首飘蓬来自西旧交南望感云泥周南文物犹逢汉邺下词人久别齐河涨蛟龙秋怒转雨昏乌鹊夜愁栖嵩峯暗落三花树空约登攀去路迷

　　寄懐王郡丞叔纯

　　暂闲官署得烟霞相对论心坐日斜邺下佩刀应自壮齐中弹剑更何嗟老飡古涧青松子君爱秋塘白藕花王谢风流今北转髙堂燕子是谁家

　　送潘左史和甫归吴门

　　琼筵祖饯惜君才别后吴吟日几回坐看青山帆外转更怜黄菊客边开长江日动鼋鼍窟旧国霜飞麋鹿台归去逢人说帝子盛名却自险中来

　　寄赠李中丞子玉

　　节钺经年颂未能路人争说李中丞贤才几访吴枚乗世事相论魏信陵愁见黄河秋尽雨坐怜赤子夜深灯帝京尚忆逢狂客骢马翩翩兴每乗

　　寄梁方伯干吉

　　相别京华岁月遥双林枉驾识仙标来年投刺何疎懒抱病叅禅正寂寥河北剑霜嗟暮景晋阳灯火忆春宵壮心莫道非王粲几欲从军看射鵰

　　渡黄河有感

　　晩渡黄河正素秋倚篷聊尔问阳侯源从西极昆仑出势荡中原瀚海收俯仰心神齐得丧徃来身世共沉浮试看九曲风涛恶博望焉能见斗牛

　　陈主簿招饮署中因谈宛陵之胜醉笔赋此

　　官署相招慰旅情东南形胜说宣城敬亭恍接三吴势宛水犹驰六代声忆昔诗流嗟我老隔江风景逼人清至今谁继玄晖后莫笑狂夫负此生

　　谒汉光武原陵

　　龙飞白水兆中兴天定滹沱十月氷半夜客星思汉室千年王气感原陵山灵松槚殊相护地胜樵苏讵敢登试读班彪王命论嵩峯依旧郁峻嶒

　　丁明府陈主簿同谒原陵晩酌道院有感

　　汉陵谒罢命车行聊憇丹房待赋成緑酒黄花衰老兴浮云落日古今情狂夫欲驾蓬山鹤道士能吹缑岭笙忆昔豪华总消歇北邙松栢起悲声

　　重九前一日谢黄门仲川同酌温中丞纯甫宅赋得风字

　　开樽预赏菊花丛正色全归藻思中旅次孤懐逢胜事人间百感对秋风水冲伊阙云根响山抱周京地势雄明日登髙谁共醉更将吴调命歌童

　　闻汉中兵宪王斯进讨贼有功赋此寄赠

　　星子山头杀气生可怜蜀盗废春耕皇天何意干戈扰人日多寒军旅行檄出汉中鸦作阵角吹岭上马嘶声谁知缓急兵家术八月铙歌返斾旌

　　温纯甫宅同诸词丈夜集得池字

　　为赓白雪郢中词坐久寒生风露时万菊绕筵秋不老几人躭酒月偏迟懐同旷逸山云度道在行藏野鹤知应惜衰年荐仙味西来碧藕自瑶池

　　即席次刘子礼登髙韵

　　西风吹鴈下河洲坐感颓年聚旧游抚景独惭今日赋遣懐何异故乡楼尘中浪迹陪髙宴篱下黄花笑白头京洛层城试登览疎云惨澹数峯秋

　　寄懐西谷主人【隐耕园在邺城北】

　　上党归来独忆君野亭幽事每宵分荷池烛影游鱼荡花院棊声宿鸟闻漳水逺通千里脉洛城髙压万山云于今南北殊修阻回首长吟又落曛

　　寄谢子厚

　　思君逸兴感衰残几欲登临学谢安倚杖青山愁里赋当樽黄菊病余看清辉自可藏珠玉文彩谁应惜孔鸾皎月一天人两地茫茫秋色不胜寒

　　嵩岳天中阁同鲍洛阳邓登封二君对雨

　　六十危峯佳气连共来山阁羽觞传兴髙自不妨秋雨目极何当散暝烟问法少林轻外物探竒嵩岳到中天二君并着王乔舄才思非凢骨已仙

　　过周节推尚占因谈嵩岳之胜

　　伊洛寻真竟不逢归来对尔说仙踪两游洞壑情何剧【戊午岁初游嵩岳】独眺烟岚翠几重庭树月招缑岭鹤郡斋风落少林钟宁言何逊观梅兴梦到三花天外峯

　　洛下会王少会朝望

　　铜台旧识叹离暌伊洛棠阴众念齐世故无端逢客话宦情何事欲岩栖天将楚雨催帆骤风荡秦云逐马低八载一迁春自感从教黄鸟向人啼

　　赠吕都督伯仁

　　御冦论功忆昔年又从扬子驾楼船塞门列阵山云合幕府听笳海月悬仗剑独临龙虎地登台长啸鳯凰天于今未老归诗社祗遣儿曹办酒钱

　　刘太守以德之大梁予将赴潞安赋此言别

　　西署为郎已著名分符岁暮此专城肯孤上党缄书意为寄南州下榻情长路风威嘶五马大河日影曳双旌梁园公子如相问著述应怜老未成

　　季冬法祥寺吴大理张总督温中丞谢黄门刘兵宪荀员外昌都督吕池州方东昌诸词丈饯别有赋

　　香山遥望白云屯九老行藏未定论为客自知生事懒感时谁更壮心存河桥寒色分千里野寺斜阳共一樽黄鸟鸣春向何处美人相忆采芳荪

　　杨郡丞伯寅张别驾威仲寺中饯别周节推尚占之大梁未旋怅然赋此

　　双林行色夕阳催几日相逢祖席开周汉两朝题不尽河嵩独览倦方回尘中老计嗟浮梗笛里春声怨落梅更念法曹征斾逺莵园何事未归来

　　刘节推行可尚寳仕可出饯郭外赋此志别

　　杯酒苍忙强自吟江淹能赋别时心緑波春草魂犹断白首寒天感益深布泽二龙周海宇栖闲孤鹤老山林谁知多病仍飘泊雨雪愁人几暮阴

　　赠别武克仁

　　八十神全歩履轻自嗟七十负平生紫芝采得间中事白鹤飞来静里声多少光阴仍浪迹古今著述总浮名问君可授延年术九转丹砂未易成

　　送客游洞庭湖

　　相逢楚客问巴州此去扬帆湖上游天汉长连洞庭水云霞半入岳阳楼低空白鴈投寒渚隔浦丹枫照暮秋莫向湘君听鼓瑟黄陵月冷不胜愁

　　喜黄实甫至留酌

　　自别梁园岁几徂故人消息断江湖相逢白鬓知多少一醉黄金问有无地接边闗秋气早树翻乌鹊月明孤向来离合殊难定犹向天涯说壮图

　　立秋先一夜同吴峻伯孙文揆徐汝思李于鳞王元美五比部登城得秋字

　　几年词客鳯城游蓟北河山共倚楼清夜桂樽聊对月明朝蓬鬓又惊秋风飘玉笛凄初断天转银河倒欲流遥忆故园砧杵动梧桐一叶起人愁

　　送龚侍御性之赴南都

　　万里天风吹鐡冠三吴秋水正漫漫匣中星动剑光白帆外霜飞江色寒鸿鴈早传瓜歩信芙蓉还傍石城看南都赋就应相忆明月孤樽坐夜阑

　　为卢柟赋呈内台比部大理诸公

　　黎阳河水咽寒声词客凄凉气未平白首纔传鹦鹉赋青天遥望鳯凰城夏台久待秋云破春雨还看枯草生独有郦炎同此恨怜才复见古人情

　　夜集吴比部鸣仲宅赋得秋月

　　庭草惊秋白露垂氷轮渐觉度河迟光临鳯阙清钟断寒入龙庭画角悲天际几看鸿鴈影山中又老桂花枝共知庾亮南楼夜曾为勲名感鬓丝

　　登遵化阁

　　凌虗楼阁郁崔嵬四望青山宿雾开日上海闗边色尽天连沙漠鴈声来仲宣赋就千年事张载铭成一代才懐古不堪空伫立秋风吹鬓放歌回

　　登五峯山有感

　　树杪跻攀石磴悬手扶藜杖出风烟东分辽海千重岭北尽沙场万里天秋草征夫烽堠外夕阳归鸟戍楼边时看白骨成悲感为忆嫖姚战伐年

　　夹山寺

　　黎河路转入烟霞为访连峯衲子家万古山灵开白马三秋石窟闭青蛇【山有大青小青二蛇】昙云不作空中雨祇树还生象外花欲共虗堂留此夜灯前仍复演三车

　　夜同刘都阃诸君登蓟州城楼

　　新月低空照素秋将军乗暇共登楼谈兵醉后谁能事舞剑灯前此壮游孤角风从燕塞起千山云傍蓟城流应知北伐收功日复见当年博陆侯【霍光封博陆即此处】

　　酌沈太守汝石宅值雨

　　孤城有客驻征鞍下榻今宵重鹖冠迭嶂烟云当户暝老槐风雨逼人寒开樽最喜天涯合为郡偏忧塞上难自信隐侯筹策定肯教双鬓叹凋残

　　八月十六日予归自渔阳值北兵犯京时周一之在安州作此懐之

　　易水东流朔鴈飞孤城阻絶几斜晖共忧铁马书难达应讶渔阳人未归大野暝烟沉汉垒乱山秋雨滞戎衣即今世事堪杯酒与尔江南访钓矶

　　暮秋柬沈叅军禹文

　　叅军逸气佩吴钩烽火惊心又暮秋乱后登临仍有赋望中风景独深愁边隅树色空军垒东北笳声断戍楼应惜中原多猛士几人相见话封侯

　　送栾进士孔原使宣大

　　燕甸苍茫乗晓发汉旌缥缈隔河看居庸北去天霜下碣石东临海日寒八月边声驱战马孤城秋色老材官慿君一问云中将此日方知报国难

　　送张戸曹茂参募兵真定诸郡

　　人辞京国黄尘外霜落滹沱白鴈前驿骑先飞秋草路使旌髙卷夕阳天欲招游侠倾三辅拟见驱驰静九边班固为郎宁久滞还期北去勒燕然

　　送计库部允卿募兵山东

　　京甸秋髙羽檄驰可怜万姓半疮痍当朝遣使忧方切募士防边计未迟山气作寒侵道路海风吹雪上旌旗齐中还访穰苴軰推毂论功正此时

　　送万少叅茂卿还任山东

　　乱后相逢复几朝使君行色动河桥宦情千里清樽尽国计频年白髪饶驿道书通秋塞鴈海门帆度夕阳潮鲁连意气须今日此去齐城可更招

　　秋夜有感

　　凉宵力疾歩莓苔欲赋髙秋愧楚才白发祗縁人事老黄花偏傍客愁开樽前独坐星河转灯下悲歌风雨来还忆重阳离乱后故园惆怅一登台

　　夜集应员外瑞伯宅闻吴山人子充谈匡庐之胜得山字

　　吴楚遨游鬓已斑对人犹自说庐山九江形胜来樽外五老云霞生座间古洞月明今夜梦满天秋色几时攀何如早结东林社瀑布声中任徃还

　　送朱叅政之豫章

　　落落才名三十年宦途华发转堪怜独辞上国星随马四渡西江月满船湘鴈晩低彭蠡泽楚云春澹豫章天定知丰剑归君后遥望长安北斗边

　　送毛明府伯祥之羊城

　　君今初捧郎官檄此去羊城道路赊海上有云连蜃气岭南无雪到梅花行春策马青山近退食鸣琴白日斜回首风尘迷北望几逢燕使问京华

　　寒夜寄秦给事顺甫

　　岁华冉冉频弹铗秋色冥冥独倚阑倦客吟成山月堕征鸿过尽海天寒燕闗寄迹还东下烽戍惊心几北看闻道故园青琐客忧时双鬓坐凋残

　　送赵汝中归垣曲

　　天涯作客空成赋岁杪还家未拜官到日音书仍北寄别时风物重西看云迷燕赵千山暮雪满闗河一骑寒樽酒相期春草緑好听鸿鴈度长安

　　范子宣见过

　　世情满眼殊未定之子相逢可共论自是胜游疎客计非闗浪迹久都门雪中坐索梅花赋月下还开竹叶樽更约扬帆下春水三江南去访桃源

　　送王理卿归平原

　　春来三日君即归长安陌上车尘飞沧洲有约自知晩白鴈多情相见稀千里还应叹萍梗一樽谁更采芳菲平原旧侣论心处肯向天边望少微

　　程侍御信夫至因话闗中之胜

　　为问三秦骢马使独探形胜故迟回云扶华岳中天起地转黄河西极来秋草空迷长乐苑夕阳犹傍集灵台汉家千载论封禅应惜文园作赋才

　　冬夜同宣允则集徐进士子与宅

　　城上乌啼春雪余满庭寒色月来初病当岁晩心方切老向天涯计转疎湖海相知今夜酒风尘一别几年书可堪京国多烽火王粲谁怜未定居

　　雪夜集吴进士明可宅候李给事元树吴进士子修不至得楼字

　　黄云黯澹低神州风雪晩来殊未休春色连天变老树寒光夺月明髙楼初成谢赋此时兴还听郢歌中夜留二妙不来更秉烛笛声凄断梅花愁

　　除夕吴子充周一之文德承李时明方信之王希舜集旅寓有感

　　一年忧喜今宵过两鬓风霜明日新书剑自怜多病客江湖同是放歌人宫中烛映西山雪笛里梅传上国春他日听莺懐旧侣不知谁共醉芳晨

　　人日过吴郎中峻伯第时将使豫章得西字

　　余寒薄暮重凄凄城上青山望欲迷人日正逢燕雪后使星遥动楚天西宁辞取醉留官舍更约寻春过御堤何限栁条萦别思江城南去乱莺啼

　　初春夜同沈子文梁公实薛思素进士宗子相比部赋得声字

　　雪尽长风吹禁城梅花零落此时情闗河月暗迷鸿影宫殿春寒涩漏声乱后骚人同百感年来壮士苦长征樽前莫话边庭事弹剑悲歌气未平

　　送沈郎中宗周出守顺庆

　　明星当户动征鞍此去春光道路看巴子地形天外转嘉陵江色郡中寒三秋战伐抡才急四海诛求出牧难沈约未须裁八咏倚楼时复望长安

　　春夜张宪副叔载宅饯别赵宪使子后赴大梁得游字

　　春宵残月转西楼醉听琴声别鹤愁宦迹更堪燕市别才名不负兎园游中原赤子心仍切北塞黄云战未休华发应嗟勋业晩行看击楫大河流

　　送刘水部致卿出守嘉兴

　　孤馆别懐聊对酒双旌行色复催人马嘶燕甸纔芳草帆到江城已暮春作赋水曹非徃日垂衣天子念征尘三吴雕弊多忧思不待秋风白髪新

　　送林比部章之使南海

　　迢逓炎方数驿亭更怜天外九疑青织绡欲看鲛人室鼓瑟还逢帝子灵雨过羊城春浩浩云连鲸海夕冥冥看君飞棹乗流去多少南冠问使星

　　送陆比部汝成使闽中

　　醉攀杨栁禁城东别后芳樽不可同日暮乱云迷逺道天涯孤剑倚飞蓬任公台瞰江流近大姥峯连海色空虞帝好生当此日遥知闽徼待春风

　　送经大理叔和使山东

　　使车乗晓出都门东去闗河春色繁草徧王程驰白日花深官舍闭黄昏灯前独检于公传海上还分孝妇寃应待髙秋登日观满山松桂一开樽

　　送莫宪副子良督学贵洲

　　芳草都亭尽酒巵别来春夜重相思我怜华月孤舟逺人讶文星万里迟巴国地连诸葛寨湘江云度伏波祠江山自此増颜色漫向髙秋独赋诗

　　春日潞河舟中饯别莫子良吴峻伯徐汝思袁履善赋得樽字

　　自怜多病留京国复送羣才下蓟门帆外夕阳催去鸟水边春草对离樽交游渐老天涯梦湖海难期醉后论不待江淹词赋就纔临南浦自消魂

　　春日同李于鳞贾守准刘子成比部游南园得杯字

　　花到清明满树开三春幽兴此池台风光何必论金谷世事聊须醉玉杯一望青山云缥缈数声黄鸟客徘徊诸君有意看红药乗暇还应结驷来

　　青龙桥上有感

　　落落狂歌一阮公旗亭把酒送归鸿湖光不定春风里山气偏多夕照中满眼莺花双鬓改百年愁思几人同边庭李牧空遗迹此日谁论定逺功

　　送冯职方晋叙拜陵庙

　　明光初下早莺啼野色晴开緑草齐晓树度旌燕徼北春云逐马汉陵西山灵暂驻还堪赋天险遥看未易跻仗策须君清玉塞壮图何日报金闺

　　春日即事

　　和戎共拟静边声抗疏谁当悉敌情燕地去秋曾几战汉家今日更多兵春城雨后寒逾重曙角风前怨未平直北烟尘时极目乌鸢飞入亚夫营

　　信夫宅

　　白首狂歌几故知蓟门风物正归迟偶来一醉同今夕老去相看异徃时上国久虗鸿鴈信东山还结薜萝期因思絶代刘伶颂莫遣髙秋宋玉悲

　　夏夜邹叅政君哲宅同王客部道原得筵字

　　虗堂入夜敞髙筵为写幽懐向酒边汉阙晴云低抱树海门凉月半浮天闾阎久颂中兴日税敛还逢北伐年丙魏匡时期不忝老夫长啸五湖烟

　　夏日郑园陪饯皇甫子循别驾同沈禹文叅军元仰之给事王元美比部沈子文刘朝宗进士赋此

　　夏日园林积雨晴美人聊此驻行旌歌吟满座皆吴调老病当筵自鲁生花院凉风醒客思栁塘斜日乱蝉声来朝策马炎风里回首都门系逺情

　　送御医顾世安辞官归上海

　　中岁辞官向薜萝西风回首问兵戈鴈飞海徼寒云断帆落江城秋雨多欲采兰花留楚赋还期樽酒听吴歌辟疆自是林园主何日相寻杖屦过

　　送刘明府朝宗之瑞安

　　八月秋风吹帝京剑歌杯酒送君行烽传九塞愁中报云隔三吴望里情江路廽连秣陵树海帆飞度永嘉城鸣琴尚忆天涯客莫待梅花始寄声

　　秋夜李隆仲杨虗卿查性甫宗子相四吏部饯予杨氏园亭

　　共醉芳园倒接■〈罒离〉古来词客几心知黄尘满眼吾惆怅白发交情此别离蟋蟀夜寒扬子宅芙蓉秋老习家池玉衡西转燕歌罢犹自持觞问后期

　　十四夜即席呈应职方瑞伯因忆去秋是夕同瑞伯归自盘山复酌潞阳官舎时北冦已走三河慨然赋此

　　去年遥自蓟城回旷逸堪怜越客才驿栁清秋还并辔潞河良夜坐传杯青山别后边烽起明月歌中塞马来今夕相看感离乱西风吹雨不胜哀

　　十五夜集徐子与宅得光字

　　桂树花开禁苑香月轮西转更飞觞髙歌自觉云霄近佳会偏宜秋夜长塞下征夫悲独影闺中思妇对清光人生苦乐何须道笛里闗山总断肠

　　送徐鸿胪奉使兼还辽东

　　三载论交两送君更堪惆怅道涂分离樽欲尽难成醉去马长嘶又失羣玄莵城孤开晓日黄龙塞逺断秋云时平知我无东意莫遣音书久不闻

　　秋夜灵济宫同薛朱二进士赋【皆闽中人】

　　晩来骑马过仙坛寳笈灵文试一看月度三花瑶殿静风吹独鹤玉阶寒漫闻天籁知秋逺共酌霞觞坐夜阑会待他年游汗漫武夷相约访还丹

　　九日寄邹子序

　　少小论交已白头别来幽事负沧洲吴中旧侣惟君在江上青山重我愁竹叶漫倾孤馆月菊花空老故园秋欲乗兰棹东归去共息尘机对海鸥

　　送张少参子明还任山东

　　蓟门挝鼓发楼船送别君侯南浦边秋水晴分鸿鴈渚晓霜寒动菊花天东方赋敛嗟今日上国兵戈忆徃年遥想四愁吟不尽鹊山湖上渺风烟

　　送许元复归吴门

　　早歳才名犹献赋髙秋乡思故离羣帆开野浦相看处月照江城几梦君龙剑定知他日合鱼书莫遣来年闻洞庭山下三春酒谁共长歌向白云

　　环山楼为刘封君赋

　　日上江楼紫翠开慿阑四顾郁崔嵬晴云低傍重檐合秋色髙从迭嶂来老至应期弘景卧赋成堪惜仲宣才楚天黄鹤还飞下谁共仙翁醉酒杯

　　秋日柬顾汝和中翰

　　为忆仙郎隔紫薇经时长讶报书稀月明緑酒幽期过秋老黄花胜赏违三殿星霜侵晓入九衢风雪带寒归知君何处还乗兴车马遥听独倚扉

　　皇甫水部道隆谪大梁诗以寄懐

　　闻君遥自楚天来一到梁园见赋才揺落旧曾悲屈宋寂寥今复吊邹枚黄河荡日寒声转嵩岳连空逺色开何事弟兄俱谪宦西风愁对菊花杯【其兄子循谪开州】

　　送方职方禹绩使江南兼寄童侍御仲良

　　汉苑梅花客兴新不堪杯酒送征轮朔庭战马今犹急南国苍生日转贫古道飞霜寒拂剑长江落月晓催人慿君为问乗骢使莫惜春风寄緑苹

　　四溟集卷六

　　●钦定四库全书

　　四溟集巻七

　　（明）谢榛 撰

　　○五言排律

　　送赵兵宪絅夫之宣府

　　晓发居庸道征袍霜露侵扬旌度寥廓吹角动萧森残月楼中啸青山马上吟风云占气候亭障足登临狐岭寒城断龙沙秋草深明王忧紫塞战士感黄金樽俎三边策烽烟独夜心功成竟何处海上有丹岑

　　石佛废寺【在居庸关弹琴峡之西】

　　峡转逢孤寺庭荒起暮烟石堂惟有壁松树不知年刧火关尘世名香断胜縁登临霜草地想象雨花天何处飞驯鸽无由见老禅梵音泉自落法镜月空悬凈土还如此浮生重惘然门前车马客谁复问青莲

　　塞下三首

　　满天秋气动木叶下居庸笳堕征夫泪沙交战马踪乱云连万垒孤鴈度千峯回合关城路驰驱尘土容山横边色断日没野阴重朔吹翻旗影寒霜上剑锋几年频出塞百战苦妨农庙畧今长画军储日逺供檄书飞涿鹿候火照卢龙会见旄头落何人勒景钟
　　二
　　青山行不断独马去迟迟宿雾开军垒寒城见酒旗沙连天尽处霜重日高时惨淡兵戈气萧条榆柳枝乾坤疲战伐将相系安危寄语筹边者功名当自知
　　三
　　路出古云州风沙吹不休乌鸢下空碛驼马渡寒流地旷边声动天高朔气浮霜连穷海夕月照大荒秋击鼓番王醉吹笳汉女愁龙城若复取侠士几封侯

　　送陈驾部邦礼出守潮阳

　　五马辞郎署双旌驻祖筵青山相别后黄鸟独吟边晓色分江树春风送楚船云深岭外路地尽海南天迭浪平夷岛高秋肃瘴烟蛮方俗化日郡阁政成年雨露三农足歌謡万里传昌黎有遗庙千载尚依然

　　报国寺同冯户曹汝言昆季饯别王太守学甫得桥字

　　不尽送君意禅窻共昨宵离筵过风雨行斾及河桥黄鸟乡心剧青山驿路遥春阳浮郡满云物度江饶楚棹经千里吴歌自六朝清秋定相忆何处采兰苕

　　陈太守元卿书至自邺赋此答之

　　为郡经年别声名自下车山川亶甲后风俗建安余驿路频归梦交情一报书孤鸿当晩落万柳入秋疎月白饶乡思天寒滞客居陈蕃旧榻在今日为谁虚

　　寄王叔采

　　忆昔清洹上踟蹰别右军十年殊未见一字不相闻漂泊应怜我迢遥几梦君苦吟先白发多病后青云独滞周南日还空冀北羣飞花怅春过明月感秋分天外鹤孤唳风前兰自芬稚圭如旧识寜复北山文

　　送少司马苏公总制宣大

　　向晓发长安飞旌入渺漫漠南驱虎豹天上别鹓鸾一荐膺推毂殊勲报筑坛金钲殷地响宝剑照人寒自古边庭计非今将相难龙韬开武库麟阁待儒冠青海连兵苦黄金结士欢论功多汗马从事有材官汉檄云中度班铭石上看雄图骠骑在一战取楼兰

　　送杞县刘进士子旭使宣府

　　君才班马流十度帝京游圣代开奇璞春风脱敝裘长思汉室计独抱杞人忧拥骑驰边郡扬旌拂戍楼霜连涿鹿晓云断野狐秋地旷笳逾惨沙寒鴈不留壮心看剑锷屈指计刀头千古儒生辈谁期定逺侯

　　同应驾部李太仆游夹山

　　夹山不登眺胜事只空闻灵异开丹洞孤高入紫氛东溟收地脉北斗控天文共有松萝意聊从猿鸟羣持杯驻岭日吹笛破山云更觅三花树还期二使君

　　早游盘山憩古公兰若

　　蓟门随去住游眺此身轻云起千峯白泉流一涧清寒沙余马迹初日散鸦声恰自长林转翻依峭壁行空中孤磬落松下老僧迎碧玉开禅径黄金作化城共言超有象谁会入无生何必匡庐上遥寻惠逺盟

　　送张比部汝任募兵太原

　　拂曙别承明輶轩西北行天回浊河水山拥太原城榆塞霜中色芦笳月下声四愁今日最孤啸几时平慷慨深酬主艰难始募兵良驹轻道路壮士重功名云断黄花戍风连细柳营牙旗翻豹影宝剑夺龙精烽火当秋急疆场计日清归来上封事应悉九边情

　　送程宪副子宾出镇巴东【前尚宝卿左迁户曹】

　　为惜同乡别都亭醉酒巵客星淹此地卿月感当时驿道三秦转春风万里随人逢山日少马度栈云迟晓色迎吴剑晴空曳汉旗江长带鱼腹天逈出峨眉吊古应多赋凭高独逺思松深武侯庙草遍楚王池开府雄西极铭钟满后期蛮方行自靖巴俗坐能移村女勤桑叶歌童罢竹枝还教丙穴上双鲤报相知

　　还峰巻为宋太守徳完题【还乃返朴之义】

　　羣山高不极回合越西城秋入云根净霜归石耳清望中分树色空外落泉声地接天台胜人含太古情林间孙绰赋谷口子真耕处处烟霞动时时■〈犭员〉鹤鸣几年守真素一出见平生莫遣山灵诮应高黄霸名

　　暮雪集姜太史节之宅同包庸之赋

　　向夕变山川寒深岁暮天旌旗断海戍烟火聚江船独鸟归何后征人怅不前玉堂辉自动瑶阙灿相连酒讶新丰贵冰増太液坚媚春殊可赋照夜逈堪怜留滞龙门客逍遥鹤氅仙共看汉太史还为纪丰年

　　元日晏起书懐

　　轮蹄遍九陌此日独高眠踈懒终何事飘零又长年地寒疑腊在窻午觉春偏短杖闲中侣浮云醉里天昨孤儿女望今复岁时迁起坐看明镜苍苍鬓飒然

　　初春夜集王元美宅饯别吴峻伯徐汝思袁履善三比部出使得杯字

　　共饯江南客芳筵候月来漏催诗草就春报烛花开把袂终千里论心更一杯风人今夜聚星使几时回官舍遥闻笛宫庭暗落梅相看倍惆怅残雪照燕台

　　春夜徐进士子与宅饯别陈进士宪卿使楚

　　帝里论文夜从来哲匠能月邀金谷酒人对玉壶冰楚调谁相和吴歌思不胜多情有徐干何计挽陈登昼锦怀湘浦春帆下竟陵凉秋聴过鴈望断白云层

　　送何吏部治象扶母榇归平阴

　　候火心仍北哀音梦已东断肠自芳草挥泪向春风宦迹燕城久忧端漆室同海天低落鴈烟雨失孤蓬兵檄关山外皇情宵旰中荐贤须此日还拟待山公

　　送中丞许公伯诚出镇昌平

　　才名动海内白首华山阿阅世存泾渭逢时谢薜萝几年怀赵璧独醉发燕歌赋陋阴常侍功高马伏波金钲传鴈塞铁骑渡榆河长啸将平冦雄图定偃戈春生千嶂早云傍七陵多应忆论文侣山城一鴈过

　　送归参军体之使居庸

　　参军初奉使早发玉河隈雪尽关山路天低龙虎台扬旌海树断驱马塞云开晓色城头月春声笛里梅沙场莽迢逓亭障郁崔嵬候鴈从南转边风自北来枕戈忧国步草檄见君才拟待铭功日长缨系敌回

　　送童侍御仲良谪羊城

　　把袂看春早天涯几故知离歌初断处迁客欲行时帆度三江尽云飞五岭迟炎方殊物色秋水澹心期正气惊山鬼威名伏岛夷瘴烟聊复酒海月尚堪诗地逺身仍健官清俗可移罗浮春万里还望早梅枝

　　春夜同玉峯禅师游湖上

　　夜出招提境沧浪意不孤偶经花浦歇动有竹笻扶清浄同禅侣疎狂信老夫暖沙闲白鸟春雨发青蒲树断星垂野天空月满湖摩尼珠独在长此照虚无

　　妙应寺

　　殿宇独嶙峋披云兴益新重来布金地不见雨花人湖近龙时出岩空鸽自驯磬声山正午草色路犹春浩刧殊无极浮生会有因可怜倦游客空自老风尘

　　送顾尚书惟贤之南都

　　灵气锺吴会全才际圣明管生知数早顾凯赋诗清大策闻标柱雄谈见用兵功高海上战威重日南声聴履犹霄汉移官岂帝情中原愁里断北斗望边横月白三江水山青六代城矶看燕子在台忆鳯凰鸣杂佩兼兰芷孤怀寄杜蘅酬恩心转切飞梦到燕京

　　夏日同李于鳞贾守凖刘子成宗子相四比部南溪泛舟

　　散步过林塘相随上野航沿流狎鱼鸟嚼藕得冰霜共拟西湖胜还乗北渚凉桂樽移白日兰棹转沧浪杨柳缘堤合菰蒲出水长酣歌意不尽晓色正苍茫

　　七夕留别汪伯阳李于鳞王元美得知字

　　久客言归计留连几故知鹊桥星度夜燕馆月沉时天上纔欢洽人间有别离晴分绛河影秋动白榆枝佳醑还成醉萍踪不可期年年湖海上今夕定相思

　　黄侍御协恭督学南畿赋此寄之

　　美人南国去建业路漫漫六代豪华歇三秋芳杜残古台曾鳯下锺阜自龙蟠云度三江逺潮生白日寒文章知道重品藻得人难侧席天王意乗骢正北看

　　刘别驾宗周之颍州

　　客久敝貂裘吟诗徐庾俦之官千里别送尔一樽留赤县尘随马黄河霜满舟堂开楚天月湖照颍城秋问俗初临郡忧时重倚楼九边疲馈饷四海剧诛求世故聊长啸君才岂薄游宝刀知有赠清誉满燕州

　　送沈参军禹文奔丧吴中

　　清晓素车发归心千里途身方辞上国梦已落东吴淮雨含悲切江云入望孤三秋惊浦鴈独夜感樯乌风木长邻宅霜天低蘸湖何当效徐孺遥为致生刍

　　送高伯宗梁公实二比部祭陵庙

　　祀典千年重严趋二妙同马嘶川日堕路转石林通旌斾晴光外山陵王气中云深罗俎豆霜下肃臣工明月帝灵在高秋天宇空瞻依增百感松槚正悲风

　　冬夜集张兵部茂参宅

　　秉烛坐深更严城乱柝声寒云双阙逈夜雪万家明世事清樽尽边愁白发生匡时须计逺和敌竟功成自有张衡赋谁怜李广情剑尘时一拂莫遣暗龙精

　　送李侍御源甫奉使云中诸镇

　　柱史江南彦翩翩威鳯姿名从丹阙着才拔赤城奇霜陌乗骢早寒灯草疏迟壮心惊物候忧色向边陲直出云中道高飜雪外旗星连剑光动风助角声悲实塞民穷日屯兵岁杪时孤怀坐永夜拟报内庭知

　　送汪郎中伯阳出守北地

　　五马冲寒色冰霜满去程君王忧北地父老望前旌典郡才方振防年计不轻河山分陜服形势辅咸京树隠青蛇庙天空白豹城人家尽周俗羌笛半秦声夜月登楼啸春风露冕行试看循吏传终古定垂名

　　送俞别驾尧咨之临清

　　吾郡本齐地使君当此游东西抱河水表里壮城楼腊雪马前尽春云堂外流舟车两京道赋役万家忧和璧才堪重虔刀志未休素怀谁与会孤月照人秋

　　寄蔡衡州子木

　　闻道湘东胜偏宜游宦情山川壮荆楚翼轸丽玑衡白鴈夕连渚丹枫秋满城楼高分岳色地逈散江声早岁能为郡中原旧着名有才逢圣代不寐为苍生驿使无书札蛮方尚甲兵何时同醉赋上苑待春莺

　　送库部杨郎中守严州

　　共说新都胜今推良牧才扬帆征鴈尽领郡早梅开江到桐庐合山从天目来云寒伍胥庙月白子陵台吊古乗骖过行春露冕回长安怀旧好尺素几时裁

　　寄塞上王侍御子梁

　　君王重简命尔志在澄清节钺分西顾风云护北征羽旗荒外合骢马雪中行直渡桑干水还临骠骑营九关多猛士百战有长城夜半仍传檄天寒未解兵黑山横宝剑青海动金钲独杖防边策兼收抗疏名虚心当国事高议见儒生壮岁思铭鼎空言陋请缨乗秋摧敌气计日答皇情应遣龙庭使驰书到玉京

　　送王郎中学甫出守安庆

　　结绿殊増价飞黄早出羣贤声定■〈白宛〉国经术自河汾竹马来童子蒲鞭得使君讼庭闲晩照官树澹春云文物古今胜江山吴楚分歌謡起清夜几向月中闻

　　登遵化城楼

　　地道通辽海山岚隠蓟门登城秋草徧拂剑早霜繁清切闻芦管苍茫见塞垣健儿屯北戍战马出中原羽檄黄尘动牙旗白日飜穷边思李牧异代感刘琨旅况聊成赋戎机未易论从兹谢游好归卧旧山樊

　　岁暮寄卢次楩

　　客邸多朋好栖栖劳此生长存排难意遂有泛交情管鲍心无改妻孥计转轻单衣沾朔雪衰鬓滞燕城偃蹇逢黄祖疎狂自祢衡家贫公议定岁久怨怀平共拟三江钓还期五岳行采芝从绮季回首谢浮名

　　送陆比部子韶决狱江南

　　西曹持汉律南使发吴吟落月严城早寒蝉别思深九秋行肃杀万木动萧森帆下石头夕云连扬子阴榜人偏利涉词客重登临为爱陆机赋悠悠千古心

　　十六夜同汪伯阳梁公实对月得求字

　　昨夜醉南楼西堂兴未休共看九霄月仍是一轮秋影傍关山落光连河海流盈亏本无定悲乐岂同游肯负琴樽雅还怜松桂幽颓颜空自感灵药复何求

　　送杨太仆汝握奉使襄国

　　都亭罢祖席驷牡去騑騑世已多戎事民今半铁衣山秋万木落天晩一鵰飞气鋭兵能胜年丰马自肥边庭驰念切星月坐吟稀驿道滹沱外行看计日归

　　雪中刘稽勲体干宅赋此志别

　　雨雪逢残岁长途断客行翻空何脉脉到地故轻轻阴接黄云塞春归紫禁城池怜寒玉浄树讶早花明照夜千山色因风万户声卧袁真是懒访戴亦多情宝剑灵常动冰壶虚更清巨源能启事嵇叔爱藏名郢曲今谁和燕歌老自平试看东郭履还向鹿门耕

　　送谢给事汝学蜀中封王

　　客星入巴蜀使者下金闺轩冕离樽罢风尘去马嘶王孙重茅土天子锡桐圭地出函关外山通栈道西衣裳沾雪冷旌斾拂云低树断分金马江清见石犀独临诸葛井还泛浣花溪异世怀张载应留剑阁题

　　送彭明府子殷谪留都教授

　　故人三月宰即有蓟门行握手惊相问当樽气未平醉怀多旧感别赋更新成野色浮云阔春流去棹轻日斜桃叶渡潮起石头城江上孤吟处天涯两谪情官闲疎世事地胜助才名岂待临宣室今王召贾生

　　九月七日游佛山同薛子乔阎达夫许克之赋得黄字

　　登高待重九风雨恐相妨预约来金地迟留坐石床一樽乗野兴同赋揽秋光天逈云全白山空树半黄风声寒飒沓日色晩苍茫老病偏多感跻攀且自强片言干气象千载见文章海右诸名士深知谢客狂

　　赠史中丞文直

　　千载东南计三秋战守功阵云回气色匣剑闭雌雄往事长歌外流年高卧中风霜惟劲竹江海一冥鸿薄俗怀巢父幽期得阮公醉来论世故谬许老夫同

　　宋徳完转海南方伯诗以寄怀

　　君才今宋玉絶代有清标官自西江转名同南斗遥扬旌天欲尽度岭瘴全消象郡通山势羊城压海潮春前花竞发霜后叶迟凋无复悲秋意登台望赤霄

　　上洛中大司马王公寿篇

　　瀍涧抱王城嵩高壮汉京河山元地胜灵秀自天生才逸青云早功多白发盈蓟门曾选将秦塞久知兵月晓尚书省霜严骠骑营艰虞扶国步宵旰见皇情身岂风尘倦心犹冰蘖清庙廊千载计柱石两朝声不负烟霞侣弥坚松桂盟周田安旧业洛社聚耆英【公与洛下八贤结社】乗醉新诗健能书老眼明栖迟躭绿野恬澹爱黄精已脱升沉世应藏著述名三秋携杖出二室拟丹成忽下浮邱鹤还闻子晋笙当樽话宝诀夜色正参横

　　朝歌留别蔡侍御

　　旅客承三顾轩车忽再过老年知自懒古道信无多春动云千里天寒鸟一柯下交松栢久中感岁时和未定青山计聊为白石歌身虽各燕赵心岂限关河世事堪高枕边筹定偃戈有怀裁尺素早晩到烟萝

　　寄杨明府子庸时应辟北上

　　闻道辞花县因风寄短吟虚怀惟片月行色有孤琴父老别时泪郎官到日心都城向晩肃御水入秋深霜冷催南鴈天高接上林荐书应不负霄汉聴来音

　　秋夕张少参文辉刘佥宪仲安舟发塌河竚望有作

　　作赋张平子能文刘孝标空怜此明月不得共清宵一水流何急双帆去渐遥秋光云淡淡风色树萧萧沁浦期高兴苏门拟胜招齐名镇河朔歌颂到渔樵

　　哭晁太史君石墓

　　多士期东阁孤怀向北辰名高太史笔病剧长卿身匡世天何夺怜才谁更真茫然隔气象遽矣失经纶白舫云随榇清秋月冩神半生余著作万事已荆榛策杖来何晚临风怆独频尚思排难处一诺定交晨【同为卢柟释寃】泪湿墓前土心通泉下人明年花自发犹似玉堂春

　　程总制信夫东归赋此寄怀【临清人名軏号古川】

　　六迁皆陜服骢马昔飞霜节钺威西极烟尘静朔荒边愁归后少诗兴老来长退是完名策闲为却病方片云随去住二水合苍茫野树萧萧色秋花淡淡香有杯延故旧无意话行藏何事伏波叟驱驰瘴疠乡

　　寄李子田张子维胡懋中三内翰

　　久违三太史何日覩清标帝里书难达云山梦岂遥玉堂频促席紫陌更连镳风雅流元气赓歌起圣朝人间传白雪仙路共青霄【癸丑同榜】几见燕霜下偏惊御柳凋明光草诏处长乐度钟宵信是非凡骨应期王子乔

　　寄怀户部翟员外十韵

　　大雅昔同社为郎书报迟黄花寒自发白鴈夕何之边饷烽烟处中怀鼓角时山林忧共系岁月道相期聊取浮生醉寜求异代知家无步兵酒世有嗣宗诗计部劳心力功臣重鼎彛乾坤吾老矣霜露自凄其汉室存元气漳流寄逺思风胡今不见龙剑失雄雌

　　寄赠谢竹亭公子

　　同宗自何代安石越中家丽水散金色蓝田分玉芽飞扬君可羡疎懒自堪嗟棋进驰心逺诗成寄兴赊月高燕市酒春满沁园花【沁水在怀庆城西】遥想鸣珂处翩翩白鼻騧

　　酬杨万壑茂才见寄山川图并诗

　　画逼辋川工王维信可同云微天若逺石断水如空裂素冩能尽披图意不穷相知万里合相望一书通神会江天月名传海岳风君才变化里吾道寂寥中猿鹤交年久渔樵化岁丰懒时犹蒋诩圣代岂扬雄地胜闲多赋山灵暗有功寒暄依古栢霜露感秋虫养拙聊幽事探奇奈老翁丹书长在壁逸兴满蒿蓬

　　边警寄张太史子维

　　学士别来久残年嗟转蓬悲秋心独苦乗月梦相通起对霜林白惊看烽戍红老怀生事定时议野夫同世故浮沉里天机浩渺中黄金駄上国赤子怅西风斩馘边人泪驰驱汉将功董狐今史笔此意托孤鸿

　　登代州城楼望老营堡有感

　　寒色浮城上遐荒尽目前南云接汾晋东路转幽燕烽举兵威振冬来杀气连烈风边马乱斜照汉旌悬诸将寜无术三军更可怜黄昏出鬼火白日断人烟实赖中朝盛还期众垒全死生多为国赏罚本由天摛赋吾聊尔凭高此怅然感怀空伫立枯木下乌鸢

　　冬夜刘伯东官署同谢侍郎杨总制吴郎中王计部宴集

　　浩气乾坤逈孤怀岁月迟龙荒天尽处鴈塞腊残时冻涩莓苔径寒凝冰雪池云山成惨淡雾树隠参差醉后寜无感歌中别有悲雅交应道合僻性复谁知客久频归梦年衰几会期相逢不披豁何以重遐思

　　寒食背郭园宴集同孔丈赋

　　招携多胜事幽僻断嚣尘水学兰亭转园开金谷新山川昭代赋令节异乡人倾葢相知定当杯各见真鸦啼楼角暝花隠洞庭春正欲标奇絶从教客过频

　　寄怀王主簿兆期

　　忆昔探岩壑行吟春雪中松门随意歇石镜照心同聨榻期仍拟回骖兴未穷一樽留谢朓万巻比扬雄鹤转风尘下鸾栖枳棘丛于今翻百感犹自限西东

　　寄冯大参汝言时督饷平阳

　　京国分襟后乡园把酒边风尘相并马星月共浮船久重抡才日频劳入计年心悬汉转饷身歴晋山川黄叶许由树丹霞姑射天乗秋多胜迹吊古几新篇羇客何衰矣停云独怅然有情皆是累寄语故人前

　　冬夜过顺轩昆季因述病怀得峯字

　　病多违旧社一访正昏钟岂奈形骸苦寜辞药饵重雅交随去住老计转疎慵寒夜惟残月霜天有劲松逃名竟■〈犭员〉鹤阅世且鱼龙昨梦寻真处云深太华峯

　　暮雪过云洲书屋赋得开字

　　迢递同云暝翩翩策马来山城万户闭风雪一樽开幽径迷孤鹤疎林讶早梅微声寒簌簌逺色夕皑皑客子胜游地王孙能赋才剡溪昔乗兴何事棹船回

　　冬夜北园同社中诸丈赋得宵字

　　园亭可避俗逸兴迩来饶共结岁寒侣那辞风雪招栖真岂蓬岛终古几松乔幽事堪频数闲心自寂寥赋多形胜地身老圣明朝我亦楚狂辈高歌同此宵

　　吴太守明乡入觐见访时客晋赋此奉答

　　昔别都亭柳垂条几度新独辞燕赵路相和楚阳春老去辙鱼涸时来尺蠖伸中丞逺意切上党故情亲延士堪为主移家岂在人渔樵今自适龙鳯古谁驯地得知音侣天留报徳身有期孤钓渭多事负耕莘西极连三晋南云望八闽海霞疑振藻江月恍交神客阻关山暮鸦啼风雨晨邺台停五马空复访纶巾

　　寄陈雨泉方伯八韵

　　滇南亦何幸万里得吾师海上鴈飞早吴中书报迟意深元两见交澹永相知久别各风雨端居聊岁时霜柑春酿熟野馆故人期税毕门常净郊行杖每持月留鹤市景松偃虎丘枝何处藏神剑灵光复为谁

　　四溟集巻七

　　●钦定四库全书

　　四溟集巻八

　　（明）谢榛 撰

　　○七言排律

　　寄李槐亭鸿胪卿

　　曽使琉球旌节还祇凭忠信渺茫间涛声荡舶无寜梦宝气凌空亦惨颜直向岛夷通汉诏回看闽树即燕山不知几犯蛟龙窟自喜仍随鹓鹭班海外壮游名独着朝中厚禄意常闲杞天无复劳忧思【杞县人】官舎秋花醉里攀

　　秋夜张太史仁伯宅留别得情字

　　仙郎邂逅鳯凰城不奈悲秋客子行下榻一宵期尽醉隔江三载媿知名当尊意气还他日把剑风尘任此生旅鬓于今空浩叹词人自古更多情黄金台逈山云度白玉堂高海月明世事年来愁转剧同怀祇有汉张衡

　　寄怀王鉴川少司马总制

　　贺兰山下阵云横岂学终军漫请缨壮士气豪凭虎畧材官谋定取龙城旌麾北转无征战节制西连有重轻狐岭摩空秋尽色兎河荡月古来声风吹凄断胡笳曲天与恩威汉塞兵百将传中谁并驾两朝功后自完名鼎彛入勒当昭代韦布论交在雅情尚忆都门共杯酒也曽义气许狂生

　　寄怀顾桂岩唐蕙庵陈笔山萧仪庭四郎中

　　自古悲歌聚散情索居那问著书成世多岐路心何向日有琴樽气自平鸿鴈夜寒投野渚芙蓉秋色照江城飘蓬独拟三台赋振藻谁齐六代名戍卒战来荒旧业岛夷乱后苦苍生身居白下瞻依切莫道天涯逺圣明

　　雪夜过李于鳞宅适已醉卧因留宿作

　　雪天骑马禁城隈官舎中宵为我开太白醉眠呼不起惠连赋就却空来满城朔气侵人骨试问宫梅几枝发上苑寒生千树云西山暗落三更月起来风物重凄凄门外日高鸦乱啼莫惜余杯醉归去天街不畏踏春泥

　　寄李吏部一元

　　停骖邺下忆当时一夕论文识面迟别后春花谁共赋望中秋鴈漫相思青山自合陶潜醉白首纔逢鲍叔知騄駬故怜筋力逺鳯凰寜恃羽毛奇独嗟岁月疎书札偶向风尘倒接罹古剑通灵堪自佩明珠投暗岂无疑天南旧侣同怀抱海内词人各路岐莫道云霞多变幻建安风雅定吾师

　　送方子文下第归临清

　　少小同游久别离相逢忽讶鬓成丝风尘握手非当日物候惊心共此时东阁寜论招士处上林还拟看花期青山晩照行堪逺黄鸟春声聴不迟老去功名应自慰古来词赋重相知马卿信有凌云气和氏无劳抱玉悲会待神驹开道路且将灵剑混雄雌几人失意曽相送折尽都亭杨柳枝

　　送吴比部峻伯使豫章

　　诏下明光散玉珂西曹帝遣布阳和江天遥向豫章去春草还从吴会过沙带晓云飞鴈鹜浪揺晴日见鼋鼍青苹忽起骚人兴明月常闻榜子歌彭蠡星光连剑动匡庐秋色傍船多梅山缥缈空烟水徐孺招寻自薜萝四牡南行知不倦双鱼北寄定如何王程迢递重回首应忆春风别潞河

　　送冯驾部伯祥出守羊城

　　折柳踟蹰傍御堤长亭回首夕阳西独看芳草初成赋相聚浮萍又解携出浦棹声空外杳隔林帆影雨中迟三江路尽烟岚逈百越城高牛女低日上火田鸣翡翠风翻炎海跃鲸鲵尉佗旧俗还能化陶侃遗踪可自题共道抡才今代盛遥知为郡古人齐行春露冕青山下父老争迎五马嘶

　　送朱太史象玄使襄府

　　旧识华亭陆士衡岁残相别重含情离筵日落天边树去路春浮雪外旌探胜西南増逺思采诗江汉得遗声梅花迟客开湘浦桐叶封王下楚城诸葛井空芳草合羊公碑断绿苔生青山吊古应长啸北望风云是帝京

　　孝徳颂寄上李石麓阁老

　　白头宰相受封年黄阁辞归孝独全东海灵椿元气盛上林仙桂露华偏村翁每遇携松酿水鸟相迎出稻田绿野开晴留返照苍峯迭秀带浮烟端居已倦中原路定策能清北塞天好筑层楼高贮勅九霄日月看双悬

　　寄赠张元洲中丞

　　百粤全功秉钺威九疑秋色望中微娥皇斑竹心仍苦虞帝苍梧世已非拔地丘陵新草莽隔江风土旧京畿三山并出浮岚气二水分流荡日辉忆昔楚狂知自在即今吴调和应稀迩来章疏殊多补台下严趋几豸衣

　　寄怀大司冦谢太东少冢宰林对山少司空汪逺峯少司徒毕松坡少司冦王柱峯中丞张浒东诸公

　　遥望金陵几大臣圣朝先后各经纶江南地得依龙虎海内天教网鳯麟云白石头朝寄意月明扬子夜驰神老狂自信怀冲澹驿使相逢问隠沦树色三山吴苑路雨声万里汉家春羣公北向嗟踈懒肯学文园卖赋人

　　寄怀邹太湖逸人

　　天涯含泪染征尘丧事连悲万里身几岁山居应惜老三秋田税更忧贫独安蓬荜悬游子每见亭台易主人翠壁放歌林屋晓黄柑酿酒洞庭春花间杖屦闲无客湖上风涛暗有神旧侣总非丘陇隔自看月影倒纶巾

　　淫雨至中秋不絶有感

　　苦雨生寒揽敝裘移书遮莫滴床头谢庄难赋今宵月宋玉还悲故国秋零落不香丹桂老团圆无影素娥愁积阴逈敝千峯色乱响高奔万壑流袁渚那堪空系舫匡床何必更登楼欲横铁笛天坛上吹散重云望九州岛

　　同程子仁守岁有感

　　岁尽边庭铁骑回孤城秉烛旅颜开乱离已过三关静生死相违几处哀渐觉寒威今夜减可怜春色异乡来老年结伴青藜杖圣代逃名浊酒杯淮浦南通吴客棹漳河东绕魏王台身缘留滞常同感书寄平安各自裁忆昔京华更愁思笛声吹落汉宫梅

　　李鸿胪仲白归自成都赋此慰怀

　　每怜张俭一身多妻子相将奈尔何巫峡落帆灯外雨岷江倚杖泪前波官微谁识寸心赤愁剧偏令双鬓皤赖有松篁同岁暮龙依冰雪待阳和梦驰乡路书难达酒尽郫筒市再过时序频惊蜀风土云霞常忆晋山河索居自惜残年病混俗寜为古调歌万里全生还旧业太行佳气郁嵳峩

　　四溟集巻八

　　●钦定四库全书

　　四溟集巻九

　　（明）谢榛 撰

　　○五言絶句

　　江南曲

　　夹岸多垂杨妾家临野塘手拈青杏子不忍打鸳鸯

　　四景图

　　野水明孤嶂平芜燕子低日斜人策马酒斾杏花西
　　二
　　赤日临山沼荷花气独清一亭蒲苇合鹳鹤向人鸣
　　三
　　世事惟高枕窻含万壑秋片云飞广漠白鸟恋沧洲
　　四
　　篱落数竿竹梅花春不孤草堂人独坐风雪满西湖

　　古意

　　山上采兰花山下采蒲叶露湿青罗裙良人不知妾

　　怀邹子序

　　渺渺太湖水湖中多鲤鱼故人时把钓应有北来书

　　莺

　　何物傍春柳交交东复西班姬正愁思莫向汉宫啼

　　鴈

　　朝辞委羽山夕渡湘江水欲落更回翔虞罗在深苇
　　二
　　结阵时南向楚云千万重相呼恐相失日堕九疑峯
　　三
　　冥冥见逺心向夕汀洲歇苇花风露清梦绕龙沙月
　　四
　　白日有间意往来湘水滨非关爱梁藻腊月满江春

　　丽情

　　郎住长干南妾住长干北醉骑白马来帘下初相识
　　二
　　江上采红芳归来与郎遇一笑见心期西园刺桐树

　　铜雀妓

　　漳水啮铜台西陵罢歌舞娟娟台上人恩怨俱黄土

　　都下别张志虞

　　十年今一见话旧却成悲共醉新丰酒天涯又别离

　　杂画

　　古木上参天流云下拂地山亭人不来老鹤自幽意
　　二
　　山木秋风高黄叶扫复堕落日照柴荆烹茶敲石火
　　三
　　月出秋山空素琴弹古曲故人招不来芳兰为谁绿
　　四
　　手持黄竹竿独钓烟江浦夜来不醉归买蓑为秋雨

　　秋闺

　　惨淡风烟暮沧江老杜蘅所忧在逺道君重妾身轻
　　二
　　斜阳照短檐独鹊鸣疎柳昨夜梦夫君船回九江口

　　寓目

　　苍松怪若虬秋草高于鹤倚杖独无言庭寒晓霜落

　　宫词

　　珠箔晓光寒杨花漫春雪床头紫绮囊中有同心结
　　二
　　南风吹藕花水殿思无赖日暮一枰棋妾输白玉佩
　　三
　　纨扇已凉秋红颜欲消歇夜深下玉阶独拜梧桐月
　　四
　　冻雪满空阶瑶宫但孤影烛下裁吴绫那知剪刀冷

　　相逢行

　　马上谁家子相逢灞水头片言合义气笑赠千金裘

　　当垆曲

　　少妇试春衣当垆出素手五陵游侠儿下马一呼酒

　　公子行

　　帘外百花香金杯照春色对客骂奚奴不添鹦鹉食

　　游天坛山

　　琳宫逼太虚石树团清影怅望白云仙日沉九芝岭
　　二
　　迤逦石坛西扶笻任幽讨秋高天宇清月照金光草
　　三
　　偶逢双玉童相引蹑云去犬吠洞门开三花最深处
　　四
　　仙老不知年相逢问九转袖中出宝书歴歴皆云篆
　　五
　　金节荡天风琼巵对海月会当骖白螭飞向蓬莱阙

　　大梁怀古

　　策马夷门道高城带暮云至今豪侠士犹说信陵君

　　初春夜同漫山方伯琼泉将军酌樗庵书斋

　　客子灯前酒梅花雪后天不须横玉笛春意满山川

　　夜期贾道简不至

　　呼童开玉樽对此春庭月故人期不来云外清钟歇

　　春柳

　　嫩色含轻雨柔丝弄早春昏鸦栖欲定肠断未归人

　　春暮

　　极浦晴云澹空林夕照低菜花飞蛱蝶春在石桥西

　　春兴

　　夜月悬银烛春江湛绿醅美人歌古调烂醉百花台

　　白发叹

　　落落风骚怀无端易衰老天涯又暮春白发对芳草

　　大伾山夜约李子庚不至

　　凉月照青萝山亭坐深夕放歌聊一杯待我同怀客

　　采菊

　　篱下黄金花幽人时复采满天霜露寒莫待秋容改

　　北园夏日

　　柴扉闲永日穉子汲寒泉院静鸟双下松凉人独眠

　　白龙潭

　　浩歌秋水边惊破白龙梦明月落深潭疑是龙珠动

　　弹琴峡

　　石峡迸流泉琴声自万古坐赏夜无人空山月正午

　　潞阳晓访冯员外汝言

　　海日上孤帆山云交杂树美人方晓眠更在林深处
　　二
　　野阔早霜明林空凉吹动一犬吠人来松窻破秋梦

　　梁武选公济孝思歌

　　去岁望云心东归车马疾君今向故园非复倚门日
　　二
　　慈颜隔杳茫西风益悲恸白杨空有声不起九泉梦
　　三
　　履霜思已深对雪重凄恻竹笋为谁生寒林惨无色
　　四
　　望望蒿里门白云最深处泉声咽不休流下空山去

　　咏蝉

　　弱翅凌晨动繁声向夕流不知风露里还得几何秋

　　宿崆峒山示梁道士

　　晩到崆峒山石栏时独倚万年空碧云不见广成子
　　二
　　名山多道流谁是还丹客东望金银台海天万里隔

　　雪后同王希元登代州城楼

　　登城眺夕阳惨淡羣山色何许最关心愁云在西北
　　二
　　睥睨辽天近登临边树迷汉兵不到处寒鸟向谁啼

　　古意

　　无日不秋声新故愁相接何当一夕风尽雕千树叶
　　二
　　青山无大小总隔郎行路逺近生寒云愁根不知数

　　春雪登楼有感

　　天垂楼外云雪变城中树何处不春寒鸦啼又飞去

　　咏蝶

　　花尽忽飞来岂待南风送睡起笑相看不知谁是梦

　　栏中花

　　雕栏花共倚蜂蝶亦来多一夕经风雨雕栏护几何

　　鸷鸟

　　鸷鸟逐天风翻然穷海峤讵保羽毛全清流试相照

　　羣雀

　　朝来羣雀鸣饮啄在咫尺谋生我太劳万里长为客

　　集李园值雨得花云二字

　　亭馆初同宴烟萝别一家依依檐际雀澹澹雨中花
　　二
　　名园时共赋物色两平分花润不多雨山青无定云

　　宿山店值雨

　　白白楼外云苍苍石上树一杯仍复愁卧聴西山雨
　　二
　　邺中三十秋未识太行路我来风雨多无乃山灵妬

　　东园秋怀

　　地僻有长松鹤闲非短翮落落丈夫心白头几人识
　　二
　　天寒闻落木叶叶是乡愁敲窻作风雨不减去年秋

　　东园春感

　　西郭复东园寻芳结伴少何处不感怀春风几黄鸟
　　二
　　春草青犹短牵愁尔许长天涯白首客独立几斜阳

　　登楼

　　朝亦登此楼暮亦登此楼白云千里色不是故山秋

　　闻鴈

　　少年闻鴈声老年闻鴈声乡心无老少何处最关情

　　秋闺

　　目极江天逺秋霜下白苹可怜南去鴈不为倚楼人
　　二
　　月缺偏多感月圆翻自悲君看几圆缺不异在家时
　　三
　　寒蛩兼夜雨并作枕边愁天涯有苦乐两地一般秋
　　四
　　无风落叶迟有风落叶疾秋声时有无寜同郎在日

　　狼村

　　曽参回胜母墨翟避朝歌无限功名子狼村日暮过

　　春闺

　　阿郎久不归春夜旷兰室月在荼■〈艹縻〉西含情理瑶瑟

　　少年行

　　年少绿衣郎春游鳯城下醉弄珊瑚鞭嗔人不避马

　　玉阶怨

　　夜色冷深宫丽人眠复起风生绿桂枝月落银塘水

　　长相思

　　郁郁相思树上有相思鸟相思人不来风雨愁多少

　　题席浒北书亭

　　白白野云暮青青阶草春小亭闲日月谁问著书人

　　四溟集巻九

　　●钦定四库全书

　　四溟集巻十

　　（明）谢榛 撰

　　○七言絶句

　　登辉县城见卫水思归

　　城外河流白练长城中万户共秋光秋来偏作还家梦河水东流到故乡

　　古意

　　百转辘轳金井深美人汲水梧桐阴流云在天日将暮独有寒泉知素心
　　郎种菊花何逺离秋来花发倍相思玉京郎醉菊花酒不见故园霜露枝

　　侠客行

　　晓来独酌酒家楼掷下黄金不掉头走马西山射豺虎风霜吹满锦貂裘

　　公子行

　　京洛王孙日有期千金买马恨行迟隔花忽见游春女笑举丝鞭问阿谁

　　老将行

　　虬髯丈夫乗铁骢自言征战老云中凭陵仗剑出门去原上枯桑鸣朔风

　　塞上曲

　　秋生关塞晓霜飞日上辕门探骑归百战将军惊白发不知凋敝几征衣
　　旌旗荡野塞云开金鼓连天朔鴈回落日半山齐逐北弯弓直过李陵台
　　飞将龙沙逐北还夜驱驼马入燕关城头残月谁横笛吹落梅花雪满山
　　暮云黯澹压边楼雪满黄河冻不流野烧连山征马絶何人月下唱凉州

　　金笳曲

　　沙碛茫茫黑水流徤儿六月换羊裘骆驼背上吹芦管风散龙荒作冷秋
　　碧眼名王貂鼠衣天寒走马猎金微弯弓仰射双鵰下日晩穹庐带雪归

　　古怨

　　阿郎裘马欲从军空说边庭有战云夜夜青楼买歌舞愁人风雨不曽闻

　　九月雪

　　鴈拂同云过戍楼菊花含冻不成秋迷茫夜拥金微路未寄寒衣人正愁

　　冬夜闻笛

　　雪后寒云散御堤笛声何处重凄凄北风吹折边城柳人倚层楼月正西

　　送周秀才归钱塘

　　燕京陌上送周郎归到西湖春草长清夜开樽多旧侣满船歌管月如霜

　　少年行

　　灯下呼卢几夜残今秋召募到长安相期白刃清狐塞要使黄金饰马鞍

　　寄吴峻伯

　　仙帆曽约蓟门游醉聴吴歌下碧流千里云山成寂寞北风吹鴈到湖州

　　暮秋有感寄栾侍御孔原【是岁三殿灾】

　　别后封章天上闻几经秋草未逢君于今漫忆栾巴酒汉殿迷茫愁暮云

　　送锺季烈奔丧豫章

　　郎官纔转汉西曹白舫归心日夜劳啼杀樯乌孤月惨九江寒色起风涛

　　酬刘中丞道甫见寄

　　开府孤吟黄鸟边蓟门相别几华年西南古道分三楚江汉春云共一天

　　寄武当山张隠君

　　辞官身寄楚天涯石屋烧丹别是家七十二峯春雪里杖藜随意看梅花
　　云岩深处独逍遥海鹤传书昨见招月下定逢王子晋玉笙吹下摘星桥

　　梦张肖甫

　　素琴遥忆美人弹梦到铜梁落月寒江口苹花忽相见不知行路蜀中难

　　屈平

　　初着离骚去国年独醒怀抱转凄然汨罗不作西流水终古愁云在楚天

　　吴母太夫人哀词

　　城上乌啼正夜分归魂遥逐楚江云故园春笋空成竹冷雨凄风不忍闻

　　道院秋夕

　　秋河一带月光团露坐空除夜欲阑却讶西楼降仙子玉笙吹彻万家寒

　　邹子序见过有感

　　湖上青山旧业存橘花春冷白沙村遥思社日邻翁醉燕子飞来空闭门

　　别调曲

　　家住邺城门向西青楼上与邺城齐郎行好记门前柳春梦南来路不迷
　　木落天寒郎欲行樽前离怨一鸣筝燕姬纎手调新曲不是西楼今夜声

　　逺别曲

　　阿郎几载客三秦好忆侬家汉水滨门外两株乌桕树叮咛说向寄书人

　　捣衣曲

　　秦关昨寄一书归百战郎从刘武威见说平安收涕泪梧桐树下捣征衣

　　春宫词

　　笙歌长在玉楼东月上千门春不同莫怪画图欺汉帝昭君何限老深宫

　　秋宫词

　　内苑秋风木叶残班姬曽为赋齐纨六宫何处无愁思不断阴虫泣夜寒

　　桃花

　　溪上蒸霞千万枝隔林黄鸟愿春迟不催洞里秦人老解使宫中汉女悲

　　绣球花

　　高枝带雨压雕栏一带千花白玉团怪杀芳心春歴乱卷帘谁向月中看

　　红梅

　　西方仙子服丹砂幻作江天第一花未合上林凝暮雪偏宜大庾映朝霞

　　酬贾子修见寄

　　客子孤吟逼岁残停云缥缈正西看赵襄城郭千山外一骑书来雨雪寒

　　漳河雨后

　　隔林咿轧来渔舠白鹭背人飞不高却讶衡漳一夜雨几家村落生秋涛

　　访葛征君

　　西城闲访葛洪家篱落秋余白荳花高枕自知无俗梦数椽茅屋在烟霞

　　暮秋溪上即事

　　秋深露冷荻花间沙岸无人鹤自还坐据清流一片石西风不动钓丝闲

　　寄怀范尧卿

　　老来黄鸟更愁闻两度春风不见君书到日南心万里碧鸡山下有停云

　　送张户部道卿还省中

　　离筵歌罢动清飙直北关河入望遥日暮飞帆向天际不知暗度海门潮

　　送吴二少陆归洞庭山省亲

　　游子惊心岁暮归箧中时检旧斑衣白头应念齐城客【其兄少吕时客济南】春动江湖鴈北飞
　　鹤发相辉堂上人吴天遥望瑞云新洞庭酒熟梅花发同醉沙村几树春

　　游苏门山不果柬蔡侍郎

　　胜事良辰多偶然苏门萝月客心悬忽惊枕上来风雨疑是空山聴百泉

　　春宫

　　花间御水照春心几处恩波自浅深多少蛾眉争买赋相如应是厌黄金

　　寄文五峯

　　半醉吴歌何处游白云寄意不胜秋乗风欲落秦淮水遮莫寻君傍酒楼

　　寄门人王少海秀才

　　归去还从支道林秣陵游览壮吴吟雨花台上谈禅夜水月虚涵妙悟心

　　晩登沁州城有感

　　苍茫野色几沙滩漳水东流倚堞看烟火满城天向夕一鵰飞过不知寒
　　客子登临望野田铜鞮城上月初悬清光偏照农家妇织得春衣办税钱

　　送徐进士子绳谪建阳少尹

　　长亭别酒见平生越水吴山去国情欲采江蓠何处泊一帆秋雨聴潮声
　　九霄宫阙绛云垂上有仙人谪武夷三十六峯争秀色秋风莫负幔亭期
　　建溪城外有仙坛梅福山空落月寒不向清朝学仙尉还依北斗望长安
　　望浙峯头秋叶雕望京楼上断鸿遥应思旧日看花处走马卢沟第一桥
　　九日潭空龙独眠三春雷雨建阳天荔枝花发啼黄鸟闽海迢遥望日边

　　送刘将军赴南都

　　江风吹棹送人寒一剑横秋秖自看应过淮阴吊韩信月明曽照汉家坛

　　送陈驾部锡卿还钱塘省亲

　　司马旌旗下九重三江秋色上芙蓉故乡南去四千里云外遥看天柱峯
　　朝浮扬子潮声逺夜泊芦花月影孤应念倚门今白发长风吹梦到西湖
　　白云千里故园心海上青山辨武林燕鴈度江天渺渺吴枫接岸日阴阴
　　片帆飞去拂云霞月满中秋应到家人在长安望南国隔江春信寄梅花

　　秋怀

　　秋来客思渺烟波湖上看山秋更多祇恐佳人怨秋色晩风吹断采菱歌

　　送王梦白归吴次韵

　　八月浮云满帝畿长江风送一帆归皋桥无限黄花酒莫遣秋霜上客衣
　　朝度海门生白波天涯知已惜无多清秋忽忆山中侣谁伴横塘采芰荷
　　击楫高歌气不羣秋风吹落大江云黄金台上初归客白鹤桥西旧隠君
　　张翰东归尚黑头石湖重理旧渔钩不知人对燕山月笛里梅花独夜愁

　　乌栖曲

　　月出春江照芳芷思君梦度潇江水花里朱扉向晓开双双蛱蝶正飞来
　　池亭独坐愁落晖欲采芰荷制君衣一寄天涯当自悟君身不染风尘色

　　送皇甫水部之荆州

　　闻道美人荆楚行片帆风色度江城夕阳欲下复何处九十九洲芳杜情
　　襄阳小泊访山公樽酒心期异代同江上楚声聴不尽铜鞮争唱月明中
　　郢都南去渺烟涛遥忆风流何水曹日暮乱山秋色里采兰应傍楚江皋
　　烟沙漠漠水淙淙估客千帆入汉江天畔高楼动秋兴白云红日坐开窻
　　大江千折蜀中来西望黄牛烟雾开知尔登临最能赋至今庾信有高台

　　五岳吟

　　海东黄鸟送书来欲上天门把玉杯万壑风云随杖履狂歌醉舞汉王台
　　南岳夫人寄紫芳清秋约我过衡阳祝融峯上踏歌去二十五溪烟水长
　　漠漠秦云望欲迷好乗鸿鹄过关西盘容铁索三千丈玉女峯头日月低
　　恒岳孤高天外看悬崖如削路盘盘夜来梦落通玄谷白石苍藤月色寒
　　汗漫中原逸兴浓洛阳南去访仙踪杖藜长揖浮丘伯五色云垂太室峯

　　塞下曲

　　都护防边旦夕劳秋来天子赐征袍何当净扫黄龙塞白日飞霜上宝刀
　　青海城边秋草稀黄沙碛里夜云飞将军不寐聴刁斗月上辕门探马归
　　穷边寒日惨无光沙草连天走白狼百战健儿争射猎秋风跃马黑山阳
　　风吹榆柳作寒声直北龙沙一望平云压旌旗飞暮雪将军坐啸受降城
　　朔云黯淡古今愁十月交河冻不流铁马无声关塞静征夫月下唱梁州

　　漠北词

　　大漠萧萧黑水流徤儿七月换羊裘骆驼背上吹芦管日暮长风动地秋
　　委羽山横塞北天学飞雏鴈夕阳边留犂岁岁无争战白马黄驼傍草眠
　　石头敲火炙黄羊边女低歌劝酪浆醉杀留犂不知夜鹞儿岭下月如霜
　　晓开毡帐拥秋云鸣镝挥鞭部落分牧马阴山莫南向鴈门今有李将军
　　碧眼贤王出打围角鹰欲下兔如飞一瓢芦酒驱寒色雪满西山夜不归
　　译使燕京纳贡回春风相送过榆台单于无事躭歌舞夜敞穹庐海月来

　　春别曲

　　鸂鶒双飞下野塘别情无那楚天长官桥柳外青骊马百尺游丝送阿郎

　　大梁杂兴

　　梁孝池台迹已陈邹枚去后复何人黄鹂百啭日西下柳外长烟依旧春
　　独登高塔俯中州一线黄河天外流坐倚半空成浩啸白云南去见嵩丘
　　三老遗踪在吹台好风华月为谁来骚人意会千年上半醉掀髯坐石苔
　　飞楼缥缈暮云间上有红妆竟日闲遥望玉骢驰九陌魏家公子射鵰还
　　梁国河山草树空英雄异代气相同侯生慷慨无余恨独立夷门啸晩风

　　秋夜闻笛

　　天空月白见峯峦桥下泠泠秋水寒长笛惊回老蛟梦道人独倚石栏杆

　　屈原

　　放逐孤臣泪满缨离骚当日寄深情汨罗江上愁云起万古蛟龙气不平

　　昭君

　　龙荒夜半起悲风坐悔容颜傲画工一曲琵琶残月落愁看孤鴈入秦中

　　春词

　　云鬟高结靓妆新白玉屏开光照人莫为桃花怨风雨牡丹亭上有余春
　　城乌何竟夜深啼红杏梢头片月低香冷熏笼人不寐春风吹过玉栏西

　　春闺

　　罗衣初试薄寒生荳蔲花开感别情零落铅华君不见画楼春雨燕双鸣

　　重九雨中怀弟

　　天空朔鴈不成行秋色年年似故乡门掩菊花人独卧冷风疎雨过重阳

　　渔翁

　　青竹竿头一钓丝高风应与子陵期夜深醉卧秋江上梦绕芦花明月知

　　渔妇

　　自嫁渔郎不解愁月高横笛楚天秋江村杨柳浑揺落何处佳人独倚楼

　　送窦子南还

　　家住江南建业城春风归去片帆轻鳯凰台上重登眺白日浮云万古情

　　古怨

　　邯郸少妇美容光嫁与燕京游侠郎白璧黄金买歌舞不知风雨断人肠

　　山中观芍药醉赋

　　山亭芍药正花开白石栏边对酒杯醉折红芳还起舞天风忽送彩云来

　　宿香山

　　深夜无眠风露清天移北斗坐间横幽人不作红尘梦月照空山鹤一声

　　游洪光寺

　　岭外云霞开暮晴半天风落万松声于今莲社谁为主遥望庐山无限情

　　闻箫

　　谁弄玉箫当晩风凄凄袅袅入高空苍梧月出鳯凰呌千山万山秋气中

　　溪上杂兴

　　日暮孤村买浊醪沧浪歌罢兴逾豪芦花如雪点秋水白鹭背人飞不高
　　有客逍遥水石间西风不动钓丝闲渭川老子终多事空外孤云自往还

　　度齐岭

　　石树苍苍碧汉齐日高荒野乱鸦啼樵夫遥指天坛路絶岭重云西更西

　　本公房

　　满山寒色万株松天外遥传日暮钟但见檐前起云雾不知钵底卧蛟龙

　　雪中即事

　　万里同云鸟不飞出门寒色上人衣谁家公子能驰马雪满长安射猎归

　　送周秀才归钱塘

　　美人南去采芳兰春色偏宜江上看天竺峯头读书处白云长自傍人寒

　　塞上曲寄少司马苏允吉

　　海日高临塞上城汉家诸将久屯兵断云飞去辽天阔北望燕然万古情
　　白登城上早霜凄黒水河边暮鴈低还忆去秋明月下金笳吹过七陵西
　　边柳萧条带落晖长城北去是金微健儿跃马西山下射得双狼雪里归
　　孤月高高照朔荒戍楼吹笛满天霜三秋杨柳飘零尽此夜征夫总断肠
　　牧马深山白草中不闻鼙鼓动西风老兵闲坐斜阳里尽说今秋魏绛功
　　鸦啼初日塞门开昨夜阴山探骑回秋尽漠南风雪徧单于不敢射鵰来

　　伤沈夷斋参政

　　宦臣垂老付沧洲八咏曽题江上楼瑶瑟无声词客散秖余松槚片云秋

　　寄周木泾方伯

　　金马山晴吐翠岚洞庭春酒忆黄柑文章自出吴中格不尽云霞耀日南

　　送张少尹元文还任新喻兼寄李明府伯承

　　羣玉峯头华月低九仙台上白鸾栖乗秋欲借王乔履一夜高飞吴楚西

　　送张宪副叔载镇巴东

　　风吹朔鴈感离人日下燕山望去尘白发遥怜庾开府满天秋色过三秦
　　驱马西行剑阁开即今重见勒铭才吟秋月照三巴水吊古风生八阵台

　　同陈广文荩卿饮王学孔园亭

　　乱树高亭驻落晖鹍弦慢拨羽觞飞古今多少风骚客谁向花前不醉归

　　秋闺

　　棠梨落叶满园秋门掩蛩声入夜愁未寄征衣霜露冷梦魂先到古云州

　　李子仁书屋

　　苍林白屋满床书山送秋云到广除鸟雀不惊人对酒一帘松月夜何如

　　柬李之茂

　　梦回彷佛瓮头香犹忆君家醉玉觞起向花庭吸清露不知残月笑人狂

　　次南岑丈雨中见怀韵

　　燕赵长歌调自悲山城揺落叹归迟夜深孤剑龙光动风雨鸣窻不寐时

　　晩登林虑城

　　山抱孤城四壁青云沙烟草夕冥冥半天舒啸月东出好醉美人双玉瓶

　　郭寿卿园同申伯宪牛国祯诸君吟酌

　　苍凉海日上亭台无数幽花带露开人在万山秋色里白云低傍酒樽来

　　即席赠薛之翰

　　园花樽酒日相期共尔留连欲暮时醉倚山亭歌楚调秋萤飞过石榴枝

　　宿山家

　　空山茅屋夜迟迟促织啼寒欲诉谁少妇灯前事机杼秋风花尽木绵枝

　　暮雨登圆通阁望邺城有感

　　杰阁移时傍赤阑埜云东望转迷漫太行不隔中天雨遥忆柴荆共暮寒
　　云压山城雨不休阁中遥起故园愁漳河东去苍茫色犹似三台醉里秋

　　次孔丈对花二韵

　　桃树有花春可怜醉归犹望洞门前美人不得分明见咫尺空蒙隔暮烟

　　林亭漫兴

　　野树青青布谷啼更看蝶绕菜花畦今宵不尽名园兴梦落苍茫水竹西

　　寄曹中丞

　　一自西河别孔融楚天诗兴复谁同青荷渐长黄梅熟人在江楼细雨中

　　送高生归吴

　　客中多病素琴孤季子黄金更有无花满江城春正好一帆烟雨下姑苏

　　春怨

　　紫绡挥断泪阑干窻下秦筝独自弹三月梨花风又雨小楼燕子怯春寒

　　春宫词

　　鹦鹉唤人池殿东花开晓日照金笼绣帘不卷春将暮懒向重阶扫落红

　　秋宫词

　　桐叶满阶秋思多深宫玉辇几时过西湖还驾黄龙舫日暮遥聴瓠子歌
　　茜红衫子郁金裙玉貌灯前坐夜分汉帝如何诛画士六宫犹自有昭君
　　太液池东明月高侍儿和露摘蒲萄秋来不敢题纨扇宣室于今万事劳
　　院院黄花秋色浓几看青镜惜芳容琼窻忽梦金舆过长乐霜寒五夜钟

　　采莲曲

　　家近城西绿水塘荷花开落几悲伤采莲遥寄阿郎去妾抱苦心终为郎

　　聂政墓

　　轵里空余鸟雀愁依然落日对荒丘丈夫一诺轻生死浩叹风前万木秋

　　阮籍墓

　　凉秋白露满芳荪无限穷途旧泪痕千古狂歌谁会意西风原上吊诗魂

　　酬方子文见寄登岱之作

　　风骚谁继鲍参军浩唱凌秋碧落闻独秀峯头闲对酒月华高出海东云

　　秋暮登九龙山

　　兴来携酒一登攀满径秋花照客颜醉舞天风人不见白云飞度九龙山

　　元夕

　　此夜欢游白昼同六街车马度春风丝簧声动僊人馆灯月光连帝子宫

　　宫词

　　自入长门空绣帷玉颜非复镜中时梨花夜雨灯相对燕子春寒君不知
　　晓起慵妆眉黛残玉阶芳草卷帘看花间漫扑双蝴蝶宿露偏沾翠袖寒

　　采莲曲

　　湖上西风吹绮罗靓妆越女照清波折将莲叶佯遮面棹过前滩笑语多

　　雨中集王文父别墅登楼得秋字

　　西园佳会几名流野色偏多背郭楼汾上雨晴还驻马白云一片冩清秋

　　暮雨山行感怀

　　马首奔流响石滩乱山风雨送人寒别来茅屋常虚榻却忆南华枕上看

　　新乡城西昔送李学宪于鳞至此感怀

　　路出新乡烟树重石桥曾别李攀龙谩言谢朓惊人句独立秦高落鴈峯
　　望望崆峒倚赤霄广成何日一相邀鳯台月出谁同醉独爱秦声聴玉箫
　　薄暮登攀诗兴孤奚囊多少大秦珠探奇不尽仍呼酒自信精华絶代无
　　文旌西去感秋风汉代豪华祇废宫静夜搜奇心自逺千年宝气有无中
　　大道相携五岳游老夫共尔赋高秋剩将石髓换仙骨西指昆仑天尽头

　　洛城西送别纪明府贞甫

　　送别西郊车马行乱山深处隠孤城黄花潭上秋将老独采余芳寄逺情

　　杜预墓

　　夜观左史日谈兵勲业仍兼著述名石马无踪神爽在满天霜月照佳城

　　杜甫墓

　　洞庭昔返楚天魂孤冢千年失子孙蜀道悲歌今不见暮云愁色满中原

　　望嵩峯漫题

　　嵩峯欲赋客徘徊野菊余花石上开何处青山不秋色白云有意傍人来

　　嵩阳书院观碑忆李宪副元树

　　一到嵩山感故情巍然碑石见题名当时若赋阳春调独立中原和楚声
　　懒挥楚赋静心神李白知谁是后身试问汉时三栢树有灵曽阅几诗人

　　达摩洞

　　心空面壁古来闻五乳峯头自落曛欲问无生渺何处西归葱岭万重云

　　登封道中值雨

　　山雨生寒接逺烟水中乱石绿苔鲜几家茅屋疎林外鸡犬无声薄暮天

　　九月晦夜少林寺对雪

　　山房宿雀静檐牙月尽空林忽冻花三十六峯今夜雪并将寒色照禅家

　　晩至白马寺登毘卢阁望洛阳安国禅院

　　雪晴山阁冷侵衣西望平林暮鸟归鹫岭云霞空里色洛城金界共余晖

　　独步明月山因覩荒凉遂沮游兴

　　荒山白草路盘盘却忆仙家倚石栏落日疎烟秋色好玉清阁上几回看

　　西园为南庵翁题

　　黯淡云低竹石间奚童斸笋踏泥还菜花春老西园雨尽日亭台燕子闲

　　四溟集巻十
