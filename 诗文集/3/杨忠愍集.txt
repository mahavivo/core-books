《四库全书 杨忠愍集》　　（明）杨继盛
 


钦定四库全书 

　　集部六 

　　杨忠愍集 

　　别集类五 

　　明 

　　提要 

　　臣等谨案杨忠愍集三巻明杨继盛撰继盛字仲芳号椒山容城人嘉靖丁未进士官至兵部武选司员外郎以疏劾严嵩为所构陷与张经同弃市后追赠太常寺卿谥忠愍事迹具明史本传继盛本以经济气节自许不屑屑于文字后人重其人品掇拾成编仰蒙世祖章皇帝御制序文表其忠荩一经褒予旷世犹生故虽朽蠧陈编弥深寳惜此本乃康熙间萧山章钰所校凡奏疏一巻杂文一巻诗一巻行状碑记别为一巻附焉其论马市劾严嵩二疏史传限于体裁仅存大略集本乃其全文披肝沥胆伉直之气如生自作年谱一篇学问人品具见本末尤史传所不能详遗嘱一篇作于临刑前一夕墨迹至今世守仓卒之际数千言无一字涂乙尤足见其所养词虽质朴而忠孝之意油然尤足以感动百世惟年谱中自记从韩邦竒学乐律夜梦虞舜一事颇涉怪异然继盛非妄语者葢覃思之极缘心构象世说载卫玠以梦问乐广广云是想管子曰思之思之鬼神通之固亦理之所有昔呉与弼作日录自称梦见孔子人疑其伪继盛此语颇与相类明以来无疑之者此则系乎其人有不待口舌争者矣 

　　乾隆四十二年九月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●杨忠愍集目録 

　　巻一 
　　奏疏 

　　巻二 
　　序 
　　引 
　　跋 
　　说 
　　记 
　　书 
　　祭文 

　　巻三 
　　诗 

　　巻四 
　　附録 
　　碑记 

　　●杨忠愍集原序 

　　少读王章传涕泗被面骤出对客不能饰客讶问故曰吾读王仲卿传故也既而读杨椒山自着年谱惊曰此非仲卿乎仲卿学长安独与妻居疾病无卧被入牛衣中与椒山读书无卧被同仲卿为諌大夫进左曹讦宦官石显免其官与椒山为南部员外进北部劾咸宁侯鸾降典史同仲卿起司隶校尉进京兆尹遽劾帝舅大将军辅政王凤下廷尉狱既而死与椒山起刑部员外迁兵部武选司遽劾相嵩下诏狱辟死又同然且仲卿之封事以日食椒山之入奏亦以日食仲卿之得罪以指斥张美人故椒山之得罪亦以扳援二王故所不同者两人之妻皆沮其上书而椒山张夫人乞代夫死仲卿未有也然当仲卿下狱时妻女皆同时收系女年十二夜起号哭曰平时狱上呼囚数常至九今八而止先死者必君也及旦而仲卿果死妻女徙合浦则是其妻之罹惨较有甚于椒山者予尝入史馆询椒山传同馆官曰未阄也曰此一代有数人物当特为起草而俟阄分乎同馆官不答既而微闻同馆有进札子者曰孝宗非令主阳明非道学东林非君子谓夫儒者言事但当以迂全不以激骫东林之争每始于意气而终于朋党此皆嘉隆间戅直诸习有以开之葢暗指椒山言也予曰然则如汉王章者非君子耶曰章不识轻重亢言杀身何有乎君子子不读胡氏致堂诸史论乎其于两汉人物率诋之不直一钱是以朱氏传王荆公为名臣而称秦会之太师为致有骨力何则不轻举也夫以岳忠武之死而犹讥其横刺其直向前厮杀而无所于变也他可知矣予气塞而罢然而归检旧史见赵宋两朝当君国之惨死事者不下什伯而宋史忠义传并无一讲学之徒厕身其间然后知薄事功并薄气节皆宋学之陋而非恒情也今予去史馆又十余年矣康熈戊寅同邑章子梅溪有感于椒山之为人取椒山所传年谱与其生平诗若文合得四巻将刻以示世而属予为叙予读之泪滴滴下一如畴昔读王章传时虽不讲学不汩其本心而章子以艺林之豪攻经生家年不及贾生独能奋发忼忾闻椒山之风而兴起焉且复辑其遗文惟恐其不传于后而汲汲示世此非君子所用心乎夫椒山文士其于圣学未知其有当与否然而读其疏而知君臣焉读其谕儿文而知父子焉读张夫人代夫疏而知其夫若妇焉读王继津书与弇州王氏所为状而知朋友之交焉至于兄弟则年谱所记彰彰也近之言学者动辄薄事功而轻气节至有讦阳明之学以明得意者夫阳明事功固所宜薄然而气节者君子之梗概也椒山不幸与王章同两汉儒术久为宋学所不许而阳明又不幸而龙场以前同于椒山道学既难言而两人气节又百不如权相之骨力然而犹尚有读其书感其为人惟恐其不传于后而汲汲示世如章子者则是人心之未亡而君子之犹可为也世有见斯集而兴者乎其亦以予之读仲卿传者读之可矣康熈戊寅秋八月萧山毛竒龄初晴氏题 

　　●钦定四库全书 

　　杨忠愍集巻一 

　　（明）杨继盛 撰 

　　○奏疏 

　　请罢马市疏 

　　兵部车驾清吏司署员外郎事主事臣杨继盛谨奏为乞赐圣断罢开马市以全国威以絶边患事臣以南京吏部验封清吏司主事考满到京升臣今职荷蒙皇上养育简用之恩虽粉骨碎身何以克报况臣官居兵曹职专马政覩此开马市之误岂敢苟避祸患随众隠黙不言窃惟去年贼冦悖逆天道大肆猖獗犯我城阙杀我人民掳我妻子焚我庐舍惊我陵寝其辱我中国极矣臣在南都传闻此报冠髪上指肝肠寸裂恨不能身生两翼飞至都下以剿逆贼以报国雠兹者恭遇皇上赫然震怒选将练兵克日兴师声罪致讨以报百万赤子之雠以雪城下陵辱之耻不惟天下臣民共相庆幸我列祖在天之灵亦相庆幸多矣及臣至都下见俺答求开马市之书大放肆无状窃意上触圣怒其征讨之志已决其问罪之师断不可已及廷臣会议题奉钦依准暂开行臣不觉仰天大呼喟然长叹曰国事乃至此哉国事乃至此哉夫以汉之武帝唐之太宗不过二霸主耳犹能威震方外气压突厥以皇上之英武国家之全盛英雄豪杰勇夫壮士之伏于草茅下位者又不可胜数其蠢兹贼寇反不能生擒酋长剿絶苗裔而乃为此不得已下策之事哉臣请以开马市之十不可者为皇上陈之夫开马市者和议之别名也寇素宾服尚不可言及此去年入寇杀掳如此之惨则神人所共愤不共戴天之深雠矣今不惟不能声罪复雠而反与之为此和议之事何以上解列祖之怒下舒百姓之恨乎此忘天下之大雠一不可也信者人君之大宝虽匹夫匹妇尚不可少失信义况于天子之尊哉皇上北伐之命屡下臣民所共知四裔所共喻者也方今各处兵马集矣粮草器械备矣天下日夜引领仰望王师之兴真若大旱之望云雨也乃翻然而有开马市之议则平日之所以选将练兵者为何备粮草精器械者为何不有以孤百姓仰望之心乎此失天下之信义二不可也人君居中制外统驭四裔以其有国威之重以屈服之也今以堂堂天朝之尊而下与贼寇为此交易之事是天壤混淆冠履同器将不取笑于天下后世乎此损国家之重威三不可也天下豪杰闻贼寇杀戮人民之惨奸掳妇女之辱其愤恨不平之气皆欲与逆贼决一死战虽深山穷谷之隠逸亦愿出以复天下之雠今马市一开则举相谓曰朝廷忘赤子之雠厌兵甲之用矣将焉用我哉将见在林下者不肯出在册籍者将谋去矣异日欲复召号谁肯兴起此隳豪杰效用之志四不可也自去岁大变之后天下颇讲武事虽童子儒生亦知习兵此机既动兵将日强今马市一开则举相谓曰中国外域已和天下已无事矣将焉用武哉有边镇之责者日弛其封守之防无兵戎之寄者益惰其偷安之气矣废弛既久一旦有急何以整顿此懈天下修武之心五不可也宣大人民懐携贰之心久矣一向虽有交寇之事犹畏王法之严而不敢自肆也今马市一开则彼之交通者乃王法所不禁将来勾引之祸可胜言乎此开边方通贼之门六不可也天下人民惮于水旱征役之苦人人有思乱之心特畏国家之兵威而不敢变动也今马市一开则彼皆以为天下兵威已弱蠢兹丑贼尚不能服羣起为盗又焉能制则将来腹心之变可胜言乎此起百姓不靖之渐七不可也去岁贼寇深入虽未见一兵交战然犹以为我军仓卒未备其疑畏之心尚在也今皇上声罪致讨调兵半年及至于今止为马市之开则彼得以窥我之虚实矣目中又奚有乎我哉此长贼寇轻中国之心八不可也贼寇之性诈变无常谋深计巧反出我之上我将欲以此羁縻乎彼殊不知彼实以此愚弄乎我或遣重臣载金帛至边等候开市彼违约不来交易未可知也或因交易而即行猖獗撞闗而入未可知也或今日交易而明日入寇未可知也或遣众入寇而驾言别部落入寇未可知也或以疲马而过索重价或因市马而过讨重赏或市马之后而别有分外不堪之求又未可知也是我不能以羁縻乎彼彼反得以愚弄乎我矣此堕贼寇狡诈之计九不可也贼寇之产马有穷中国之生财有限大同之马市一开宣府延绥等处定不可罢以马与银数计之每年市马约数十万匹四五年间须得马数百万匹每年约用银数百万两四五年间须费银数千万两一旦贼寇之马已尽中国之财告乏将安处乎永久之计将安在乎此中国之财贼寇之马两难相继十不可也彼倡为开马市之议以欺诳皇上者其谬说不过有五有曰外开马市暂以为羁縻之术内修武备实以为战守之计耳殊不知马市之开乃所以羁縻乎我非所以羁縻乎彼也贼性无餍请开马市之后或别有所请许之再有所请又许之请之不已渐至于甚不堪者一不如意彼即违约则彼之入寇为有名我之不应其所求为失信矣孰谓贼寇无餍之欲可以市马之小利羁縻之乎如曰欲修武备以图战守虽不用此羁縻之术亦可矣此其说之谬一也有曰方今急缺马用正欲买马一开马市则我马渐多彼马渐少岂不两便然市马非以之耕田驾车也不过为征讨计耳如交易果可以无事则市马又将安用乎不益重其寄养之扰乎况贼以马为生彼安肯以自乗之良马而市于我乎不过瘦弱不堪之物不服水草将不日俱毙而已此其说之谬二也有曰初许市马暂系乎贼寇之心将来许贡则可为永久之计夫谓之进贡者岂古之所谓咸宾来王者哉不过我贿彼以重利苟免目前之不来彼贪我之重利暂许目前之不入耳况市马我犹得以少偿其费许贡则彼白手来取重利矣是市马则获小利而无名开贡则虽有名而费大市马固不可许贡亦岂可哉此其说之谬三也有曰贼虽狡诈最不失信观其声言某时抢某处再不愆期可验彼既许其市后不来则断保其再不入寇殊不知贼之种类日繁加之以掳掠人口日増其日用之服食器用俱仰给于中国市马之利焉足以尽供其所费彼非尽皆义士孰肯守小信而甘于冻馁以至于死乎纵使少有羁縻不过暂保一二年无事耳不知二三年之后将何如处哉此其说之谬四也又有曰佳兵不祥不可轻用与其劳师动众征讨于千里之外而胜负难必孰若暂开马市休兵息民而急修内治之为上乎噫为此说者是损国家之兵威养贼寇于日盛壊天下之大事必自此言始矣若曰佳兵不祥则舜之征苗文之遏莒汤之伐葛伯髙宗之伐鬼方岂尽皆不祥者哉葢春生秋杀之迭行上天生物之道也恩赏兵刑之并用王者御世之权也譬如人身四肢俱皆痈疽毒日内攻乃犹专食膏粱而惮用药石将不至于伤其元气乎此其说之谬五也夫此十不可五谬之说明白易知则马市之开不利于我中国明矣而于寇贼则甚利焉葢数十年来寇贼以中国之百姓为佃户秋后则入而收其租虽已得计犹有往来奔走之苦日夜杀人之劳也去年入寇莫敢与敌虚实既已觇矣故今请开马市则可以坐收中国之重利况马多掳自中国者春时草枯则市之秋后马肥则入而再掳之及至来春又再市之以轮回之马获青蚨之利是昔日彼犹为出门讨租之人今日我则为上门纳租之戸臣言及此其愤恨可胜言哉夫此事利于寇贼而不利于中国满朝臣工皆知其不可然有人敢议而行之无一人敢非而止者何哉彼议而行之者其意以为征讨之事已难收拾贼再入寇皇上刚明必追究夫谋国者之不忠专征者之不勇误事之祸何以能免况前日交通已有成效莫若委曲致开马市犹可二三年苟延日后时事未知如何且暂免目前之祸暂固目前之宠贼纵背约再为脱避之计未晩也然不思皇上所以宠任之专礼遇之厚爵位之重锡予之隆者葢欲其主张国是征讨逆贼也岂徒欲开马市而已哉其所以不敢非而止之者其意以为事权既不在我时势已至鹘突有欲谢重担于人而无由者吾何以冒祸担当使有所言而马市罢开弛其防守而贼再深入则必归咎于止开马市之人加之以误国事之罪矣孰若隠黙不言大家因循之为上乎然贼寇之寇与不寇不系于马市之开与不开前此未尝有议开马市而止之者去年贼寇何以深入此时罢开马市贼或入寇亦与去年同耳止开马市之人夫岂误天下之事者哉臣以孤寒进士初入仕途父母早丧妻子无依非不知隠黙足以自保言事足以取祸也窃惟皇上初时震怒奋武其气若此之壮命将征讨其志若此之勇则知今日马市之开乃议者之奸计断非皇上之本心也以皇上之英武而臣下庸软避事不足以副之心欲持行而手足痿痹良可深恨此事系国家盛衰之机臣敢预忧后祸忍心隠黙乎伏乞皇上俯察愚臣之罪言回思欲讨之初志念贼寇之志欲难餍非市马小利足以系属其心祖宗之社稷无疆非二三年苟安无事可以永保其绪收回成命罢开马市鋭意戎兵决志征讨务欲擒俺答于阙前驱丑类于海外使贼之畏乎我亦犹我之防乎彼则上而祖宗幸甚下而臣民幸甚谨奏奉圣旨这事边臣奏来已久又会官集议杨继盛既有所见何不早言今差官已行却乃肆意渎奏好生阻挠边机揺惑人心又本内脱一字着锦衣卫拿送镇抚司打着问了来说 

　　请诛贼臣疏 

　　兵部武选清吏司署员外郎事主事臣杨继盛谨奏为感激天恩舍身图报乞赐圣断早诛奸险巧佞专权贼臣以清朝政以絶边患事臣前任兵部车驾司员外郎諌阻马市言不及时本内脱字罪应下狱被逆鸾威属问官将臣手指桚折胫骨夹出必欲置之于死荷蒙皇上圣恩薄罚降谪不二年间复升今职夫以孤直罪臣不死逆鸾之手已为万幸而又迁转如此之速则自今已往之年皆皇上再生之身自今已往之官皆皇上钦赐之职也臣蒙此莫大之恩则凡事有益于国家可以仰报万一者虽死有所不顾而日夜秪惧思所以舍身图报之道又未有急于请诛贼臣者也况臣官居兵曹以讨贼为职然贼不专于外患凡有害于社稷人民者均谓之贼臣观大学士严嵩盗权窃柄误国殃民其天下之第一大贼乎方今在外之贼惟邉境为急在内之贼惟严嵩为最贼寇者边境之盗疮疥之疾也贼嵩者门庭之寇心腹之害也贼有内外攻宜有先后未有内贼不去而可以除外贼者故臣请诛贼嵩当在剿絶贼寇之先且嵩之罪恶贯盈神人共愤徐学诗沈炼王宗茂等常劾之矣然止皆言嵩贪污之小而未尝发嵩僭窃之罪嵩之奸佞又善为抚饰之巧而足以反诬言者之非皇上之仁恕又冀嵩感容留之恩而图为改邪归正之道故嵩犹得窃位至今嵩于此时日夜感恩改过可也岂意惧言者之多而益密其弥缝之计因皇上之留而愈恣其无忌惮之为众恶俱备四端已絶虽离经畔道取天下后世之唾骂亦有所不顾矣幸赖皇上敬天之诚格于皇天上天恐奸臣害皇上之治而屡示灾变以警告去年春雷久不声占云大臣专政然臣莫大于嵩而专政亦未有过于嵩者去年冬日下有赤色占云下有叛臣夫曰叛者非谋反之谓也凡心不在君而背之者皆谓之叛然则背君之臣又孰有过于嵩乎如各处地震与夫日月交食之变其灾皆当应于贼嵩之身者乃日侍其侧而不觉上天仁爱警告之心亦恐怠且孤矣不意皇上聪明刚断乃甘受嵩欺人言既不见信虽上天示警亦不省悟以至于此也臣敢以嵩之专政叛君之十大罪为皇上陈之我太祖髙皇帝亲见宰相专权之祸遂诏天下罢中书丞相而立五府九卿分理庶政殿阁之臣惟备顾问视制草不得平章国事故载诸祖训有曰以后子孙作皇帝时臣下有建言设立丞相者本人凌迟全家处死此其为圣子神孙计至深逺也及嵩为辅臣俨然以丞相自居挟皇上之权侵百司之事凡府部每事之题覆其初惟先呈稿而后敢行及今则先面禀而后敢起稿嵩之直房百官奔走如市府部堂司嵩差人络绎不絶事无大小惟嵩主张一或少违显祸立见及至失事又谢罪于人虽以前丞相之专恣未有如斯之甚者是嵩虽无丞相之名而有丞相之权有丞相之权又无丞相之干系以故各官之升迁未及谢恩先拜谢嵩葢惟知事权出于嵩惟知畏惧奉承于嵩而已此壊祖宗之成法一大罪也权者人君所以綂驭天下之具不可一日下移臣下亦不可毫髪僭踰皇上令嵩票本葢任人图政之诚心也岂意嵩一有票本之任遂窃威福之权且如皇上用一人嵩即差人先报曰我票本荐之也及皇上黜一人嵩又扬言于众曰此人不亲附于我故票本罢之皇上宥一人嵩即差人先报曰我票本救之也及皇上罚一人嵩又扬言于众曰此人得罪于我故票本报之凡少有得罪于嵩者虽小心躱避嵩亦寻别本带出旨意报复陷害是嵩窃皇上之恩以市己之惠假皇上之罚以彰己之威所以羣臣感嵩之惠甚于感皇上之恩畏嵩之威甚于畏皇上之罚也用舍赏罚之权既归于嵩大小臣工又尽附于嵩嵩之心胆将不日大且肆乎臣不意皇上之明断乃假权于贼手如此也此窃皇上之大权二大罪也善则称君过则归已人臣事君之忠也书曰尔有嘉谟嘉猷则入告尔后于内尔乃顺之于外曰斯谟斯猷惟我后之德葢人臣以己之善而归之于君使天下皆称颂君之德不敢彰己之能以与君争功也嵩于皇上行政之善每事必令子世蕃传于人曰皇上初无此意此事是我议而成之葢惟恐天下之人不知事权之出于己也及今则将圣谕及嵩所进揭帖刻板刊行为书十册名曰嘉靖疏议使天下后世皆谓皇上以前所行之善尽出彼之拨置主张皇上若一无所能者人臣善则称君之忠果若此乎此掩皇上之治功三大罪也皇上令嵩票本葢君逸臣劳之意嵩乃令子世蕃代票恣父逸子劳之为世蕃却又约诸干儿子赵文华等羣会票拟结成奸党乱政滋弊一票屡更数手机密岂不漏泄所以旨意未下满朝纷然已先知之及圣旨既下则与前所讲若合符契臣初见嵩时适原任职方司郎中江冕禀事于嵩曰昨御史蔡朴叅守备许实等失事本部覆本已具揭帖与东楼闻东楼已票送入未知如何东楼者世蕃之别号也嵩云小儿已票罚俸内分两等甚有分晓皇上定是依拟臣初甚疑及后旨下果如嵩言即臣所亲见一事则其余可知矣又前经歴沈炼劾嵩皇上将本下大学士李本票拟本又熟软庸鄙奔走嵩门下为嵩心腹感嵩之恩又畏嵩之威怆惶落魄莫知所措差人问世蕃如何票世蕃乃同赵文华拟票停当赵文华袖入递与李本李本抄票封进此人所共知也即劾嵩之本世蕃犹得票拟则其余又可知矣是嵩既以臣而窃君之权又以子而并己之权百官孰敢不服天下孰敢不畏故今京师有大丞相小丞相之謡又曰此时父子两阁老他日一家尽狱囚葢深恨嵩父子并专权柄故耳此纵奸子之僭窃四大罪也边事之废壊皆原于功罪赏罚之不明嵩为辅臣宜明功罪以励人心可也乃为垄断之计先自贪冒军功将欲令孙冒功于两广故先布置伊表侄欧阳必进为两广总督亲家平江伯陈圭为两广总兵乡亲御史黄如桂为广东巡按朋奸比党朦胧凑合先将长孙严效忠冒两广奏捷功升所镇抚又冒琼州一人自斩七首级功造册缴部效忠告病乃令次孙严鹄袭替鹄又告并前效忠七首级功加升锦衣卫千戸今任职管事有武选司昃字十九号堂稿可查夫效忠与鹄皆世蕃子也随任豢养未闻一日离家至军门乳臭孩童亦岂能一人自斩七首级而假报军功冒滥锦衣卫官爵以故欧阳必进得升工部尚书陈圭告病回京得掌后府印信黄如桂得骤升太仆寺少卿是嵩既窃皇上爵赏之权以官其子孙又以子孙之故升迁其私党此俑既作仿效成风蒋应奎等令子冒功打死发遣皆嵩有以倡之也夫均一冒功也在蒋应奎等贪冒科道则劾之在嵩贪冒人所共知科道乃不敢劾嵩积威足以箝天下之口可知矣此冐朝廷之军功五大罪也逆贼仇鸾总兵甘肃为事革任嘉靖二十九年张达等阵亡正贼寇窃伺之时使嵩少有为国家之心选一贤将贼寇闻知岂敢轻犯京师世蕃乃受鸾银三千两威逼兵部荐为大将及鸾冒哈舟儿军功世蕃亦得以此升官荫子嵩父子彼时尝自夸以为有荐鸾之功矣及鸾权日盛出嵩之上反欺侮于嵩故嵩尝自叹以为引虎遗患后又知皇上有疑鸾之心恐其败露连累始不相合互相诽谤以泯初党之迹以眩皇上之明然不知始而逆鸾之所以敢肆者恃有嵩在终而嵩与逆鸾之所以相反者知皇上有疑鸾之心故耳是勾贼背逆者鸾也而受贿引用鸾者则嵩与世蕃也使非嵩与世蕃则鸾安得起用虽有逆谋亦安得施乎进贤受上赏进不肖受显戮嵩之罪恶又出鸾之上矣此引背逆之奸臣六大罪也嘉靖二十九年贼寇犯京深入失律归路已絶我军奋勇正好与之血战一大机会也兵部尚书丁汝夔问计于嵩嵩宜力主剿战以伸中国之威以纾皇上之忧可也乃曰京师与边上不同边上战败犹可掩饰此处战败皇上必知莫若按兵不动任贼抢足便自退回以故汝夔传令不战及皇上拿问汝夔求救于嵩嵩又曰虽是拿问我具揭帖维持可保无事葢恐汝夔招出真情故将此言啜哄以安其心汝夔亦恃嵩平日有回天手段故安心不辩及汝夔临刑始知为嵩所误乃大呼曰严嵩误我矣此人所共知也是汝夔不出战之故天下皆知为嵩主张特皇上不知之耳此误国家之军机七大罪也黜陟者人君之大权非臣下可得专且私也刑部郎中徐学诗以论劾嵩与世蕃革任为民矣嵩乃于嘉靖三十年考察京官之时恐吓吏部将学诗兄中书舍人徐应丰罢黜荷蒙圣明洞察其奸将应丰留用夫应丰乃皇上供事内廷之臣嵩犹敢肆其报复之私则在内之臣遭其毒手者又何可胜数耶戸科都给事中厉汝进以论劾嵩与世蕃降为典史矣嵩于嘉靖二十九年考察外官之时逼吓吏部将汝进罢黜夫汝进言官也纵言不当皇上既降其官矣其为典史则无过可指也嵩乃以私怨罢黜之则在外之臣被其中伤陷害者又何可胜数耶夫嵩为小人故善人君子多与之相反嵩不惟罢其官又且加之罪不惟罚及一身又且延及子弟以故善类为之一空此时计数正人君子能几人哉是黜陟之权皇上持之以激励天下之人心贼嵩窃之以中伤天下之善类此专黜陟之大柄八大罪也嵩既专权则府部之权皆挠于嵩而吏兵二部大利所在尤其所专主者于文武官之迁升不论人之贤否惟论银之多寡各官之任亦通不以报效皇上为心惟日以纳贿贼嵩为事将官既纳贿于嵩不得不剥削乎军士所以军士多至失所而边方为甚有司既纳贿于嵩不得不滥取于百姓所以百姓多至流离而北方之民为甚一人专权天下受害怨恨满道含寃无伸人人思乱皆欲食嵩之肉皇上虽屡加抚恤之恩岂足以当嵩残虐之害若非皇上德泽之深祖宗立法之善天下之激变也久矣军民之心既怨恨思乱如是臣恐天下之患不在徼外而在域中此失天下之人心九大罪也风俗之隆替系天下之治乱我朝风俗淳厚近古自逆瑾用事始为少变皇上即位以来躬行古道故风俗还古及嵩为辅臣谄谀以欺乎上贪污以率其下通贿殷懃者虽贪如盗跖而亦荐用奔竞疎拙者虽亷如夷齐而亦罢黜一人贪戾天下成风守法度者以为固滞巧弥缝者以为有才励亷介者以为矫激善奔走者以为练事卑污成套牢不可破虽英雄豪杰亦入套中从古风俗之壊未有甚于此时者究其本源嵩先好利此天下所以皆尚乎贪嵩先好谀此天下所以皆尚乎谄源之不洁流何以清风俗不正而欲望天下之治得乎此壊天下之风俗十大罪也嵩有十大罪昭人耳目以皇上之聪明固若不知者何哉葢因皇上待臣下之心出于至诚贼嵩事皇上之奸入于至神以至神之奸而欺至诚之心无怪其堕于术中而不觉也臣再以嵩之五奸言之知皇上之意向者莫过于左右侍从之臣嵩欲托之以伺察圣意故先用宝贿结交情熟于皇上宫中一言一动一起一居虽嬉笑欷戏之声游观宴乐之为无不报嵩知之每报必酬以重赏凡圣意所爱憎举错嵩皆预知故得以遂逢迎之巧以悦皇上之心皇上见嵩之所言所为尽合圣意葢先有人以通之也是皇上之左右皆贼嵩之间谍此其奸一也通政司纳言之官嵩欲阻塞天下之言路故令干儿子赵文华为通政司凡章奏到文华必将副本送嵩与世蕃先看三四日后方纔进呈本内情节嵩皆预知事少有干于嵩者即先有术以为之弥缝闻御史王宗茂劾嵩之本文华停留五日方上故嵩得以展转摭饰其故是皇上之纳言乃贼嵩之拦路犬此其奸二也嵩既内外弥缝周密所畏者厂卫衙门缉访之也嵩则令子世蕃将厂卫官笼络强迫结为儿女亲家夫既与之亲虽有忠直之士孰无亲戚之情于贼嵩之奸恶又岂忍缉访发露不然嵩籍江西去京四千余里乃结亲于此势属不便欲何为哉不过假婚姻之好以遂其掩饰之计耳皇上试问嵩之诸孙所娶者谁氏之女便可见矣是皇上之爪牙乃贼嵩之瓜葛此其奸三也厂卫既为之亲所畏者科道言之也嵩恐其奏劾故于科道之初选非出自门下者不得与中书行人之选知县推官非通贿门下者不得与行取之列考选之时又择熟软圆融出自门下者方补科道苟少有忠鲠节义之气者必置之部属南京使知其罪而不得言言之而亦不真既选之后或入拜则留其饮酒或出差则为之饯赆或心有所爱憎则唆之举劾为嵩使令至五六年无所建白便升京堂方面夫既受嵩之恩又附嵩且有效验孰肯言彼之过乎其虽有一二感皇上之恩而欲言者又畏同类泄露孤立而不敢言而嵩门下之人每张大嵩之声势阴阻其敢谏之气以故科道诸臣宁忍于负皇上而不敢忤于权臣也是皇上之耳目皆贼嵩之奴仆此其奸四也科道虽笼络停当而部官有如徐学诗之类者亦可惧也嵩又令子世蕃将各部官之有才望者俱网罗门下或援之乡里或托之亲识或结为兄弟或招为门客凡部中有事欲行者先报世蕃知故嵩得预为之摆布各官少有怨望者亦先报世蕃知故嵩得早为之斥逐连络蟠结深根固蒂合为一党互相倚附各部堂司大半皆嵩心腹之人皇上自思左右心腹之人果为谁乎此真可为流涕者也是皇上之臣工多贼嵩之心腹此其奸五也夫嵩之十罪赖此五奸以弥缝之识破嵩之五奸则其十罪立见噫嵩握重权诸臣顺从固不足怪而大学士徐阶负天下之重望荷皇上之知遇宜深抵力排为天下除贼可也乃畏嵩之巧足以肆其谤惧嵩之毒足以害其身宁郁怏终日凡事惟听命于嵩不敢持正少抗是虽为嵩积威所刼然于皇上亦不可谓之不负也阶为次辅畏嵩之威亦不足怪以皇上聪明刚断虽逆鸾隠恶无不悉知乃一向含容于嵩之显恶固若不能知亦若不能去葢不过欲全大臣之体面姑优容之以待彼之自壊耳然不知国之有嵩犹苗之有莠城之有虎一日在位则为一日之害皇上何不忍割爱一贼臣顾忍百万苍生之涂炭乎况尔来疑皇上之见猜己有异离之心志如再赐优容姑待之恩恐致已前宰相之祸天下臣民皆知其万万不可也臣前谏阻马市谪官边方往返一万五千余里道途艰苦妻子流离宗族贱恶家业零落幸复今职方纔一月臣虽至愚非不知与时浮沉可图报于他日而履危冒险攻难去之臣徒言取祸难成侥幸万一之功哉顾皇上既以再生之恩赐臣臣安忍不舍再生之身以报皇上况臣狂直之性生于天而不可变忠义之心痒于中而不可忍每恨壊天下之事者惟逆鸾与嵩鸾已殛死独嵩尚在嵩之奸恶又倍于鸾将来为祸更甚使舎此不言再无可以报皇上者臣如不言又再有谁人敢言乎伏望皇上听臣之言察嵩之奸羣臣于嵩畏威懐恩固不必问也皇上或问二王令其面陈嵩恶或询诸阁臣谕以勿畏嵩威如果的实重则置以专权重罪以正国法轻则谕以致仕归家以全国体则内贼既去朝政可清矣将见贼寇前既闻逆鸾之死今又闻贼嵩之诛必畏皇上之圣断知中国之有人将不战而夺其气闻风而丧其胆况贼臣既去豪杰必出功赏既明军威自振如或再寇用间设伏决一死战虽系谙达之颈枭济囊之头臣敢许其特易易耳外贼何忧其不除贼患何忧其不絶乎内贼既去外贼既除其致天下之太平何有故臣欲舍死图报而必以讨贼臣为急也然除外贼者臣等之责而去内贼者则皇上之事臣感皇上知遇之厚不忍负荷皇上再生之恩不能忘感激无地故不避万死为此具本亲赍谨奏奉圣旨这厮因谪官懐怨摭拾浮言恣肆渎奏本内引二王为词是何主意着锦衣卫拿送镇抚司好生打着究问明白来说 

　　附 

　　张宜人请代夫死疏 

　　刑部见监杨继盛妻张氏谨奏为吁天乞恩愿代夫死事臣夫原任兵部武选司员外郎因先任本部车驾谏阻马市预伐仇鸾逆谋圣恩仅从薄谪旋因鸾败首赐湔洗一歳四迁歴抵前职臣夫拜命之后衔恩感泣思图报效或中夜起立或对食忘餐臣所亲见不意误闻市井之谈尚狃书生之习遂发狂论委的一时昏昧复荷皇上天髙地厚之恩不即加诛俾从吏议臣夫自杖后入狱死而复苏者数次剜去臀肉两片断落腿筋二条脓血流约五六十碗浑身衣服尽皆沾污日夜笼■〈木匣〉备极苦楚又年荒家贫常不能给止臣纺绩织履供给饷食已经三年该部两次奏请俱蒙特允监候是臣夫再蹈于死而皇上累置之生臣之感佩惟有焚香祷祝万寿无疆而已但闻今岁多官会议适与张经一同奏请题奉钦依依律处决臣夫虽复捐脰市曹亦将瞑目地下臣仰惟皇上方頥养冲和保合元气昆虫草木皆欲得所岂惜一回宸顾下垂覆盆倘蒙鉴臣蝼蚁之私少从末减不胜大幸若以罪重不赦愿即将臣斩首都市以代臣夫之死夫虽逺御魑魅亲执戈矛必能为疆场效命之鬼以报皇上臣于九泉稍有知识亦复衔结无既矣臣无任激切祈恳惶悚待命之至（奏入为嵩所抑不得达遂被害） 

　　杨忠愍集巻一 

　　●钦定四库全书 

　　杨忠愍集巻二 

　　（明）杨继盛 撰 

　　○序 

　　寿韩苑翁尊师老先生七十一序 

　　君子之寿天下之治乱斯道之废兴攸系必天有意于斯世斯道之治且兴也而后畀之以有永而不穷然畀于有位者或限其时而不及为明道之事畀于志学者或限其位而不得与夫行道之责则其所系者亦偏焉矣惟我苑翁老先生之寿天下之治斯道之兴恒必赖之谓天以全寿畀之也非欤葢君子所贵乎寿者非徒自寿己也为其能寿天下也能寿斯道也苟无补于治与道将焉用寿是故凡厥有位孰无治理之责然志存经济者或夺于位之弗久而趋时固宠者又终其身而无济于天下之事其何补于治也惟天纯佑笃生先生天地忠诚浑厚之气悉萃之矣其以天下为己任也越在内服弼亮率下越在外服绥民迪功越在翰苑文章范俗越在边镇强藩恬服勍敌慑畏斯固载在史册昭人耳目天下之所赖以为治者其在今日抚守南都又能操持其纪纲而镇抚其百姓天下之根本以固宗社之灵运以培南服以靖四方亦因之以宁矣行将经纶燮理之任属之则所以系天下之重者何如也我国家道学之綂自薛文清诸大儒出讲明正学后先相望斯道之兴也久矣自是而明道学者或口谈性命之言而身冒贪污之行或外饰温厚严肃之貌而中藏毒忌闇浊之心或始而卓越峻洁凛不可犯终而丧其所守流于污下而不羞者则其所学不过欺世之机械钓名之筌蹄耳不知有得于道焉否也先生以纯笃之资果确之志葢自弱冠时即有志性理之学其学之原则以精一为宗其学之要则以培养夜气为本其学之实则见于拾遗意见经纬志乐六经说诸书当其晩年天又假之以南都清逸之地使得优游暇豫沉潜道真平生事业至此尽收拾而大成之一时论得道学之正脉者皆以先生为首称则所以系斯道之重者何如也是葢天欲永天下之治于不替故不得不寿先生以久其施天欲启斯道之传于不絶故不得不寿先生以要其成而大其所至始而以先生系天下斯道之重故为天下斯道而寿先生之身终而以天下斯道系于先生之身故必寿先生而藉以寿天下斯道之大则所以畀之者固为不偶然先生之致治而其道行则有以寿天下之命脉阐学而其道明则有以寿斯道之命脉其所以仰答上天畀寿之心者又岂小补云乎哉士大夫之寿先生者举忻忻然曰苑翁年虽七十有一然精神凝固丰采烁然步履强健视少年无以异也期頥之域可必至矣夫以是而寿焉未足以尽之也先生之寿可以年数拘哉天下之治垂之千万年而无斁则先生之寿与治俱矣斯道之綂传之千万世而无穷则先生之寿与道俱矣故谓先生之寿为天下之寿可也为斯道之寿可也谓天下斯道之寿即先生之寿亦可也不将与天地同乎故曰天以全寿畀先生盛叨门下既幸先生及天下斯道之寿又幸其将来自寿之有地也于是拜首稽首忻跃谨书 

　　寿徐少湖翁师文 

　　君子之寿当图不朽之真而所以寿之者贵有恳恳相勉惓惓相成之义琐琐年数之末颂祝之私皆所不取也世之言寿者不过曰享年有永而已然命禀自然固一定不易年岁自积于人之贤不肖无与焉若以此为寿则夫帘肆堀岩翁伯张里哆顣冥蠢懐残秉贼者龎皓威蕤不可胜数且多不踰百年耳过此以往即絶景吞响烟灭无闻虽谓之不寿亦可也惟夫修诸己者道德卓荦建诸用者勲业赫耀垂诸后者典谟暐晔则邈无纪极可与天地相终始夫是之谓不朽而寿之所以为真也今夫言寿之至者莫天地若然天地之所以为寿者非谓其形体不毁已也以覆载之德生成之功无声无臭之教足以父母万物无穷耳否则亦冥然翕聚之气块然凝结之质而已非所以悠久无疆亿载不朽者也是故人知寿于年者为寿而不知寿于理者斯寿之真知寿于身者为寿而不知寿于天下者斯寿之大知寿于目前者为寿而不知寿于身后者斯寿之永非深达始终之故善权修短之算者孰能论寿于命数之外而不求寿于年数之间乎恭惟我夫子黄阁元老黒头相公以年言之似尚未可以寿之者然观诸所修为者所建立者所垂后者半生积累己足垂万年不朽视世之昏耄罔生无所寄付者修短之相絶也亦犹萧艾夕枯之与松柏久茂也荣辱之相背也亦犹衣赭舆台之与危轩华衮也已不可同年语况由此而进焉其所为不朽者当益宏逺峻懋谓不可以寿之乎昔丙午岁二三子称寿于三槐堂尝记夫子举爵为令曰太上立德其次立功其次立言其次言寿再令曰立德要知似德之非立功要知贪功之戒立言要知尚口之穷言寿要知罔生之辱夫德寿之基也功寿之舆也言寿之华也即樽酒教令之间而不朽之道备矣然三者见其始而未见其终着其端而未究其极则诚门弟子之深惧继自今上之果能永肩一德不惕威改节以悦俗固宠次之果能以身殉国事专报主建掀揭非常之功次之果能崇正论主国是排邪议黜枝叶有格非反经垂教范世之益终之能居之以恒至老不变不先贞后黩蹈所谓似德贪功尚口罔生之愆则可以辉名昆鼎勒伐金册三者垂万年不朽寿即享万年不穷而琐琐年数之末诚不足言矣使或较龄算之短长畧行谊之臧否急一身之利害视天下之治乱若秦越然则已往之行隳于垂成将来之年俱为虚假斯不善自寿者之为固知夫子必不尔为也噫夫子以一身任天下之重则所以图不朽者不得不持之以有终天以天下之责付于夫子之身则所以寿平格者不得不锡之以有永又何俟门弟子琐琐劝勉颂祝之乎哉 

　　苑洛先生志乐序 

　　世之谈经学者必称六经然五经各有专业而乐则灭絶无传论治法者必对举礼乐然议礼者于天秩不易之外犹深求立异可喜之说至于乐则废弃不讲全德之微风俗之敝恒必由之良可悲夫然律吕与天地相为终始方其隠而未彰也天既生哲人以作之则于其既晦也天忍任其湮没已乎阐明之责葢必有所寄者先生自做秀才时便抱古乐散亡之忧当其岁试藩司闻诸督学虎谷王公云律吕之学今虽失传然作之者既出于古人则在人亦无不可知之理特未有好古者究心焉耳先生于是惕然省悟退而博极羣书凡涉于乐者无不叅考其好之之专虽发疽寻愈不知也既而得其说矣于是有直解之作然作用之实未之悉也自是苦心精思或脱悟于载籍之旧或神会于心得之精或见是于羣非之中若天有以启其衷者终而观其深矣于是有志乐之作曰志云者先生自谦之辞也非徒志而已也是故律生声钟生律马迁着之矣而律经声纬之递变体十用九之明示则未之及也围九分积八百一十分班固着之矣而管员分方旋宫环转乗除规圆之图则未之及也六十调八十四声蔡子着之矣而起调则例及正变全半子倍之交用调均首末长短相生之互见则未之及也六变八变九变之用周礼载之矣而以黄锺祀天神以蕤宾祭地祇以太簇享人鬼一造化之自然以黄锺一均之备布之于朝廷宫闱实古今之絶唱则又有出乎周礼之外者也宏纲细目一节万变信手拈来触处皆合乐之为道尽于是矣志云乎哉其于先儒世儒之图论备録不遗者是固先生与善之心然亦欲学者考见得失焉耳方其始刻之日九鹤飞舞先生之庭者久之识者以为是书感通所致观仰沫出听之说则鹤之来舞也固宜而其得乐之正也此非其明验矣乎昔人谓黄帝制律吕与伏羲画卦大禹叙畴同功然卦畴得程朱数子而始着律吕得先生是书而始明则其功当不在数子下岂曰小补云乎呜呼太和在成化宇宙间故先生所由生太和在弘治宇宙间故是书所由始太和在嘉靖宇宙间故是书所由成则其作诚不偶然也后之有志于乐者苟能讲求而举行之则太和将在万世之宇宙而先生之功至是为益大矣然不苦心以求之何以知是书之正不得其说而精之又何以知盛之言不为阿私也哉噫盛不敏虽学之而未能也讲求之责深有望于同志君子云 

　　送张龙翁老先生拜相序 

　　嘉靖己酉岁春二月我龙翁老先生自南都冢宰拜礼部尚书兼文渊阁大学士先时阴雨弥旬可厌迎命之时倐尔澄霁万里一色若造化有以示其机者士女观者无智愚大小皆以朝廷得相为庆天人之交与何昭昭也盛等奔走称贺先生乃戚然言曰惟予无良承兹大命深贻无穷之忧将焉用贺二三子惑咸相谓曰君子之仕也不得于君则忧不得行其所学则忧不得立大功于天地间则忧乃今三者则俱得之矣不知先生之忧也何故及退而思之然后喟然叹曰先生之忧其国家之福乎葢天下之事每成于忧而败于喜夫喜则纵纵则视天下之事皆易也而忽心生忧则畏畏则视天下之事皆难也而慎心生慎忽之间天下之治乱攸系甚矣人臣不可一念之不忧也然忧有一己之忧有天下之忧夫忧以一己则其忧也私患得患失将至于终其身而不可解忧以天下则其忧也公虽身膺无穷之虑而天下之至可乐者随之公私之际忧乐分焉不可不辨也先生自做秀才时已有先忧后乐之志则夫身任天下之责其忧固有所不容己者况夫事之阻滞难处者又无有纪极乎是故或系天下之根本或系国家之安危或系正学之废兴或系世道之升降或系纲常之修坠或系风俗之盛衰凡臣子所不忍言者更仆未易数正贾谊所谓可为痛哭流涕者也此而安常处顺则亦可以自乐矣必欲殚智毕力整顿振作使气运景象一如国初宇宙间不亦难乎则夫其始也以天下之忧为己之忧其既也以己之忧与天下之忧国者共其终也至于天下无可忧之事而己之忧亦因之以释是固先生所以行道立功先忧后乐之心而天人之所以交与乎先生者此也谓非国家之福乎盛等叨门下其忧乐之情常相闗故惟述其所以先忧者如此若夫歌咏颂美之辞固有待于天下既乐之后也岂敢预赘左右以启其矜喜之端哉 

　　集张节妇册叶诗文序 

　　成天下之事功易立天下之节义难语节义之难者又莫难于妇人之所守夫人固多事功懋峻赫炫照耀一世者然或出于遭际辏合矫激骋术以济其所为斯固遇之至顺凡有中人之才者皆可能之裕如也至于当天下之至变而能气如雷霆立如山岳虽窘辱顿挫生死利害交于前而不可少动则非见足以定守足以确力量足以担当负荷者鲜不仆矣然又出于一时义气激发所致初无俟于持久操守之难使歴之以终身又未知不变否也惟夫妇人之守节则抚而幼孤振而先业阴柔之身百责所萃其负荷之难如此内无所藉外无所资茕然独立狼狈无依其植立之难如此斯须检点之或疎则羣议纷然而起凛凛焉戒慎避嫌之心自少至老一时不敢少懈则必有圣人之资圣学之功者始足以守之而不渝其操存之难又如此则视丈夫之成事功立节义者难易何如也是妇人之所守不为天下之至难者欤临洮张妇王氏之守节其艰苦万状虽不可以尽述然观诸张子免溪之状王子渼陂之传许子少华之表则其负荷其植立其操存又不为妇人守节中之至难至难者欤其上而朝廷旌表之下而诸君子歌咏叹赏之固足以彰激劝风俗之典亦足以见良心不死之机矣然节义在妇人者郡县俱有之而节义在丈夫者天下固不多见节义之难者妇人尽之无少歉而节义之易者丈夫固反亏之岂非光岳气分天地山川精粹之气不萃于男子而尽萃于妇人之身乎无亦朝廷于忠义者之不奬奸悖者之不诛此天下之所以无惧而劝也乎噫古人之节义少损者后之功业足以赎之今之人不惟节义之扫地又足以壊天下之事古人之同于妇人者己为可耻今之人其所为所行反妇人之不如予于此重为感且媿矣诸君子其毋徒歌咏妇人也乎 

　　○引 

　　题两洲王老先生诰命咨引 

　　惟二十有八年春我两洲翁以南京礼部尚书三载考最帝曰都哉朕嘉乃丕绩会南京吏部尚书缺佥议请以翁代帝曰俞哉时克綂朕百官暨冢宰论翁最以当进阶诰赠推恩三代请帝曰钦哉惟时宜叙乃功爰进翁阶为资政大夫赠先淑人为夫人赠乃祖乃父如翁官妣及祖妣如先夫人秩葢圣天子知翁甚深任翁甚专而眷翁甚隆也及咨命宠颁翁感跃无己遂载诸轴题曰隆恩命盛赘言于末盛于翁为门下士义无容辞者乃拜手稽首扬言曰于乎翁之此举其忠孝兼至矣乎然谓翁之忠者以昭君赐也谓翁之孝者以彰先德也乃翁之意则欲持此以为不忘其君亲之具而教天下以忠孝之机夫岂人之所能识哉葢人臣非不能报君之患而不敢忘君之难夫人子孙能显其亲者何限而不忍忘之者葢鲜矣臣而至于一念之忘其君子至于一念之忘其亲则其所以报之显之者未知有得于忠孝否耶惟天纯佑我国家故赉翁为之臣惟天眷王氏之世德故畀翁为之后则翁之一身固忠孝之管也是故唯翁之忠在朝着唯翁之孝在家庭唯翁忠孝之实在史册斯固夫人之所共知者其在今日之膺荣命而必轴以悬之朝夕在目是不可以识翁忠孝之心哉翁之心不以一念而忘其君亲者也而犹寄其识于诰赠之典者葢欲其覩纶音之重若日对越乎君视赠秩之崇即先人之常如有见耳夫日如对越乎君则思所以报之者自不容一时之或弛先人常如有见则体祖父承恩欲报之心而殚智毕力代之以仰答者自不容一时之少懈是则翁之所以不忘其君与亲之心也虽然必俟有所感触而后不忘则其为忠孝也亦有间矣翁之忠孝出于天性而其所以不忘者夫岂有待于此抑亦假之以表率百官垂训子孙焉耳是故使子孙百官有所感而不忘其君则所以报之者为无穷而其忠即翁之忠有所感而不忘其亲则所以显之者为无穷而其孝即翁之孝推而万世臣子知所以报之显之者皆翁之不忘者起之又非即翁之忠孝矣乎是则翁之所以教天下以忠孝之心也夫既尽其己之心又推诸人而使各知所以自尽则谓翁之忠孝为兼至也非欤噫体翁之心者是又在翁之子孙及厥百官而已盛虽不敏诚愿与贤后昆暨羣属共勉焉而后之观者亦将有所感夫 

　　望云思亲图引 

　　人子爱亲之心存于中而不可解然后思亲之心随所在而不能忘世之言孝者不过曰含菽缊絮致滋美勤定省秪服厥事而已然朝夕在侧固其情之不得不然而少知天性之爱者皆可以为之易易耳乃若逺从王事时当慕君非真有爱亲之心其孰能不迁且忘乎齐人孙子以儒行充狱掾予以排奸系狱孙子常侍左右一言及厥母即垂涕饮泣其忧戚思慕之情蔼如也今即三年矣每言及之其涕泣忧思之情如初予因此一节甚重之乡友米子华乃原仁杰故事绘望云思亲图赠之椒山子为之引曰孙子之爱亲如此可谓孝矣然孝之道尚有进于此者夫人之一身于亲则谓之子于君则谓之臣均之无所逃焉者也然方其事君也鲜有不忘其亲及其事亲也又鲜有不忘其君者是忠于君而孝衰孝于亲而忠废又焉得谓之忠与孝乎孙子今日之事君既知所以不忘其亲矣则夫他日归而事亲也顾可以忘其君乎其事君而思亲也归而养之孝不可以不笃矣则夫他日事亲而思君也起而官之忠恶可以不至乎是故孝能忠于君者孝之全也忠能显其亲者孝之大也此爱亲之道视诸望云而思者何如耶噫臣子之事君亲惟在乎一心而已心苟在乎君亲则鞠躬尽瘁固忠也逃迹山林亦忠也举足不忘固孝也不得已而至于忘之亦孝也不然则致赫炫之业者君子谓之负君聚百顺以事者君子亦谓之不肖子况屑屑于声色之末观美之具乎孙子归而质之乡士大夫其爱亲之道谅又必有进于此者当反而告予可也 

　　刘司狱承恩图引 

　　风雨霜露皆上天生物之仁而雨露之恩为最渥爵赏刑罚皆人君惠臣之典而爵赏之恩为尤厚古之人臣虽刑罚之加犹且感其曲成之爱而图报之思无穷况夫爵赏之施所以行吾之志而厚吾之生者其报礼之重当何如也世之为臣者以弥缝为要位之机械以阿谀为固宠之筌蹄方日幸其已术之能中岂知其恩惠之在君是故图报之心轻以疎而尽忠于君者葢鲜呜呼臣道之不见于天下也久矣孰谓不敢忘君之恩乃有如司狱刘子乎刘子闗中人以儒行起刀笔官于刑曹方予以排奸被杖系狱适刘子治狱事日侍左右躬汤药进饮食彷徨奔走于其间故予得侥幸不死者刘子维持保护之功居多甲寅岁以三载考最得膺勅命乃感激绘图志不忘焉椒山子为之引曰为臣不忠于君凡以不知君恩之重起之也葢人臣一登仕版则此身已属于君其宫室服食之美车马妾御之奉父祖妻子之荣无一而非君惠之所及则恩同于天葢有如雨露之至渥者苟少思其君之所惠必将以心摅君以身殉国匡辅君德弼成王业鞠躬尽瘁朝夕不遑矣帷其受君恩而不知则视君于己君不相属者欲其尽忠也不亦难乎刘子以承恩绘图可谓知感君恩而不忘矣然锡予有大小皆人君爵赏之恩官秩有崇卑皆可以尽其职而重其报而司狱民命所系又于报君为最切则夫仁以宅心亷以律已勤以趋事诚以御物以求仰答君恩之重端于刘子有望焉否则急身图则污轻民命则残事矫激则怪尚烦琐则迂谓之弃恩负君而所谓绘图之意亦虚矣噫舒惨并行者上天生物之常也宠辱迭用者人君御世之权也人臣欲不忘爵赏之恩请自不忘刑罚之恩始 

　　○跋 

　　跋冀梅轩留朱子语畧后 

　　卜子曰仕而优则学学而优则仕仕学一道也但世之学者皆溺于词章之末或优而仕也亦利禄而已尔世之仕者皆急于刑名兵赋之图或优而学也亦技艺而已尔未仕之前其学已如彼既仕之后其学又如此道学之不明也久矣何幸于梅轩有望乎冀子梅轩方其学也无非身心性命之懿及其仕也无非为国为民之要则仕岂世之所谓仕学岂世之所谓学乎其提牢一月祛狱弊恤狱囚疏狱滞严狱防罔不竭尽心力或少余暇则读书不辍其所读者又皆身心性命之典于事竣乃以朱子语畧留于秋官别署噫观提牢之政则梅轩之仕可知已观此书之留则梅轩之学可知已道学之不明也久矣何幸于梅轩有望乎 

　　○说 

　　介轩说 

　　介安从生生于吾心之义义又安从始始于在天之利是故本诸心而原诸天非由外铄者也夫人之所以植纲常弘德业参天地匹圣贤皆赖此以为之质干是可苟焉已乎必刚与亷二者合而介始成矣然乖愎以忤物则似介之刚而非刚矫情以骇俗则似介之亷而非亷毫厘千里不可不察也而世之号为介者乃不求其合于天而求其合于人不求诸吾心而求声音笑貌之末故能介于外者或不能介于内能介于始者或不能介于终则似介非介不过欺世之机械要宠之筌蹄耳其害介也不既深乎观李封君之介自心而身而家而乡其介之操同自少而壮而老其介之操又同夫固合内外始终而一之者谓之天下之至介非欤则以之名轩也固宜论者犹以封君之介不及于天下惜之然述之者有司寇禹江则天下之颂其介也固有待矣噫不苟和之谓介然介而不和者偏也不苟取之谓介苟有意取名焉虽非货利亦谓之取矣敢以是足介说之义 

　　○记 

　　记开煤山 

　　临洮八十里锁林峡有煤山二区焉一在峡之西一在地竺寺前先是开者数为番民所阻有司至不能制予以谏开焉市谪官狄道寻欲开之而不敢专也会庠生张子汝言自于府县允之委府相陈言往董其事乃畨民阻之又如昔予遂偕挥使李子节门人利瓦伊芳陈恂宋诰亲往治之至则先慑之以威次惠之以赏由是煤利以开畨民遂服予不喜煤利之开而喜畨民之服也遂记之 

　　○书 

　　与继津年兄书 

　　承问足见兄为国之忠乐善之诚弟不当阻抑之以隳其向上之志但愚衷有见其不便者数条请上陈之备采纳焉此事部中允行而人皆避事葢难其人而兄独勇往任之则为众悦服今本部既束髙阁而兄欲强行则堂官恶之同僚忌之此不便一也兄为拯援小弟之故雠家欲害而无由乃今自寻事干是自居受害之渊薮此不便二也弟访问宣大将官俱云地方狼狈已极兵马必难整饬所谓虽有善者无如之何兄欲任之万无成功之理昨何道长慨然有开海运之请一无成功人皆笑之此不便三也到彼处行事凡有谋为必先题请兄自忖当道者果欣而允之乎抑或故阻其所为乎此不便四也许公之请必欲其驻札阳和城兄无兵马之寄一遇有警军将各守信地遗一空城贼或逼围将何以为保身家之策此不便五也整饬兵马责任甚重万一失事其责当与将领督抚等兄自忖其当道者肯恕兄乎抑必加重于兄乎此不便六也细观许多之疏葢恐一时失事兵部叅劾故扯兵部官在内将欲谢担于兵部衙门且又云责令容彼提调则若彼之属官者势机在彼持握岂得自专行事无事之日受彼提制有事之日替彼顶缸成功难必祸害预知此不便七也夫识时势者在俊杰此等时势兄识之久矣而必欲为此者葢一念为国之诚故利害有所不暇顾耳然欲干天下之事当思如何下手如何收煞事成如何结果不成落何名目死生虽不计毕竟果不徒死否思之思之又重思之弟非阻兄忠贞之为若损友者葢真见事必不可成故耳况此时兄十分小心回避犹恐祸及何乃自投祸机乎情出迫切不觉涕泣之道直述其事词意不伦幸惟情亮 

　　又 

　　仰读手教足见兄以天下为已任敬羡敬羡宣大系天下安危弟岂不知使弟在部必为兄之所为者乃阻抑若此者何葢以兄处最嫌疑之故耳况老贼报复害人之巧入于至神者乎此弟之所甚虑而知已溺爱迫切之情如何能已此事在他人为之如何不可而在兄为之则甚不可兄才尚有大展时节此时且敛锋蓄鋭俟时可为则轰烈一场勿徒惟尽其心而不计事之成否人皆知致身为忠不知为天下爱其身尤为忠之大者请兄更思 

　　上徐少湖翁师救荒愚见 

　　某既以言得罪宜絶口不言天下事但闻穷民病苦之状若割心肺日夜忧思至废寝食故有欲黙而不容忍者而夫子抱能受言之量居能行言之位而某极荷相知又有可言之机宁容隠乎谨陈救荒愚见伏请尊裁城中饿■〈飠孚〉死亡满道人人惊惶似非太平景象夫京师之民各有身役常业何以顿至于死而所死者皆外郡就食之人也葢縁各处司民牧者无救荒之策之心而京师有舍米舍饭减价卖米之惠故皆闻风而来当其事者又不肯尽心鲜有实惠故每冻饿以至于死是以京师为沟壑诱外郡之民而填之也救荒自有均平普徧之政何必煦煦然为此小惠诱民以至于死乎莫若行令各处抚按有司作急赈济然后出给告示谕以本处赈济之故使各归乡里又将所舍之米预支二三十日以为回家盘费之资则穷民有乡井饱食之乐京师无死亡道路之惨矣连年丰稔止有此岁之艰一郡之粟自足以供一郡之食特在上者区处之无其道耳官仓之粟可赈济也亦可价卖也富室之粟可劝借也亦可责令减价粜也葢官仓除备边急紧不可动支外其余有积至数十年将腐者合暂变卖收价到秋易新似为两便富室有积粟至千万石者皆坐索髙价以邀重利故米价至于腾踊合依少定价裁抑之又当以礼奬劝借官给以帖到秋偿还则米价自可日减穷民自返故乡矣穷民既无处办米或卖产佣工止可得钱今乃分为等类定为价数则钱法纷乱而民益告病矣夫钱法之行也或朝贵而暮贱或此处用而彼处不用若有神以使之虽市人亦不知其所以然也其可以官法定之乎为今之计当为权宜之术不分等类不问大小俱责令折算通行其价数之多寡任从民便官府不得而与焉则钱法可通而商民俱便矣米价腾踊日甚一日今定为官价似为裁抑之术然在京师则有所不能行者葢各铺戸之米俱贵价籴买非若外郡富家田内自获然今定为轻价彼岂肯折本粜卖且各处贩米者一闻价轻孰肯再来外米不肯来内米不肯粜不知其将来至于何如也如定米价亦俟春间贩米至者多然后议之北地既荒全赖南米之来使河道阻滞则来者延迟恐缓不济事贼盗甚多或抢掠一船则后者闻风孰肯再来今宜行令各河道官使开河之时先放米船行一遇壅塞则遣官夫拽运一若转运官粮然则米正月终可到矣又行令各处地方官使严加巡捕防守护送则贩者无失米之忧所来者必多矣南米来者既多又忧米价之不减乎盗生于贫虽势所必至然荒年而至于盗起斯亦可忧矣闻各处抚按分付各属官今且暂寛治盗之法其意惧生变也以故各官于贼盗之获俱姑息寛纵之此端一开为盗者众贫者日至放肆富者日不安生是民之为盗虽起于年凶亦上之人有以教之耳夫济荒自有长策未闻教民为盗以救之也况渐不可长民不可逞恐堤防一彻纪纲遂壊其变有不可胜言者宜行令各处抚按有司使遇贼盗仍治之如法则禁盗乃所以止盗而止盗正乃所以救荒也 

　　与少司寇吉阳何公书（何公四札系先生遗笔原集未载今补刻） 

　　敝乡人刘大使便曽具小启想已达左右矣得勅命后即告病山居涵养数年然后出而干事此弟定志也不意方投文书即有此转闻命惊惶若有所失以未成之学疎直之性进则有败壊之凶退则有避事之罪天不成就用之太早几非在我奈之何哉连日与二三相知讲求出处之道议论纷纭莫知折衷请为吾兄陈之或告弟曰方今之世和光同尘可以免祸以子所为祸定不免与其得罪于人阴受不测之祸孰若出位建白直言时弊死则为铁脊之鬼生则为田野之人以图不朽以求不忝所生不亦可乎此一说也或告之曰天下之事尚有可为与其愚直以取重祸莫若上疏自献收豪杰募死士行边疆图方畧相机审势与贼决一死战以报苍生杀掳之雠以雪朝廷城下之耻不亦可乎此一说也或告之曰位卑而言髙罪也力小而任重仆也莫若尽其见在之职不为出位之思俟权到手得行其志然后斩奸贼之首枭贼寇之头不亦可乎此又一说也即此三说证诸本体莫知取舍学问至此莫知究竟万望寻便速赐指教以为弟行止依归甚幸甚幸弟自到家养静工夫不敢放下其处己接人视前次亦差（缺二字）昨过易州登太宁诸山乳泉诸洞游览之暇检点前后似若少进但一入京师目前世情人物俱见可恶若不可一朝居者极知此是病痛常自寛假然此根终排遣不去不知吾兄将何以教之乎此时此际真若自天堂而堕于地狱由仙侣而降为众生寅入酉出日干琐事回思南都不觉痛哭流涕至忙迫中不及详告綂容鄙布不尽其外纨扇之约弟赴京之迟兄举事之早故坐失约然都下之品题不外于前日之相议者也拱候大政报成奉贺不具仲春念八日得华札季春望日生盛顿首覆 

　　又 

　　违教渴思非言可尽南游已久归来风土反不能习日食面椒夜卧热匟痰火盛发遍体热疮两耳壅塞四肢麻木卧床月余方少愈而家叔病故贫不能葬凡百惟弟承当故腊月赴京之行不果意图考满得敕命后即卧病不出未知竟能遂否也自抵家惟居野邨春来病少差日与旧会友数十人讲举子业会文之中因寓性命之谈初若不相入迩来则浸浸然动矣敝县大尹亦时入讲一时士风若为兴起弟学绵力薄不能日新良用为惧也别时分付事弟未入京无以应命今年大事南都士夫俱相庆得人吾兄一生之道德功名皆于此事定之可不慎乎则夫知仁勇三者不可不朝夕体贴也去秋上龙湖翁小启启末云有一时之富贵有万世之事功有目前之荣辱有身后之褒贬不惟以义言之其轻重分明虽以利言之其轻重亦较然可惧也审几定趋是在老先生岁暮亦以此告少湖翁若为见刖敢不揣僭妄再为负宰相之望者献之可乎一代宗道专望吾兄主张不可不忧勤惕厉也回瞻雅会领教无由仙凡悬隔曷胜仰恋乡人刘大使便谨此代候匆匆不尽欲言统惟鉴谅新春二十七日生盛顿首拜具 

　　又 

　　别时辱教言谆谆切于骨髓弟以愚疎谋为拙谬自贻颠踬负教甚深圜上二年仰托云庇居食如常身心宁静患难（缺二字）若有所得是前日相讲之学乃今日受用之处也所苦者危疑孑立日伍囚徒一点生机不见长进恐终为铁脊汉而已便中望赐教万万此时此际生死未卜志表之托兄与淡泉诺之矣不知肯不负否也有懐如海万难悉一綂惟鉴谅不尽仲冬念二日弟盛顿首谨状 

　　又 

　　弟足初屈不能伸今夏一场伤寒则全愈矣且身体劲健异于昔日承诸同志周给不惟用度充足且置田百余畆可以供给无穷今秋人田俱潦独弟田获收六七十石人以为神云是弟坐监反胜做官多矣两个犬子一十岁一六歳新开蒙读书俱聪敏可望贱累辈俱吃斋日诵道经祈弟平安弟禁之不止亦任之而已十岁子已省人事与弟妇经理家务内外严肃弟可无内顾之忧谨琐琐告说以纾吾兄爱弟之虑老贼千方百计必欲置弟于死赖圣明还有主张今秋朝审贼辈以裕府差人送饭打路之说腾播中外亦闻主上幸圣明不究其事此时弟甚危矣岂惟弟危虽裕府亦恐不利也自大廓老去后弟（缺三字）无忧矣 

　　辞陜西巡按刘取书院帖（辞按院二帖原集未载今补刻） 

　　临洮府狄道县典史杨继盛上言职官居首领分在鄙贱每于吏事之委即趋赴不敢辞况蒙本院按部巩昌礼取书院教两府生员夫以卑贱之官付以尊重之任是虽优处之典实笃年谊之情苟非木石自当知感岂敢迟缓惹罪不便苐以学疎行简既不足以语师道之尊严而事有牵系于心又有甚不可忘者念职之及门受业五十余人日相切劘情意相孚此时不忍遽离且买山一区造书院数间尚未落成此时功亏未免废弃又买赡学山地一千六百余畆一以供给诸生一以教民农桑此时不治未免荒芜县旧无社学已买基址尚未修建儒童三百余人尚在寺读书此时中止未免散去其分理县政尚有数事未曽就绪此时离任未免中废凡此将成诸务一旦废弃不无可惜切思临洮巩昌皆本院所按属者也巩昌有书院临洮亦有肄业之所必顾取本职离任往教而不移临洮生员于巩昌莫若移巩昌生员来学于临洮使职在任兼教则既得以训生徒又得以尽官职终其前事似为两便渎冒尊严死罪死罪嘉靖三十一年正月初六日 

　　再上辞帖 

　　职以卑贱之官本不足以当师道之重乃蒙宪牌误取书院教两府生员昨具帖辞不敢直言兹再蒙宪牌提取不得不直陈其情切惟召虞人以旌不至将杀之孔子取其非召不往庶人召之役则役召之往见则不见先儒释以为往役者庶人之职不往见者士之礼岂非以礼义所在不可往且屈乎夫古之虞人庶人犹知守已之正职官虽卑贱其志肯甘虞庶下哉本院如召之以有司之事则固典史之职也职敢不以分自处乃拒上官之命今召之以教训生徒则有师道存焉职又安敢不以礼自守乃沦于辱身枉道者之为苟谓职卑贱无可取也固宜践踏之不足不当付以师道之重如谓庶几可以充师任则固宾师之责也未闻欲延师者乃治之以官府套数之常今之师道不立久矣古之师道则可稽也或求诸市井或求诸山林或求诸草茅田野之间故虽古之明王必致敬尽礼后之霸主亦知卑礼厚币凡以师道尊严不可挟势位以屈之也本院有志书院是志欲行古道者欲行古道乃不能脱势位之套而挟之宪牌提取若仆隶然一则曰毋得迟缓二则曰毋得迟缓是以典史召之也夫既以典史召之职敢不遵朝廷之谪命守典史之官职而乃为出位之往乎且古之设书院者专以讲明道理今为书院计而挟势位以延其师则所谓书院者不过利禄之渊薮功名之筌蹄耳其于斯道何所补哉故虽不为此亦可也职赴任以来其处上官僚友不敢一毫僭越今乃若与本院抗者非敢固傲取罪葢位之所在虽不敢踰而道之所在亦不可苟如以牌而取遵牌而往不惟取知道之笑其如师道之不立何是职之卑贱不足惜而师道之不立则深可惜也呜呼书院盛事也延师盛举也本院负其势欲其入而闭之门卑职守其道宁丧沟壑而不顾且恨此相遇之所以甚殊而盛事之所以难成也欤谨将原礼呈纳伏乞稽诸理而恕其狂矜其愚而不録其罪不致缙绅之笑无贻同年之羞职无任悚惧之至嘉靖三十一年正月十六日狱中 

　　与超然书院诸生书 

　　书院诸友文会下昔承雅爱随具谢言想已达矣年来学业如何幸勿蹉跎也有懐不尽外狱中作数十首附览然予之志亦见于此矣系狱友生杨继盛再拜 

　　○祭文 

　　祭煤山文（系先生狄道遗笔原集未载今补刻） 

　　惟山有自然之利而人不知取山灵其热中久矣昔知取矣未及于民而复塞山灵其抱恨久矣今特祭告复开使山之利得以利夫民而逺迩之民得以享山之利而今而后山灵其将以自慰耶亦或复自秘耶而使利及于无穷不止于一时已耶固知山灵之心必自慰而不自秘使利及于无穷而不止于一时已也 

　　同乡祭焦范溪父文 

　　呜呼唯公之德二灵协粹三懿用彰浑金璞玉秋月寒江唯公之容春栁秋霜碧梧翠竹岩岩其峯琅琅其璞唯公之行髙明卓茂榘矱坚贞不流不激可爱可亲唯公之学书厨经府鼠狱鸡碑落笔风雨掷地金石唯公之荣鸾封赫耀凤诰辉煌彤云豸护绣服天香唯公之寿遐踰七袠华胥梦残虽不憗遗考终永延唯公之子燕山毓秀范水文宗朝阳鸣凤海内人龙唯公之孙瑶光瑜润蕙■〈有彧〉兰芳森森竹立绳武有将呜呼惟人有善孰悉诸身德容行学功备则淳惟天赐福万有不齐荣寿子孙公介纯禧万事具足久为公庆一梦不回忽为公痛存隆其实没曜其声死而不忘亦何足恫某等里闬雅谊休戚攸同俱客江南尤为闗情有泪如沱有哀如伤景行遗范山髙水长敬陈薄奠聊写芜词以阐幽德以泄乡私幽明虽隔精神则通惟灵炯炯鉴此愚衷呜呼哀哉尚飨 

　　同乡祭太孺人耿母毋氏文 

　　呜呼痛哉天道不齐有如是哉以太孺人之植德幽贞宜享年有永以太孺人之相夫柔顺宜偕老百年以太孺人之教子有成又宜膺其诰封而享其报兹固理之必然者也乃寿止五旬有一竟尔先逝而不少待耶天地间或然之数能几何太孺人乃遽遭其变耶仁者弗寿良可恨焉相夫罔终良可悼焉教子未封良可痛焉此太孺人之所以可哀也然人而有子是谓不死子孙绳绳无穷是即已寿之无穷也况子而有敬庵在孰谓太孺人之享年不有永耶妻之于夫在尽其相之之道而已太孺人之治家教子俱有成绩则相夫之道已尽是虽五十有一而百年事业固己毕矣孰谓太孺人之相夫未偕老耶我国家之推恩也不以亡而或间则夫人之沾恩也不待生而亦荣太孺人之存虽未有宠命之封而太孺人之没将不日膺诰命之赠又孰谓其教子之未享其报耶是葢或然之中而自有必然者在太孺人在天之灵独不可以自慰也哉盛等里闬雅谊休戚攸同俱宦江南尤其闗情者观太孺人之可慰虽共切夫景仰属望之私悯太孺人之可哀实不胜其痛哭流涕之至谨陈蒭奠聊表微忱灵其有知洋洋来鉴尚飨 

　　祭马南川父文 

　　唯灵性朴质茂德懿行醇摛光戢景抱璞含真不学而通不仕而崇不术而寿不疾而终呜呼猗福籛寿桂子竹孙万事己足不生而存某系圜土举世踽踽惟公忧恻遣问旁午自公之死孰为知音西望怅然涕泪沾巾乃为之歌曰松云惨惨兮悲风烈薤露淅淅兮芳草歇宁山寂寂兮寒烟灭易水泠泠兮波声咽郊原茫茫兮玄庐结松楸苍苍兮若木折追悼哲人兮肠欲絶何时生蒭兮奠短碣 

　　祭商少峯文 

　　呜呼人臣策名于朝此身即为君之所有而所以欲尽人臣之职者则惟以致身为极幸而在官鞠躬尽瘁没于王事者固所以尽其职不幸而下狱窘辱困苦死于桎梏者亦所以尽其职也今公虽死于狱谓之非没于王事不可此身得致于君则臣职己尽人道已毕谓之非没宁不可亦何恨耶而一念忧国之心固将凝结于衷而万年不朽则天地神人之所以共痛且惜者也况某等恶难相与休戚相闗幸翁之存犹悬赤帜之望感翁之死益轻再生之身其恸哭悲悼之情当何如哉谨陈薄奠尚其来飨 

　　祭易州杨五文 

　　呜呼论友于三代之上当取诸缙绅休采之列论友于三代之下当求诸山林草泽农圃工贾之间葢君子小人之迭为隠见每随时势之盛衰而正人君子之相与惟取其义气孚固要不当必以区区之势位拘也自予登第除南铨始识西泉于贺客中然犹以为特豁达磊落人耳及予以谏阻马市被罚逺谪虽骨肉至亲亦恶其后于家而拙于官乐其死而幸其不归也西泉乃慰嘉礼送之意反殷于初则其相与之情已出寻常万万去年春予以狂直排奸被杖繋狱其际诚危矣平昔指天论心者惧祸之及已则逺絶之不暇同时交游者疾名之胜已则非毁之惟恐其不足而素以义气着闻豪杰自负者恨言之侵已且售计投石要功泄愤于欢奸之门其孰与我乎西泉乃三视狱中通问不絶其彷徨拯恤之意又殷于初虽龌龊庸琐辈惕以重祸不恤也则与人交游之善视世之以势位相与者其情之厚薄为何如哉西泉之行谊在乡曲闻望在遐迩固难以尽述然即此一节则其立心制行当于三代以上人物中求之矣视世之缙绅贵显随时异情者其人之贤不肖为何如哉二月初载携乃郎殷懃视问握手交语倾倒肺肝相别无几讣音顿至噫不弃我于患难如西泉者几人而又夺之俾孤我于患难之中呜呼痛哉西泉之正人君子使见用于世必能纠合善类不相背负可以同心共道克济时艰纵厄于无位使假之以年必能表励乡邑寛鄙敦薄其挽时俗而跻之三代之上可几也乃竟突然而逝老天何戕善人之酷如是耶世之生理已絶宜速死而幸免何限乃滥及正人君子如西泉者老天何福善祸淫之不公如是耶毋乃西泉命啬适遭或然之数尔耶抑西泉古直不善媚天尔耶凡此数者皆不可晓狂直粗性甚为不平恨欲飞步太虚亲问老天死果错谬乞使生还更举宜速死而幸免者代之庶可为作善作恶者劝且警也呜呼哀哉尚飨 

　　附 

　　张宜人祭文（补刻） 

　　维皇明岁次乙夘十一月朔越九日未亡妻张氏谨采首阳之薇挽汨罗之水致祭于夫君奉直大夫椒山杨公之灵曰于维我夫两间正气万古豪杰忠心慷慨壮懐激烈奸回敛手鬼神号泣一言犯威五刑殉节闗脑比心严头嵇血朱槛段笏张齿颜舌夫君不愧含笑永诀渺渺孤魂常依北阙呜呼哀哉尚飨 

　　杨忠愍集巻二 

　　●钦定四库全书 

　　杨忠愍集巻三 

　　（明）杨继盛 撰 

　　○诗 

　　节母贞女诗并序（节母杨侍御匪石夫人祖母贞女其祖姑也） 

　　世之论者皆以天下国家之责属诸君子之身妇女若无所与焉者及观斯传然后知责之在君子者虽妇女亦足以尽之故张母之不忍忘其夫而守节终身张女之不忍弃其嫂而相从不嫁以至于死凡以各尽其心焉耳然而邦之风化世之气运时之祯祥恒必因之则其所系也不亦大乎谓之无与于天下国家不可也夫姑感嫂节而贞志以决嫂为姑贞而节之守也益固相观而善夫固如此苟事君者能如母之不忘其夫则天下皆忠臣矣与人者能如姑之不弃其嫂则天下皆义士矣忠臣义士遍于天下太和将在宇宙间矣则其所系也不为尤大乎此又系于观感者何如耳诚愿与君子共勉焉噫世之号为大丈夫者顾岂可自丧其志自亏其节反妇女之不若也乎哉谨成小律聊以表厥行而树之风声若夫书之以诏后世则有太史公在 
　　母为姑存身未死姑因嫂节老空楼萱阶花泣百年泪漆室人含万古愁寂寂风侵机杼冷阴阴月暗镜台秋从来多少冠裳客曽似沂阳妇女否 

　　送刘蘓涯乡兄考绩北上 

　　春树苍苍春浦晴红亭黯黯送霓旌留连鸟语怜人别荏苒杨花共酒倾桃坞雨余香气合锦江潮尽浪痕明烟浮晓巘巑岏碧霞逐征帆缥缈轻牛渚曲通瀛海泽缑峯迥倚秣陵城月高鸥在镜中宿溪涨樯疑天际行牛野分星惊太史燕云如幕覆神京枫宸报政恩波润椿座称觞彩袖轻知已渐随流水逺离愁端与削山平论交每惜松颜落折栁应悲雁序更旅病偏因归客剧梦思秪为故乡生送君惟有东风泪点点沾巾无限情 

　　送万枫潭少叅山东 

　　二月江南气尚寒石头城外水漫漫云连削壁千屏合日映离觞两鉴看近渚晴花香细细傍人风栁絮团团圣朝此际求贤切补牍还思旧谏官 

　　挽任侍御乃尊二首（四川巴县人） 

　　巴国指南思定祖九真遗泽长孙留琴台藓合乾坤老篆水烟横天地秋寂寂寒云覆陇树凄凄疎雨暗江楼欲知身后流芳逺今日龙池有豸头 
　　生蒭庐外悲风鸣一曲哀吟万古情五友亭闲山树暗三槐堂寂月华明巴人泪落嘉陵水澄野歌连上蔡城海内知公身不死南台伯雨振家声 

　　扬子江望焦山（题金山寺壁原集未载今补刻） 

　　杨子有心渉扬子椒山无意合焦山地灵人杰天然巧彷佛神游太古间 

　　送史沱村考绩（三首） 

　　十月征车辞建业三山霜叶照离杯晴烟千里孤城暮寒雁三声万壑哀水国暮云连渭树郎官前宿近中台阿戎诗礼趋庭后为道雷门指日开 
　　一上离亭几度愁十年尘梦叹沈浮悠悠月笛山城夕漠漠寒云江树秋作客南来俱万里送君北去独孤舟他乡正有思归兴况复征旌出石头 
　　官阁不传迁转报红亭厌咏送君诗昔乗骢老人犹识旧泣珠还今始知征雁迥随云树没徳星暗逐使旌移彤庭乆惜南迁客共聴丝纶出鳯池 

　　送大宗伯两洲王公考绩二首 

　　台斗光芒临紫极东风行色动江干春归呉苑晴花合天入燕云晓斾寒礼乐百年开万国星辰入座肃千官彤庭旧识尚书履天下苍生属谢安 
　　风送老莺啼禁树春随红斾过江干文昌夜度三台近玉剑晴浮五月寒一代云龙虗鼎席百年礼乐属春官相逢若问留台客为道归思鬓已残（代韩苑翁大司马作） 

　　寿太常汪春谷母七十 

　　南极星临衡岳动北堂萱映潇湘明汉宫瑶轴封仙检涂水梅花照楚城海日蟠桃开寿域天风青鸟下蓬瀛金陵江夏隔千里西望白云无限情 

　　送狄道训导李南峯掌敎清水 

　　七载青毡多士服九重紫诏五云开熙城桃李含春雨渭水鱼龙惊夜雷怅望徳星辞壁野相思明月照秦台弦歌漫奏别离调衰栁西风无限哀 

　　同门生五十人游卧龙山寺 

　　出门已觉精神爽况复阳回宇宙清野树含烟迷寺迥晴山披雪倚云明风送榆钱入户三月不知春色暮重门深锁贯城寒东风错认王侯院悮 

　　送飞钱落枕单 

　　闻筑外城（二首） 

　　万里河山俱帝业如何谋计只神京备边自是千年计塞外谁人筑五城 
　　病急须从标上治如何缓处用工夫庸医费尽箧中药待得良医药有无 

　　和商中丞狱中生瓜二首 

　　天意昭殊节犴庭产异瓜可怜成落寞徒自吐英华疎蔓牵瑶草幽香杂瑞花苍生悬望切何事思烟霞 
　　久狱半为家真同故里瓜行藏俱梦幻閴寂亦繁华天遗东陵种云封西域花机心久已息即此是烟霞 

　　和商中丞朱葵（三首） 

　　寂寂朱葵着意栽相投情景自徘徊毎因擎露含珠泣恐误倾阳带晓开疎影风移摇夜月晴烟云拥覆西台幽香暗度重华殿时有游蜂送雨来 
　　得意葵花斩草栽暂时相对且徘徊百年殊色因谁瘦万古丹心向日开不共羣花发上苑却怜异种出燕台老天似惜倾诚苦欲借夭桃雨露来 
　　检点红芳荷雨栽平分清景共徘徊醉倾晴日翩飜舞笑领天风次第开吟席珠玑超翰苑徳星芒彩动天台西山不减东山兴佳事还随花事来 

　　夏午睡胡敬所年兄因见敎作此和谢（三首） 

　　逐日课程惟有睡百年勲业本无心圣君赐我安闲地好做羲皇世上人 
　　一息若存还报主万年不死是吾心于今秖合昏昏睡笑杀当时勲业人 
　　疎懒百年还旧癖功名此日负初心本来面目频频照恐落寰中第二人 

　　贺狱吏孙东渠母寿（并序） 

　　予以狂瞽被责下狱几死者屡赖东渠子左右保护于其间其不屈权奸扶持善类迥出寻常万万矣乃堂家书来又谕东渠加意于予中间辞语有名公大人所不能道予感其子之徳而嘉其母之贤也仲秋十二日适其母初度因作拙律以赠之观者尚其谅予之心乎 

　　南极星辉莱屿动北堂萱映海天明百年花老秋风冷千里云孤暮树平赤圃生烟回紫气青鸾传诏下黄城题诗増我斑裳恨几遍停思无限情 

　　送宋司狱致仕（名秀山东宁海州人） 

　　共说山中好甲子百年林下见高人醒初幻枕俱为梦归去此身方属君昏夜法星辞帝座秋风行色动乾坤西台多少含寃者一聴离歌泪满巾 

　　狱中红苔 

　　寒柝凄凄哀怨絶阴云黯黯郁愁结西风满地苔痕红尽是渭囚寃泪血 

　　朝审途中口吟 

　　风吹枷锁满城香簇簇争看员外郎岂愿同声称义士可怜长板见亲王圣明厚徳如天地廷尉称平过汉唐性癖从来归视死此身原自不随杨 

　　读易有感 

　　眼底浮云片片飞吉凶消长只几希自从会得羲皇易始觉前时大半非 

　　九日昆峯赐饮拟和刘静修先生九日九饮歌 

　　韵体（九首） 

　　一饮初歌第一歌乾坤万物属中和醉乡能发天然乐况复幽人情兴多 
　　二饮停杯歌二歌西风短髪任婆娑四时佳兴俱堪赏谁道当秋百感多 
　　三饮幽人发浩歌百年风月属予多此身不是乾坤蒂留我苍天欲若何 
　　四饮须聴第四歌傍人休笑醉颜酡曽经雪浪翻天涌风落杯中漫起波 
　　五饮起来鼓缶歌万年宇宙一红螺闲中看破盈虗殻聚散浮沈总太和 
　　六饮将酣豪兴多仰天长啸奈吾何片云忽暗楼头月只欲凌虗一拂摩 
　　七饮相闗乐趣多风吹万籁尽笙歌区区怀抱俱春意笑尔高秋奈我何 
　　八饮还惊饮量过疎狂成癖竟如何纵然痛饮珍珠酒为却愁怀愁转多 
　　九饮浑忘披翠蓑圣明恩厚复如何酿成四海合欢酒欲共苍生同醉歌 

　　题残菊 

　　万树红芳带露残独怜黄菊对霜看东君不与花为主一任西风落砌寒 

　　见山（四首为人题号） 

　　云穿石榻丹书湿亭枕泉崖白昼闲樽酒相看浑不厌知君原是见真山 
　　万里风烟何日尽百年宇宙几人闲春来应有桃千树休认天台作故山 
　　市朝自有武陵趣一息无心一息闲得意不须登华岳樽前巻石亦青山 
　　云烟收尽酒巵间风静一帘明月闲不解红尘寻逺壑漫将诗思傍青山 

　　小雪 

　　破窻不奈西风冷况复萧条一敝裘疎雪飘残忧国泪寒更敲碎贯城愁悲歌劳扰惭燕士坐卧浑忘是楚囚四海寻家何处是此身死外更无求 

　　赏功喜作 

　　踏碎塞城谁问罪深居台阁亦加封圣明恩阔同天地不论无功与有功 

　　雪晴 

　　疎狂忘却一身忧思入苍生始解愁万事无成怜我拙百年有恨倩谁收每思北阙开宣室羞对西风泣楚囚且喜阴云薄欲散依稀遥见鳯凰楼 

　　夜感月有怀 

　　锁合西台烟雾浮孤灯相对夜悠悠寒欺草榻凉如洗风卷星河动欲流报主独怜成孟浪论交谁复忆同游相知旧月情如许犹自偷穿入气楼 

　　寒夜和敬所韵 

　　乾坤一草阁宇宙半胸襟宿雨千年泪明霞万古心疎灯暗客梦佳兴带愁吟肌骨浑如铁寒威任尔侵 

　　观新厯 

　　鳯厯初看小雪时百年甲子只须臾回头徃事浑如梦识破尘寰半局棋 

　　大风中鳯洲年兄赐顾言及先寄诗扇未到 

　　阴阴朔气满皇州烈烈悲风暗鳯楼吹合冻云寒欲雪蹴低霜干鸟应愁百年执法归廷尉四海何人怜楚囚闻说右军曽逺寄蒲葵珠玉莫空投 

　　送张观海分敎偃城十韵（并跋） 

　　相知每恨未相识闻说逺游情更亲晓日初分温室树文风先度偃城闉稀微残月明霜剑密羃孤烟逐晩尘野鸟迥随征斾没客袍犹带曙光新东观海气冲晴汉南望嵩云接紫宸避俗秪应求吏隐此行原不为家贫河阳桃李蓓蕾合洛渚鱼龙变化均毡榻谩劳悲冷局清朝亦自重儒臣心旌摇落悬双泪守拙支离愧一身君爱寒官侬爱死古来天地几痴人 
　　夫人有终日相处志或落落难合终身不相识亦有意气相孚若素交然者盖趋向之同与不同故耳观海张子予虽未知其为何如人然自予下狱素相与者或逺避以示其疎诋排以忌其狂间有下石肆毒以取悦邀功于权奸之门者观海乃通问不絶奔走不逮主张于公议羣聚谈论之间虽时俗辈惕以重祸不恤也视素交者为何如哉今之任偃城训导予感其相知之深而悲其相违之逺也遂为诗以赠之噫天不以科第与豪杰俾得行其志乃滥及予等阘茸者流不使正人君子相与以共济王事固隔絶阻抑之俾离其羣而索其居良可悲矣然相知以心而不以迹各尽其心以求自靖虽终身不相见可也否则此言之赠秪贻泛交之讥今日相知之义将不为他日相见之羞乎言至于此又不觉其发狂矣 

　　刘司狱考满索诗口占以赠之 

　　报最归来宠命新问君何以答枫宸闲中检点案头簿三载平反多少人（反平声） 

　　至日早醒偶成 

　　梦里忽闻长乐钟自惊误却上新封觉来月照西牕白寂寂柝声杂晓舂 

　　族兄东城亲家鹤峯狱中赐顾同宿二夜感作 

　　寒灯高照影参差樽酒长吟慰梦思十载交游仍倚玉百年骨肉更相知追谈云雨如前日品第亲朋异昔时明月不嫌草榻冷徘徊照我去迟迟 

　　因冷感兴 

　　风满孤城泪满巾高寒偏傍薄衣人晴烟亦逐阴云冷诗思应随白髪新归去此身方属我愁来何事最伤神边陲戍马中原盗惆怅羞称自靖臣 

　　哀商中丞少峯和徐龙湾韵（四首） 

　　忧时分外阃何事囚西台君为河山死谁悲梁木摧法星仍近月此日独怜才魂魄心犹壮奸谀骨已灰 
　　中外欲交驩书生虗将坛可怜当日狱乃尔借星冠白昼燕山暮红云渭水寒他年麟阁上遗像许谁看 
　　燕囚羞对泣梁狱共萧骚功业半尘土秋风一羽毛云连寇老竹星暗吕虔刀遥忆潇湘水悠悠咽楚濠 
　　吁嗟成永隔生死事相闗气节云霄上勲名宇宙间孤魂忧国泪万古锁愁颜寇运将衰絶燕然未许攀 

　　微雪有感 

　　都城夜半初飞雪台省应多祥瑞诗眼底饿夫寒欲死来年总稔济谁饥 

　　五歳儿入视遣归不去同宿数夜有感 

　　良知好向孩提看天下无如父子亲我有乾坤大父母孝情不似尔情真 

　　小儿索余画骑马官因索诗随吟父子问答口号 

　　我已因官累尔何又爱官街前骑马者轰烈万人看 

　　怀鹤峯东城因寄（二首） 

　　屋梁落月应怀我春草池塘更梦谁记得别时悬泪眼佯为笑语怕相思 
　　久惜离羣恨见迟谁知相见倍相思从今忆弟休怜弟又恐别时胜此时 

　　闻有送赠与中官方士而起用者因遣祈雪秪风不应（（二首）） 

　　再入天台云浦开金丹一粒脱凡胎逼人岚气浮眉宇闻自神仙洞里来 
　　风卷寒云落照斜郊原无日不飞沙可怜万里琼瑶雪化作银杯散宦家 

　　元旦 

　　老天留我报君身惆怅蹉跎又一春几度丹心连血呕数茎白发带愁新回思徃事真堪笑自幸更生似有神璞在不妨仍泣献踟蹰无计逹枫宸 

　　元旦狱中自制弃纸灯笼狱卒以无文彩索诗赋此（二首） 

　　风蹴水晶碎彩聫珠翠浮何如皎皎月是我大灯球 
　　有月何须烛无云不怕风借谁竿百尺光照九天中 

　　和鳯洲王年兄诗韵 

　　未酬??死恨虗负再生身和泪原非假谊书太任真寒收燕谷夕烟锁汉宫春扰扰欲投石君何相问频 

　　立春和平山韵 

　　残雪禁春亦不迟晴烟送暖入帘帏香飞别院梅初发影过新痕日渐移风卷寒云山曝画晴归庭树鸟吟诗年来疎懒涩佳句欲报琼瑶媿项斯 

　　送徐龙湾审录江南 

　　寥落云司庭半虗有功此去更何如西台月下幽人榻南国星随使者车寒雁不堪云暝夕秋风况是叶飞初秣陵若遇相知问为道疎狂病未除 

　　送李东明审录北直隶 

　　怅望霓旌拂曙晖嗟君此去故人稀南山判草更谁易北极恩光伴尔归晩树喜承新雨露春风醉舞旧斑衣汉廷此日须元礼早促仙舟赴帝闱 

　　苦冷（三首） 

　　冻日摧寒色狂风送冷尘慢愁衣服薄眼底是阳春 
　　彤云迷白昼凉落暗风尘宇宙谁知已圜城别有春 
　　寂寂门常掩素衣无缁尘谁吹邹子律寒谷欲回春 

　　有感 

　　短鬓娑婆乌布巾分明天地一狂人忧时泪应笙歌落报主心希宇宙新冦贼共传知有我孤危不死岂无神寥寥勲业将蓬鬓虗负当年献纳臣 

　　和赵兵马海壑韵 

　　残魂零落又经年尽日凄然掩泪眠啼鸟似怜人寂寂空楼独对月娟娟死生浪寄乾坤外勲业虗思泰岳巅还草万言书欲上踟蹰何处是尧天 

　　题郭剑泉歳寒松栢巻（并跋） 

　　君去霜台无御史君来秋省有刑官百年节操惟松栢休负当时旧歳寒 
　　松栢虽歳寒不雕然色视春夏则少异矣及至春夏欣然苍翠若与桃李争芬芳者视歳寒时又异焉不知歳寒之色为本色耶春夏之色为本色耶则松栢者固随时异矣然则吾人之操当出乎松栢之上可也剑泉山立之操故常变合一松栢恶足以拟之耶 

　　送张对溪之任庐州 

　　我期玄素回天力何事赤符此日行几度为亲焚谏草百僚忌尔着时名莺啼晴树秦烟暮旌拂庐云曙色明若遇超然同志问为言终不负平生 

　　次梅轩韵（有以夹竹桃花馈予者梅轩诗赠随吟谢之） 

　　一点丹心一点忠竹花难入万花丛年来不见青松友独喜晴梅相映红 

　　陈平山鹊噪诗以此答之 

　　恶事先传应早避喜来不报亦何伤平生最爱鸦声好野鹊毋劳噪夕阳 

　　又（屡示灾变塞口不言少见祥瑞上表争贺鹊之类也有愧老鸦多矣） 

　　好音惟恐隔深树一聴恶声共弹罗啼鸟亦知随世变鸦鸣何少鹊何多 

　　因前作谕鸦鹊（二首） 

　　宇宙到头俱梦幻生人何必叹云泥疎狂见惯荣枯事鸦鹊从今俱慢啼 
　　可厌老鸦常折翅依人喜鹊亦空啼长安公子多飞弹且向云山深树栖 

　　苦阴雨 

　　云黯黯兮郁愁结雷隠隠兮哀怨絶雨澘澘兮血泪下水泠泠兮悲声咽鸟乱啼兮怜人苦花零落兮谁是主欲入深兮无永穴欲高飞兮无翰羽扪胷问心心转迷仰面呼天天不语混宇宙兮不分蔼烟雾兮氤氲西风起兮天霁挂逺树兮夕曛聚还散兮暮云平晦复明兮日初晴何时回怒兮天王圣明 

　　题梅轩号 

　　江南有梅不见雪冀北雪多梅花稀惟有中州风土好梅花雪花相映晖孤根深托云石里天与清香岂偶尔不向春光藉艳阳宁随上苑争桃李老干雪铺翻助清层氷万丈影涵明幽姿皎皎尘埃絶琴瑟逼人冷气生万树丛中呈淡妆百花头上吐寒芳翛然逺峤轻风起吹落乾坤草木香一枝洁素羞粉白娟娟月姬着新裳一枝黄萼梁园发攒金缀粟色微茫一枝朱英丹换骨错认夭桃带浅霜一枝紫蕤蕾初破晓霞飞落绯衣傍一枝同心并头开晴沙酣睡双鸳鸯疎影笼月瘦骨揷天劲稍穿石枯隙藏烟莺蝶不相识风雨更媥妍氷葩冻蒂应难落一任凄凉羌管弄前川古瘦清香原太始品题羣花更无比一段幽闲惟自知岂容凡眼窥红紫羡君孤梗迥絶俗梅花如人人如玉得意移来轩后栽松竹交映惬衷曲樽酒相看花解语似促早上金门去商家正须和羮材休为花神滞野墅花落结实调鼎春烹来端可荐枫宸惟愿分种千万山以解苍生万斛之渴尘 

　　临刑诗（二首） 

　　浩气还太虗丹心照万古生前未了事留与后人补天王自圣明制度高千古平生未报恩留作忠魂补 

　　○附 

　　赠杨公临刑诗二首 

　　其一　　呉国伦 

　　食禄分忧士怜君独处难囊头追孟博断舌继常山雪映心犹赤风吹骨愈香伤心千古恨挥泪洒斜阳 

　　其二（次前韵）　　王遴 

　　仗节多臣子从容就死难忠怀吞瀚海义气压衡山魂断闗河杳名存草木香丈夫无别泪含笑赴云阳 
　　（相传赠诗最多闻见之余仅得四絶尚冀博览君子惠颁寿世焉） 

　　自着年谱 

　　予家原口外小兴州人国初被冦患徙入内地逺祖之在小兴州者不可考祖杨百源徙保定府容城县入乐安里籍居城东北河照邨世业耕读百源生述正述正生进进生俊俊生青青生富富生子三人长继昌即予同母兄次继美予庶兄父妾陈氏所出其三即不肖也母曹生予于正徳十一年丙子歳五月十七日辰丁丑年二歳戊寅年三歳己卯年四歳俱在母乳抱状愈竒异头甚长且圆大人皆以为寿星头 
　　庚辰年五歳父妾陈有宠而妒遂各居产分为三母及兄与予得其一 
　　辛巳年六歳嫂惑于庶母兄惑于嫂兄与母又各居耕种之苦负戴之劳母及姊俱身任之时予亦尝负一小束禾随母姊同行见者为之叹息流涕 
　　嘉靖改元壬午年七歳母得咳嗽劳疾七月六日捐馆父携庶母避之他所予惟哭泣日则诸姊引携夜则随兄同寝其狼狈孤苦良为至极 
　　癸未年八歳夏即善牧牛或宿于场园或宿于瓜铺至里塾见诸生揖容之美吟诵之声心甚爱之欲从读书兄曰若年幼焉用此予曰年幼能牧牛乃不能读书耶又告于父始得从师受书四五过即成诵从学四五日即能对句 
　　甲申年九歳退学供牧牛事兄以牧牛失期见责云即分居汝当饿死矣予曰分亦何妨兄乃分屋一间米豆各数斗驴一头予早起自作饭食毕则将米豆上各画字记之将门封锁乗驴出牧午间回亦如之乡人俱为流涕兄佯为不理至四五日后乃曰我戏而勒之分居即能料理家事如此于是又合居冬十月农事毕从塾师肄业 
　　乙酉年十歳从塾师学对句辄善一日客至无酒沽于馆父出对云无酒是穷主予即对曰有儿为名臣客叹赏不置父由此钟爱之而庶母意亦稍稍敬矣 
　　丙戌年十一歳春沈师归家从族伯翔读恐误学乃脱牧牛事九月父得反胃病召至家日夜问安侍养十月母始塟十一月八日父捐馆时柩在堂本县拘兄作收粮大户兄不得徃予遂代役其收纳记算卯酉点查俱不错误 
　　丁亥年十二歳表兄王监生家寄食从刘先生简斋学 
　　戊子年十三歳春刘师辞归从邸先生讳宸号南台（后登甲辰进士复姓赵任南道御史）一日师出同学作布阵相战之势师来众皆藏匿师呼跪出对云藏形匿影对成者先起予随云显姓扬名师云此絶对也自此相爱之甚敎以作文法 
　　己丑年十四歳从阴师学师讳从光号临池县庠生与其子阴标号豫庵（后登辛丑进士）同笔砚发愤力学初若渐进庚寅辛卯壬辰年十五十六十七歳阴师弃学业专肆力于置产讲解之功日疎同游又皆富室子弟日惟嬉戏纷扰学业无甚进兄促予别学予以无故不忍辞壬辰庶兄故 
　　癸巳年十八歳春府考送察院不中归甚惭愤乃将四书自读看一过又别治礼记经亦麤读看一过五月府考取送察院获充县学生员与同庠王讳世雄号奕山共力亲爨读书于社学所居房三间前后无门又乏炭柴匟席尝起卧氷霜而寒苦极矣时同会者胡黙斋九龄侯中城忠爱许龙川澄阴南峯邦彦并豫庵奕山也 
　　甲午年十九歳春夏仍同奕山兄读书社学秋本县贡士李讳学诗号古城归自太学设敎宁国寺李端介有道之士敎人不论贫富惟因材加厚予遂从学复治书经一见师便竒之出然非与题命为文盖寓相传之意也予文甚为称许自是日日讲究不懈冬十月娶胡邨张公讳杲次女为妻先是乡人见予学颇进富室多许妻以女予曰富室之幼女岂可处于兄嫂之间耶张予兄之叔丈也家以耕织为业行谊为乡里所重又闻其女长而甚贤与嫂既为姊妺其为妯娌必和遂娶之娶之后而妻之困苦殆不可言予时居僧人佛永房予无僮仆僧无徒众僧尝念经于外予自操井灶之劳秫杆五根剖开可以熟饭冬自汲水手与筒冻住至房口呵化开始作饭夜尝缺油每读书月下夜无衾腿肚常冻转起而遶室疾走其苦盖难言万一矣 
　　乙未年二十歳师敎既勤予资性颇高而用力又鋭一年之间学业遂成师曰我与汝今日为师徒后年可为同年矣方期来年谢诸生与予同务举子业焉 
　　丙申年二十一歳新春师得瘫痪病予日侍汤药百里之外请医既无脚力且少盘费惟徒歩忍饿潜行而已然师平日酒量甚大饮多痰盛竟不能起噫予之心丧至今耿耿岂特三年哉是夏与庠友李鹤峯九皋及奕山会文于宁国寺上房阴云樵飬晦等会文于五方邨闗王庙七月间提学湖广朱公两崖歳考优等补廪是秋文会散阴云樵会长博学能文且性甚刚介予慕其与已同也乃遂自运薪米徃会于渠乡日夜共肄业于野园而学大进焉 
　　丁酉年二十二歳春二月提学上元谢公与槐取考科举内二题偶记不真方忧其被责及发落则居第二其称许奬赏反倍于第一者批语内有学力才识过人其就未可量之句郡县自是有名秋试落第在家敎二侄 
　　戊戌年二十三歳引二侄复居县寺佛永僧房夏天行瘟疫主僧病倒同舍生即亡去兄遣人促予及二侄归予曰如予去则此僧死在旦夕善遣家人回兄又遣人促曰如相染毋家归也予曰平日相与有病去之心宁忍乎如予相染同死于此亦可也于是止取二侄归予为之亲供饮食遍求医药夜则同寝二十日而僧愈时兄亦染病矣信到予即归不解衣而事者月余兄愈妻又病无一人近予自调飬之数日而愈是年传染甚多予亲事三人而不染 
　　己亥年二十四歳时二侄思家且供给不便予乃筑草团瓢于西园肄业其中 
　　庚子年二十五歳春提学宁夏黄公南渠考科举予居第三时兄与本邨富民讼于府兄屈贿不胜困于狱予曰兄负屈如此尚焉应试为即徃诉抚按俱以事小拒予曰词讼只当论屈之大小事之大小岂可拘也讼遂得白赴试中第二十一名主考童内方李方泉房考蒲田林瘦泉讳成立解元刘一麟也冬十二月长子生 
　　辛丑年二十六歳会试落第归仍肄业团瓢秋同年孙聨泉诸兄书约入监有告兄曰坐监歴事可三年而毕须费二百金兄曰若此则负累吾矣乃议析居不得已各居焉是冬入北监 
　　壬寅年二十七歳在监春季考第一五月该拨部歴事因先有聨泉之约不可背乃给引回家九月长女生冬徙居于县 
　　癸卯年二十八歳春复居乡一日予置酒要兄之外父及诸亲数人会饮至半酣间予起而言曰初兄与予析居谓予坐监费多败坏家事耳今予坐监归而农事所得更丰今欲与兄复同居何如诸亲俱踊跃称赞以为田氏复生也兄亦喜而允之此意之举虽妻亦不知也秋得会试盘费银三十两与兄纳为散官 
　　甲辰年二十九歳落第复入监祭酒徐少湖公也课予以文曰真竒才也但少欠指引耳遂备束修受业 
　　乙巳年三十歳二月十九日次子生在京从少湖师学 
　　丙午年三十一歳二月长子殇从少湖师学 
　　丁未年三十二歳会试中三十八名主考孙毅斋张龙湖房考都给事中蒲田郑于野公也殿试中二甲第十一名未开榜先郑于野两次差人报予中第一甲盖大学士夏公以予策多伤时语遂不敢进呈观工部政六月选南京吏部验封司主事七月归家九月买妾刘氏闰九月赴任十月到任考功司郎中郑公淡泉讳晓时称氷鉴一见而竒之退谓诸僚曰此人心志气节事业将来未可言也遂甚相爱日告以居官守身之道与夫古今典故 
　　戊申年三十三歳本司郎中史沱邨升予乃署司印此司专管吏事弊端甚多予立为章程投到则严其登籍先后则示以定序点查则革其顶替考选则防其代笔取拨则革其阄弊凡已徃弊端俱为之一洗吏无不服堂上及诸僚俱称赏焉是年专肆力于诗文之学 
　　己酉年三十四歳二月妾刘氏死三月二日三子生是时闗西韩公苑洛讳邦竒为南京兵部尚书此翁善律吕皇极河洛天文地理兵阵之学而律吕为精予师之先攻律吕之学三月而得其数乃告于师曰乐学非他学比不可徒事口说必自善制器自善作乐播之声音各相和谐然后为是遂自置斧锯刀钻构桐竹易丝漆先自制管管和矣制琴琴和矣制瑟瑟和矣制箫笙埙箎之类无不各和矣又合诸乐总奏之如出一律无不和焉师甚喜曰我学五十年止得其数今赖子制其器和其音当代之学舍子其谁欤一日师谓予曰吾欲汝制十二律之管每管各备五音七声各成一调何如予有难色师曰固知此是难事古之伶伦无所因而作乐况今有度数可考乎予退而欲制漫无可据苦心思索废寝食者三日忽夜梦大舜坐于堂上予拜之案上设金钟一舜命予曰此黄钟也子可击之取棰击之三醒而恍若有悟呼妻然灯取竹与锯钻至明而成管六至已而十二管成呈于师师喜曰予刻志乐之日九鹤飞舞于庭其应乃在子乎由是南都有知乐之名时翰林吕子巾石福建监生呉宪江西敎官黄积庆俱用心于乐然吕巾石知乐之理而自不解作乐终涉于渺茫呉监生麤知乐数而不足以语精微之藴黄敎官又执于三寸九分之管为黄钟迷而不悟可与言乐者鲜矣 
　　庚戌年三十五歳春韩师致政归谓予曰子之乐已八九子之才不止于乐可旁通济世之学至于乐俟子退闲时一整顿足矣予遂大肆力于天文地理太乙壬竒兵阵之学时本部考功郎中何子吉阳殷子白野张子龙山余子九厓杨子朋石涂子任斋刘子蘓涯相与讲论予一一力行吉阳谓人曰椒山之果诚可语进道矣故予生死利害义利之闗见之甚明皆讲学之力也秋冦犯京师南都拟勤王三日无肯行者诸公谓予曰兄能为国一行乎予曰弟虽不才然君父之难何敢辞也既而冦退议亦罢十月考满本部考语云器深而志逺学懋而守严儒行占其夙成壮猷可以大受末句盖谓予麤知兵欲吏部用以治兵事也自南之北由山东路乃特趋曲阜谒孔颜庙又枉道登泰山至极顶因题絶句云志欲小天下特来登泰山仰观絶顶上犹见白云还末序云予读孟子书以为天下惟泰山为高也今陟其顶而观之则知所谓高者特高于地耳而山之上其高固无穷也予于是而悟学之无止法矣 
　　辛亥年三十六歳正月为次男聘李鹤峯兄第五女先是媒举显宦予曰彼富我贫素不相厚志不相孚不敢许鹤峯者幼年同牕且刚直慷慨心志与已同遂结亲焉二月买妾槐氏赴京考满投文日即升兵部车驾司员外予虽不才然素妄以天下事为己任况此时冦患最急又官居兵部志欲身亲兵事扫除冦贼岂意一入兵部之后见其上下所行俱支吾常套不得着实干事时有开马市之议予曰马市一开天下事尚可为哉即欲疏陈其不可然方议遣予行乃草开市稿候命下即上大意云马市决不可开然既已遣臣臣言其不可是避难也谨条陈开市五事一欲谙达爱子入质二欲尽还掳去人口三欲别部落入冦俱在谙达承管四欲平其马价分为三等五欲整兵以备战守并用适一同僚见之乃报本部尚书赵守朴公讳锦守朴曰若此疏上则马市决不得开乃别遣张主事才行予遂上阻马市之疏皇上连三阅即敕曰继盛之言是也下阁臣拟票旨语甚温而咸宁侯仇鸾有揭帖进上乃下八臣会议八臣者大学士严嵩李本礼部尚书徐师阶兵部尚书赵锦侍郎张时彻聂豹成国公朱希忠并仇鸾也此时鸾之宠势甚盛而诸老亦无有实心干天下事者皆欲苟安目前共以为马市必可开虽徐公亦中慑之不敢异会议本上遂下予锦衣狱拶一拶敲一百敲夹一夹后命下降予陜西临洮府狄道县典史未到狄道时其上司僚友俱以予为刚介性气之士各怀疑畏然予处上司僚友一如吏初选者数日后各喜曰初以先生难处不意今乃平易守礼可亲可爱如此予曰素位而行君子之常居官如戏场时上时下吾惟守分而已先是谪宫多静坐不理县事县尹平定州李鱼泉亦相爱不忍以琐事相干予请曰岂有日食禄而不事事者耶凡有可代劳者望不吝差委于是始付以事予尽心为之俱有条理而各上司因之亦以难事相委居月余府县学生员从学者五十人日相讲论甚有趣味将门生贽礼并俸资所余买东山超然台此台相传以为老子飞升之所葢过函闗西来所传或不谬云乃于上葢书院一区前三间为揖见之所中五间为讲堂又后高处葢殿三间为道统祠上九位为伏羲神农黄帝尧舜禹汤文武前侧左为周公右为孔子两壁侧则颜曾思孟汉董仲舒隋王通唐韩愈宋周程张朱元许衡刘静修明薛文清也狄道多西畨回子俱习畨经不读儒书聘敎读二人于圆通寺设馆募番汉童生读书者百余人至三月后各生俱知揖让敬长上出入循礼其资质可进者三十余人各父兄亦因而知道理弃畨敎举忻忻然相谓曰杨公来何迟也又此处山木去城近柴甚贱迩来则去城几二百里柴渐贵而民病之城西七十里有煤山一区屡为生畨所阻官府不能制葢畨民利于卖木煤开则失利予徃即开百姓便焉城西一带俱园圃种蔬菜先年借洮水灌溉甚有大利歳久淤塞园圃渐废募各园户疏通之而水利之盛倍于昔时狄道应征粮草旧无官册惟书手有簿相传作弊甚大富者买减而贫者反増富者纳轻而贫者反重予乃拘集书手在于一所先算各户之总数次算一县之总数比原额反多三十石葢徃时之飞诡俱查出是以多也将应征轻重分为三等而各户之轻重均平无规避于其间者民间之地有粮重者白以与人亦不敢受予白之于府将前所余粮用轻价买地二千亩地价不足则卖予所乗之马及所得俸钱并妻首饰也诸生分种一千亩有井田之余意其一千亩则佃种于人将所收子粒则择诸生中之老成者四人收掌诸生之冠婚丧祭则量贫富补助余则候年荒各生分用故此一事百姓之粮草既均而诸生养生之需亦足矣俗好礼佛近僧虽士夫不免予一禁之旧习遂革初时有称不便者后来始知恶僧而崇正矣边方愚民惟以织褐为生上司差来承差书吏或减价和买或以杂物易换虽抚按守巡亦多若此然一褐之不得其价则一家之不得其养故有号泣于道者有求死于河者予遂出告示禁约公差人员买褐葢阴寓各上司之发价府县买褐也无何巡按差人买褐予收其牌票欲为申请而府掌印官相讲乃已此声一闻再无一上司来买褐百姓所得之利视昔年加倍故此一举亦知非明哲之为葢欲为百姓兴利除害虽丛怨冒罪亦有所不暇顾云边方之民久被残虐易于感化予在任则讴歌满道去任则哭泣而送于百里之外者千余人孔子所谓蛮貊之邦行信其然欤 
　　壬子年三十七岁四月得升山东诸城知县五月十一日得凭离狄道七月十二日到诸城任诸城滨海俗甚强悍予治事不数日民皆守法吏不敢奸八月初一日南京户部云南司主事之升报至其兴学校开荒田缉武备立保甲缮城池均田粮平徭役数事平日之欲为而不得者方欲少效一二无何九月十七日凭至而止十月二十日到南京二十二日即有北刑部湖广司员外之报十一月初八日抵淮安又有调兵部武选司之报先是得刑部报即图归家以敕命事焚黄祭先父母期告病不出及得兵部报则翻然思曰一岁四迁其官朝廷之恩厚矣尚何以有身为哉舟中秉烛静坐至四鼓妻问其故予曰荷国厚恩欲思舍身图报无下手得力处妻曰奸臣严阁老在位岂容直言报国耶当此之时只不做官可也予闻其言乃知所以报国之本又思起南都日食之变遂欲因元旦日食奏劾大学士严嵩稿成恐过家则人事纒绕或不能元旦抵京乃由别路于十二月十二日到京十八日到任 
　　癸丑年三十八岁元旦誊真本初二日赍至端门方欲进闻拿内灵台官知本意不合即趣出日怏怏不怿至十四日乃斋戒沐浴三日至十八日本上二十日拿送镇抚司打问先拶到手拶木绳俱断予曰鬼神在上尚用刑哉敲一百敲问所以主使之人予曰当此时之臣奸邪大半皆嵩心腹此事固不可与之议且尽忠在已岂必待人主使如有人敢主使则彼当自为之矣又何必使人为哉夹一夹将胫骨又夹出问所以引用二王之故予曰奸臣之误国虽能欺皇上必不能欺二王葢二王年幼且未册封奸贼必不堤防避忌譬如人家家人作弊家长虽不知而家长之子未必不知也满朝皆嵩之奸党孰敢言彼之过皇上常不与二王相见此奸贼所以敢放肆无忌然止能瞒皇上一人二王固知之真矣至亲莫若父子皇上若问二王必肯言彼之过也问官云若此岂敢回本又敲五十二敲夹一夹棍其问答之辞甚多予始终不屈重打四十棍钉肘镣送监至二十二日奉旨锦衣卫打一百棍四棍一换送刑部从重议罪比依诈传亲王令旨律绞监候方予未上本之前司中日相与议论者汪子少泉（名宗伊湖广人）周子松厓（名冕四川人）王子继津（名遴霸州人）少泉则与谋议冒功一节乃其所见松崖则与知而不见其稿继津则知其欲为而不知为何事上本后入部交牙牌辞僚友众方知予有此举各疾雠逺避而一二知已虽有眷恋之情尚多畏缩之状独继津则肝胆相许若亲兄弟然予观其义气激发情爱恳至遂托云予二子一女一子已聘有妻一子尚未聘一女尚未许人长而娶嫁皆兄之事也继津遂面许云此尽在弟一小女正与三令郎年岁相当遂许焉自予入狱镇抚司刑部之保护皆继津也其受打之先王子西岩（名之诰湖广人）送蚺蛇胆一块托校尉苗生者赍酒一壶云可以服蚺蛇胆予曰椒山自有胆何必蚺蛇哉止饮酒一杯彼又云莫怕予曰岂有怕打杨椒山者遂谈笑赴堂受打未打之先心已有定主打之时两眼观心舌拄上腭牙齿紧对意不散乱口不呻吟葢一呼呌则气乱气乱则血入心必死方打四五棍时心受疼不过若忙乱者遂一觉照自思此心乱矣于是提起念头视己身若外物者打至五六十忽觉若有人以衣覆之者遂不觉甚痛谓之神助或其然欤打毕校尉即推入包袱抬出至门外家人以门扇抬之至法司门口巡风官乃同年江西李天荣革去门扇药饵诸物一皆阻住予两腿肿粗相摩若一不能前后肿硬若木不能屈伸止手扶两人用力努挣足不履地而行入狱提牢则奸党浙江刘槚也旧规官系狱则有官监槚乃下予于民监自入监后棒疮既上冲又为强走所努动方依墙而立忽两耳响一声不能聴两目黒暗不能见物予心自觉曰此乃死矣遂昏不省人事身不觉倒地若睡熟然至三更始苏噫忽然而死忽然而苏如睡又醒则人之生死亦甚易事也两腿肿胀冲心不能忍无药可用又无刀针可刺正无计间司狱陜西泾阳刘时守送茶一锺予饮之心稍定因茶思起人以瓦尖打寒事遂将锺打碎取瓦之尖鋭者将竹筯破开夹瓦尖在内用线拴紧以尖放疮上用鼓棰打筋入内五六分为此者狱吏山东黄县孙儒犯人浮梁何成也遂血出两腿打有五六十孔流血初喷丈余后则顺腿流于地一时约十数盌自出血后心稍清矣予恐睡倒则血必奔心自打后出卫入刑部三日夜挺身端坐头不至地以故不能伤生云药饵既不可得予潜使人在监买黄蜡香油自熬膏药贴之至二十六日则右腿已溃将皮割去内肉流于地如稀糊止显一坑长五寸阔三寸深一寸五分手摩至骨时有京师秀才侯冕送药敷之又内侍赵用送药服之刘槚禁系甚严内外不通外面传已死四日矣张弘斋差人入视托狱吏卢世经稍出牛骨簪一根家人始知予不死方敕下刑部拟罪时山东司郎中同年史观吾（名朝宾福建人）欲从轻议而尚书何鳌嵩之门生侍郎王学益世蕃儿女亲家聴嵩主使遂拟此罪命下史欲有言学益怒目视之无何史降官矣刑帖到司狱司即下老监日夜笼■〈木匣〉与众囚为伍死尸在侧备极苦楚二月初七八右腿已长肉左腿皮未割去遂溃肿如小瓮毒气上攻口舌生疮不能饮食势已危矣夜梦三金衣人领一青衣童子小盒内捧药一丸以汤灌入觉则口舌不痛可吃饮食又想起以磁瓦尖打之连数十下不见脓血予曰此疮溃已深非瓦尖所能到也遂以小刀先用针线将腿皮穿透提起将刀刺入约一寸深周围割一孔如钱大脓血流出方予割肉时狱卒持灯手战至将坠地曰闗公割肉疗毒犹藉于人不似老爹自割者当时约四五盌其内毒始脱矣日以布数十片拭脓毎布约二尺每日轮用可湿两次脓可流二三盌自初疮至愈脓岂止六七十盌而已哉十六日左腿垂筋二条如簪粗一头已断一头尚在腿上予亦割之二十八日提牢官丘洲峯（名秉文福建人）乃独仗公义迁予于监东狱卒小房幸脱笼■〈木匣〉九月朝审予带长板扭镣出门观者如堵至拥塞不能行入朝坐西廊下内臣围予观者以千数有馈饮食者有送银钱者予俱却不受内臣益鼓舞称赞而骂严嵩老贼者以万数审时为首执笔者则吏部左侍郎王用宾也众判以比律情真奏请题奉钦依着照旧监候处决 
　　甲寅年三十九岁夏狱疫大作日与病者为伍遂染瘟疾时刑部医官刘廷瑞江西人进予发汗药二服下药二服予病中欠主张俱依彼服遂昏不省人事提牢官又江西奸党曹天佑此官乃人家奴仆读书中进士后方出姓无耻小人又断絶医药如初狱然人皆以予必死五月提牢官乃浙江应养虚（讳明徳海宁人）亲检汤药视饮食十四日方出汗噫若使命不在死之久矣养虚说堂出予老监迁于外库居处则甚便方养虚迁予时庸软辈皆惕以重祸彼乃毅然为之其人品可知矣九月朝审福建李黙为首仍判以情真题奉钦依又如前监候是冬巡抚艾居麓（名希淳陜西米脂县人）管马御史徐绅（南直隶建徳县人）知府赵忻（陜西盩厔县人）共处置银二百两为予买地三顷乙卯年四十岁夏四月用媒约与继津结亲九月朝审复议情真奏请或云张经任南直隶总督因倭冦失事皇上先已告庙打科官必欲杀之经用厚贿买凂嵩费银二万及诸奸党欲为彼出脱者判与予同奏本请意以予乃皇上所系念之人或得混免或云嵩知经为皇上所必杀欲因以及予也奏上皇上一见经旨意遂云依律处决予知之付命而已平昔予同志辈若王继津徐望湖王凤洲杨朋石杨毅斋龚全山孙聨泉应养虚李鹤峯诸公为予奔走救解凤洲为余画策以司业王材者渠门生也劝渠相救王果慨然徃贼嵩初亦迫公论欲上疏见救犹豫不果方卜于神适贼心腹大理少卿胡植太仆少卿鄢懋卿在旁曰此何用卜继盛负海内重望徐阶得意门生阶一日当国继盛出而佐之我辈无遗类矣所谓养虎自遗患也贼子世蕃率诸孙复跪而泣曰爷如救杨某则举家皆为继盛鱼肉矣贼即变色乃诡言卜不吉王材争之曰继盛之死不足惜也闗系国家甚大老先生还当为天下后世虑然竟不可回报至予予付之一笑夫予死岂系嵩毋论植懋卿辈天不过欲不朽此辈恶名耳故将半生逐年行事直书付男应尾应箕收藏以为后日墓志之用凡此皆据■〈木匣〉床书也 

　　赴义前一夕遗属（二首） 

　　愚夫谕贤妻张贞古人云死有重于泰山有轻于鸿毛葢当死而死则死比泰山尤重不当死而死则死无益于事比鸿毛尤轻死生之际不可不揆之于道也我一时间死在你前头你是一个激烈麄暴的性子只怕你不晓得死比鸿毛尤轻的道理我心甚忧故将这话劝你妇人家有夫死同死者葢以夫主无儿女可守活着无用故随夫亦死这纔谓之当死而死死有重于泰山纔谓之贞节若夫主虽死尚有幼女孤儿无人收养则妇人一身乃夫主宗祀命脉一生事业所系于此若死则弃夫主之宗祀隳夫主之事业负夫主之重托贻夫主身后无穷之虑则死不但轻于鸿毛且为众人之唾骂便是不知道理的妇人我打一百四十棍不死是天保佑我那时不死如今岂有死的道理万一要死也是重于泰山了所惜者只是两个儿子尚幼读书俱有进益将来都成的只怕悞了他一个女儿尚未出嫁无人敎导看管怕惹人嗤笑我就死了留的你在敎导我的儿女成人长大各自成家立计就合我活着的一般我在九泉之下也放心也欢喜也知感你如今咱一家儿无有我也罢了无有你一时成不的便人亡家破称了人家的愿惹人家的笑你是一个最聪明知道理的何须我说千万只是要你戒激烈的性子以我的儿女为重方可二贞年幼又无儿女我死后就着他嫁人衣服首饰都打发他我在监三年他发心吃斋诵经是他报我的恩了不可着他在家守寡咱哥虽无道理也无别意不过只是要便宜心肠凡事让他些与他便宜他就欢喜了不可与他争竞二姐四姐要你常看顾他五姐六姐庶母死后也要亲近他应民自幼养活他一场也须分与他些地土其余家事谅你能善处我又说在后面故不须多言 
　　父椒山谕应尾应箕两儿人须要立志初时立志为君子后来多有变为小人的若初时不先立下一个定志则中无定向便无所不为便为天下之小人众人皆贱恶你你发愤立志要做个君子则不拘做官不做官人人都敬重你故我要你第一先立起志气来心为人一身之主如树之根如果之蒂最不可先坏了心心里若是存天理存公道则行出来便都是好事便是君子这边的人心里若存的是人欲是私意虽欲行好事也有始无终虽欲外面做好人也被人看破你如根衰则树枯蒂壊则果落故我要你休把心壊了心以思为职或独坐时或夜深时念头一起则自思曰这是好念是恶念若是好念便扩充起来必见之行若是恶念便禁止勿思方行一事则思之以为此事合天理不合天理若是合天理便行若是不合天理便止而勿行不可为分毫违心害理之事则上天必保护你鬼神必加佑你否则天地鬼神必不容你你读书若中举中进士思我之苦不做官也是若是做官必须正直忠厚赤心随分报国固不可效我之狂愚亦不可因我为忠受祸遂改心易行懈了为善之志惹人父贤子不肖之诮我若不在你母是个最正直不偏心的人你两个要孝顺他凡事依他不可说你母向那个儿子不向那个儿子向那个媳妇不向那个媳妇要着他生一些儿气便是不孝不但天诛你我在九泉之下也摆布你你两个是一母同胞的兄弟当和好到老不可各积私财致起争端不可因言语差错小事差池更面红面赤应箕性暴些应尾自幼晓得他性儿的看我面皮若有些冲撞担待他罢应箕敬你哥哥要十分小心合敬我一般的敬纔是若你哥计较你些儿你便自家跪拜与他陪礼他若十分恼不解你便央及你哥相好的朋友劝他不可他恼了你就不让他你大伯这様无情的摆布我我还敬他是你眼见的你待你哥要学我纔好应尾媳妇是儒家女应箕媳妇是官家女此最难处应尾要敎道你媳妇爱弟妻如亲妹不可因他是官宦人家女便气不过生猜忌之心应箕要敎导你媳妇敬嫂嫂如亲姐衣服首饰休穿戴十分好的你嫂嫂见了口虽不言心里便有几分不耐烦嫌隙自此生矣四季衣服每遇出入妯娌两个是一様的兄弟两个也是一様的每吃饭你两个同你母一处吃两个媳妇一处吃不可各人合各人媳妇自己房里吃久则就生恶了你两个不拘有天来大恼要私下请众亲戚讲和切记不可告之于官若是一人先告后告者把这手巻送至于官先告者即是不孝官府必重治他央及你两个好歹与我长些志气再预告问官老先生若见此巻幸谅我苦情敎我二子再三劝诱使争而复和则我九泉之下必有衔结之报你堂兄燕雄燕豪燕杰燕贤都是知好歹的人虽在我身上冷淡却不干他事俗语云好时是他人恶时是家人你两个要敬他让他祖产分有未均处他若是爱便宜也让他罢切记休要争竞自有旁人话短长也你两个年幼恐油滑人见了便要哄诱你或请你吃饭或诱你赌博或以心爱之物送你或以美色诱你一入他圏套便吃他亏不惟荡尽家业且弄你成不的人若是有这様人哄你便想我的话来识破他合你好是不好的意思便逺了他拣着老成忠厚肯读书肯学好的人你就与他肝胆相交语言必信逐日与他相处你自然成个好人不入下流也读书见一件好事则便思量我将来必定要行见一件不好的事则便思量我将来必定要戒见一个好人则思量我将来必要合他一般见一个不好的人则思量我将来切休要学他则心地自然光明正大行事自然不会苟且便为天下第一等人矣习举业只是要多记多作四书本经记文一千篇读论一百篇策一百问表五十道判语八十条有余功则读五经白文好古文读一百篇每日作文一篇每月作论三篇策二问切记不可一日无师傅无师傅则无严惮无稽考虽十分用功终是疎散以自在故也又必须择好师如一师不惬意即辞了另寻不可因循迁延致误学业又必择好朋友日日会讲切磋则举业不患其不成矣居家之要第一要内外界限严谨女子十岁以上不可使出中门男子十岁以上不可使入中门外面妇人虽至亲不可使其常来行走恐说谈是非致一家不和又防其为奸盗之媒也只照依我行便是院墙要极高上面必以棘针縁的周密少有缺壊务要追究来歴如夏间零雨院墙倒塌必实时修起如雨天不便亦实时加上寨篱不可迁延日月庻止奸盗之原酒肉麫果油盐酱菜必总收一库房五榖粮食必总收一仓房当家之人掌其锁钥家人不得偷盗衣服要朴素房屋休高大饮食使用要俭约休要见人家穿好衣服便要做住好房屋便要葢使好家活便要买此致穷之道也若用度少有不足便算计可费多少即卖田产补完切记不可揭债若揭债则日日行利累的债深穷的便快戒之戒之田地四顷有余彀你两个种了不可贪心见好田土又买葢地多则门必高粮差必多恐至负累受县官之气也与人相处之道第一要谦下诚实同干事则勿避劳苦同饮食则勿贪甘美同行走则勿择好路同睡寝则勿占床席宁让人勿使人让我宁容人勿使人容我宁吃人亏勿使人吃我亏宁受人气勿使人受我气人有恩于我则终身不忘人有怨于我则实时丢过见人之善则对人称扬不已闻人之过则絶口不对人言人有向你说某人感你之恩则云他有恩于我我无恩于他则感恩者闻之其感益深有人向你说某人恼你谤你则云他与我平日最相好岂有恼我谤我之理则恼我谤我者闻之其怨即解人之胜似你则敬重之不可有傲忌之心人之不如你则谦待之不可有轻贱之意又与人相交久而益密则行之邦家可无怨矣我一母同胞见在者四人你大伯二姑四姑及我大伯有四个好子且家道富实不必你忧你二姑四姑俱贫穷要你时常看顾他你敬他合敬我一般至于你五姑六姑亦不可视之如路人也户族中人有饥寒者不能葬者不能嫁娶者要你量力周济不可忘一本之念漠然不闗于心我们系诗礼士夫之家冠婚丧祭必照家礼行你若不知当问之于人不可随俗苟且庻子孙有所观法你姐是你同胞的人他日后若富贵便罢若是穷你两个要老实供给照顾他你娘要与他东西你两个休要违阻若是有些违阻不但失兄弟之情且使你娘生气又为不友又为不孝记之记之杨应民是我自幼抚养他成人你日后与他邨里庄窠一所坟左近地与他五十亩他若公道便与他若有分毫私心私积钱财房子地土都休要与他曲钺他若守分到日后亦与他地二十亩邨宅一小所若是生事心里要回去你就合你两个丈人商议告着他原是四两银子买的他放债一年银一两得利六钱按着年问他要不可饶他恐怕小厮们照様儿行你就难管福寿儿甲首儿杨爱儿都是监中伏侍我的人日后都与他地二十亩房一小所以上各人地都与他坟左近的着他看守坟墓许他种不许他卖覆奏本已上恐本下急仓卒之间灯下写此殊欠伦序然居家做人之道尽在是矣拏去你娘看后做一个布袋装盛放在我灵前桌上每月初一十五合家大小灵前拜祭了把这手巻从头至尾念一遍合家聴着虽有紧事也休废了 

　　杨忠愍集巻三 

　　●钦定四库全书 

　　杨忠愍集巻四 

　　○附录 

　　行状 

　　杨忠愍公者讳继盛字仲芳其先小兴州人也当洪武中小兴州数被兵有诏尽徙其民内地而公之始祖百源者得保定之容城遂家焉百源有子述正又三世为公王父青青生封兵部公富为公父富有子三人公其季也始兵部公娶于曹而生公兄继昌矣已复媵陈女生仲继美久之曹复举公公始就襁褓有奇质兵部公居恒谓人曰日者言吾门当骤大岂是子也耶然公仅七岁而母曹竟捐馆陈女妒日夷公于竖使牧公饭牛牛肥踰年从牧所以间往里塾覩里中儿诵读揖逊而心好之归谓兄请得受里塾学兄曰若幼何学公艴然曰夫幼者任牧牛乃不任学兄言于兵部公奇而聴之学公竟学然不废牧也十余岁而兵部公亦捐馆久之兄坐邑赋践更公遂往代践更至十三而从师受经为举子业渐有声十八补邑诸生踰冠读书于邑寺僧舍自励刻苦恒读至夜分灯且尽瞑坐而思属文谊会寒无下襦遶屋行且温诵日所臆令胫以上微■〈目爰〉得稍假寐五更起汲水手冻属于绠呵之乃解其明年春诸僧病疫且甚同舍生俱亡去公独曰吾去僧谁为治汤药者乃吾死僧矣则为之亲爨事问医调药饵僧以次愈而兄病疫亦作报至公于是奔波归日夜不解衣而扶侍亦愈时人异之为语曰疫无鬼以为不信视杨氏子公既为诸生数从有司荐不利家益贫然益以勤苦其术业益进遂举庚子乡试明年辛丑下第归当入太学公兄继昌计以入太学当捐赀为负笈费不可则乘公出而强公妇以八石榖废着居曰毋溷乃公为也公游太学再试居首为名髙故荐绅大夫递馆榖之稍稍具槖中装而妇治农有天幸辄岁公竟事归为酒召其姻族奉兄觞曰始弟所以黙而从废著者惧不胜负笈费为兄累今幸有余镪足佐兄朝夕请得复从宇下爨可乎兄愧然许会复当计偕有司以三十金为公费公悉推兄使输边获散官级曰吾道近可徒也甲辰复下第再入太学时祭酒华亭徐公异公材为指授经义甚悉公遂以又明年之丁未举进士髙第授南京吏部验封司主事及与考功郎郑公晓游郑公者素负鉴以裁一世士而独爱重公谓人曰夫夫非吾所及也因为公语古今成败得失与国家章典大者公主事验封而郎中以缺告验封掌诸郡邑吏入肄事者公已夙钩得其弊乃为严登籍定序先后革冒替精谁何其试吏毋得假手上下翕然称服公既以曹事简稍用其力词章久而厌之而是时闗西韩公邦奇为兵部尚书韩公大儒公始从之而受乐三月而得其数乃谓韩公曰乐体于理而用于声者也有器而后有声夫器理所寄也乃构桐竹丝漆手制管和矣已制琴已瑟若箫笙埙箎之类谐而合奏之若一以复韩公公大悦曰技更进是乎居吾语汝吾欲制十二律之管管各备五音七声而成一调何如公退而凝思废食寝者三日梦大舜坐投公以金钟使之击而谓之曰此黄钟也公醒而汗怳若悟者起篝灯促复制管至明而成者六已而十二管成韩公抚膺髙蹈曰得之矣始吾辑志乐成而九鹤飞舞于庭其应乃在子耶韩公既归老语公乐不足以尽子吾为子悉吾天文地理太乙六壬奇门兵阵之书而授子公乃徧习焉而会诸僚有讲圣门之学者公又从讲学人或谓此曹子什五卖声誉奈何中之公不顾曰道在人志耳子不闻夫商邱中诱而投火以得宝者耶庚戌秋敌大举躏京师而南南中议发兵入援嚄唶当往者公奋曰主辱臣死即无一兵从我丈夫独身取单于耳会冦退之明年公满三载考道由山东谒曲阜孔颜氏庙徘徊于俎豆之间久之登泰山絶顶望云气慨然叹天体之不尽益有志于学以明年辛亥春抵吏部甫见即迁为兵部车驾司员外郎时咸宁侯仇鸾以云中骑勤王骤得兵政天子虚已聴之而侯鸾骄且内畏强敌请于二边互市市马侯鸾主之奉以中国币帛议遣使公乃上疏条论其十不可五谬大略为互市市马者和亲别名也敌践躏我陵寝虔刘我赤子而先之和忘天下之大雠其不可者一矣往北伐之诏下天下晓然知圣意日夜输其兵食以助京师而忽更之曰和失天下之大信其不可二矣以天朝堂堂而下与外域互市冠履倒置损国家之重威其不可三矣天下豪杰日夜磨厉其长技以待试而甘心于敌今谓国家厌兵无所用之隳豪杰效用之志其不可四矣庚戌之变天下颇讲习兵事既久无故以和弛之使边镇美衣偷食而自肆懈天下饬武之志其不可五矣往者边臣使通敌吏犹得以法裁之今导之使通其不勾结而危社稷者几希开边方通敌之门其不可六矣伏戎之莽在在有之往者厌国威不敢肆今谓县官慑而奉敌乃尔其何有于我开百姓不靖之渐其不可者七矣敌昨深入时我虽不敢逆一矢然彼知我无备也备之已半岁而互市终之彼谓我尚有人乎长外域轻中国之心其不可者八矣敌狡诈出没叵测我竭财力而辇之边敌负约不至未可知也因互市而伏兵若吐蕃清水之盟未可知也或互市毕即入宼入宼矣而驾诿它部我既无所摄问之未可知也或以下马索上价或责我以他赏或望我以苛礼未可知也堕强敌狡诈之计其不可九矣大约岁帛数十万得马数万匹十年之后敌马少而我帛亦不继将何以善其后不为国家深长之计其不可十矣凡为谬说者有五不过曰吾外假马市以羁縻之而内寛吾以修武备夫敌至无餍也至无耻也吾安能一一而应之是终兆衅也且吾果欲修武备而何所藉于羁縻此一谬也曰吾乏马吾藉此以资吾军则又非也既和矣无事战矣得马将焉用之且敌安肯捐其壮马而予我此二谬也曰互市不已彼且朝贡夫至于朝贡而中国之捐赀以奉敌益大矣此三谬也曰敌既利我必不失信又非也夫中国之所开市者能尽给其众乎不给则不能无入掠此四谬也曰兵危道也佳兵不祥夫敌加于己而应之胡佳也人身四肢皆痈疽毒日内攻而惮用药石可乎此五谬也夫此十不可五谬非唯公卿大臣知之三尺童子皆知之然而有为陛下主其事者盖其人内迫于国家之深恩而外慑敌之重势内廹国家之深恩则图幸目前之安以见效外慑敌之重势则务中彼之欲以求寛然公卿大臣知而莫为一言止之者止则身任其责而危开则人任其责而安陛下宜振独断发明诏悉按言开市者选将练兵声罪致讨不出十年臣请为陛下勒燕然之颠悬谙达之首于藳街以示天下万世疏奏上壮之下相嵩等八臣议咸唯唯侯鸾恌愤曰竖子目不知敌宜其易之乃密疏云云上意遂中变下公锦衣狱就置讯公持论侃侃不屈狱具贬狄道县典史狄道在陜西之临洮山中其民不畏法而狄道令严重公不敢烦以事公请曰余典史也不敢有他请请得从典史事令贤其意而许之公务益共敬其职冬月受请谳竟莫弗倦临洮民翕然称杨公神明即监司以难狱犹豫者辄问杨典史云何不以及令也公少暇则进邑诸生为讲说文义大指诸生人人得意恨见公晩而公捐俸禄益之束贽买东山超然台剪棘立书院以居诸生祀伏羲而下至周孔配以濂洛闗闽诸贤狄道之旁地故多回民其子弟悉习梵典公召而约束焉为立二经师而身诲其稍异者三十人诸生日益众无所取食公乃集邑吏搜飞洒者伏粮得三十石而鬻所乘马及妇张夫人服装买民间最重赋地二千畆白于府以伏粮予之乃仿古井田意割授诸生父兄使畆入粟以供笔札及婚丧之费又买城西废圃使茹蔬而引洮河之水灌溉之地益以肥饶给诸生胜读矣邑故有煤山生番制之不能开而仰给薪于二百里外公挟卫指挥单骑往召生番谕之咸服曰杨公即须吾穷庐且舍而况此煤山耶邑遂不苦薪时有称巡按御史使下邑责鬻褐者公持其人曰御史无责褐也责褐即御史吾且得请之其人大窘郡守尉为旁解乃得脱去自是无来责邑褐者矣公之为典史狄道将二年其吏民爱之呼杨父诸生或称闗西夫子而敌数败约入宼侯鸾奸复露罪至族公言大雠天子思之稍迁山东诸城令之诸城月余即迁南京户部主事之南户部三日而迁刑部湖广司员外郎道复调兵部武选当其时相嵩最用事恶侯鸾刺骨而善公筴以不得立贵之为恨然天下之恶相嵩甚于恶侯鸾公始迁刑部即欲移疾归既复调兵部则中夜起坐自诧曰天子遇我厚矣我何以报塞张夫人从旁笑曰公休矣且归耳公曰何谓也张夫人曰夫一侯鸾而困公几死今相嵩父子百鸾也公何以报为休矣且归耳公霍然大悟曰吾乃今而知所以报也于是日夜密具疏谋论相嵩抵任之十二日而疏成为癸丑元日将上之会上方怒诸给事有所行遣公已抵阙门矣趋出更十五日而斋斋三日乃上疏其辞曰臣先因阻马市罪应下狱逆鸾威属问官锻錬必欲置臣于死陛下特寛其罚不二年间复至今职夫以孤直罪臣天地隆恩不死逆鸾之手而又迁转如此之速则自今已往之年皆陛下再赐之年而臣身亦陛下再生之身也臣夙夜祇惧思所以舍身图报盖未有急于请诛贼臣者方今在外之贼惟强敌为急在内之贼惟严嵩为最贼有内外攻宜有先后未有内贼不去而可以除外贼者故臣请诛贼嵩当在剿絶强敌之先且嵩之罪恶贯盈神人共愤徐学诗沈錬王宗茂等常劾之矣然止皆言嵩贪污之小而未尝发其僭窃之罪嵩之奸佞又善为摭饰之巧而足以反诬言者之非陛下之仁恕又冀嵩之感恩而归于正故嵩犹得窃位至今为嵩者乃日惧言者之多而益密其弥缝幸得陛下之留而愈无忌惮众恶俱备四端已絶幸赖陛下诚敬格于皇天天心仁爱屡示灾变以警去年春雷乆不声占云大臣専政夫大臣而専政孰有过于嵩者又冬日下有赤色占云下有叛臣凡心不在君而背之者皆叛也夫人臣而背君又孰有过于嵩者如各处地震与夫日月交会之变其灾皆当应贼嵩之身乃日侍左右而不觉上天仁爱警告之心亦恐怠且孤矣不意陛下聪明刚断乃甘受嵩欺人言不见信虽上天示警亦不省悟以至于此也臣敢以嵩之専政叛君十大罪为陛下陈之我太祖髙皇帝诏天下罢中书丞相而立五府九卿分理庶政殿阁之臣惟备顾问视制草故载诸祖训有曰以后子孙作皇帝时臣下有建言设立丞相者本人凌■〈犀刂〉全家处死此其为圣子神孙计至深逺也及嵩为辅臣俨然以丞相自居挟陛下之权侵百司之事凡府部题覆先面禀而后敢起稿嵩之直房百官奔走如市府部堂司嵩指挥络绎不絶一或少违显祸立见及至失事又驾罪于人是嵩虽无丞相之名而有丞相之权有丞相之权而无丞相之责天下知有嵩而不知有陛下此壊祖宗之成法一大罪也权者人君所以统驭天下之具不可一日下移臣下亦不可毫发踰僭嵩一以票本自任遂窃威福之权陛下用一人嵩即先谓之曰我荐之也及黜一人嵩又号于众曰此人非我所亲故罢之陛下宥一人嵩即谓之曰我救之也及陛下罚一人嵩又号于众曰此人得罪于我故报之嵩窃陛下之喜以市已之恩假陛下之怒以彰己之威所以羣臣感嵩甚于感陛下畏嵩甚于畏陛下臣不意陛下之明断乃假权于贼手如此此窃君上之大权二大罪也善则称君过则归已人臣事君之忠书曰尔有嘉谟嘉猷则入告尔后于内尔乃顺之于外曰斯谟斯猷惟我后之徳人臣不敢彰己之能以与君争功如此陛下苟有一善嵩必令子世蕃传于人曰上故无此意我议而成之又将圣谕及嵩所进揭帖刻板刋行为书名曰嘉靖疏议欲使天下后世谓陛下所行之善尽出于彼而后己也人臣善则称君之忠果若此乎此掩君上之治功三大罪也陛下之令嵩票本盖取君逸臣劳义也嵩何所取而令子世蕃代票又何所取而约诸义子赵文华等羣会而票拟屡更数手机密岂不漏泄所以题疏方上满朝纷然已知天语既下前讲若合符契如锦衣卫经歴沈练劾嵩疏陛下发大学士李本票拟本即使所善问世蕃乃同赵文华拟票停当令文华袖入封进此人所共知也即劾嵩之疏世蕃犹得票拟余可知矣是嵩既以臣而窃君之权世蕃复以子而弄父之柄百官孰敢不服天下孰敢不畏故今京师有大丞相小丞相之谣此纵奸子之僭窃四大罪也边事之废壊皆原于功罪赏罚之不明嵩为辅臣乃为垄断之计欲令孙冒功于两广故先置伊表侄欧阳必进为总督姻亲平江伯陈圭为总兵御史黄如桂为巡按朋比奸党诪张为幻先将长孙严效忠冒两广奏捷功升所抚镇又冒琼州一人自斩七首级功造册缴部效忠告病乃令次孙严鹄袭替鹄又告并前效忠七首级功加升锦衣卫千户今任职管事效忠与鹄皆世蕃豢养乳臭子也何尝一日离左右而至军即至军亦岂能一人自斩七首级而假报战功滥窃官爵以故欧阳必进得入为工部尚书陈圭托疾得掌后府黄如桂得骤迁太仆寺少卿是嵩既窃陛下爵赏之权以官其子孙又以子孙之故显拔其私党此俑既作仿效成风蒋应奎等令子冒功杖死遣戍皆嵩有以倡之也夫均一冒功也在蒋应奎等贪冒科道则劾之在嵩贪冒人所共知科道乃不敢劾嵩积威足以箝天下之口可知矣此冒朝廷之军功五大罪也逆贼仇鸾总兵甘肃贪虐论革嘉靖二十九年大同帅张达等败没正强敌窃伺之时使嵩少有为国家之心岂肯用此债帅以寄干城而世蕃乃受鸾银三千两指逼兵部荐为大将及鸾冒哈舟儿军功世蕃亦藉以升荫嵩父子于时尝自夸以为有荐鸾之功矣及鸾势出嵩上反肆凌侮故嵩尝自叹以为引虎遗患后又知陛下有疑鸾之心恐其败露连累始互相诽谤以泯初党之迹以蔽陛下之明然不知始而逆鸾之所以敢肆者恃有嵩在终而嵩与逆鸾之所以相反者知陛下有疑鸾之心故耳是勾敌背逆者皆鸾也而受贿引用鸾者嵩与世蕃也进贤受上赏进不肖受显戮嵩之罪恶又出鸾之上矣此引背逆之奸臣六大罪也强敌犯内地深入经时兵法击其惰归此一大机也而兵部尚书丁汝夔问计于嵩嵩乃曰京边不同势败于边可掩也败于京不可掩也且敌饱自退耳故汝夔传令不战及陛下逮治汝夔求救于嵩嵩又曰无恐也吾为密疏保若及汝夔临刑而后知为嵩所绐乃大呼曰严嵩误我矣是嵩以不战绐国而以死绐汝夔也此误国家之军机七大罪也黜陟者人君之大权非臣下可得専且私也刑部郎中徐学诗以论劾嵩与世蕃革任为民矣嵩于考察京官之时逼令吏部将学诗兄中书舍人徐应丰罢黜荷蒙圣明洞察留用夫应丰乃陛下供事内廷之臣嵩犹敢肆其报复之私则在内之臣遭其毒手者又何可胜数耶户科都给事中厉汝进以论劾嵩与世蕃降为典史矣嵩于考察外官之时复逼吏部将汝进罢黜汝进言官也纵言不当陛下既降其官矣其为典史则无过可指也嵩乃以私怨黜罢之则在外之臣被其中伤陷害者又何可胜数耶夫考察大典也陛下持之以激励天下之人心贼嵩窃之以中伤天下之善类此専黜陟之大柄八大罪也今府部之权皆挠于嵩矣而吏兵二部大利所在尤其所専主者嵩于文武之迁升不论人之贤否惟论银之多寡各官之任亦通不以报国为心惟日以贿嵩为事将官既纳贿于嵩不得不剥削乎军士所以军士多至失所有司既纳贿于嵩不得不滥取于百姓所以百姓多至流离利归一人毒徧天下人人思乱皆欲食嵩之肉皇上虽屡加抚恤之恩岂足以当嵩残虐之害哉如是臣恐天下之患不在外敌而在域中此失天下之人心九大罪也先朝风俗淳厚近古自逆瑾用事始一少变至嵩为辅臣谄谀欺君贪污率下通贿殷懃者贪如盗跖而亦荐用奔竞疎拙者廉如夷齐而亦罢黜守法度者以为固滞巧弥缝者以为有才励节介者以为矫激善奔走者以为练事卑污成套牢不可破虽英雄豪杰亦入套中从古风俗之壊未有甚于此时者究其本源嵩先好利天下所以皆尚乎贪嵩先好谀天下所以皆尚乎谄源之不洁流何以清风俗不正而欲望天下之治得乎此壊天下之风俗十大罪也嵩有十大罪昭人耳目以陛下之聪明而若不知者陛下待臣子之心出于至诚贼嵩事陛下之奸入于至神以至神之奸而欺至诚之心无怪乎堕其术中而不觉也臣请更以嵩之五奸言之知陛下之意向者莫过于左右侍从嵩欲托之以伺察圣意先用重贿结纳于陛下一言一动无不报嵩报则酬以重赏凡圣意所爱憎举错嵩皆预知故得遂其逢迎之巧以悦陛下之心陛下悦嵩之能尽合而谓之才不知其先有人以通之也是陛下之左右皆贼嵩之间谍其奸一也通政司纳言之官嵩欲阻塞天下言路故令义子赵文华为通政司凡疏到文华必将副本送嵩与世蕃先阅而后进疏内情节嵩皆预知少有干涉即为弥缝闻御史王宗茂劾嵩之疏文华停留五日方上故嵩得以辗转摭饰是陛下之纳言乃贼嵩之警犭其奸二也嵩既内外弥缝周密所畏者厂卫衙门缉访之也嵩则令世蕃将厂卫官笼络迫结姻亲夫既与之亲又岂忍发露其恶不然嵩籍江西去京四千余里而结亲于此欲何为哉不过假婚姻之好以遂其掩饰之计耳陛下试诘嵩诸孙所娶者谁女立可见矣是陛下之爪牙乃贼嵩之瓜葛其奸三也厂卫既己亲矣所畏者科道言之也嵩于进士之初非私属不得与中书行人之选知县推官非通贿不得与给事御史之列考选之时又择熟软圆融出自门下者方补科道既选之后或入拜则留其饮酒或出差则为之饯赆或心有所爱憎则授之论刺为嵩使令至五六年无所建白则升京堂方面夫受嵩之恩既如此附嵩之效又如彼以故科道诸臣宁忍于负陛下而不敢忤于权臣也是陛下之耳目皆贼嵩之奴仆其奸四也科道虽入其笼络而部臣如徐学诗之类者亦可惧也嵩又令子世蕃将各部之有才望者俱网罗门下或援之乡里或托之亲识或结为兄弟或招为门客凡部中有事欲行者先报世蕃故嵩得预为之布置各官少有怨望者亦先报世蕃故嵩得早为之斥逐连络蟠结深根固蒂合为一党互相倚附各部堂司大半皆嵩心腹陛下自思左右心腹之人果为谁乎此真可为流涕者也是陛下之臣工多贼嵩之心腹其奸五也夫嵩之十罪赖此五奸以弥缝之五奸一破则十罪立见陛下何不忍割爱一贼臣顾忍百万苍生之涂炭乎臣前谏阻马市谪官边方往返一万五千余里道涂艰苦妻子流离宗族贱恶家业零落幸复今官仅将一月臣虽至愚非不知与时浮沉可图报于他日而顾履危冒险攻难去之臣觊难成之功取必至之祸哉顾陛下以再生之恩赐臣臣安忍不舍再生之身以报陛下况臣狂直成性忠义郁结毎恨坏天下之事者惟逆鸾与嵩鸾已殛死独嵩尚在嵩之奸恶又倍于鸾将来为祸更甚舍此不言更无可以报陛下者陛下聴臣之言察嵩之奸或召问二王令其面陈嵩恶或询诸阁臣谕以勿畏嵩威重则置之宪典以正国法轻则谕令致仕以全国体贼臣既去豪杰必出赏罚既明军威自振外敌畏陛下之圣断知中国之有人将不战而夺其气闻风而丧其胆矣内贼去外贼除其致天下之太平何有疏奏上恚公戆而相嵩方以他事得上意构公复下锦衣狱诘公何自引二王公对曰非二王畴不慑嵩者且王家事渠宁不忧为嵩败耶狱具诏杖至百有遗公蚺蛇胆谓服之可以御杖公笑曰吾自有胆何蚺蛇为却之第饮一巵酒毕受杖送司冦狱公创甚至夜半而蘓狱吏内畏嵩屛去药食公碎甆盌手破诸腐肉血稍稍起司冦当公诈传亲王令旨绞中外骇且怪以人臣阿私侮三尺不宜至此而郎史君坐稍持狱谪矣佐重公辟者侍郎王学益迁矣公以冬月行论从容读书不辍且曰丈夫会有死死分耳天得无稔嵩僇之耶将奈国体何是时海内士大夫阴传录公疏至纸为贵而公当出朝审诸中贵人夹道指目公劳以酒肉袖白金而遗之至枳道不得发公悉谢不受或谓中贵人是不齮龁若曹者曰杨公天下义士今得见之幸也即齮龁固当而又窃指公三木叹曰奈何不以囊相嵩而囊杨公也上意且惜欲免之居二岁而狱有失律逮冬月行尽人藉藉谓公且不免有为公居间相嵩者曰公不忧万世耶相嵩曰吾行当为救之且卜之其人复前说曰卜之鬼乎人乎夫人则奚卜也而卿胡植鄢懋卿曰不可公不覩夫养虎者耶乃自遗患相嵩者颔之已更有蜚语闻上竟以十月晦论死公临当赴义出所著年谱授其子应尾曰后十年可开也复为诗二章其一曰浩气还太虚丹心照万古生前未了事留与后人补其二曰天王自圣明制度髙千古生平未报恩留作忠魂补盖慷慨曼声长啸以没公没之七年而相嵩奸状大露上采御史邹君应龙言逐之归戍其子世蕃又二年而御史林君润白发世蕃大逆状论弃市籍其家赀巨万万嵩削籍寄食于人以死又三年而天子崩遗诏褒録诸死諌者吏部以公名居首赠太常少卿赐录一子太学生无何用给事陈君瓒言赐公谥谥忠愍用御史郝君杰言赐祠公于保定额曰旌忠呜呼国家之所以为杨公者足矣当公再上疏再得罪以死天下称公之忠痛公之寃而不知公之功实在社稷天下知先帝之怒公至僇其身而不知再用公之言以格鸾嵩之奸于后天下知今上仁圣数用言官言褒恤公而不知其阴体先帝之遗意呜呼公可以含笑地下矣公生于正徳丙子五月十七日殁于乙卯之十月晦春秋四十配张夫人胡邨处士杲女婉■〈女恋〉有志操尝上书请代公死报闻丈夫子二长即应尾太学生娶敎谕李君九皋女次应箕娶都御史王君遴女王君盖为兵部时闻公下狱慨然以女许聘者也而又有尝许公婚而自悔匿避弗顾去者令其人在不重悔涊然下汗耶天子旌公之明年而应尾谋改葬公持公所自着年谱徒步氷雪中八百里而谒世贞曰先子之没向者实藳塟焉而未有志铭也将渡江以请于少师华亭相公而藉吾子之状为先容不佞谢弗文应尾泣曰先子之遗意也不佞重谢弗敢盖忠愍之没相嵩实怒不佞而嫁于先君子有至痛焉应尾重泣曰不得子之状无以辞于少师公也先子即死且不瞑既而王君以书来曰子为状而乞志铭于巨公大贤忠愍公意也不佞弗获已为着状而泪涔淫流弗已至于序录公遇难事则大恸几絶投笔者三矣其辞之不能次固宜也公所上劾相嵩疏传人人国史记之不佞故直书其文而稍去其浮漫者如右 
　　隆庆戊辰冬十二月同年生吴郡王世贞谨撰 

　　明兵部武选司员外郎赠太常少卿谥忠愍杨公墓志铭 

　　赐进士及第特进光禄大夫柱国少师兼太子太师吏部尚书建极殿大学士制诰知经筵事国史总裁致仕华亭徐阶撰 

　　公讳继盛字仲芳别号椒山忠愍者谥也国朝之制非大臣不得与于易名公位下乃得谥者今皇帝御极遡观化源谓公死諌节甚伟宜尊显以励士大夫故奉遗诏赠公太常寺少卿荫子应尾为国子生而特赐今谥其义则取诸危身奉上在国逢难云初公举嘉靖丁未进士授南京吏部验封主事师事大司马苑洛韩公尽通其天文地理太乙壬奇兵阵之学名声重一时辛亥迁兵部车驾员外郎当是时大将军仇鸾骄然心惮敌欲利啖之以缓兵请与敌为马市有成议矣公上疏斥其不可者十辩其说之谬者五鸾因诋公挠边计惑众心诏锦衣卫逮公置讯狱具贬狄道典史踰年擢知诸城寻迁南京户部主事又迁刑部员外郎调兵部之武选尝独居深念至夜分配张安人问其故公曰吾受上恩思有以报耳安人曰严相国方用事此岂君直言时耶公不应而心自计欲报恩其道莫如去奸人使不得乱政遂以癸丑正月疏论少师严嵩十罪五奸请召二王问状公意以嵩在位久其党羽布满中外上即问必不肯言而今皇帝以明圣在东府冀一召问可尽得其实嵩更借以为谗诏逮公讯所以引二王者公具对侃侃至断指出胫不易词诏杖公百送刑部狱郎史君朝宾议从轻比而其长贰皆嵩党竟当公诈传亲王令旨绞公之将受杖也或遗之蚺蛇胆却不受曰椒山自有胆或谓公勿怕公笑曰岂有怕打杨椒山者及系刑部创甚吏畏祸莫敢睨公公乃自破甆盌刺右股出血数升已复手小刃割左股去其腐肉有观者咸为战悚公顾自如在狱三年以乙卯十月晦死西市临刑赋诗云浩气还太虚丹心照万古平生未报恩留作忠魂补天下相与涕泣传诵之呜呼士方平居语及节义往往扼腕张眉目自谓能之一旦临患害仅如毛髪辄心悸色变不敢出一辞或走匿以规苟免有能自奋如其言者寡矣未有蹈必死而不慑者也偶出不意蹈一死及既脱率深自惩创毁方以为圆又或自满足不复肯为危言正色者有矣未有慷慨激烈赴再死而不顾者也公始忤仇鸾偶不死奔走絶塞间稍稍征用去讯系时无几痛苦之状宜犹在心目张安人所以语公与古牛衣之说亦何以异而公不惧不惑卒直谏以殒其生此其视唐子方诸人且犹过之矧世碌碌者耶公死之岁刑部郎今藩叅王君世贞为求救于嵩所厚嵩曰行卜之其子世蕃不可而其党鄢懋卿等亦相与争曰不杀某所谓养虎自贻患也故公竟死公死而地为震者累年其后给事中今中丞吴君时来刑部主事今中丞张君翀太仆卿董君传策相继论嵩嵩又将杀之奏上地忽震先皇帝悟而止由此观之精诚之至天地且为之动矣嵩业已仇公等其必欲杀公不足怪彼党嵩者独何心哉夫其导嵩以杀公恐遗患也然公死七年先皇帝用御史今中丞邹君应龙言罢嵩政逮世蕃谪戍岭南又二年御史今中丞林君润发世蕃逆状诏弃市籍其家则夫所谓患者果可以计免否也公死时应尾尚幼藩叅君与其友吴君国伦徐君中行宗君臣倡诸缙绅经纪其后事兵部主事今中丞王君遴归公丧且以女婚其次子由是诸君者相继获罪而藩叅家祸尤酷今十有二年公既受恩恤于朝又以御史郝君杰请建祠保定赐额曰旌忠诸君亦次第登用而嵩之党则尽已斥逐呜呼后之欲为君子小人者可以鉴矣公先世小兴州人洪武中有讳伯源者奉诏徙容城传四世至青青生赠兵部署员外郎富是为公考公生以正徳丙子五月十七日年仅四十子二长即应尾次曰应箕皆张安人出昔岁甲辰公领乡荐卒业国学予时为祭酒奇公文因日进公为讲说经义与所以立身事君者公亦不鄙而聴之故予与公相知深公死予悲之倍于众数谋于中丞王君视诸孤而日跂望于恩恤之及去年幸闻末议然后所以悲公者获少纾万一焉某月某日应尾应箕改塟公定兴县东引邨之原奉藩叅君状来征铭予义不得辞也为摭公大节俾归而纳诸墓中若公居家之行狄道之政详具公所为年谱及藩叅君状铭曰 
　　万物禀气以为命公生其中得厥正位卑身仆益自奋君恩必报以死殉人心为愤地为震岁星一终天乃定羣奸澌灭主神圣易名建祠锡赠荫制词前后相辉映嗟公一死重孰并我铭揭之为世镜 

　　敕赐旌忠祠 

　　今皇帝御宇首遵遗诏录诸直谏臣生者叙用死者赠官祭塟录其子有差于是兵部武选司员外容城椒山杨公得赠中顺大夫太常寺少卿荫一子应尾为国子生薄海以内郊垒之众与夫樵儿牧竖无不悲酸以为先皇帝之明且仁能鉴公忠诚于凭几之夕也又莫不曰新天子之孝且仁能急于继先皇帝之志恤其遗忠于嗣服之初也乃商人白受采等奏愿捐赀以祠公于都城弗报乃容城士民走上官欲祠公于其邑乃保定士民走上官欲祠公于其郡乃副使曹君金以其士民之意白巡抚都御史曹公礼出库金一百二十两畀容城县立祠既给事中陈君瓒以谥请则诏肠谥其曰忠愍既巡按御史郝公杰以祠请则诏赐祠其曰旌忠呜呼公之忠天下之达忠也其诵公之寃而欲得公以祭者盖彻乎百世无论商贾暨其乡人然则朝廷所以为公者夫亦至矣书曰表厥宅里树之风声呜呼于公何有哉祠成将以某月某日奉公主即祠而血食焉应尾以余闻风于公者乃丐记其祠事余奚忍词公哉当公之抗疏也余正赴礼部试与同志上虞陈君绾都匀陈君珊六七子会文于观音寺之佛堂客有从外来者谓公杖垂死且拟刑会中人惊起屏气余投笔曰夫如是将焉文以我能执白麻往诉之二陈君曰诚然愿尾余姓名其明日以草视二陈君二陈君曰闻当官业有持狱者其毋亟试而举为之不愈乎乃寝夫宜春之甘心于公宁虑遗患哉亦以惧夫继公而言者愚矣愚矣国家养士二百年深仁厚泽■〈雨上汸下〉霈海内即不逺稽当议礼议狱之时士之奋其间者以百计其死杖下老戍所者踵相接盖已消阻无纤悉气矣乃太仆西川杨公侍御闗西杨公皆以强諌起至于宜春父子窃弄威柄言者类获重谴卒不能禁在公尤竭志尽词不遗余力斯所谓愈出而愈奇也乾坤正气在天为日月风雷雨雪在地为江河岳镇生则为人则为忠为孝为盛徳为大业死则为神明薄日月激风霆和雨露惨霜雪浩江河峙山岳谁为为之谁为止之公即不在世间而其震动天地激励人心百世如生余独以后死遭逢全盛雨露不殊枯荣异势呜呼余甚惭于公公赴义之诗曰生前未了事留与后人补又曰平生未报恩留作忠魂补公以忠魂补乃诚补矣公之事定矣余独后人幸一息尚存则视公一息皆余生恩奚从报事奚从了故曰余甚惭乎公勉慎修履庶几哉贞妇无负白首余甚惧焉余甚惧焉公少也孤即以忠义自许初举于乡入太学从事华亭徐公学文乃遂见道既举进士从事苑洛韩公学乐乃遂知音及谒阙里过泰山明义利生死之闗而悟学无止法适北事孔棘誓埽边尘时仇鸾怙势为开马市之议力言其不可者十为说谬者五凿凿据经为鸾所中被挞降狄道典史鸾诛四升进武选司员外公思国家屡升厚恩欲舍身图报至秉烛独坐夜深不寐乃感于宜人之言遂草疏列故相严嵩误国十大罪五大奸比入朝未浃旬也疏上天子动容卒以嵩旁语乃下于理中以引用二王之故徧受诸杖具不屈遂被大杖拟重狱竟以奸嵩曲计附失律诸人后槩即命焉寃哉寃哉刑而及于谏臣盖今古未两也公精忠奇节炳耀国史然人能知公之忠于劾严相不知其阻马市之议为塞开边大衅人知先皇帝之卒去严氏而不知公之言先为之投种人知今天子之能恤公不知危疑之际赖公以发其奸为有功于朝廷如公者忠莫忠焉而具兹三伟功厥祠宜永世祠寻址于保定从郝君请也费取诸官帑合都御史曹公所畀金而成之也董其成则知府贾淇乃纪其事而歌以侑神其歌曰 
　　名岳降灵来太行聪明正直刚以方骑云而下三辅彭秉节委质何相羊奸谀得志越厥常国是日非宠赂章逆党扇祸衅启疆驾言马市为国殃公怒冲髪抗厥章中遘忧患谪西羌逆诛被诏服上襄天子隆恩不敢忘投身报主臣道常稽首万言慨以慷嵩祸甚鸾何可长臣身不辞涂干将天子动色心徜徉奸臣胆落走且僵视死如饴气弥扬竟以刑化返故乡临义之音何悢悢披依五云肝与肠帝曰朕有遗直古忠良何以旌之丰其藏以塟以祭泉壤光锡之祠宇镇北方泥金有敇何辉煌魂兮岂不来洋洋公昔游魂七陵旁假翼天路景云翔逝如惊电掣天荒此驩之人徒伥伥公归不归归有龎傥独有灵来清扬闻其风者气复昌凭人万古扶纲常匪直也人获其祥等河配岳久且长 
　　赐进士出身中宪大夫南京都察院右佥都御史奉敕提督操江兼管巡江前吏刑工三科左右给事中僊居吴时来撰 
　　隆庆三年岁次己巳春月之吉 

　　敕赐旌忠祠碑 

　　赐进士及第光禄大夫柱国少传兼太子太师吏部尚书建极殿大学士知制诰经筵实录典志总裁淮南李春芳撰 
　　赐进士出身荣禄大夫太子太保户部尚书致仕郡人髙耀书 
　　赐进士第通议大夫前奉敕总理河道都察院右副都御史郡人孙慎篆 

　　隆庆二年巡按直隶监察御史臣郝杰言臣所部保定府故赠太常少卿杨继盛产地也其吏民为请立祠哀死劝生以诏永禩谨奏阙下候可上从之赐祠曰旌忠于是保定守贾君淇翻阅故牍得前都御史曹公享副史曹君金何君东序捐公羡为公塟祠未竟事有金若干因四倍之卜地城西门庀材鸠工埏埴绳锯中三楹以居公像而两亭其旁刻公所为二疏者翼庑重门甓而环之轩轩肃肃道路流涕于是鑨石为碑以辞属余余与公同举进士而心髙其义为之碑曰公讳继盛字仲芳少时家贫尝为其兄饭牛云然性嗜学不辞勤苦以就其业嘉靖丁未举进士授南京吏部主事地闲务简遂以其余力问典章于郑公晓论乐于韩公邦奇讲圣贤之学于大儒先生已迁兵部员外郎当是时冦薄都城方得气去而咸宁侯仇鸾骤贵用事兵政属焉鸾欲与敌通马市以羁敌而固权公乃抗疏论其十不可五谬大指谓马市者和议之别名也非国家所以内自完而詟服狡敌之道也其弊必至于废边防深敌师损国威不可以善后其说甚具中肻綮而逆于鸾遂下锦衣狱贬为狄道县典史无何而鸾族诛乃即贬所起公南京户部主事三日而迁刑部员外郎改兵部员外郎当是时分宜严亦谊公而恶鸾欲引公之重以自为也公闻之笑曰去一鸾复就一鸾天下有烈士丈夫为匪人用者耶且天下苦公久矣毋使滋祸于是具疏数严大罪十而陛下所以不知者以嵩有大奸五其道贞其行独其气奋其词深核而不浮剀切而详白累累盖数万言夫人情莫不向其所荣而恩其所知就其所便而不趋其所苦公起顦顇还中朝严方自以为功而公裁以大义归身于国曩者糜烂棰挺惨于锯凿疮瘢未合而料编之章再上颈可盭舌不可断身可杀心不可折非质忠性义有滃勃纠缠于中而不可散解者耶使公疏而用海内早即袵席之安朝廷晏如也而是时也严辄能移主上心遂复下诏狱杖至百论死居二岁嘉靖乙卯十月晦而竟死西市矣又七岁而严免遂不得良死又五岁而今皇帝奉遗诏赠公太常少卿録其子赐谥忠愍祠焉于戏休哉夫公所以报主上与主上之报公者岂不交厚耶人臣録于朝顶踵皆主恩也故不以君之识不识而死其官所以报非以求报也故曰公厚然论定于久而赏溢乎制亦不问事之成不成而报忠优于报功故曰主上厚人谓先皇帝神鞫廷诛卒戮大憝不爽而公以不幸先其祸痛愤何极然不痛愤又何以章忠臣之节与先皇帝今上咨嗟崇奬至意哉故世必有大痛而后大快之斯公之所以垂誉长久者耶所为祠者本发于二疏余故表公大节而略其它且为辞以侑神焉辞曰 
　　流旭兮且开照灵旗兮驱昏霾轮廽猋兮左黔雷团元气兮惠来帝嘉女兮怛女抚女壮兮下土弯天弓兮殪天狼血含光兮注牙幢载逢干兮与俱行青虬兮白螭云中兮遨嬉厉余腭兮上谷涤余肠兮桑干灵来兮不来不来兮心悲彭咸参兮苌宏伍灵番番兮肃然而来下为民正兮终古羌焉穷兮社而稷女 
　　隆庆四年岁次庚午八月吉旦总理紫荆等闗保定等府地方兵备山东提刑按察司副使朱卿保定府知府贾淇同知陈其愚通判冯惟敬张烛管工通判薛侃推官蒋希孔清苑县知县龚绂县丞毕贵典史陆世贤立石 

　　祠堂记 

　　赐进士出身资善大夫户部尚书侍经筵奉敕总督粮储前南京都察院右都御史崇阳汪宗伊撰 
　　赐同进士出身通议大夫兵部左侍郎奉敕协理京营戎政前都察院右副都御史霸州王遴书 
　　赐同进士出身通议大夫兵部左侍郎奉敕总督宣大山西等处军务前都察院右副都御史安肃郑洛篆 

　　夫国于天地与有立焉宁独其法制具哉盖必有忠贞敢谏之臣能摘主阙摧权奸力图公室之安即九陨其身初不为回向易虑以成其义若是者盖古今赖之当世庙时忠愍杨公以车驾员外郎疏折勲幸臣仇鸾谪尉狄道亡何鸾败世庙心内直公一岁四迁至武选员外时分宜方冯宠恣睢渎朝政公欲因癸丑岁旦日食上状寤主即于岁暮之涂次削草驰疾入京师余幸与公同曹晨从锦衣后并骑道上行适前驱者至谓日当食诏罢习仪公因过余邸舍故秘之会元旦雪礼臣请更为贺官家欲罪诸灵台占候郎而同曹主事陈君一松闻以耳语余因密请公疏且缓入比银台亦以节假禁封章至朢后三日公疏方上言分宜罪状十奸五可召问二王知之分宜固挟此为谗遂复逮锦衣卫诏狱而疏中言严鹄冒功事下曹覆奏分宜子世蕃预为覆草以授其党江曹郎冕袖属主覆者周曹郎冕周曰嗟乎是可忍也余从旁益怂惥周君谓覆奏如所指独不为杨地即国例公论谓何于是用力陈其冒功谓一世所共知并以分宜奸状上闻已复逮周下狱出为民余亦以内批罢官公竟从吏讯赴西市嗟嗟以公之才其卓荦闳伟无论其它即太乙壬奇堪舆兵阵诸家书亦皆综习居尝议天下事亹亹若泉注其论谪赐环后藉令苟以世俗为心即隠忍就例可立取通显乃身再诏狱断指节出胫骨继以割肉擢筋流血数升将卒犹赋诗以见志非夫天植其忠能然哉顾余独有感于世庙之明以公之忠而竟陷于死地岂非以奸臣柄事罗织成族义难自明而余顾遇熙际复起今官乃知士所遇有幸有不幸而于心固当不易云然世庙末载罢分宜械其子弃市并籍其家而公以遗诏赠贰奉常荫一子赐祠额曰旌忠即童稚至今谈者犹切齿严氏艳慕公神明故士所自处在彼不在此亦较然矣至于严党既尽朝政洁齐迄于今并称熙洽虽由明良相得致然而公之忠贞能使天下国家所恃以并立者益不可泯余故详着之使世之瞻拜祠下亦将有感于斯祠在邑庠之左督抚刘公应节孙公丕扬督学傅君孟春贺君一桂兵宪髙君文荐王君琁徐君学古知府刘君泮贾君仁元各捐金助之而知县王子徳新张子与行相继成之云 
　　万厯八年岁次庚辰夏月吉旦立石 

　　墓祠碑记 

　　容城杨忠愍公在嘉靖之季以论劾奸相严嵩遇害藳塟定兴县东引村至隆庆元年遵肃皇帝遗诏赠官赐谥予祭録荫又锡祠于保定府额曰旌忠而后公之寃始白至今皇帝天启三年俞臣翔之请予公谕塟盖追行庄皇帝显皇帝所欲予而未及予者而后朝廷所以恤公之典始备然公东引村墓距直道尚三里许独墓碑在道侧凡往来其下者率徘徊欷嘘而不能去天启四年夏翔被召为少司马滨行与定兴令王君永吉谋即碑所建墓祠塑公像以便曕拜凭吊与保定之旌忠者相望而后民间所以风公之烈始久呜呼古忠臣烈士不幸而死于奸臣之手如伯嚭之杀伍子胥王凤之杀王章曹操之杀孔文举王敦之杀周伯仁李林甫之杀李北海卢杞之杀颜鲁公秦桧之杀岳武穆者非一而独公与武穆至今英雄之恨未销虽小夫妇人孺子皆能诵姓名而感愤流涕所在祠庙不絶岂非其忠最烈而祸最酷哉然武穆死宋遂以不振公死而肃皇帝感悟诛奸行公之所论列盖予闻之故老公死踰时肃皇帝尚惓惓问公狱意欲释而用之方知相嵩附公名他狱词以陷于死从此遂烛嵩奸而邹公应龙林公润得相继奏其力则公一死不惟无损肃宗日月之明益増嘉靖中兴之绩古云杀其身有益于君则为之公之谓也夫公所欲诛者奸臣而奸臣已诛所欲寤者主心而主心已寤所欲留后人补以报者主恩而主恩已报然则英雄之恨虽未销而公之恨已无不销盖其杀身成仁舍生取义其存其没社稷均赖之非区区以烈士殉名论也而后之为公惜者或谓身非言责死过于忠或谓公才兼文武律厯兵戎主眷方隆图报有所不宜仅以言死或谓误引二王开奸人以罗织之衅夫其时言路皆奸党也公安得弗言害无大于嵩则报无大于去嵩公何惜一死且奸人设穽奚患无辞以嵩世蕃贼虐而翼以胡植鄢懋卿何鳌王学益曹天佑李天荣刘槚辈公即不词及二王岂无所以死公者此皆身名与君父较重轻揣利害其见反出小夫妇人孺子下又安足与知公之心哉公死迄今七十余年而人心之思慕者如一日吾知遇此事会感激捐躯宏济贤者当必师公所为即小夫妇人孺子亦将有取嵩世蕃植懋卿诸凶人像貌跪仆公之阶庭快榜击以惧奸邪如武穆祠焉则英雄之恨未销正公有功于千百不死之人心矣当时不避患难周旋公者都御史王公遴大司宼王公世贞比部郎史公朝宾邱公秉文应公明首请录公忠者冢宰杨公博请谥公者御史陈公瓒请祠公保定者御史郝公杰题公墓迄碑者冢宰孙公丕扬今舍地为公祠基者邑孝廉范子士楫而毕力建祠费不烦民役不稽时昭往劝来助流敎化者邑令王公永吉也此其人姓名皆当与公俱不朽凡公墓祠规制始竣年月日详具王令公所自为记中若其庙貌严翼肃然兴起则予异日尚当趋拜而吊赋焉铭曰 
　　呜呼号孚以为厉鸠壮决也笪日以为明斗沫晰也谓忠为无益井可渫也剚圣之刃还缺折也敦脄血拇用自囓也哙正而哕冥辛夷揳也挥虹以遁蜺灵旗揭也曾唫恒悲无穉耋也伊彭咸之故居引邨以东辙也死乎不死乎俊与杰也 
　　钦差巡抚直隶等处地方辖紫荆等闗保定等府兼理粮饷都察院右副都御史堂邑张凤翔撰 
　　天启五年岁次乙丑春月之吉 

　　杨忠愍集巻四 
