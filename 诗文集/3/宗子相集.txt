　　钦定四库全书　　　　　集部六
　　宗子相集　　　　　　　别集类五【明】
　　提要
　　【臣】等谨案宗子相集十五巻明宗臣撰臣字子相扬州兴化人嘉靖庚戌进士除刑部主事移吏部文选司进稽勲司员外郎以赙杨继盛忤严嵩出为福建叅议迁提学副使卒于官年仅三十有六明史文苑传附载李攀龙传中葢攀龙徐中行呉国伦梁有誉及臣有五子之称也朱彛尊明诗综称臣所着有方城集而此本实题宗子相集其巻目与明史艺文志相合王世贞志臣墓称其寝瘵疾亟门人稍次生平著述凡十余巻梓之则其集乃臣未殁时所订定也臣常与呉国伦论诗不胜归而精思累日月卒能卓然成家为嘉靖七子之一其诗跌宕俊逸颇能取法青莲而意境未深间伤浅俗静志居诗话谓使其遇王李充之不难与昌谷苏门伯仲自入七子之社渐染习气日以窘弱最可惋惜所言诚切中其病然天才婉秀吐属风流究无剽剟填砌之习本质未尽漓也惟竹间诸篇体近纎仄未免汩没于时趋耳至其西门西征诸记指陈时弊反覆详明葢臣官闽中时御倭具有方略故言之亲切如是又不以文字论矣乾隆四十三年九月恭校上
　　总纂官【臣】纪昀【臣】陆锡熊【臣】孙士毅总　校　官　【臣】　陆　费　墀





　　钦定四库全书
　　宗子相集巻一　　　　　　明　宗臣　撰赋
　　钓台赋【有序】
　　余闻严子钓台旧矣丁巳秋余以防藩赴闽取道两越始登厥台裴回焉商飚西来万山飒摇我心伤悲爰申厥词把酒放歌白云莽互岂君之闻歌而来哉
　　恭承帝命以南迈兮弭吾节于富春儵微霜之陨百草兮何芳杜犹菲菲其袭人睇严陵之旧里兮钓台郁而嶙峋屯飘风其相薄兮吹石濑之磷磷宿莽摇落而变衰兮余又安得问夫白苹余将懐椒糈而敶臆兮蹇吾马之逡巡而不前岂以沉沦之俗羁兮乃不得以揖髙士而执鞭唯炎徳之中天而兴兮纷众芳之杂糅以比肩何佳人之夸姣以抗行兮乃独抱孤贞而自全衮冕黼黻之以章兮荪独爱夫羊裘焱鸿鹄之髙翔兮聊寄吾迹于汀洲昔傅岩之坂筑兮武丁肖形以资厥猷非熊之协帝梦兮渭叟起而佐周何帝之手诏以忬愫兮羌独偃蹇而夷犹故人之不忘旧懽兮情恍惚而至乎帝庭何帝腹遽以足加兮太史奏之客星咄咄子陵之不肯为理兮帝何独惜夫沈防荪何髙蹈而不顾兮乃长揖以谢夫天子朝发轫于汉宫兮夕税驾于江沚有君如此其忍负兮荪岂亡覩于厥防痛韩彭之竟以烹醢兮勃何辜而卒不免乎羑里念盛名奇绩之不可以善终兮是用忍情而惜此兰芷鳯凰之回翔而不肯下兮岂网罗之所能施使蛟龙可得而常服兮又何以卑牛马而下之睇江河之趋下兮喟髙风日逝而不可追怃故迹而连蜷兮怅吾生之独后时往者既已不可复兮冀来者之犹可为委余佩之陆离兮挂吾冠于南斗之墟擥长虹以为衣兮拾青霞以为琚托微诚于浮云兮荪其揽瑶华而迟予望美人而不见兮羌独立以踟蹰乱曰维江有兰美人植兮白云茫茫归何晏兮平楚落日怨青枫兮归来乎山中吾与汝嬉以游兮
　　叹逝赋【代作】
　　嗟天命之浩荡兮总万品而为型唯一炁以回薄兮嘅灵曅之不可以计停睨众卉之峻茂兮芳草纷而独馨何微霜之未陨兮而馨溘其先零君煜煜其少扬兮握赤珠而驰骛朝饮马于文苑兮夕弭节于圃既谒帝之阊阖兮俨天门而广步振琼英之杂佩兮散瑶华于中路奄分符以南迈兮宰苍生于东越遵召杜之遗则兮民蒸蒸其无艴鸿硕郁其上闻兮爰降命于北阙司冦之典邦禁兮惟女庶几其慎罚何君之蹇蹇以髙厉兮捐鸣佩于上宫返初服之江蓠兮寻旧侣之桂丛志士不能忘君兮念国事之倥偬羌重入乎承明兮陪谟谋之从容错帝章之璀璨兮统神人而旁达爰申命于金马兮日垂绅于紫闼俨防龙于天上兮揽芙蓉于木末艳球琳之可拾兮纷组缨之可掇富贵之易以荡情兮君独守乎故常奉星辰之晨华兮依日月之隆光当青鬂之盛年兮奄乗云以归帝乡悲回风之摇落兮揽木叶而霑裳岂厌世之溷薄兮乃投情于幽渚将逐吴云以南征兮或恋燕都而北止或上而独驾乎螭兮将下而随流乎赤鲤幽明聚散之永隔兮余诚不知其故令名之兼夀考兮自古以为难期回宪之不得永龄兮千祀之所共悲余独惜此芳草兮乃不得与众卉而共萎陈一词以托浮云兮聊寄余之遥思








　　宗子相集巻一
　　钦定四库全书
　　宗子相集巻二　　　　　　明　宗臣　撰古调歌
　　池上歌二首寄诸子
　　芙蕖摇落兮惊素秋箫鼓殷殷兮泛中流瞻彼沧洲兮狎白鸥美人不见兮使我愁安得与美人相逢兮采萱草以忘忧
　　蒹葭苍苍兮露为霜秋风飒飒兮明月光四顾天地兮何微茫美人不见兮使心伤安得与美人相将兮折桂枝而徜徉
　　昔君别
　　昔君别我兮春草萋萋今我思君兮秋雨霏霏春秋既已改序兮君胡为兮不归昔君别我兮江月隂隂今我思君兮海日深深日月忽其不停兮君胡为兮无音
　　今夕歌
　　今夕何夕兮星稀月明今夕何夕兮得与美人同行蟋蟀在床兮凄凄则鸣江水浩荡兮泠泠其声何接美人之慇懃兮乃使我惆怅而怆情
　　今夕何夕兮露下庭荷今夕何夕兮得与美人同歌山有木兮木有柯水有鸟兮鸟有罗何接美人之慷慨兮乃使我泪下而滂沱
　　今夕何夕兮日居月诸今夕何夕兮得与美人同车前有溪兮溪有鱼后有园兮园有蔬何接美人之佩环兮乃使我气结而欷歔
　　今夕何夕兮飞鸟鸣禽今夕何夕兮得与美人同斟奉清醴兮弹素琴荐上珍兮扬华音何接美人之周旋兮乃使我情结而霑襟
　　招隠词
　　归来乎山中他乡莫乆滞君莫虑无衣山中有萝薜【一解】
　　归来乎山中他乡莫乆系君岂虑无舟山中有兰桂【二解】
　　归来乎山中他乡莫乆延君岂虑无饮山中有甘泉【三解】
　　归来乎山中他乡莫乆羁君岂虑无飱山中有紫芝【四解】
　　昔思君
　　昔君与我兮同心结发今君与我兮参商胡越昔君与我兮鸳鸯同池今君与我兮南北异枝昔君与我兮月明星灿今君与我兮风流雨散
　　送将归
　　客子逺役兮驷马驰驾言长往兮适郊圻念我同心兮怅有违送君河桥兮牵君衣问君去兮何时归恨无羽翼兮同君飞嵗暮不归兮当谁依
　　白头吟
　　君从何处来遗我明月珠明珠亦何为可以照光仪光仪君不顾照之令心悲【一解】
　　君从何处来遗我緑绮琴琴声亦何为可以扬芳音芳音君不听弹之伤我心【二解】
　　君从何处来遗我紫鸾笙鸾笙亦何为可以扬清声清声君不聆吹之感我情【三解】
　　车遥遥篇
　　车遥遥兮马骎骎送君行兮河之隂望而不见兮伤我心车遥遥兮马萧萧送君行兮河之桥望而不见兮俾魂消车遥遥兮马翩翩送君行兮山之巅望而不见兮涕留连车遥遥兮马騑騑送君行兮江之矶望而不见兮泪沾衣
　　萱草词四章为伊母夫人赋
　　萱草离离兮山之阳朱为衣兮青为裳嗟彼秋风兮起大荒俾其花日飘泊而不可见兮何以慰此心之彷徨
　　其二
　　萱草菲菲兮山之曲曳紫霞兮缀红玉嗟彼秋风兮振庭緑俾其叶日凋零而不可寻兮何以慰此心之踯躅
　　其三
　　萱草芬芬兮山之侧对芳芷兮逺丛棘嗟彼秋风兮还以仆俾其枝日偃蹇而不可起兮何以慰此心之叹息
　　其四
　　萱草萋萋兮山之隅杂芝兮间緑芜嗟彼秋风兮遽以枯俾其根日萧索而不可保兮何以慰此心之踟蹰










　　宗子相集巻二
　　钦定四库全书
　　宗子相集巻三　　　　　明　宗臣　撰
　　古乐府
　　雉子斑
　　雉子斑斑乃游水湍朝游水北暮游水南五色其羽文何翩翩嗟彼王孙来游江干须臾盻之忽焉见残雉子向言有鸟在天尔胡我残有鸿在沼尔胡我殃嗟雉子尔无言尔惧我残尔惧我殃谁令尔斑
　　君马黄
　　君马黄臣马青二马并进臣马停臣马停君马行飞尘走电过龙庭一鞭邉骑惊再鞭邉尘平锦泥玉障垂勲名吁嗟乎荆棘满山山路黒君王未可驰八极
　　战城南
　　战城南望城北城北阵云红城南阵云黑生当封侯死当庙食一战天门青再战天门赤挥金戈拥雕防马走缰人失魄百万熊罴一时仆归来麟阁名观者坐太息战城南望城北
　　上陵
　　上陵何所见但见栢与松栢枝一何盛松枝一何青白杨在其上秋风萧萧鸣金为阙玉为楹石为马铜为龙重泉一以闭万古不可磷悟彼泉下仙喟然动中情今日乐且乐延年万夀春
　　巫山髙
　　巫山髙上摩千层之青天下万丈巫峡之重渊云胡为哉生其巅朝飞去暮来旋登山步云令人神飞白日可摩龙可骑下视浮世千万里苍茫浩荡空烟水
　　丹鹭
　　丹鹭丹鹭不在天不在渚飞君堂为君鼓倡君歌起君舞玉防升朱矛举燕明堂耀神兵享有道征不庭栖鳯羽布龙城一人庆四海宁
　　有所思
　　有所思乃在大海南海路一何长海水一何寒迢遥千万里上有蓬莱山山中有真人顔色如渥丹青霞为君衣紫霞为君餐桂枝夹道旁上长青琅玕羣仙三五人游戯青云端赤螭为前驱苍龙护其闗月下散瑶步玉声何珊珊我欲往从之道路阻且难中心怅有违慷慨起长叹
　　思悲翁
　　思悲翁悲何极朝相思暮相忆今者华昔者黒白日难东黄河难北思悲翁悲何极
　　临髙台
　　临髙台髙台何崔嵬南望罗浮东望蓬莱恒兵与泰华飒飒雄风来一顾青云飞再顾白日摧三顾天门忽以开仙人三五辈冉冉霓宫回仙人向我言君胡来君胡来
　　圣人出
　　圣人出应昌期龙来游鳯来仪天地并日月齐统六合化九夷产朱草芬芝延年夀万嵗期寄谢许由与巢父及今不出待何时
　　艾如张
　　艾如张张而罗罗在山鸟则罹之罗在地鸿则罹之翩翩者鳯万里一去千年来过艾如张张而罗奈此鳯者何
　　上之回
　　上之回驾云车格皇心隆帝图上之回来甘泉仁圣徳万邦传上之回临三闗走九夷服八蛮上之回归明光千万年乐无疆
　　长歌行二首
　　秋风萧索百草斑黄沙飘飒青海湾良人昔从征西班一去十载不知还惊飚传檄云霄间邉尘浩难重攀昨日寄我双玉环万里相将道路艰我欲为君整双鬟空闺顦顇摧朱顔心如车轮不暂闲不觉涕泪衣斒斓征人一一归故山尔独何辜阻玉闗
　　秋山摇落秋夜长皋兰寂寞被凝霜中夜起视明月光蟪蛄蟋蟀鸣我房良人逺游在他方道路一望阻且长闻君有期归故乡为君旭日修新妆锵锵佩环曳鸣珰盈盈移步来中堂望君不见心彷徨不觉泪下霑衣裳忽见云间双鳯凰长天万里同飞翔安得羽翼同颉颃延颈悲鸣到君傍
　　出塞曲
　　壮士懐慷慨髙义贯长虹甘心报国讐自矢忘厥躬逺望边尘起万里扬悲风拔劒出门去驱驰逺从戎昔为千人英今为万夫雄单于来接战杀气冲苍穹黄尘不可见白日忽以蒙一战雁塞清再战龙庭空归来报天子献捷甘泉宫
　　长相思
　　凉飔起髙阁凝露被华滋庭前有玉树冉冉寒风吹摇落怆中懐芬芳难独持嗟彼隂阳速叹此顔英衰揽衣起太息惆怅令心悲君心妾不见妾心君讵知尺书不我将何以慰别离俯视清川流仰视白日驰愿随白日景照君见光仪
　　孤鳯篇
　　紫庭有丹鳯羽翮何翩翩朝游华山云暮宿苍梧烟一朝失其凰嗟哉相弃捐彷徨四海求何当待来旋采采琅玕实顾影徒迁延岂无鸿鹄羣而非情所怜悲鸣入赤霄翺翔不计年千载览徳辉来仪圣明前
　　鳯笙曲
　　翠管参差明月弄髙台忽起双飞鳯彩云缥缈华山洞华山洞华山矶朝同出暮同归
　　江南曲
　　碧草萋萋笼紫烟兰桡桂楫清江边吴歌越吹太可怜太可怜复可妬飘深红曳轻素
　　龙笛曲
　　髙楼缥缈流玉音梅花零落寒江深江中隠隠双龙吟双龙吟吟未已朝霞红暮霞紫
　　采莲曲
　　红妆翠袖歌采莲三三两两鬭婵娟欲行不行落金钿落金钿垂玉指发青苹照緑水
　　采菱曲
　　湖上菱花落复开兰舟桂楫去复来妖童艳女行相催行相催不可住罗衣寒碧水暮
　　游女曲
　　翠鬟玉佩游春风百花拂袖来湖东朱顔灼灼惊飞鸿惊飞鸿耀明月人不见心如结
　　朝云曲
　　朱云缥缈来神霄人间天上俱迢遥欲来不来巫山髙巫山髙髙无极梦相见昼相忆
　　赵瑟曲
　　邯郸美女顔似玉翠袖朱理新曲寒月泠泠江水緑江水緑江云停谁为此湘妃灵
　　秦筝曲
　　翩翩罗袜明珠光抱得秦声上髙堂调促柱移清商移清商翻翠袖满满斟曲曲奏
　　阳春曲
　　春华灿灼春月明朱唇玉颊扬哀声凄凄切切动君情动君情得君悦流青云飞白雪
　　闗山月
　　良人一别妾长劒逺从戎涕泪青楼里音书紫塞东闗河秋色动机杼月华空亦有寒衣在年年望北鸿
　　出塞
　　青海传烽燧黄沙入鼓鼙单于屯塞北大将出辽西落日胡笳惨悲风汉马迷燕然有竒石勒笔待君题
　　寄逺曲
　　秦塞君投笔章台妾倚栏雁书何寂寞龙剑有艰难烽燧春华暮琵琶晓泪寒自知容色落不忍对花看
　　其二
　　青海风烟迥黄沙信息稀徘徊空夜月顦顇任春衣汉将频营垒邉兵未解围近来常涕泪不独为郎挥
　　自君之出矣
　　自君之出矣消息阻风烟桂岭花频落榆闗月自圆
　　其二
　　自君之出矣几度寄春衣春色年年老良人归不归
　　江南曲四首
　　瑟瑟江上风宻宻山前雨风雨莫少停留得郎舟住
　　其二
　　春江君自去春闺侬自愁侬心似江水日夜伴郎舟
　　其三
　　绿春鸟声思君泪如雨人来泪不收却道思家苦
　　其四
　　欢比堤上絮如泥亦如雪侬比镜中花可见不可折
　　寄衣曲
　　征人夜度辽寒衣今去洛妾恐如寒衣春来不堪着
　　采莲曲
　　莲花比妾貌妾貌花不妬莲子比妾心妾心应更苦
　　相逢行
　　昔与汝相逢今与汝相别相逢万山云相别千山雪
　　清夜曲
　　明月期故人相对坐清夜濯缨绿水前散发青松下
　　梅雪曲
　　山上雪如梅山下梅如雪寂寞对空山幽香其谁折
　　月下曲
　　月下吹紫箫云间整玉佩顾见鸳鸯鸟一一自成对
　　水中月四首
　　嫦娥三五月玉露千万秋乆居天上苦暂向水中游
　　其二
　　嬝嬝青山云湛湛清江水中天落玉钩鱼龙惊不止
　　其三
　　云敛波还浄云开影自随绿萍与青荇相傍桂花枝
　　其四
　　南山亦有罗北山亦有罗玉兎沧波里罗兮奈尔何
　　采莲曲
　　采莲莫采蒂莲蒂丝难吐采莲莫采子莲子心中苦
　　江上曲
　　青波逺泛舟碧石朝逢雨不见江上人惟见江上树
　　长相思
　　昔与汝相思今与汝相见相见已秋鸿相思又春燕
　　江南弄
　　帘栊上夜珠阑干倚寒玉客子在天涯相思春草绿
　　江南曲
　　客去悲江左书来滞陇西相思若春草无路不萋萋
　　春闺曲
　　华枕为谁施华衾为谁巻妾肠非道路日夜车轮转
　　楚阳曲
　　官府一开仓含情向儿女公者犹可迟私者不可已东村有客到相留问烹鸡妇言且莫烹租吏到河西昨者娶新妇布裙止两褶租吏呼典衣妇在窓前泣
　　卖花曲
　　长安买花者数株千万钱道傍有饥者一钱不相捐
　　子夜吴歌九解赠李顺徳于鳞
　　于鳞上计上都余以职事直省中凡再易朔不得通一语輙为之赋时命侍子歌之以通其恨恨焉
　　出门望所欢零雪忽盈尺岂曰沾吾衣畏此雪上迹【一解】
　　与君生别离三年参与商谁谓三年乆不如兹夜长【二解】
　　夜半倚梧桐明月何歴歴梧子在其上可见不可摘【三解】
　　芳草五骅骝熠熠朝元者不分黄金鞭出入依君马【四解】
　　自幼能采莲兰楫荡前渚如何莲子心于今更觉苦【五解】
　　闻君有瑶琴来自昆仑域虽未听其声时时白云色【六解】
　　玉树抽新条炎炎困赤土日望天上云不得阶前雨【七解】
　　自与君相别剪刀日夜利君有云锦裳吾当为君制【八解】
　　手中珊瑚枝光华掩白日恐君一见之疑作君家物【九解】







　　宗子相集巻三
　　钦定四库全书
　　宗子相集巻四　　　　　明　宗臣　撰
　　五言选诗
　　省中
　　鸣佩下紫霄岩岩府中趋冠盖灿以繁羣吏肃前隅晨风振逺楹宿鸟鸣高梧起步忽不惬叹此中怀孤扬雄草太相如奏子虚执防亦云晩游梁意何迂西京有七贵黄金步天衢朝懽浃车马夕燕纷笙竽富贵讵可常为乐亦须防嗟彼荣华观耽此寂寞涂取舍一何戾志各有所须烈士多苦心斯言良不诬
　　秋夜省直
　　驱马叩高扃秉烛照清池冉冉见芙蓉白露被华滋仰见明月光三星灿以垂蟋蟀鸣重阶繁声一何悲感之长叹息嗟此隂阳移鹿鸣思野草宿鸟怀故枝人生贵适志羁栖亦何为行行返旧服去去清江湄此意良未申空令达士嗤
　　杂诗二首
　　结发事明主忠义谅独持出门远眺望荆棘生路岐路岐阻且深惆怅何所之中心既不回艰危何足辞不暇恤其躬安能顾所私譬彼东流川九折常如兹昔为志士模今为壮士规寸心明白日比徳于园葵
　　其二
　　灼灼园中葵结根高树林绿叶蕤紫芬芳华人所钦白日岂不照高林蔽其隂中怀抱赤素谁为见子心予心何足惜惜此日西頽白日如可待高林有时摧
　　拟古二首
　　冉冉江上兰灿灿江中芷我友远行役驾言适江汜江汜波浪深叹息从中起昔别春卉敷今思暮飚紫游子不旋归浮云日千里
　　其二
　　驱车事行游岩畔见芳草芳草绿以萋采之遗所好徘徊岁云晏悠然伤我抱不畏芳草歇畏此关山道关山阻且长客子行将老
　　岁暮
　　岁事聿已暮百卉何摧残驱车临长河悲飚激飞湍欲济无方舟行路一何难陶潜耻折腰贡禹弹其冠出处各有性焉能违所安不见飱霞子飘飖青云端
　　五子诗
　　谢山人榛
　　谢生隠者流偃蹇来京国朝游燕山东暮游燕山北悲歌慨以慷惊飚奋孤翼兴词日百篇一一作者则嗟彼雕虫子不得施顔色韦褐以掩形藜藿不充食荣华煜人世匪其心所惑卢生罹世网捄之一何力卒能脱其患言者长叹息非君策高踪斯义久荆棘
　　李郎中攀龙
　　大雅久寂寥作者徒纵横之子起海岳吾道维其盟中心寡所谐长揖谢羣英眷言二三子斗酒懽相迎防思何可测竒语频自惊仰并云霞翔俯与江河倾高防坠白日非君谁与擎瑶篇一以出纷纷出时名譬彼韶濩奏缶音空尔鸣功名亦垂世无乃非其情
　　徐比部中行
　　伟哉麟凤才婉彼兰蕙质含英难独持芳华耀朝日策马入金闺声名从此溢冠盖岂不荣而独躭著述结藻何翩札札弄缃帙驾言发艺林彷徨求侣匹只言不中谐怅望如有失灿烂繁星垂名篇谅非一律吕闻凄锵譬彼清庙瑟词赋千载谋斯人已入室
　　梁比部有誉
　　瞻彼飱霞子万里来罗浮结束长安陌聊以寄薄逰中怀既不开兀坐生羁愁俛仰一世间局促何所求郁郁遂成篇灿灿云霞流凌厉起高唱作者徒悠悠人生易奄忽焉得无深谋黄庭一以悟万事良蜉蝣振衣驭天风长逝不可留咄咄迷途客栖遑良足羞
　　王比部世贞
　　天地亦寥寥斯人怀苦心弱冠厉高羽翩翔艺林构入幽龙渊浚其深拂郁神气动万象俱萧森闭门一停思白日常隂隂雄视百代间岂复论古今高歌以慷慨顾盼酬知音不测心所之世人空追寻富贵亦云乐而非情所钦寄谢当途子无徒耀华簮
　　简呉明卿舍人
　　岩岩京洛间天门俨九重中有缨弁客翼翼从飞龙朝听北里竽夕听南邻钟嗟哉扬马才斯人不见容偃蹇以薄游朝餐夕不供抽翰灿春华扬藻凌高峰昔为一时重今为万世宗作者岂无传谁能撄其锋寄谢同心人斯理谅可从
　　寄江乡旧好
　　故人渺天末江湖阻书告忽接琼瑶音绵绵来远道言采畹上兰用以远相报岂无他物贻将投君所好
　　杨氏园亭饯别谢榛二首
　　名园开绮酌芳榭停轩车飞盖凌青云冉冉振华裾尊酒以斟酌丰馔来中厨秦筝奏我旁呉歌惨不舒借问远行子离思竟何如倦此燕山游去彼漳河居南北各万里伫望沾裳衣
　　其二
　　离思忽超越逍遥事行游散步过华池芙蓉夹芳流悲哉蟪蛄鸣凄切动我愁凝霜莽零落明月澹飞楼感此岁华暮耿耿生百忧居者不可去行者不可留去留两不惬何以慰绸缪
　　留别京洛诸游好三首
　　回飚振兰臯秋气何萧森神龙思远波猛虎恋茂林驾言返故乡念子思难任握手不能别泪下沾衣襟四顾何茫茫谁为相知音一为鸿鹄吟道遥内伤心
　　其二
　　与君结交心世人非所窥如何金石谋忽忽生别离懽娯不可再沈思令心悲君还处金闺予将天一涯江湖浩荡防面茫无期行人从此去彷徨亦何为君其爱玉体慰我长渇饥
　　其三
　　天风西北来萧萧动高楼摇落怆中怀何以慰离忧念我平生亲涕泪不能收岂不怀往路为君暂淹留执手对长河情思良悠悠愿言俱努力千载崇良谋
　　还至别业五首
　　游子倦行役岁暮返旧疆旧疆郁垒垒观者嗟道旁入门见所亲涕下各霑裳束发去家园骨肉参以商山川阻悠邈一别永相望何晤今兹夕还复登高堂兄弟勅中厨堂上罗酒浆酒中阿母言见汝重徬徨汝今幸来归汝父在何方闻之益陨涕四座莫不伤
　　其二
　　父老闻我旋走书来相存长者氊貂貐幼者奉衣巾盘飱多丰膳络绎在吾门仓皇出肃客俱我平生亲长揖失次第各各叙寒温坐中起相劳行路多风尘如何客子顔反若生阳春自汝远行游乡园难具陈豺虎满路衢白日愁行人朝餐藜与藿夕卧无安衾饥寒且不保骨肉含苦辛父老重起词方与子所云子其勿语人恐令长吏嗔
　　其三
　　结发游艺林翩翩二三子闻我返田庐亦复来相视峩峩切云冠跄跄东郭履入门将我衣叹息伤情理长跽前谢客故人心乃尔昔者远行迈悠悠三千里寒暑忽以流眷念桑与梓况我同心者怆凄何能已客请勿复叹主人聊唯唯堂上列防酒堂下荐嘉鲤今日乐且乐懽娯从此始
　　其四
　　驱车出郭门远望陌与阡四顾以徬徨我马忽不前别家仅俯仰所歴何推迁高台或为池崇冈或为田墟里千百家萧条无人烟壮者日以衰老者长相捐纷纷少年子白马鸣华鞭旦夕成老丑裋褐不被肩昔者人所钦今者太可怜见之感我心泪下如流泉
　　其五
　　驾言俯长河行行至南浦荆棘一何深没我旧时渡三年滞行旅今日返其素阶上兰蕙花是我昔所树摇落萧艾旁芬香日以故洲渚郁苍苍瞻彼鸥与鹭若或见其俦翩翩翔且顾往者不可追来者犹可悟行矣事春耕秉耒躬晨雾寄谢逍遥子与尔谐中路
　　寄李顺徳于鳞
　　闻君出帝关手握五马符朝发卢龙沟夕息涿鹿途白玉挂君衣黄金耀君躯志意殊扬扬千骑为前驱雄声满四隅英名照八区观者拥长路皆言使君殊使君自有志岂为功名图一麾乃出守悲哉吾道孤
　　其二
　　煌煌京洛游四顾浮云色兴词摘雄藻千载无终极悲风起中天奄忽乖羽翼伊予归旧疆之子走殊域相去万余里怆恻动心臆登高远眺望惟见荆与棘日落豺虎吟狐狸潜道侧愿保金石躯慰我长相忆
　　赠王元美二首
　　送子上河梁悲风下天荒右顾渺太华左顾迷扶桑振衣千仭巅风尘杳微茫尔独事远役驾言还帝乡对酒不能饮慷慨情内伤送君日以遥思君日以长安得凌风翼与子共翶翔
　　其二
　　执手重行行步出城南隅飞盖凌青云良马跃长衢行人不可留中心郁以纾子如云中鸿予如汀际鳬浮沈既异势羽翼何时俱努力事功名宏此壮士图愿言俟嘉誉慰我心区区
　　山中与陆长庚
　　秋日事行游游此清江湄俯视青鸟翻仰见白日驰人生寄一世风尘岂足羁贫贱安其常富贵令身危浮云起西北帝乡不可期甘此茂陵渇愧彼首阳饥商山有同调行行歌紫芝
　　得呉明卿书
　　瞻彼双飞鸿羽翼何参差哀鸣下前庭素书忽见贻开函长跪读一一故人词相违日已远犹能忆吾私忽思畴昔容惆怅使心悲受君双文绮报君双桂枝此物未为贵聊结山中期
　　怀谢山人茂秦一首
　　惊飚动四野白露下前除揽衣起四顾悠然怀所思所思亦何在乃在漳南居朝设穆生醴夕曳邹阳裾西园事行游飞盖列应徐近者日以亲远者日以疎不念同心人所须在音书音书不一寄何以慰踌躇三复游燕篇踌躇聊以舒
　　寄子与
　　清晨发东郊兰蕙何灼灼采之遗我友我友在京洛道路邈以修羽翼谁能托但恐霜露垂馨香日零落
　　七哀诗为伊氏作
　　惊飚动高林荆榛迷路岐中有愁思妇哀叹一何悲借问悲何为乃为良人思良人一以逝十载守空帷十载何足言千秋常若斯风波一朝起骨肉以相疑生者不可拒死者不可追宁使妾身捐岂使妾行亏痛哭回白日惨黯黄云垂青山一愤絶重泉以为期寄谢朱顔者贪生良足嗤
　　送客
　　客子向何方车马朝日驰执手野彷徨送君清江湄江水一何长悠悠系我思出门有岐路世情多崄巇黄尘摧人顔霜切人肌去去勿复陈愿君爱光仪
　　夏日池上坐
　　朱华蕤清漪庭草凄已绿岁月忽以驰流光伤局促古人亦有言夜游当秉烛感此伤我心前修以自朂逍遥放情志胡为自踯躅结庐在崇冈极眺沧浪曲朝游濯吾缨夕游濯吾足自知非至理聊以从所欲
　　闻钱惟重使楚寄赠
　　清夜事行游去上西山址百卉何腓腓荆榛被广路明月照我怀浮云莽不止对此感我思嗟彼远游子远游在何方乃在潇湘里道路阻且修相去万余里顾瞻双飞鸿眷言未能已
　　李伯章归自邮来访
　　秋飚厉长空鸿翼已高翥渚蕙日夜零亭臯被白露揽衣起长望同心忽相顾入门见顔色慰我遥思慕我有一尊酒聊以结欢娯君其勿遽行豺虎满中路
　　赠孙子升文学
　　故人何处来车马忽东骛别后发空短花前首重聚送君江上舟徙倚江上树江阔正风波君且未可渡
　　又得明卿书
　　秋色满天地悲风动高台浮云惨不舒白日忽已摧远念客游子鼓楫潇湘回北顾金马门东望沧海隈不念旧所懽弃置如尘埃传我尺素书抽翰空徘徊歴歴天上榆冉冉庭前梅相思难重陈叹息生余哀
　　秋夜
　　秋风起高阁明月照芳池俯视清波流仰见羣星垂翩翩池上鸟羽翼何参差揽衣起四顾白露被华滋冉冉青桂丛采采梅花枝凤凰久寂寞紫箫空自吹
　　秋夜寄陆子和
　　揽衣步前除白露被高桐枝叶莽零落大地回悲风明月起夕愁东壁鸣寒虫四时一何速天地无终穷嗟彼客游子终岁常飘蓬十月无寒衣薇藿腹不充何事不归来孤此青桂丛欲寄尺素书不见双飞鸿
　　游湖上柬高子明徐飬浩
　　伊予好幽栖江湖任所适风起万波惊日落千山寂悠然命朋好中流移画鹢紫石乱蒹葭明月散芦荻散髪事逍遥停觞恣探歴山上落梅花坐中翻玉笛谁共缤纷子世路任忧戚
　　杂诗
　　古来有志士壮心惊自竒仗剑倚天外萧飒雄风吹远望一世间荆棘生路岐不若弃之去身世交相遗南山可采薇北山可采芝结束向风尘惜哉尔空为接舆歌衰凤庄周畏为牺二子有至意可为达士规
　　出郊访黄山人
　　驾言发北郊芳草萋已碧晨风叩石门睠此栖霞客翩翩倚杖迎嗟哉发何白携手入中洲四顾感畴昔君着东郭履我着东山屐行采山上芝坐倚山中石客有一尊酒相借终日夕醉来自尽觞君其勿相迫
　　留别子培舍弟七首
　　驱车上河梁顾瞻旧乡国仓卒骨肉亲彷徨动顔色子亦竟以南予亦竟以北本是双龙居胡为乖羽翼送子从此归涕下不能食子其从远猷慰我长相忆
　　相忆在何所乃在河中洲结庐俯曲沼芙蓉夹清流飞盖凌朱霞逍遥事行游白鹭翔我侧鸳鳬恋其俦驾言迈远役嘉防难再留引领内感伤行行怀百忧
　　百忧何殷殷坐令盈怀抱况乃岁云暮霜雪被长道远望何萧条惊风摧百草当此别离情沈思令人老岁月不相待所钦在兰藻云霄有遐路致身胡不早垂堂古所戒畏途慎自保
　　自保良不易致身谅独难豺虎在人羣平居有波澜踯躅纷四顾终岁尠燕欢君子慎厥趋取舍从所安艾萧满中路涉江多芳兰不见采兰者万古起长叹
　　长叹何终极感此人生累贫贱俗所轻富贵俗所忌岂知达者心志各有所寄冠盖五陵豪莽若朝露坠偃仰一世间惨淡起遐思文章以经国千载无终始去去勿复陈慎此青云器
　　青云纷四极不翳明月光高台一以眺远思从苍茫鸿鹄在中泽岂为谋稻粱神哉蛟龙志尺渎宁终藏丈夫志四海寥廓相翺翔朝游过昆仑夕游畧扶桑无学儿女仁白首恋故乡
　　故乡不可望锦江逈且深【父时宦蜀】东西无极伤此远别心寒风下庭树宿鸟栖高岑对酒不能酌为子鸣瑶琴琴声一何悲泪下谁能任慰此骨肉怀款诚恵我音
　　湖上送徐子与使君
　　别君金马门逢君大河阳相看动惆怅涕泪沾衣裳斗酒且为乐清歌夜未央念子远行役道路一何长严冬万木落白露为霜摇落怆中怀起视明月光携手复行行南北各一方风波不自保天地遥相望念此伤我心对酒不尽觞愿为双黄鹄与子共翺翔
　　渡淮
　　白日下大川飘飖御方舟波浪漫浩浩箫鼓发中流中流振天风鱼龙莽沈浮恍惚对混沌须防过千防黄河天上来奔淜不可留万里起寒色浮云黯不收范生思击楫仲尼叹乘桴寥寥千载后壮哉复此游
　　淮上杂诗三首
　　揽辔登崇冈车马何纵横王侯有第宅长衢耀飞缨堂上列呉讴堂下鸣秦筝豪华竟何在今古惟枚生都尉岂足数为郎亦何荣偃仰一世间长揖傲公卿独负词赋才千载垂芳名对此长太息聊以舒郁情
　　其二
　　寂寞韩侯居奕奕韩侯祠晨风动高林落叶何纷披侯也未遇时偃蹇何足竒仗剑逢真主百万驱熊罴英畧照中原雄心狭四维惜哉壮士规乃为儿女欺楚汉分鼎立侯也胡其疑英雄偶失策万古有余悲
　　其三
　　世人重结交纷纭骋路衢贵者日以近贱者日以疎嗟哉漂母心乃与世人殊壮士困风尘谁为识雄图况乃饥寒色一饭立相呼一饭何足言感此心区区千金以相赠华名照四隅何世无英雄按剑疑投珠瞻彼垂纶者泪下连衣裾
　　赠黄户部
　　主人敬爱客招我清江湄悲风起天末白鹭羽参差方舟扬素波箫鼓传山陂中厨出丰膳华筵列芳巵秦筝奋新声凄凄一何悲歌者歌自苦知音竟为谁懽乐不可常去去从此辞风尘怆中怀令徳以相期
　　赠伊文学
　　故人亦何在乃在青山东山家何寂寥高树来天风貂裘日以敝龙剑何其雄下可制巨鳌上可断长虹风云起一朝宁复嗟途穷去去重相思寄言双飞鸿
　　赠施司封三首
　　渉江见芳草春华被远岑薄言采其华将以贻所钦顾念客游子分符越江浔江水东南流波浪阻且深凉飚摧百卉孤芳孰能任置之在怀袖无令岁寒侵日月忽以遒馨香纷至今非君垂末顾谁能识予心
　　其二
　　昔君守南服伊予还旧矶沈浮既异势音书乖以违袖中有尺素迟彼双鸿飞双鸿不可见叹息霑裳衣思子忽若渇望子忽若饥岂以负薪累甘贻伐木讥中心谅无他愿君察其微
　　其三
　　清夜良燕防零霜下前除堂上罗酒浆堂下荐嘉鱼鸣琴杂清商音响一何舒酒中客起言责我愚且疎主人前谢客兹夕且懽娯金石昔所敦兰芷昔所贻中心既以谐岂为形迹拘古来重结交终始贵不渝垂绅戒朝夕君言宜重书
　　牛渚望谢朓青山二首
　　岁暮远行役睠此清江湄顾瞻江上峰白云何葳蕤伊人昔结宇英词光陆离岁月不相待高踪邈何之采采山上兰山下芝芳菲未终夕白露忽已滋江流漫浩浩佳人归何迟山川无终极人生防有时愿言崇远业千载与子期
　　与子期何方乃在青山址白石何磷磷照此澄江水下山撷江华上山寻石髓高风一以逝浮云日千里荆棘满山隅岩洞日凋毁夜啼猿狸白日行豺兕我欲往潇湘采彼蕙与芷采之欲遗谁之子不可起悠然伤我心叹息满江汜
　　紫阳山
　　驱车上崇冈紫阳何崔嵬石壁倚万尺悲风日夕来吹彼兰蕙花馨香莽以摧哲人昔遁世结茅兹山隈微言破万象精灵遍九垓山鬼夜不至天门白日开风忽已邈流光照高台不见松与梓唯见蒿与莱浮云黯以寂泠泠山泉回俯仰长太息千载有余哀寄谢山中人潄石扫莓苔他日息吾轸晞发信悠哉
　　寄人一首
　　浮飚动广野白日惨无色之子在万里山川难极豺狼满路衢况复荆与棘我欲往从之惜无晨风翼因风寄瑶华岁事日云夕去住尠懽悰抚膺长叹息
　　夜坐一首
　　江上兰冉冉山中桂春风发华滋堪以结吾佩如何萧与艾忽然满中路徘徊不可问潸焉空陨涕
　　江门有怀
　　辞彼青琐闼还予紫石矶驾言远行迈晨曦凄以微如何金石交一旦阻音徽江山修以邈寸心讵能违南山亦有蕨北山亦有薇不见夷齐子叹息将安归
　　宗子相集巻四
　　钦定四库全书
　　宗子相集巻五　　　　　明　宗臣　撰
　　七言古诗
　　水头遇雨
　　沧海何年落南浦芳草碧尽绿苔古我携春色帝城来共驾长虹击鼍鼓青山拂袖猿呼白波摇空恠龙舞黑云一片落吾杯马上行人怨风雨
　　秋夜吟
　　炯炯晨星稀复稀明月满天垂紫微灵瑟风生帝女至金茎露冷仙人归汉庭朱鴈去已远昆池碧鸡竟谁依仰天长啸好自去十年吾负山中衣
　　明卿夜过各赋长句
　　惊飚乱卷星如雨予归淮南君去楚明月浸冷广陵船绿苹愁絶潇湘渚尺书在袖数鴈鸿美人中夜怨砧杵乾坤日远欲问谁阊阖天高重遇女一笑浮云坠青天五斗金茎听白苎万片龙鳞江上来为尔直取天河煮共向天门骑白螭肯向人间问腐防醉来高卧北斗旁无数松篁月下语
　　二华篇【有序】
　　嘉靖丙辰九月济南李君攀龙由顺徳守擢为陜西提学副使余为之赋二华之篇夫二华西北巨镇也往岁秦地大震山缺河溢坏庐仆人二千里人烟几絶则二华之故乎君往矣即二华犹有不若者君何辞焉
　　我闻西极之精忽堕地化为巨石如天长孤根倒揷黄河底竒峰直耸天门旁天门牛女不敢渡斗域羲龙那得翔上帝闻之恶其彊擘为二华遥相望太者在西少者东千崖万岭盘晴虹东来不得数泰岱西去那复夸崆峒中有紫髯白晳三五公手持绿玉披芙蓉有时踏天跨白鹿镇日鞭石挥青龙零露不断仙人掌古雪常吹玉女峰忽见悲风万里来苍螭赤蛟何雄哉金鳞乍开似飞电怒角并鬬如奔雷惊沙飘忽天柱动狂飚迅急坤轴摧玉女散发乱峡走仙人赤脚沧海回地颤山愁千万里竒峰片片下沈水黄河直上峰头坐忽散人家室屋里往往屋上游赤鲤千门万户半作鬼广厦高宫尽成土白日不闻父老哭青天唯见魍魉舞二华二华谁能主我闻李侯佩珠截日飞霜天下无侯今跃马函关去丰隆招摇为前驱千峰明月乱相逐万里白云惊且呼侯之往矣何为乎为我停车华山隅手挈蛟螭山下趋仗剑一一数其辜山之摧者叱其立黄河在手如持盂山上芙蓉色不枯仙人玉女复来吹玉竽侯也与之长相须千秋万载同欢娯侯向二华去听予二华歌二华未到歌先到石走龙吟侯奈何
　　春日姚园同徳甫明卿元美防集分赋得下字
　　帝遣春风来蓟门吹作蘼芜緑遍野我本商山采薇客遇尔潇湘佩兰者鞭龙直上碣石宫披云高卧昆仑下袖里瑶华寒不开洞口新松翠可把一酌沧江破几筵片语青山堕杯斚君不见长安意气五陵豪笑杀文园病司马
　　秋塞曲
　　塞云垂天邉草肥邉儿牧马向金微赤城刁斗日夜急黄沙羽檄纵横飞汉皇立下明光诏将军起披金铁衣熊罴百万夜出塞骠骑寻常朝解围捷书一日走千里试问三军归未归
　　送王判之裕州
　　使者金羁佩紫貂高杨系马寒无条劝君为我且停杯朔云满地西风骄与君结交非一朝君方绿鬂予垂髫父子两世共兰芷英雄二十犹渔樵山中萝薜日携酒江上芙蓉夜放桡愧予已上长杨奏今君亦结河阳绶浮云回首有穷通丈夫得志无先后只今南北讲戈矛至使疮痍盈宇宙东呉未见浄江氛中原且复忧山冦知君乆抱青云志乘时即把苍生捄忆君先子大夫才每每逢予青眼开冀北声名昔无比剑南父老今犹哀青天白日同崔嵬君之往矣何愧哉冨贵秖如天外云功名应比庭中槐循吏汉诏下蓬莱迟君跃马黄金台
　　金山篇送徐子与奉使江南
　　昔日秦王鞭石过东海大者并立小者卧东风一夜拔扶桑片石怒走江中坐千年海若呼不回一线沧江从此破沧江之水何处来潇湘洞庭苍梧开惊涛巨浪几万里排空拍斗如奔雷吁嗟此山何雄哉白日不动天崔嵬下揽呉越荆楚之秋色上标钟山渤海之朝虹竒峰三百倒悬水青枫碧树摇玲珑金刹琼宇不知数一一乱揷冯夷宫有时鼋鼍逐麋鹿镇日鱼鼈追鸢鸿忽然相遇不相识莫不骇讶狼藉号天风白日滚滚去不穷明月复尔临高空万顷瑚碎江水鲛人龙女纷然起以手捉之不可得嫣然一笑沧江底恠龙忽上崖头舞似听山僧读禅语龙珠上与月华争明月不得复为主当时赤手缚龙珠夜半空江骤风雨一自此龙失其珠日日江头怒且呼金山昼夜呌猿鹤丹阳南北愁菰蒲徐卿仗节往三呉渡江先上金山途江中恠龙逺相避山前明月高自孤妙高台上千江秋千江直与天门浮峰头明月能我留与卿同为汗漫游上令星辰不敢收下令江海不敢流龙兮龙兮遁去不知几万里即有明珠还自投金山金山慎莫愁
　　蓟门春望
　　蓟门春望春防防黄鹂交坐啼不醒尊前杨栁洒人绿江上蘼芜愁自青楚人瑶瑟怨湘雨汉室渔竿垂客星谁其采药向沧溟迟我岩前紫石屏
　　同峻伯助甫赋得春月【席上赋】
　　瑶天霜白防云歇东风吹出海门月紫微仙人醉相逢摘来挂在黄金阙千顷琉璃散万家直从燕赵望呉越白榆浸湿天孙衣苍梧泣冷湘君发玉兎高啼惊夜乌青挂低垂碍春蕨何当捉尔泛溟渤夜夜老龙哭深窟
　　古剑篇【有序】
　　嘉靖丙辰十月呉郡王君世贞由比部郎中出为山东副使督戎青州其友人广陵宗臣赠以豸衣一袭腰带一束古剑一口又为之赋古剑以遗之其词曰
　　赤堇使者昆吾子碧眼炯炯虬髯紫手持双剑下山麓上有蛟龙缺其齿道上相逢忽相赠恠云悲风生席几胡僧为制瑚鞘南海琅玕袭其里佩之朝夕不离身北游燕赵南江汜江上秋风倚剑行波涛上沸如山峙老鲸毒螭数千尺金甲火鬛中流起刺来一一烹其髓鲛人终夜泣瑜珥况复山中豹与兕又况人间鹿与豕自吾佩此二十年处处江山半戎垒明时不得抱鼔旗腐儒空复谈簠簋国讐未报壮士耻永夜高歌常拊髀剑乎剑乎吾负汝吾今有友呉郡生紫豸朱缨乗騄駬青天开府泰山巅落日饮马蓬莱沚吾解一剑赠生去星辰乱落莽不止生乎生乎吾语汝左挟图书右弓矢豺狼只在大道傍魍魉岂必深山里生乎此剑一在握上天入地任君使只恐风雷日日生海上千关尽掩耳天吴海若俱逺徙真宰闻之或不喜呜呼古来神物有离合斗间紫气无终始他日中原倘相遇双剑雌雄各相砥与汝并驱千万里世上风尘空复尔
　　送白明府之汝南
　　昨日逢君蓟门东千家杨栁春云碧今日送君蓟门西匹马翩翩夏云白白云一去二千里君亦随之渡汝水汝水照人明月寒君家心事亦如此闻君昔绾潇湘符风流文雅寄苍梧黄金燕市大如斗迟尔云霄双玉鳬寒夜偶过吴峻伯读其山中诸篇分得天字【席上赋】
　　北风吹折西山巅长安有酒斗十千下马逢君辄成醉北斗倒揷阑干前主人为我开瑶编读之一一山中篇满地巃嵸走白石四壁纷纭行紫烟天目之峰几千万忽然并挂金华笺泠泠屋上鸣飞泉滚滚杯中注百川使我对此心茫然当时我有百花洲垂杨十里沧江边织女为我栽白榆太乙为我栽青莲狂时上抱明月舞醉来忽枕浮云眠有时赤脚踏龙渊蛟龙窟宅时时迁只今一别三四年风尘车马徒相牵梅花岁岁怨其主芳草日日私自怜欲归不归谁之愆何时与君同上江门船二十四桥歌婵娟直从白浪寻青天千秋万载凌飞仙
　　归叹
　　蓟门春尽云隂隂倚杖出门愁暮禽千金裘马只自好万里江湖谁复寻武陵一别桃花深欲归不归伤我心青枫未老楚月白吾将长啸投吾簮
　　庐山歌寄赠呉明卿时以黄门谪豫章从事
　　南斗日夜敲太白化为五老八万尺并跨古螭下九江猛风吹作倚天壁手悬石镜照天门日月东西乱相射香炉之峰揷其南星辰烧作瑚赤青天忽坠金芙蓉九十九峰破江碧峰头白鹿衔紫云紫云片片大如席石梁瀑布天上来百折寒涛防琥珀玉虹双夹孤电翔急雷长鬬银河坼佛手岩前石鼓高有时击皷天乌号三五仙人惊且起东方先生骑紫鼇帝前大醉黄姑醪复向瑶池三窃桃手把琼枝云中翺下视八荒如秋毫帝也闻之恶其豪一朝谪下庐山去九华之冠赤霜袍腰间杂佩金错刀彩霞卷地飘组练苍烟控马排旌旄直上峰头呌五老五老却立呼其曹客来餐之白凤膏醉持龙角如持螯江间古龙声嘈嘈倒鞭白鹿满山走白鹿夜夜哭且吼赤松不敢与之游黄石不敢与之友树杪九江如一线织女抽来纫吾绶东折扶桑煮天潢白露金茎日五斗西方之彗摘为箒扫尽阊阖万古之浮云揽尽潇湘万里之秋色一一挂之千杨栁我欲白日借羽翰寻尔彭蠡之左鄱阳之右不然尔跨白鹿来北极又恐封狐啸君前雄虺跳君后我亦竟不去尔亦竟不来袖中彩绳十万里直系庐山入酒杯竒峰峻岭収崔嵬白鹿暂卧圃台与尔共醉三万六千日池上蟠桃十度开五老随之日日哀长跽求归日百回然后放尔庐山大江去东方先生还蓬莱共驾烛龙遍九垓他日倘过庐山侧江头拳石何有哉
　　湖上幽栖四章为沈二丈赋
　　主人结屋楚江曲身披薜茘坐空谷青天双眼望鸿鹄春风一夜开石门万里蘼芜散新绿
　　白云莽莽行山阿北疎簟高枕多赤日红尘将奈何天风忽送千江雨为尔岩头洗薜萝
　　瑶天露白彩云没细扫青松烹紫蕨中夜星华湿秋髪波间古龙忽啾啾人在沧江防明月
　　三五幽人踏月华湖南湖北寻梅花相逢疑到赤松家中流一曲寒江笛吹落昆仑万片霞
　　武陵歌【有序】
　　武陵者顾子别业也顾子读书溪上二十载今岁始荐于乡乡书至时余夜偕诸省郎直省中也一覩顾子名则顿足起命侍子举白援笔成篇时嘉靖乙卯冬十月朢日
　　武陵倒揷西湖边明河吹碎玛瑙圆桃花千树坠红雨垂杨十里排苍烟中有紫髯白晳之神仙手抱明月湖上眠玉华樵者时送酒绿萝渔子歌采莲槛外星辰大如石床头蛟龙细似蝉秋风吹出紫霞去赤手驾鳌沧江前忽向月中拔青桂千枝万枝泣婵娟三五仙人骑古云北斗错落衣翩翩坐令相揖不敢先捷书一夜飞天门汉家天子坐甘泉朱衣侍者人一编我得闻之心茫然武陵之卧二十年昔者何为与世遗今者何为与世怜十月氷霜塞大川长安美酒斗十千黄金络马白玉鞭迟君鸣佩共朝天只恐武陵春色怨其主落花千尺啼晓鹃令君欲归归不得楚江枫冷钓渔船明月来移北山篇
　　伯伦席上迟峻伯不至戏赠
　　银河冻裂明月哭君胡独抱浮云宿我遣明月坐君屋屋下浮云乱相逐纵有仙人渡银河明月不出君奈何为君呼月还上天君胡不来愁婵娟
　　送施子之豫章
　　我闻李白游江海西爱匡庐东九华九十九峰江上青五老香炉飞紫霞今君家在九华住时与仙人数落花一日拂袖起为吏复得庐山对官衙人生出处贵适意区区冠盖何足夸唯得名山共朝暮翠屏锦障天之涯豫章之牍纷如麻君其理之勿怨嗟只今海中之冦数百万日日江门喧鼓笳西望豫章仅千里一朝可以飞浮槎紫薇羣贵芙蓉夕君其豫言勿复惜九华匡庐动顔色
　　寒夜偕助甫集方懋藩邸中各赋放歌分得阳字
　　惊风吹破明月光琉璃片片成邉霜邉霜落地几千尺白虹乱走冻且僵今夕何夕登高堂入眼拳石裂昆冈摇星勺水流潇湘相逢意气何飞扬为君呼明月坐君牀叱白虹饮君觞床头魍魉不敢哭杯中江海波颠狂三五仙人歌春阳欲下不下愁霓裳忽然夜半呌鹦鹉恍疑天外趋凤凰明珠乍落三石梁奔龙飞电鸣干将明月不肯住白虹且欲藏吾将直跨白虹去青天手抱明月翔他时访我天河旁与汝散发抽扶桑
　　张园同高伯宗诸君饯别朱主客子价得山字
　　君握瑶华来天关天关夹龙振金环掀髯大呼夹龙走星辰乱落供奉班金茎拔倒仙人掌零落吹乱玉女鬟手持北斗呌阊阖足踏银河弄潺湲河边白榆不敢发海上青鸟那得闲君乎胡为忽归去边霜日夜雕朱顔唯有明月可赠君随君直到江门山江门之山千万峰春风吹出百草斑百草那比青桂枝千秋万载谁能攀君乎君乎何时还至今方朔游人间
　　再饯朱主客得动字
　　北风倒天天河冻长安万户走虹蝀使君且莫据雕鞍主人复尔开金瓮四岳同悬平子愁五饵久抱贾生恸谒帝聊与千鹭翔乗云谁把羣龙控杯外星辰寒不収江南杨栁春先动我有秦时白玉箫仙人寄我华阳洞仙人一别几千里今日临岐为君送君去清江时一弄为君白日下双凤凤兮凤兮胡不来白云愁杀金陵台
　　长安行寄人
　　长安客子伤春情出门愁听朝啼莺关山作客胡不去梅栁向人春又生江头萝荔怀楚佩席上防龙愁汉缨邉马至今日夜急塞鸿何事东南征人生去住不得意愧尔山中餐石英
　　元美将之青州书来约防已乃径去怅然席上赋此得寒字
　　天风吹落九塞寒使者高标切云冠夜半骑马如跨龙白玉之鞭黄金鞍马首明珠声赤髯绿眼光走电提戈百万俱材官忽然紫气逼长安闻君已到使君滩望而不见空长叹朝趋碣石暮邯郸何当白日生羽翰寻尔直上青云端云中吹箫防紫鸾仙人授我金液丹洗之天河吹波澜波澜一洗天河干支机之石日夜残纵有女娲不得完手持明月如防丸下照人间千琅玕人间天上长交欢永无离别摧心肝君不见双剑精灵千万丈至今人向斗牛看
　　小除夕偕马太史呉驾部集助甫宅分得源字【席上赋】
　　自吾高歌踏紫垣邉霜朔雪愁天门防走天愬上帝帝遣青皇下云根放尔霜雪归故山手携春色来乾坤寒云咫尺即相别春风已坐千门喧人生三万六千日日日催人白发繁青皇暂且停高轩吾将乗槎上河源天河在手星辰翻夜半云间泣天孙九乌不敢上扶桑六龙空复怨昆仑主人今夜开金樽樽中北斗明黄昏来朝栢叶不须办远天椒花那足飱春风苦意不相放吾其迟尔桃花园不然待尔杨栁村杨栁学人舞桃花作人言愿君留春似留寒千山万山啼晓猿
　　除夕放歌行同助甫赋
　　北斗沈天海云黑羣星乱落化为魊万丈寒光忽相逼碧眼小儿惊且惑邉霜朔雪高如山入门长跽泪沾臆一自逢君坐天门夜夜为我生顔色今夕辞君归故域何以赠之寄相忆霜华雪片五千石留君箧笥充君食令我闻之长太息床头云白天地开青春已驾双龙翼吁嗟东风一何力一夜吹破扶桑国走天直把青春缚携之怀袖光如拭蘼芜叱向杯前生杨栁只在手中植翩翩春衣云锦章呼尔天孙为予织明月为车虹为轼驾之可以凌八极何问江南与冀北
　　新春二日同助甫过峻伯夜酌共赋洽字【席上赋】
　　青皇日与青春狎酒星夜劝青皇洽斜抱金乌日观歌倒骑玉鳌天柱压下视九合一何狭斗柄为锄箕为锸杨栁万树天河揷风吹新叶落人间织女为我裁春袷着来与尔上崆峒何人不讶苍龙甲
　　湖上行
　　湖南湖北云隂隂石门晓开千树林日月双摧緑发短江湖独与青春深杨栁垂丝为谁结蘼芜千里伤予心落花流水去不返武陵桃源何处寻道路只今乱赤羽乾坤何处非黄金日暮聊为楚泽吟慨慷流涕霑衣襟
　　桃源古城
　　桃源城头万木秋桃源渡口黄河流黄河一去不复返天风万里吹古愁荒郊莽荡走狐兎石栋曲屈盘龙虬天下英雄曹与刘虎臣矫矫何所谋中原未复壮士去至今精灵耿耿光神州千秋桃花不复发卧龙何处声啾啾秦人到此不须住野燐夜夜吹枯树
　　何侍御为予谈泰山蓬莱东海之胜令我飞动辄赋长篇
　　三年不见金门客走马相见清源陌自言前上泰山巅东海蓬莱皆所歴人传泰山高比天层崖曲蹬路转窄振衣直上最高头恍然一啸天门白天门东西相对开星斗髣髴落吾额悲风摇落吹骨寒虽着重裘似絺绤三峰揷入青云中巉磊突兀倚天壁日观峰头望晨日晨日沈沈起深泽须防忽上如奔马天地四方俱色赤破竹裂木不可当恍惚半空飞霹雳杖防携壶行复立一一询兹今古迹汉皇尚留封禅碑秦人犹剩纪功石莲花桃花千百峰隠隠四出如列防南望呉越西望秦万里青天起寒色回驾又登蓬莱山蓬莱乃在东海侧东海一去何终穷浩荡微茫湛空碧仙人共把瑚枝白日观潮夜观汐忽然长风振天末两仪不辨海云黑惊波巨浪排空来恠石竒岩怒且激蛟龙奋起不可制神鱼动尾几千尺左右大呼东西走令我欲归不可得广陵狂客心颇雄闻此意气满胷臆长剑欲摧玉女峰短钩直下鲛人宅海中鱼龙手可抟山中虎豹力能射何时拂袖谢尘世与君散髪步天极坐看万古乾坤自开辟
　　五月歌
　　五月淮南寻旧庐百花洲上杨栁疎故人朝对白苹渚健儿忽传赤羽书千山烽燧照芦荻满地干戈尽樵渔孤舟江海欲何之双眼乾坤空泪予东南半作豺虎窟闾阎忍使蛟蜃居苍生之血淮水赤请问将军意何如
　　江上行
　　浮云压地乌夜啼家家人听作天鸡王孙何事复远游江南芳草春萋萋陶令亦有五栁宅秦人常忆桃花蹊英雄偃蹇何不可顔色肯为时人低君看眼底相逢者谁似江流不肯西
　　山中夜坐
　　朔风乱扫江云飞山人为予开石扉一斗胡麻煑未熟散髪千峰歌采薇呉江枫落客已逺楚塞秋声鸿未归明月坠地白如水湿尔岩头萝薜衣
　　登江门诸山
　　山头日白云英英千峰倒揷千江明手把芙蓉步石壁苍翠乱射猿鸟惊谁其云外吹紫笙欲来不来空复情天风吹我佩萧瑟恍疑身在昆仑行
　　江上访朱氏
　　黄云堕地秋离离西风摇落千杨枝白苹已老暮汀逺满目丹枫塞鴈悲孤舟一夜相思发寒江明月吹参差天末佳人犹未归江头解佩欲遗谁
　　白氏园亭别袁户部
　　石门斗酒开夕筵桂花欲开秋萝鲜昆仑片碣揷眼底沧溟勺水流尊前落日千江送蜃气高楼百尺摇寒烟今夜共醉广陵月明朝又上丹阳船人生聚散若萍梗相思寄我停云篇
　　江门别歌
　　千山白云吹暮晴江间古龙啾啾鸣山人乗虹出石屋赠我万片秋菊英令我餐之霜雪清何以答之千杜蘅风尘半世满鬓发愧尔烟霞凌太清长波东去有万里吾欲乗风濯吾缨
　　呉关吟
　　孤槎昨夜叩呉关天风吹度茱茰湾人生聚散忽如雨更开斗酒秋云间山中细草绿于发江上惊波高似山使人对此愁朱顔劝君何事不早还君不见赤城明月白可扫夜夜仙人吹佩环况有瑶草可同攀君胡自令双鬂斑
　　江上行
　　扬子江头春雨残广陵城外暮潮寒美人不见空捐佩极浦逢春谁采兰山中碧草有何意江上梅花只自看一片孤防挂河汉直须寻尔洞庭湾
　　夜歌
　　万片浮云坠江白江上青枫愁楚客天风忽送明月来为我山中扫萝石醉把长箫石上吹散尽长空秋一碧
　　湖上遇子与舟中夜酌放歌
　　射阳湖上逢徐卿扬旌走马来江城袖中慷慨出新诗异哉掷地金石铿海内交游别离久一一感叹询其名为言谢生白髪甚李生惨淡违世情梁鸿尚滞罗浮南王呉跋扈驰西京西南忽有一二子世人往往传先声文章不朽之盛事肯使此辈相持衡瓦缶纷纭塞天地英雄负慨何时平徐卿徐卿且莫嗔与君今夜开金罂一斗百篇不足数喑哑叱咤雄风生长空日落波浪黑匣中神剑锵锵鸣忽然一跃太湖去天门日月双珠明仓卒波底走毒鲵须防天外飞长鲸鲸鲵摇曳几千尺搏来一一烹作羮徐卿徐卿未可行东呉战鬬勤天兵阊阖拟上贾谊防辕门欲请终军缨男儿苟不封侯食万户区区富贵何足荣不若与尔西极上访长庚精扶摇万里来蓬瀛醉时一酌沧溟枯狂来一啸华山倾更须共挽天河水洗尽红尘千古清徐卿慎勿忘斯盟呜呼徐卿慎勿忘斯盟
　　酌洞口
　　华阳洞前秋如霰华阳洞里光走电闻道寒云深复深石壁一窍细如线吾来大呌石壁开绿眼仙人夜相见留之三日不出门咽尽桃花千万片
　　贞白祠
　　华阳山前贞白祠贞白先生骑赤螭白云茫茫去不返天门秋冷双虹垂吾来山头寻紫芝紫芝萧索令人饥出门白石烂如泥切来好煑青松枝与君大餐各五斗千山万山随所之
　　江上送别胡国子北上
　　建业城南江草碧扬子渡头江雨白青山双屐晓逢君明月孤防夜催客英雄四十困樵渔于今谒帝承明庐燕市黄金大如斗袖中一片贾生书
　　上亭夜防放歌
　　仙人好乗白鹿车相逢要我饭胡麻石壁千寻扫落花落花万片下人世一一凝结为紫霞只今已到赤松家山头瑶草如蒹葭采之两袖白如雪须防五色生天葩滚滚床头走白沙为我种枣大如银河千尺堕几席取之石鼎烹为茶门外蛟龙时一吟恍若春江听鸣蛙醉来直走万山顶吸尽瑶天明月华与尔天汉凌仙槎
　　既别子与忆之一首
　　【阙】


　　白鹭洲夕泛
　　楚客扁舟晩何适千峰万峰秋欲滴一尊落日堕归鸿万片断虹随暮鹢美人何处摘兰苕白鹭千行起芦荻明月偏思广陵箫梅花又落江城笛与君一醉大江头醒后天河挂东壁
　　燕子矶
　　燕子一去沧江濵燕子之矶石磷磷满江波浪近愁客永日蛟龙常傍人白云对酒不知晩高萝盈砌今几春洲边芳杜还忆楚洞口桃花未识秦吾将买尔矶头一片石岁岁孤舟垂钓纶
　　登方山
　　短笻匹马迎天风千山万山江之东秋飚一夜起大壑白云无数吹晴空幽人石路赠瑶草楚臣江上愁青枫高歌明月听湘瑟斗酒寒霜飞塞鸿王孙何事不归去摇落淮南芳桂丛
　　牛渚歌
　　采石矶头问牛渚渚上虬螭作人语卖鮹岁岁泣鲛人弄珠夜夜悲龙女太真一去云离离至今秋色天门垂我行亦有赤犀在明月照君君不知
　　新安道中
　　天风吹落千杨栁晴虹万丈垂鹢首水中乱石怒且待大者虬螭小蝌蚪六尺榜人双胡髯直挂孤防石上走长风破浪势若舞昆仑碣石系两肘何当驾此去八溟直至蓬莱酌南斗
　　山中夜行
　　明月在天明星稀仙人夜半歌紫薇黄鹤一去无消息昆仑圃将安归四野寒光透人肌千山苍翠湿吾衣下山忽遇天风起一一化作浮云飞
　　浙溪晓起
　　天门不关飞早霜晶晶水帘浮日光水面云华湿不起鱼龙吹沫穿石梁波间石苔绿于发袅袅漾之千尺长微风千里湛空碧孤槎疑是来潇湘
　　严州山行
　　处处青山云万重山前驻马春茸茸手持芳草不知晩踏破严州千万峰峰头新月起长笛洞口流泉随短笻吾欲金华访赤松与尔云外骑双龙
　　月夜
　　严州城南秋雨繁严州城外波涛喧两岸人家住枫橘千门秋色分兰荪楚臣正爱薜茘佩秦人莫爱桃花源相逢今夜开斗酌千山苍翠流空樽醉来高卧明月里犹有白云来门
　　山行
　　大江以南山作野客子况复爱山者日日山巅弄流泉百丈银河向人防苍龙翠虬满山立近之乃是梧与槚恠石千寻耸欲堕往往游人下驻马
　　真州夜泊
　　江头明月白浩浩江上行人怨芳草长波风急龙卧迟远塞霜飞鸿到早谁家砧杵衣正单十里芙蓉秋未老玉人吹箫向何处扁舟愁絶广陵道
　　寄怀长安旧游
　　残春匹马辞建章天南冀北遥相望游子衣裳滞江雨故人剑佩锵寒霜王程忽讶芳草暮客心有似浮云长安得双鸿起天际相思寄尔明月珰
　　期黄山人不至
　　谁其兰佩三十秋华髪萧然卧沧洲晴霞常防钓者石明月买断长江流白露泠泠下梧楸美人不来生我愁一曲樵歌起天末白云摇落万山头
　　湖上行
　　湖上人家开夕阳湖南渔者歌沧浪蒹葭一雨远江白杨栁千条秋浦长松迳夜扫迟幽客石门高啓流霜天末浮云莽不止慎勿蔽此明月光



　　宗子相集巻五
　　钦定四库全书
　　宗子相集巻六　　　　　明　宗臣　撰
　　五言律诗
　　寄懐乡园游好五首
　　浮云日万里空复滞燕台朋好宁相负音书自不来吾惭歌凤侣君等卧龙才怅望青山里蔷薇几度开最忆论心者乾坤一草庐开尊销夜烛聴雨长春蔬作客殊寒暑凭谁共起居翩翩北来鴈似有故人书那堪千日别直使寸心违望极频藜杖情深自布衣偶防长路草髣髴故山薇客思将江水春来满钓矶即有鸿书去其如鸟道长春来杨栁径日忆芰荷裳鸥鹭应无色田园岂尽荒难将尊酒意一聴楚歌狂贫贱有情在风尘一病深向人歌白雪畏路失黄金尔辈甘云卧吾生肯陆沈故园松菊在早晩问投簮
　　送苏生南归
　　短鬓不堪数孤舟何太频客涂空歳月江国有丝纶剑在犹干楚书成更上秦敝裘曾季子莫问下机人四月一日于鳞子与元美约南溪之游偶以事羁怅然有感
　　残春已昨夜初夏自流年朝谒谁能倦松萝尔辈偏孤舟凌细雨积水下寒烟逺忆临溪者何人不可怜解佩岂朝客持竿遂钓徒年华过燕雀春色尚蘼芜赤水心频切红尘尔自拘兹游且不得何更问江湖不分林塘好偏令尔辈游花枝晴自动草色暮堪愁俯仰聊停骑行藏且狎鸥茫然心共折何处是沧洲
　　病中答吴明卿见赠二首
　　一病秋能抱孤吟夜可残采芝吾未得视草尔其难瑶瑟人间思金茎露下防广陵涛足赋江色不胜寒
　　其二
　　伏枕花频改登楼月乍圆宦情踈病后世事得愁先才已金门隠名非白雪传新诗酬偃蹇三叹暮云前
　　有寄
　　忆尔辞燕甸逢人赋楚骚芙蓉千水暮薜荔万峰髙秋月惊纨扇寒云落布袍愁心不可问孤鴈滞江臯
　　赠别吴子
　　问尔何年至还能几日留尊开朱鴈夕心折紫萸秋嵗月余孤鬓闗山任敝裘渔竿如可饬迟我狎江鸥
　　同于鳞子与元美郊行二首
　　谁识冠缨者常投水石间春风吹大道紫气照西山松径荒难度杨枝乱可攀相逢勿遽返世路正摧顔去去春萝好行行朝雨寒路迷频勒马尘起一弹冠宛转溪园出依稀江路防所嗟情不惬无处问渔竿
　　送张明府谪教湖州
　　自古悲行路于今更畏途才名收倚马宦计失飞鳬白日晴开越青山乱入吴传经稍欲慰咫尺对西湖
　　与钱惟重步月下
　　秋风何处起兹夕倍堪嗟不见碧云色难禁孤月华客愁惊蟋蟀乡思忽蒹葭谁谓天河逺翩翩汉使槎
　　嵗暮
　　霜雪不堪暮隂阳莽自过泪偏儿女尽情为嵗华多留滞非吾意凄凉奈尔何寸心无可折落日满庭柯
　　送王判
　　可叹日为别兼之嵗欲残青袍今作吏白发已盈冠鸿鴈千门夕梅花一骑寒风尘好自爱行路古来难
　　除夕答谢茂秦徐子与见赠
　　今夜为谁永清尊只自持嵗华明日异旅思故人知坐待青春色行传白雪词梅花空复好愁絶楚江枝
　　送张簿之上饶
　　送君燕市北作客楚江西日月千山濶星辰一剑低马蹄仍逺道凤翼且卑栖芳草天涯緑相思秪杖藜
　　寄逺曲
　　秦塞一投笔章台日倚栏鴈书何寂寞龙剑有艰难烽燧春华暮琵琶晓泪寒自知容色落不忍对花防青海人频去黄河信转稀徘徊空夜月顦顇任春衣汉将频营垒邉兵未解围近来常涕泪不独为君挥
　　问元美病二首
　　倦游吾未敢抱病尔何心万里蘼芜色秋风一夜深长啸岂不得悲歌直至今茂陵消渴日还聴白头吟尔已青云薄谁其白眼偏一身诗作僻万事酒相捐枕簟疎秋雨江山隔暮烟登楼知有赋莫向众人传
　　寄陆子
　　何时重把袂兹意有沾巾春去悲游子书来见故人风尘虚倚剑日月负垂纶一别清江上年华几白苹
　　同李司封苏文选游圣禅寺
　　有寺焚香在何人结驷来灵花如雨落贝叶不春开聴法龙依水窥禅鸟下台尘心忽到此那得遽如灰
　　送周先生之海宁
　　彩笔时难见青氊尔自尊一官聊日月双鬓自乾坤雪后西山赋风前北海樽因君寄乡思好去过江门
　　答袁子
　　别思将春起乡心与日摧已经三载别犹有一书来我愧思鲈者君诚倚马才黄金似芳草又满郭生台
　　逺思
　　归期不可问客思坐纷纭白发两乡隔青猿何处闻日摧蜀道险云逐楚江分尺素防鸿鴈髙秋或一羣同李于鳞徐子与梁公实夜过王元美
　　一尊那忍负永夜坐堪酬凤岂吹箫落人疑鼓瑟游江湖青桂暮闗塞白榆秋明月无南北泠然万里愁
　　夜叹
　　纤月稍稍起寒霾细细分穷途惟白雪畏路是青云岂作鹓鸿侣难期鹿豕羣平生霄汉思汩没向时氛
　　三月
　　三月忽云暮一年空见春不堪垂栁色似与客愁新惨淡时名弃迂疎长吏嗔清江有鸥鸟恠尔未归人天宁寺同于鳞子与元美饯别公实各赋二首
　　孤臣辞上国匹马自秪园树影僧窥日钟声客到门江湖难寓目天地易销魂行念中心约相思且勿论分襟即此地握手更何年词赋吾甘后烟霞尔最先世情频按剑生事欲逃禅今夜南楼月凄凉空自圆
　　送人
　　嵗暮岂不苦离愁那可销仅辞燕市酒已犯浙江潮明月帝乡满梅花客路遥岂能因五斗楚泽负渔樵于鳞子与元美夜过时元美将有江南之役矣
　　今夕复何夕相防又此亭金樽堕明月银汉倒繁星吾已甘多病君今幸不醒胡笳中夜起凄恻若为聴亭花新乍落砌竹逺生隂砧杵秋城急烟霞故国深不堪惆怅色兼入别离心去住伤萍梗兹期未易寻
　　皇甫别驾初至夜集得归字
　　君自何方至怜才意久违朔云停暮屐汉月照春衣江左时名重人间雪调稀灯前出瑶草坐客不能归
　　寄黄山人
　　已厌时人目翻生古道悲洲中鹦鹉赋台上凤凰诗风雨客多病江湖鬂有丝长途且万里无梦寄相思
　　追送谢山人不及
　　白发久为客青春忽与归马冲燕雪尽心逐塞云飞天地飘蓬甚河桥折栁违离情堪涕泪此际倍沾衣
　　月夜闻笛
　　暮雨浮天去寒云归峡迟青山饶逺色紫菊把新枝何处风前笛频停月下巵闗河已摇落故向客愁吹
　　懐顾二丈
　　客久春如失愁深夜不开眼防鸿鴈去书对白云裁丛桂迷淮甸长杨识汉才江东秋色好消息几时来
　　寄书
　　别已三年久情堪万里余常劳燕塞鴈不到蜀江鱼浩荡心中事迟回纸上书白头还好在一泪满朝裾
　　寄元美二首
　　念尔行摇落何心堪寂寥凌风双鬓短畏路一身遥薜荔乱江雨鱼龙犯夜潮广陵明月好曽聴玉人箫客久非吾意愁来独尔思寸心今已折尺素忍教迟风雨相如病江山宋玉悲淮南行落日惆怅桂枝词
　　夜集懐茂秦二首
　　得尔漳南信愁予冀北天蹉跎春事晩懒慢世情捐日落黄河逺秋惊白发先狂歌对明月莫受众人怜聴雨诗仍在开尊事已遥以予愁剑佩叹尔得渔樵兹意浮生失何时客泪消淮南行结隠不待楚词招
　　寄黄先生二首
　　忆与先生别乾坤各泛萍可怜双鬂緑仅对一氊青云落仙人洞天寒吏隠亭相思若江水日夜向南溟尘路一知已浮名遂此生岭南天共逺冀北日为情苜蓿春堪长芙蓉夜与清尺书那不寄白鴈满江城
　　对雪有懐于鳞子与明卿元美四子
　　暮雪一何急云莽欲垂谁为黄竹咏千载有余悲鸿鴈稍疑羽闗河骤失岐蓟梅寒入酒曾共故人持
　　再得元美书
　　楚日吾家到吴门使者来书才片纸读泪已万行摧佩有兰堪赠衣知薜共裁梅花江路满一酌向谁开
　　赠黄山人
　　羡尔逃名者萧然卧逺臯丝纶江艇阔萝薜石门髙白已残双鬂青犹恋一袍不堪摇落后重读楚人骚出郊过陆子和草堂同太史李公文学顾丈
　　进艇吾能逺携尊客许同青天开万象白浪失千鸿蓂荚细堪数蘼芜寒几丛渔歌稍稍起知在石湖东并入无新好相逢况故园防山频紫翠在野易黄昏栁折风前笛兰开月下樽起来望北斗歴歴见天门孤灯深入坐稚子逺相防月动前江白星垂大泽寒鱼枯终有铗鹖敝不辞冠嗟尔屠龙者清时只钓竿清夜岂堪别长愁欲尽消梅花春未折丛桂赋还招白鹭暗惊棹青藜危度桥月华散芦荻寒思莽萧萧
　　过时寺访袁三子敬
　　向客春鸿起逢僧夜磬前慈云垂大地慧日暗诸天酒至堪浮白吾来独问孤亭入微雨似欲长青莲
　　答周明府
　　相望一江暮难期对月明青山移病逺白鴈系书轻天地防乔舄兵戈阻汉缨秋风散麋鹿忆尔阖闾城春夕同舒子房子子培访陆长庚别业
　　暝色戎戎乱春隂惨惨生孤村流水夜一酌故人情雪积天逾白江寒月较明纶竿吾欲把颇怪楚渔惊元美有江上之约未得遽赴怅然有思二首
　　亦自悲春暮居然负所期金山一柱立沧海万波随征鴈羣羣急浮云日日吹淹留吾有待吾爱桂花枝去路惟杨栁吾衣况薜萝如何明月夜不作片防过紫气星辰动青天吴楚多莼鲈秋正好知尔醉渔蓑
　　小园花开悠然独酌
　　避世诚何意为园信有才隂晴三月暮逺近百花开春讶林塘遍时愁风雨来酒杯吾共女日日好登台
　　有客
　　岂亦沈沦者频来问钓矶青天双鸟去白发一渔归忽雨新枫橘如云长蕨薇山花似留客随处傍人衣
　　白马湖泛舟三首
　　宛宛春潮入纷纷上客从湖今荡白马棹恐碍游龙折栁晴相媚携尊日可重君防千水外已自长芙蓉何限人同在心知我独来孤峯云不薄万象日频开稼穑山中计鸬鷀水上杯桃花忽如雨髣髴到天台青萝堪作服白鹿遂为羣江树低从密溪流曲更分停杯生桂月扫石起松云徙倚悲歌去翩翩向紫氛吴中兵乱海上徴援感事赋懐因寄元美
　　世变忽如此天心那可知蛟螭江欲裂戎马地堪支当日销金甲斯人遂赤眉羣奴把芦管应向阖闾吹独吟心欲折南望首频搔鼓角鲸如立楼船蜃自髙青天失战马落日惨征袍稍幸王开府临戎有佩刀传檄纷天地徴兵到薜萝愁来失俯仰书去畏江河痛哭千村暮横行万骑多沧洲狂客在应悔罢鸣珂不尽黄尘起重惊赤羽驰无书问消息有泪到疮痍家国愁兼入行藏事可疑浮生同逺近斟酌向鸬鷀
　　雨夜沈二丈至二首
　　榻有何人下君能此夜过寒蝉吴客赋衰凤楚狂歌雨气千江入秋声万木多明朝寒浦望摇落有渔蓑树色迷寒渚江流没石梁惊风孤鴈下聴雨一灯长蟋蟀夜堪赋薜萝秋可裳相防爱容鬂时序有新霜
　　不尽
　　不尽梅花路其如桂树丛天髙片云紫木落万山空砧杵自秋簟闗河有塞鸿何人抱瑶瑟今夜月明中
　　中秋有懐茂秦
　　日落寒江上尊开北斗前髙秋中夜减孤月两乡圆人隔黄河逺书无白鴈传谢庄应有赋何得问婵娟
　　进艇
　　白苎闻歌好沧波进艇迟暮云残薜荔秋水失鸬鷀日落中原紫天髙北斗垂梅花已零乱玉笛莫频吹
　　夜
　　明月有如此况从湖上防惊芦秋鴈起把酒暮钟残杨栁垂垂暗龙蛇去去寒夜来新水阔吾欲饬渔竿
　　人日寄吴明卿舍人
　　尺素不相寄孤鸿那可聴潇湘秋水曲何处白云停沧海又人日金门自嵗星凤凰池上草应只为君青
　　陆长庚夜至
　　戎马暗江国君从何处来门惊芳草遍尊对早梅开雨雪春衣短鱼龙夜笛哀中宵抚长剑惜尔陆云才
　　别袁使君
　　久应郎官宿犹乘使客槎宦情摧郡县畏路莽龙蛇海外珠含日天南梅正花壮游千万里且莫问烟霞系鹢殊方路聴猿故国情闗河同泪逺杨栁共愁生揽辔江云暮停车岭月明泠泠鴈湖水人比使君清
　　席上赠东麓山人
　　茫茫飘素发曲曲到寒扉乱石蘼芜径残春薜荔衣一尊青鸟去双袖白云归九十犹能赋如君世更稀
　　送冯尉
　　一尉尔何有孤槎路最便闗山寒食后风雨暮笳前入夜江防月行春路拂烟青莲幕下客来往日翩翻
　　即事六首
　　讵知烽火色亦到海门东九市旌旄立千家杼轴空渔樵新授甲都护骤从戎寂寞江天上惊防一剑雄白日频搔首青山一杖藜星辰千骑入风雨万家迷有路难舟楫中天急鼓鼙愁心与芳草江上共萋萋赤羽遥传越黄霾近接吴夷歌分鼓吹野哭散蘼芜日落江流急天髙海气孤中原有廉颇尔辈敢长驱敌骑纵横甚将军转鬭频两间迷白昼万象失黄尘江海遂流血弓裘岂着身招防谁与赋洒泪寄青苹【时王洪二将军战死】
　　华夏翻连冦江淮遂苦兵鲸鲵扬子渡日月棘门营侠气荆卿剑雄心汉吏缨尔曹何足虑流涕此苍生坐叹兵机失兼忧国计存干戈在淮海消息已乾坤授钺曾诸将宵衣独至尊定知哀痛诏早晚下江门
　　寄子与明卿元美三子
　　同心久相失羇思近何如星出窥龙剑天长阻鴈书满江纷甲鼓落日泣樵渔去住情兼苦奚方定卜居岂乏青云侣其如白雪盟一分燕楚濶三见栁梅生眼底簮袍计身前词赋名放歌当落日的的为谁明
　　寄真州张子二首
　　世路惊投璧君才类握珠谈经深歳月垂钓任江湖落日千峰紫长天一剑孤凌风有羽翼与尔立相须一望隋堤草孤吟楚岸花赋成似班马身在只烟霞夜月懐湘瑟秋风进汉槎斗间垂气色吾欲问张华
　　元美访我百花洲上夜集四首
　　君来何节钺秋到正江湖斗室羣星聚天门二曜孤古人穷抱玉吾道忌投珠嵗晩鱼龙寂临流未可呼终日不得醉相防独奈何狂心知尔甚青眼向人多席已移星月衣犹挂薜萝兴来歌楚调雪色满江河坐对百花落孤登万里楼醉开吴楚色狂失凤鳞愁握手青灯少论心白日浮相思曾往昔泪逐大江流双眼人何白孤懐尔独长相防鸿鹄志不厌芰荷裳黄菊纷垂露丹枫莽下霜湖南泛明月髣髴对潇湘
　　送徐山人还吴
　　问君何处去一骑大湖边久客青春暮多愁白发先征衣裁薜荔长剑倚风烟江上波涛急新诗莫浪传去住悲生事乾坤总畏途梅开春到楚栁折晓归吴倚棹江云乱传书海月孤知君饶雅思早晩着潜夫
　　秋夜顾二丈来集二首
　　少别已残暑相防失旧容秋衣下风露夕草乱芙蓉世故尊前尽乡愁雨后重徘徊望北斗明月照千峯一径隂隂入孤烟去去斜江亭频载酒岩桂正逢花吹笛惊黄鸟持竿散赤霞防君灵气甚早晚问仙槎
　　得徐子与书
　　不分黄尘色稍惊白鴈音传书燕塞逺落日楚江深戎马乾坤泪豺狼道路心闻君持汉节松下拟抽簮
　　简陆子和二首
　　歳月仍吾病风尘奈尔何青天应自问白雪向谁歌夜立残砧杵园行乆薜萝相逢恨咫尺况乃隔江河握手朱明过惊心白露漙江平低鴈翼潮落进渔竿野色蘼芜浄秋声蟋蟀寒相思对新月疑在异乡防
　　中秋遣骑迎沈二丈北庄
　　遥怜沧海上独对白鸥羣客自殊方到秋防此夜分凌风孤骑逺扫径一鸿闻明月湖南早君无待暮云
　　中秋无月呈席上诸公
　　翩翩携杖至爱此河中洲不见闗山月空分天地秋鱼龙潭水黒松桂石门幽瑶瑟何人抱湘灵未易求寂寞自松迳苍茫任草庐髙云莽不止明月竟何如席上频窥酒盘中仅办蔬天风如可驭吾欲摘蟾蜍
　　秋夜同李伯章髙子明徐养浩泛湖
　　髙沙回白鹭逺水到青天棹恐羣星乱杯惊孤月圆秋声来薜荔夜色浄婵姢玉笛君能把吾将弄紫烟
　　黄山人夜坐
　　日散千峯紫烟收万树青髙云去莽莽孤月寒防防嵗序已新鴈江沙空乱萤餐霞真愧汝徒复问黄庭
　　闻鴈
　　一枕何能得长愁至不禁鱼龙残夜笛风雨急秋砧天入萧森气人兼去住心湖南有新鴈作意送悲音
　　无月
　　可怪清秋月难防永夜辉蟾蜍髙不落乌鹊暗能飞迷径频呼烛惊寒骤问衣羣公未应去云色渐霏微
　　客夜
　　歳暮青山逺天空白鴈残孤舟凌夜发长剑共谁防鼓角髙城急星辰大地寒中宵起遥思仓卒负渔竿
　　山陵陪祀二首
　　阊阖门重啓星辰地一隅寂寥羣籁动惨淡百灵趋剑佩当风乱松楸上月孤他年神武气或恐未荒芜石马鸣何日金鳬起别宫闗山不改色天地自相雄惆怅君臣礼凄凉歳序同泰陵千古泪一洒翠华东
　　山陵道中四首
　　处处春云色相逢上翠微枌榆向人发鸿鴈背天飞列骑松为葢羣峰雾作衣嵗华空浩荡难问故山薇吾爱天门近何妨日驭斜愁边归燕雀意外避龙蛇不辨层崖树难逢三月花向来邉骑入满路散悲笳路迷人屡问石险骑常停折栁新能緑防山近失青峰髙天兀兀泉细日泠泠何处无春色吾今爱地灵马迟榆栁径人指鹭鹓班诸帝留弓剑千官肃佩环风云囘紫塞日月满青山王气中天在朝朝护汉闗
　　过明卿
　　频来春骑逺最苦夜杯传深语江河在雄心日月前千秋难自定万事竟谁先岂作巴渝客常骄白雪篇
　　得于鳞书二首
　　重来击筑饮偏忆和歌人明月漳河夕梅花碣石春愁难千里破情到尺书真谁不疑斯道君当爱此身旧侣淹漳水新诗寄汉闗凤麟千古色鹓鹭众人班易侧乾坤目宁开案牍顔搴帷犹有赋落日太行山
　　忆弟
　　忽是青春别难堪白日移江山一弟逺鸿鴈尺书迟湖上又芳草淮南多桂枝池塘尊酒夜知尔重相思
　　吴舍人得子
　　持我百年意防君一日情人间麟趾少池上凤毛生桂发燕山色珠来合浦明他时弄环语应令楚妃惊
　　哭梁公实十首
　　当日梁鸿去青山弄紫烟形容疑好在消息是谁传鵩鸟岂来舍龙蛇或值年仓皇不可问陨涕五噫篇使者春江到传君隔嵗书开函生气色数字慰踌躇日月孤吟失河山一病虚皇天深忌汝竟不免樵渔徘徊南斗下歴歴少微星一夜因风陨髙人遂不醒孤云垂惨淡万象骤沈防莫问西樵桂千秋空复青罗浮不可望镇日紫霞封尔把金光草行吟第一峰惊颷残薜荔骤雨泣芙蓉恐逐仙人去青天跨白龙汝去亦何速人生良已浮苍梧一洒泪赤石万峰愁才或云霞妬名非剑佩收知无封禅草汉使不须求五子中原得千秋仅一麾壮心何遽折吾道益堪悲大海东南去天风日夜吹独留龙剑在紫气斗间垂长安曾落日为尔抱瑶琴一鼓秋云白潇湘寒色深斯人遂不见是物可无音坐忆龙门曲潸然泪满襟少别即成古相逢岂在今黄河难北注白日似东沈天地防鸿志文章逐鹿心悲风吹大壑夜夜助萧森汉省空题柱文园早闭闗生难防白发死岂负青山天柱浮云色茫茫去不还肯思黄石侣万一到人间浮世谁能免如君独可哀荒榛满天地玉树莽尘埃裘马偏穷路江山不尽才更怜击筑者萧索蓟门台
　　初夏夜同明卿元美游张氏园亭
　　尘途忽到此世事顿相违月色轻随马松枝乱拂衣相逢青满眼并坐緑成围便作幽栖得何须问钓矶倐尔过山雨萧然对石栏双衣絺绤薄五月薜萝寒髙竹翠难把新松秀可餐吴歌况在耳真作故园防一迳杳然入参差絶可怜古台荒自出石磴曲相悬林密难窥月枝髙易破天谁能吹玉笛吾欲弄苍烟太虚何必问一壑坐相收橘柚山形古藤萝石壁幽杯疑天外把人似月中游莫作霓裳曲翩翩不可留夜色乱相射幽人那可禁天流孤月白庭落大槐隂忽起千秋思能空万里心长吟一汗漫纤露下衣襟
　　闻岛夷将逼湖州寄懐子与
　　兵已苍生苦书仍赤羽愁风吹逺海立潮压太湖流鼓角天应裂鲸鲵日不收桃花藏战色慎莫问渔舟汝在登天目春来似緑林荆榛黄钺入烽燧白云深百战江山色千家陇亩心当年一匕首应或作龙吟
　　同余徳甫吴明卿王元美再游张园
　　为爱林塘好频从驷马来仅成三日别复作一尊开桥忆牵衣草庭思待月梅昔心还卤莽此夜重徘徊畏客双尊在留人一榻迁浮云去万里明月更婵娟细栁风藏碧新榴夜失妍无能永兹夕心折薜萝前不尽山灵僻难持幽思翻星辰莽相照鸟雀一何喧竹叶传金瓮松花落石门危峰一长啸髣髴是昆仑何处阳春调来同此夕歌地能燕市有人得楚狂多把盏青天坠题诗紫石磨一呼去魍魉片语即江河零露隔金掌长天转玉绳夜惊羣象逺狂得寸心凭髙树歌能立危岩暗可登何当谢尘网日日白云层
　　问余徳甫病二首
　　浩荡俱燕市萧条自马卿茂陵拾瑶草消渴望金茎夕鬂裁诗短秋云伏枕生南楼今夜月故向客愁明独怜青桂侣髙卧白云楼见尔能称病何人肯倦游星河双杵夕风雨七陵秋且莫歌芝曲商山不易求
　　立秋夜明卿元美来集二首
　　尘心不自好嵗序莽相催风起千门乱秋随二客来絺衣云共白纨扇月同开且莫悲摇落吾慙作赋才酒至期晨漏风来破夕隂星辰垂戸小蟋蟀语庭深白眼千年思青天一夜心并随秋色动四顾起萧森
　　答明卿给事
　　世事凭谁问浮生得尔同有心俱欲折无路不归穷战伐乾坤色安危将相功君防鸣玉者楚楚日华东萧然双鬂短莽矣百忧新白雪孤调世黄金巧识人势应骇积羽心或急批鳞遂恐风尘色难图萝薜身
　　明卿宅分得宫字
　　翩翩傲世者马上落青枫把酒长安月残秋碣石鸿芝纷下蔡白羽急西戎向夜寒【阙】起【阙】　　汉宫徳甫明卿元美肖甫夜过时肖甫将有使命矣得来字
　　借问此何夕秋髙冀北台浮云万里去明月几时来莫惜黄金尽其如緑发摧相逢不成醉鼓角道途哀
　　闻子培又下第赋此寄之
　　怜汝不得意上书今又回秋风江色暮愁见菊花开抱玉时堪泣投珠夜更哀蓟门防白鴈曾否故园来
　　九月骤寒二首
　　颇怪雷仍起还惊雪乍飞隂阳曾世变顺逆摠天威白马纷传檄黄龙正合围北风休更急汉卒夜无衣摇落一何甚西风起大荒黄霾吹欲立白鴈急分行倚槛深防雨悬灯数问觞流离满天地兹夜不堪长
　　雪夜访明卿病时有客因简元美
　　伏枕寒仍立传杯深可停雪吹天地白山掩薜萝青耳目予今病浮沈尔昨醒客言能鼓瑟或恐是湘灵夜色流燕树寒霾失蓟门予难歌白雪尔岂妬清尊日月凭双眼乾坤阻片言坐来心万里忽欲问昆仑
　　明卿宅同元美分赋得席上笋
　　二月破云根千行碧玉新湘痕知有日孟泣岂兹辰酒对殊方夕盘留故国春吾将付风雨片片作龙鳞
　　赋得席上菊
　　一枝吾在把不必向篱东秋色近相媚寒香夜可终酒来疑泛白烛灭似愁红好为携懐袖霜下逺空
　　九日
　　九日吾家会遥怜骨肉欢一身懐橘负羣弟把萸难蜀道向愁险楚江今更寒白云空荏苒可得故园防
　　秋风
　　秋风吹万里一夜过扶桑落叶碎难扫孤鸿髙自翔登楼来朔雨倚剑下邉霜闻道榆闗使飞书入建章
　　东臯隠居为子与尊人赋
　　一迳斜临水长汀曲抱沙古来鸿鹄侣霅上白云家种橘开新溜寻芝数落霞武陵溪不逺石壁有桃花天目三千尺髙楼第一峰瀑来飞万马石削起双龙白日江华细朱霞海色封行歌秋更好散发弄芙蓉亦抱杞人念其如苕水幽手携青玉杖坐老白苹洲万象秋如滴羣峰日乱流太湖三百顷处处不惊鸥避世亦何甚空山一钓台幽人瑶瑟至稚子石门开白发照秋水青天落夜杯近云常五色或恐汉麻来
　　得子与离家消息
　　使者发湖干千山摇歳寒渔樵心或负烽燧鬓应残青雀凌风上黄河落木防貂裘须早御朔雪满长安
　　懐李伯章
　　故园栖隠处何得尔为羣握手先朝雨论心到暮云江湖双鬓短日月两秋分岂有同心者令子不念君
　　简陈使君
　　父老书频至疮痍叹未醒长懐闽日白难照楚山青野兕稍离室河鱼更入庭怨歌满天地不遣使君听同明卿子与送别于鳞元美席上得天字
　　春色何堪问开尊是别筵中原送二子北斗散髙天蓟日愁难缓吴歌泪与传千山分马首那忍遂扬鞭
　　得元美书
　　使者春何往吾徒日转孤屡书心尽折一字眼堪枯未测皇天意其如壮士图自知寒色甚不敢怨明珠
　　既赋金山篇寄子与复系之此诗
　　寄尔金山赋登山莫自歌恐惊明月去其奈白云何夜棹鲸波急秋衣蜃气多慿谁慰摇落满目是江河
　　同峻伯夜过助甫得钟箫二字
　　以我天涯泪洒君庭下松寸心燕市筑双鬓蓟门钟明月还依马浮云欲作龙相思如有赠慎莫问芙蓉万栁催吾别孤槎去国遥主恩还剑佩春色岂兰苕白雪宁谁妬黄金任尔骄美人从此隔忍聴广陵箫
　　发京
　　十载侍青琐残春出蓟门浮沈原宦计逺近摠君恩芳草愁边緑燕花泪共繁孤心似列宿常傍太微垣
　　长庚纯一舜隆既别忆之
　　一别不自意茫然空复愁孤舟仍盗贼多病已春秋明月一江逺故人何处楼风尘双泪眼为我寄沧洲
　　渡江
　　秋风髙不极破浪片防轻鸿鴈冲沙起蛟龙傍槛鸣愁人芳草逺落日一江明十载风波事茫然空复情
　　渡江得子与书
　　亦有华阳在谁其汗漫游书传天目雨客到秣陵秋江逺芙蓉细山低蟋蟀幽此懐吾不浅直欲醉丹丘
　　句曲七夕大雨不得子与消息怪之
　　七夕凭谁问双星奈尔何朅来行暮雨早已失天河不见停梭去宁知乞巧多盈盈一水者人世更蹉跎
　　江上闻明卿量移南康二首
　　复得南康信匡庐遂尔狂诗仍官长骂名或簿书强暮雨湘潭近秋风楚塞长江流如可返为我到浔阳西望楚天碧茫然空暮霞寸心隔江海双泪满蒹葭白鹿谁为客青山尔即家武陵溪尚在不必种桃花
　　燕子矶
　　解佩挂萝薜翩翩凌紫氛乾坤双眼尽南北一江分麋鹿散秋草牛羊下夕云瑶华如可拾即此好遗君
　　答五岳山人见寄
　　片云何处至为尔独依依寄我青山赋悲愁采石矶九华明月在五岳几时归萧索长途客霜未授衣
　　南陵道中闻闽冦
　　到处苍生泪那堪白羽惊寸心折淮海羣盗驻延平客有杞人抱谁其汉吏缨百年双眼在可得见休兵









　　宗子相集巻六
　　钦定四库全书
　　宗子相集巻七　　　　　　明　宗臣　撰七言律诗
　　春日
　　帝里频防栁色新那能金马坐沈沦谁家羌笛吹明月无数梅花落早春羣盗烽烟时更急五陵冠葢日相亲故园嵗事沧江上肠断孤舟起钓纶
　　送人还楚
　　蓟门摇落朔云秋尔去千山落日愁白发行藏孤剑在青枫舟楫大江流楚人昔有懐沙怨湘水今还鼓瑟留念我好传鸿鴈曲月明应醉庾公楼
　　寄赵山人
　　别乆音书何太稀塞南日日秋鸿飞青山一去谁消息白发双垂今是非嵗月秪穷词客路薜萝难负楚人衣故园剩有沧浪水寒雨江枫吾赋归
　　省楼春集
　　朝来鸣佩散长安汉署千花覆石栏把酒逢君歌北鴈上书有客泣南冠万家芳草悲春暮三月髙松过雨残欲寄愁心与白日浮云满目不胜寒
　　午日同于鳞子与集公实时值雷雨
　　蓟门芳草逐人来午日新蒲对酒开沈陆摠为方朔侣懐沙独惜楚臣才人间魍魉雷堪走海上蛟龙雨不回夜半浮云难去女更堪孤角凤城哀
　　秋日寄袁二丈
　　清秋何处问吾庐落日他乡泪满裾邉马频年为客计塞鸿八月故人书白苹江上共谁把紫蕨山中好自锄只恐凌云称赋者汉家乆矣待相如
　　送施明府之萧山
　　马上秋风吹客缨送君千里越中行芙蓉落日凭谁语杨栁寒江非世情羣盗羽书仍北向频年将相议南征白云茂宰今防女莫问飞鳬向帝京
　　二月三首
　　二月春华满凤城万家杨栁共愁生烽髙紫塞愁都防诏下甘泉议北征昨日羁縻邉市马西风萧瑟汉臣缨琼衣玉札殊恩泽早把勲劳答圣明
　　蓟门芳草满长衢是处黄金不可无西入羽书三辅急北方龙气七陵孤天王按剑思临塞大将观兵岂备胡报主忧时今更切敢将心事问江湖
　　闻道元戎出帝畿即防逺道燿军威汉金百万朝通使突骑三千夜解围塞上烽烟何日定山中麋鹿计全非由来天意髙难问徒自燕云滞客衣
　　寄许殿卿
　　声名歴下共羊何海岱秋云几度过燕市黄金图骏少齐人白石饭牛多山中夜赋深风雨醉后春衣泣薜萝圣世才贤俱近幸碧池芳草待鸣珂
　　寄沈二丈
　　长髯短鬂近何如湖北湖南定卜居琴里潇湘中散曲池边风雨右军书秋来双迳谁防菊月下清尊自摘蔬旧日纶竿还好在岂能终负楚江渔
　　寄懐子培舍弟
　　故园春草日依依别后池塘今是非明月江枫频忆弟清秋塞鴈一沾衣病多客枕余芝术书去名山问蕨薇闻道沧洲新水濶可怜鸥鹭满渔矶
　　省中斋居贻于鳞子与公实元美四比部
　　向夕停珂省阁幽吏人犹自进春裘蓬莱双阙金茎逺阊阖千门紫气流明月在天难命驾白云垂户好登楼明朝献赋甘泉者汉畤秦祠非昔游
　　送熊守之太仓因便省觐
　　羡尔新分刺史符南方千骑乱平芜潇湘天濶春归楚震泽风髙晓入吴父老几年忧战伐使君到日问樵苏蓟门旧侣能相忆八月双鸿起太湖
　　吴明卿席上有赋
　　陌上黄金侠者游蓟门春草暮堪留一尊破尔青山梦万里懐人落日愁鹦鹉昔悲湘客赋鹔鹴初典汉臣裘酒防忽聴孤笳起肠断邉云出塞秋
　　望蜀
　　华发萧然寄一官于今蜀道更艰难北来戎马应防剑南去莼鲈好挂冠杨栁岂堪巫峡暮薜萝空对锦江寒东山旧日饶书札夜夜灯前拭泪防
　　送冒明府谪教杭州
　　匹马天风聴暮笳南归尚醉故园花尺书在袖逢江鴈万里扬防似汉槎帐下谈经余苜蓿湖中对客半蒹葭钱塘歳嵗春堪卧莫忆渔竿返玉华
　　送方行人使鲁还蜀
　　仙吏朱衣下紫霄天书亲捧翠微遥梅花一夜飞羌笛明月千山护使轺鲁甸王程逢鴈尽剑门乡思聴猿销送君双泪悲游子白发清江正寂寥
　　得黄山人书
　　昨日传书到汉京几年为客向江城懐人夜雨孤尊在闻尔秋霜两鬂生半世行藏频倚剑各天消息一沾缨何时共逐华阳侣手把芙蓉对月明
　　寄马明府
　　秋云何处寄相思华发知君满面垂去国柴桑陶令醉还家薏苡汉臣悲竟无尺素传朱鲤或与仙人种紫芝一自沧江分折栁十年摇落鹿门期
　　客舍新迁有赋
　　如何一别淮南桂竟日淹留冀北花九塞烽烟仍抱病三年京洛屡移家人间歳事催黄鸟江上春衣阻赤霞骨肉音书常不断白云依旧是天涯
　　送陈使君还楚
　　使君匹马向河梁此去江乡即帝乡楚客多才见鹦鹉汉旌何日渡潇湘山中杜若迎新绶渚上芙蓉念旧裳京洛交游俱近幸迟君秋色赋长杨
　　寄陆子和
　　江门一别又秋分何处风烟不忆君久客衣裳鹑自结旧游尺素鴈为羣十年世路雕青鬂三叹斯人卧白云羽翼南溟最相近未须重勒北山文
　　送陈生南还因寄江乡游好
　　蓟北秋髙起夕峰送君南去楚云重市中五斗新丰酒醉后三年长乐钟耕陇未须悲燕雀涉江何处采芙蓉寄言旧日飱霞侣曾否天台访赤松
　　送李虞部之杭州
　　一尊晨散帝城游万里江云拥去舟楚国芳荃难汝别蓟门朝雨为谁留万家烽燧尘缨夕八月蒹葭海戍秋使者无须频北顾浮云何处不堪愁
　　除前钱惟重夜至
　　朔雪千门拥骑过西风摇落罢鸣珂愁边鸿鴈中原去眼底龙蛇畏路多闗塞岂无邉马防江湖真负楚渔歌衣裳嵗暮吾将换好与青山长薜萝
　　旅懐二首
　　逺塞风髙暮角哀浮云终日去燕台百年骏骨逢时晚十月鸿书隔嵗来锦水即从巫峡出青山定向剑门开独伤人事多留滞万里停云日几回
　　客计年来尚卜居楚江渔父意何如茂陵肺病长卿赋汉帝心知贾谊书天地一身惟报主烽烟双眼正愁予秋风万里吹南国丛桂花开满故庐
　　寄陆长庚
　　天涯一自失论文岂有同心不忆君孤客逢秋悲蓟草尺书经歳阻江云清时易别烟霞路明月难随鹿豕羣便欲投簮沧海去兵戈消息不堪闻
　　韦氏池亭四首同于鳞子与元美赋
　　城上春山并骑来曲池芳草好停杯鸬鷀水浄窥人立燕雀风髙逐岸回【阙】　　　草在帝京三见紫薇开吾将【阙】　　　赋怪尔临岐候吏催
　　雨过林塘花正飞髙松细石俯渔矶扁舟明月堪长往万里沧江胡不归猿鸟经秋分客泪薜萝他日只吾衣相逢未可轻相负一到红尘事事违
　　重来韦曲解春襦碣石华阳望不孤万里天风吹短发千家凉雨飒髙梧青山秪负渔樵问鸟深知日月徂一醉矶边濯吾足却疑身世即江湖
　　出门驻马饮平川为尔徘徊下夕烟捐佩不堪芳草暮沾衣吾得紫霞篇渔阳戍鼔今何急易水悲歌昔所怜更欲开尊待新月浮云容易妬婵娟
　　寄陈使君
　　春日春风太可怜忧懐别绪俱茫然江南涕泪望松梓冀北花鸟空云烟鸳鹭暂解仙子佩蓼莪应废门人篇袖中尺素向谁寄不见双鸿飞暮天
　　西来
　　西来秋色满燕山昨夜平邉使者还白羽书传阃外捷黄金诏赐殿中班竟何汉卒屯青海难信班生老玉闗闻説单于频出猎相逢马上防刀环
　　送王参军之横州
　　中原落日怨离羣万里闗山路又分乱后谁为骠骑使征南吾忆伏波军湘妃斑竹行秋雨帝渚苍梧起暮云铜柱髙标犹在眼好将勳业答明君
　　诸子夜集
　　鸣佩朝来散紫宫相逢意气为谁雄一尊醉忆江湖上三月春残风雨中消渴文园卧司马题书碣石问防鸿青山南北吾将往肯向人间泣路穷
　　雨中得家书
　　走马归来稍自寛愁边萧索汉庭冠葵榴不落千枝浄风雨频生六月寒客到庭阶惊自出书传兄弟泪难防两乡白发闗河阻日日江鸿愧羽翰
　　再寄袁二丈
　　髙秋摇落蓟门城万里相思对月明人在蒹葭歌白苎病中风雨望金茎闗山尺素时堪寄南北孤鸿暮不征闻説子云能献赋长杨羽猎古今名
　　人日柬杨子
　　游子频年栖汉庭又防春事落阶蓂乾坤双眼逢人日江海孤槎是客星病起鬂毛知汝白愁边杨栁为谁青风烟况复音书隔向夕征鸿不可聴
　　寄懐赵子隆
　　当日相携十二桥寒江东接广陵潮青云客计龙门防明月谁家凤女萧久别书来愁鴈鹜故园秋尽忆兰苕长安新栁黄金色迟尔防花匹马骄
　　送人归淮南
　　燕市六月芳草斑落日忽惊游子顔骑发邯郸逢赵璧雨来桐栢近淮山黄河日夜去仍急沧海东南浩不还秋到正逢丛桂色王门诸客共谁攀
　　春兴八首
　　往歳含香紫禁东千官环佩散天风茂陵病逐樵人去淮海春残桂树丛宦计云霄惟敝舄主恩日月在防鸿简书使者江亭满可得相逢问汉宫
　　沧洲生事起垂纶蜀使西来泪满巾万里书传巫峡雨几时归摘楚江苹青猿知在闗山聴白发应催日夜新人世百年堪俯仰蓟门一别五经春
　　遥传塞上又徴兵使者飞书入汉京边马不归青海戍朔云常断玉闗缨七陵松桧今开府三辅河山夜勒营自是羣公能防敌即防赤羽莫深惊
　　建业春云咫尺防云中宫阙旧长安寿陵只在钟山上紫气遥凭白日寒剑佩千秋还凤吹闗河西顾自龙蟠至今父老谈神武匹马传书定契丹
　　石门草色曳春裾愁里春花满旧庐计吏徴求那太急苍生顦顇竟何如黄河北注鱼龙泣赤壤终年稼穑虚天上近传优恤诏可能一夕起樵渔
　　中原五子送将归十二峰头拾紫薇别后何人鹦鹉笔书来念我薜萝衣邗沟明月行将问鸿鹄天风髙自飞南北岐途两无赖江门烽火照渔矶
　　髙杨乱石把雕弧有客频过问壮图落日中原停万骑悲风万里下三吴台前麋鹿秋相泣海上鲸鲵夜自呼闻道中丞新授命急将戎马捄姑苏
　　司马提兵夜渡河羽林诸将拥雕戈青山一战残鼙鼓落日千家泣绮罗盗贼似闻皆壮语东南何地不哀歌浮生转觉江湖窄难把衣裳任芰荷
　　江村
　　西风朝散汉臣班万里江村一夜还题柱声名空画省采芝歳月有青山烟开曲水频垂钓日卧苍梧不掩闗直欲天台拾瑶草何人迟我白云间
　　寄顾纯一时客于扬
　　自君去矣湖之濵日夜湖南生白苹江雨千家任伏枕潭云百尺堪垂纶书传孤鴈正明月病起空山愁暮春桃花流水可避世武陵樵者今何人
　　寄袁二丈
　　孤鸿不到海门烟别后音书动隔年江上暮云空复好湖南新月为谁圆懐人竟负防梅曲卧病长歌采蕨篇咫尺山隂飞早雪可能一上剡溪船
　　九月寒花照客杯故人何处独登台霜华好与青枫落秋色能堪白鴈催皷角孤城犹自急干戈双眼共谁开知君近有江南赋千古深知庾信哀
　　同子与使君登文游台台在髙邮
　　何处星槎使者回孤城寒吹共登台湖间明月双珠出雨后青山万井开链石汝从天目到观涛谁更广陵来越吟楚曲俱摇落江左新惊鼓角哀
　　赵山人至
　　千行垂栁暗江村江上何人到石门倚杖年华垂素发登楼雨色满清尊骤雷似有蛟龙怒落日愁闻豺虎喧只此渔舟堪结侣未须楚水问桃源
　　赠凌文学
　　有客问予青鹭洲当年遇汝芜城秋一尊楼阁短箫发十里芙蓉片月留别后素书不肯寄袖中白璧何所投明朝江路叹游子莫遣霜华盈敝裘
　　拱极台
　　髙台此日眺中原台上空惊夜色繁人在千峰明月里天垂列宿紫微尊秋衣薜荔真吾计早嵗渔樵亦主恩即拟寻仙向五岳烽烟犹自滞江门
　　万里
　　万里青枫悲素秋千门风急楚云流江南涕泪重城急海上亲朋暮角愁西入战烽迷汉骑年来渔父失江鸥寄言诸将须深策早把新军驻石头
　　待元美不至
　　书来有意问沧波晓起柴门抚旧柯孤楫中流扬子暮白云西去秣陵多双龙一别各风雨五斗相逢今薜萝寄语湖边垂钓者好寻虾菜待君过
　　谁传消息到湖西欲来不来空杖藜昨日石门开枳橘早时孤艇散鳬鹥愁人碧草戎戎短候客清尊夜夜携二十四桥今寂寞未应重为玉箫迷
　　真州
　　十月孤城鼓角哀悲风摇落此登台山形西转千虹立涛色东驱万电开日下白云钟阜起江南紫气汉陵来临流怪尔鲛人语一夜乗潮能百回
　　寄茂秦
　　与君秋别蓟门钟每见秋云不可从杂佩相贻仍蕙芷美人一水隔芙蓉月明江上歌梁甫病卧山中拟蜀龙尽道漳河成独往十年髙咏在青松
　　送人南归
　　楚天摇落欲何之把酒青门泪并垂汉署昔题金马赋淮南秋问桂花枝还家客梦寒蝉急去国君恩白发知歳晚衣裳仍好制扁舟随处有江蓠
　　赠吴子
　　广陵城西江可怜广陵城北草芊芊余防鸿鴈歌明月尔客昆仑今几年湖上一尊开橘柚人间双泪堕婵娟相逢揔是淮南侣莫负秋风桂树篇
　　寄李顺徳于鳞
　　忆尔狂歌满帝京春来紫绶寄专城汉庭诏下二千石良吏人传卓鲁名日落卢龙寒朔骑风髙鹿断尘缨褰帷定有江门思碣石青天是旧盟
　　暮春
　　莫向桃花又问津只今已是武陵人经旬芝术还欹枕细雨林塘不住春一入青山疎故旧千秋素业在沈沦湖边似有渔舟路急与秋风长緑苹
　　江上秋髙有懐京洛旧好李王南北梁谢飘零独子与明卿在焉俯仰伤情赋此寄臆
　　荆髙一去燕市虚独留尔辈空踌躇黄金匕首今安在击筑悲歌忍自疎千古英雄堪俯仰一朝聚散有樵渔江山南北秋华濶膓断孤鸿八月书
　　寄袁三子敬
　　去年握别楚江流一夜新霜拥去舟人隔蒹葭沧海暮书来风雨白苹愁茂陵消渴还称赋明月聴砧独倚楼知尔词华千气象于今莫厌鹿门游
　　雨中闻岛夷消息太剧
　　一雨沧江起杖藜愁边芳草正萋萋天门石裂双雷下海国烽髙万象迷百战苍生鲛室里频年赤羽凤城西谢安莫负东山望昨日征书到会稽
　　二月五日
　　今年春事何太迟二月五日寒如丝细雨忽见芳草色晴云犹防梅花枝鼓吹长江日夜急羽书匹马东西驰天时人事且如此忍向青山歌紫芝
　　送太史李公还朝
　　楚江二月送朱轮江上千家长白苹宫锦尚留丛桂色仙舟不住广陵春云间鳷鹊含香入日下防龙佩玉新一自周南归太史石渠视草更何人
　　北去楼船向紫垣长途芳草日开樽汉庭秋问仙人掌方朔才髙金马门羣盗兵戈无上防苍生顦顇满中原安危将相须公等宵旰于今独至尊
　　酬沈二山人
　　夜夜西风吹客缨江湖咫尺有离情髙秋伏枕黄柑尽明月懐人白发生雨后桑麻频入冦年来畎亩只谈兵亦知已作渔樵伴未必深山好避名
　　顾一丈夜集
　　江上草堂开夕阳寒波十里即沧浪西湖客到扁舟雨故国鸿归昨夜霜一别鬓残邉马后两秋书隔楚云长相逢斗酒且沈醉莫惜余欢对举觞
　　懐公实
　　梁鸿一防向樵渔予亦归来扫敝庐青笠孤舟空自逺黄金大药竟何如桂残淮海秋移病草碧罗浮夜著书三十六峰明月里相逢亦有紫霞裾
　　席上赠刘一丈墀石
　　满目垂萝青不收何人日日问羣鸥尊前细雨千峰暮天外明星万树流歳月岂能残楚佩行藏且莫问吴钩怜君空抱苍生防一卧江门四十秋
　　早春寄明卿舍人时以使事还楚
　　湖北湖南春气鲜渚鸥沙鹭何翩翩梅花千嶂暮不落芳草双江寒可怜汉使近持金马节楚渔难别洞庭船醉来偃蹇三湘里更是何人白雪篇
　　过扬州
　　湖上行吟落日边髙秋萧索倍凄然芜城旧识叅军赋玉树空传帝者篇隋苑云残杨栁色邗江夜断荻芦烟可怜白舫青蓑者尚有渔歌似昔年
　　青枫满目生悲凉二十四桥空石梁明月玉箫何处聴寒江秋草为谁长西云独照昆仑紫古道频吹杜若香世故客愁那有极欲凭尊酒问垂杨
　　真州谒文丞相祠
　　文相祠前枫树丹真州城外送波澜千秋不尽中原泪此地真成故国防一自燕云孤骑入至今龙气大江寒客游莫聴寒笳起白日青天处处残
　　春日
　　春风冉冉吹山亭春日娟娟回翠屛淮浦又见桂枝发江洲重入蘼芜青落花流水去杳杳石泉飞雨寒泠泠愁来甘卧茂陵病寂寞云霄空客星
　　冬至夜髙子明陆子和子培舍弟集小馆
　　孤夜羣星聚此筵寒梅细石晩相鲜两仪消息还长日双铗追随自昔年人世歳华空鬓发江门戎事正风烟哀时词客无今古久矣吾悲庾信篇
　　得元美书
　　江上孤槎忆送君蓟门消息阻秋分惊风万里吹邉鴈锦字千行坠楚云北极频颁龙武诏东吴新挫伏波军渔樵旧业无须问处处青山泣紫氛
　　懐余徳甫比部
　　一别垂杨秋又分楚材原自豫章闻七陵寒吹歌明月列署秋衣生白云病乞薜萝空复逺日防麋鹿遂为羣尺书未报燕南使何处聴鸿不忆君
　　诸子夜集因寄长庚
　　万里西风吹急湍茆堂幽事起凭栏客寻草频捐佩醉倚青松不着冠渔父暮归双艇急鲛人夜语一江寒闻君已作飡霞侣石上瑶华只自防
　　七夕
　　今年七夕又山家散发孤吟到暮霞天上双星罢机杵湖南斗酒出蒹葭白云中夜来江色紫蕨清秋长石华万里天河寒在眼何人咫尺问仙槎
　　寄钱惟重时以使事还吴
　　使者持节潇湘回三吴消息愈堪哀蛟螭尽饮太湖水麋鹿又上姑苏台组练徴兵已百战艰危报主须羣才君防眼底纷纷者跃马卧龙安在哉
　　得方山人书
　　忆昔同登冀北台黄金识尔入燕才三秋消息邉云断十月音书楚使来落日中原犹作客扁舟沧海负停杯青枫莽莽孤鸿暮何处临髙首重回
　　子与投书约访山中赋此以待
　　闻君遥别蓟门楼锦缆牙樯汉使舟昨日书来桐栢水西风病卧广陵秋霜前鸿落惊相问江上龙归空复愁昔者淮南招隠后几人能问桂枝幽
　　病起
　　病起萧然一鹖冠年年春事鹿门防长堤芳草愁边緑落日梅花笛里寒吴使传书多战伐楚人贻佩只椒兰武陵稍隔沧浪水迟尔秋风把钓竿
　　频年
　　频年客泪满蓬蒿是处生涯半羽旄汉诏北来戎马急楚江南去阵云髙三军嵗晩悲芦角诸将秋深损战袍百计艰危君莫问宵衣此日圣躬劳
　　袁二丈夜访山馆刘一丈偕集二首
　　湖北湖南落日斜谁来题竹野人家自言海上多秦石始信河边有汉槎斗酒共聴今夜雨江梅曾对十年花别来草今何似容易秋风老嵗华
　　石门寒雨永兹宵多病文园起寂寥已分白头仍进履相逢青眼自垂髫时来萧艾偏多色嵗晩鱼龙何太骄偃蹇扬雄终献赋西风莫问赤城樵
　　得明卿还京消息却寄
　　忆尔孤帆落日遥洞庭秋色莽萧条幽兰杂佩湘君赠暮雨髙唐楚客骄方朔已归金马诏枚乘空赋广陵潮悲歌旧侣相逢日何处妖姬醉紫貂
　　孙子升过访
　　四海宾朋旧不疎可怜踪迹断樵渔白苹客到秋江雨赤鴈吾愁隔歳书湖上一尊停夕吹山中十日把寒裾知君即草明光赋空有相思到敝庐
　　蜀道
　　蜀道之难自古今岂令华发独能任思家多少猿泪解绶徘徊赤子心秋落舟航巫峡险人言风雪锦江深坐来万里谁消息明月闗山处处砧
　　渡河
　　孤舟东望淮水浔长空摇落千树林闗塞萧条紫极逺鱼龙浩荡黄河深中流羯鼓起遐色万里天风吹夕隂懐抱郁郁复为客白石沧江违寸心
　　舟夜梦顾一丈
　　吕梁之水青石矶中天寒月何霏微梅花寂寞有谁赋芳草飘零胡不归江海故人忽入梦英雄白首空霑衣明朝懐袖有尺素安得双鸿云际飞
　　登景山落霞亭
　　雪后登山落木繁朱霞犹自出天根奇峰断石频停马絶壁枯枝乱挂猿桂树千秋懐旧国浮云何处望中原蓬莱东去未为逺吾欲乗风叩日门
　　摇落青枫此上台石门双磴倚崔嵬河流南注昆仑折龙气西防芒砀摧十月衣裳寒杵急孤城睥睨暮笳哀故山麋鹿还谁主楚水淮云首重回
　　南旺湖夜泊
　　落日孤舟下石梁蒹葭寒色起苍茫青天忽堕大湖水明月长流万里光中夜鸬鷀回朔气南来鸿鴈乱邉霜他乡嵗暮悲游子涕泪时时满客裳


　　宗子相集巻七
　　钦定四库全书
　　宗子相集巻八　　　　　　明　宗臣　撰七言律诗
　　同余德甫王元美夜集明卿得何字
　　长安花落奈春何夜夜春亭载酒过骏去难逢燕市骨凤衰重聴楚狂歌青天短鬂垂今古明月孤笳散薜萝醉后莫言归骑晚浮云犹自满关河
　　天夀山一首
　　匹马千峯晓度关相逢俱是紫宸班帝宫阊阖开今日天柱华夷见此山万里鸿归沧海路七陵龙护白云间汉家原庙松楸古夜夜西风吹佩环
　　送刘武库使云中便道还楚
　　使君西问玉关游关吏应知紫气流三晋暮云停汉节七陵斜日揽呉钩马廻塞北青枫老人到湘南紫橘秋一醉洞庭明月里可能不动蓟门愁
　　送黄先生之江西
　　帝城杨栁何隂隂送客城南伤客心片帆斜挂九江碧明月一眺三楚深叔度西游竟何意梁甫日暮空苦吟髙原忽忆美人逺愁见满山枫树林
　　寄赠子培赴试
　　秣陵佳气即蓬莱湖上孤帆防日开谢草常生康乐赋呉云重见士龙才鹔鹴新翼江风起鸿雁天书秋色来万里风烟频极目迟君匹马郭生台
　　张肖甫初至七夕同诸子酌之张园
　　细雨林塘花气流长安片碣即丹丘羣公解佩山云起七夕开尊桂树幽玉杵声残河汉语紫箫吹落蓟门秋乾坤此防谁能负呉楚兵戈日日愁
　　同元美夜集明卿值雨
　　秋云此日满长安那肯相逢不夜防风雨骤随双骑到薜萝况对一尊寒愁心独有中原在侠气君从北斗看戎马关山余涕泪十年空负汉庭冠
　　送严愽之浙
　　怜尔频年任道涂又携双屐下江湖向人白髪时时短作客青山夜夜孤赋里秋云廻雁荡愁邉明月失龙珠燃藜起草声名在未许严陵问钓徒
　　送张肖甫奉命督租闽粤
　　髙天落日照中原匹马凌风出蓟门赤羽频年荒稼穑苍生何处问鸡豚七闽雨雪王程急百粤楼船帝使尊长孺不妨仍矫诏寛租曽识汉庭恩
　　武夷西望即罗浮南斗双垂寒不收使者佩环青桂色山家钟磬赤霞流投鞭沧海龙堪起扫石天门鹿并游知汝未能深结隠乾坤烽燧使人愁
　　答明卿斋居见赠
　　紫微夜灿建章开圣主亲祠太乙廻禁月千门龙驭肃宫云五色凤笙来金茎秋落仙人掌白雪歌残楚客才莫谓汾隂能献赋汉皇当日问蓬莱
　　寄于鳞
　　请郡当年意若何使君犹自滞关河客游五马黄金妬书去卢龙白雪多千堞战烽迷碣石万山落木下滹沱建章迟尔朝天者芳草春云聴玉珂
　　与明卿对月得山字
　　与君共拾长安月照我千秋壮士顔中夜猿犹自泣西游黄鹄防时还玉关戍客仍刁斗石室仙人空佩环便欲乗风凌汗漫浮云何处是天山
　　送许先生之任
　　南去孤帆逐塞鸿一尊寒雨蓟门东曵裾邹客明珠在作赋梁园白雪工日落潇湘寻太岳秋髙荆楚过新丰长沙不必嗟留滞贾傅声名自汉宫
　　送人之河南
　　匹马翩翩不可留垂杨醉色满神州千年词赋人游洛十月关山雪满裘翠壁天开中岳色黄龙日抱大河流知君万里中原思不到长安旧酒楼
　　送朱邑博之荥阳
　　当年赤帝困荥阳使者黄金计独长一自关山盟白马千秋楚汉只垂杨君今忽向大河曲懐古行歌明月光华髪传经知不恨相如词赋重游梁
　　徐子与至京夜集
　　去年握别赠江蓠今日相逢又桂枝越使楼船羣盗出汉家簮绂五陵悲关山烽起秋仍急鳷鹊云寒夜不垂莫向天门歌白雪人间楚曲正堪疑
　　再集子与得山字
　　匕首寒霜照客顔相逢侠气满燕关荆轲西去此其辈易水东流不可还天地只今飞赤羽江湖何处问青山悲歌忽忆行藏计为尔云霄愁佩环
　　寄赠姜使君二首
　　揺落西风旧紫貂一朝归去逐山樵郡中旌斾愁相失道上豺狼任自骄三楚白云停涕泪九江秋月卧兰苕北来父老频相问或有徴书自圣朝
　　傲吏当年罢节旄西风卧病广陵涛空亭独对开名酒落日相看赠佩刀彭泽千秋樵径在匡庐昨夜客星髙尔家最近潇湘渚莫为时人着楚骚
　　送卞从事之广东
　　长安落日照华缨君去才髙从事名匹马关山冲蓟雪五羊人吏识江旌署中夜啸芙蓉暮海上春衣翡翠明驿使广陵如可到梅花今满粤王城
　　送唐参政之山西
　　揺落西风旧汉冠当年奏草并琅玕朝辞燕甸清霜濶春到龙门朔雪残行省紫薇羣吏夕严关赤燧万峯寒使君频拥旌旄出多少疮痍夹道看
　　同诸子夜集德甫
　　华阳之馆云参差谁其召我金屈巵出门寒月一何白握手明星莽欲垂有客自负鹦鹉笔为君独把瑚枝相逢今夕且意气世路风尘安可期
　　送阳山人归呉
　　髙枫揺落蓟门游把酒青天夜倒流世路百年孤凤曲霜华十月满貂裘去燕寜为黄金尽过赵谁能白璧留君到故园春草暮姑苏麋鹿正堪愁
　　同子与明卿元美席上赋别于鳞得云字
　　使者衣冠凌紫氛五陵春色坐纷纭中原独洒蒹葭泪落日相逢猿鹤羣永夜列星垂蓟野西方千骑乱邉云太行咫尺愁风雨何处晴虹可赠君
　　送王比部之吕梁
　　南望黄河亦壮哉吕梁之水如奔雷飞流万里昆仑下急峡千峰日夜摧汉署君为沧水使徐方人识济川才登临莫作观涛赋恐有鱼龙处处哀
　　席上同明卿送孙子升得春字
　　二月逢君帝里尘一尊且为驻征轮长卿白璧谁留赵季子黄金又去秦短剑不开阊阖雨孤舟犹及广陵春江门十里垂杨色莫把时名负钓纶
　　送赵子隆下第南归
　　阊阖天髙急暮笳一尊芳草又天涯短衣孤剑且辞国驻马聴鸿日忆家淮浦当年曽桂树楚江三月正桃花君归好拟长杨赋岂向西风问钓槎
　　送李佥事入浙
　　送别都门金屈巵使君去矣问青骊剑分紫气星辰在裘上霜华日夜吹南去羽书犹未息中原豺豹尔何为江头诸将劳相讯百战勲名孰肯垂
　　席上同子与德甫伯伦送别明卿给事赴谪豫章得书字【席上赋】
　　栁色千门照别裾片帆西去是匡庐洞中白鹿知谁待醉后青云任尔疎落日蒹葭三楚客髙秋风雨九江书汉廷多少防龙在独有文园负子虚
　　元美自塞上归蹔驻城西携酒出视
　　重来握手蓟门城落日悲歌泪满缨使者关山愁緑草人家霜雪暗金茎尊开片石双蛟下电走长松万马鸣此夕相看不成醉明朝白髪为谁生
　　同李伯承比部夜过况吉夫膳部得真字【席上赋】
　　陌上鸣珂散紫宸相逢意气转相亲清尊细菊堪销夜走马传书易隔旬九月衣裳同在客千江烽燧逺愁人慿君莫洒忧时泪无数秋风白髪新
　　答方懋藩见赠
　　十年裘马蓟门烟一日逢君北斗邉念我遥传秋夜曲开函半是白云篇嵗寒兰芷犹堪结雪后琅玕倍可怜闻说词臣俱近幸扬雄何日赋甘泉
　　九日陪祀山陵二首
　　九日山陵木叶丹北来秋色抱长安天开紫极羣龙起月照苍梧万骑寒絶壁正当邉马路西风不落汉臣冠青茰黄菊年年事谁拟今从北斗看
　　扪萝直上最髙头万里苍茫生客愁白露衣袍千嶂夕紫微环佩七陵秋月明逺塞知师遁风急长杨恐帝游天末彩云如有意至今常傍翠华流
　　大雪张助甫席上同子畏赋得胡字
　　一夜西风吹大都相逢朔雪满长衢冲泥匹马时时立入座寒云片片孤万里长途惊白髪千山一望断苍梧可怜汉卒无衣者犹自持戈拂曼胡
　　送万公子归丰城
　　青袍緑鬂俨琅玕嵗晏趋庭去住难帝苑佩声天外尽丰城剑气斗间看尊前明月双鸿暮江上梅花一骑寒共说甘泉能献赋春风明日满长安
　　和朱主客冬至雪后早朝
　　兹年兹夕又春阳千骑朝天总建章金马并揺苍佩入铜龙髙傍紫微翔斗间云气垂鳷鹊池上星华满鹔鹴何处词臣歌白雪知君此曲自三湘
　　寄赠王侍郎时总戎蓟镇
　　相国提兵驱紫氛年来羽檄罢纷纭千峯夜防吹邉雪万里秋笳断蓟云骠骑长呼辽左戍单于三折汉南军麒麟错落尚书省青鬂归来奉圣君
　　待元美不至同呉峻伯席上赋
　　塞上音书胡不传迟君明月防婵娟袖中芳草寒相负马首梅花春自怜孤角千家沧海戍故人双鬂蓟门烟褰帷莫讶星辰乱知我行吟入斗邉
　　况吉夫席上留别髙伯宗呉峻伯汪正叔李伯承张子畏诸君得西字
　　相逢春草忽萋萋何限离情落大堤楚客朝来歌白雪奚奴星下问青骊一尊明月愁环佩孤棹晴云入鼔鼙纵有武夷秋可寄天风不到蓟门西
　　上已夜汪正叔宅留别诸君得寒字
　　三月三日开春盘入门解佩声晋人曲水空芳草楚客征衣自泽兰明月万家沉鼔角银河千尺堕防干酒酣莫遣离歌起满目江湖风雨寒
　　答子与见赠
　　建章风雨怨春芬即有梅花难寄君客计艰危羣盗在主恩流落七闽分古来词赋悲草乱后江山断白云莫羡幔亭霞石晓恐应先驻伏波军
　　扁舟忆尔阻江涛江上慿谁问楚骚碣石空摧双鬂短武夷曾忆片云髙芙蓉嵗暮堪垂绶魍魉山深有佩刀闻说烽烟今满眼可能一慰圣躬劳
　　夏日得袁二丈书
　　浮云望断沧海邉尺书西来谁与传眼前盗贼至今日赋里江山非昔年清世何人洗兵马孤城有客愁烽烟紫芋黄菊漫消息秋风欲上湖东船
　　又得袁三子敬书
　　别君已是三载余嵗嵗梅花空泪予千江盗贼偶停骑六月鼔鼙还寄书穷途青眼忆阮籍茂陵病肺愁相如天时人事且杯酒他年迟尔承明庐
　　与徐养浩湖泛
　　湖上扁舟今又归湖南生事日且微白苹盈把客携酒青薜满山吾制衣烽燧秋髙淮海路兵戈天急射阳围沧江何限垂纶者揺落西风旧钓矶
　　短笛长箫何处船草堂只在太湖邉蒹葭十里吹晴雪芦荻千村生紫烟世路关心羣盗在茂陵多病一尊前子云自有长杨赋肯向青山独草
　　赠陈隠君
　　有客有客歌采薇六十翩然华髪稀桃花千世忆秦水萝薜满山裁楚衣石上黄精嵗嵗长炉中白雪时时飞昆仑圃好同徃鸿鹄天风归未归
　　句曲道中值雨时赴子与之约
　　垂杨孤骑出江门西望钟山帝极尊万里浮云摧短剑千峯秋色起中原及时风雨一何急入夜蛟龙任自翻不分南州徐孺子华阳三日独开樽
　　少文自昔耽卧逰徐卿东来何所求穿云潄石不知暑碧草青萝今始秋大风欲防众山去骤雨如决千江流明日峯头防笛者髙歌能不生我愁
　　积翠亭子与晚酌
　　华阳风雨昼防防一日登山秋满亭洞口髙松垂地暗尊前古壁揷天青千岩积雪照吾酒万片浮云吹客醒莫怪烟霞莽揺落峯头今夜卧双星
　　与子与登茅山絶顶风雨骤至
　　并骑华阳踏紫氛振衣今日谒茅君石门曲闭仙人掌天柱髙留帝女云万里江湖秋不断二仪风雨昼难分山中瑶草如堪问吾欲常随鹿豕羣
　　既别子与忆之
　　华阳十日醉不醒华阳一别天防防眼底烟云失万象向来风雨迷千灵扪萝到处坐石壁走马忽然开翠屏江国美人去已逺谁与玩此芳草青
　　登观音山
　　一上孤峯破大荒呉山楚水共苍茫云间栋宇垂天渚江上鼋鼍吹石梁絶壁昼开风雨色断虹秋挂薜萝长吾将从此寻瑶草黄鹄天风好共翔
　　登俯江亭
　　帝城秋色逐人来呉楚东南首重囘风起大江龙抱石日髙天柱客登台一尊芳草晴相媚十里芙蓉秋未开酒罢忽歌湘水曲浮云何处不堪哀
　　过泾访王九江二首
　　二十年前读子虚茂陵今得谒相如秋来茰菊频携酒病起江山独著书四海苍生忧战伐中原髙士困樵渔武夷有约休相负嵗晚芙蓉日夜疎
　　一尊秋色起蒹葭泾水东流走白沙黒髪孤臣悲去国青云两世见通家防人江上贻芳草九月山中问桂花安得淮南赋招隠与君终日防烟霞








　　宗子相集巻八
　　钦定四库全书
　　宗子相集卷九　　　　　　明　宗臣　撰五言排律
　　人日谢茂秦李于鳞徐子与梁公实王元美偕集席上口占得风字
　　雪霁燕山北梅残汉苑东客星开夕燕人日听春鸿緑鬂愁堪短青云计未工年华双鸟去嵗事一尊同湖海烽烟里乾坤聚散中金花遥对月玉树逈含风笔共江淹俊途俱阮籍穷中原携数子去矣上崆峒
　　楼中闲望家君报已赴蜀矣即怅然有赋焉
　　登髙心易折望逺思难穷万栁风新碧千花雨较红乱山吹夕燧絶壁堕晴虹蜀道西南入荆门灔滪通独将华髪意长叹锦江中抱玉频甘拙辞金久失工宦情摧白眼归思满青枫早晚音书到关心碣石鸿
　　伤春四首
　　嵗华何荏苒芳草又参差云断关河色烽连杨栁枝羽书千里急鼔角万山悲紫陌纷相问黄尘失所之邉陲频聚散大将总安危多少关心事空将涕泗垂
　　雁塞烧焚后孤城水旱余荒凉自戎马战伐且阎闾赤子疮痍满黄金贡赋虚星辰开将垒风雨急军储圣主忧方切羣公计莫疎振衣空太息慙愧贾生书
　　北阙平临汉西山迥接秦风尘偏作吏梅栁畏逢春盗贼沧江起征输赤县频生涯俱浩荡世路正艰辛日月余愁鬂乾坤有病身何能遂倚剑祗自失垂纶
　　野濶时仍鸟山寒昼不花最怜簮冕客何事管家驰马去朝日登楼起暮霞青门悬万里白髪阻三巴天地方戎服江湖况使槎独将留滞色惆怅对春华
　　同茂秦于鳞南溪泛舟
　　昔贤悲曲水今日俯长河路险难车马桥荒先薜萝乱青来涧草新緑散渠荷千嶂尊中落孤槎天上过醉余燕市酒狂识楚人歌鸿雁飞何急琵琶恨与多云留仙客履日落野渔蓑风雨萧然至吾如幽思何
　　送沈仪部子文之留都
　　送君春雨后把袂暮云前緑鬂同禁日青袍共住年人言能拾紫吾意在谈汉苑长杨赋呉门折栁篇才名时辈重世俗宦情偏梓里今垂绶花岩昔问禅桥从乌鹊入台是凤凰传早晚贻瑶草双鸿迟北燕
　　病中二首
　　浮世岂非昔长愁直至今风尘游子病药草故人心白日销危坐青山入苦吟帘窥新竹细台惜落花深畏路甘名隠浮生肯陆沉独将酬主念久矣负投簮
　　茂陵消渇夜汉圃倦游年日月愁中惜形骸病后怜乡心时万折客泪晚双悬人老犹西蜀春归尚北燕音书嗟白雁嵗序怪蝉独抱无穷事徘徊玉漏前
　　送朱郎中使浙
　　凤书天上至龙节日邉催两越乗槎使三都作赋才路经芳树断心逐暮江廻緑水樵人宅青苹钓客台山寒金粟落岩静玉华开月照方穷谷春深已刼灰观风寻禹穴题石向天台多少长安侣看君奏草来
　　午日同李于鳞游天寜寺
　　得尔逃名者今辰又少林山髙杨栁细路险薜萝深古塔已凋翠祗园曾布金谈经羣鸟下聴法一龙吟舎利光难灭菩提迹岂沉空虚能悟性清浄不依心云竹窥禅相风篁度梵音僧来看果结酒至对蒲斟世事形骸苦浮生日月侵慈航如可渡同此谢朝簮
　　赋得邉马有归心
　　万骑下青海三军赴紫荆浮云朝出塞细栁夜归营汉剑繁星坠边笳落月惊千金投笔吏百战弃繻生骏骨凄烽火雄心老甲兵长堤遍芳草何处识咸京
　　病中茂秦见过
　　两月文园病千门落叶声客能携杖至谁复倒衣迎日月朱顔失行藏短髪生芙蓉消渇采蟋蟀向愁鸣几上分芝术江间忆杜蘅青编妨吏事白雪损时名久卧知朋好何才答圣明未应沧海路终负野鸥盟
　　寄魏山人
　　谁识忘机者当年削迹人羊裘寜负汉龙剑不游秦明月青藜杖秋风白鹭巾江华能自主世故久相賔髪三千丈浮生六十春少微久寂寞今复在垂纶
　　闻陆子携家之金陵感而有赋
　　闻君栖海上何意赴江东况复青袍旧其如白髪穷龙蟠天府壮凤去古台空日月悲歌里关山涕泪中赋成三楚逺名并两都雄书已留懐袖春难问雁鸿相思南去苦多难向来同汉苑摛词者看君慰转蓬
　　送王中丞巡抚山东
　　圣主开皇极明公翊帝谟朱衣持节苦紫诏锡恩殊涕泪思酬国艰难任防胡兵戈千岭急保障一身孤豹畧雄三辅鸿声照八区燕幽方整辔齐鲁复长驱地入关河迥春廻草木枯云霄迎剑舄日月拥师徒台静惟闻鸟山空不见狐功名懐吕尚道术陋夷吾海外寜干羽天邉望斗枢还看麟阁上早晚列新图
　　送宗四道大南归
　　如何避世者对此蓟门烟贾谊浮湘日长卿授简年畏途殊惨淡末路遂迍邅双鬂莽垂白孤悰惟问逍遥疑悟道清净类逃禅迹岂渔樵隠名将鹿豕全紫霞随意好明月向人圆不得从君去羁愁倍可怜
　　送胡比部之留都
　　吾忆同游日君今独徃悲朱华聿云暮緑酒不堪持双剑看星动孤槎卧雨迟才名青琐客吏隠白云司凤去仙台古龙蟠帝宇垂三山天浩荡六代草参差【阙】　张衡赋澄江谢眺词芳兰如可折千里慰相思
　　湖上晨起
　　碧石髙成削江流直浸园鸬鷀犹渚宿鸟雀已枝喧北斗青天坠东溟白日翻秋声起橘柚晓色出鸡豚玉露凄松迳髙霞落石门渔舟忽停棹髣髴是桃源
　　喜雨刘沈许李四丈偕集
　　千家迷晓日万壑下秋隂地迥浮云直亭髙骤雨侵羣鸥寒自立一水坐能深波动鱼龙气天流鸿雁音荣枯芳草色忧喜故园心长啸无宾主髙谈失古今开尊怜阮籍作赋见陈琳岂作商霖望聊为梁父吟
　　赵山人再访溪南
　　思鲈来钓者题凤向山家楼入千村树池开六月花停杯去黄鸟扫石散朱霞白髪便幽事青袍驻嵗华病惟求杞菊语必及桑麻江水秋方濶还期泛夕槎
　　冬夜沈李陆禹卢潘诸文学同徐山人集芙蕖馆分得前字
　　客到孤城暮亭开万水邉晴虹标野渡岩雪动平川吾爱沧浪曲谁聴白石篇羣鸥惊落木孤雁下新烟楚泽樵渔在呉云涕泪偏一尊聊永夕双鬂任催年春入寒衣后歌停夜漏前出门看岭月任尔妬婵娟
　　通州顾国子访山中临别成篇
　　相思曽汉苑相见此江城杨栁春山细蘼芜夜雨生凤题今日字龙卧昔人名世事孤心在霜华两鬂惊艰危吾抱病流落尔何情作赋看霞坠开尊坐月明双鸿睥睨暮尺牍广陵行莫忘沧浪水红尘满客缨
　　出访陆长庚不遇
　　出郊频系艇筑室不依山樵者千林下人家一水间岩花春更碧渚草夕仍斑汝谓长逃世吾将共闭关岂乗黄鹤去何意白云还龙剑斗邉色渔竿石上闲芝应自摘丛桂好谁攀惆怅当年语丹书次第删
　　同何侍御游大云寺十二韵【寺在清源】
　　骢骑中原下招提絶域邉黄金原布地青石正参天齐鲁停杯外蓬莱落雁前沙平楼阁直路僻斗牛偏法有猿聴经知白马传慈云千岭合慧日万家悬树结空中果池开定后莲晨钟飘积雪夕梵度轻烟羣鸟频窥偈双龙欲防禅隂阳悲荚砌今古慨桑田岱色东无尽河流西可怜问君逃苦海何似赋甘泉
　　送万彦和佥宪之广东
　　为郎依北斗作赋重西京云里金茎诏愁邉沧海行星文开凤节秋色动羊城桂叶双旌转梅花列防迎按章孤岛入揽辔曲江平紫气朝看剑苍梧夜勅兵廻风五岭振飞雨百蛮惊潮起鱼龙偃珠来日月明罗浮髙可立溟渤逺能清呉楚干戈泪乾坤竹帛名纵横粤王垒慷慨汉臣缨万里还相忆寥寥今古情
　　省中夜直
　　紫微朝署玉佩夜分曹明月天河白晴云汉阙髙春知催蓂荚寒未却衣袍羽檄心恒折关河首重搔世途趋水火兵气蓬蒿流血沧江满燃眉赤县劳谁人甘马革诸将岂龙韬嗟尔平夷畧空予赋楚骚
　　余德甫呉明卿夜至赋得虚字
　　羡尔荆髙辈频年燕市居悲歌人不问撃筑意何如愁得尊前缓春从栁上舒庭飞梁苑雪吾忆楚江渔寂寞思赋萧条谏猎书谁其鸿鹄志俗已凤麟踈兵革中原满星辰北斗虚相看千古色涕泪满长裾
　　秋夜张园遇谈者有赠
　　万里秋云下双峯夜月初空梁寒蟋蟀曲沼乱芙蕖仙路青芝隔亭古木踈浮生俱客计斯意久吾庐白雪炉中药黄庭石上书箫声何处起髣髴紫霞裾
　　夜过明卿迟元美不至得今字
　　楚客如看昔燕歌遂至今羣情宜卤莽斯意转萧森狂甚怜吾在愁来独尔寻双珠明月动一酌暮钟沉天地逢人少冠裳避世深穷途惟白雪失计自黄金词赋偏生色风尘易折心不知王子晋何处夜抽簮
　　秋夜髙伯宗徐汝思李伯承汪正叔张子畏况吉夫来集赋得难字
　　羣公何处至鸣佩各繋马秋云落张灯夕吹残賔筵惟苜蓿客赠有琅玕月照千门白星垂九塞寒双鸿迷碣石斗酒自邯郸岩菊今逢紫江枫昨忆丹谁家龙出笛吾计鹖为冠蟋蟀尊前度芙蓉句里看吏情同去住世路异悲欢他日思瑶草乾坤此防难
　　将发京夜别峻伯得湖字席上赋
　　握手殊不尽论心日转纡更谁怜凤鸟为尔繋骊驹明月惨相照浮云寒不徂客涂从浩荡帝里只须臾岂为苍生出寜言壮士图安危羣贵在去住二人俱君莫嗟齐瑟吾将下楚巫椒兰徒自结魍魉作人趋渔父何方去灵均未可呼宦情余棘莽生计久菰蒲黒髪从今变黄金自昔孤敝裘辞北斗短棹入西湖倘遇寻秋色悲歌问玉壶








　　宗子相集巻九
　　钦定四库全书
　　宗子相集卷十　　　　　　明　宗臣　撰五言絶句
　　题画四首
　　山径度青波石门迟白日客到不披衣春风理瑶瑟暮嶂逺含青春江空带碧细扫风前花抛书枕萝石防防沙上鸥洁洁云间鹤秋风厉羽飞空山惊寂寞雨落千山南月照千山北山上把芙蓉苍苍动秋色
　　春望
　　闻道春可怜春今竟何许石竹万家烟海棠三月雨
　　送呉山人
　　黄菊故人杯青山游子路匹马向垂杨回首燕云暮
　　闻雁忆子培弟
　　秋雨千峯寒云万里开不知天际雁防日故园来
　　雪山
　　急雪防防至云黯黯垂青山亦白髪莫怪鬂成丝
　　听笛
　　客有羌中笛十月吹杨栁杨栁不可见春色在君手
　　寄陆子
　　白鹭三洲逺青山万树低相思惟梦到夜夜凤台西
　　郊行六首
　　连骑出孤城扬鞭一相语杨栁遍春山应从何处去去去城南路我马忽以停知尔不行意春原芳草青不识南溪路借问道傍子答言从此去桃花隔春水昔闻南溪名今识南溪路去城不十里今我来何暮溪上有双桥一一龙鳞石白髪倚春风愧尔樵人色髙栁与新松郁郁满前渡故园春不见见此故园树
　　赠人之河汾
　　鸟道下层云龙门倚积石太平上书者曽是布衣客
　　送人还江南
　　行藏新白髪嵗月旧青袍又向江间去秋风荔薜髙
　　湖上杂言二十首
　　防防江雨飞冉冉江云细何处见春华蘼芜满幽砌人自湖南卧春还湖上看桃花千树落栁絮万家寒白髪持竿者江华坐晨日垂钩勿太深恐落蛟龙窟白云有樵者携酒至山家春风好同来为吾扫落花散步至西园草莽充庭际稚子好为除恐有草中蕙荷芰满横塘出水一何长风雨莫太骤吾欲制吾裳熠熠草间萤穿杨复入栁谁取向山房星辰四壁走赤日涸大江家家泣禾黍如何千峯云不作千峯雨百花耀朝日日中常五色君看向日者惟有葵心赤清风下沧洲泠然六月秋错疑白石走乃是夜行鸥山前摘松子山头拾桂花月明闻玉笛秋色在谁家幽人夜不眠松下倚寒石秋月落江潭千里湛空碧千涧起秋隂万山惊夕暝松风何处来悠然飘夜磬明月下大川孤鸿依浅浦不见舟中人但闻舟中语秋江一夜雨鲈鱼处处多渔人走相约晨日理青蓑秋云下断鸿暮雨鸣丛竹湖上一尊酒共酌寒波緑风起万林寒月出千峯白门外苍松影疑是卧龙迹寒飚暗夕林中夜忽以朗晨起开石门雪花大如掌冉冉山上梅皎皎山中月月下摘梅花幽香满肌骨白雪满湖村夜深仍出门湖邉千树林一一玉龙蹲
　　得余德甫书
　　使者自南来投书报江渚把读沧波上蛟龙作人语白纻好裁衣长短与身称岂无旧所着贵自故人赠
　　古意简伯章
　　美人隔江洲咫尺不得渡不畏石上霜但畏草间露
　　懐髙子明
　　作客清江逺传书白雁迟山中有芳草迟尔把春巵
　　夜立
　　秋风天外声明月江中影幽人把桂枝露下衣裳冷
　　迟养浩不至
　　山中白日迟湖上青春早美人不我期谁与玩芳草寒夜同助甫访子畏见盆草有嵗寒之感焉遂同赋之
　　长安十丈雪寒色满荆榛惟君咫尺地留得故园春十月见蘼芜青青似春浦岂子歌阳春春色不敢去百卉皆零落如何尔独存岂无冰雪苦一意迟王孙自与美人期芳草日转碧今日凌寒者岂独松与栢已讶雪中在况逢灯下看酒防相把赠疑是翠琅玕
　　席上送朱主客得萧春青西四字
　　朔雪尊前乱西风马上骄寒笳中夜起不似广陵箫孤柝那堪夜垂杨不肯春白云何处至吾欲赠归人双樽行北斗一骑望南星春色随君去蘼芜日夜青君到沧江上桃花乱马蹄相思知有路明月蓟门西张助甫席上同呉峻伯白伯伦再饯朱主客南还赋得江飞竞渡日草见踏青心十韵【席上赋诗成三更矣】
　　为惜美人去看梅到晓窓明河忽倒地疑已入沧江朔雪寒无赖邉云冻不飞海门波浪急莫使近春衣夜夜歌阳春青皇失其柄君携瑶草归蘼芜孰敢竞君来楚水寒君去燕关暮黄河十丈冰孤槎未可渡郢客何方来为君鼔瑶瑟席上走楚云杯中落湘日孤鸿碣石西匹马长安道王孙及早归緑遍江门草寒飚昼相忆悲歌夜相见斗室岂天台落尽桃花片停杯问明月明月不能答相随下江潭夜把苍龙踏一酌寒仍緑千峰夜失青逢君能几日摘尽蓟门星北风送君去吹我故园心直挂广陵树春来乱鸣禽
　　腊月十七夜月同峻伯助甫席上赋
　　寒霜日夜骄吹破蓟门月月色防时圆待尔照春髪【得月字】
　　西风裂天荒银河翻巨浪残月东海头至今不敢上【得上字】
　　寒飚荡月华桂树渐无叶一叶落人间变作阶前荚【得叶字】
　　既喜明月来复惜明月去吾欲破青云坐尔月行处【得去字】
　　白伯伦仪部移居夜偕助甫司封访之席上赋得卜居赤甲迁居新两见巫山楚水春十四韵【席上赋登巻漏下三鼔矣】
　　客子骑明月主人开石屋银河即尔家岂待成都卜卧君白云床读君紫霞书桃花乱坠酒疑是武陵居童子摘松枝敲冰煑白石万里天风来吹作瑚赤龙剑削芙蓉十载闭其匣壮士为尔开满地走鳞甲醉尔华阳馆如登昆仑巅白云一长啸青山日夜迁君试探草吾能把素书问竒频载酒真作子云居朔雪不肯去客衣何处新尊前歌緑草愁杀蓟门春闻君佩珠明月中夜朗莫作江湖游白日愁罔两美人隔江干咫尺不相见终日望秋鸿忽己来春燕客言湘水至緑雨泣苍梧恐是懐沙泪双垂问大巫问君何所爱庭户满西山夜夜仙人至时时拾佩环夜呼洞庭君明月破三楚开门拾楚云片片作人语主人出家醅千酌葡萄紫不问江南人知是江南水落月频催酒羣星低送人句中杨栁色不是五陵春
　　赠呉张二子
　　望君白云邉逢君明月下明月岂银鞍去住随君马自我遣明月终夜照君屋婵娟未解情只在阶前宿










　　宗子相集卷十
　　钦定四库全书
　　宗子相集巻十一　　　　　明　宗臣　撰七言絶句
　　送王比部元美使江南六首
　　蓟门秋草万山青送尔天风下渤溟紫气从今蔽南斗何人更识使臣星
　　千门羽檄正纷纭揺落西风此送君匹马关山秋色里胡笳吹断万峯云
　　北斗天门髙自看银河错落满防干何当折赠秋江去白露青枫夜夜寒
　　使者金羁控紫骝月明瑶瑟共登楼酒酣一鼓湘灵曲天外星辰忽倒流
　　袖中双剑削芙蓉到处秋云防万重南去不须频出视恐令白日下蛟龙
　　大江中断是金山山上瑶华尔独攀明月天髙秋万里何人不作防珠还
　　塞上歌十首送王侍郎赴蓟镇
　　司马频年西破戎诏书又下九华宫亲提万卒如风雨一夜来屯紫塞东
　　塞南塞北尽烽烟邉骑纵横二十年报道今秋须逺徙汉庭司马日行邉
　　千里关山拥帝京万村烽火照连营天髙玉塞朝催战日落黄河夜勅兵
　　榆关北望阵云髙五月天风吹战袍共说总戎王相国十年身佩旧防刀
　　扬旌出塞撃楼兰把剑氷天万里寒紫气慿陵邉月色两军惊傍斗牛看
　　跃马提戈佩紫貂汉关那数霍嫖姚护军飞将龙庭满缚得名王不敢骄
　　塞外羣山落日登黄沙缥缈白云层天连睥睨盘三辅地坼龙蛇奠七陵
　　悲风揺落大荒迷白草黄云散鼓鼙直遣漠南无只骑燕然不羡汉臣题
　　白羽亲成露布文满天愁色结寒云三军尽赏葡萄酒九塞传歌虎豹羣
　　山前汉使尺书飞山外邉儿匹马稀撃鼔吹笳醉霜月今年无事着戎衣
　　再送王元美四絶
　　汉使朱衣塞上行燕关落日照长缨酒酣忽啸青天色坐使浮云不敢征
　　呉钩错落白如霜腰下龙珠夜月光今日赠君春草去一天风雨下渔阳
　　春风千队簇芙蓉白马长驱似白龙君到榆关歌出塞万家明月泣邉烽
　　太行斜压万峯低北斗天门咫尺迷尔去髙歌逢五马白虹双挂石梁西
　　送叶令之蒲圻
　　锦水曽传茂宰名分符又向武昌城潇湘春色随君到千里蘼芜一夜生
　　停车无限楚山青芳草春云接洞庭纵有瑶琴君莫鼔万家风雨失湘灵
　　赠余德甫奉使两浙四首
　　天风匹马向西湖明月千家醉白榆莫上钓台听夜笛霜华吹破客星孤
　　赤城霞起是天台明月箫声落早梅昔日胡麻君莫问桃花不放石门开
　　秋云鸣佩入金华緑眼仙人扫落花无数石羊餐古雪知君已到赤松家
　　雁荡千峯揷斗墟彩云终夜护丹书月华万片寒相逐拾得天人白玉裾
　　得顾洛阳书却寄四首
　　长安风雨怨离羣何处看梅不忆君使者青函天外至开书片片落嵩云
　　七月垂缨出建章蓟门秋草怨邉霜相思化作长堤栁一夕春风遍洛阳
　　洛阳城北春云稠洛阳城南伊水流伊水泠泠去不返千山万山明月愁
　　青天直渡大河津河上传经煑白鳞回首千峯桃李色知君愁杀武陵春【顾子别业在武陵溪上】
　　送袁令之防州
　　送君何处折梅花南去关山多暮霞汉吏由来能化蜀马前春色动三巴
　　春风二月到瞿塘白帝城邉春草长不必桃花满千树他年人亦比河阳
　　寄陆长庚
　　江上茅堂倚石孤清尊紫菊嵗相呼别来千里看鸿雁明月愁心落五湖
　　得明卿书却寄二首
　　逐臣西去楚云长犹有音书到帝乡莫讶开函龙气满知君六月过濠梁
　　忆尔秋风满敝裘计程应醉百花洲如何径作潇湘去洲上芙蓉日夜愁
　　酬朱丈得萝字
　　射阳湖上春水多射阳湖北长青萝君归莫向湖中卧恐有蛟龙不得过
　　酬峻伯得屋字
　　山人十载出山屋手把瑶枝骑白鹿风雷一日走千里双龙夜夜愁天目
　　酬助甫得送字
　　白云忽向黄河送黄河至今不敢冻尽道河中走蜀龙只今席上行秦凤
　　相逢曲
　　千骑东来紫电生西风吹雪满华缨将军且莫干恩泽闻道单于未罢兵
　　酬助甫二首得楚拆二字
　　君昔驱龙下三楚湘妃汉女愁江渚岂有髙歌白云至今老树作人语
　　赤珠射斗牛欲拆相逢疑是鲛人宅忽然洒酒作江湖明月长吹千里碧
　　题方懋藩邸中小石
　　仙人鞭石过沧溟片碣千秋落此亭昨夜白龙驱不去天风吹出武夷青
　　明月曲同峻伯助甫席上赋得深字
　　飞来明月挂千林满地霜华吹客心故国鱼龙何处卧白云愁杀楚江深
　　得歌字
　　露下金茎吾自歌与君中夜踏天河可怜一片长安月曽向江门照薜萝
　　得书字
　　吾欲驱龙走太虚为君赤手摘蟾蜍天台三十六峯里何限仙人把素书
　　得虹字
　　蓟门朔雪乱天风风落千家走白虹马上月明挥不去知吾夜夜醉新丰
　　新春赠李司封子藩用助甫韵
　　李白逍遥供奉班髙歌白雪向人间未须采作长安曲恐有青春不入关
　　緑玉仙人截海过石梁千尺驾鼋鼍相逢赠我金光草处处青山愁薜萝
　　鸣环踏月拾婵娟双剑惊逢北斗前紫气朝来垂马首何人不作五陵烟
　　海南巨浪抱羣星海上愁云日夜停岂谓芙蓉春不度短箫吹破万峯青
　　春风走马玉华东腰下明珠浸碧空疑是罗浮山上月为君终日控长虹
　　夜月懐明卿
　　逐客音书久不闻天风吹断楚江云相思惟有长安月拾得婵娟难寄君
　　处处青枫急暮砧万山秋色怨瑶琴美人只隔湘江水江上浮云愁我心
　　正月十二日夜同助甫过李子藩赋得湖西二字
　　杯中明月醉屠苏南去晴云夜可呼闻道五陵歌玉树家家拾得紫瑚
　　紫箫吹夜乌栖万户春星湿马蹄玉女霓裳知有曲春风莫到帝城西
　　得子与书寄赠四首时子与驻节句曲
　　闻君遥住三茅峯峯上传书遗白龙携得江南春色到开函飞出紫芙蓉
　　春云控马入华阳千尺晴虹跨石梁倘遇赤松歌夜月知君十日醉霜
　　何处髙歌踏紫氛袖中瑶草白纷纷夜深忽弄昆仑笛惊破仙人五色云
　　贞白祠前扫赤霞大江明月走晴沙天风吹落阳春曲作千门杨树花
　　寄赠方隠君六首
　　隠君家在九华山夜夜春风吹佩环双袖白云留不止化为龙气满天关
　　碧溪之上何者矶银河倒夹青天飞中流短笛弄明月惊起玉鳌无处归
　　日日骑云向武夷芙蓉千尺揷天池池邉白鹿春无数叱向髙岩耕紫芝
　　山中髙卧六十霜青云为佩霞为裳南溟六月赤虹起羣仙跨之来翺翔
　　九鲤湖邉黄石家安期之枣大如割来酿作昆仑酒醉杀桃源万树花
　　洞箫吹破岭云髙玉女峯前采碧桃三十六天风露冷临行解赠赤霜袍
　　峻伯夜过迟助甫不至各赋嘲之
　　邉云片片乱邉霜匹马东吹明月光何处美人期不至汉家歌舞在平阳
　　席上留别髙伯宗四首分韵
　　仙人掌上别金茎露冷千家醉月明天外武夷君莫问春风无限蓟门情
　　万里江花拂石桥孤槎去弄广陵潮云中倘遇昆仑子寄尔秦时碧玉箫
　　大江南去片帆轻江上浮云日夜征回首帝乡春色逺万家杨栁为谁生
　　振策天风下七闽当歌愧尔楚江人夜深忽鼔湘灵瑟处处梅花愁逺春
　　月夜再别诸君二首
　　何处箫声坠月明天风吹乱武夷情婵娟万里秋如水吾欲乗槎问太清
　　露下金茎鳷鹊愁银河倒逐防云流携君一片长安月去醉千江白鹭秋
　　华阳明月曲同子与赋
　　月满空山青不流仙人来赠紫云裘一尊髙卧藤萝上醉杀华阳万里秋
　　百尺银河叱作桥看予直度赤城标云中双凤翩蹮下秦女何方弄玉箫
　　无数星辰槛外看月中环佩近天风忽送霓裳曲揺落千峯翡翠寒
　　青天倒揷石门髙夜半仙人献碧桃万顷烟云荡松桧为君山上起江涛
　　玉露清秋啼夜乌髙空明月万山孤婵娟忽坠瑚影处处幽人寻白榆
　　月华万片天门拾得清光满客尊醉起白云如可驾吾将乗此去昆仑
　　华阳道中奉别子与
　　三日髙峯坐碧梧西风明发问骊驹袖中一片华阳月赠尔扬帆过太湖
　　共持瑶草下天关万里秋风吹别顔马上白云晴不知君到处问青山
　　芜湖遇陈山人鹤席上分韵赠之
　　江云万片落胡床斗酒髙吟明月光一自逢君出草满天霜色似华阳【得阳字】
　　白雁青枫楚客悲相逢犹及桂花枝万山明月孤帆色送尔江湖随所之【得悲字】
　　相逢秋色起芜关明月千峯未可还莫怪征衣霞气满知君家在防稽山【得还字】
　　过采石懐李白十首
　　阊阖天门夜不关酒星何日谪人间为君五斗金茎露醉杀江南千万山
　　忆君乗月下金陵何处呉山不夜登一曲潇湘秋万里至今疑在白云层
　　楚水秋风薜荔髙千帆明月大江涛峨眉亭下芙蓉色犹似当年宫锦袍
　　夜夜银河倒不流长虹西挂彩云愁醉来江底抱明月惊落天门万片秋
　　到处孤槎秋万重沧江终夜卧鱼龙天风驱尽潇湘色秪为仙人破醉容
　　秋山万仭落秋潭无限青枫好驻骖君跨长鲸去不返独留明月照江南
　　采石矶头坐白云归来瑶草乱纷纷夜深吹笛江亭上明月窥人恐是君
　　楚江南折是天门江上蛟龙日夜喧为尔片帆开暮雨至今秋色锁云根
　　短笻踏破楚山青日日苍梧醉洞庭何事淹留姑孰水千秋风雨怨湘灵
　　西望匡庐接九华当年醉色傲烟霞可怜一片寒江月犹为千峯护落花
　　闻张山人在芜湖不得见懐之
　　采石矶头秋雨晴芜湖城外暮潮生美人只在江波上十里芙蓉愁月明
　　懐海樵山人
　　海樵山人双紫髯道上相逢开石函赠我芙蓉千万片至今秋色满江南
　　泾县望桃花潭【即李白题诗赠汪伦处】
　　桃花潭水近陵阳潭上春风满石梁流水不随仙客去秦人何必渡三湘
　　仙人石
　　秋风夜渡仙人石百尺竒峯扫天碧我欲扪萝枕石眠明月偏醉广陵客
　　王子夜半来过席间有赠走笔相答
　　秋雷一动蛟龙走王生夜半寻五斗把酒向天天忽开星辰错落乱吾手
　　夜召明卿报言病目畏灯火走笔戏简二絶
　　秋云落尽潇湘曲更有何人抱寒玉堂前银烛岂黄尘相逢不肯开君目
　　昨日见君双眼青今日见君双眼赤江南百战天地摧岂应欲化苌碧
　　人日大雪峻伯助甫来过赋得榆愁门阳四字
　　七日之春春可呼相逢斗酒醉屠苏却疑金胜天门堕把向阶前成白榆
　　已知青帝坐青阳防使者犹飞扬不是春风吹不去知吾欲跨白虹翔
　　春色尚闭杨栁园杨花栁絮何翩翩髯奴繋马庭前树疑是玉龙来叩门
　　冻云裂破青春流天门牛女争春愁剪碎银河几万片一宵白尽青山头
　　席上酬助甫
　　槛外春云控紫骝腰间明月冷呉钩酒酣把赠天风起吹作湘江白鹭秋
　　助甫宅见盆梅同子藩赋之得东愁二字
　　径尺苍虬坠碧空天风吹作玉玲珑尊前明月争相拾恐逐仙人过海东
　　斗室梅花玉笛愁相逢疑在赤城头何当掷尔潇湘去处处鲛人惊白鸥
　　白云樵者
　　赤城花落扫春氛夜夜仙人弄白云杂佩幽兰何处得洞庭明月问湘君
　　十日峯头摘白云月华相逐夜缤纷晓来片片晴虹气恐是仙人素练裙
　　青霞樵者赠助甫
　　何处樵人拾古沙石门风雨闭桃花相逢为制秋江笠摘尽峯头万片霞





　　宗子相集巻十一
　　钦定四库全书
　　宗子相集巻十二　　　　　明　宗臣　撰文部上
　　袁尹传
　　袁君名滨字兴之别号海东人则称海东子云尹之先有称成甫者自大梁徙泰元季宇内兵起仓卒避兵于通遂为通人传四世至榆冈有隠行葺宇江于纵心泉石性喜义絮寒餔馁即不自给亦给人有司髙峻其行具冠服迎之谢不顾曰我何娖娖拘志束形防生四子叔即尹尹生蚤慧殊恒儿人不敢儿畜之仅髫遂儒业年十七乃下帷授戴氏礼补州弟子员督学者试辄上第又综其行又辄上第于是学士大夫叹曰此为报榆冈哉尹有济世才往年江寇寇通有司防尹卒用尹防走江冦比部郎朱君谪贰通见尹文亟亟讃曰乡书即举一子必举袁子也既而尹果举庚子捷来于是朱又益喜明年上春官罢归愈益肆志于学頋数大竒至庚戌凡四上春官卒不第于是怒投防起曰丈夫结髪受书即不得一第岂頋亡可行吾志哉必蹑屩担簦再游上国斯华髪翩翩已且又何以慰母竟谒选授抚宁客有防马过尹若惋惜尹才者尹正襟端语曰君以今之垂缨结绶髙揖青云者岂皆有念于苍生哉使令一邑而有念于苍生则不以此易彼甚明也于是谢客登车而去抚宁者故边瘁邑父老子弟日操戈敌尹至则下令曰父老子弟且休矣于是择骁勇人畀防矛仓窖故虚则又厚集刍饷以待猝变又其俗近邉多桀少暴行墟舍尹绳以法于是野无私鬭者兴利涤病即琐细亡不竭精仅六阅月而持节当涂者凡四下檄以币采劳尹劳苦秋八月敌兵斩闗入逼抚宁抚宁人惶急走莫知委命尹亦惊姑曰毋惧毋惧于是猝登城望尽召城外人内之城中又亲持防整戎马环城三匝民犹惴惴惧也尹则頋却步前庭裴回仰天叹曰夫抚宁一邑耳即陷亡入系而京师者天下之根本帝王豪隽之所总萃也今急矣独奈何于是锻甲砥剑累车叠辕决防内乡报天子戎事亡何敌去尹且病病五日殂矣当是时抚宁人家号巷哭攀树望庭匍匐大呼曰天乎天乎胡丧我君即敌再来又胡得我君坐城上拒敌不惧我也讣至通通之学士大夫防不苏苏陨涕曰非特榆冈徳也即海东子者抑何长厚也仕而令令而且死此何説焉尹性至孝友榆冈公疾再逾寒燠恒冠衣侍前医来立与参虚实隂阳定乃制剂頋又手持盂釜烹涙未甞不簌簌落盂釜中也既而执匙以甞跽进几席上退则检读古方书日夜望榆冈公愈也頋不愈比卒毁哀骨立若不几生者彊为母媪起既事母媪又益孝即死惟独念母媪老在堂也乡人诵其语悲伤之尹兄弟四人而尹居中最友爱每间辄陈樽爼共坐笑乐召诸子诸从子来东西乡立训诫之顾其人外和内实耿介立节操自家食时有司已不敢妄遗筐篚见富儿大贾谢不与通即诸昆季咸丰槖厚储持粱刺肥炳夸里闾而尹食芋衣敝闭门著书洋洋然乐也为抚宁时愈益苦励篆毕钥扄内外肃肃至所需蔬米反贻书报家人治米邑中老人相谓曰自老人为儿时固希觏此君矣海内经生往往畏戴氏礼难读乃尹则更易读更得其邃者至勒成一书及仲尼邹轲参伋诸书又各各有説说成付其门人子弟
　　王夫人传
　　濯缨王子以词赋才驰声人人重王子又因以重王子母而曰王夫人王夫人云葢鸿胪公既壮而不举子乃再聘于頋得夫人人谓孙夫人于夫人乖也頋不乖反独以女视夫人夫人事孙夫人愈益谨又其性至孝敬侍其姑夫人疾凡九月不归室易衣姑夫人为孙夫人言頋妇事我勤也比逝则视诸妇又特哀以此人辄称夫人孝云夫人先举女孙夫人即取女女之亡何濯缨子生孙夫人意夫人自子也乃夫人不自子輙又请子于孙夫人孙夫人喜曰吾固当作是儿母当是时鸿胪公出为河西令治装且行而孙夫人适病病革乃抱濯缨子而执夫人手流涕言曰是儿王六代宗子乡不女子者惧女少也今我不能待是儿成是儿在女乃泣夫人亦泣泣数行下比孙夫人逝则夫人悲痛若姑夫人濯缨子稍长人或谓君母頋母也请于夫人夫人曰儿亡须问第亡忘儿孙母恩每嵗时蒸尝奠则夫人祝曰孙夫人儿今被儒服供蒸尝矣于是濯缨子亦涕下沾衣亡何鸿胪公谢事归他室日被绡绮整环佩曳金玉锵锵行而夫人一簮一缕不得着肤鬓相室者忿曰夫人奈何而孱若是夫人笑曰我孱哉我孱防我得寳竒矣意葢谓濯缨子云乃濯缨子则欲甘心于其人而夫人辄牵裾止之曰儿其柰何为母而伤父之志濯缨子负异才乡人日冀其第也乃累举累不第夫人辄慰之曰自古髙才之士往往不偶于时儿之才所窃造化者多矣儿宁之頋安知不云蒸龙变哉又濯缨子性至孝即困必日谋甘膳膳夫人説其心即夫人亦忘其子困而夫人八十时濯缨子百拜奉觞为夀夫人前夫人大喜已乃欷歔曰自我结髪事女父以至白首艰困累千苦环防而立岂知今日得称八十老妇又见女显其才又见女金家妇抱儿也彼其绮绡环佩金玉锵锵行者安在防于是罢酒宗子曰嗟乎以余观于世人嫡庶子母之间则益叹夫人之难焉彼其上以分猜下以子挟相怨相谋终其身不解者天下一室也乃夫人独不以有子挟其上又忍其下夫古今以阃行着闻炳蔚史册者要之不离乎处常非若夫人以身介二者之间至危变也乃夫人善处其变又能成其子才然则夫人者诚难哉诚难哉
　　重修城隍庙碑
　　夫城隍之义垂之往牍郡邑立宇崇祀赫然称灵其所由来长逺矣兴邑旧宇在邑之西稍南嵗积日就圮葢其堂故宏直即又重槛其前有司月展谒楹下役胥焚楮上香辄逼神衣又其门钥损即博徒市竖往往羣嬉其侧守宇黄冠且取道堂上出入蚤暮视若通涂矣两庑故列诸鬼神幽恠之象象又损欹金碧土木日簌簌下羣嬉者时过而易之防后洲陈君以驾部郎谪兴谒神则裴回四頋太息曰嗟乎夫神道贵严严斯畏畏斯感堂中谒堂中走何畏何感哉于是下令度材鸠工新其堂又钥其堂而移其重楹于堂之南别辟一道以通守宇者出入两庑诸鬼神率新其土木而金碧之于是展谒者率于楹下仰视堂上若有神者在焉博徒市竖既不得羣嬉堂上即覩其旁又皆矫然怒目如视其人辄心悚色动闭目反走斯其于神道至严矣亡何陈君迁太平遂南未及勒石纪斯役螺泉曾君拜兴令至兴睹兹新宇大喜已乃诘吏奈何无石吏言状则曰是责在我于是周视宇中增所未备因命记于宗子宗子曰嗟乎二君勤心于斯役者诚当哉诚当哉夫明则礼乐幽则鬼神昔谈尚之矣二者相济然后可以常行于世世人固有肆然于礼乐之化者頋其于鬼神又何其悚悚独着也世人机诈相命一事稍屈其志辄仰天大呼具楮散髪蒲伏百拜诣神宇诉其人其人即亦皇惧战栗气结汗流不敢出一语而山氓野媍嵗时行游神宇中相頋惊叹诵説曰某善应某恶应辄归语其乡之人乡之人有为不善者则相恐诫曰亟止亟止毋遂为诸鬼神所苦也斯见匹夫匹妇之心防夫匹夫匹妇其畏人畏神者纷纷一情也頋其畏人以貌而其畏神以心临民者夏楚榜笞日加其人頋其欺益甚神无一言以告即至狡抗者犹不敢欺何故哉岂非在神者有所不可测在人者犹有所可入乎即其不可测趋善避恶以不诡于礼乐则神道者固所以济人道之所不及也小人覩其象以思其理君子欲存其理不得不崇诸象二君斯役其于幽明之际深乎深乎计工自嘉靖壬子正月至甲寅三月曾君名梅癸丑进士泰和人陈君名时霖辛丑进士长乐人
　　刻文训叙
　　臣未髫则家君已遣从塾师游矣毎暮归侍家君家君稍心器之于是谢去塾师日坐草堂中徧出所蔵古先圣人诸书命读读三载乃益以今时所称举子文即已知时时窃拟构焉最后构一目置家君几上起自避空室中家君归诘侍子谁为侍子云郎君于是頋侍子呼郎君来已至则益慙自惊不敢仰视家君家君则起以手抚背笑曰儿何避儿所作者文可教也归语母大喜于是日试三目至五目七目后有司稍稍以文见知家君更日夜望有成立于是召一二同志与舍弟原月凡六试七目每先期一日家君自拟目函投笥中夜起栉髪整衣坐草堂家君来命侍子持钥闭门启函示目禁不得共一语日中趣草漏下二三已毕书家君始起还内明晨召侍详加评驳焉既而曰女辈大困矣可少休于是治醑燕谭尽日始罢当是时最爱读司马迁庄周所为文词往往发之篇章空疎莽荡家君大患之于是作文训文训成日讽夕维渐悟浮华转窥精奥矣癸丙相继罢归家君太息曰嗟乎毋论汝苦即余安所用训哉明年丁未家君已五上春官竟不第愈益厌怒其文遂谒选分符东土而去臣以已庚两嵗薄售有司役役风尘时检旧笥得文训而读焉輙独立裴回喟然长叹夫家君仅以文博一令即臣又复不大售于有司何言文哉顾独有感于家君之教子者深也抱疴南还夏子辈从游日以文请不得已则以文训授之既而请梓以公其传所不能辞者匪欲公其传也亦见人世父子之情焉
　　赠沈太医叙
　　余乡最以为盛徳长者则孰逾沈公哉公以今年七十乡中人转相驩説无不人人喜也于是乡大夫学士先生类徴币譔词云缛星繁矣頋余独有感于公之所为心者厚也余少时得谒公之庭庭中负瘵者曲席而坐公束带走出人脉而人剂之即人又来即公又人脉而人剂之庭空无人始得酬他客语乃此心何心哉公性既长者又其业甚精江淮间地足千里近公者率顿首蕲公至其家家人大恐公之不至也公辄至则喜公言毋惧则又大喜其逺且微者即不得致公亦致其人于公之家其家人日夜彷徨行望沈先生一言以慰也乃持节当涂者又往往下檄郡邑命有司整舆饬辔迎公公至又輙起则叹曰若先生者诚难哉诚难哉以故公之名遂大重于世云公性孝友厚伦义乡父老闲居则具言公少时事其兄至恭谨终其身不衰岂若今时所称兄弟者公失配仅壮即有子不再聘入使内一二媵婢受帨理栉岂悖哉乃固不内遂空幄半世语具胡柱史所为公义夫传中公侄东桥君举壬午刺史莒州行谊政事勒诸金石公视之犹公子也而莒州亦父事公公又遣方石君游太学结内天下士人言即公出奚殊矣公二子长游太学次即苓田君苓田君通籍太医业公业并公缙绅先生类爱之而互为言词赠之公诸孙俱英秀玉立衣冠门第甲于江海而公益以忠厚和祥逺植丰培即今合食六世矣传称张公艺以忍合九世即公后岂论九世哉余于是益有感于公之所为心者厚也公虽老髪仅华白顔色复润好蹑冠迎客步翩翩然举不重也斯神气蓄而精意不漓繇此以至百年奚恠焉昔人有以身系天下安危三四十年者言其人所急也江淮人以安危托公计时且乆课广狭虽殊其为人所急钧也人人思其所急则无不愿其长久以成吾私即公百年岂厌人望哉乡大夫学士先生征祝于余余则请以人之望公者以为公祝诸大夫学士先生起席曰信可祝哉于是命书之以俟拜公中堂而袭采以进焉
　　赠董先生之考城序
　　余忆往嵗计偕向道时则犹及见先生驱二仆拥氊防马翩翩然自西北来也一接先生语輙心自念曰先生者诚师哉诚师哉后时时治书报余长安邸中余善其书輙遗书先生谢先生书乃余以抱疴还则先生犹俨然在官舍察其色不大恨第曰幸偃蹇不去得待先生来无何攷城命下人人为先生喜乃先生不之喜也頋曰即攷城奚殊兴矣又奚擢也余稍恠其语防先生门人徐刘王胡诸君以陶李二先生命来徴别言则问曰先生之不迁不怒迁不喜何故哉于是诸君相视言曰君不识先生之心乎先生性既长者又慷慨负竒气日起燕坐堂中召门人弟子侍商防文藻阐扬性命隆恩笃义浃于众心稍稍涉事端不厌其意则忿然振色推席起曰某直某曲某非某是岂得揜于所私而以汶汶决事哉或事闗黉序大者则持之更急抗言峻议不少孙其人人以为言辄掀髯大笑曰予以拥氊防马为仙游乎归艺松萝一觞一咏吾志也子休矣吾亡所冀于人矣先生性頋又喜宾客客至輙留客輙大觞客即无客即亦具酒自觞停杯问月巾夜露垂垂下始命罢酒斯东方朔陶潜者流也岂欣戚于迁不迁哉余乃太息曰嗟乎乡睹先生之容兹识其心矣攷城去大梁不百里先生时过大梁登夷门采信陵公子侯生故实睹宋遗宫俱散为荒榛野草也徘徊俯仰击节悲歌愈益长其寥廓之思则攷城固愈于兴哉先生又何得亡喜也先生闻之更欷歔曰即攷城为喜矣奈何去吾僚奈何去吾门人弟子先生先是任蜀在兴更五年矣始擢今官
　　杏庄赠言録叙
　　杏庄赠言录者録诸君子所为赠杏庄公之言也公抱徳精艺积春累秋博泽隠脩该于纎巨乃其壮不再聘笃夫妇存亡之心则犹足振頽淳漓賛翊人纪爰有休祥徴诸草木语具李太史所为嘉记中是时胡柱史谪盐来大义公遂为公勒义夫传海内缙绅先生每读义夫传每缀数语函以报公而公之六十七十时邑之学士大夫靡不譔词奉觞上夀七十时视六十时加多焉于是诸君子之言充笥溢筐云丛霞聚彬彬煜煜备矣公则日探筐笥而环揭中堂每登公堂者率倚柱停盂四頋读咨焉慨焉低回焉往往至道上犹忆公堂中语即不能忆其语即又自悔责不能再读语也于是公之侄若子聚谭曰亡论不能以一日尽揭诸君子之言即能以一日尽揭诸君子之言独奈何使客倚柱停盂四頋读或不能忆其读为客病也且诸君子之言岂卒亡楮凋墨漫哉即公之义何赖焉乃谋类梓而人贻之而因世藏之而以其序属宗子宗子则取读诸君子之言已毕读乃投翰起曰嗟乎嗟乎君子之赠人以言与人之受言于君子岂轻哉乃睹于兹帙则重叹公之难焉夫闾里者近矣乃其人逺而千里又逺而万里未尝与公接杯酒通殷勤之驩斯何比于公也则亦为之言则亦详为之言统观其言虽言人人殊要之敷扬盛美而归总伦彛固若聨几秉笔合构命藻也何故哉何故哉余闻之名不虚立士不虚附诸君子竭精驰説靡所靳惜于公者是自公之大义感悚其心矣乡使公仅如世俗抱咫尺之善不能感悚其心即日要诸君子而祈其一言又胡可得也天下后世读诸君子之言以见公且求其亡愧于公则公之风不与江河并逺哉先是邑大夫类以义表其第且议以状上闻而公辄翼翼逡逡俨容却席固起辞曰何有于我何有于我杖藜种杏其斯焉已斯言也又敦实遗名者也吁兹益见公哉吁兹益见公哉
　　赠顾母宋孺人八袠序
　　余登楚阳望西湖其上葢有武陵溪云溪上人往往好读书被儒服代有勲名文华之士雄峙其间又皆顾姓大竒矣余友纯一子读书溪上时从溪上过余夜与拥衾道家园事往往及其大母宋孺人贤余輙太息曰嗟乎君之才独借溪哉葢頋子大父述庵公性朴茂良直人人称长者顾不问家人生产及孺人归公公谓孺人闺质也乃孺人有丈夫才辄谓公曰公长者第安坐吾当为公作家頋故业农孺人即理农事至脱钏整庐易縠辟亩日勅羣佣负耜杂作亩上又孺人性智善防人秋中稼穗盈畦即夜佃不敢窃一穗即窃一穗辄自恐弃去曰亡乃孺人知也孺人又时时勅羣佣下湖中举网负锸取鱼鴈菰蒲日致之家以此窖蔵雄溪上矣亡何举二子长即西庄公公稍长大类孺人才则孺人喜曰吾苦女父长者今得女见女勃勃然竒志也后数年述庵公逝孺人泣谓西庄公曰女父不女待吾且寡女其亡忘吾志哉于是西庄公愈益勤心拓业见腴畆丰陂輙增其直或倍其直又髙其宫室奕奕称大家而孺人居常叹曰家屡世农恨亡称儒者纯一子生早慧孺人喜拊其背曰儒乃在是儿仅髫则遣从经师防每暮归则孺人张灯手自绩纺伴纯一子读稍倦輙命婢烹苦茗来夜半畧休辄又呼起坐把书读至旦也以此纯一子工文辑藻卒为时隽儒而纯一子弟纯佐氏者孺人又命之读视纯一子亡何西庄公又逝孺人抚纯一子泣曰吾哭女祖抚女父吾复抚女哭女父也孺人身抚三世而处其慈即广畆髙居一一皆孺人耳目手足所及又两伤夫子苦惨其情宜早耗也乃孺人以今年齿八十传称八十曰耄余意孺人耄矣而纯一子则谓余曰余秋中葢构一堂云然皆禀命大母大母则以杖画地曰某楹某阶而羣工持斧尺鸠集堂上大母辄晨起呼婢作糜人餟之或人酒之即夜亦秉烛至工所四视恐工窃木以去也余曰嗟乎八十而犹不耄又健视事如孺人者岂易哉昔李宻虑其祖母刘耄不及养遂上表陈情古今称孝焉是时刘甫七十耳且其创业诒宻者或又不及孺人劳也纯一子兄弟负麟鳯才出而受知明主则君之年尚未及宻而孺人之劳且夀又过于刘其急于报孺人者宜何如哉纯一子闻余言则仰天叹曰宗子之言命我矣
　　赠许簿之海宁叙
　　予少侍家君家君每言乡长者必曰许先生云葢家君自束髪已从先生游先生年长家君数嵗而家君兄事之后予被服游士大夫间始得见先生每见每叹先生诚长者也而乡中人又往往重敬先生嵗壬子夏子为郎司功而先生适蹑履执策来谒选予迎谓先生曰杖者芒然乃逺至此甚劳矣先生曰予往嵗游学太学侍大司成凡二嵗长安尘久已上衣袍矣今来乃更大快吾志何劳哉后时时过我则为治醑摘蔬酌先生先生故不喜酌頋侍子停酌惟啖果啜饘弄匙盂道家园畴昔事欵欵至不能休更与步庭下裴回待月而去秋予抱疴散髪枕上先生更时时问我坐漫语无所不浸予特称先生善俭先生曰天生财非私一人安敢侈泰持其身所着青缣谓予曰予衣此衣十年矣彊前视之仅减新纫焉乃太息曰此愈鍼予病哉后予疏归问医而先生以今年六月授宁海簿道便还家携家予为祖道道上把先生袂曰先生行哉吾知不难于宁海矣客曰言何易言何易夫簿秩太卑即出一令且折躬请其堂尹监司御史拥旄行县即稍尊者已惶急犇走蒲伏跽谒稍不当即大怒数责伏庭阶免冠顿首战惕不持莫敢出一语奚论簿也奚云不难哉予曰嗟乎嗟乎岂官负人顾人负官也予见世所称有司者初谒选即切切有冀善地心选家揭名于朝善者博带髙冠洋洋道路其所与游亟持酒贺曰此行万金可致也乃不得善者至俛首吁气含泪向人而人亦姑慰之曰纵不得万金数百金可必何至作凄恻状哉此已不能洗涤其心甫至则目摄筐篚厚薄而口抑扬之左右闚其意旨輙以赂进矣于是日夜筹笥金色骄妻子乃妻子又益日夜相与谋攘金之策稍不称则搒笞其人至糜烂无可撃者家忿人怒不頋也斯即尊官大郡独奈何不畏怵人哉先生家故饶至都下客亦有风先生如世俗内贿求地者先生整襟危坐谢客曰予非力不能内顾吾耻不为也斯见先生之心哉且先生一衣十载頋何贵多金先生性又慈仁长者即使税讼最急施笞扑且惨目怵心矣况借刑攘金哉即监司御史拥旄行县先生且恭容俨貌翺翔行何畏焉而监司御史者将曰是夫也必其廉爱者也先生且自是翘举矣又安在其为难也先生起拜谢曰亦甚矣宗子知予哉于是长揖徧谢客策马而去
　　赠房隠君叙
　　予束髪时则识房子舜隆于武陵之墟心窃叹其长者后也后时时与舜隆氏游舜隆氏绳履矩蹈每事事必曰家君戒我乃隠君者方栖翔霞外畏与士大夫交往嵗始得揖君于道中因太息曰此舜隆氏所为兢惕念戒者哉君之先有称永宁者敢以植绪雄一邑传至遗安公稍替君为遗安公长子生而朴茂少即急于农事每语家人曰此吾家世所自殖者即不乐其苦独奈何不念吾父祖累积贻谋之心乎于是开畦辟畆废沐失飱不倦于劳上丰极腴烟云相杂嵗课出入视永宁时顾反振奕矣乃君性益检束即尠需于财者亦必重念曰得毋以侈病财也君弟三人咸业君业君孝友天植待诸弟可准共被者凡大家势难萃合君总百口异同咸翕然推服君退亡戾语君外逊内直侃侃切切不作佞色里有忿者亟理于君君立数言不假多岐援喻各愧解去至持牛酒相劳曰不得隠君我辈何得如是君少无子人大虑君君逾壮乃举舜隆氏稍长则立之庭以手摩其背训之曰汝毋负予言予不得从士大夫游其计无以近之耳丈夫当云蒸龙变岂以桑麻萝薜梏其心迹哉仅髫则具饩蔬治楮帙请学名儒乃舜隆氏愈益综缉词章亡间凉燠声名蔚起与一时颖曜之士聮翮并驱人或以夸慰君君长揖不顾乃更自号渔隠子云无所冀于世也春秋积序以今年年髙七袠矣宾戚展采上夀巵馔纷纭舜隆氏玉立庭阶照暎几席他日垂缨结驷取封章以报君君且耳目聪明白髪萧散洋洋洒洒自得也斯不称大乐事哉诸君徴祝言于予予何所祝君而特三叹于房氏之盛焉
　　赠赵公叙
　　余束髪出游外傅盖与子隆子同舍云傅严视诸子诸子尚窃时时嬉彊子隆子嬉乃子隆子不之嬉也独抱书危坐终日读羣诘则太息曰嗟乎余独严师哉葢有严君焉当是时文桥公方壮嵗精于料事于诸子中独竒子隆子才曰是可儒竟儒子隆子子隆子每暮归谒公公輙命侍诘朝所缀辑者几已乃命飱已飱辄读夜半倦休枕上甫寐则侍子已持燧叩门报鸡鸣辄又整衣把巻起矣子隆子既才又公速成其才遂以其文雄视一世亡何与余同举南畿已酉子隆子归跽进乡书于公拜公公大喜曰斯不负十年勤训哉公性至孝友勤俭蚤嵗失怙恃已乃其兄氏又逝即孑立顾善治生产与时盈缩往往当于时又其性朴直不轻为然诺浮谲儇巧之徒惧公不见公即公召之輙反走交公者得公一语如持符握玺云以此家计用饶庭宇区亩星罗云列赫赫盛矣子隆子弟为子寅氏公则命子寅氏商而子心氏者公又命之儒视子隆子公既称大家已又子隆子显即朋戚者靡不分华割荣以自夸于人曰某朋某戚乃公愈益谦容孙度谨笃其身非嵗时伏腊未甞被华衣列丝管召宾客每每诫家人毋得以门第迕人以此乡父老闲居具言乡之有贵子弟而色不骄如公者岂易哉公以今年齿六十矣邑之缙绅学士先生靡不展采上夀余亦得以随缙绅学士先生后拜公于庭辄自叹曰异哉即余少时从子隆子游睹公容今奚殊也世人年未及公往往鬓星髪霜者此又何说焉客曰人情靡不重年而贵有子公得年矣又见其子才且显又煦煦膝上弄孙也公乐哉余曰何哉斯言子隆子负金马才出而结绶垂缨上佐明主取封章以报公公于是华舄髙冠被锦对客且齿固金石霜露莫侵飞仁扬义颂声遍宇斯公之乐哉中桥养珍诸君子闻余言则起曰子之言予之言也余倦言则请以子言为祝以介于子隆子
　　赠曾公叙
　　余读汉书所称循吏传未尝不投翰而叹也曰嗟乎斯不负民哉以今睹于近事则古今亦何殊焉兴在扬称困乃数十年称大困葢其地东亢西污嵗一值水旱则耕者委耒坐长蓬蒿顾又供税内租惨被夏楚于是坏垣负簦携妻子去至野虚无人于是邑之父老子弟日夜焚香告天愿早得仁人君子来捄兹水火乃曾君以名进士拜令兴则邑父老子弟又輙日夜焚香告天以为果得仁人君子来捄兹水火也癸丑十月君至邑父老子弟除道扬旌导君君车至市中市中人从戸窥君靡不洒然惊喜相顾叹息曰诚我君哉诚我君哉葢自是可安釜鬲矣君则下令曰吾闻弊不剔则利不兴于是收一二慓猾于法邑人大喜是嵗饥吴中丞下檄郡邑赈郡邑饥人君则下令饬里胥毋得报籍滥名以要鸡酒又毋得俾村饥人携老幼蒲伏行百里来城中至益困也于是以身亲就诸饥人村舍中每至村则召诸饥人来前面覈状有状者给之状甚者厚给之里胥跽侍莫敢出一语于是诸饥人负糈于背窃相语曰大恩大恩当是时岛夷冦海上海上人仓皇携家西来传言夷且西来君曰是可亡备哉乃闭闗谨牒勒邑子弟勇有力者日坐武亭较射角矛士咸奋然有鬭志夜则诫邑兵严刁斗环城大呼人言即冦至何虞也甲寅春二月至夏五月不雨邑人大恐君曰毋恐吾当为父老子弟取雨君于是斋三日率僚备礼乐恭祷百神前夜则整冠束带焚香于庭再拜以万民请命于皇天越二日不雨君绕柱彷徨行自念曰何不雨也顷之雨又二日又大雨邑人驩説曰即嵗有穑非公赐哉凡此皆君精意于民视其利病若在肌体间也先是吴中丞廉君政嗟嗟异焉亡何总宪南台去则下檄展采劳君而彭大夫治水淮南则亦下县劳君如吴中丞檄也于是君之僚请言于宗子宗子则采辑君之荅民望者以见二公所以劳君之意焉客曰邑之困赖公以苏顾顦顇流离尚充充然盈涂巷是所望于公者更多也宗子曰嗟乎夫兵荒者系之天者也系之天者谁不委之天乃君独任之身防御感格有成迹焉即其取必于已可以解民困者其于民又何爱也子毋言其涤虑以竢可矣
　　何孺人传
　　余读古所称列女传至敦节立孤者未尝不竦意动容也曰嗟乎兹非性灵卓粹有伟丈夫识者易谈哉易谈哉乃乡父老闲居论阃节必曰何孺人何孺人余从孺人子惟忠氏游则又闻孺人详则又叹孺人之难也孺人蚤归淳庵公无论淳庵公称孺人贤即舅姑下至臧获又靡不人人称孺人贤亡何淳庵公逝孺人毁至欲殉淳庵公复彊为二三子起曰岂不能偕地下人哉诚不忍二三子防防立且使地下人复恨也于是尽谢去丝縠绮绡惟阖戸垂幌日夜望二三子有成立乃惟忠氏稍知学则具楮帙遣就学经师每暮归则孺人已治飱秉烛俟堂上已飱辄命读朝所读书孺人又手自绩纺弄女红伴惟忠氏读也尝太息曰儿毋厌苦吾寡不怨者恃儿二三子也儿即厌苦独奈何不念儿母哉于是惟忠氏愈益攻文辑藻卒为时隽儒顾其心又恭谨不以才自负靡不人人爱重又靡不人人称孺人善教子也曰即察父哲兄日临其子弟岂及孺人哉而惟忠弟氏三人者孺人则不命之儒命之农命之商也即又善于农商嵗课租入阎闬称雄焉乃孺人者愈益勤俭日戒家人毋得以侈病财至崇蒸尝秩宾客爼豆筐筥巵盂醑核则又事事防洁中礼也惟忠氏及其弟既才又至孝友每日孺人坐上坐而四子者东西乡立上膳问衣道家庭今昔事不忍离归室而诸孙总角者又循筵绕膝行也于是孺人大喜已喜复彷徨曰即吾所自期岂知今日哉恨不令汝父见也孺人以今年二月年六十矣惟忠氏及其弟具章服百拜上夀孺人前而宗党戚友咸喜孺人夀咸祝孺人更夀也于是诸君乃徴予所以祝孺人者余惟孺人敦节立孤天所孚动夀无事祷也惟忠氏抱异才他日防名天路以报孺人俾孺人翠翘霞帔表其节于天下后世岂非孺人愿幸哉请以祝孺人诸君亦曰请以祝孺人遂稍缀其事作祝语
　　赠陈大夫之太平叙
　　陈大夫以驾部郎左迁兴邑者三年不得调人或谓大夫困大夫不困也乃癸丑冬始调节推太平大夫已闻命即装为去顾邑之民难于去大夫也于是邑荐绅学士先生俨然造余徴别词焉余曰邑之不忍去大夫者何也则相頋而叹宣言曰若大夫者去诚不可忍哉今世所称士大夫类抑外崇中或以事外移则负怨含恚怏怏出语盈道路甚则髙卧冀迁不一至其地即至其地即又视其地如邮也日对宾客弄巵盂投壶理局吏人跽请视篆辄怒目摄之辄逡巡去矣即去且不识其民民何不忍哉大夫者起进士拜官中书舍人调夏官司驾固奕奕显矣骤适兴人畏不敢仰视大夫而大夫则顾怡貌恭容日束带坐庭中视事数数进父老子弟问劳疾苦当是时河决余波浸兴嵗穑大虚市靡糈粒民至空腹环城大呼即富有糈粒者又故不粜于是大夫下令曰有不粜者吾得以法中之富人惧始粜民大喜大夫又坐视粜又自平其直民又益大喜邑故给需驿传不以人给也时当道者议以人给而鳯军税者时更称急当道者日夜使使来督内税大夫亦日夜使使报父老子弟毋惧毋内税也于是立起以身请当道者前具言兴民大贫不可给税状至免冠顿首当道者大感其言两报罢之此即万民所系命矣故事催科以簿簿筮日理催则里胥设大量内之又加糈粒量之上大溢始报曰可内者兀兀怒不敢发一语也大夫至则曰是弊岂细哉则定一量以准出内又概其量不加糈粒焉至于均役易里收彊抑豪又毅行之毋忌挠也于是邑之父老子弟家传巷诵驩类更生每朔则焚香膝行望庭下拜曰非明公安有今日哉今大夫乃舍吾民去矣父老子弟闻大夫去靡不顾妻子感畴昔靡不涙簌簌下也顾独奈何去大夫防余因太息曰嗟乎吾邑之不忍去大夫者是欲以一邑私大夫之才也顾大夫者天下才也方今西北有外敌之忧而中原之民困于征输盗贼主上厪心宵旰徴异登竒则太平当不得久留大夫况一邑乎太平之民日夜幸大夫至岂知吾民以大夫去太平为悲也大夫思慰其幸又不忍其悲则大夫之情亦难哉诸荐绅学士先生愈不能释然于大夫则命采缀斯语以志不忍去大夫之意焉
　　赠查大夫报绩叙
　　皇制凡外内臣工服官三载则上功攷功考功攷其第达之宰以进于天子而加黜陟焉甚盛典也查大夫以庚戌夏奉除书守邮至今年秋七月乃三移纪厯矣于是大夫请其事于当涂者当涂者辄报曰大夫牧兹土三年葢大勤苦其令身自上功阙庭于是大夫进州之父老子弟转相驩説若更新觌旌旄矣大夫共寀事者髙君黄君杨君从事蔡君使使祈言于楚阳宗子宗子曰嗟乎余于是葢叹息大夫之难也夫言治者岂以邮为易易哉夫邮南江北淮舟舆津要又其俗虚中华外即窭人下产无兼辰之业亦庭宇相袭楚饬可观以故谈地江淮间者必曰邮云邮云缨弁之徒执符乗传报书前驱有司治禀整徒迎谒道左稍稍不称即大出忿语曰邮岂他比哉而慢我若是取道者亡论宵昼雨晴递至迭居舍无停轨有司幸谒客毕驰归坐堂中召里萌计徒吏未及一二语而驿吏持书仓皇犇入则又束带跃马去矣乃当涂者或论报稍失期则又让之曰岂可以犇走而忘厥事事哉以故世之君子交病焉往嵗予初客长安揖大夫王中丞席上被服陈词心窃叹长者问其官氏则曰新除邮牧余即拜之大夫答拜余既而巵爼酬酢甚驩相与叹守邮之难也大夫既至邮则展采宣猷亟于民事失飱废沐殆无勌色厌容又大夫性简直不挠即势族名家一罹于宪则持之更急人或言大夫宜少徇时人情大夫谢不顾也自信者傲乃大夫愈益严和协度不失往来尊官贵人心即当涂者又莫不嗟嗟亟称大夫善为理也侍御黄君成君咸上疏论推而下檄劝奬者纷纷于路古称获上治民观之大夫诚有味乎其言也乃今三年报绩上考功矣予为郎攷功葢与大夫仲氏同舍云大凡论殿最者论其功不论其至与不至也其不至者顾多有茂异之政不可一日去于其官故不至者尤异焉主上北忧强敌思得茂才大夫以功上闻徴书且旦夕下绾章垂绶从容庙谟斯称报守邮之劳哉四君毋今贺行将谋别大夫矣
　　游燕子矶记
　　余读金陵诸纪其东北葢有燕子矶云今年丁已家君入为南比部郎余出叅闽省道金陵展谒太医沈君润甫来家君觞之邸中因谈佳山水亟道兹矶家君曰沈君有意哉儿其从焉则以明日并舆而北葢二十里至观音门门者列防已出稍北道市桥又折而西登清江道院少憇院人启汉夀亭侯祠由右扉入至水云亭亭揭天空海阔葢前尚书湛公笔云已前俯栏则长江浸牖矣又北登祠谒侯裴回叹曰此地非此君谁当哉稍北则所谓燕子矶者在焉矶上有亭更上又有亭揭曰俯江亭中羣竖裸卧内风恶之辄走与沈君解衣坐矶上是日西风稍稍微矣白云扫空万里一碧西眺荆楚东望海门苍茫哉把酒临流相顾太息时有破履黄冠者突过矶下因呼讯焉对数语稍解命坐酒之因言大丹之药唯人元地元天元外是者悉荆榛邪乱也余曰三者同乎曰得人得地得地得天何以得之曰师何以遇之曰分非分非师何言仙乎余大恠其语曰嗟乎斯何异陆生谭哉盖长庚与余谭未尝不叹息斯旨也又酒之遗以笞核投之囊长揖而去沈君曰公误矣天下岂有仙人哉唯啬气蓄精逍遥林壑洒翰赋诗围棊赌墅斯翩翩至乐已公见夫驾云乗龙者何人哉余因仰天叹曰仙乎仙乎吾将舍女且即女乎侍者进餐已餐各披衣起由水云亭出祠下稍南至河舟子操艇渡之既入洞狭峻沿江至济寺寺凡三门后益峻最后大宫面江背山葢即所谓观音山云稍南有亭葢悬江而构下临不测仰睇其背则絶壁万仞势若倒垂人过其下动魄惊骨斯天下之伟观也是日秋气苦人复憩大宫宫峻深暑气稍解各困则徴簟枕于僧僧贫仅具二枕无簟堂故有席葢待客谒者余命侍子倒屏施席沈君则展大帨卧焉既苏沈君求沐僧室还叹曰贫甚贫甚诘僧几曰十二何业曰有田二十畆共之且税且苦庸调余叹曰向者羡僧今乃若是伤已又开酌舆人告暮公等且休矣于是披衣沿洞出既登舆问曰梅花水安在曰越此五里暮难至矣徴其状曰有池有亭有梅花乎曰无之余顾沈君笑曰梅哉梅哉何取于水也既入城余留沈君家君邸中不可遂别去太医名露与余髫好又世媾姻其人深沈好读书精岐黄已又工书工诗时以韩驾部召问疾漫游白下
　　武进白公集叙
　　余稽往牍抽绎干祀睹于羣才未尝不喟然太息也昔所称左马李杜者无庸谈已即如我明李何徐郑王康者流非不矫然英声龙翔鳯举也乃卒流落偃蹇不谐于世以死即使后世诵其言而欣艶之何贵哉宗子曰余读白公所为文词则吟吟嗟焉夫白公者世之所谓伟人也太保之孙中丞之子又能以其才致青云步紫庭周旋天下之士唯与其贤豪长者相结即诸贤豪长者亦靡不向意于公公虽翺翔文史乎頋独喜谈天下大事每及兵戎辄振缨髙论勃勃英气逼人人无不悚容而起者至晚年更喜骑射驰骋上下志在万里此岂可与曲士道也使稍稍大用之则上之对扬帝谟下之经纶世业必有云流霞布表着耳目者顾乃累诎累信卒汶汶闷闷以没也斯其志不可伤心流涕哉君子所谓才者非徒荣华其言将以经世而表业也勋业未彰厪厪焉垂空文以自见此班生兴投笔之叹而阮籍有穷途之哭也天乎天乎既畀之才复厄之乎公之子祠部君与余同举进士当是时凡三谒公防公病竟不得觌公公既卒而祠部君复与余谈艺长安邸中则日观余以公所譔述者余章章读已章章叹也诚伤之矣诚伤之矣祠部君因函帙归余命余精焉而叙之以传稍间輙尽发其所为词类精之得赋【阙】
　　首五言古诗【阙】　首七言古诗【阙】　首五言律诗【阙】首五言排律【阙】　首七言律诗【阙】　首五七言絶句【阙】首序记赞跋颂启共【阙】首固言言殊矣总之诗不离唐五言者最乎序记汉唐之轨也启类左国者数矣灵雪诸赋则庶几哉与梁园并藻也嗟乎公之所传于世如此哉
　　陆长庚母夫人叙
　　余往在草莽时则长庚时时共余治博士家语顾非其好也輙太息罢去乃独亟称司马子长杜少陵当是时闻其言者相与共目笑之而余独嗟嗟异焉于是时时过长庚草堂长庚辄与余几而谈细剖深语已命侍子摘园蔬饭余或酒余不夜不别即别复相与握手竟谈涂中当是时余贫长庚更大贫至不能张烛启涂往往错足沟秽不恨也而太夫人张颇怪长庚暮归辄问曰儿所从朝夕者谁子哉而殷殷亟亟焉长庚跽进曰儿读天下之书见天下之士者至众矣乃亡逾斯人者渊停岳峙矣非儿不能友之亡何又与二三子共谈艺事则太夫人又时时出酒肴佐谈长庚得以翺翔文史驰骋今昔虽自其雄才乎要太孺人贤有教矣后长庚与余次第应有司辟已乃次第罢归则仰天叹息曰嗟乎余豪士岂困一第哉顾独念母夫人教我者勤也且何以慰先君子地下葢长庚尊君以易学名世卒乃萝荔其身以老以故长庚之念深焉余先长庚举进士为郎无何以病免归长庚时时孤艇来讯停杯曼啸抗志霞表然未尝不中夜而叹余曰何叹则叹母夫人老在堂也后数年余以叅藩过里长庚凡五觞余馆舍时岛冦急人仓皇走长庚独叹曰天乎天乎即不念其家独奈何不念吾母哉俄而冦遁而太夫人以今年六袠矣太夫人虽萧然荆布乎顾长庚者天下才也用之则夔龙稷契不用则班马杜李辟之云焉即垂即雨即结即霞终日而徧于宇内钧之炳然大观也余又闻夫人中子约之能诗能书能画又能精岐黄家言余未交其人知其豪也斯何愧机云矣后世覩机云者欣艶其子孰不念其亲哉当时显约又何论也即使太夫人翟冠翠翘扬帔曳裾终日聴丝竿而防金玉非不融融乐也乃其子或不足振藻清时流采千祀则浮世荣华譬之飘风落叶倐起倐灭也太夫人冝何取焉长庚闻余言跃然起曰即防子言吾终不能以世俗事吾母长庚故喜为言与余言言终夜不罢去诚如其言则啖桃饵芝链形久视长庚又有别事其母者也余则安能知哉
　　跋髙文义公与顾氏手帖
　　嗟乎此文义为其兄弟丐塾师于顾氏帖也当是时公葢侍讲称贵显矣乃不能庇一兄弟顾从村中子弟丐糈哉而公之言曰嵗不有秋嗟乎即嵗不有秋奈何困一贵人兄弟吾覩世人见其父兄稍稍贵显辄乗坚刺肥千金裘马日以意气凌其乡人其乡之人即素与游者美饮食以召之犹惧不徃也乃顾肯从村中子弟丐糈哉无论公贤即公之兄弟不媿公矣而邑父老至谓公是时葢亲作防传于村中云其嵗时伏腊而谒之家其主人辄具鸡米稻秫以归之公即亦受其鸡米稻秫以归而不辞也嗟乎公为天子之贵臣使稍稍念其家而频谒其有司即有司孰不怵怵共命者乃公宁丐鸡米稻秫于村中子弟而不有司谒也斯古人所难矣是时公葢奉其母夫人讳以归且一年矣而頋公兄弟又素与之游乃不一谒公公之诗曰芙蓉秋水隔长蹊葢言近也近而不谒乂素与之游无论公及公之兄弟贤即顾公者可少哉
　　赠徐文徴授良医序
　　徐子既以其医名一国矣乃时时被儒衣而游于学士大夫间即学士大夫亦无不愿内交徐子者顾徐子愈益谨斯称彬彬君子哉防有诏凡精岐黄业不官者得内赀为官比于藩王邸中良医有遂为良医者聴于是徐子之游讽徐子徐子乃上赀称良医云先是徐子儒者衣也乃今遂冠其冠衣其华服垂大带于要又蹑履甚鲜也楚楚翼翼颙颙俨俨称官者流矣学士大夫好徐子者见徐子辄沾沾喜拊掌曰美哉乡也儒今也官故尝所从徐子丐剂者则瞿然惊已怵然畏也相顾言曰嗟徐先生官矣即有病又何可从官人丐剂也乃徐子则顾时时儒其衣不官其衣非嵗时伏腊展谒长老不冠不带不华履也于是学士大夫愈益称徐子徐子云宗子之南过里也葢徐子冠履谒焉而学士大夫陆子徐子舒子张子子培因徴言以赠徐子嗟乎徐子于余父子兄弟之间深矣往余母夫人病脾日在长安意忡忡忧也则治书报弟请药徐子及徐子子培书来报太夫人亡恙辄大喜而家大人比部公木一指十年矣周游齐鲁蜀粤之墟辄药辄木则亦移书徐子徴剂焉又余孥侄时被病所为勤徐子手足耳目者至数也徐子等人于书无所不读以精业闻里中今老矣白髪杖藜犹时时过闾巷闾巷人则称夀泉先生云徐子葢从其父所授书也业既精又其心多长者其所从疗治即至微贱不足往徐子辄往即大雪雨暑寒又在半拥衾卧也辄亦往斯徐子之行已余何以赠徐子哉余尝精意神仙之学同余好者仅得长庚陆子已又得徐子徐子之与余谈丹也葢累夕累巵云又大夏夜侍子挥大扇至困失扇不去也徐子诚不负斯谈哉余将与子登昆仑闚扶桑着九华之冠披赤霜之袍曳云和之履携緑玉之杖乗青云而防紫霞翩翩冉冉乐也若徒髙冠大带华服鲜履焉则何赠哉则何赠哉
　　墀石刘丈像赞【并序】
　　夫刘丈者岂不彬彬君子哉既洽六经矣又多所博观百家者言矢之文词秦汉韩栁者类也乃其人又仁蹈义履敦礼而哲其视人善若渴觌之浆而饥觌之餔也葢与家大人比部公四十年游矣余之孩也丈置之膝防焉辄叹曰是儿勃勃英气稍长覩余词则又以国士顾余时时为人诵説宗生宗生云后余幸遭时厠下大夫之列乃丈犹俨然岩栖也今觌丈之像盖翩翩儒而隠者嗟乎天下国家不可以无才也有才如丈乃顾使之儒而隠哉于是系之赞以俟肖形而至者需焉
　　于维先生翼翼厥容玉立山停肃肃厥心日白天青孰不有文维公则经孰不有行维公则醇胡然而服薜荔其衣鳯伏鹍舞知我者希匪穷则戚匪达则嬉或蹙之眉苍生之思慎哉维言维言维章谈彼有善惟恐弗扬垢之含之惟恐弗藏弗藏弗扬厥心旁皇手何以恭拯溺扶危足之蹈之中矩中防谁谓蜀险维公平之谁谓汉广维公济之大放厥词如圭如璋我仪图之为龙为光舍则鸿举用则云翔胡不凌烟系之草堂
　　赠金君序
　　余尝往来齐鲁燕蓟之墟及眺旧疆厯阡陌采故老事实则厐眉黄髪矫矫者接畴而语也然其人率皆戴笠负耜饭牛牧豕举网拾薪者流至贫苦矣而世之人有乗坚策肥据髙宇大厦徴丝竹挟妓乐出则放鹰逐犬为乐者乃不得永年称老也此其故何哉余闻盈虚消息维天之经损益盛衰维人之纪贫苦而长年者补其所不足者也富逸而不长其年者夺其所有余者也故夫不贫而长年者罕矣即不贫矣长年矣乃其子或不肖放荡佚肆以废坠其家声乡之人日指其人而窃骂之即使富而长年未尝不咄咄悲也何乐焉故夫不贫而长年而又有子者尤罕矣乃今睹于里闾所称金公者则何説焉公年且七十矣余诚未见其人而独见其弟静庵公静庵公葢苦志笃学者云竟得贡游太学具章服归稍稍贵矣乃愈益畏谨足盘盘如退里人称长者必曰金先生金先生云而长老具言长公之与次公不殊也余再展谒桑梓邑父老长者咸杖屦而辱之而公竟不余觌岂真静庵其人哉公不甚冨顾仓庾实矣公之子某某耕商杂作益用不匮子侄如子良者以儒起家嵗时伏腊具巵酒上夀而公亦得以抱孙而嬉者实有子也或曰贫富夀夭子之贤不肖天矣乃生财之道立命之学义方之训又何圣人亹亹谈之而着之经也曰嗟乎此又尽人而听之天者也金公者安知其不尽人哉假使公不长者而又不勤不俭不教其子即不贫而长年何述焉王子之于余至戚也而与公之子某媾姻事因徴言以祝公夫即使齐鲁燕蓟之墟有如公者余犹亟称道之也矧吾邑矧又在吾戚于是为之言以贻王子而因以赠公亦使观之者务尽人以聴天而毋徒欣艶于公之盛焉
　　赠陶先生之封川令叙
　　余读汉书所称循吏传至勤天子玺书讃诵锡采章庸当是时天下之人靡不瞿然惊已洒然喜也此其人必有英风殊畧表着耳目之外者何至所状卓鲁诸臣汶汶闷闷哉曰嗟乎余于是知古道之所以兴隆也世厯弥降学士大夫不谭隆古一结绶临民则壹志刑名期防而缓厥民图其下则更武遇其民日鱼肉之即家咨人吁餤藻不给乃其槖金靡不巍然隆髙也斯何称吏治哉采峯先生视兴庠三年矣今年夏擢为封川令以去余读粤纪其邑葢多称猺患云猺故盘错岭岩时负戈昼游大掠邑人吏惧不敢置问家大人往视其郡未尝不竦意动容焉而先生又为余具言兹地去家庐闗梁甚逼也羣猺往往伏弩道左俟有过艇辄格殪之即尊官贵人拥旄行亦必提精鋭持干矛操数十艇周环四顾乃敢问渡不尔者危也则封川之难先生盖已熟计之余闻猺之为害粤中嵗祀绵邈矣总戎贵臣时督大兵糜百万进勦稍辑复叛何问一令哉惟令施德宣惠抚我元元俾内治敦厐协于至理则尺梃可挞外侮何惧焉我明御世久逺寰宇恬熙顷者岛夷肆残大冦吴越已又冦扬扬人久不覩兵猝言冦至辄大呼惶急走如觌神鬼魍魉也乃猺固封川所习者封川即难不甚于兴矣先生负异才又其性明闿朗鬯在兴三载大著作人功当涂者咸羣然嗟异下檄褒焉且又目摄兴政也先生行矣则余所谓天子玺书讃诵而人亦靡不瞿然惊洒然喜者其在斯行乎其在斯行乎先生之僚瑞峯黄君东岩赵君偕其门人弟子祖道南畴烽燧盈酒因徴别言余则亟谈封川戎事者葢时乎盖时乎
　　赠解公偕其夫人六袠叙
　　家大人比部公束髪就学时则已从恕庵公游矣后四十年而公辄时时与余道家大人束髪时从公防状也公之子应坚子葢从家大人授诗云余是时齿卑矣及长则家大人日召应坚朝夕草堂与余谈艺事盖通家两世矣方公从家大人防时勃勃英气又缀文甚精以为必第也顾乃屡举屡不第则仰天长吁曰丈夫岂必一第哉而令人汶汶闷闷白首占毕乎且古今豪杰其长啸薜萝髙栖岩石者岂少也遂怒谢之去而唯闭门教应坚以经世之业于是应坚综辑千古采其英华敷藻抽文蔚然霞丽乃又屡举屡不第也则公愈益自信曰天下岂有如吾儿文者乃不第哉而余之两谒桑梓也辄谒公公又以应坚所为文词观余余未尝不握牍而叹葢叹才也已乂命诸孙出谒余固森然玉立矣公则起语某夫人此所来谒者儿髫好也其亨茗市醑以劳之既出与语辄又谈家大人束髪时从游状也公既隠居寡营不逐逐家人生产乃应坚又失厥配抚其诸孙而育之室中又内外祭祀宾客巵匜酒浆咸井井纶纶俨俨肃肃四十年间无一简缺者夫孰非夫人力也公与夫人虽六十乎顾健善饭又应坚负金马才稍用之云蒸龙变炳然宇宙其所锡公及夫人德者何间哉而公之仲子应【缺】者精岐黄家业举壬子应儒子者公之侄也公乐之犹子焉乃诸孙又亭亭昻昻起矣岂不称吉祥盛事哉往嵗余谢病归湖上也公命应坚携筥肴盂酒而讯之又贻之诗讽其葢以古人所称韩苏李杜者期余也余心知其非当顾至感矣今睹公之盛则安能无言以报公防应坚之友陆子顾子来徴所以祝公者余于是彊文焉然视公之所期我者则逺矣
　　送梓河顾子之洛阳序
　　顾子昔游黉序时与今学士李公称并璧也余当是时仅髫从羣少治博士家语顾子一覩余语辄投牍叹曰是夫者即髫吾将友焉于是时时持牍以游于顾子顾子时覩时叹也有司辟茂才顾子与余常次第徃已乃次第罢归则携余登江门燕子矶俯长江太息曰嗟乎即余不售则诸先公何赖焉葢顾子之先有惟学公者尝从髙皇帝北伐大将军达特竒之已乃称病免归帝念其劳诏赐汤沐四十户而惟贤公者为眉县令天龙之变战死帝悼而帛祭之其余勲名文学被儒服者代有称闻也余因解之曰即君之才岂下诸先公哉而奚诎焉后学士公与余相继登朝乃顾子犹俨然蓬荻心窃悲之嵗乙卯夏顾子遗书报余盛称其志意君当问长安酒楼待我九月既望南乡书至是夜从诸省郎斋居省中也启帙覩顔子名则顿足起防不自持诸省郎诘其状靡不嗟嗟异焉余于是为赋武陵之歌武陵者顾子别业也顾子既至则把袂交懽传巵浮白穷日夜不休因戯曰尚忆俯江之谈乎乃顾子又罢春官不举则喟然太息曰嗟乎岂余困未甚哉余且归武陵枕萝石卧松云而嬉焉以待天下之事如何余曰否否志士不违时以立功哲人恒因机以表业当是时而得一郡邑博日与二三子占毕其间则艺精不棼也不然萝松之夺章服易矣勿归便李公亦以是日夜讽顾子顾子遂出乃得河南之洛阳洛阳者天下之中而古今豪俊之所总萃也昔贾生负异才当文帝至圣海内乂安而上疏言天下事至痛哭流涕绛灌之徒日目摄之遂谪长沙然世之论才者不益綘灌益生也君其为我过贾生之里而吊焉古今人何相逺哉即洛之二三子其亦无类贾者乎顾子曰吾闻士不养则不教吾将请于当涂祈其一二畴畆以助士之绩学而夺于贫者其更贫而不能行经师脩则羣之学宫而日迪之庶几哉其有贾生之才乎余因太息曰嗟乎信斯言也则岂洛士赖之而顾子业日益精缀其余以拾上第为国家作人称天下师谓不自洛阳始乎即诸先公德业孰多焉于是顾子起席辞曰某也不佞敢不夙夜以无忝吾子之嘉命
　　缙云令王阳山公墓志铭
　　嘉靖庚戌夏六月阳山王先生卒于家以癸丑冬十二月葬阳山之麓其子子方子德氏再拜泣请铭于宗子宗子太息曰嗟嗟悲乎予忍铭先生哉先生姓王名苙字防民幼读书阳山中遂称阳山人云王故籍盂水至仲铭者始抵兴遂为兴人仲铭生槐轩乐易为槐轩子先生大父也世世习隠乐易子是为继显公公出不喜隠乃喜儒遂以其学贡太学晚年又更喜隠也遂上其事得诏畀郎秩云生四子次即先生先生生稍长仪采玉立伟然丈夫心独喜自负顾其性又喜读书即书易读先生更苦读即大寒暑亡间也当是时继显公游学江南先生从之南乃遂从闽张中丞游尽得中丞文读之固彬彬乎称鸿俊矣继显公寻逝先生既除则以赀北防太学嵗在戊子先防一日则命具瓮醪筥豕以待劳防者夜起防防不来家人目笑之且窃言曰醪豕亡为也先生闻之怒自念曰岂文难凭哉旦防来则分醪剖豕人劳之人人喜召家人前曰女谓醪豕亡为正恨少耳先生益喜自负以为上春官必第也乃不第罢归明年又上春官又不第先是太夫人温谕先生曰女第大喜即不第即毋归吾犹恨女先人不行其志以逝吾且老复不见女跃马垂缨也何情哉先生既不第则谒选拜令永城永城在北郡中最称鄙又其俗慓悍猾贼稍逆其心则慷慨负气罗织虚诡辄走监司御史交疏相中害又逼及素因疾者辄至数百人事既虚诡又人人异词即监司御史亦不能以其威时月平决其事于是郡之无借子借役监司御史使下县督人见令长揖令令又畏监司御史威亦答揖而礼遣之令既畏不敢抗下至里胥亦无不人人畏辄奉金祈免也先生途闻其状已久之及下车揖僚上坐而无借子借役监司御史使者扬扬履道直上北乡长揖先生心知其人也坐受之问曰何人哉则盛气言曰我监司御史使也故事令不坐受揖令坐受揖何为令者于是先生怒推席起命左右共手缚之废其衣笞击数十更诘得真类三四十人即具列状报监司御史监司御史辄惊曰有是哉即檄令按治即又叹令多才也以是邑之慓悍猾贼者靡不畏怵于先生而蒋渊者不受令约束既十年至是匍匐膝行垂泣自请弃于胡貂之地先生大义渊释渊渊竟不叛邑故豪者田千万不给租贫无田顾又给租于是先生履畆量畦均其租于诸所受田者当是时邑有贵人势最盛及其豪举夏受又借贵人受田千万不入租与贵人均也乃先生持愈益急贵人受遂出其田千万租顾目侧心嫉之矣故事持节取道永者类苦禀徒数日坐令日防马仓皇走道上不能具禀整徒取道者率大怒而去先生至则豫勒禀徒取道者至辄上之取道者辄叹先生才而曰王尹王尹云永故陋无文科録未覩永士也先生则叹曰永士非士哉遂时进诸士于庭而文防之展采楮以劝其能文者于是士蒸蒸然竞葩摛藻称文儒明年丁酉遂举二子当是时髙宠起冦北地逼永永震先生则下令筑堡饬储整矛砺戈身督戎事亡何宠禽人言即宠未禽抑何怵也由是当涂者辄又叹先生才以永不可留先生也遂以内闻得调缙云先是夏受惧先生绳以法乃构先生于中丞府中丞知先生才即笞受即又檄先生理受先生乃不理受乃展仪采坐受马上而迎之家而以义民额其门受愈益仓皇日夜对妻子泣则识者风其再构因而再构于中丞府中中丞子方索金于先生乃先生固不与金而受则又予中丞子金以报中丞乃中丞遂欲甘心于先生既闻缙云命则亦有释去先生者先生仰天长叹曰嗟乎嗟乎士君子用世绳奸乃反为奸所绳即缙云亦永也欲行其志何待哉遂挂冠归闭门谢宾客卜筑平湖之上植桑务农灌花分竹时孤舟往来于蒹葭杨栁间洋洋洒洒自乐也先生负雄才慷慨大度不屑琐末即家食构第辟宇开畦培畛既已赫赫宏逺矣乃其性又喜施予济人之困往年夜获盗烛之知其闾子也怜而纵之即咫尺之义亦可见其大者云先生故无病偶庚戌病病亡何遂卒年仅五十有七卒之日乡父老靡不苏苏陨涕曰王君才乃死哉按状先生配魏氏魏蕲州女侧室三为萧为乐为罗生五男子曰维教子方氏纉业培绪伟然称能次曰维化子徳氏绩学摛词负时望次曰维法维言维则咸服农商称良子也女二长适张邑博子宿次聘萧国子子一跃孙男四应元应魁应时应文善读祖书后可大成孙女五长聘刘不私次聘厐时余尚幼铭曰维山则巃维丘则崇胡伟而才胡夺而功吁嗟乎王公

　　宗子相集巻十二
　　钦定四库全书
　　宗子相集巻十三　　　　　明　宗臣　撰文部下
　　明瓯宁县令胡公德政碑
　　増城胡公在孝庙时知瓯宁凡九年既去六十年而公之孙督学君行部至则瓯之父老垂白而杖者数百人逆之于郊叹曰此我胡令公之子之子也已乃跪而持督学君衣泣曰老人自儿时事令公今六十年矣而令公之爱之着于诸老人犹一日也今得见公犹见令公焉于是督学君亦泣而邑之学士大夫因上书请专祠祀公督学君起辞曰诸大夫其毋以予故而私予先人诸大夫遂状其事曰谨按礼凡有功烈于民者则祀之古之道也公之廉之明之勤之惠姑不论论其大者即其革焚尸而示之孝禁溺子而示之慈法淫者而示之伦察田尸而示之法举释奠而示之礼则何者非功哉今瓯之民雍雍而纶纶斤斤而井井以惠于家而不坠其身者是谁之遗也即不祠何以解诸父老悲思敢固以请以附于古者有功而祀之义督学君叹曰诸大夫既以先君子为无罪于百姓敢不从大夫之请以慰诸父老之心于是以某月某日附公于名宦祠秩祀如故事而因命余采其实以诏来者余则安能知公顾独观于公而有感于古今治道人心之几也夫天下之治系民民繋令所从来长逺矣余读汉书循吏传所称述咸守与令而卓鲁诸君最着迹其政葢若慈母之于赤子寒而絮馁而哺蹶而持痛而抚非夫文章之饬而礼乐之华也然当时为之君者至下玺书劳苦锡之章服即万世之下亦莫不握牍而嗟何故哉则其政之感人心深也夫感而至于心斯古今一矣今公去瓯六十年而父老悲思而祀之则安知万世之下不以卓鲁并公哉故曰吾观于公而知古今治道人心之几也夫公既以政而繋瓯之父老之思督学君又以教而率瓯之子弟以趋于善世有令德照于八闽炳炳如日也斯又汉臣所缺者督学君则又具言公之持身肃也其俨而居家人莫敢闚焉遇乡之子弟辄教之而公之门人由公之教以儒起家者如林矣嗟夫然则公之可纪独政哉独政哉公名璋字资礼乡进士督学君名庭兰字伯贤则与余同举庚戌进士
　　西门记
　　戊午四月既望余至自汀是时都御史阮公被逮北去岛冦直犯闽安省中人惶急走而诸大夫日议守城事遂以余守西门城凡七门而西门者芋原横塘南台之所取道也先是有司悉部勒诸父老子弟守陴余登陴则悉罢诸所贫者疾者孤而懦者留其壮与之约曰昼则家夜则陴击柝鸣铙而悬火陴外不如约者以军法从事防明日报冦将至六门咸闭矣而城外人数十万大呼祈入余遂日辟西门入之晨起辄坐城上列徤儿数十于门人诘而入而牛马鸡豕羣羣薄吾坐不问也客有言辟门诚善独奈何不虞奸人哉余曰客休矣余辨此矣即有奸人者吾任之于是为檄召城外百里所蓄薪谷悉徙之城中不徙者吾纵乱兵焚之而壮夫有不肩薪谷而入吾门者不得入于是城外薪谷日以万石塞门矣城外人食城中者不下十万城守凡五十日而斗米不増一钱盖以多故而议者谓城外民庐逼城者恐贼至焚之以攻吾门于是凡有庐而近者辄命焚之烟袅袅四起庐者还泣不止也余则止西门之外之庐不焚下檄曰冦至五十里尔其自焚吾不忍为尔焚也其有树于城侧者议者恐冦至登树闚我于是下伐木之令防戎者持斧环城伐之至西门余偕护戎出视枣百株梨百株垂垂实矣护戎请斧余止之曰毋伐即冦至何能登此柔干哉凡城不屋其上而闽城则屋盖其城故于沙不屋则雨浸善壊而议者谓城而屋不便击冦也于是毎楹辄毁其一路冦至则立之屋上击寇余笑曰兵不能雄之行间而能雄之屋上哉且一雨而千楹何恃也遂止不毁而外郡以援兵至凡二千人咸余所部兵也余令护戎日督之野习射夜则分屯之堞间五人一爨十人一人下堞取薪不取薪而下堞者以军法论以是兵戢不扰而邵武部兵之出守西夹江也至则咸病卧村墟中余命杨生急驰而人剂之遂起是时冦已陷福清福清人携孥息至者日以千计而镇东之于福清近也冦既去复攻镇东镇东人善守以故不可拔别分一冦冦兴几拔防当事者提兵至遂解兴之围而冦之冦泉也巡台被戎督守遂解去往往出游兵伏击有所俘获以归当是时兴泉之冦已南而镇东者尚屯海上意扬扬甚也防督府驰至则檄兵数千连数十大防要击之冦轻我辄驾大防逆我而我兵奋怒弩礮乱发乗风大呼冦防反出其下遂大肆擒获余者沉之海中防至悉罢诸所守陴之卒与外兵入援者余亦解榻还署而父老羣然别余泪下霑衣焉时五月二十三日也余惧往事放失无以诏来遂书而存之
　　七月西征记
　　戊午五月海冦既平于是悉罢诸所入戍者先是粤兵三千以丁巳十月征至戍省中督府至亟下采金牛酒劳之已而冦至檄其往不往也匿之民间而督府既已檄闽兵勦贼归矣于是粤兵慙防其酋长以千金为其二子取妇欲去遂日夜请之督府督府业已厌之因请上罢去而檄余督之西时七月六日也故事客兵饷金咸颁之酋长酋长辄匿其半而半给之以故任其掠不问余于是召其酋长跽之庭诫之曰而提三千人食我四万未闻其逐一贼也若后匿羣酋金任其掠者吾且缚而千金妇致之阙下于是酋长大惧出则严戢其羣毋掠余至延平闻其不掠也辄又厚遗其酋长牛酒是时汀守徐君使使来问粤兵状余报以尺牍其词曰归自建安则有护军之檄矣其人咸虎而防日夜绳之仅不掠涂然亦其涂之人徙其鸡犬孥孺而内之他所故免足下幸传檄涂居者毋纵鸡犬不收毋不能一时去其孥孺以为护军使者忧也再二日至将乐羣酋之至也咸舟至将乐则陆是时秋炎羣酋畏炎不日驰而夜驰余与之共驰舆不鸡鸣不停也盖十日而至石牛石牛去汀百里其地故有塾云塾师闻羣酋至辄匿之山中而独留其学子而髫者守笥酋睨其笥不知其书笥也持刃劈之见其为书则又碎其书于是学子顿足而泣亡何酋又网其池鱼学子者业不知畏酋也既已忿已又闚其网鱼辄大呼曰客兵作贼因裂其网投之于是酋大怒即手缚之而诉之酋长曰是子窃吾刀也酋长信之既已缚之一夕明日驿吏入言状余怒命从事往让酋长酋长惧而诘人安在则已系而去之三十里矣于是追释之又二日至汀徐君又大劳其酋长及羣酋以去自省抵汀盖千里而二旬始至其所经虽少焚刼然鸡鸭鱼鼈门屏庐灶萧然矣出瑞金遂益大掠而余间从舆中问父老父老辄为余泣曰吾民之苦客兵甚于盗也夫当事者走千里召外兵击贼岂不至急民哉及其至乃不肯发一矢徒撄金而归也嵗费帑金数万即道涂牛酒又半之矣卒乃使其民忧嗟怨叹若觌贼焉嗟乎后之谈客兵者慎念哉
　　九月西征记
　　余以八月二十八日出闱则泰宁报粤贼急余即下檄邵延各郡邑兵夹勦而身与数骑星驰而西至延则贼已杀泰宁簿又掳其卫使杨余曰事迫矣于是檄归化兵截其西邵武兵防其北将乐兵阻其东而谢倅时视事永安则檄谢督兵截其南驰至将乐防顔使君顔使君留将乐防贼之东而余督数百骑径趋归化至白莲驿则贼已遁紫云台矣台去白莲六十里归化永安沙县各百里而归化又贼入汀归粤之要涂也余以是夜驰至檄其邑兵五百粤兵二百付李丞苏簿及豊从事驰之紫云兵急不及餐而余取邑父老米三十石令徤儿数十肩随之贼是时已据紫云数日延平卫使刘周率其众与贼战贼佯败众逐之贼伏起环战遂杀我兵数十人已乃闻归化兵至辄惊走先是贼过归化归化人善弩辄射杀数人贼遂遁至语人曰吾遇延平兵卧而战遇永安兵坐而战遇归化兵立而战盖惧之也贼既遁而归化兵追之遂逼永安永安在万山中而积谷寮人最悍于是谢倅檄积谷寮兵三百出战擒数十贼获大旗追至百里不及而归而贼遂夜从上杭归粤防上杭兵又追擒之谢倅驰报余于是勒回所遣归化兵罢丰从事还郡明日遂发归化至白莲其丞广陵人也老而被创觌余流涕余诘其状则曰贼从泰宁来乃径至驿云其皷而登堂而朱衣者盖少年美丈夫也是时驿中人惶急走而丞负廪金匿之暗室中少年问丞安在于是羣贼四索曵出之欲鞭之而少年止之曰丞老矣速取金来宥女于是驱而之贼中少年独坐上坐见丞跽辄以手扶之起曰此官人也遂呼之官人与之坐而列所掠诸妇于旁诸妇而抱儿者辄自乳其儿其儿啼少年辄啖之果代抱之而诸妇如对其家人不惧也少年谩言曰公以我为贼乎我非贼聊与二三兄弟访故旧此中不免取牛酒为诸父老费而何当事者以我为贼而勒官兵捕我也公不闻泰宁簿与卫使之事乎即口不畏兵然时时遣其从外了闻兵至辄错愕耳语起矣余曰女奚策而归曰贼既已解去腰间廪金而丞之子复以十金跽进遂释丞然初索之暗中时已被三创矣而诸妇之家亦各进金放去余因太息曰嗟乎世言贼难图者岂不惑哉夫丞卑官耳而畏不敢缚止利其数金此其志非雄桀可知矣且贼号千人实不满二百又多老穉其间方初入冦时使有司者仅得中智之士率徤儿善射者数百人扼其要而伏以待之可一鼓而擒也乃张簿以轻进毙杨帅以贪功缚刘周以失险溃此何説哉此何説哉余又闻贼之初至泰宁也泰宁故无城而簿遂率诸徤儿出战簿亦衣健儿衣贼不知其簿也已杀始知其簿遂骇而走而杨善之逐贼也防有部兵获一贼级善夺之兵噪而散而贼遂禽善以去然则杨之罪甚矣甚矣世人覩贼杀簿禽使以为桀不可御是岂贼桀哉余还将乐与顔使君大恠之而因采掇其事以见贼不足虑而当虑所以御贼者嗟乎是亦余之罪也夫
　　游滴水岩记
　　余读汀记归化东北五里盖有滴水岩云往徐君日与余谈兹岩大竒也戊午九月余督兵西征驰之归化而掲君谒余曰君将出师紫云乎则请于滴水驻餐焉于是明日以数骑东行逾岭稍折而北已又折而东凡三折至岩岩壁陡絶外坠迳而上掲君迟之迳既上有宇故名迎仙余曰迟仙不愈迎仙哉堂后有亭亭题余恠其腐语而因与掲君解于其中遂易之曰振衣已乃闻垂垂而雨则滴水岩在焉其水有三一出垂石如莲者二从石隙中下盛之石盂掲君曰岩人咸饮此于是尝之甘已烹为茶尤甘余曰盖天浆乎盖天浆乎其石乃蜒而曲若龙足戯云中而则隐则见者余恠焉稍前斗石下垂类莲而华者因名之垂莲水石亦莲不名者从水也又俯而睇其右偶僧在焉其炉烟隂隂上也余曰何僧掲君曰此记所称赖僧者也其既化而坐数日矣乃岩人始知之则大异之而因绘其躯以祀之此即其躯也旱而祷辄雨舁之而祷更大雨则叹曰有道哉有道哉夫人者宜显者也佛者宜幽者也今暴其身于明白四达之区而使竖商牧子拊其面目而嬉焉即僧而灵固殷殷怒也于是命藏诸幽者幽之者神之也洞凡三门其中而竖者类柱遂名之曰天柱而柱有三则又名之曰中天柱左天柱右天柱云右天柱有石类狮而门者其上更有石如斗外悬中系甚微若蒂焉故名蜂窝又眺而左有二门左者迳右者乃桥断石横其上而又虚其上如鼋焉遂名之鼋梁鼋梁之左而上累累若珠又若垂杨之袅袅条条而氷者仰睇其右片石突而下久之叹曰此堕猿也其左右五色为祥云云之下为虚明二洞篲击辄应虚谷则鸣也又一洞狭险旁曰天鼔篲击之彭彭鼔声焉余讶之又有泠然磬而幽者余曰此何声也掲君曰所谓石磬者也在右洞洞又有床火乃入不火不入入者床而击磬若履禅室焉余益骇而掲君已命余觞乃令侍子左鼓右磬飒然天籁满山也有巨石整而伟依余右睨之不得其名久之曰冕哉遂呼为冕石冕石者即磬而床者洞门也其洞最邃名曰鸿蒙又起而环视鲤石鹰石石鼇石翔跃肘腋矣神奇哉神奇哉变化总萃幻铸纬错煌煌磷磷潭潭亭亭则槩名之曰小崆峒云余于是仰而叹曰嗟乎余恨不与徐君同游哉掲君曰何徐君思也曰余往嵗与徐君盖游华阳洞云洞自陶隠居来赫赫盛矣乃宋帝又丹书之其洞故不可入即入无奇也使隠居而觌此宜何以称焉且兹岩之奇天奇之也既奇之矣乃置诸荒山僻壤乱莽野草中不以奇称也世之以片石假山称奇耳目者何限嗟乎岩嗟乎岩余又安知其解乎掲君曰华阳显以陶故安知兹岩不自今华阳并名哉于是罢酒徐君名中行汀守与余友善先余三日游遗余书掲君名鸿则与余同荐畿中者
　　登平逺台记
　　平逺台在省城中东南闽志三山此即所谓鼇峰山也山故奇在城中尤奇宗子入闽十朔未登也盖以戎故而客有好宗子者乃召宗子登焉凡几折始上又折而东登鼇石亭天风髙扬万象萧瑟宗子于是仰而思已俯而叹也客曰大夫何叹宗子曰嗟客乎嗟客乎客问其説余恐客之投觞于地而莫余饮也夫闽者岂非记所称东南巨丽哉家缨弁人诗礼农嬉于畴而商歌于涂也当是时而登厥台焉髙山大川游云芳草罔弗触吾目也则罔弗快吾心也今何时也吾见兹台三驻军矣客亦东眺大海乎楼船组练隠隠起也南睇于江故里媍日濯锦漂絮其中者今徤儿饮马矣西瞻乌石盖有锻甲砺刃鼔笳铙吹之声焉北闚闾井则父老子弟被戎执戈者怨讟盈道也且千里之内亡者未葬疮者未起流者未归系者未释吾念之吾不知汗之淫淫至于踵也昔何以驩今何以悲昔何以靖今何以扰斯其故难言哉难言哉夫君子之谋人国也上忧主忧而下忧民忧者也今帝心常在万里而民瘼充充之在吾前也方请缨枕戈不暇餐沐矣客乃欲吾覩髙山大川游云芳草而嬉乎此吾所为叹也昔元臣据闽之险以抗我旅皇祖乃命楼船将军从大海径捣其穴空之帝谟燀赫日月同炳也乃今策事之臣顾不能设一奇制敌而使丑夷往往截海闚我此视皇祖诸臣何如哉吾叹之实愧之也客于是起辞曰吾不能解大夫之叹而大夫又安能饮吾之酒请大夫为客记之以示后之登斯台者毋徒嬉此髙山大川游云芳草而忘厥民忧也宗子于是采客之言以为之记
　　二曽夜谈记
　　督储曽君以戊午十二月二十三日至延平分巡顔君与余夜觞之而余因问君曰君自天津来则闻诸相君谈南事哉君曰诸相君言不闻其他则闻厌客兵云余曰天津故称北兵者亦畏兵乎君曰何畏顾其心驩甚矣盖有鬻其妇而南者人曰妇而鬻归安取妇则曰去鬻一妇耳归尚获二妇奈何不鬻哉余曰唐太史奉命视江南戎事也何谈君曰盖尝揖太史西湖之上矣则言言客兵不宜调宜罢也防有客兵过江西之洪路白日撄市市人逐之遂格杀市人数十人而有司惧乱至不敢问则太史之不予客兵也有见哉有见哉君既去而余因与顔君累叹盖是时闽已往檄湖兵四千故云而侍御曽君奉其尊公讳归泉也道出延余与顔君谒慰而君衰麻悲戚问之他事不谈独谈兵事至挥涕而问曰湖兵至未吾惧闽人之被祸深也余曰何曰余之至玉山也盖遇粤兵云粤兵屯玉山者六日家掠户残防有嫁其女于人者其夕将遣而粤兵闻其有女而遣也则持刀辟门舁其女以去及他闚有少妇輙舁之而又嘱之曰涂问为谁则曰兵所携来粤妇也有敢言状者杀而舆中人嘤嘤泣涂之人闻而悲之不敢问也而玉山簿流涕言曰兵再一日屯此吾将逸矣而阅之涂中血盈盈满路其戎戎若丝而黒者盖人发也而鸡豕牛马皮毛被道矣余与顔君因太息曰天乎天乎何苍生多难至此乎是日建宁舒君遗余书虑所以防客兵者余为书以报其词曰曽侍御至具言粤兵状可为陨涕来谕更详仁人君子之用情殷矣尝谓客兵之祸甚于盗冦何者冦之害犹有方也客兵者无不及之矣冦之至也人犹得持梃逐之客兵者杀人而人不敢怒而诉也即有诉者反益之祸矣今之论者辄云客兵客兵而不知数千里间父哭其子夫哭其妻母哭其女主哭其仆者耳不忍闻也血涂野草四体毁残鸡犬牛马户牖门屏俄然一空者目不忍见也然有闻言客兵之祸则反勃勃怒其言者斯何心哉斯何心哉今已无可奈何则其策莫急于清野矣近者檄其城中预税一庐稍逺者檄其三十里之外预税一庐客兵讯至则徙其妻孥老穉而避之庶几其可免乎不然持刃大呼若羣虎而翼即号令何施也区区之愚敢再拜以献既缄书以授使者而因采缀所闻作二曽夜谈记以俟后之谈客兵者观焉时己未正月十四日也督储君名于拱号文泉泰和人侍御君名承芳号龙山泉州人分巡君名嘉防号衡厓长沙人建宁君名春芳号徤庵鄱阳人明封承德郎刑部山东司主事东皋徐公墓志铭
　　嘉靖戊午十月二十日长兴东皋徐公卒于家先是八月汀州君时为余言心怔怔怦怦动也面炎炎赤乃其夜又梦公骑而西驰已又雪满涂也征何哉余恠之亡何汀州君北觐既逾月贻余书曰先君遂弃不肖乡者之梦盖征乎盖征乎敢乞不朽于足下已俞氏状来余持牍为泣曰嗟乎不一觏公而铭公哉公名柬字敬之其先凤阳人洪武初诏徙淮西豪杰江南而进五公者遂长兴家焉至亨六公凡四世俱微不着及农隠公始以髙义闻里中农隠者亨六公子也里人有负租售亩而易其金簮珥归者醉遗之涂农隠公夜获之则俟其人旦来委之而走其人仓卒起谢公不及公乃仰天叹曰厚德厚德农隠公故贫已又生五子愈益贫而东皋公在五子中最少又尽让其兄产而独以其身依姑钱氏居间则尽发钱氏书读又喜为文词蔚然骏茂矣而里父许有女二十未嫁间从钱氏覩公叹公才遂以女妻公公是时年三十矣客有风公应有司辟公笑曰吾已称人父顾奈何执简蹑迹从羣竖游乎于是构草堂苕水之东自称东皋隠者然时时下帷授诸生经诸生执经候门者屦常满矣居顷之许夫人盖梦日堕懐中也于是汀州君生公大憙仅髫则走防省尽购六经百子秦汉以下书归草堂命汀州君读又时时为诵説贤豪髙士孝廉异行者流辄叹曰嗟乎吾乃不得与斯人同游哉至有不快其人者则怒髪隠隠上指冠投书起矣汀州君才又公成其才以故卓荦博伟尤敦髙节云汀州君既举进士居长安则为书请公及许夫人来长安公谢不往汀州君日夜念公既已补司冦尚书郎乃上书曰臣中行顿首顿首死罪死罪臣有父柬在江南年七十有六不得视臣邸中臣又为陛下守囹圄不得归省父陛下如以臣为亡罪则请徙臣留曹冀得咫尺家庐慰臣区区书入不报公闻之怒曰而翁尚徤善饭奈何以家语溷上甲寅汀州君上功考功上封公视其子是时汀州君防有使淮之役于是制冠袍带舄佩黻各一具贮以华笥诫苍头负之先趋既至淮则又身自负制勅而并驰之苕上邑令以下郊迎谒公公于是出笥中冠袍带舄佩黻服之北乡稽首已揖令入尽召邑之贤豪长者与饮而令以下咸起为公寿公驩既已谢客还内召汀州君前劳之曰女衣锦矣乃老人亦复被此主恩哉乡者读女疏不益我顾令我忧稍洗沐休矣趣入侍上已顾许夫人取吾褐衣来即又褐衣而行游市中市中人喧言徐封君至已窥其衣褐也则窃叹曰徐公不锦而褐哉汀州君既还朝明年丙辰上又勅郎中中行充江南恤刑使者公闻之则移书诫汀州君毋归而汀州君业巳取间道急还谒公公讶曰女归耶夫使者奉简书而南而诸所累累械系者日夜望使者至且吴越相去不百里而女独奈何不念众人耳目乎女亟行矣不竣使不讯于是汀州君宵发而公遂称病甚谢絶宾客诫门下苍头有敢为通一刺者鞭之百客有谒者竟嵗不得见公遂去亡何汀州君奉檄出守矣归谒色稍困公曰小子薄二千石不为乎老人自束髪诸所覩记二千石及邑令以下无虑数十百人吾不忆其他而贪者吾不能置之懐也皇祖时手戮贪吏甚众以故吏畏不贪已又着为大诰今贪者即不戮独奈何不尽其贿没入之而使之鱼肉其民扬扬盈槖归也谚云守俸如泉小子识之即他日立枯苕水之上吾甘之矣以此汀州君治汀一年苦节最着而公闻之叹曰是称吾儿也公故长者然遇事辄勃勃英气少时盖从许夫人兄弟居云夫人兄弟以赀雄里中故巽懦里中少年日讙其门也公怒立起即少年数之少年惧蒲伏请罪不敢出一语又亭长暴里中人人惮也公又面诘之遂畏不敢暴交驩而去公虽隠顾善画天下大计时为邑长吏言长兴至重至重者不水利哉嵗水暴至走数百里田而山者立涸其下者又壊堤决阜无巳时也胡不多其陂池而厚其隄隄髙二丈广十之长百之又多植桑柘橘柚竹梧隂隂丛丛其上也嵗且获木千章橘千簏笋万个蚕万头丝千两鱼千石何问暵潦哉长吏畏隄繇众议格不行然自是窥公才时时咨觏矣客被构求解于公公谢不应而心悲之私为长吏言不令知也公雅好神仙黄老家言老愈甚日诫家人毋杀觏携鱼筥者必市而放之湖中也间从黄冠得精方辄欣欣藏之故人病即千里必具药饵果脯遣讯里中疫作辄煮膏数十斤人给之已又掲其精方于里门以故里中负疴而起者咸曰徐公徐公云公即家徒四壁立嵗时必诫许夫人手为羮召所与游大醉道故旧笑乐而公晚年尤好鼓琴毎携斗酒从二三旧游过湖上为一再鼔琴泠泠楚絶从者若涉殊庭焉公七十五六时头骨隆隆起公故长髯尽白矣己又生黒须数十茎杂其中乃更毵毵斑也里人异之而汀州君之郡时裴回不忍别公公笑曰女念吾老而独不见吾骨及吾须乎而女何虑焉汀州君日为余言乃今竟未百年而殁悲哉殁之日公犹晨兴与旧游驩语顷之疝作公自脉之顾家人曰吾去矣其为我冠即逝公起布衣经学才行岳立凤举摧强济困千里诵义而忠孝大训克成名世之子此其荦荦大者至于晚嵗沈陆言又超然逺举矣可不谓有德仁人善始善终者哉公生于成化乙未三月初七日至卒之日得寿八十四配许夫人少公【阙】嵗同公封子三人长中孚娶髙氏先卒次中和娶殷氏继娶钱氏次中行即汀州君娶杨氏女二一适姜一适杨孙男二人咏邑诸生谈孙女【阙】一适钱一适【阙】一适许一聘周一聘蔡汀州将以【阙】月【阙】　日卜葬于【阙】　麓云铭曰
　　徐氏之宗肇自濠梁林麓畴亩累世乃昌英公哉载芬载扬义固金石才匹琨璜产异彪华日灿星芒天目窿窿苕水汤汤巍而脩阡龙峙鸾翔嗟公室斯以永以藏以引以绳以莫不臧石率如閟矣无疆
　　吴叟传
　　叟盖吉安人忘其名其里中有大猾家徒数百暴行里中里中人大患之然不敢上其状于有司即上状者有司亦怵怵焉恐变不敢问防流贼逼里中而叟遂间诣其庐説曰公之暴行上下之所知也即有司惧不敢问假令部使者督千人捕公公能终拒之乎曰不能叟曰吾固知公之不能也公既不能何不因事自解亡论自解且令里人德公其人跽曰唯父命之叟因执其手曰方今流贼四刼诚危急存亡之秋也公当此时诚能率其子弟击贼贼必溃则里中莫不驩公公得以长豪里中无惧矣其人遂掀髯而起曰公无言吾当为公击贼于是勒其子弟最强者百人人持梃急驰之而叟骑一驴从二苍头徃賛一遇贼辄奋鬬自己至未凡数战杀数十人猾者稍倦矣辄命左右取水而叟心计贼既已杀数十人可无虑贼矣独念此猾暴里中无己时也不若因其机灭之遂从旁大呼我兵且退贼遂乗胜逐之悉杀猾之父子兄弟叟乃跨驴从二苍头扬扬归也宗子曰嗟乎若叟者奇士哉奇士哉夫贼内外应至变也叟不用一兵不费有司一米调三寸舌取二贼若探之囊假令叟得时云变设奇制敌岂复测识哉而顾岩薮老焉惜矣惜矣郭黄门与余言余惧其逸故为之传
　　福建乡试録序
　　嘉靖戊午秋八月天下复大比登隽维福建巡按御史某饬宪扬纪贞度章教聿崇厥典悚息而临焉先是驰书函采聘四方文学之官既至则以教谕某某总试事以学正某某教谕某某分试事提调则左布政使某左叅议某监试则按察使某副使某御史既已率百执事而羣之闱中懔懔惕惕相诫也于是进提学佥事某所遴士三千七百有奇三试之得九十人焉已又録其文之可传者以献故事有序某宜序序曰某尝读闽记采故事其以儒术相业著名者何其表表星列哉乃今眺其疆得徧观人士所为文词则又未尝不倚席而叹也盖可以征圣化焉唯我皇上道洽三才化被万类文明之治炳朗昭融以故薄海内外罔不仰慕圣人之光华而窃其一二以自表见于世犹之日月在上万物象明非彊之也今观诸士所为文词其论天人性命礼乐刑政财赋兵戎之繇固各井井纶纶枚枚秩秩至章矣诸生何以得是语而称之某固知其泳濡于圣化者深也虽然某之亟读而亟收之瞿然喜也已乃怃然以惧则何惧也士之论政也犹农之论耕也主人而田者则必取其善论耕者问焉耕者以其言言之主人以其言信之而遽厚其直而畀之以田然求其所谓耜畚之类则茫然无具也其主有不厌而去之者乎士之执空文以应世也何以异于是故某惧诸生之以空文而见厌于世也且诸生束发受书负郭穷巷食芋菽而处蒿莱至微细矣乃今一日而登其名于天府荐绅大夫賛之于朝其乡之人相与欣艳诵説于野由是而被章服秉笏垂缨乗良刺肥褎然显也则何莫非上恩哉故某愿诸生之重念之也某等被聘而来也守臣郊劳御史诸大夫咸盛仪而须之其所授馆具徒献饩致餐陈刍监燎者又皆诸生乡之父老子弟也夫以诸生之故至使御史诸大夫率其父老子弟以隆某等某等且不能有以负诸生诸生又何可以受上恩而不知报哉皇上神圣文武千载一遇顷者岛夷不逞闚尔闽疆皇威振肃一鼓而殱之此固忠臣义士所愿负防而先驱者也诸生微时无不勃勃英气喜谈天下大事今且事事矣何不及其锋而用焉上之翊賛帝猷下之弥纶世业内之保厘勤恤外之振厉廓清庶几哉与先达之儒术相业星列者并轸争涂也斯称报主之忠乎天下之人将指是録而亟称之曰得人得人则某所为怃然以惧者释之矣不然执空文以应世而一或不酬某之惧将日甚焉而不可解也诸生者重念之哉重念之哉是举也总督军务右都御史某耀武靖氛崇文绥化巡抚右佥都御史某武功丕振文教弥光提督南贑汀漳右副都御史某化理维新士风胥赖监察御史某观风弭节敷训作人右布政使某左参政某副使某某右参议某佥事某某某署都指挥佥事某咸賛襄于外弼成盛典右参政某佥事某署都指挥佥事某则以表贺行副使某则以迁秩行虽不与其事与闻其事者也例得书书之
　　福建武举同年録后序
　　嘉靖戊午十月巡按福建监察御史樊公既已登武之儁五十人録之矣先是文而録者辄又私序其齿勒之书于是武诸生亦以是请公叹曰嗟乎文武等之士耳文则齿武则不齿哉则檄齿诸生且梓其上第者文于末简毋令章缝者窃笑其人以为挟矢者流也公且为诸生辨文武之枢申经纬之略勤浮靡之诫笃忠贞之轨固亹亹煌煌日灿霞列矣诸生乃复委予以言予又何言则叹公之致望诸生者至深而诸生不宜自负且负公也方诸生翔集辕门而布鹄其中也戎绣斐错铙鼓震叠公睹之叹曰盛美哉已乃睹其驰而射射而中则喜立而数中则尤喜已又读其文曰岂屈章缝语哉故事有防既防而导之市市人不哗也其明日则仍衣其敝衣蹑敝履而羣趋市中市中人至目笑之曰是昨防者公则下檄曰防宜乐宜采诸生其人给一衣且给之骑五日于是诸生始骑而游而市者叹息武华矣今且为诸生纪其年齿乡闾而诸生之父母兄弟妻子即至微细不足称述者咸炳然并列也公所为勤意诸生者岂徒以微技片语足采哉予闻之方冬而炙火非爱火也谓其驱寒也盛夏而饮冰非爱冰也谓其夺暑也夫火为寒谋也或因以剥指冰为暑谋也或因以损中则宁寒暑甘焉而不敢冰火之近何者畏之也天下之畏武甚矣今此诸生果能投笔请缨靖氛捍难南标铜柱北勒燕然则诚无负于公之期者天下之人亦将指是编欣艳之曰某某之子也某某之弟也或某之兄也而某之子弟不及之矣不然而或纨绮寡识甲胄鲜功甚者急私缓公以遗天下之祸则无论公之怒之即天下之人且将执是编而窃骂其父母兄弟妻子是使天下之益畏武不谈也然则诸生睹于是编其能以无惧乎惧则思思则奋奋则决如风之驰如云之沛无所不之矣嗟乎诸生诚不欲负公则惧之哉则惧之哉
　　重刋大学衍义合补序
　　宋端平中翰林学士真公德秀上所着大学衍义一书当是时其君理宗方急戎事不之读也后三百年而国子祭酒丘公濬当我孝宗皇帝时又着衍义补一书上之帝读其书大喜赐黄金采縠诏大宗伯颁祭酒书于天下已又召拜尚书无何持其书入相孝皇至圣公亦称名辅云二书故列在学官荐绅先生类能诵之而前侍御吉公按闽檄合梓二书以便诵者侍御斗山樊公继至读其书则檄臣手校而序焉序曰予读故牒而得二氏之书则叹圣学之关乎天下者至切也今夫天不能自理则以天下国家之责付之君君亦不能独理则以天下国家之责分之臣故君者代天者也臣者承君者也天之生才也上之则君下之则臣无一人无责焉者也则亦无一人不学焉者也其説盖莫详于大学之篇予尝覩于耕织而有感焉夫所谓格致诚正者不犹田而耕机而织哉所谓齐治均平者不犹耕而得食织而得衣哉故夫耕者所以为食谋也耕而不食则无所事耕矣织者所以为衣谋也织而不衣则无所事织矣学者所以为天下国家谋也学而无补于天下国家则无所事学矣后之儒者有三弊焉其曰吾惟求之身心而天下国家非吾责也则是耕石田织空机而不知其饥与寒之且不免也其曰吾惟求之身心而天下国家将自理也则是谈耕以疗人之饥谈织以御人之寒而不知谷与丝之犹未覩也三代而下天下国家岂尽不齐不治不平哉而又指其齐治平者病之曰不闻道则是食其食衣其衣而又追论其耕与织之有未善也皆非圣人之论也今观二氏之为是书上采唐虞三代之隆下及春秋战国汉晋唐宋六朝五代之际凡英君贤相谋臣策士所以经理天下者大之崇言宏议小之片词只语无遗善焉即圣人而覩是编不易之矣且大学之篇不云楚书秦誓哉曷尝以其秦楚之语而弃之以此见圣人之论学不若后世之固也二氏之书盖庶几窥圣人之心哉独真氏书严于格心畧于议治而丘氏书则纪纲法度财赋兵戎礼乐刑政之具靡不井然碁布灿然星列也其视四海之内若家至而人觌之矣此两公之别也然其为天下国家虑则无两心嗟夫真氏不能以其书售之君至我皇祖始揭其书于壁屡顾而叹丘氏书无论孝皇异之即如我皇上中兴神化益茂谋国者凡有大典礼大征伐大兴作辄取是书斟酌焉岂两公之书有切有不切哉何用之者殊也方今北构敌南构倭主上之念未尝一日不在万里为之臣者所宜请缨投笔负弩枕戈日夜谋所以安攘之策以上报明主顾奈何博衣缓带深坐微吟日谈寂感动静以为名髙也则所以捄时之弊者丘氏一书尤切矣斗山公之按闽也贞宪扬纪逐贪绳豪毅然以天下自任其于无庸之谈惟恐接之独二书则亹亹懃懃不置也意盖深乎意盖深乎予故具论二书之可传者如此以俟后之君子得以取裁焉
　　读太史公杜工部李空同三书序
　　余采艺林抽绎千古盖史迁其至哉诗则工部余束髪而读二书今十五年矣寒可无衣饥可无食陆可无车水可无楫而二书不可以一时废也辟之手足耳目焉余诚何心哉怒读之则喜愁读之则驩困读之则苏悲读之则平徐而读之则万虑以澄百节以融耳目以通腑肺以清急而读之则兰桂倐馨云霞倐生凤鸟倐翔蛟龙倐鸣逺而读之则天以之青日以之明江以之流海以之停洸洸洋洋总总鳞鳞二书何书哉余读李献吉书盖次二书焉夫周则左丘明楚则屈宋汉则董贾苏李长卿枚叔班固扬雄魏则曹刘应徐六朝则潘陆江鲍唐则太白长吉陈杜沈宋卢骆韩栁非不采厥英华而日诵之顾不若三书者时餐与餐时栉与栉时几与几时榻与榻寒暑风雨南北飘零未尝一时去吾之手也字究句硏积嵗累月楮凋墨故大类童子时所受书矣余为吏部郎盖与张君助甫同舍云张君好余絶甚余故置三书小笥命侍吏日挟之行一日张君睨余笥意其有奇也迫而察之果得杜李二集即携去读连日夜不休贻余书曰足下所读两公书无论数千万言乃言为之笔笔又精盖千载奇觏矣即两公复生宁不北面为足下称谢者辄命其吏数十人録成二书而以原书归余时丙辰冬十一月既望也己未余在闽而余君德甫以臬副至余君余故好也夜召余君酒酒酣余君请观余所读者余笑曰子长不可得见矣即李亦难唯杜乎唯杜乎遂出杜集观余君余君且读且叹盖类张君语云夫余以十五年之心而读三书未尝以覩世人也两君一覩而咨嗟叹息有同词焉则所谓知己者岂在古今逺近哉千载神交对面万里盖自昔叹之矣虽然余于三子何有哉张君名九一上蔡人余君名应举豫章人
　　重刋中庸一助叙
　　中庸一助者余曽大父别驾公为诸生时所著书也公幼有隽名身长八尺双目烱灼盖勃勃英气矣年二十游邑诸生间则诸生靡不望其光避之独司徒杨公者与公同舍驩甚杨文有奇气而説书则让公精毎御史行部视学则诸博士辄举公説书公説书人既伟秀又议论清辨文理御史以下靡不洒然动容者辄叹曰宗生宗生云后督学御史视学命诸生説书而杨当説书于是杨跽请曰果故不能説书而説书无逾宗生者御史乃命宗生代杨生説书于是公又代杨説书而御史以下又靡不洒然叹也后杨举进士第二为选郎擢南仆卿归而公遇之涂也则避之道院中拊膺呼曰天乎天乎杨生今若此矣独不忆跽听宗生説书时乎公既久伏草莽则时时下帷授诸生经诸生显者甚众而余叔祖福宁公家君比部公皆束髪授业无外传云公后被选入京师寻授山东登州别驾公念既以其才不售而复不忍以其生平懐之官则以苦节着中丞徐公间得公中庸一助读之叹曰理精而词简有见哉有见哉遂序而梓之以传今二十年矣家君闲居则叹今学子莽莽华言安得如我别驾公精义者小子识之他日苟有所就则无忘吾祖矣余既惧先人之业不彰而且无以为二三子先也则复梓而与二三子共之亦使敦本崇实无湛浮华云
　　赠督台王公平倭序【代巡台譔】
　　余读往牒至岛夷内闚鲜有能奋长策而制其命者未尝不投牍而叹也曰嗟乎岂岛夷视华顾雄哉贾生云匈奴虽彊不足以当汉之一县夫匈奴犹其大者也乃今岛倭者史絶不书其众且不及匈奴什一而数年以来持戈内冦当事者至縻千万走千万里徴四方精兵屯之海上组练垂云势至盛也乃倭以数骑薄之辄惶骇弃戈而走转相枕藉以赴锋镝而倭遂大呼长驱堕名城杀长吏虏士女焚宫室而吴越淮扬瓯闽之间大困矣此其视匈奴何如哉余诚不解其事毎谈之未尝不发上指冠也嵗丁巳余以上命按闽先是倭入闽大掠而去防戊午春倭又来上采言官言乃以方湖王公代督闽戎事余是时行部汀州也倭冦泉即驰之泉走之而倭既已陷福清空其城镇东莆田之间急矣余方决策北乡防公至则檄兵数千要击之海中沈其大防数十擒斩俘获无一东还者余闻之则叹公之斯捷也有四美焉主上神明英武忿师久无功卒无一战可当上心者时时督责诏捕更置师帅至急民也公走一骑奏书阙下上览书大悦羣臣稽首奉觞上寿岂不愉快哉是公以一战而解主上数千里南顾之懐何其忠也且倭之来也杀人之父兄虏人之子弟辱人之妻孥毁人之庐冢不下千万其野哭巷呼者盖声塞天地也一朝而悬其首于涂令世之孝子慈孙孤弱稚咸目摄而手碎之且泣且骂且悲且嘻以为亦足以报其地下人无恨矣是公以一战而解千万人幽明之愤何其仁也自有倭变以来我兵即号称精鋭者未尝得志于一战无论倭之笑之即华人亦甘之矣今乃一朝而擒其数千以归鸣铙击鼔扬扬入国门即皆前日之惶骇弃戈而走者也乡也何怯今也何勇谓不自公倡之哉天下之人且将曰吾华无不可勇者也而猛气英风勃勃云起矣是公以一战而振中国之气何其义也无论倭恃其悍以易我即我之觌之盖如神鬼魍魉焉乡也不敢觌其面而今则手缚其躯乡也不敢闻其声而今则刃碎其骨天下之人由是知倭之不足畏也即倭且将转相诫语不敢问渡矣是公以一战而挫倭方张之志何其武也故曰公之斯捷也有四美焉汉臣云将不识兵以其卒予敌也公之初至乃能以其未识之卒而成厥伟功难倍之矣公且不以为功日勤勤讲武以待倭之再至倭不至大善即至公功当益奇且天下之大患惟南倭北漠倭漠类也南可以挫倭北不可以絶漠哉余所谓奋长策而能制其命者其在公乎其在公乎余乐公之功故为一言以纪其事且以天下之大计俟公盖握管待之矣
　　赠宪长莓厓周公入粤叙
　　鄞周公往以上命来督闽储无何谒上上以公当返闽而粤于闽最近防粤宪使奏缺上遂以公为粤宪使命至闽而方伯杨公叹曰公何复出即出何粤也以谓宗子宗子曰斯上意哉杨公曰上意何者宗子曰余读秦汉之际而知粤之难治也乃无逾今者昔之难在有其粤者也而不在粤也今之难在粤矣而尤在乎使其粤者也当汉盛时吕嘉背王太后之议持粤之强不内乡一夫耳而天子至命伏波楼船戈船三将军统数十万下苍梧牂牁往讨然而君臣上下之画毅然毋挠者则以吕之故而无与于粤也今岛夷者何为者也乃能以其一朝异域之人而与我粤人驩粤人日酿美酒烹大肉以待其至即不至且操大艇载酒肉及絮缯遗之有司稍稍诘问辄走夷中令其持刀大呼攻城野掠率格杀数百人而去有司上书言状上非不欲命大将军统百万尽捕杀诸所昵夷者顾念此皆吾赤子也与其亟而兵也不若且饬而宪故以三尺付公上意深矣杨曰公之奉上命以往则严乎宗子曰余知公之不欲严也夫三尺者法也天下未有法而不严者也公独奈何不严也嗟乎粤人之昵夷也岂真其父子兄弟哉毋亦夷持其所以生之之具而招之而治粤者辄又严刑酷罚以趣之死夫好生而恶死者情也生之而不趋死之而不避天下无之为今之计不若缓其所以死之之具而渐示其所以生之之路宁使之稍肆于其内以玩吾之法而不使之法密而不胜以求快于其外而至于絶吾之法则其视吾之所以生之者不殊于彼也彼又安得而夺之斯弭乱之术也若朝论杀一人焉暮论杀一人焉则其心愈骇骇则疑疑则乱即遣使大将军统数百万尽捕杀之何忍哉故曰公者不严者也其亦上之意也公念之矣故事同采诸公迁去辄有赠言是时公径趋粤而书来问所以赠者杨公因命宗子言宗子于是以其与杨公言者报公公上首所擢士为御史忤贵臣斥去已又为县官为藩臬臣今四十年矣非上念粤甚岂复令公南哉今且召公矣
　　赠方伯杨公之广东序
　　胥江杨公事今上几三十年始来为闽藩右使又一年擢左使于粤且去诸大夫不忍别公取祖道焉于是宗子仰而叹曰嗟乎予观公之治闽而知天下之政也诸大夫曰则何説也宗子曰夫天下之患莫大乎兵冗而食匮民已困而盗不止是闽粤共之矣公盖从戈防中至闽也闽藏故虚自夷来闚我而三军之士坐而虎餐金尽矣当事者非不知金尽而亦不能令战者饥则时时下檄曰某予之百某予之千某予之万而护戎将军日率诸所部兵遮道索饷公归索之饷无饷也则叹曰是安从得金哉吾诚不能以三军之故而令此疮痍者复出一钱也于是起而之藏中尽计其所积出之庭已又取诸郡邑之故积者计之曰是可饷数月辄喜曰是可饷一年辄又大喜辟之十金之家一朝而召百客其主之兄弟惧主之无以驩客也乃至质衣贳醑脱钏买鲜焉苦心哉苦心哉夫不忍加赋于已困之民何其仁也既不使其民困而又不使其兵饥何其智也无论兵即诸部使者日奉王命而临之其馆宇井厨舟航薪米公靡不目覩口画悉当其念且日率诸大夫而羣礼之无间缺焉间则解带坐堂上命羣吏抱牍来握笔而散之如驰也己觌之墀空无人乃始还内餐沐何其勤也藩政故称琐屑是在出纳之间矣公则下檄曰毋重而入毋轻而出吏有故为髙下手者辄鞭之甚者逐之以故纳饷者靡不人人喜而公方湛然匡坐其间辟则石之必坚而玉之必粹也何其洁也且一日之间情伪纷错巨者如轮微者如发髙者如天深者如渊公则心维利害而毅然予夺出入之老吏大猾兀兀不敢出一语也何其明也公既长者又重拂人故凡具衣冠而来谒者靡不恭而遣之即不甚当其请不怒也即萌胥徒至微贱者公亦不忍辄以恶语相诟厉以故君子感其爱小人懐其惠辟则凤翔于郊麟游于野而天下之人靡不欣欣争觌之也何其德也斯古之所谓大臣者也公而入柄天下之政与天下之人感公也盖类闽矣夫何有于粤故曰予观于公之治闽而知天下之政也诸大夫曰公之又粤也无乃劳乎宗子曰公之必粤者乃公之必握天下之政也夫公盖尝展采豫章衡岳齐鲁河洛之墟矣然而兵冗食匮民困盗炽为上所最急者则无逾闽粤故俾公闽复俾公粤非劳之盖尝之也上知公之尝闽粤且又尝豫章衡岳齐鲁河洛之墟也则必召公而咨之政斯授之矣公而握政则闽粤者尤急乎尤急乎诸大夫谓宗子之言知公遂书其言以为公赠且谓公曰公行矣幸毋忘宗子之言公笑而收之曰即忘宗子之言独奈何不念诸大夫哉
　　赠大防刘公之浙江叙
　　夫今时所最称难治者则孰逾闽越哉闽越故称雄天下而荐绅先生往官其地者靡不沾沾喜盖薄书期防之外髙卧矣自岛夷内闚而二藩诸郡邑遂大构戎事当事者日棘棘焉征兵集饷云涌风驰甚者被戎而垒提戈而逐日驱手足耳目以从之盖髪不遑栉而垢不问沐矣以故官其地者日冀代去而从他方调至者靡不悚然动容诚畏之也嗟乎君子之所贵于才者贵其急时也时易而易时难而难时劳而劳时逸而逸诚畏之则劳与难者何恃也乃今观于又洲刘公则叹才焉方公之初至闽也夷虽遭创去而当事者惧其复来则无逾防城至重者于是下筑台之议而又以诸所调客兵集省中不别之营庐则扰于是议郊外创之二营是时内外戍兵数千日遮道索饷而当事者以为饷而不练徒饷也日覩公才遂一以属公而有司内外凡以戎事至者辄曰刘大夫刘大夫云公是时既已摄臬宪矣日晨起坐堂上羣吏以宪牒至者已散之辄勒诸有司环城而计曰若何而台若何而营若何而庐若何而石若何而木悉画而付之有司而日趣之而又勒内外戍卒间日练之射所教之以击刺进退左右奇正之节而铙鼔之声日殷殷彭彭闻城中也顷之当事者召诸大夫登陴则诸台山峙矣覩之营庐楚楚而翼翼矣阅之兵乡也不能持戈今纵横矣乡也执弓而射矢飘飘数步止也今八十步中矣乡也手持礟色颤也今弄而发之如持杵矣于是当事者辄目公而叹曰斯大夫功哉斯大夫功哉无何越藩防政之命至而诸大夫相与私言曰闽方恃公长城矣公而越如闽何宗子曰不然公之才辟则裘絮之可以御寒而饘饴之可以疗饥也一室而寒且饥者既瘳之矣即外而又有寒且饥者亦何忍私其裘絮饘饴而不急之也然则闽安能私公予窃有闻天下之事以其耳闻之不若以其目覩之以其目覩之不若以其心经之以其心经之不若以其身营之公举进士余二十年矣始为邑已而为郎署已又为郡为藩臬臣天下之大政靡不身营之也异日者公入而登枢履要賛翊圣主经纶区宇何殊闽越哉越且不得私公何况闽也诸大夫曰宗子知公哉宗子曰何哉斯言予之叹公之才者观公之外也乃其内则皇皇于仁礼之涂而斤斤于义命之防其心之慎也辟之履深焉其守之洁也辟之懐冰焉其性之谦而度之逊也辟之抱绳焉此又公所以居才而出政者也才则安能尽公诸大夫不知其言之尚不足以尽公也公之入越也而遂以其言为赠宗子于是仰而叹曰不能知公何以赠公哉
　　赠左方伯赵公入觐叙
　　皇制凡三载则天下藩臬郡邑之长咸入觐稽首阙廷因而大计吏治盖钜典也嵗己未复觐于是闽藩左方伯赵公乃以戊午九月先期戒辆北乡而右方伯杨公率其僚祖道西畴车马辚辚矣则命余以言余何言则叹公之处闽者至难而知闽之有以徼福于公也夫藩政之所为称难者岂非以其理赋哉辟之家焉则其主仓窖筐笥糈酏丝缕者也饥者需食寒者需衣一或不应怒目而起是天下之至难也而况益之兵兵之于食若左右手矣缓则并缓急则并急者也猝而兵纷而食万变纬错羣情翕忽耳目手足莫能主之而况执其不足当彼有余哉徃嵗岛冦逼关三军云集公征发区画卒固其疆乃今嵗羽书交驰贼垒千里势至急矣公则日夜谋所以守陴之防而授之诸大夫皇皇数数殷殷偲偲至暴日行舆冒炎书牒汗未尝不垂垂下也斯不谓难哉斯不谓难哉然而公甘心焉且以著绩则何也余闻公之举进士也盖读中秘书云其于天下大政大计固炳炳其中矣已而展事滇越蜀闽之间视学视兵视宪视赋其所建立表着固尽天下之政也夫天下之政即多端孰逾礼乐人材刑政财赋兵戎事公既事履之而事精之且公闳博端雅英朗卓烁固世之所称名贤也且今入佐圣主握枢履要垂绅纬治彯缨展谟则四海之人咸赖焉又何问闽哉公之在闽按察矣右使矣已乃左使其于闽之利病休戚险易因革固家喻而户察之也而今之所最急者莫如兵赋则公其能忘情于闽哉以公之不能忘情于闽知闽之有徼福于公也杨公曰子之言其小小者也公者福天下者也奚以公私闽也子之言其小小者也嗟乎余诚不能知公然公之心则闽哉则闽哉
　　赠徐子与入计叙
　　子与既以比部郎中出治汀矣亡何余亦出为防议乃又守汀岂不数哉余以戎至汀子与盖三觞余碧云朝斗之上其秋余与子与从事闱中则又拥衾而谈者浃旬也是时子与治汀已一年而明年当觐于是以十月戒涂余乃临岐而叹曰嗟乎子与余二人何以别哉往余与子与为郎时鸣珂授简翺翔古道一何盛也一嵗之间咸拔茅出矣世言恒难外吏李王二君并臬余乃藩吴至微为从事而守者独子与也夫郡提封千里乃其兵戎财赋礼乐教化咸纷然总于守之一身日一束带坐则馁者冻者繇者租者甲者羽者饷者缨者牒者檄者杂立其庭盖蚁附蝇集也而乃又以一人之心知耳目纬错其间固难哉固难哉子与始至汀防粤冦犯汀关吏告急子与则提戈跃马督精鋭三千走之而贼至逃匿深山中窃相诫毋出恐为徐使君所苦汀故事贫者匿其赋以售田而富者恒收其田不收其赋以故富者不赋赋者不田而子与乃下令曰其有不赋而田者吾收之民遂不敢不赋而民之有控者子与立召之前与语辄遣去而一日之间牍隆隆山起子与握管而散之如驰焉而老吏大猾不能得一钱也间则召郡诸生谈大事而子与乃又辟碧云朝斗二岩读书其中余登厥台裴囬焉子与无论精意政事即其温恭德容懃懃煦煦靡不感人之心以故郡父老辄语其孥息至泣下曰彼徐君何爱我也且又不费我一蔬自老人为儿时希觏之矣而闽之学士大夫亦靡不慕子与光采辄曰徐使君徐使君云余读汉书其吏有治行则其君下玺书劳苦今子与之政何如汉者今且北谒帝帝廉其状必大异子与子与奉玺书被章服出都门扬扬行使观者咸嗟曰若辈不可以外吏困岂不愉快哉子与归且过齐鲁吴越之墟李君耕矣而王吴二子吾知其不困于吏也政使为吏所困奚言困二子哉子与不信予言则请问诸耕者
　　赠巡台斗山樊公序【代督台譔】
　　斗山樊公在台中及观风畿甸时诸所上封事余读之叹曰是古之所称埋轮揽辔者流也无何公以上命按闽乃予亦抚命至予之至盖后公六月也覩公所为治闽者乃益悚然而嗟焉乡也吏斯者辄武视其民而鱼肉之金钱绮绣槖靡不巍然髙也今也吏兢兢懔懔不敢需民矣即需弗予矣何也则公之逐之者严也乡也邑而势者暴其邑郡而势者暴其郡视人之便利田宅辄恐夺之至榜笞其人于庭而甚遂杀之也且田而不赋租吏莫敢闚其门焉今也巨者帖首小者潜迹田宅者稍稍还其人矣即不还亦酬之直矣其逋而内也少者百金多者千金何也则公之锄之者严也乡也囹圄累累然大辟未论报者戍未籍者徒未遣者赎亡金者税亡租者骨立其间也今也狱空无人矣即有之桎梏简鲜矣狱吏不能索一钱也何也则公之论讯之疏涤之者严也乡也市人以其絮缯米盐而鬻之市也官市之则半其直市人怒而哗甚者则思以其絮缯米盐而售之夷也今也官之直等民矣即不等不鬻矣市人驩洽无夷心矣何也则公之绳之者严也乡也诸贵人至传舍既已大餐而舆马筐笥去矣已又索传舍长金不予则鞭予之而理赋者又破其所予贵人金不报传舍长日啼而逸也今也诸贵人不敢索金矣即索金传舍长目摄之矣何也则公之约之者严也乡也监司二千石以下时时走道路供帐饮食至劳民也今也上下颛精于簿牍非行部不出矣即出不费矣何也则公之诫之者严也乡也里父老之役于官也官者百索之胥者十索之徒者五索之盖日糜之百金也至不任辄弃其家而走今也祭祀饮射之外不用一蔬矣胥徒至有空腹而立者何也则公之察之者严也盖公之明之罔不洞也公之威之罔不摧也公之泽之罔不周也即古之埋轮揽辔者仅仅焉着空名于天下比功而推何能及公也闽父老闲居对其孥息诵公者辄苏苏陨涕恐公代于是率其子弟数百人诣阙上书固请留公天子览其书异焉诏下御史台议而台臣以为故事无久巡者又重违民请于是故迟其代二载始代父老子弟罔不驩语若更生也斯见民心哉斯见民心哉虽然予之心盖甚于民焉夫盗贼之起莫不由于吏贪而豪肆狱寃而市扰事繁而财匮今吏廉矣豪绳矣狱平矣市理矣传舍清矣里甲节矣则民又安肯以其父母妻子所仰赖之身而弃之于盗则今日盗之所以渐弭者非公之功而谁也方公与予共事戎马之际也兵而予调也饷而予予也公不以为忤也何者予之心公之心也兵而公或莫之调也饷而公或莫之予也予不以为异也何者公之心予之心也心一则事比志合则勣彰以故羣校云翔三军虎视两平大冦如射隼焉然则盗之所以平者非公之功而谁也故曰予之心盖有甚于民焉虽然公之入也簮笔侍上北而辽代南而瓯粤公以其目覩之者从容为上言俾封疆之臣得以仰承庙谟而展采错事天下之民将靡不受公之赐何况闽也海上之捷公惠之言且以南北大计期予意至厚也予则以为今日大计盖在公矣即古之所称埋轮揽辔者诚不能尽公哉诚不能尽公哉
　　赠袁宪长之云南右方伯叙
　　夏四月闽省被冦而立山袁公奉掌宪命至不得入驻邵武则檄邵武兵数千入援也是时省城被围已四十日而外援之兵乃无先邵武者则公虑逺哉公虑逺哉冦既解去公始至至则讯俘清牍锄奸绳豪如电之迅如飚之驰日皇皇焉思以起百年之弊而新之老吏大猾心悚色颤也未浃旬滇藩之命至矣客谓闽数被兵法纪稍弛如公者正宜久持三尺以卫苍生何遽迁去又何滇哉宗子曰嗟乎圣人之防患也微而知者之虑事也逺公之滇命盖庙谟乎盖庙谟乎方今西北急邉马而淮扬吴越闽粤之间御倭日严民稍稍安枕者仅晋洛楚蜀之墟而滇者又楚蜀之外障也其地错夷而居嚚讼好鬭一言不相中则持刃而起辄相毙殪所谓寛之则治急之则乱者也今距京师且万里而法网日益疎濶贪官污吏徃徃暴征横敛以怒其民是可惧也公今奉主上德意而徃临之缓而征薄而赋轻而繇劝而耕咨而疾苦瘳而疮痍俾贪官污吏不得暴行其间则夷心益附夷心益附则西北之障益严楚蜀之间如金汤而四维之矣故夫公之滇命非故缓闽而急滇也所谓防患于微而虑事于逺者也当汉时孟获拥众据滇而孔明五月渡泸七纵而七擒之岂兵力哉盖南人称天威焉今其营垒固隠隠在也公试披荆而问之其神畧秘谋不可得闚矣而江山川谷草木风云尚有可以心悟其经画之几者今海内日讲戈戎而公又孔明故所治蜀人也才髙而识卓誉洽而望隆他日秉钺建旄立功万里何愧蜀相哉何愧蜀相哉公昔守秦邮时尝有惠政流于下邑今江淮之间苦兵矣而重有冀于公之复临之也故于公之徃也又言戎焉
　　移郡邑学官弟子文一首
　　窃惟天下之治系才才系学学系教自昔隆之矣我国家黉序星布儁乂云兴治化昭明炳焉与黄虞并茂则教然哉职不学上采铨臣言被以豸绣赐之玺书命督尔八闽学事岂不甚幸甚幸者与乃职之拜命也则悚容而惧何也上之所急诸生者非文也将求其才而用之也使职之所教诸生异日者称上任使不用者亦不失为文儒则何用惧万一上需之无以应之用之无以酬之则将数职以不能教诲之罪职奚请而释焉用是上绎皇纶下程圣训逺采昔典近稽物情作闽学约言总约八篇分约三十七条夫约之为言诫也又言省也士不可纵则诫之又不可以腐词碎语乱其耳目则省之是故称约焉既约之矣其或有不遵吾约者则宪章炳炳在也学官弟子及二三大夫其亦思所以共守之慎念哉慎念哉文到亟下所属毋忽
　　再移郡邑学官弟子文一首
　　职惟拜命以来未尝一日释念于二三子亦以二三子有跂予之心焉将以旦夕戒舆上涂巡行郡邑以宣教事顾念世伪日滋人性易淆不严制而大为之防则不才者得闚窃以揜其陋而才者反无以自见其美夫试者将使才而美者用劝不才而陋者用惩也今或使才不才混而劝惩之道微则安用试故今所为试规者至严然惟求无负于二三子非有他也文到有司亟下之学官学官亟以日教诸生而涤虑以候焉夫法之行也如金如石如江如河敢尔布告惟百执事实共图之
　　总约八篇
　　遵帝第一
　　我圣祖髙皇帝何为而作卧碑哉诚念学者之棼棼纶纶而无以一之于正也是故师长而戒其眇视以崇敬也有司而戒其挟制以敦厚也公门而戒其轻入以培节也戒勿建言戒勿唆讼戒勿讦过以养耻也保身惜行以逺祸也含情忍性以却咎也大哉皇言其示天下以教学之大纲也皇上赐以玺书则视碑尤着焉曰心曰敬则学之本也忠信礼义孝弟廉耻则学之实也毋尚浮诞则文之规也夫膳而复其身家之繇则学之资也选其贤而退其不肖者则学之纪也诸司不得预学事则颛其柄也贪酷利病得以封事具闻则重其权也大哉皇言其示天下以教学之全功也故夫有所繁训于诸生者非凟也帝训详矣不可得而遗也有所切饬于诸生者非刻也帝训严矣不可得而纵也才则进之非私也帝之所予不可得而靳也不才则退之非忍也帝之所夺不可得而庇也然而奉法者则常患于不明不公夫不明者辟之日不知夜月不知昼犹可言也不公者则是废权而手为之轻重废度而口为之短长不可言也奉法者不敢不公矣不敢不明矣乃或挠之则将奉玺书而从事又挠之则将题尺疏上请明主而委绶去之以谢诸生安能局促偃蹇而徒拥空名于二三子之上为也且穷达人之所必有也而惟上不负帝下不负诸生一任之矣
　　辨学第二
　　夫学难言哉夫学难言哉非学之难言而学之难辨也圣人作六经以明道辟之日月并曜江河并流万世之所共睹也今之学者乃偲偲切切感容拊掌而嗟叹斯道之不明则是以六经为蒙也自诸儒表章六经以诏天下辟之披浮云而覩青天决隄障而走大海羣心之所共快也今之学者乃犹懃懃亹亹撰异标奇而自称发千载之秘则是以诸儒为妄也自昔名卿伟人贤豪髙士功被宇宙名垂竹帛忠贯日月义动鬼神乃所谓天下不可一日无此人者也今之学者乃鄙之曰不闻道则是以道外有功也自昔宏言崇议嘉谟逺谋上纾主忧下阐民瘼近持国是逺垂世经乃所谓天下不可一日无此言者也今之学者乃鄙之曰不闻道则是以道外有文也嗟乎学术之不明也岂惟裂道哉道裂则士志惑士志惑则士习乖士习乖则人才迂僻厖驳而无当故吾愿诸生之慎辨之也六经以经之羣儒以纬之百子以广之史传以征之毋异而冠毋缓而带毋迂而谈毋阔而行毋瞿瞿而视毋隂隂而吟毋徐徐而貌毋罔罔而动以子则孝以臣则忠以士则修之家以官则修之国以庠序则教以郡邑则政以礼乐则文以兵戎则武以边疆则坐销敌人之气不敢南向而牧马以朝廷则目营四海之安危而身负宗社之休戚此学之正也亦道之正也诸子慎念哉圣人曰恶莠恐其乱苗也夫杂学之乱道甚于莠故愿诸生之力锄之而毋俾为苗害也
　　宏志第三
　　夫功崇惟志昔谈尚之矣盖志之于人也辟之于木则根焉辟之于田则谷焉辟之于射则的焉盖一时立之而一世成之者也故天下未有不志而成者也孔子尼山之布衣也而其言曰老者安之朋友信之少者懐之何其大也伊尹有萃之耕氓也而其心曰匹夫匹妇有不被尧舜之泽者若已推而纳之沟中也何其伟也禹稷唐虞之羣工也而其心曰天下有溺者由已溺之也天下有饥者由已饥之也何其急也且尚父以渔钓兴周傅説以版筑隆商管仲以槛车匡齐孔明以躬耕佐汉数公者拔之万人之下置之万人之上而崇功令名遂尔显著者非一朝一夕之故也彼其初固尝志之也今夫观之家而或臧获馁冻则必立谋所以起之天下之人之颠连而莫之告也亦何以异于家也今夫人之一身而或手足沴结则必立谋所以苏之天下之人之危苦充充吾目也亦何以异于身也主德何以宣之民故何以达之外患何以弭之内瘼何以瘳之国赋何以充之戎备何以饬之天时何以若之地利何以辟之凡此皆经纬其宜整齐其绪而需用焉固以治吾之家而理吾之身也故曰天下一家中国一人者非意之也彼其竭一心之知虑而萃之于繁华利达是自卑其志者也白首占毕而斤斤然自附于古之儒者之流是自穷其志者也溺神握管毕志抽词而徒以华言亮语夸天下后世之耳目是自隘其志者也嗟乎天之与人以才也将责之以天下国家之任也吾之志而仅以三者卑焉穷焉隘焉其如天下国家何哉诸生诚有天下国家之志而日讲之庶不称腐儒且治天下亦安用腐儒为也
　　慎履第四
　　余闻之苏子办天下之大事者有天下之大节者也则斯语岂不诚甚当哉是故吾未见夫居则愦愦出则炳炳者也吾亦未见夫居则井井出则汶汶者也是故古之君子其持已也辟之持璧焉全则璧不全则瓦矣其戒欲也辟之防川焉一决则溃败四出而不可收拾矣其忍性也辟之灭火焉不以水沃之则炎炎而上其势将至于燎原矣是故君子慎之也今夫上书公府献策当涂稽首乞恩扫门求谒非髙士之风也险心侧目日伺有司之短而持之而因以行其私不得则肆言讪谤转相煽惑非元吉之履也假借名器逋赋侵亩儒服跽立杂之胥徒甚或代书讼谍以需贿食其视有司之署若履其家焉非大雅之观也狎昵征逐巵酒欢噱朝酩夕酊蒱博大呼而或游戯倡优沦溺簮珥非端人之习也日夕衢市凌杂米盐一言不相中辄张目攘臂折肢败面桎梏囹圄且甘心焉非居身之珍也嵗暮途穷一志苟得饩禀出纳饮祀摈相需贿里胥代庖而窃非长厚之道也多士戒之哉今有言麟凤之游于郊也人靡不争覩之鸺鹠之鸣而闻之者揜耳而走客之山行也松栢则敬之桃李则悦之荆棘则思以锄之矣夫闽不称彬彬邹鲁哉诸生生其间而日有感于先达大儒名卿之为者其为麟凤松栢之俦明矣万一而有鸺鹠荆棘者出焉亦何面目以见尔之先达长者乎况又有恶而锄之者在也
　　勤业第五
　　夫天下之事未有不勤而成者也是故理之在人而不学不明不勤不获也辟之泉之在山不凿不流也辟之丝之在蚕不抽不见也时之在天而勤者得之惰者失之也辟之人之老而不可复少也辟之水之东而不可复西也是故古之君子之贵时也贵时者贵勤也寝懐铅笔寤诵诗书何其笃也读书五行俱下何其敏也采薪负贩投闲百遍何其切也织牛衣以自给而好学不倦何其诚也带经而锄下帷而诵流麦而编蒲焠掌而穿膝何其勇也若而人者居则鸿士出则名卿古今共嗟焉然犹中庸之士也夫孔子者非所谓至圣至圣者哉即使不勤犹当万倍于学者然而发愤忘食何其切也好古敏求何其鋭也编三絶何其久也而予也昼寝求也自画赐也愿息则毅然以言擢之不少假焉是圣人之恶夫不勤者如此其甚也今此诸生方其始也结髪束脩诵诗读书何尝不彬彬称才哉其卒也乃有大缪不然者其上也乃有翺翔六艺之囿纵横百氏之林而著书立言万世称隽者乃有雠怼坟典茫昧训诰即试以常言庸语至曳白不能对者其次也乃有抱圭璋之才奋金碧之文而结绶彯缨致其身于青云之上者乃有嵗晏途遥髪黄衣白悲叹穷阎落莫旧庐而父母妻子不免饥而啼者又其次也乃有渊岳其心麟凤其采而名章钜篇为学士大夫之所賛叹欣慕者乃有身被夏楚夺其衣衿而垂涕潜归慙见其乡之父老兄弟者何故哉则勤与不勤之验也今夫耕者不勤则饥织者不勤则寒学者不勤则困饥寒者犹可贷而起之困者不可以请而解也诸生急学哉毋以百虑自棼毋以羣动自挠苟至于困而后有省于吾言则晏矣
　　谈艺第六
　　夫六经而下文岂胜谈哉左马之古也董贾之浑也班扬之严也韩栁之粹也苏曽之畅也咸炳炳朗朗千载之所共嗟也然其文马不袭左而班不袭扬也栁不袭韩而曽不袭苏也何也不得不同者文之精也不得不异者文之迹也论文而至于举业其视文既已逺矣文而袭者舛也况拾世俗之陈言庸语而掇以成文又舛之舛者也今夫人性之有文也不犹天之云霞地之草木哉云霞之丽于天也是日日生焉者也非以昔日之断云残霞而布之今日也草木之丽于地也是嵗嵗生焉者也非以今嵗之萎叶枯株而布之来嵗也人性之有文也是时时生焉者也非以他人之陈言庸语而借之于我也是故古之言文者得之心而发之文也其理之莹也如金之精如玉之粹而天下之人莫之敢损益也其词之溢也如长江如大河鱼龙鼋鼍纵横出没而不可揜也其清通也如月之秋如江之澄如潭之寒而千里一碧泠然内彻也其古雅也如太羮如酒如周之彛如商之鼎令人覩之而裴回太息栖神千载之上也其明达也如青天如白日而有目者之所共覩也其飘逸也如佩玉鸣琚乗风御空可望而不可即也其铿锵也如金石相宣丝竹并奏而听之者靡靡忘倦也其葩丽也如芙蓉秋水之上而真色充灿不假雕饰也其严正也如达官贵人端冕而立乎朝廷之上见之者懔然动容也其雄浑也如钜鹿之战以一当百人人戢伏不敢仰视也斯文之极也以之阐经则道德性命之精章矣以之论史则治乱兴衰之繇达矣以之辩事则得失安危之机判矣辟之天之云霞地之草木无所假焉者也左马诸子之所不能易也尚何以陈言庸语为哉文赋云谢朝华之已披启夕秀于未振诸生其舍尔糟粕茂尔精华吾将悚而览焉
　　端范第七
　　夫师儒者士之范也故曰师严然后道尊道尊然后民知敬学所谓严者非特自严之而人亦严之之谓也余观世之有司类以势自崇而士或顽敖不恭其命而为之师者方且上畏有司下畏士日惕惕焉惟恐遭之而不能安于其位也是可叹也辟之父兄之教子弟既巳召塾傅傅之矣顾乃不恭其傅子弟又从而侮之而傅且求以自容于父兄子弟惟恐弃之也则子弟之不淑何恠哉余求其故则非父兄子弟之过而师之过也今夫非其义也非其道也一介不以取诸人师尝诵之以教士矣而觇其自为乃失诸君皆文学髙第诵説先王翺翔礼乐之区出入仁义之途为日久矣安至如若所为者而予不得不举而言之亦即耳目所覩记者而惧诸君之万一也假令万一有之亦何面目以立二三子之上亦何恠乎有司之轻之而二三子之侮之也诸君慎之哉诚能以礼自持以义自固敦学而勤诲严规而贞度若是则有司悚然恭之二三子有不懔懔受命且侮之者吾得以法绳之矣吁师难哉
　　诫俗第八
　　夫礼者所以维俗也而俗之所趋一往而不可复则反至于废礼嗟夫礼不能维俗而反为俗所废可畏哉可畏哉其他不论论其大者今夫冠而字之圣人教天下以成人之道也今髫而学者辄字矣顷之号矣未及胜衣而己巍然大人长者之称矣及其冠也父既无以命子甚至窃仕者之冠冠之何谓乎昏礼者圣人教人以人道之始也今也不择德不论才富则昏之贵而富者亟昏之鬻田聘妇殚家遣女佩环盈路缯绨满车不然者夫厌其妻而舅姑辄怒骂其妇昏姻论财古之君子夷之而今乃甘心焉丧礼者圣人教人以厚终之孝也今也苫块未视布筵劳宾饮食相借破涕为笑召僧供佛吹竽伐鼔衰绖而居展采姻聘富有赀者泥堪舆之説而暴露其亲以求利后人贫者至以其亲骸而付之水火灭之是仁人孝子之所惊悼而不忍言者也而今之人何心哉祭礼者圣人教人以追逺之孝也今也大厦广室髙台曲池少者千金多者万金而为之先者乃不得咫尺之地而受享焉贵人之临供帐治具烹羊炰羔羞醑云缛而为之先者则寻常羮豆之设而无所加意焉且嵗时墓祭又多男女之戯而耳目之观也何视其先不若其身与客哉文中子曰冠礼废天下无成人矣昏礼废天下无家道矣丧礼废天下遗其亲矣祭礼废天下忘其祖矣盖伤乎盖伤乎世俗者而为之非也诸生者而亦复为之非之非者也且诸生之所最尊隆效法者非朱子哉其所辑家礼固天下信之而万世传之者也诸生内以谕其父兄外以谕其乡之长老子弟而稍稍习其説行之雍雍磷磷斐斐翼翼而逺近观则焉则古礼虽不可尽复其禁俗之不至于废礼也有余矣是在二三子哉是在二三子哉










　　宗子相集巻十三
　　钦定四库全书
　　宗子相集巻十四　　　　明　宗臣　撰
　　书部上
　　报阮督学
　　向在长安幸从明公游意蒸蒸厚也病免归则又视我邸舍中既发且得共长公朝夕甚幸甚幸宪旄驰越而山中人不得遽讯以书时见越士以邑中子弟召授经来则往往述明公视学事以为公明两究近世希觏覩也仆诚私心快之防严博以职事赴越当首谒明公遂托一书谢昔悰兼布鄙臆于下执事唯明公财察夫岛夷入冦吴越杀戮焚掠数百里为墟今古至变谋臣策士徴兵集饷非不风驰云涌至盛也相持四载曽不得志于一战乃反损军折将重为岛夷观笑何故哉仆则以为不土兵而客兵之祸也往嵗吴越守臣初上夷变主上览书大怒下策廷臣持议者以为夷入如风雨飘忽吴越人蠕弱不能持戈不足恃惟调他方劲兵协剿可期而禽遂使侍御史曹郎出选山东兵八千往授司马司马渡江逆兵广陵二千石以下朝夕供帐具散牛酒金帛劳士仅三日糜二万矣夫扬一郡耳自齐抵越涉三千里凡经几大郡则所糜何计哉既抵越一接战辄堕夷计中枕藉如山余者望飚溃走当是时仆在海上见溃卒几千人往往从海上意气而北不惧也是安取客兵哉夫岛夷与中原之冦异往嵗师冦起河南大军一出辄剿己剿即勒部散去此宜于客兵者也乃岛夷者如鱼鸟之在江湖林木出没聚散一瞬千状其势难以尽勦唯来则御之去则守之是为至计即使客兵尽劲可恃亦岂能常使之操戈万里之外为我御夷哉护戎将军勤千万人日夜走万里山谷间抵越其所糜不知其几矣而吴越连嵗苦饷既已竭江南租帑不足给之且田畴罢耕者什五有司急饷苛征徒为夷益众亡益也昔项羽勒吴中子弟八千渡江长驱天下彼岂非闾阎编氓而与今吴异禀哉士亡论强弱唯其练敌亡论众寡唯其气为今计者唯练士倡气之策总戎责之监司监司责之二千石二千石责之邑吏锻戈矛严行伍信赏罚行之而士不劲者一世无之诚得海郡士尽劲亡论今变可弥即他时夷来亦何恐也且又亡大费越中人往往言夷畏宁绍不敢闚疆盖宁绍人各各家海上不鬭则失其居夷来辄并力持刀格夷夷辄败去夫嘉湖宁绍相去不数百里岂强弱顿殊哉迩者主上忿师乆无功诏捕总戎司马罢谪大中丞以下数人诸臣受大托而徒拥乌合之众以冀成功仆固内知有今也此中传言各道兵日益觧散走护戎者惧不敢问彼其暴露草莽乆矣且腹空无糈又安能留之故仆以为罢各道兵而日夜练吴越者甚便今杨公新拜命且明公虽总文事慷慨戎机当得朝夕见胡不以此陈説杨公之前而賛翊之仆蓄此衷长逺矣睹于近事益忿不敢以闻杨公而为明公一陈者知明公者杨公之所取信故假明公以信鄙言也亦唯明公有以教之
　　报张范中
　　鄙人结发学语时则家君具言江上张先生者博学工古文词即已时时向往后间从诸集中得读足下一二大篇则固翩翩汉魏唐宋以后希觏此语矣抱疴湖海妄有志于作述之涂以为扬在昔称雄天下而文采未着私心病之刘子来拜翰言且得读重乡诸叙则喟然太息深媿足下博识公心又幸诸君子得以托其文于不朽他日海内谈文献者以扬为称谁之功也书中奬借笃俱愧鄙人之心至为文义公辑文托梓则又桑梓百世华艳岂鄙人可致私谢于足下者文义公勲名乆着艺采特湮仅有所传家梓诗亦日就损壊难读至其自序中所称文百篇者即祈一字片语不可见闻盖其中祚衰微不能护守筐笥至皇纶笺札往往流散村家况遗章散帙何望哉及书来乃云得文至百大喜辄以告乡之父老又大喜靡不感叹足下用心勤厚使文义有知即可以报足下也文义之文托足下足垂乆逺何事鄙人之言顾既有重命且幸生文义公后则亦不敢不勉缀一言以报然非尽得文义文详读之则亦不能妄为之缀以遗慙于下执事敢于记室祈其副録已毕读乃封还不竟留也文义公后有杨司徒公胡督学公杨以才胡以节俱籍籍负重名迩山居寡务采掇邑乗求之二公之家各出其诗文百首畧为收整繁芜约取精要稍井井矣意欲足下各恵一言置之重乡末帙则岂惟往者佩恩哉二公履歴畧具维扬新志中足下有怜才至意当不厌斯谈矣南北相距不数百里乃不得乗月问舟与足下共坐江矶之石析言叩隠廓我尘蒙言之抱劳而已刘子有江干之役敬附一言为文义谢情兼致私悰于左右亦惟左右赐教焉佳刻之恵并用増感
　　再报张范中
　　日刘生去草率勒一书二诗是日有客携巵见过抵暮刘生秉烛待书书既已不工而客复停巵促起遂漫尔放笔不复检省辄命投函词翰恶鄙诚所甘心若复谬讹愈不可矣刘生已发乃大追恨及生回则巳辱足下赐荅启函持翰太息弥襟尊赐华绡种种盛念至得文义手稿二帙尤动百年俯仰之感读书中语周环不能释去词髙防逺浩难闚重乡录序植义秉公彪彰隠采甄序百世藻品羣言真乡国之竒观而艺圃之上选也文义一序尤为详典公去今百年矣世事日新前修愈泯兹春中丞郑公下檄郡邑为文义整丘廪嗣作传登石又得足下辑文候梓阐发幽华俾文义生平厪心束虑沈郁百年者一旦昭彰时人耳目此其为益视郑更钜矣仆于今世最称鄙顾乃妄心词艺以托于君子之林若临清谢山人榛济南李郎中攀龙湖州徐比部中行南海梁比部有誉吴人王比部世贞楚人吴舍人国伦数子者皆海内一时艺林之极隽也仆亦得以奉陪末论共励斯盟浅积弱培卒乏竒思近复僻居湖海朋友星疎芝术在谋斯理蠲虑向来一二小譔亦渔樵松月之间偶寄逸抱耳苦不自知乃以请于足下足下不责其愚顾漫为好语至重重其词顾当之者何其心慙貌悚也杨胡二公辱一言便可长闻于世其集稍有铨次即驰以请兹不能申敬于左右临发当别缄遂不繁词
　　三报张范中
　　客冬维檝湖干则刘生芒然奉书还报兼之佳梓三种辱之时迫霜雪日夜走遂未有以复兹宜复书中所采当时诸大贵人语意防甚厚嗟乎仆何人哉足下乃以为可语则亦不敢钥口僣布区区夫圣人未尝颛精文章之学而六经炳蔚万世共嗟左马曺刘李杜者流相继飚起即难较圣文后之言文者亟称道之也千载榛芜李何再辟俾海内学士大夫重覩古昔譬则凤麟在郊羣心快之且鳯麟之为天下瑞也求其耕畴而驾逺也则谢牛马而世卒不屈鳯麟于其下者以其文也以其文非以其用也而世之论文者乃责其亡用于世则何以责鳯麟乎谓鳯麟之文而亡用可也谓鳯麟之文而亡用而不及牛马也即妇人孺子而笑之文选者鳯麟之迹也而鄙之以为不足读是谓鳯麟之不能耕驾而鄙之者也非忌则愚李何之则古以缀文是李何之所以为天下重也而乃诮其奔走奴仆之不暇然则述黄虞姬孔而谈仁义道徳者亦将为奔走奴仆乎甚哉诸贵人之言之疵也诸贵人亦岂能必是物遂见弃于世乎适足取笑而自防耳聊取足下所教我者以复足下足下其亟释然于鄙人之言毋为诸贵人所惑而且以惑人也有便再托报音
　　报王元美
　　昨至淮则江使君持足下书来仆发书读辄泪数行下是夜寝复起徬徨行无所寄其怅恨已归而扬州人送足下至江南者复持足下书来敬问足下起居亡恙读书中语知足下以不得仆书为恨顾仆即欲裁一书问足下又何可得也是日谢客读足下诗仆与足下别仅数月耳足下诗至百章亡论不减长安时语而格力音调精工顾反过之广五子者取类甚当而诗甚精顾五子者一何厚幸也于上虞生三致意焉有味哉有味哉七言者雄整五言者精丽要之不离乎英气非敢防足下亦足下所自知也仆七月与足下别数日即病病甚遂上书于鳞子与强仆起仆不起行时三子夜携酒视我邸舍中惟足下不在相顾动顔色明日遂别诸子行计时谓至淮得足下一防至淮足下已去才四五日耳一归草堂父老故旧日相过问途中味殊困一为好语谢之则又相视而嘻谓无故人情昔所抱疴以此愈益之矣行将逃草泽中畧理芝术俟稍稍善饭则欲问医江南登虎丘而召足下尊君东伐奏凯有期曽无一言以及节钺甚恨甚恨斯道寥寥上下千载足下自爱小诗数章用当面请
　　再报元美
　　扬州使来时值嵗暮乃云归且供椒栢罢灯市即领报书入吴矣日望其来不来也至三月暮始来且曰归扬一病病不果来音书迢滞斯人之责深也足下还吴值春耳目一觏经纬百彚错综万象秘思研词精耀华烛当与三吴之胜千古并垂宁止洗百年之耻哉仆病肺日甚逃遯蓬庐采药种芝渐与世隔毎一驰神足下遥思纡结不知危涕之横集也于鳞子与昨以书来款款前盟大业并厉仆即不肖岂敢重负诸君昨得于鳞顺徳之报虽于鳞宿心顾处之者壹何不当也萧艾重笥騕褭服箱自昔叹之矣南宫校文谁过子鳞者而竟斥不与吾道可虑哉子与落落风尘即得明卿终孤立耳足下当七月还朝约我金焦之上谋信宿之谈多病相牵石湖之约恐付空虚矣春来诸什当不减涂示我慰兹离抱
　　报梁公实
　　去夏与足下握别寺上心旌共往凡两得途中手牍把诵沾衣足下别去一月又为别元美元美既去仆病十月上书幸主上恩赐俾得就医故国今髙枕草庐已暮春矣忆昔并马长安鸣珂授简一时骚坛直追汉魏真千载竒觏也嘉防不常盛图难再谢以春归子以夏去元美与仆相继出都独于鳞子与明卿落落京邑海内豪杰能复几人一嵗之间萍分云散良可念也于鳞五马之请当在暮秋而子与上疏分曹留中不报岂惟聚散多端岐途偃蹇彼此固且甘之矣足下本以烟霞之徒得遂初服采芝链石何所不成矢为文词益复凌虚驾空不可羁绁仆常言人世祗有二道上焉者乗青云弄紫霞而次则宏词丽句照耀今古名并日月莫得而掩焉足下将无两得之耶仆之为心足下所知谢客岩居不敢自弃于斯道以负知巳近日采药深山遇异人授以大还之术意将文词之业大就然后蹑屦而从焉山中偶值贵乡人附此往讯用申前盟茂秦南来则仆有浪游五岳之兴罗浮虽逺幸为我选石相待也临风怡悒不知所云
　　报元美
　　三月驿书草草不尽后数日闻海冦冦吴中太仓急仆披衣中夜立为足下徬徨行累遣奴往讯奴惧不敢问舟未尝不对客欷歔也昨护戎回知吴中大定使持手书又至大慰新诗佳帛厚我厚我进使者问知足下戒期北上邮书已去来谕乃欲仆一防者甚厚念也谨勅小奴遅君江浒闻足下已纳吴姬复有广陵之娉向诗曽听玉人箫者真听之矣君当重谢我诗防也而广陵人乃顾不得听焉大恨大恨
　　报袁二丈
　　东去海上咫尺耳况与丈又经年别也乃不得乗月放舸一奉顔色顾辱再遣使来佳篇枉恵把读凄然离绪交情转加懃笃海内相知爱孰逾丈哉更读诸律词调精工妙非言及即使拾遗手缀何加焉所谕东土菑瘼备见仁人君子所为心者日偕州贰移楫湖东蓬蒿蔽空舍无遗穂父老环舟呼泣舟中者无不人人陨涕罢酒也州贰移书于府府亦有报言及仆力所能及岂敢有爱也使旋附谢近卜墅颇佳十月既望翘伫仙槎摘蔬治酏细谭款昵耳
　　报徐子与
　　子与足下仆与足下交至驩天下莫不闻也别足下一年矣乃不能驰一价奉讯足下吴卿移书让仆谓仆以山林自骄足下岂亦有此诮乎秋中辱使恵之以书万里长思顿解复结矣仆以今夏卜筑湖南羽扇葛巾髙卧明月客善长箫被以采莲之曲极恨不与足下同之也元美秋中过我草堂把盏狂呼犹作长安中态四顾诸君不在重自伤念于鳞竟以守出乃得辟园读书元美言于鳞于仆谓其长揖不拜官长也斯鳞哉斯鳞哉梁卿落莫山中竟无音耗仆深思之常苏苏陨涕茂秦近复何状吾辈尚壮此君白发种种矣吴卿还楚过广陵乃不顾我祗以诗寄我又大让我可恨足下以书去为仆一谢焉进使者问知兄嫂诸息俱亡恙尊公起居健更为足下大喜使复至甚劳具言奉报用谢疎阔嵗暮在客霜雪凄其幸谢故人努力自爱
　　报顾国子
　　凌江来拜手书兼篚采发书读知足下之虑晏君深也虑晏君即虑鄙人人闻有重贶于晏君又即重贶于鄙人也鄙人所感于足下岂下晏君晏君固辞遣使者三以身者再士之义也顾未可骤却以逆于下执事鄙人谓晏君彊留晏君始强留以待报命于他日少江子为鄙人言足下近读迁史此得指向矣鄙人尝有言外史记言文外盛唐言诗即言学者外孔孟何适哉鄙事何敢辱贶附谢言于少江子更图颛使致意焉
　　报唐丈
　　乡者一奉颜色顿隔两秋嵗序不停轸念弥笃春间闻公恙兼夷警俱宜驰一介东讯防乡园多役心迹并烦申楮辄蠲命人屡罢弥年抱耿竟坐虚无幸长者犹能俯谅其心不然者仆何辞焉使来锡命愈益惊悚仪厚情丰无所仰籍教言款笃申之以规仆虽不肖敢忘长者之爱哉佩以周旋感戢无已兹行例不敢辱贶然以长者百里逺爱又难以他贶并也谨拜海品之恵余者辄因使返并附一言以谢相违益逺临楮増情
　　报姜使君
　　侍燕弥日豁我神情辄飘然有凌云气视世之束缨梏冕顦顇其形者星渊矣重使夜临奉教増悚我公期我于风尘之外复讲人世缛文何故哉赆谢拜命以称君意若涂役则羣公有贶命矣复受兹直将安置之乎辄因使者反报其感爱与受均也
　　又报姜使君
　　公之徳在邮邮之奠居帖食者俱公赐也公且不忍费其盂蔬斗醪仆乡之鄙人也自窃章服从士大夫游曽未丝发以报父老子弟乃俨然而受其数金何安也则遂反报命于下执事以不敢重已之过以毋负我公不忍以盂蔬斗醪累民之心不意我公过于用情切申前命奉谕数过愧汗沾衣终受则负鄙志终辞则大负公既而思之与其负公宁负鄙志于是东乡再拜而受之尚思终遂鄙志则公必有以许我矣
　　报徐子与
　　客涂一聚两夕作狂几失天地矣王程各迫遂令分袂后夜对俗客辄欲掩耳当是时思君更切也自邮抵淮束带拱揖连日夜不休尊君诗并鄙譔竟不得一间书之赠册遗几上付郑使君前所云者至济缄报计足下尚在淮也舟中台上二作努力相闻
　　报何侍御
　　世道日趋士节愈堕缙绅先生髙冠华舄乗良刺肥雍容云霄坐期鼎鼐其视国家利害大计若罔闻知不当其事者委之分有所拘即当其事者又委之势有所制惟取夫不切利害之端亡闗身家之策者稍稍补缀便已赫然称才雄视流辈矣足下独为国家思千万年长逺之图即又毅以身任此岂与前者同轸并骖哉乡读大疏令我飞扬孤楫北来防宪旄西骛雄心郁抱披拂亡遗登髙作赋索楮挥毫阁中鬼神至今飒然动色诚百年嘉胜矣展别东行夜抵夏津形神困顿仆驭顦顇行路之难令人兴嗟髙卧两晨方得束带正拟命笔譔理鄙语以待将命将命乃今晨叩门至矣起奉华牍展阅数过深用慰喜次于面侍也使去附致耿耿兼谢宿扰
　　再复何侍御
　　野刹辱驾再挹清扬髙阁停巵长空飞翰珠垂玉灿霞烂云流真可并峙江山永标日月而仆以疎狂羇旅僣陪盛游深愧雕虫尤欣附骥更辱深倾意气大扩鄙蒙海内相知鲜见匹俦矣握别山门念车马有劳色恨不得以身当之邑吏西归传命相讯怅然用慰又辱重使驰翰逺问寂寞启函涉句厚念累纸握以周环益增悚结仆别后即取读黄帝岐伯诸书命老医选方苍头炼术今幸次第成剂矣昨从山僧至藏经殿尽发其所藏佛经读之篇目浩荡意义深邈耳目外骇心志内灼忽悟浮生如寄真空可依形骸为绁声利为桎何时拂衣长往窥此禅闗来谕谓读檀经有悟两心如契诚有味乎其言也数日颛理芝石遂罢吟咏无以复命有愧髙防别谕感情受教两不敢忘使旋谨申鄙款以致谢于下执事至于賔筵再叨重以殽酿则来谕所谓感在言外者也仆巳卜望日戒辆北乡深谢慰留泰岱在南遥切瞻企
　　报吴明卿
　　与足下别长逺矣去夏真丞送一书握读数过怆然增情偃卧空山函报亡路及元美至奉一书一诗乃知使节还楚过门不入祗有愧叹洞庭浩音书益难计今秋使节过扬必得一觏遣使江浒往遅前驱元美书来乃谓足下拥二姬从西北径趋上国令我惆望弥时潸然泪下闗山迢递羽翼参差足下让仆以山中自骄寃矣寃矣射阳湖上遇子与谓足下诗思益雄恨不能即夕见足下握手大呼命楚妃烹鲜进醴为荆髙饮也今已整舆上涂即可北乡思君数诗往省足下亦必有相懐者
　　报徐子与
　　渡淮报前驱且至不得再握手是造物忌之矣抵燕见二生攘臂累夕以言相诅仆谓抡才计算诸君必不得乆住人间诸君事当并以累仆也舍人因起殴几折吾齿束带投刺甚怨见二生则喜毎聚必谈足下足下虽逺左右呼之恒若狂奴在侧也檇李兵乱足下归值之足下自爱毋为诸夷所苦舍人则有喜色奈此狂者何涂间得舟中一首附去余不得书近稿虽为郑生窃去尚忆书寄我
　　报何侍御
　　客涂诲眷铭在心肺不以词谢嵗暮登舆献春觐阙回瞻海岱故人在望每用依依翘竚疏报乆之乃闻停役之説令人喟然长叹功虽未就足下所为宗社长逺之谋固已白于天下矣马上遇旧使呼而讯之口授数语代迓愿言遄发慰我饥渴
　　报陈驾部
　　客冬理楫上涂曽授数语于慈人陈生代讯得亡浮沈不尘坋一接江湖骤逺毎忆故人扪萝停巵之兴辄怅然动色使来锡教则用欢喜四千里授粲直当珠视岂比恒贶也山中成习一驰马挟刺便自生悔公比蕖馆于壶峤仆心甚矣进使者问起居亡恙束带俯仰自是人世恒迹不足为公苦顾公之才诎非体也使回缄谢冗极草草
　　报李于鳞
　　与足下握别蓂荚积砌矣既别之春闻足下出刺尺书在袖竟阻北羽诸子书来则详道足下为郡事抵燕见王吴二子日夕攘臂独顾足下在逺茫然心折顾足下不离数子语也元美日谓使来已而使果来启函发纸欢喜无量寄赠三诗七言更絶一字一叹至夜色楼台雪万家即王中丞雨中春树何加焉仆乃获之千古生色太行诸篇竒郁悲壮雄视今古即拾遗集中未得多觏赠懐诸篇铿铿金石统之难继矣忆昔五子结盟义掩白日风波中起羽翼相乖谢榛以白发负心梁生以青鬓长往俯仰人事但可悲叹吴生亡赖耳目纵横意常驾仆仆发短心长颇得意于此生此生矫厉非仆当之几负矣【阙】

　　足下以为何如谢生耄
　　至负足下路人骂之读絶榛书榛之羞万世矣长篇十絶即当缀报使往短楮申臆兼致谢于下执事
　　报刘一丈
　　还里累朞幸从长者朝夕长者爱我不殊束发授经时也洲上携尊啸歌中夜自谓长住薜萝永奉杖屦不意世网未捐仓皇告别又辱长者饬馔命我赠序长歌琅然金玉当分斯贶于中洲万象岂仆敢専承之孤楫渡淮霜雪被道驰驱问舍蓟门报春矣一接世氛眠飱失度羣吏执牍一瞬十麾回首昔游茫然怅结违来忽已春暮乡园愁色如何一念相县日夕千里长者何以策之伻归寸牍代谢尘涂易泊初抱难舒不靳诲言振我朦惑
　　报徐丈
　　还庐累嵗数承顔色髙楼赐防款洽中宵别时复以酒食相召长者之爱仆何懃也鼓枻长淮便隔千里言念髙谊若河山一行作吏百苦相攻逺忆青门行吟轸慨乡公语我以年少功名不可坐掷用是幡然乃今转觉岩栖独胜耳伻归寸楮代谢春气将落赫暑乗之强飱自爱逺人増慰
　　报陈丈
　　故园参侍宠顾隆渥携巵问渡酾酒握别懐徳北辕闗川共逺赠言在簏每一念至启而读之至芦荻秋隂之句乡心离思飞越万里矣伻归尺书展谢楚云在望抱情如何春气殷流朂矣自爱
　　简沈丈
　　还里得奉长者几杖每承大论辄洒然警心賔筵再叨重之佳编芳醑耳目口腹俱被爱矣孤棹渡淮霜雪间阻新春方得抵燕遥闻起居违和寻知即复昔健甚慰车马稍闲谨遣价问安兼布谢悰于下执事公年既髙且乡中人靡不人人赖公者强为加飱
　　报沈二丈
　　仆之归樵湖上至寂寥也乃公俨纶巾薜裳而日临之月下分题云霞共丽花前作剧鱼鸟争趋至于片语相雕千载同奋寸心披豁彼此独照矣别时辱公自笺而萃之羣采且又以牋遗我幅幅而情即幅幅而感也排律一章惜别二章毎一歌之便生黯惨揽芳草以增愁把桂枝而叹息公之念我与我之念公何殊哉洲上草堂得子培当不令秽第白鸥怨侣青萝失色寒江听雨徒勤梦思一抵蓟门便与案牍作役稍得王吴二子一破之春中闻公渡姑孰访陈使君使君竒兴近复如何澄江忆谢采石懐李飞翰雄篇当令今古并峙矣车马已定雅思稍整十记诸牋行当致之间读乡中集令人内悒选梓恐未易谈郭集已得不公春来佳句可使逺人得闻乎
　　简袁二丈
　　束发侍游诲爱所被嵗月共逺归渔湖上寒夜停桡三锡名章薜萝生色咫尺一水竟阻展觐别时奉华牍珍品牙局灿然盈筥每召賔陈乐未尝不叹雅爱之殷流也首春抵燕便与簿书作伍沧江白石祗有永叹长者龙卧累朞苍生繋望云蒸雷动区宇骇看虽欲长为东海主人讵可得乎南中疏报新夷日来且不能忘情吾扬天下事大可忧岂桑梓厪念而已长者目怵心计以为如何
　　报袁子敬
　　归樵浃嵗再辱枉檝驩倍昔好行时百里亢涂特骑别我金石有销此情难灭海肴云履朝夕需之启口蹑足恍然动念一别已涉冬春蓟门尘事如旧回睇旧疆闗川悠邈时忆同心但有长慨足下璀璨中涵云霞外溢江上秋风桂枝盈把英雄飚起万里长驱仆将分华割荣而快焉幸甚幸甚伻归寸楮代谢既已烦心目且病口授草草握手有期南云频注便翔如雨恵我徳音
　　报袁四子隆
　　负瘵江干故人辱再讯之别时特使珍品兼以华绢情钧推食义切解衣感结在心罔有捐替足下种绩典述渊停霞烂耀华炳采即可长奋扶摇窃快平生以效鼓舞仆一抵蓟门尘埃盈抱青山旧业徒切梦想故人何以教之
　　报袁文学
　　客冬涂得尊公新命遂具刺托邮卒往报计不至遗也行时辱特驾丰赉心则内之抱佩无已足下殊采峻拔华誉云翔寥廓万里秋风可待世徳重炳照耀江海矣尊公当乆视事新署家报南去幸为寄此翘情伻归寸楮谢情长词简临风増结
　　报唐丈
　　负疴还里未得东从长者游长者则顾俨然辱讯行时又百里命使而遗之赆品糈满筐也此其情不既殷殷笃厚哉乃仆何以报焉睹南中近疏知岛冦益肆环大江南北而栖之则东海不能无恐长者桑梓之念定复如何伻归寸楮代谢节候方鬯遥知起居亡恙更祈加爱以慰流想临风不胜怅悒
　　报唐子晋
　　往者卧疴畴陇辱故人进艇来讯披草盘敖俯仰在念理檝问道载辱锡言竒品殊采逺情充溢仆将口接心藏嵗月同积矣一别旧庐冬春改序霞石易抛风埃难洗言念同心喟焉伤念足下手握璚玖采注华流行为天下大观而觏者称快席借辉艳同志者可谅也伻归草勒申谢长安日近北翔有期伫承徳音以慰饥渴
　　报徐二丈
　　山中数辱问舟一酌一咏江山共逺非鄙心颛蓄也賔筵再侍锡以华章每诵明月百花之句遥情飞越登轺北乡便涉冬春一行作吏旧抱顿逺我公凝真掇采山峙渊停出而跃马垂缨自不尘缁其素莽莽如仆者去住俱荒矣嵗序殷流计偕甚迫悬心风义切于饥渴尺牍布谢词不宣展楚天长望不任翘挹
　　报赵子隆
　　乡者卧病山居屈我故人频问防巵落日握手春云至于两侍华筵重颁盛品爱被于身江湖共深矣夜别遂不得再奉顔色北涉累月始得问舍一作尘容便视丘壑星渊也足下春来综缉日灿云流蒸郁飞扬当令海内快目向来未得披拂今更悔之看花之期仅违咫尺燕楼一榻俟整旧欢耳片楮申谢鄙衷不及覼缕
　　报解应坚
　　归樵再春足下厚我重厪尊俎之情枉诲雄文深谈中夜十年旧爱加懃转笃矣孤棹渡淮闗川顿隔嵗序不停忽焉春暮懐人望逺含怅如何足下渊识俊才流云耀日秋风咫尺翔奋有期慰藉慰藉
　　报解应儒
　　林栖寂寞辱故人时一放艇为我破之长啸雄谈飒然丘壑两饱扰庖人情文楚楚此其感爱岂颛巵豆哉握别而北一瞬经春江山悠濶遥然流想春来雄譔锵金铿玉布华舒采一燿万里矣寸楮致谢词短绪长北翔有期不任延结
　　报陆子和
　　鄙人初过里也足下海栖既归始得时时奉顔色洲前萝薜频辱停舟遵渚长吟防花曼啸拥衾中夜倚醉雄谈斟酌千载悚怵万象矣世网相牵忽焉展别故人不忍别我命我草堂出醑肴而饮食之意黯然相照也复遗石粲篚品长涂朝膳皆需之矣客舟寒月时从笥中出所函佳序读之一读一叹才峰峻整霞布云流所谈左马李杜俱鄙人蓄之意而难于词者得足下数语今可投笔矣春抵蓟门便为世事所迫据案治牍长辞素懐思托寸楮展书辄废扬陈君至则拜逺书于庭大憙发函启读恍若参侍复系之仪悚矣足下殊采絶调卓立羣伦防时龙变当以文章主盟区宇青紫浮荣仅髙人之绪非鄙人内所相急也鄙人即日坐尘埃中寄心特逺时与王吴二子握坐深语共策不刋外是者迹与之游心去之矣竒人伟夫宇宙寥寥言念同心然东海去住不惬闗山増怨伻归口授代谢词简绪多江国春深强饭自爱
　　报陆长庚
　　溪上结庐幽楼咫尺频辱进艇叩我石门对落花之缤纷坐明月以叹息言独契华藻时抽取足寸心便拟千古秋夜深谈河山顿隔一水盈盈竟阻握手是造物忌之矣既渡淮稍得谢客乃索簏中佳序竦意而读焉一读十起顿足长叹自束发内交茫茫日逺足下以数语纪掇往迹恍然昔驩意气不殊容鬂渐改因之伤念及读洲上语则又洒然快心足慰离索矣一抵燕便作案牍中人羣吏环趋如对魍魉百苦攻人肌骨欲痛此状不能缕报恐百花樵客闻而笑之足下龙卧沧江云深雾逺丹经在握白日难欺间以其余综缉昔采俾左马曹杜相顾失色吾人之上计也顷者春水渐深鱼虾可网足下箕踞独嚼散发长吟亦有一念以及逺人乎奈何其亡妬也伻归寸楮申谢时散客烧烛目且病命吏书之
　　报李伯章
　　返耕湖上得时时从足下游明月携巵寒花捐佩酒酣作赋四壁琳琅风雨笑谈中夜攘臂薜萝摇飒鸥鹭惊呼此人生之极驩也幽思方殷离歌忽起足下念我召二三同志为别草堂太夫人手调羮而食之赠言二章慷慨莽怆如河梁语即千载一情也盂城枉别乃百里特驾此情真与江流北逺鄙人将涓滴而藏之雨雪渡淮离情惨黯长路驱驰献春始得问舍跃马投刺束带理牍外烦中怏孤坐含嗟洲上百花缤纷春色胡为乎来哉鸿雁未稀尺书难缄乃辱飞翰云坠握之叹息足下伟才渊识湛于奂华髙步艺林以快天下耳目秋风得意何俟筮决乎鄙人将抗首矫足以待
　　报髙子明
　　卧疴江干频得故人来讯雨中连榻花下飞觞进艇长波散发防月紫箫玉笛飒起中流白露可飱天河在袖此人间至胜而仆得与故人共之屡侍賔筵大扰侍子临别夜召酣洽万端至于逺别淮隂踟蹰中路江之永矣不可方思故人之情曷有穷巳渡淮而北忽接飞翰一慰舟中稍燕辄取十二絶倚席歌之翩翩乎若乗浮云而上征抱明月以逺游拟采古昔盖唐太白者流也王子有语踯躅不敢前一出万象惊其语殆足下者一抵蓟门便折腰从吏然时从王吴二生寻深松茂林而乐之恍对百花春色四顾同心焉千里辄自伤念足下时过洲前懐人望逺为情如何幸为我寄谢薜萝当不乆相负也足下抱朱鳯之文懐白雪之才自当髙翔寥宇以快天下浦上烟霞不得乆防矣伻归口授代谢故国春深江山悬隔梅花有使莫靳报音
　　报徐养浩
　　握别俯仰芳草摇绿春华如此客思何堪忆昨归樵幸从足下朝夕花前解佩湖上停桡防月放歌采莲髙醉晴云微鸟渔笛沧浪华句一垂江山共峙髙楼两召巵豆如云瑶琴独遗山水在听钧之足下之情稠渥矣循已难堪寸心如结足下髙才精思卓絶羣品朝华夕秀缤纷几席恨道逺不能披拂之江上桂枝秋风独把遥借余馨以苏病肺伻归寸楮代谢束带草草不既所含北羽如林莫惜一言报我
　　报顾二丈
　　归且累朞未得乗月荡桡访足下武陵溪上恐桃花流水相与笑之乃足下不弃其鄙时来问渡烹鲜酌醑停巵待月酒酣耳热箕踞放歌至于白雪弹棊青灯对榻款谈深语寸心相照矣别时扇屦之恵手足知情牋上华篇云流霞灿时一披拂差解相思一别俯仰倐焉春暮冗缺裁报忽接逺书把读千周祗増叹息雄文一帙尤见君不弃至意卒读三章惊采絶艳悚人耳目才既防鬯理复精纯艺家如林恐望飚而遁矣扶摇万里为足下决之伫承佳音以助鼓舞伻归尺牍代谢束带草勒不既所抱
　　报顾纯一
　　卧疴湖海幸足下时辱问之鸡黍之携频劳侍子洲前听雨花下飞觞情款懃深百倍旧好世事相迫遂令分袂中宵握别黯然千里入春抵燕便觉尘埃盈把追念昔懽茫然轸心足下词华整丽益之精粹鹏抟鳯翔一息寥廓仆将遥承光采以慰翘私仆以麋鹿之性乆旷顿羁雅思日郁太夫人文尚未能一问笔石亦冀足下谅我也价归寸楮代谢武陵春暮花满石门长望不见岂胜怅惘
　　报舒惟
　　中宵握别顿隔河山芳草生春愁心共发两秋归卧数辱故人之私賔席屡叨停杯款洽别筵再侍把袂踟蹰十年束发之情转加勤笃矣既渡淮孤舟稍燕辄取赠言读之雅思髙才统用太息间从箱簏索得鄙稿再覩故人奬语喟然长嗟仆生平雕虑勤心厚拟薄售未尝不痛知已之难今乃复有知仆如足下者笔花所及旧思顿惊即仆之自知何加焉第借誉太隆见采特过又复含慙矣足下髙才絶识卓立羣流向来雄譔未得披拂心每恨之咫尺扶摇宇内惊覩文采流播仆得窃觏而评焉当不让足下之知仆也伻归寸楮代谢江山无极怅矣神驰别时重谈行当缄报
　　报许性之
　　零霜握别倐已残春嵗序殷流离心超忽忆昨沧洲聚首风雨停巵谑语雄谈千古一快红尘忽接青山顿逺言念昔游茫然兴叹祖筵一酌情共杯深载锡之言金声满楮孤舟逺情彼此同之矣春波正深芙蕖渐緑足下乡所拟赋可得遽闻乎延结延结
　　报房舜隆
　　归钓旧矶欣陪昔侣孤艇频系雁鱼满筐情懃矣情懃矣中宵握别相防黯然一渡长淮便隔千里燕中车马倍昔苦攻求如洲上把杯箕踞长啸难也足下种绩日富譔述愈精散燿垂华以光一世仅其绪耳伻归寸楮代谢对牍草勒词短绪长江湖浩遥思如结
　　报杨国子子确
　　湖上卧疴屡枉携尊问渡临流一酌情寄松萝别时召我中堂赐之饮食重巵累豆款爱云稠矣霜雪登舟賔旅稍谢辄从箱笥奉令先公集焚香读之考词就班据文审夺殆才镕唐汉采割苏曽句叹字嗟茫然心折他时托梓仆或得以自叙其今日求见之衷而缀语末简附骥千里矣若选校之责仆何知焉行命憙事小吏书其副帙即以原还报不敢留珍也伻归寸楮代谢江河天逺把袂何时
　　报卢子明
　　归卧湖南辱足下携尊夜讯酒酣作赋白雪满天听鸿雁之杳茫把梅花而叹息竒篇佳藻江山共留赠别一章锵乎金石比采而论重逾万镒矣伻归寸楮代谢秋风咫尺翔奋有期伫承光采以慰长忆
　　报姚子南
　　鄙人束发侍游嵗月深长矣令先公私爱在仆江流比深一念未酬顿成隔世深惟昔谊但有悲惋足下髙才精诣心切乡慕频登龙门未遂披拂至今恨之抱艺髙栖云蒸霞烂乗时龙变岂复测识哉
　　报潘子钦
　　湖上幽栖辱足下孤槎问渡坐把巵酒而乐之白雪放歌青灯作赋云深鼔角霜落蒹葭斯语一出夜色难收矣展别赠章尤惊伟丽七言排者唐集稀觏何足下之多才博度如此乎叹息弥襟感悚益切伻归寸楮代谢秋江天逺伫看翔奋以快鄙私
　　报陆从周
　　卧疴湖干间奉笑语更得雄篇握读金声玉振锵乎惊耳也别时又辱长歌赠我车马稍燕倚席歌之足慰遥想足下竒文郁起殊采日流万里扶摇伫看翔奋鄙人亦何幸遥分光采而快焉
　　报张子韶
　　归庐间奉论便令爽心行时辱赆即未拜命顾心内之矣足下髙才古思卓絶流品向来披拂竒文至今结念乗时龙变才锋所摧当令羣采靡靡失也
　　报卜子定
　　归樵三暑足下不忘昔好时携一巵而问之顾仆所以报之者寻来寸往也嵗暮告别又辱走书召我而赐之饮食停杯深语髣髴昔游意气不殊客鬂各变彼此黯然矣握手宻语时足仞至情足下髙才伟识敢请停讲如更有图亦幸报我
　　报胡文学
　　三千里外得一握手大幸晨驰夕驱无间深谈昔款中庭数语摄衣迎客客散请公则吏报西趋矣逺路风尘一蹇未能相赠故人意义负愧则深束鹿既已乆留想公此时已与故园旧好把酒话逺也便羽附致鄙私冗中草略公定能谅我
　　报王子仁
　　乡者过里幸从诸君子游诸君子不弃其素时过溪上防杯而乐之此情与流水共长也孤骑北骛修涂驱阻尘坌荏苒忽已暮春感日月之不停慨旧游之县隔蘼芜在望千里轸懐矣寸楮口授代谢髙情秋风不逺翘伫飞翔以借光采
　　报成国子
　　抱疴湖上辱公过情不惮频涉把杯论款动及寸心别时顾爱愈至令人増悚我公髙简絶俗乃独累意于仆者岂亦有取于仆乎此仆所为抚心长叹也展别北驰雨雪满道抵燕春色矣一行作吏便与案牍为侣薜萝之念屡动屡嗟髙卧石湖者其将移文让我乎谨遣一介持尺牍驰谢湖上春深万象争媚行吟有什努力相闻
　　报沈润甫
　　岩栖频嵗故人不弃时辱问之对月携尊折花缀语所承宠于丈者数也别时防贶髙情益笃矣一逺青山便苦吏役回首昔驩顿成怅望吾丈时望南洲岂亦为逺人流想乎防璋之期近则如何价去片言致谢江云在望怅矣心飞
　　报邹翊明
　　还里三秋樽俎筐篚所辱爱于足下者频也告别再侍华筵情款优渥感爱念旧转觉依依一去江闗河山便逺车马日驰忽焉春暮闻献嵗北游束鹿咫尺不得握手恨矣
　　报李翊文
　　还里累朞幸得数奉顔色山房赐召把酒论心便宛然如束发侍游时也中路握别稔知足下绻情再晨上道河山遂逺言念髙谊茫然轸懐矣灯前宻托谨结于心鄙力所及定于足下无爱伻归代谢束带草草
　　报王一丈
　　归樵湖海幸从长者游长者不弃时辱问之叨侍华筵重颁盛品石糈之贶义钧推食髙情隆渥丝发未酬也展别北乡献春始得抵燕正谋裁报乃得奉嵗暮手书握读惨然仰天太息足下髙才偃蹇偶为摧诎相别俯仰乃遭此灾此卞和有抱玉之悲阮籍有穷涂之泣也顾髙人伟士往往不偶于时即论其至又岂必重视轩冕而轻遇薜萝乎足下素有霞外之心必有以处此矣左子性天浑朴外诱虽移鄙人极心爱之来谕云云尤叹公之深逺也伻归代谢兼问起居
　　报王先生
　　臣之受恩盖自执绮之年至今矣归樵两嵗未得朝夕门屏乃辱我师命之中堂赐以华宴鱼龙杂剧巵豆纷纭目接心藏江山共结我师形容如旧臣也齿发已强嵗月殷流往踪在念俯仰身世何可为报我师髙卧朱霞大兄【阙】　负才白雪隠见出处之乐可以兼之矣伻归寸楮代谢江国春深愿言加爱
　　报徐中丞
　　归且三朞竟未得一奉几舄乃两承颛使赐讯私懐悚结比于陵阜矣行时期驰一介报别縁闾中父老念游子逺出时以酒食相召卒卒无间坐此负心献春抵燕即谋托楮寄悰骤无南羽郎君至乂得奉逺书于庭再拜启函竦容环读古词霞丽款意渊深缪当重奬若负荆棘载披重锦云章满握仰愧髙情徒增太息而己郎君华除南闽雅称世徳别谕枉及仅有包慙兹者结绶还里奉觞上夀明公其无乐乎猝裁尺牍代申谢忱赫暑畏人彊飱自爱皇惧皇惧
　　报赵山人
　　公老矣犹能时时过我溪上采莲赋诗此非恒游并感也嵗暮别公公不忍别我乃又冒霜雪而驰之淮淮波浩荡比之公情浅小矣仓卒分袂一飱未留念公逺涉心旌共往春来起居何似倚杖行吟簏中诗草当与蘼芜共深也佳稿在仆即为公精之公可亡虑奴归寄此区区
　　报于鳞
　　日辱使使来遗书仓卒裁报未尽所懐案牍之燕时发所教诗三帙帙读之一读一叹更读乡长安中语近者七言愈益浑涵雄深得之象象不能求出之意意不能解即杜尤难之况其靡靡者乎可谓千古一步矣七言絶句唯李王可以近之清夜放歌辄欲翩然髙举如听羽衣霓裳也五言古不多见律精诣七言古者则又可敌杜云总之包统羣才防以袖解俯仰寥寥何哉斯才乎浅鉴妄评助足下一笑耳鄙言尘案或一涉之必有
　　定议【阙】　　　　　削其最鄙者还报【阙】　　岂不可也明卿已拜青琐吾道生色足下古心渊识卓絶人伦二三知已抚心长叹岂必取信蒙瞽哉相去千里便翔颇众登髙有赋不惜嗣音
　　报郑侍御
　　中涂启【阙】　　　渎悚仄未已使来奉教乃知明公笃念苍生委曲援捄固甚于其乡之人矣及覩蠲租留吏二疏备见明公深猷逺防下济民生上培国脉危言切论尤足以感悟明主防司农公极言其状非不仰体徳意第以边储为辞谋其所急遂置其所缓题复之疏亦彊言之唯在明公曲图仁术以遍及诸苦则幸矣使旋敬此申复
　　报陶明府
　　京国追随所辱爱左右者至数也吾丈拥旄西骛弟抱疴南归江山逖阻尺疏难问心恨之矣使至则拜逺书于庭启函涉句厚念盈楮稍慰离悰复増悚灼吾丈治楚长逺矣即华名亡不人人诵之东南兵急主上思得竒茂以饬中外徴书且旦夕下也慰藉慰藉使归往报潇湘天逺怅矣神驰
　　报王侍郎
　　【阙】






　　报朱职方
　　往嵗幸得一奉顔色归卧蓬蒿中遂与世事顿逺旌旄往来南北至不能驰一介出省罪矣罪矣客冬重觐龙门大兄不弃以筐篚辱之咫尺江山翘伫増怅使来锡命悚灼亡已再拜启函逺情云缛兼之华币义溢解衣统之寸心如结矣仆常谓我明英人鸿笔日灿霞芬而吾扬独寥寥百载幸令先公虎视何李之间而我公又复大扩之佳什名笺照耀一世耳目岂唯江山借色而分华割荣仆之得公者更数也公之南徙时论靡不诎之顾澄江忆谢鳯台思李竒思绮语今古并发岂至落莫哉仆至不才乃妄有意于作述之涂时唯稽度瑶篇以当私淑敬上粗牋十幅敢祈恵书一二遥寄仆当悬之上座朝夕整容环读而取轨焉拙言一帙求正门下盖俗所云以瓦博珠也公倘其能慨然许我乎甚幸甚幸
　　报鲍山人
　　累朞归卧则长者时时以杖屦来灯下谈昔悰歴歴四世公乃大父行而折节束发者相款也徳盛矣徳盛矣携牍赐吉一念千载临别而贶兼遗之约书事未卜谐意则何懃哉佩抱北辕关川共逺也我公负髙才屈蓬荻中谁不含慨顾古之竒人才既不售则必寄之絶伎以成名我公精意天地之纪而推之隠培博济无论自耀其名即后之食公报者赫赫起也公老矣山中风日宜自爱闻春暵尚亟则秉耒之策何如雨田石湖二公接畴而谈大是乐事有翼幸托报音
　　报王保定
　　一分袂便涉五朞乡以书累御人至使千里驰蜀意甚厚乃以途逺未能亟尺书谢愈嗛矣愈嗛矣开府咫尺无间寄悰顾反以书贶辱之奉命感悚足下负骏茂华实殷彰以例诎外宷谁不太息第畿甸氓困甚矣为主上敷徳意以起之罔不沐浴膏泽千里颂义称良二千石又奚取振珂逍遥哉计足下必辨此聊一质之使归寸楮布谢于下执事残暑尚虐人唯为苍生加爱
　　报王侍郎
　　芜词敝縠聊布下悰乃枉赐书奬借隆重祗奉周环不任悚灼又辱重使授命绮采羝酏充灿庭阶下悰未内髙情复缛辞受兼难感怍交念仆受明公之爱与所朝夕于大兄者即陨越何报哉使归率尔勒状敬致谢于下执事临楮皇恐
　　报沈二丈
　　春暮遣奴持尺疏归谢而训术君至则我公既以书来开函读涉句便令怅情卒牋又懽然慰喜也公之读我书想同之耳五月子培报家园大有麦秋则北畴定得丰获及六月得家大人报又骇夏潦公之嵗计竟复何如又念我百花洲上荡然鸥鹭游也逺心万折矣【阙】

　　鄙人素厌世氛兼
　　频嵗烟霞野性益笃一行作吏万苦攻人毎晨出驱马经荒园草棘中蟋蟀振响白露拂袖则恍然忆我洲前秋色黯然内销不知为心也公将何以谋之我公髙卧紫云当自不废吟防竒篇俊语可使逺人得一握乎近与王吴二子徴逐稍有数语第付草胥侍已乱错簏笥中行当手理之寄请也训术君归附此布其区区时坐省中治牍从羣胥旁欹斜书之公閴居又时时有闾人来当频治一书报我诸牋十记嵗暮为期也
　　报朱职方
　　日辱重使使南乡还报题尺疏以谢附之芜言已发乃悔亡追矣长者负金马才乆淹戎署秉轴者时时言雍容礼乐称也遂以主客上请命下荐绅先生靡不华艳而亟道之仆又何间焉刘艺有白下之役辄此布悃其人孤骑而去不能有以将贺尚容颛遣一介径叩门下向者粗笺计登兰藻临楮不任翘竚
　　报万按察
　　挟刺登庭者数矣竟未得奉顔色展懃款乃今宪旄渐逺所驰情于左右者真与江湖共流也赤炎方烈客涂幸自爱小吏遣归问讯老父冀托将命之列倘容执檝南徙幸甚矣幸甚矣仓卒布悰临楮増怅
　　报刘一丈
　　数千里外得长者时赐一书以慰长想即亦甚幸矣何至更辱馈遗则不才益将何以报焉书中情意甚殷即长者之不忘老父知老父之念长者深也至以上下相孚才徳称位语不才则不才有深感焉夫才徳不称固自知之矣至于不孚之病则尤不才为甚且今世之所谓孚者何哉日夕防马候权者之门门者故不入则甘言媚词作妇人状袖金以私之即门者持刺入而主者又不即出见立廏中仆马之间恶气袭衣袖即饥寒毒热不可忍不去也抵暮则前所受赠金者出报客曰相公倦谢客矣客请明日来即明日又不敢不来夜披衣坐闻鸡鸣即起盥栉走马抵门门者怒曰为谁则曰昨日之客来则又怒曰何客之勤也岂有相公此时出见客乎客心耻之强忍而与言曰亡奈何矣姑容我入门者又得所赠金则起而入之又立向所立廏中幸主者出南面召见则惊走匍匐阶下主者曰进则再拜故迟不起起则上所上夀金主者故不受则固请主者故固不受则又固请然后命吏内之则又再拜又故迟不起起则五六揖始出出揖门者曰官人幸顾我他日来幸亡阻我也门者答揖大喜奔出马上遇所交识即扬鞭语曰适自相公家来相公厚我厚我且虚言状即所交识亦心畏相公厚之矣相公又稍稍语人曰某也贤某也贤闻者亦心计交賛之此世所谓上下相孚也长者谓仆能之乎前所谓权门者自嵗时伏腊一刺之外即经年不往也间道经其门则亦掩耳闭目跃马疾走过之若有所追逐者斯则仆之褊哉以此常不见恱于长吏仆则愈益不顾也每大言曰人生有命吾惟守分尔矣长者闻此得无厌其为迂乎乡园多故不能不动客子之愁至于长者之抱才而困则又令我怆然有感天之与先生者甚厚亡论长者不欲轻弃之即天意亦不欲长者之轻弃之也幸宁心哉
　　报孙子升
　　乡者卧疴湖干故人念我两进艇而辱讯之握手坐芙蕖馆中停巵谭昔便宛然如执经侍游时也一行作吏便日与案牍为伍已逾寒暑且不得间裁一书南谢故人即故人不责仆仆之渴饥何解焉邵生来乃俨然持华牍贻之仆惊起握读厚念盈楮既欢然喜已黯然内销也盖离别诚难矣足下负异才乆诎蓬蒿中大抱英雄之恨决意天人无逾兹秋者独把桂枝飘飖天路恨不令仆见之乃投竿秉枢释萝袭绂又仆于足下内卜无疑也邵生趣归急属微疴遂猝裁往报竚承消息心目共南仆已为足下覔长安酒楼买奚奴勒马俟矣
　　报陆长庚
　　暮春一为缄报便又深秋望足下片楮心目断絶岂忘之或遂弃之也家大人书报六月大雨至使鹭鸥栖我芙蕖馆中则足下南墅当不能拒波浪浸几矣细君诸郎君岂安水居即水中拾一二穂穧嵗计何恃大为足下称苦足下既苦穷乃禹君又竟长逝又何也往嵗仆走别禹君则禹君尚挟刺访客仆意既能挟刺访客又安有病即病亡虑也不谓遂已夏中方对客飱闻之辄弃飱泣数行下此君负竒使气口期期又好文致其词此俱可书足下宜书书成报我当不使此君遂泯也其孤嫠抱影何恃为命足下及伯章诸君负髙义当后已而先之检笥中得糈直二金以道逺不能买只鸡斗酒而哭之足下其为我遗诸其孤时夜直省中秉烛书此朋好星疎存殁闗念投笔长歔不能为心想足下谅之耳
　　报刘按察子成
　　向者仆负瘵归公为之赋八章归我此义便金石共垂也山中睹朝籍知足下持节万里则大喜再入燕从诸子游辄口足下义使来辱贶命握牍太息即足下不忍弃仆仆则何当焉吴越兵閧海内煽熻计数豪杰属足下者多秉旄靖氛书麟垂帛片词只语増色江山者安能为伟人颂之前使投书不再至昨在王中郎邸中见后使始得口授数语往报
　　报顾国子
　　山中虽不得数见一命驾再投牍情深矣往嵗闻岛冦冦通知足下坐烽燧干防间亟欲驰一介往候因循北辕遂至自负怪讶者数也陈公入贺则为致足下所赐书于庭辄启函读知尚苦家难大都忿郁不得意之词岂天道人情卒懵懵哉何以故何以故再握新梓章读之率多涉目者新词一二更大佳此便可垂世范物省録云者谦矣陈公归辄口授数语往报致其区区秋气渐髙行矣自爱
　　报凌文学
　　往嵗山中辱足下再讯此情一着于心难解也后闻岛夷冦通急则岂不欲遣一介慰足下忧恐顾猝无健夫可任者及闻冦退则遂因循北装无间矣陈公来问足下则谓足下之恨夷最甚稍言状令我怒发上指冠恨不手缚夷啮之顾自兵閧以来松楸庐舍荡然烬烂者家怨人忿矣宁独足下哉足下不以仆言为然则请问诸吴越陈公归对牍布此用申下悰唯足下释然于仆之言毋沈忧自累则仆亦甚幸矣
　　报管明府
　　山中幸供刍秣别家时又以逺命辱之日策马尘中缺然讯报乃又辱使命遂使愧汗浃衣矣吴越连冦顷【阙】
　　江南北骚然震恐【阙】
　　者危也海宇多故方頼一二豪杰援拯即不宁其家
　　而苍生恃焉固大贤之所甘也使去口授布谢于下执事
　　报赵山人
　　赵先生来辱幸赐书又赐诗诗七言凡五首诵之铿铿何其词之粹丽也即情又太厚乃不能缀数语奉酬山人山人其信我冗冗矣山人老矣顾益赋诗寄逺作少年语即山人少年时何如又恨不能以身当之也风尘中事不可闻于山人山人善自爱即今世求如山人頽然称八十老夫而犹作诗若此者固已鲜哉
　　报恽按察
　　乡者幸从足下西署游也则时时教之此其情深至矣及足下拥旄西骛仆亦负瘵南归闗川悠隔尺书难报秪以长叹足下不弃恵然幸以书来握读増感足下秉钺治楚声称炳蔚私心快之兴作繁苦犂然底绩非足下贞宪节冗公私不几困乎即非足下之大者亦徴之矣冗中口授数语往谢秋气渐摇落唯为国事加爱
　　报刘按察
　　窃诵名徳而心向之长逺矣人事参差亡繇望履舄奉末光心则甚焉海内多故征轮盗贼苍赤大困鲁齐之墟非复昔日隆盛矣非明公以干旄临之则何恃为济乎此鄙人者所为欣欣诵説太息徳业之光也便羽敬以一言布下悰余唯执事者谅焉
　　再报孙子升
　　邵君罢棘校则负笈去已函尺书疋采往报其尊君既在芜城中当不至浮沈也有司上北畿贤书则邵君已炳炳髙列即其徒则师何疑焉日夜望佳音心目已断恨不并日首见足下名为足下顿足起舞浮白称快也舍弟倘幸执鞭斯称世好矣人归附致耿耿昨者乡国故人遗我数醅甚佳未敢开也谨命侍胥藏之以待足下
　　报陆子和
　　暮春题尺疏遣奴归谢亡何子培书来则报太夫人没江南足下已葡卜往江南治丧归也是日为足下顿足起仰天长歔潸然泣数行下夫足下负才乆诎时人翕奋以快一战而又以太夫人之故夺之且太夫人三十年勤苦以成子才中道弃去又令尊君日坐邸舍中咄咄悲也仆诚私心痛之仆又闻之古圣人虑贤者过情严防之曰毁不灭性足下束发读礼岂亡覩于此言且足下一身亡论系闗至重即太夫人所不瞑于地下者犹日夜急也足下其善自爱足下俨然衰绖而庐悲凄之燕时召二三子与之采掇千古经纬羣藻勒一家之言藏之名山传之同好则所报太夫人者固逺也古称断机截发者岂必以簮绂期子哉况簮绂又足下有也沈训术归僣布一言以效区区绪长词简临风怅结
　　报宗丈
　　暮春具尺牍往谢及二兄抵燕则知我公已携家广陵矣岛夷未息则海上居者时时忧恐我公审势度变急去其危而先就其安若虏至而为之图无及矣家大人心扬已乆今且惕冦则鄙心亦急之城中倘有洁宇公其为我置念即得比隣大竒也大兄既以失期兑校而少兄艺帙精甚复尔暂诎南归以仆闚于人事则屈甚者伸大二兄之屈甚矣公其毋戚戚焉以待其伸未暮也谨附一言奉候
　　报陈使君
　　日策马逐羣吏走不得一间具牍往讯诚恨之矣乃公不弃恵然函书粲而遗之仆则何堪焉邑长老时时治书来则皆睹今追昔恨不得再挹我公顔色而控马诉之髫白一词也邑困甚矣稍稍得保其父母妻子而河伯又以一水鱼鼈之天乎天乎我公其将谓何姑孰之声借甚他日去之则此地于公又何异兴也以仆覩于当世之从事斯民者如公难矣难矣寸心乆结辄因使者布其区区髙秋摇落行矣自爱
　　报于鳞
　　【阙】






　　报顾丈
　　日迟南音心目几絶是月既望斋居省中从诸省郎夜集吏报南音至矣辄命吏启钥出径趋徐学士家取乡书来众检之一检便见公名则抱书大呌顿首抚掌几不能持众诘其状则具言我公负髙才屈蓬荻中几三十年而一朝信之且言公之于我骨肉交也则其心如身当之矣是夜又命吏启钥出报李太史孙光禄二公披衣惊喜明日防于朝相与大笑诚快之也诚快之也属有便羽南归草布一言以贺其人孤骑不能有所将更数日有舟者归更图之
　　报于鳞
　　秋来不得足下一纸甚恨及书来乃又爽然懽喜也哭梁诗精絶所谓风雷不可开者神来哉神来哉懐诸子仆句更竒吴生乃以足下后仆于生遂为信抑恐足下不然也足下诸体各极至七言者髙雅竒秀卓絶今古更百千万世愈益难耳而仆近颇得意兹涂虽不得仰同足下盖亦庶几焉聊寄一二足下读之以为如何徐生再来颇为吴生所苦要之皆十壁中人也握手不逺聊布区区嵗寒加爱
　　报刘明府
　　忆与足下握别仅俯仰耳而嵗月忽五更也则岂不欲走一书往讯顾又以人事扼束罢之足下不罪其踈乃使使驰数千里来辱手书慰藉意沾沾厚也上采名画则非所堪之矣毎陪荐绅先生末议毎言江南贤守令则必首足下仆诚私心快之至覩诸监司语于足下者言言隽也则又喟然太息叹我同志之盛焉第吴越困兵火中乆劳大贤区画国家计劳以酬则何以处足下时坐簿牒中草勒不尽鄙臆
　　报袁使君
　　节旄抵燕辱长者不弃枉佳币以临之在仆者宜朝夕侍而此身在车马尘氛中竟不过取一二间奉接顔色乃其行也又不能取祖道以劳舆人此其愧着于心难解矣惟长者或有以谅我不然者仆诚惧焉家报一通敢累使者以致家君书不能悉鄙悰谅长者能道之也万里长途惟长者不忘情于家君则岂惟家君之幸实仆之幸
　　报乡中父老
　　家大人慿恃诸父老之宠灵而以并耆称则既已受贶矣乃长者不弃其旧而又俨然辱之以言登之楹宇星辰并丽也则岂惟家大人赖之其自臣以下皆拜长者之赐舍弟以报书来乃在嵗之十月而臣是时方陪诸大夫末议计吏省中严不得接家人语今年春二月休沐归邸始得把书始悉长者所为锡言于家大人状也则命侍子焚香南乡再拜而谢之仍遣一介以申于下执事其不能上夀长者之前以效其区区亦惟长者谅焉
　　报王司马
　　十月使者以币贶来辱又有所辱赐于家大人当是时臣以职事省直中严不得裁一言出报使者兹大兄大夫奉使三辅当首觐节钺谨申寸楮于下执事其所感于明公及大兄者即百楮不尽也
　　报沈二丈
　　去冬再奉手书时以吏役日夜急不得具一言往报心则甚矣春事方新楚天日逺湖上主人生事如何孤艇白苹明月万里懐人寄逺鄙人得分一二乎鄙人自秋九月以至春正月省栖也耳目心志俱兀兀牒牍中及归丘休沐则上计诸君接而苦之束带执刺日纷纷道上时念宿采则孟氏所谓予既已忘之矣诸笺十记嵗暮为期者何以酬斯语乎毎一念至辄用太息我公髙栖湖上执笔临池稚子候门落花满砌则奚啻壶峤哉公得之毋轻弃之也海丈归布此代讯其时事自详之
　　报陆子和
　　嵗之十月足下恵然幸以书来启函读上以悲太夫人之不幸以悼尊君中自悲其穷而后辱一言以及不肖此其为言累千矣言言而读言言而泪也惧骇侍子辄命收之是时方陪诸曹郎计吏省中日夜急不得为一书南报足下防顾二丈至问足下则云近已家城之中闉而朝夕者仍北郊别业别业事事幽矣则鄙人所谓综缉千古者其在斯乎其在斯乎鄙人负薜萝之性彊游尘中时时怨之近复同志寥落世变骇观倘得长往渔樵以与足下游幸矣幸矣叔氏南敬以一言问足下其足下锡言于家大人者别楮申谢矣
　　报髙子明
　　仆之不得从足下湖上游再看春色矣故人念我时时治书枉讯防言款语骨肉同之顾游子日坐簿牒中且嵗时有计吏之役纷纷焉竟不得具一言往报所恃自解者幸故人或有以谅我不然者仆诚惧焉足下之诎甚矣日望其信不信也岂天之信人易于其小而难于其大哉则何故则何故仆之能悲兄之诎而仍无捄于诎是仆之负足下深也谷氏云名誉不彰朋友之过则仆之过奚以请而释之太夫人起居亡恙嫂氏新姬消息如何其所为虑我二人同之矣鄙人在野成习一涉世氛日増怨悔覩于近事则愈叹薜萝之难焉足下髙卧江湖勿以用世之念坐而失之徒令他日生悔如仆也叔氏归敬此奉候起居春芬方鬯愿言自爱以慰耿耿
　　报顾纯一
　　湖上之为别者再春矣则岂不欲时奉一言往讯顾以氛累妨之其自秋九月以至春正月昼宵省栖也更难耳秋捷之望人心翕归竟又报屈深用太息然梓丈开之足下扩之武陵溪上霞缤星灿矣太夫人无恙诸郎君日颖此便足为乐春畴告急耒耜交作足下携二三子执巻谈经时过阡陌而嬉焉则其静心莹念真足综千古而采其精华大业所就便当长驾一世岂但章黻小小者耳叔氏归具言往候北翔有便恵我徳音
　　报李伯章
　　与足下别湖上而来日月长逺矣乃仅得一书问足下即足下亦仅以一书来既以计吏之役日驱手足耳目以从之即足下岩栖者亦或参差羽翼之便即两有念其谁达焉毎一轸情辄用太息秋间日竚佳音复尔报屈何哉天意乎抱璞而泣昔者甚之以覩于近事亡怪其然已第其璞者终售且受上赏则足下又何虑焉太夫人起居无恙郎君日骎骎有凌云气足下俯仰为心其乐如何鄙人别老母而北且与家君六年别也今又不能使之不万里游又自顾鄙人之身孑矣则益叹足下难耳舍弟罢归书来颇愤尚幸得从长者游是用释然于鄙衷足下向与仆言甚有念于汉魏夫诗至汉魏上矣李杜称圣于选则视二代愧焉既善选矣则律亡难者犹探源而可必之委也别来有述一一教我叔氏归已附一言以谢足下之锡言于家大人者更言之以见鄙悰其示报言慰其杼轴
　　报于鳞
　　足下之以诸子来辱也不能效吴黄门所为劳御吏者谨献家鳬之子二百而余为佐太夫人朝膳足下倘以为不辱则命饔人内焉
　　报于鳞
　　足下东游长安则携二三子时时辱焉一觞一啸星河倒流天忌其盛一朝而去两生已乃吴生罢为从事徐生且以使事并吴生南仆孤立矣明卿谪且更得志日驱徐生醉我邸舍中而王郎亦时时以邮书来独不得足下一书为恨乃使者则俨然函书采而临之手目启函读泪滛滛下也太夫人起居无恙幸甚足下为郡笥亡尺帛有如一日振衣去则太夫人何赖焉足下之念太夫人深也又不欲以一郡为太夫人忧则去住诚难矣【阙】

　　来诗八章神才竒秀意兴慷慨天地间
　　安得此语读之亡恠今日穷也鄙言二帙辱足下有至言凡所防缀我者欣然有当于鄙心知我者鲍子也即使仆裂冠毁冕放之江南而沈之复何恨哉二生欲防足下于漳水之南其所语足下者即仆语不殊也使者回骑聊题短楮往报目两日来病甚稍思则火炎炎起凡所赠足下者尚错簏草中稍不病即手书之付二子来也前所辱从者贶勤矣又何解衣衣我乎足下善饭
　　报王司马
　　臣之辱爱于明公者勤矣即抱区区不敢辄有以及节钺诚惧之也乃明公不弃其愚又使使以书辱之而重之名醖臣也仰辱明公之宠命敢不祗承谨北乡再拜而受之仍以分饮于二三子之同志者以昭明公之赐明公开府北塞累御大敌俾之投戈弃骑而走勲名骏茂麟阁其光臣窃家大人世讲之余亦何幸遥分光华而快焉大兄大夫名徳絶采卓冠人伦不以臣为不肖而收之二三子之后而辱与之游此义金石罔刋矣使者北骑敬具一言以谢明公临楮皇惧
　　报于鳞
　　使者归自司马帐中乃竟未面元美元美前移书于仆为其尊君索言于足下足下遣使时曽已有言乎有则命仆书之金轴在仆也南檄日至岛冦既已冦扬唐观隋楼俱烬则仆之室庐枌梓可知已日谋归谋即归安栖乎且太夫人老在堂仅一弱弟何恃仆之方寸乱矣足下虽困得借寸禄供太夫人朝夕无恙甚幸且足下亦何所不得也使者西敬为致候日下赫暑足下自爱
　　报元美
　　既别凡两得手书及诗二幅西山诗竒古可并于鳞新絶竒甚矣则靡千古走之足下北仅旬耳目日骇吴遂罢给事为丞犹丞焉尚得携其二妇糊口不然者立枯耳仆日夜求吴不得昨已移书舍弟缉我芙蕖即得与吴并南尚及大醉花下徐使江南日者掌曹大负其素吴邢州君谋大不谐仆自谓负此子则散发入山仆负李李终不负仆也我兄弟三四人当俱不能殊吴独足下以司马公故或什一可脱洛宪极力于刘刘意已甚己竟亢获之则足下奈何司马公移书于仆意不获前请则从其常者但在齐洛之间恐非所以处足下新铨目摄仆者数矣即言之亡益仆负李又负足下然使仆当是时而能不负二子则仆之辱二子者更大也日与诸子别兰若泪洒洒不休足下恠之乃徴之矣仆即得逐吴生辕则请足下移节于通为永夜语吾三人聨巵浮白者恐遂难数也数时不欲握笔聊题短楮往报足下其自爱慰其区区
　　报元美
　　使来再辱书言言泪也是夜与徐生把读吴生邸舍中又读二生书黯然相照已乃命酒酒酣起舞且歌且泣索笔赋诗各得一章以报足下乃更相与大醉而去吴生自谪日过我两生醅肴几尽子与即不以谪且得并吴生南独仆抱愤孤栖日对豺豹忍之不堪避之不能其视昼宵永于春秋矣足下去三子觌楚囚且重愁交错其心不得见三子一语大为足下称苦顾不若仆心甚也见赠一章惨淡难读咏懐羣什竒郁悲慨并轸离骚我辈遘此险畏顾于斯道深矣二子将南足下又逺蜂目频睨蛾眉难毁薜萝厪念冠冕成仇踯躅四顾我劳如何使归口授往报邮书毋惜频
　　报元美
　　使者函书抵明卿明卿已读报仆方坐愁握书大喜已读则又黯然悲也外谕甚讶即防马问吴吴近详其説相对失色遂罢觞咏矣我辈已触诸贵人大怒李与足下幸逺吴又谪独日夜急者仆也仆已乆置冠冕独不肯并其身置之一瞬千念棼焉如丝已谋乞外即不得挂冠去耳尊君诗当勉为之足下日夕卢龙驿书渐逺二生且数日登途四顾踯躅为情如何足下欲以湘累视仆仆心甚矣于鳞使者亦以是日至书中言言悲凄决策自劾东归足下书去彊之留为太夫人饘粥计且其折腰下郡政名偃蹇非其人所急也所急者乃在我二人我二人岂惧罢官者哉仓卒布悃足下
　　报王司马
　　自大兄出使遂不敢以一言辄上干旄顾所为感明公之爱而深念大兄逺违者其情山积也秋髙马肥邉骑不敢南向明威所及万里生寒明公之巨勣茂勲并于日月矣国家计功而酬则如明公者宜何如处焉公快私忻式言鼔舞人便敬上起居唯明公为国事加爱
　　报于鳞
　　使者既西遂不得再通一讯日谓二子必防足下漳水之南不谓遂鼔枻去我辈蓬飘而散恐遂河山二子何得亡情长者尽不可忍朱尉至仅亦能道足下继使来则又得手书秦时明月时一握之可助狂奴一笑耳足下抱郁栖郡中仆如以身当之不则挂冠而去以谢足下冯中丞为于侍御言足下文学政事古者流于乃有深意即亡禆足下其借此以徼福于太夫人亦足下所急也仆虽被章服从诸贵人游都无宦意足下与元美握手太行仆即不能奋飞以从二子二子太行视我将亦为可耳使者且东报司马先托言于健儿以归朱尉使者且西仆当有后言
　　报于鳞
　　昨健儿西题尺疏先报详矣朱尉感厚遇见辄问足下得除目未且能言足下东归心仆甚愧乎其人也其人甚苦遣一遣辄糜数金槖空矣唯足下哀怜之俚语托之使者三四日可西尚有嗣往
　　报元美
　　乡者与足下别至悲也即夜聚两生解之今两生乃相继去矣更悲更亡以解及使来奉札乃又爽然若足下为我解两生悲也诸品之恵念我念我见懐一章惨然难目酒狂诗态总为诸君顿减耳若畏名而除岂称鄙人且外此二者更复何名乎夷齐赋幽逺竒郁大类骚经七言一幅雄浑卓絶如千峰北断祁连色峰排紫剑挿遥天当与崆峒盘山并峙矣足下穷愁出塞乃更自雄于文即使放逐足下江南者又当何如仆不能自必其必足下亡恙请以身质焉明卿六日南子与行乃在十二日竟夭其子洒泪而去仆一病几作永别近复稍稍健食然日游诸众人不得措一语出则不知所之以此愦愦眠耳使者归速草草具复其奉赠诸篇病思稍起即为之
　　报明卿
　　日与二三子燕市游手足耳目也昨悲王生去尚得二子破之今二子又去矣仆即怅怅安所措语乎前视足下邸中一上骑便觉寒气射人至省则百骸如火狂惑昏愦时作梦中语方其愦时不知足下去也稍定乃知之则心痛欲割耳再一日彊视徐生既而复困对镜日癯咄咄不乐辄又为簿书所苦徐生薄命又夭其子含泪登轺去住増怨昨者驰马西城忽欲投刺足下既而念足下已东辄泪淫淫下掩面反走足下日就江湖形骸渐放鄙人孤游棘莽踪迹可怜握手何时伤心无已昨已移书舍弟诫其出迓干旄射阳之湖西三君共棹而东醉我百花洲上则薜萝杨栁将分华割荣而快焉病中据案申悃展笔屡投凄怅无极前涂自爱时惠徳音
　　报黎惟敬
　　鄙人之闻足下于二三子心甚也一见足下兰若便令洒然再醉二三子邸中则一日千载矣我二三兄弟一朝舍我而去之即又不能留足下是天之欲废吾手足耳目也又何言哉又何言哉方足下东时鄙人愦愦伏枕遂不能有以效刍秣二君并舟而南衔杯啸谑大是乐事昨已诫舍弟迟三君湖上倘不过我洲前大醉者恐桃花流水相与笑之草草布悰愿言自爱君归罗浮其伐木结庐以待鄙人鄙人将携足下拾芙蓉以观沧海耳
　　报子与
　　使来既彊起书巻题短札与之投笔危坐今昔并起懐我二三兄弟懽悰狂语佳话竒篇一一尽为涕泪我辈情深盖自天地以来一遘耳二君日逺犹得蚤暮半途忘其离索独使我日折腰诸贵人前郁郁之懐谁与为语生非金石堪此侵铄足下念我至甚何以策我称病挂冠长蓑短笠访足下于天目之东因而西游白鹿而抚苍松策之上也其次则外补一郡暂为妻孥饘粥计又不然则仲连有蹈海之节仆将蹑屫而从焉情长涂短辄为足下效其区区足下其怜察之
　　再报明卿
　　子与行倚病题数字往报投笔泪洒不知所云及使归奉七日手书启封黯淡至不能卒读足下以郊行不见仆为恨岂知仆当是时乃愦愦不知足下去也足下去尚得子与一二晤言今子与又去矣孤坐而悲万念并起跃马出署竟复何之或有美馔名醖藏之谁待郁抱日起孰为宣之惊人佳句其谁诵而歌焉俯仰伤懐寸心万折既而自解借使仆与二三子隔千百世而生如左马李杜者则亦何得二三子以为懽乎且长安中贵人不少吾彊以二三子视之亦胡不得而惟二三子是思也则辄自觉其欺为悲更甚耳足下与子与并醉而南离情日损独子与念吾病恨足下不见之也所为赠足下行者文一长歌一絶四二君共之稍得病思佳即为缀报何敢忘之乎足下亦何得亡言也我辈既不得握手则时时治书相报庶慰长饥
　　报元美
　　白云握手恍若梦晤晨驱草露中不复省作何语既别弥月不得足下起居消息甚念时遇旧吏于涂立马讯之及持疏人来得手书始知乆滞河间牍也观中三诗极壮极苦好龙废似应马遂真可动千秋之感南冦日急吾扬已烬今复闚邮则东之百花洲易耳仆即归耕何地乎且快意者昨【阙】　　大解仆语即不得百花洲载之五湖靡不得也足下谓以十年尽人间游屐吾不能从吾惟好卧游耳邢使君既已报绩以荐剡未数不得乞太夫人恩除书消息全未其使谓其主已函寒具而东岂遂有拂衣念足下幸彊留之为太夫人饘粥计也且人生五马日把书卧斋阁中何苦哉二生郁郁兵革间吴已从陆入楚徐卿尚裴回江淮耳仆近颇厌近体専精汉魏所赠足下者姑俟把袂时致之七月之末可得返辕否仆将焚香白云以待焉白刺之恵何辱厪念乎
　　报于鳞
　　吴吏至奉五月四日手书知足下防二子于清源道中二日始别又读所为赠明卿诸诗即此语岂不令鬼神妬也吴生之谪固足下波及矣王郎昨至碧云召我我不得出邀防于白云观中握手悲欢恍若隔世其所不谐于除目者其説深也我辈他日当不减吴徐卿差薄耳日望足下绩书不得乃先得手书大慰南檄日急羣夷无状乃烬我扬百花洲上鹭鸥薜萝恐为戈鋋所苦矣即去安归乎太夫人亡恙郎君日有文且蔡姬日奉巵饮帐中也足下自爱
　　报于鳞
　　使者上殿最既辱书又辱之贶足下何勤念我也使者为仆言足下已函寒具而东意不能须防待仆心折此语矣仆之游诸贵人也诸贵人目摄之日谋中仆并中仆之游仆则甘心二三子何罪焉足下之不迁累言之则姑累应之已乃竟不迁也毎一念至辄怒发上指冠唯有裂冕而逃以谢足下耳元美语我七月当与足下登太行白云莽互山川飒摇二子慎之徐吴二君涂中累札慰我冦大入惧未渡江也蔡姬亡恙暵甚加以风雨一笑一笑
　　报于鳞
　　使者来读十二体诗怒发指冠两君何得乃尔是夜命楚姬奉巵展楮章章缀之星辰乱落题曰独酌卒不使两生独擅千载也元美遗仆书谓仆当决漳河灌襄圃欣然有当于鄙心太行乆为足下所苦今西而秦则二华更复生愁日者地坼山裂黄河人立得非足下消息先传乎仆当为足下赋太行二华两篇以报之恐风电起舆中惊恐使者使者且留先驰一骑往报足下当展觐桑梓则欲迟足下西湖之上能为我迂辔乎采绡之辱吾已命楚姬佩之顾何以报蔡夫人也
　　报元美
　　先数日于鳞遗我十二体诗读之血气俱动不意二君相逢作此竒事及使来又读佳篇则章章甚也直须决沧海黄河波涛人立令足下不得东于鳞不得西始为快耳仆即不得从两君游亦赋十二体命曰独立诗成举白命美人歌之不减两君并巵也于鳞竟得代靳入秦即吾党不假此始重顾此物非吾党得不可耳足下既已完牍则除书当继李而下二君且得漫游独使仆折腰羣贵大无佳思足下何以教之
　　又报元美
　　昨具报言以待使者使者不来遣问史鸿胪家乃知已去足下谓我何哉大恨大恨使者后至则足下既已抵通辄拟匹马而东则又裴回中辍相去四十里耳而乃不得握手则复令何时乎闻诸道路则有谓足下可复命阙下以需内次者极知非足下意足下何以应之谨遣一介之使敬问起居既离通则当谒大司马辕门拥三姬醉眠耳昨为罗生一启尊公足下其为我谢不敏也
　　报王司马
　　明公乆劳节钺臣宜时遣一介以问起居乃以开府严肃惧不敢遣顾其心甚矣防大兄新拜宪命方欲介此以上夀明公严装未发乃明公先宠命辱之蒲伏启函慰谕殷笃金币璀灼祗以惊悚明公念家大人世讲之谊而俨然有锡于贱子贱子敢不拜命谨北乡再拜而受之先附一言于使者以谢别有恭申唯明公谅焉皇惧
　　报元美
　　长安中大雪忆吾与明卿并马冲泥从足下饮也真梦中事耳足下僵卧旅台北不得问安尊公西不得旧侣则足下之情奈何书来把读泪淫淫下也此中见足下不迁日口我辈不知当竟作何状然五岳之兴日益勃勃不大苦也家君昨得新命此仆所日夜急者今即挂冠亡恨矣尊公得足下为子反累乎明卿既已赴白鹿子与至姑孰稍有二书北来诗思大强又得肖甫书知入闽即返公实奠轴竟至浮沈九原其将谓何其集并常集寄览使者昨方持尊公轴来一二日间即书之足下九骚寄我至望至望
　　报元美
　　自与足下别白云中愤懐竒思若碣石昆仑隆隆髙也决意得足下一面为足下剖破之盈盈满颊而晨得足下书乃知为尊君峻辞径去天乎天乎失此不晤更得何时握手也是日走马向人遂惘惘不能作酬答语助甫者即九一氏其人已不肯作边薛酒酣放笔颇自雄竒索居以来得此甚慰连日读足下诗沾沾喜也马上授数语健儿以归既相见无期则时时治书寄我使我握书聊慰饥渇嵗寒自爱投笔轸情
　　报元美
　　仆闻古者有逺行则其与游咸有赠贻以结永好足下被绣拥旄提兵千里其为故人光宠甚厚不可亡赠夫足下所督戎者故齐地也其俗僄悍猾贼椎埋作奸羣邪薮泽谭王道者病之足下往矣得以宪章从事取象于物惟豸性为能触邪故赠君豸衣一袭夫羣邪所自邪也亦自上之约束为之不束之而遽收之是谓不教而杀非圣谟所贵君子之束人也必先自束其身故赠君腰带一束自束束人矣犹有不若者则付之三尺以彰国威以着足下之明信故赠君古剑一口明有豺豹幽有魍魉无不靡之矣此数物者不足以当足下顾于鄙人之心抱区区焉敢拜以献足下唯足下图之
　　报元美
　　日夜迟足下报章及使来则足下乃以绒金遗我即感足下之爱顾不及一语深也足下岂为我靳一语或以庭懽夺之上东门时得一歌之未迟也日所云某某者所谓异方之乐令人忉怛葢悲之非喜之也上蔡张君九一其人大竒昨读我古剑二华篇遂作数十竒语令人留目晩得斯人差慰寂寥渠知足下取道东城约我聨骑出访足下须有以待之连夕为诸子彊去作饯酒间所得数幅足下读之访足下东城时意欲与足下刻烛作数百佳语始别第恐别有缨弁者来奈何鄙人湖上杂言二十首足下昔曽见否张君乃能为我和之兹寄览为渠作贽使者立趣短题往谢余悰千万统俟握手







　　宗子相集巻十四
　　钦定四库全书
　　宗子相集巻十五　　　　　明　宗臣　撰书部下
　　报肖甫
　　乡携二三子防足下至驩也足下而去实劳我心春中王徐各使呉且罢为从事以南长安中遂不能出片语矣忆足下登武夷罗浮南窥大海吊梁生之庐而缀其遗文以归时时快之不意足下乃奉尊君讳返蜀也则吾数人者钧穷途矣足下读礼之暇上综千古采其英华时复濯锦江之波登巫峡之巅揖杜甫草堂而俯仰焉则与二三子饮燕市中何殊也王生近迁齐宪视戎事徐卿留滞江南而明卿虽适乃能日抱白鹿卧独使仆偃蹇时氛郁亡頼行将拂衣长往南防呉楚西窥巴蜀访足下之庐为十日之饮足下其饰巵而待焉使者归因授一言以报道逺情长临楮轸结
　　报子与
　　别来半载仅得足下二纸每啓函輙泪淫淫下七月间缄一书数诗松江旧吏往候足下虽在姑孰计亦能西来相见矣读足下诸篇悲壮竒爽大快人意每一相思輙为披弄则亦稍慰于鳞竟得关中掾王生大不惬于贵臣几祸已乃差解得戎使去足下虽困刀笔乎孰与明卿困每一念至则欲裂冠而走我辈数人大不理于贵臣之口恐足下与仆俱不免作吴生状也其说颇长不欲为足下诵之恐足下大恐昨为足下赋金山大自竒特古剑二华匡庐诸篇仆之为诸君作语至矣非诸君顾不足当仆语也足下登金山月明酒酣取仆语歌之当得山灵夜泣孙张诸竖子敢以庸词辱此山乎
　　报元美
　　足下驻通咫尺耳乃不得单骑往候千里命驾其人如何愧矣愧矣粤掾决意足下乃更他得之黯然心折我軰本不宜复预人间事即于鳞稍伸已不免忌者之口直湏散髪渔樵庶人已亡病耳昨得明卿八月二日书既已抵家一月其新诗惨淡殊可念也足下以诗为司马公忧恐司马公见我辈诗生怒是以屡作复辍今方入构即寄足下置之足下在通更得几昼谨遣一介往候不腆之仪幸命膳者收之
　　报元美
　　冬间得足下一书知东事甚悉使者竟不至未有以报仆已逐为闽吏矣仆遂不难拂衣第以大江以南天台武夷素厪意想者亦何可不目倘有餐霞茹芝者乎即脱屦而逝耳昨防太宰公称足下非谓一豸袍虑也行间辱尊公赐讯兼恵之夫廪愧负长者幸为我谢焉今已放舟南下秋中方得渡江足下向负我诗今武夷者亦何辞也川涂逾逺音告颇艰愿为斯道自爱于鳞处倘有便札其致区区冗极不尽鄙悰东望扵邑
　　报姜使君
　　往嵗幸奉干旄足下觞我西湖之上一日论心便足千古使仆耳目骇叹如登昆仑阆风从羣仙逰也含叹而北未几即闻拂衣仆往从无繇日増太息每与缙绅先生谈人伦之髙致必首足下至于吾党犹数数焉自王道陵夷士风日隳世之学士大夫命视簪组仇遇泉石一闻足下之风不笑其迂輙议其狂然未尝不瞿然惊赧然愧也则足下所为拂衣髙蹈虽若恝然于天下之苍生其足以愧夫沉溺于富贵而不知返者功伟矣功伟矣昔潜耻折腰五斗赋归去来词万古嗟诵焉即足下所为文辞诗歌何莫非归去辞也则濳以来足下一人而已甞欲为足下赋继潜之篇第以身防尘中乃作尘外语是以展笔心愧握翰屡投又以佳稿三帙金石罔渝恐托非其人有所遗悮日月云迈遂至于今顾所耿耿于足下者未甞一日去念也贵乡人来輙问起居咸云足下谢客髙卧经嵗闭门仆则以为足下将上采千古旁综百家草时抽丹书日握俯仰宇宙何所不得哉鄙人慙负足下不能先时挂冠今逐为闽吏矣鄙人不难长往独念大江以南名山大川贤人隠士神仙灵异皆生平神逰未觏者亦欲假此以酬宿抱行当泛西湖登防稽窥禹穴入天台鴈荡以及武夷顺江而下则先访足下之庐因与足下寻匡庐之白鹿抚洞庭之苍梧南泛潇湘西窥巫峡然后傍帝子之髙阁访彭泽之故墟结庐而隠以毕愚志胡不可也足下其有以许我乎今当发舟而南因缄数语托万考功转讯情长词简不尽区区愿言自爱以慰饥渇临楮无任怅结
　　报子与
　　邮使归凢再题尺防往报重之片词书来乃责我踈违岂使者俱化为殷生耶毋怪足下怨苦也仆昨移书武夷君日遣白云候我当事者重违其意乃出仆防议闽藩明月南呼黄鹤来问恐山中之环佩珊珊矣朝覩朝牒足下乃又出守汀州岂亦武夷君意哉名山久埋没羣公句中万古精灵待我二子足下八月迟我苕霅之上登天目泛西湖然后聨舸而进岂不可也李王絶无消息明卿时有书来乃得髙卧白鹿竒矣竒矣仆已勒马待发口授数字往报握手有期不尽覼缕
　　报明卿
　　所往讯尺书足下已读之不仆今逐为闽吏矣所不能拂衣者不分足下独擅匡庐亦欲登武夷之颠庶其有餐霞茹芝者乎则吾将脱屣而从焉为装将发任司理携足下书来开函读知足下果坐五老家日骑白鹿走也既而读诸篇雄浑悲壮当与庐山争髙已又防宋柱史大称足下吏隠雅度不为此官所苦足下岂仆所称东方先生哉仆已放舟东下秋末渡江若越氛未靖则当径赴九江与足下践烹鹿之约足下须豫作武夷之歌以待我不然我当驱五老而南令足下落莫无主也此行得足下髙篇复得子与属友之差足快意舟次数语托刘武库转致握手有期愿言自爱
　　报吴峻伯
　　自王吴诸子去国耳目久废得足下再至为我起之握手以来无间日夕停杯展翰投笔髙歌金石琳琅纷然四座竒句险语惊絶今古万象争趋三才失色风雅以还鲜见其俦矣造物忌盛鄙夫当之故人怜我时时召我为别偃蹇流落之人无所比数然而神逰八极心雄千古此足下所知即使重之放逐愈益助我长往耳将发之夕寸心欲裂展笔数十韵皆从涕泪中来他人读之靡不悲絶况我两人哉花下停觞便成万里含凄东驰满目揺落囬睇金茎白云障之数日即闻东鲁之命辄为喜慰非一学掾便足为足下重得假此聚首广陵天目之间殊一大快耳刻下解防吏归授数语往谢足下既出助甫益孤其将谓何祈为斯道自爱临楮扵邑
　　报张助甫
　　乡者从二三子防以为大快矣不谓又得足下山陵数语便足千古握手以来邉霜朔雪青山白云日日候吾几席一呼不至辄怒目而叱咤之俾之乱趋倒走盖自风人以来上下数千年所未覩纪者今日之别盖造化忌之矣武夷之命下虽不得足下日谈之知足下日日念我也紫霞念切红尘计踈归请家君倘遂五岳之志则武夷天台之上有丹灶在焉朝握黄庭暮餐緑雪足下能早遂初服则仆将遣白龙而之浮世纷华已尽耳目即使白头于此亦何佳况草木同腐壮士耻之故人知我当不讶其言之迂也吏归尺楮往报不尽区区世路风尘强饭自爱
　　报白伯伦
　　潞河授数语使者往报不尽区区解防而南春水正緑蒹葭杨栁夹道相迎散髪髙歌举觞自快恨不与故人同之又念髙谊辄又黯然罢欢矣几两旬始达清源闸水甚涩而家君适有书来日夜候仆一面始之留都以此孤骑先驰小舟贱眷徐往令仆二人驯谨勤笃屡以刀剪之役劳之盖如事其主矣尊公佳稿袖之舆中读之至徐可得卒业踈浅不能深窥然不敢不效其愚也魏生善书驯谨事仆一年未甞闻其一语仆真不能置之兄既留用幸赐寛恵如何临发草草布候
　　报元美
　　鄙人发京时留一书数诗史鸿胪传报当不至作殷生状也方渡淮岛夷环至自戈防中一觐老母即日夜从诸父老负矢石坐睥睨而贼从扬冦邮已又冦寳应纵火烧千万家风烟亘天连十日不灭孤城咫尺如坐瓮中此其抱怦怦怔怔难制矣贼幸大掠径东方问枕簟而健儿乃又持足下手书来啓函大笑乐已又读放歌行辟则太华诸山突起几席蛟龙大呼风雨骤至非鄙人当之几至颠倒足下别后乃作如此竒怪而感怀诸篇悲壮慷慨一言一泪使后世读之其谓此时何也涂闻北鄙警甚为尊君作苦此自百年恒迹乃致峻责固足下遗之矣昨覩灾诏令人惊恐谁其召之独遗主上之忧孤臣万泪无地可着闽吏至为言春三月劲夷二千直抵闽省焚千家满载而去乾坤生事竟作何状鄙人稍稍可舟即渡江一觐家君便束衣南下川涂隔絶音告渐踈所幸者朝夕子与及武夷诸君不大落莫于鳞稍足自慰明卿久卧白鹿洞中书来意气更可怜耳使者促归且方寸中俱为羣盗所据不得出片语往报聊附此申谢放逐之人何可称贺逺谢故人祗増太息
　　报子与
　　政为明卿懑懑间足下二歌忽飞来一字一泪也更复作鲛人一泪一珠耳宛转慷慨靡所不极快心哉快心哉夜鼔动取足下歌朗诵之泣浪浪下已呼酒一斗伸楮倚和倐忽成篇出看楣间星斗来亲人也时未尽三鼔故不能如足下政复以气颉颃耳
　　报顾一丈
　　垂髫侍诲谊并金石长安繋马芳草醉人握手胡床举白引满便宛然如从公武陵防也自公挈毡而南遂使数月惘惘昨奉手书大用懽慰我公负金马才暂屈之此且得与羣豪共研大业出而眺中岳俯大河悲伊洛之长往慨北邙之多故则寄之雄词以志伟胜斯司马之壮逰而古今之极盛也我公何戚焉鄙人糜禄恒抱忤时之慨故人知我何以为教梁明府将南鄙人亲诣其家备述我公德业刺刺不休知此公不负斯语矣
　　又报顾一丈
　　冬初具寸楮托梁明府报入省遣发而梁之车马晨驰矣吏复持归令我怅息浮沉笥箧中竟无便羽顾所为抱怅者若蘼芜被春日日长也我公不弃又以手书辱之而重之以词启封涉句感愧弥抱书中意旨勤厚佳篇词逸情真统之可为陨涕至于诸篇之雄浑清丽则尤词坛之上构也我公髙才纯徳人世麟凤固羣情快覩鄙人何力焉家君稍迁南曺鄙人尚窃微禄钧辱逺念何可为报第迕俗之状益多拂衣之念益切恐武陵春色暂为我公作主耳内人全无消息薄命固宜非我公通家至爱何以时厪笔石乎雨田旬间方到把袂怅然念嵗月之不留慨容鬓之各变每念我公未尝不徘徊长想也
　　报子与
　　华阳一眺千古失色白云迷人风雨飒揺山灵见妬遂令分袂别后即税驾白鹭洲上两朔足下既去无可措语惟明月髙云青枫白鴈劝我开尊耳至采石得怀白十歌使白起而听之未必戢心黄鹤也芜湖遇鸣野山人山人极道足下其人风采谈笑殊可人意酒间立缀二章赠之此生狂生乃胆落矣道新安登翚岭万乱挿大快耳目出严陵为严陵一赋今且至武夷矣不得与足下寻九曲而醉焉奈何哉半载江山遂有鸿鹄之志今又逐逐折腰矣当今华阳诸君为我辈何人也明当谒武夷君谋焉舆中草缄余悰待面
　　报元美
　　夏中蓬莱之使既归则子与召我有华阳之役相与髙醉白云中凡三四日各得诗二十余章葢自贞白先生以来称竒觏矣每一停杯放歌何甞不念足下及李吴二生也既别子与即展谒家大人于金陵税驾白鹭洲者两朔燕矶牛首雨花诸台时以斗酒临之天风北来念足下方饮马东海耳九日始得整舆向闽采石怀李青山忆谢望齐云登钓台十月入武夷梦足下握手谑赠觉而悲之一视吏事便亟亟折腰生平意气萧瑟都尽每不自堪輙欲挂冠去闽去齐几六七千里亡论握手即欲一书何可得哉昨有赍周督储玺书者自称足下之使进问亦稍能言之谨附尺楮往讯断事君来谒尚忆足下与我谈之此即我两人邮也使去急不得作于鳞书足下为我致声何可负我二华不酬也开府公小札幸托之健儿
　　报李子藩
　　暮春握别便迫嵗残日月如驰良可轸慨秋杪渡江访华阳登采石望谢眺之青山睇严陵之钓台既而入延平眺武夷则诸髙人之遗迹在焉便欲扫石餐霞辟茅结宇长住白云毕此业北望同心渺在万里满目江山秪生叹恨小吏回足下幸然以华牍珍贶辱遗之开函渉句黯然心折且备闻陈情之举岂以山公雅度亦慕中散哉足下迹系缨冕心在烟霞不特仆知之即天下之人信之矣兹请未遂岂罗浮武夷之间犹有宿业未洗也载披名篇章章惊叹腥膻乌鸢痛哉言乎鸱夷鲁连之怀彼此同之矣感兴三章寄心髙逺末章古健词不渝心歌律诸什则并云流霞布至所谓防心卧昆丘寂照观无始诚有悚乎其言也所幸者大人见谅苦不以缨冕束其子有间即欲挂冠近则华阳逺则鴈荡虽不能著书立説藏之名山以待后世至于枕席白云几杖明月歌淮南之桂丛佩湘江之兰则犹愈于逐逐折腰向人而不知止者也知足下之蓄此念久矣寥廓之期幸毋相负
　　报徐中丞
　　夏中还庐一意展觐干戈烽燧环起厄之顷之又谒家大人于金陵江上淹留遂廹南迈登龙之愿既孤尺鲤之书复缺长者其将谓何顾仆之念深矣入闽莽莽幸令公子日教之且垂念通家意殷殷厚也清才雅度欣然有当于诸大夫之心仆则何为唯不忘明公之盛德而使诸大夫知明公之有子也庶惬鄙心矣谨贡素牍因令公子以闻仓猝未有以效尺寸唯明公为苍生加爱
　　报子与
　　崇安之使归授之数语昨又小缄置邮牒中也数时折腰意气都尽方咄咄斋阁中又读足下语黯然内折昔我二三兄弟在长安时停杯赋诗何曽有一日别乃今飘零偃蹇散之四方李吴经嵗未通一书王生消息又半载防矣即足下与仆又幸从事于兹且不得一图握手也何问数子哉情难矣情难矣汀贼起督府且檄仆统戎而西今又遁仆便返檄足下何时东乎极令人饥渇别后岂无一语可寄案牍中何可着此等语也幸早出之毋令兀兀不腆之仪非所以酬足下聊寄耿耿惟侍史内焉
　　报子与
　　累札邮中计次第可通掌记从事来又辱逺书开函渉句輙欲飞动何时与足下散髪大王之峰濯足九曲之溪一倾倒也令【阙】
　　髙卧郡斋且得郡中佳山水主之名章竒句乃不使
　　鄙人一闻岂惧我颠倒哉即此后甚廹邮亭风雨胡不一示令我饥渇至今也折腰之燕月满庭梧忆我二三兄弟寸心如割且荆媍久病室中寥寥俯仰郁怅輙欲裂冠耳尊嫂亡恙美人中亦有麟兆者否昨托足下为我觅一楷史果得精者爱我多矣鄙草统容楷史至书之
　　报子与
　　嵗晏廹归竟阻握手计足下方跃马临戎何甞不西望厪念也入春得邮缄知防被创去足下英气哉护军来久辱二札兼以大赉念厚矣念厚矣顾嵗时例不敢内馈极不欲负足下高义又不能不为众人耳目虑也輙归之顾心藏之矣其二台约议亦当防起时语今遁矣而督府又方急海鲸何暇西辕哉足下趋郡即手干鋋且国贫苦征调仆时为督府谭之督府为言何不便宜从事此确语也而督府亦时时亟称足下所论当更为转语天涯嵗时大有江河之感白云在吴公等又复散防秦齐汀楚之墟也奈何不令兀兀哉廵台行有延汀之役而仆以职事共西暮春三月定得与足下髙醉斋阁中破此积恨耳
　　报明卿
　　四月出蓟留尺牍荒词刘武库邸中计楚骑曰南可扣白鹿也今嵗暮矣足下曽无片言只字讯我岂忘我哉夏中还庐几为岛奴所苦秋渡江遇子与共醉华阳三日已又登燕矶眺凤台税驾白鹭之洲呼月采石之巅西睇楚云心神飞越十月抵武夷扫石门萝放歌长啸青枫万里白云满衣苦忆狂奴寸心如坠耳子与日坐烽燧中却有佳句元美赠我长语竒丽动人足下久负武夷诗不报何也吾将遣白龙而问之江上闻足下量移南康大令人生妬岂白鹿遂作君家物也昨有人言足下与王督学徧庐山防二美并藻江山生色可使逺人得闻乎贵乡姚文学奉其尊人北归便讯起居更数日仆与子与有颛使于足下其束笥草而待
　　报子与
　　数日两奉手书懽喜无量兼得大篇二幅读之见懐二章竒伟卓絶元美峻伯德甫诸篇更觉无采矣足下方日手戈防安得作此竒语昨从摠台西征羽书稍缓停轺剑水之上西望汀云有懐万结所谕戎事日为摠防谈之亟称足下善为理也缮城练兵二者莫先之矣书史至稍稍熟亦得顾所为劳足下虑至深也持牒者归先此附谢鄙言一幅聊答来美
　　报曹明府
　　公之南也仆盖渡江有华阳之役矣及之金陵乃知公曾以使来取吴书也两念俱负怅不可言公非百里才也且星子又百里下其治迹当炳炳苍赤矣吴公知公于仆为先辈行则必异目焉
　　报明卿
　　别足下日月颇逺顾时时念之至于登眺江山云霞莽互不得足下楚歌放之为念更深矣然足下坐庐山中即得五老白鹿日相酬酢恐未尽解足下语也则足下之念如何仆之入闽也日手戈防从健儿防然坐卧青山差极快意子与相隔千里虽阻面谈邮书甚勤足慰离索独足下与李王二子经年不得片言然二三君子岂容一日忘我哉昨贵乡姚文学归附尺牍荒词往讯兹遣乃子与及仆颛使也敬问楚客楚妃楚公子起居亡恙其洞中诗自春以往者悉函授使者归也即与足下枕石而醉不殊矣玉华一篇用寄逺臆武夷片碣迟君久矣
　　报子与
　　西抵归化去汀咫尺耳乃以家念廹归竟阻握手谓何哉谓何哉足下解戎衣持栢酒与徐夫人醉斋阁中也岂复有念鄙人鄙人顾不能忘情足下耳吴生之使先在顺昌遣之归昨途又值遂留以待勒啓到即可遣矣筼筜片石聊寄逺臆足下倚醉而歌恐白云莽互惊扰诸姬也督府公心最汀治口亦时时言之军书微诘时仆正议事府中聊亦尔尔非有他念此公豁达持大体即有急先发后闻可也待命而后从事晏矣闻前盗俱已归穴春中谋大举一空之何如哉
　　报阮中丞
　　奔走以来凡所受至眷者心藏之矣日者抱闗报急及驰至邮则公已扬舲而去北望流涕余襟浪浪时炎兼急驱恨不得身代之圣明在上当遂表白利害祸福惟所命之臣之谊也公之讲此旧矣又何俟乎仆之言仆之必言之者亦忧公之深也余者仆难言之矣
　　报子与
　　涂中累札往报望日抵省即岛防挥防四野破福清围镇东大将且南冠北去日从诸大夫抱闗思足下碧云洞真在天上正仗策临戎使者持缄书至开读之泠然濯我清风哉镇东之围益急而福清长乐恵安同安之间无非贼垒温州之贼七千余今且逼福寕矣省中止广兵二千骄不可使乡戍者强则党贼弱者善奔天下事不知作何状耳汀虽有盗当不废足下啸歌使归附报明卿书致上庐山之使归未
　　报子与
　　前二日平子之使便附讯起居健儿奉军书至乃知足下之劳于戎事甚矣且足下空国而来使山贼猝起何以应之前督府下檄时急不可以请今稍靖矣当具言汀不可亡兵状请罢其聴调二千如何昨所擒贼者咸闽卒也乃广兵二千余人日食省中骄不可制白日撄市中妇女稍诘之则抽刀相向乃贼至又不肯发一矢也仆谈斯事怒髪上指冠乃今覩闽卒成功首稍稍垂矣而嵗费帑金葢三万可恨哉仆意言之督府请罢去广兵而歳捐万金练赖兵二千人戍省其可恃盖不下广兵且延邵之间其悍夫猛士尽可兵也足下其以为如何
　　报子与
　　累奉逺牍知足下之为闽虑至深也前使者以军书至仆即进言督府即传檄汀兵还汀矣督府虽罢遣归犹欲立之帅长亡事则农有警即舎耒而刃仆因极言汀不可一日亡兵兵饷复匮乃云非即欲饷之姑覊之耳且言二千石善为理也足下其竟如何哉武平报山防复起信有之则汀何待焉吾辈既不能长驱中原饮马河洛乃使持戈负矢周旋羣丑羞谈之矣海防大都多华人华人狡善绐夷福清之防也盖华人先其夷于睥睨间守陴者觌其夷也遂惊而逸既防华人乃又先之绐夷以狱此帑蔵也夷遂呼其类数千人辟门以入见其累累然系者以为守帑卒也诘帑金何在不得则缚而刃之乃华人已羣入藏中负其数万金走矣夷穷亡获遂环山而掠即败絮腐糈亦喜而内之囊中人言此何窭而贪也不知华人负之矣及其败也其俘咸夷华无一夫被创者华人亡论负其国乃又负夷今且各持其金骄其妻子沽酒啖肉嬉逰闾巷矣此何称编氓哉为今之策先防华人夷可不策而定不尔者乱无巳时也而策华人即仆亦罔知策所从出足下谓勿诘其渔商者诚是也但今之渔商者有司何能诘之诘亦乱不诘亦乱其意以为渔商者犹劳且费也不渔不商不劳不费持大刀走数十里便可得黄金数斤狎美妇人数十扬扬而去我兵畏睨岂不愉快得意哉此华人之心即蘓张复出不能移易之矣而欲一有司召号之仆固知其难也假使诸葛司马诸君复出不知亦作何状足下所使代谒督府者仆命之察之羣属咸无一人至者惟足下裁之吴生何诗寄我一读
　　报太仆黄公
　　仲夏既望尺牍薄将托宣城麻戸部寄计咫尺渡江矣夷乱甚千里涂絶幸天灭之乃我卒得以裂其防沉之海中其献俘者日纷纷也省城辟门仆辈始得去矢石休衙矣知太夫人诸公子大恐急不得讯兹乃得谋一介之使少效区区我公南顾之懐得无日殷殷乎请今释之矣黄先生之便素缄申客涂暵甚唯公自爱不胜大愿
　　报李于鳞
　　自鄙人去之闽闽去秦万里亡论尺防难题即有梦思亦荒荒汶汶迷不识二华峰嶂也日覩仕牍知有代足下者乃足下遂谢病去则投牍而起太息弥日仆故有去志闻足下去即起还内诫妇理装防岛防急日夜负戈逐防不得请然此心已落海岱间矣足下归携王郎登日观坐天门东闚沧渤南眺闽楚怅仙人之后期怜逐臣之未返则萧然有风雨之心哉明卿日卧白鹿不大落寞子与视郡戎马者半矣鄙人明春幸不罢即亦上书自罢三四月间定得与足下握手长啸醉蔡夫人酒耳曽君以徴兵入齐敬谒足下其归也请束秦草遗我向所赠足下二华之篇不可读则已可读则足下何能忘情于武夷哉太夫人公子无恙谨再拜以问
　　报吴督学峻伯
　　自与足下握别紫薇而南也日迟足下广陵消息防絶乃遂赴子与华阳之约然未甞不谈足下髙雅至惆怅罢酒也足下停车泰岱觌周孔之故墟采管晏之遗事且得近携王李逺睇蓬渤壮游哉鄙人以往嵗十月入闽即厪山海之役夏中负矢抱闗凡两越月不休衙矣今且防苍梧军三千以归足下视鄙人何人哉而今乃若是鄙人即非忘情人世者顾覩此五斗实不胜其身稍过计吏之期则题尺防上求明主乞湖上扁舟以去二三子其坐日观之峰待我相与大醉十日作千百佳语因之短笻五岳不返矣足下以为斯事何如折腰奉懐数言聊以代面
　　报王元美
　　入闽十朔矣仅得足下一书北风双泪时时欲尽春中防子与汀州而明卿亦时以邮书至独足下与于鳞相隔万里言之痛心耳北塞烽髙司马公盖大劳苦足下提兵东海千里盗息顾不能亡北顾之忧也于鳞乃遂挂冠竒士哉竒士哉仆为乡人彊之南至则日夜悔是日闻于鳞去輙勃勃诫装待发防岛防急负矢抱闗不可请今可请又廹计吏矣春罢亦去不罢亦去足下幸坐日观诸峰扫片石待我也曽君选兵入齐幸足下曲赐周旋即部下健儿亦幸分之以解闽急使仆得以从容携二妇出武夷无涂警者非足下明恵哉鄙言一章用寄逺情
　　报李吏部一元
　　往嵗公上书言事时鄙人方窃伏草莽中也则已知时时叹息之矣后鄙人为郎居长安而公乃留滞两越已又闻赋归去词焉世路多歧竟不得奉明公顔色而承其绪论固命哉固命哉偃蹇闽南遇曾子爱其竒气踈节而深交之其以戎事行也因托鄙言以寄逺意鄙人不谐于世甚矣乃为五斗不即去今且去嵩山之阳能容我小筑乎唯公有教言
　　报子与
　　归自建安则有防军之檄矣足下乃又以使来足下文顾不文乃令不文文哉重币兼之箑毫又何説焉休沐信宿冒暑而驰冝怨不者实以足下故夺之我二人握手碧云洞时以为斯地无复防理今三月耳乃又得坐昆仑片石啸咏也岂不天作之合哉鄙人督苍梧军西也其人咸虎而防日夜忧之亡策唯厚劳其酋长酋长喜遂戢其下不敢掠涂然亦其涂之人徙其鸡犬孥孺而内之他所故免足下幸传檄涂居者毋纵鸡犬不收毋不能一时去其孥孺以为防军使者忧也今将乐矣再五日入汀足下其勑徐夫人煮天目茗荈待我寄明卿二诗竒哉竒哉每读足下寄吴生诗且佳且多恨不得作白鹿逐客也足下上计事归问之赵伯赵伯云业已议汀大夫入计矣悔不早言之贑府漳道咸有留词便须上书以请不得之此则得之彼仆亦以为免上计便萧生幸即命之恐生他端为仆累也咫尺不悉言
　　报子与
　　先是二日二健儿归付之尺牍是时羣酋戢不掠已发书乃闻其在顺昌道中要叶氏姬于舆中而羣辱之已又掠其髻金以去其姬名家女也媿触石而毙仆闻之怒髪上指冠已檄从事廉状以请其酋长亦恐恐待罪仆诚不能爱此一官而令匹夫匹妇之仇不报也为此星驰而西五鼔抵归化目不交睫者两夕矣盖恐涂氓不即徙其孥孺鸡犬故家至而坐徙之萧生及从事来両辱书知足下之迟我深也仆即不念碧云独不念足下哉且羣酋不出瑞金仆之辕未可东也其劳军诸例已具公牒中西报十日矣咫尺握手心神飞越
　　报顔使君
　　夜月联舟秋云登阁寸心独结片语相雕金石有销此谊难泯矣足下竒气踈节鄙人何幸得以挹其光采而欣艳之而足下视我又骨肉而加焉则何报哉则何报哉玉华一别冒暑西驰古驿夜蛩孤笳兼发四顾寂寞谁与为欢是时足下已舍舟剑江之濵饮马金陵之渚矣奈之何其亡妬也今已幸过清流羣酋颇戢再五日抵汀月朔还辕矣屯署行空可无斗酒待我乎
　　报子与
　　屡厪使命禆将来又辱书抱读临风碧云秋色侵人矣足下湏命毛頴先生数百坐石上待我二人题石也羣酋数日颇戢又费郡中牛酒以为父老忧使君有罪哉漳南君既未到干旌便不劳逺出迟我碧云可矣
　　报黄黄门
　　自足下释承明之欢而鄙人遂亦南播穷途之叹彼此钧之矣在逺日结于乃今咫尺顾未及贡一言往讯者征轺轧轧餐栉关山实夺之非敢忘之也足下不加让责顾惠我好言重之采绮其感其愧纷然交错何以请而解焉足下金马上彦抑之云霞无论苍生不能释之即所譔述炳炳千古无疑也鄙人即不肖可使窃闻万一乎谨因使者以请
　　报阮中丞
　　自公北行泪未甞一日不垂垂下也道涂辽逺驿使希濶日迟北音不得时时轸结道经樵川得报乃知圣明果察公之寃而薄遣之归矣是夜徙倚叹慰营营至曙我公辛苦戎衣日月长矣乃得暂卧东山一苏息之是圣主之恩深也谨遣一介恭讯起居
　　报顔使君
　　别公一月矣在闱中日防徐使君则未甞不日口足下髙谊至竟其酒也心揺揺甞依剑津之上即广陵明月反疎之矣此其故何哉督台还辕而足下尚未议事则九日乌石之防可破积悃昨出手足耳目俱纷纷矣灯下扶困具数语惟公谅之
　　又报顔使君
　　昨题尺牍往讯待发矣乃公幸惠然遣使辱之瑶札累函情意深厚俯仰人世交如我辈者诚难哉诚难哉即出示徐使君未甞不叹息弥日也金縠华履爱我爱我敢不永佩微躬以表长者之赐使旋谨北乡再拜寓言奉谢督台谈城事冀公速临惟公留意焉
　　报查太常
　　仆之南也即去我公万里且暑寒两易衣矣顾公爱之着于鄙心犹一日也日对唐公即对我公而公之书来輙目召而窃观之未甞不齿我而骨肉我也则公之于仆乃亦不一日忘哉仆自入闽日困戎事栉蓐闗山餐沐风雾盖未浃旬休衙也以此耳目手足靡不被病髪亦稍稍短矣偃蹇不自得輙欲裂缨走公何惜片言而不使麋鹿之性得望丰草而嬉乎昨读越书知令侄髙列因叹公家之徳泽长也二公子试燕闱当更得意恨不得燕书读之徐使君往致区区北望轸结
　　报汪水部
　　别而南再授衣矣北睇金茎白云芒芒念诸故人并马鸣珂聨席抽藻何啻壶峤也万里之外日睹戎防栉沐闗山兼之风露渐成病子矣子与入燕羣公聚首故人亦有遐心乎艸艸附讯道遥绪长临风怅惘
　　报诸吏部
　　客冬奉报牍便宛然从公防也顾此万里之外又黯然増结矣防龙并列荣问日新宇内頼之何问仆者入闽以来栉沐风露且时时负防矣天上知己曽有遐心乎嵗事渐揺落附讯起居唯为苍生加爱
　　报李明府
　　臣束髪学语时则叹公之于家君何驩也虽未得执经几杖亦辱庭教之矣公虽去敝邑日逺顾其遗教犹炳炳在目也则臣之幸窃章服非公遗哉人事参差缺然讯问客秋道左又未获展觐龙门公不弃乃以逺书厚贶辱之啓函拜命意沾沾喜也已而把读廻环怃焉兴念公今白髪仆亦壮夫二十年间宛然陈迹矣因与叔氏道旧谈往俯仰长叹公起居胜矣即又有诸公子奋翼青云岂不愉快得意哉仆偃蹇乖时不即引去耻为公谈之他日卜筑西湖幸有公作主当不大落莫也家祖家叔薄逰名邦朝夕于公者至深矣叔归附此具谢兼布积悃防有逺役词不宣心
　　报学士李公
　　徐从事回闽辱札兼之云绮再拜啓函油然骨肉之念至过敝址而有懐则知公之于仆未甞一日不置诸念也感激徘徊潸然陨涕矣自惟幸侍长者之侧辱忘年俯交微言驩语动及心腑独愧仆踈愚鄙拙虽自谅无他然有负长者之爱至多也而我公犹委曲成全垂情僻逺草木尚可德感况愚父子亦甞闻长者一日之教乎此仆之所为拊心而増结也顷者上眷日隆异当有新纶词林盛美区宇被华何问桑梓哉逺方小吏日就沉沦唯公余光拂之甚幸甚幸
　　报学士董公
　　一别载离寒暑虽天上金茎髙逺寥廓鄙陋之心则固日依依焉盖唯知我公之念我不自知其分之卑也张使至我公不弃辱以缄书文采巨丽厚念盈楮三复长嗟苏苏陨涕夫薛髙诸子所为偃蹇流落卒成其名者以其才也无其才而有其累世莫不笑之而公何取焉公又以汉时诸公莫不外厯藩郡其意若以喻臣者益令人悚悚愧心也然而公之委曲念我至矣至矣苟被齿髪何能一日忘我公哉公以命世之才受知圣主宠纶日新繁锡云缛天下之士莫不快之辟则凤翔于郊而百鸟振羽各欣其类也然则臣之偃蹇流落而得幸觌词林之盛歌颂鼓舞亦足以自乐矣唯公终念之
　　报余德甫
　　仆之登钓台而南也问足下方视牍天台咫尺缺觏固数哉足下何日复之长安昔者素衣今复何似知五陵氛垢不能上足下衣袍也之子沉沦时时为人诵之足下勉之矣子与入燕夜谈时倘念二三子萍散也得无长嘘罢酒乎仆之状子与盈抱矣足下毋须问之恐益令足下叹也便讯起居歳寒自爱
　　报方武库
　　别公而南嵗月岂尠哉顾自入闽戎轺日棘即手足耳目靡不从之尺牍难题寸心独结公不弃我二遗我书七言二章情词两絶令我读之泪淫淫下矣即欲具一书谢公防无入燕者即有之仆且以戎事日驱万山中不相当也顾此心何曽一日不念公乎八月郎君顾我翩翩青云之器也欣握之如觏我公焉且携四丝遗我出公书里中意悚悚甚也仆自十月视事即入汀嵗除还邸过元旦则又从御史行部五月还邸岛夷苦之七月复入汀一嵗之间征衣不旬解矣以此不能为讯尊公非忘之也今且遣一介上夀惟公怜察
　　报何中丞
　　仆不才毎不敢自弃于当时之贤人君子如明公者既幸窃省署之谊得奉履舄之光明公不弃其愚而时时教之斯称竒觏矣世路多歧未能卒教关山无极叹仰徒劳明公不弃逖俨然辱之以书三叹髙深况之海岳日台垣出镇开府西江风采谟猷沛然云布大业炳蔚岂不与日月并垂哉窃在下风何胜乡慕仆之碌碌偃蹇无所比数不足为明公言之独南康司理吴君者仆之同志交也其人髙雅取忌唯明公留意焉
　　报顔使君
　　日来虽时奉教谈终为俗格所泥者心恨之矣昨意公必谒院晚出顷之门卒报干旄出城矣乃益怅然公急金陵之约乃弃我哉连苦夜防令意汶汶不快计公是时方醉吴酒抱郎夜嬉也使来奉牍知公念我见懐一章情词精絶即老杜暮云春树之句何加焉行当奉和以申逺臆吏语因院牒促先公行二日进矣
　　报顔使君
　　昨往二缄方以踈讯为惧累奉手牍果言言让我矣兴少府一牍更急岂遂弃我哉令人手兢兢不能持也両嵗盗发而他藩悉委之闽即其言行逐吾官耳方当再拜谢赐公仅当今嵗之盗即他藩报军书不似往急也公又何勤勤切切乎万生所闚寂无耗或难仆言之足下其毋苦责
　　报子与
　　鄙人之再西也岂不甚幸哉名山片语便垂千祀至于深夜握手不忍鄙人之即去而曲计全之其谊骨肉为浅矣独畏左右耳目未展兄嫂之恭此我两人之外内固无所不至也但以鄙人之来令足下病至蹙容而去鄙人有罪哉马首渐东孤懐欲结回首汀云无任怅惘
　　报薛刑部
　　曩者觐家君金陵之墟则具言足下与防至驩即骨肉无易之也令人仰屋窃叹政以为髙谊如足下者宜何所称报乃以外吏不敢进谒诸京卿长者即夜移棹去而不得蒲伏门屏一布下悰顾所耿耿深矣入闽日提戈逐贼餐沐万山中遂欲为一书北讯不得秋防象南君以华牍辱之握而谈如觏足下焉已乃读足下所赐书言言振我也即至不肖敢不夙夜象南君出其文词示仆第为一诵輙动色而起既已大竒之时时为人诵説此金马才也今果上第矣亡论足下之快之即仆之快不减足下也足下懐瑾握瑜摛词谈道为一时表重乃今又得象南君继起益章显覩于今世固难哉固难哉象南君当觐足下邸中骨肉荣华乐何可支也谨附小状申悃唯足下不弃有教言
　　报子与
　　已发石牛得手书知足下恙且甚令仆意忡忡而东也此乃夜坐积困稍卧阁苏之当可勿药矣漳南意懃仆何以当之谢书幸遣护戎速讯前途再为具述足下语往谢也军储所费幸即具牒一投仆可借手归省邵延之间倘得握手甚幸顾恐无此竒也朝斗一章足下和之
　　报子与
　　樵川遣健儿入汀后二日抵顺昌闻足下棘闱之檄此何足云顾沾沾喜者以握手之难也故事聘博士至闗则守臣护入之既已延平而巡防复檄往杉闗入诸博士马蹄不穿难矣如此宦情柰何令鄙人甘之足下建寜之役不必特驰月晦便谒过朔趋闱至顺也前议倘谐所遣偕使其抵省仆当具楮待之鄙事大劳足下然非我兄弟一体者安可措片语也李司勲书幸付长汀君其防吏囬仍取报书寄我
　　报子与
　　别足下十日方得抵省风雨泥涂备甞之矣遥想茂陵肺病未甞不西望増结也金陵书到始知足下赐讯大人大人且怍且感亡论大人即仆复何当之哉谨西乡再拜因使者以谢入棘近矣谨诫小奴理煮醑以待足下周宋督府迎送二牒幸命一护戎急驰之大人有家报二函附使者蚤寄幸甚鄙悰前缄已详唯足下图之
　　报子与
　　二使次第遣归有报言矣宋督府视事例有贺且上之吏语钧以托之长汀黄君盖足下既东舍斯人不可金陵使者至未已遣一介遅干旄玉华足下既至则请留使者一二日待仆与足下面遣之未晏也
　　报子与
　　抵省遣健儿西归寓之讯言已又三健儿至奉手书知足下时时念我深也碧云一章稍易数字更称竒絶周中丞归山二章精丽俊伟逸气翩翩薄云矣周幸哉周幸哉知嫂东归使者取道北乡鄙心炎炎如火第归后日厪棘闱之役奈何哉胡从事受足下重命归即请之赵伯伯云督府已有成命难中夺之而杨伯佳大夫也乃云徐使君既有公牒请以易胡生者易之便与顾使君又亟言胡从事乃王黄门姻也因起请再三赵伯者乃拂髯不答赵幸有役棘院杨伯署司仆当极力周旋之可矣【阙】
　　四懐诗并王生者竒哉竒哉我二人亦胡可少此诗也嫂归矣聊为内侍者易数衣而不腆之仪因以献诸伯翁
　　报子与
　　前是二日具讯一役归矣二役尚留意欲有所遣一役病兹复遣之闻足下二十日同嫂夫人东也则大喜计是时干旄已指九龙矣杨伯顔宪时念足下仆更时时道足下感仰情胡从事不能以一日遣诸怀日言之杨伯杨伯遂具牒巡防易其人牒今日且下杨伯者佳伯哉佳伯哉幸报胡从事毋闷也更一二日则颛遣一介之使候足下剑津之上矣
　　报子与
　　足下之枉辱敝署也即如昆仑之上遇羡门焉驻马数巵竟为衙官促去何物浮名乃能笼人如此意芒然甚也已乃从台史庙谒遂留斋沐庠中罢祀鸡鸣矣晨起轧轧入从诸大夫折腰也欲啓钥展谒足下则足下能一出乎左国二种偶涉鄙笔幸足下藏之左逸其一错簏中当擕足之也
　　报子与
　　闻足下北辕十日矣长安车马云翔而举目无一知己者足下得亡短气乎昔顾华玉以开封谒帝献吉诸公祖道陈诗而朱升之报绩还亦有章园别纪足下何人哉乃不得并二子防也万里之外令人怏怏耳台使便附讯愿言加饭以慰逺臆
　　报周宪长
　　八朔奉陪末议明公折节而心交之持杯洒翰动则顾我令鄙人颠倒如醉若涉殊庭从安期先生啖枣逰也岂不甚幸甚幸哉荷亭笑别盖心旌揺揺与公共翔燕蓟之墟矣从诸公时诵春闱王伯之句未甞不拊掌大噱如公在筵也知公已谒帝归鄞日迟音告乃百粤掌宪之讯至矣罗浮先生日夜望公至岂知武夷使者乃大怨别也异日公持大中丞节来督八闽戎事鄙人蒲伏辕门公毋恐我哉敝司有不腆之将敢附一言以贺
　　报尤宪长
　　别足下乆矣毎念足下髙谊私心如渇也秋中令公子贻书知足下北谒帝不敢报言冀得廽辕展晤不知足下乃枕苫而庐也伯翁何故哉惊恻惊恻遵岩东防二公状故闻之足下之言尤详矣弟何能为不敢辱命草此先复颛遣奉慰不任区区
　　报德甫
　　吏囬奉手书知足下念我深也即闽越咫尺未通一讯何妨长忆哉万冦环省城焚刼者今六十日矣昨稍殱之海上余者尚屯山南辕门羣校専擐甲勒马以待足下幸足下蚤至以长缨系而鞭之以谢苍生岂不可也明卿亦通问否门再迓草此代候客途溽暑愿言加爱
　　报方武库
　　十月之朢既已奉讯言北乡矣则又以为公之念我勤而仆之报公踈也无乃门者嗔不内乎然仆非敢踈也长安中书盖自昔难之矣恃公谅我不然者仆何觧焉公为郎久胡不调以公之不调知仆之折腰无已时焉幸计吏万一罢去为快即不罢亦上书自罢耳他日五岳志成公其就我百花洲上读之昨具不腆之仪起居尊公长者夏官大夫之题俟仆登龙而掲焉
　　报荘吏部
　　仰山君至再辱赐书环读累嗟公之念我何深也梦我诸篇词翰竒絶盖云霞乱坠矣我明称名吏部则无逾苏门西原少海诸君顾其诗可得而言也公谓髙诗淡而乏风骨佳谈哉佳谈哉方公与髙防时何不以言振之令后世有词也然诸君俱竒蹇沦落不俯谐于世足称名流矣公雅意鄙人期之华地甚幸甚幸愿不欲负诸君岂负公哉仰山君看花长安大君三君羽待奋公之乐甚也尊公名德髙齿鄙人宜有言顾愿得生平而缀诵焉公其教之
　　报白伯伦
　　去冬辱逺书忆懽叹别并见情悰把读廻环不知涕泪之浪浪余襟也每睇北云便欲心折征轺轧轧缺然问讯顾其心何甞一日不殷殷哉足下彯组仙署弼亮彛典功名盛美贻宠遐僻甚幸甚幸鄙人南徙日厪山海之役眠餐栉沐半在风露间矣足下雍容鹓鹭曽复流念逺人乎闽使奉乡书入都事在足下惟含容而速遣之即鄙人之愿也吉夫念我厚宜讯恐以不遍取罪且为我谢之子与至当致耿耿耳外録二帙裁教
　　报子与
　　自足下出闗日忡忡怦怦不能一日释足下意独怪之不知足下乃奉尊公讳痛哭归越也书来把读一泪盈裾矣诸大夫靡不喟然兴叹即台史且亟亟言斯人去是汀之厄也尊公何恙何竟不起太夫人得亡过痛乎是皆助足下悲也第尊公八十余老矣又得被章服防里中数朞不愈焚麻松丘哉足下可无恨足下杖而读礼上奉太夫人髙年以其余掇采千古卒成大业是又报尊公地下无已时也仆拟春暮拂衣闚鴈荡访天台解笈天目之墟濯手苕霅之上展谒尊公之墓上夀太夫人于堂而因与足下探禹穴厯西湖吊阊阖之旧宫采钟蠡之遗事斯仆之上愿也足下其埽径而待之顷以职事从台史行部驻节延平日饮顔公之庐未甞不谈足下至欷歔罢酒也不腆之奠敢闻左右唯足下彊为太夫人加飱临楮于邑
　　报周宪长
　　别后凡三拜华牍则黯然怅情哉春中事辟如惊飚迅发而江山草木靡不改色者及其定也则江者自江山者自山草者自草木者自木飚不得终持之矣公之遭之亦公之未定之天也及其定也公者自公文章政事峻节雅度谁得而终揜之也公之擢粤也胥江公命仆言綉错而函之自嵗暮淹留至今矣盖以戎故公其谅焉叔言文思当亦骏发恨道逺不得读而快之公当何日出山所驰情于左右者如饥如渇也唯惠然有教言
　　报顔使君
　　公去闽三月乃仆之心累期矣盖骨肉之情然哉公何日至楚何日发楚何日渡江何日渡淮何日抵燕也风雨朝夕若仆任之矣门者一书吏者一书咸戈防中语今亦不记云何要之皆厯厯寸心也自公去仆不复措一语公至长安当即拜新命斗酒相借何地何年哉言之悲叹诸所旧从累累如云仆目之未甞不黯然怅情也健足入都聊附数语代讯三郎君近有音至否仆念之絶甚何问公也【阙】

　　春中凢辱书委我尊公志岂以仆亦能不辱命哉四月奉部檄视事臬台时夷大举入宼集省城者万也又刼掠六十日始去数百里白骨山起林庐一空父老泣曰自有闽以来无若兹惨者仆守西陴乃贼即日日攻西陴仆遣精鋭数千走之夺得巨螺二只五采烂然可作觥他日五湖当与足下大醉此君一笑耳足下教言教诸生古语诸生遇害者五六十人其为虏未归即归而折支败面者又累累也此自仆命哉卧陴上与贼终始昨方解戎衣休沐正理前草使者复至不敢辱命谨下帷三日勒成鄙言一采足下实録唯少年数十金亭长四十斤铁椎仆削焉夫尊公儒者也即有之亦少年事不足重公况直书朱亥郭解语槩公生平也二子自竒顾与公无当政如左马李杜并佳然不可以左即杜也足下以为如何
　　报子与
　　绍生去附志序二首书一首计中元抵越矣顔生来又奉手书沾沾喜顔生不逺千里访足下足下乃又深爱而极念之也两难哉顔生才又深沉有度汀馆徐图之不敢负委也家大人书来具言足下驰特使于金陵且有厚赉焉足下于我父子之间深矣顾安所报顾安所报唯心藏而口占之无已时也昨谓萧生遂遣北讯元美防其病且仆亦日苦宪牍不得一间为书闻元美尚在青州何也其于去就苦矣吏有事越防附此往讯秋炎甚想天目亦如之捐痛自爱
　　报光禄黄公
　　春中闻勲辅之召窃意师必归谒封树用日日北伫也后防戎事急冉冉至六月而都运公来奉师彭城书乃知节旄径自滁阳北也怅深矣书中念不肖絶甚而别谕懃切尤见师骨肉无已之情环读之不知泪垂垂下也今世爱我念我者孰逾师哉使者又辱赐贺感德愈深谨北乡稽首附言申谢不肖鄙陋叨此重任悚灼久之盖恐无以副师知己之明也唯师益教之有至望焉
　　报赵太仆
　　春初附尺疏黄公子具讯未尽区区入夏夷乱急矣遂久缺音告我公不弃乃恵然以逺书华币辱之唘函奉教厚念盈楮抱佩悚灼罔所措之滁阳天下之胜而今古名贤之所萃止也我公名章丽藻云霞并流即所列防编中者鄙人言言窥靡不洒然而快也公谓心力可到齐驱古人者盖自谓乎盖自谓乎江山词赋并峙千古鄙人愿得请益而卒业焉唯公谅之使者北归谨裁具谢临发数语聊布下悰公毋以诗读之也秋气渐髙公其为苍生加爱北乡无任驰情
　　报明卿
　　曽防戎二月来致足下书知官舍寥寂日惟瞽师语也盖黯然矣读足下诗又沾沾喜昔谓诗必穷而后工有味哉有味哉三月朔覩计吏牍则足下乃又有谪命矣是日为足下顿足旁皇泣数行下天乎足下何罪而再遭之也即欲走一介讯足下武昌防倭至而环之盖三月道涂始辟遂冉冉至今也顾此心何甞一日不念足下足下再谪子与苫居元美近遂家居乃李生又久耕矣而独仆折腰五斗不即去岂理哉日夜谋所以去状不得则移疴耳陈大防公入楚附此一讯
　　报方驾部
　　往嵗九月具尺牍付徐汀州代讯已而闻其奉讳归吴也讶而恨者久之乃使鄙人别来感佩私悰竟不能一布之左右谓何哉谓何哉嗣是又值夷乱其状难言之矣而道涂阻絶北使希濶遂不能脩一词道此恨恨尊公遣使投之三缄啓封而读言言感言言愧也时事一书尤觇逺略行将为二三大夫诵之我公坐筹九邉邉马不敢南牧矧兹丑夷固冝其宏策炳炳也鄙人不学辱诸公以贵乡二三子付之鄙人何有哉幸公逺恵至教敢不夙夜尊公复有厚赉于鄙人鄙人虽不敢拜命顾心藏之矣郎君隽朗固麟凤之俦也鄙人何敢以诸生视之谨附数语奉谢乡者一书并致以见区区唯公谅焉
　　报谢山人
　　一别八年矣人生防何堪此暌隔毎与二三子持杯对月未甞不念我公即公髙居独吟当亦不能忘情二三子也于鳞久耕明卿再谪子与元美并奉家讳南归时已逾数朞矣独仆以五斗不即去然念念渔樵恨不旦暮往也近家君卜筑金陵之墟将遂家焉公能渡江而南而仆因解绶从公闚天台眺鴈荡下西湖登虎丘西睇匡庐南浮潇湘以尽平生之所卧防而未覩者何如哉公既老仆之髪亦稍稍短矣嘉时不再唯公图之槐亭李公与公有倾盖之雅谨附尺牍代讯懐公之情一见之词惟公一一为我酬焉
　　报子与
　　隔旬臬吏有事于越附尺牍命之天目讯足下书及家大人讯语啓函读乃知足下有颛使于金陵而家大人数数感足下髙谊无已时也足下念我戎旃戎旃即苦顾不若二三弟兄放逐惊忧种种甚也毎一念之不觉泣下莽莽宇宙安所投足哉足下以太夫人故不出仆不敢谓足下语非也家大人以倭故近日买宅鳯防之东将定居焉而二媍诸所从者行将尽归之则仆之进止便也柰何以一学掾而负此千古足下以为如何元美防日夜念之无一介可任黄少府疾足谨遣之代讯足下足下如以为可任则北之且令归涂东之齐一讯李生也昨覩王生病防痛心哉痛心哉百凢足下裁之










　　宗子相集巻十五
