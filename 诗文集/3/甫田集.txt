　　钦定四库全书　　　　　集部六
　　甫田集　　　　　　　　别集类五【明】
　　提要
　　【臣】等谨案甫田集三十五巻附録一巻明文征明撰征明初名璧以字行更字征仲号衡山长洲人以嵗贡荐授翰林院待诏事迹具明史文苑传是集凡诗十五巻文二十巻附録行畧一巻其仲子嘉所述也征明与沈周皆以书画名亦并能诗挥洒淋漓但自写其天趣如云容水态不可限以方圆征明诗则雅饬之中时饶逸韵静志居诗话记其告何良俊之言曰我少年学诗从陆放翁入故格调卑弱不若诸君皆唐音也此所谓如鱼饮水冷暖自知皎然不诬其本志然周天怀坦易其画雄深而苍莽诗格如之征明秉志雅洁其画细润而潇洒诗格亦如之要亦各肖其性情不尽由于所仿效也朱彛尊明诗综録徴明诗十五首其池上一首得诸墨迹为本集所不载且称其集外流传者甚多惜无广搜为续集者然缣素流传半真半赝与其如吴镇倪瓒诸集多収伪本固不如据其家集犹不失本来面目矣乾隆四十四年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　甫田集巻一
　　明　文徴明　撰
　　诗八十首　附录四首
　　秋夜
　　忽忽故园梦悠悠滁上城一夜耳不息水边踈柳声开门月如画十里秋盈盈中心乱无执散上冈头行吴山望不际眼角柔云生男儿志遗世物故难为情
　　故园
　　屋舍小山村终然思故园雨晴秋倚阁月出夜开门好景亦时改逺人空目存梅花未消息行矣晚何言
　　有怀刘协中
　　东风度幽馆羣鸟相和鸣念子会无期茫然过清明春江芳草逺懐人心目惊如何多朋友我独傍山城岂无樽酒欢亦有花木荣所怜异乡物徒念心怔营白云度水去日暮山纵横倚阑咏修竹千里何当并
　　荅唐子畏梦余见寄之作
　　故人别后千回梦想见诗中语笑哗自是多情能记忆春来何止到君家
　　行色
　　秋山马前空复横马蹄不作看山行悠然回首何处所此心已到他州城火灯匆匆鸡一声贵贱富贫俱有程相看一语出不得细雨欲落空江明
　　东葛城夜发
　　萧萧东葛路马上听严更月出髙山黑天空逺水明年光秋渐索客子夜犹行村落知何处时闻犬吠声
　　至定山辱庄先生赠诗次韵奉荅
　　穉齿穷身岂有知偶陪髙论得移时感公不以愚顽弃顾我何堪逺大期草阁便湏终歳住仆人休讶出山迟归来乞得尧夫句暮雨秋灯不断思
　　定山庄先生赠诗【附】
　　一灯何处写相知对坐寒窓暮雨时诗本平生非杜甫琴才临老遇钟期尽堪出手名家早但觉忘年得友迟傥许无言眞妙意欲将千载慰相思
　　不寐
　　孤坐忽不乐挑灯当我前素书横几案欲读已茫然当年念有负誓志轶前贤富贵亦何物未老已自怜嗟哉昔恶闻零落今同焉
　　大雪不出偶成八韵自斋中所见外皆禁不犯
　　静坐朝慵出不知风雪临凝晖上窓纸积冷到衣衿小片投墙隙余威结研心聆音琤可喜想像浩难禁童子传来看家人报説深巻书空自照杯酒不辞斟意赏何烦对传闻不害吟未应闭戸卧不及放舟寻
　　简子畏
　　落魄迂疎不事家郎君性气属豪华髙楼大呌秋觞月深幄微酣夜拥花坐令端人疑阮籍未宜文士目刘义只应郡郭声名在门外时停长者车
　　甲寅除夜杂书
　　千门万戸易桃符东舍西邻送厯书二十五年如水去人生消得防畨除
　　多事关心偶不眠随人也当守残年不湏更説新春事来嵗今宵在目前
　　人家除夕正忙时我自挑灯拣旧诗莫笑书生太迂阔一年功课是文词
　　小童篝火洁门闾为説今年忌扫除却有穷愁与多病无因岁晚一般驱
　　遥夜迟迟烛有花家人懽笑説年华人生勿苦求身外常得团圆有防家
　　崇义院杂题
　　小院风清橘吐花墙隂微转日斜斜午眠新觉书无味闲倚阑干嗽苦茶
　　缥缈游丝堕不收悠然庭砌绿隂稠院凉僧少音声絶时听敲门亦自幽
　　六月门前暑似炊殿堂深处未曾知晚凉浴罢思归去更为松风伫少时
　　殿阁微凉吹葛衣槛前梅子雨霏霏清谈时有间僧对手擘防榈当麈挥
　　白日悠悠抵岁遥困来书巻暂相抛马蹄不到松隂下手弄残棋独自敲
　　茗碗罏薰意有余日长人散闭精庐俄然屋角凉风顺吹起新蝉乱读书
　　绕寺松杉近百栽孤花明透绿丛开晚凉却扇池边立嫋嫋余芬度水来
　　髹几新揩滑欲流时时弄笔小窓幽自怜多好还成累挥汗为人写扇头
　　修廊如洗断尘嚣白粉墙围碧瓦寮拥鼻徐行成独咏晚风吹乱石芭蕉
　　饮子畏小楼
　　今日解驰逐投闲傍髙庐君家在臯桥諠阗井市区何以掩市声充楼古今书左陈四五册右倾三两壶我饮良有限伴子聊相娱与子故深宻奔忙坐阔疎旬月一防面意勤情有余苍烟薄城首振袖复踌躇
　　余画金焦落照图吴水部徳征先生寄诗二首题谢长句
　　忆昨浮船下扬子平翻渺渺波千里何来防岛挟飞楼璀璨彤煌截涛起夕峯倒堕满江隂霜树高浮半空紫舟人指防落日处凌乱烟光射金绮平生快覩无此竒却恨归帆北风驶至今伟迹在胷中回首登临心不已偶然兴落尺纸间便欲平吞大江水固知心手不相能涂抹聊当卧游尔晴窓舒巻日数回不敢示人聊自喜水部先生诗有名忽寄瑶篇重称美漫云家法自湖州自媿区区何足齿由来题品系名声何况先生是诗史君不见当年画马曹将军附名甫集犹不死又不见阎公自谓起文儒池上俄蒙画师耻人生固有幸不幸拙劣何堪古人拟江山千载等陈迹一笑宁湏论非是
　　水部二诗【附】
　　戏拈秃笔写金焦万里青天见玉标未用按图神已徃耳邉似接海门潮
　　闲写金焦镇海门夕阳孤鹜淡江痕一枝画笔承传久须信先生老可孙
　　乙卯除夕
　　糕果登盘酒荐椒咲歌聊用永今宵老亲自喜还家徤防女仍夸学语娇终岁悲欢言莫尽一灯团聚福难消桃符日厯年年好不谓青春却暗凋
　　暮春
　　髙榆风定翠相围天气悠扬思转微画阁凝香新试扇春肌生汗欲更衣乍闻幽鸟浑无见时堕游丝忽漫飞惆怅东阑寻晓梦落花芳草已都非
　　灵岩山絶顶望太湖
　　灵岩山正当胥口落日西南望太湖防岛如螺浮欲吐片帆和鸟去俱无闲论往事何能説不见髙人试一呼愼勿近前波浪恐大都竒絶在糢糊
　　读于肃愍旌功录有感
　　南迁议起共仓皇一疏支倾万弩强旣以安危系天下曾无羽翼悟君王莫嫌久假非眞有祗觉中兴未耿光浅薄晚生何敢异百年公论自难忘
　　老臣自处危疑地天下遑遑尚握兵千载计功眞足掩一时起事岂无名【当时欲赦于王或谓不杀二人则今日之事为无名然则复辟之事岂无名哉】未论时宰能生杀湏信天王自圣明地下有知应不恨万人争看墓门旌
　　因读旌功录有感徐武功事
　　固鎻髙垣事可吁更凭何罪易皇储诸公方有同谋惧识者能无意外虞机防如斯何可失功名之际本难居寃哉一掬江湖血信史他年未必书
　　冬夜读书
　　故书不厌百回读病后惟应此味长千古精神如对越一灯风雨正相忘卷中求道深知谬意外圗名抑又荒束髪心情谁防得中宵抚几自茫茫
　　寂夜一首效子建
　　中宵闻零雨抚枕起躇踟昬釭栖素壁流熖照重帏感此寂无语戚然兴我思我思何郁伊欲举棼如丝少壮不待老功名湏及时男儿不仗劔亦湏建云旗三十尚随人奚以操笔为文章可腴道曾不疗寒饥仰屋愧浮尘俯睐影依依人生良有命何独令心悲心悲髪为白失脚令身危欲为絶世行道逺恐不支世情忌检饬敛目俟其疲谁能七尺身受此千变机役役亦徒尔多忧得无痴惟应愼厥躬古人以为期
　　春闺
　　绿隂生寂昼迟迟薄汗沾裳气力微起傍曲阑垂手立清风细细落蔷薇
　　儿子晬日口占二絶句
　　堂前笑展晬盘时漫説终身视一持我已蹉跎无复望试陈书巻卜吾儿
　　吾家积徳亦云稠不易生儿到嵗周印绶干戈非敢冀百年聊欲绍箕裘
　　秋夜不寐有怀钱二孔周
　　客散西堂夜悄然修筠凉吹供清眠踈萤纨扇秋无赖浅水红蕖月可怜侍女银杯揺雪乳谁家玉笛唱婵姢意中忆得城东阙孤鹤翩翩骨有仙
　　前年
　　前年伴嫁南邻妹今岁仍陪北舍姨老我无媒心独苦闭门好畵入时睂
　　咏尧民案上盆兰
　　崇兰移自荆溪上小盎春深自着花賔客清闲尘土逺晓窓亲沃案头茶
　　渺渺微风约佩环楚江清落研屏间美人不见瑶琴歇一巻离骚对揜关
　　咏文信国事四首
　　地转天旋事不同老臣临市自从容誓将西岭塡东海忍着南冠向北风千里勤王空赴义百年养士独收功人间别有成仁乐未用区区悼此公
　　仓卒勤王万里身风尘顚倒作累臣三纲已去嗟何补一死临期认自眞直以安危系天下未宜成败论斯人遗文尚可诛奸贼何但悲辛泣鬼神
　　国势已离天命去孤臣狼狈阻残兵分当如此余非计事讫无成死有名平日公卿咸肉食千年忠义属书生天心悔祸寕无日惜不令公见肃清
　　南北间关百战余此身宗社许驰驱可怜功业惟诗在自决存亡与国俱强敌至残犹叹服皇天无意竟何如平生心事堪谁诉漫托他年半纸书
　　枕上闻雨有怀宜兴杭道卿【时道卿客唐子畏西楼】
　　三更风雨閙虚檐灯熖寥寥抱枕眠应有旅游人不寐凄凉莫到小楼前
　　厓山大忠祠
　　鼎湖龙逺野云隂慷慨中流誓国心臣力不支香气竭忠防有限海波深百年仁义空澌尽此日神州遂陆沉峻节竒功磨不得崖山突兀自千寻
　　皇天不祐宰臣谋万里楼船一浪休飘荡已知吾事去覆亡安用此身浮祗今潮自如期至终古江应不尽流折防并销尘海换行人犹自说碙州
　　频年航海欲何为天厌中原遂不支满地江湖无死所际天风浪有平时仓皇一念聊臣分寂寞中流赖史知回首又看强敌灭寒潮自绕大忠祠
　　千载英雄余恨在怒涛惊浪日摏撞有天肯与仇同戴无面能看主再降烈士深悲甘蹈海中原不复竟如江君王莫罪风波恶应是憸人解覆邦
　　追和倪元鎭先生江南春
　　象牀凝寒照蓝笋碧幌兰温瑶鸭静东风吹梦晓无踪起来自覔惊鸿影彤帘霏霏宿余冷日出莺花春万井莫怪啼痕栖素巾明朝红嫣鏖作尘春日迟迟春波急晓红啼春香雾湿青华一失不再及飞丝萦空眼花碧楼前柳色迷城邑柳外东风马嘶立水中荇带牵柔萍人生多情亦多营
　　雪后
　　寒日晶晶晓溜声中庭快雪一宵晴墙西老树太骨立窓里幽人殊眼明想见渔蓑无限好怪来诗思不胜清江南残腊相将尽防看门前春水生
　　与邢丽文登葑门城楼
　　天风异制木蛇空雉堞差差夕照中百里山川形胜旧万家烟火岁年丰迤南茂苑迷陈迹直北荒原识故宫防取千年兴废理与君极目送飞鸿
　　夜坐闻雨有怀子畏次韵奉简
　　臯桥南畔唐居士一榻秋风拥病眠用世已销横槊气谋身未办买山钱镜中顾影鸾空舞枥下长鸣骥自怜正是忆君无奈冷萧然寒雨落窓前
　　歳暮斋居即事
　　檐树扶疎带乱鸦萧斋只似野人家纸窓猎猎风生竹土盎浮浮火宿茶日色射云时弄彩雨丝吹雪不成花庭中卉物凋零尽独有苍松领嵗华
　　陋巷萧条少过从燕闲眞味泊然空荒鸡寂昼深庭院寒雀西风小树藂抚事蹉跎岁云暮怀人牢落雨其蒙罏香欲歇茶杯覆咏得梅花苦未工
　　过吉祥寺追和故友刘协中遗诗
　　殿堂深寂竹林闲坐恋防隂忘却还水竹悠然有遐想防心何必在空山
　　尘踪俗面强追闲惭愧空门数往还不见故人空约在黄梅雨暗郭西山
　　协中诗【附】
　　城里幽栖古寺闲相依半日便思还汗衣未了奔驰债便是逢僧怕问山
　　景德寺
　　古屋无人犬防篱偶抛尘土得幽栖不知何福能消受满地松隂一鸟啼
　　次韵题子畏所画黄茆小景
　　斜日翻波山倒浸晚晴幻出西南胜絶岛防螺树色浮遥天一线鸥飞剰谁剪吴淞尺纸间唐君胷有洞庭山古藤危磴黄茆渚细草荒宫消夏湾我生无缘空梦堕三十年来蚁旋磨睡起窻前展画看恍然垂手矶头坐湖山宜雨亦宜晴春色茏葱秋月明知君作画不是画分明诗境但无声古称诗画无彼此以口传心还应指从君欲下一转语何人防吸西江水
　　吴隐之画像
　　贪防自我非泉致刺史诗篇万古新展巻萧然袍笏在世间多少负惭人
　　十年遗像识真难重是髙风不可刋一様广州俱刺史几人传入画圗看
　　暮春斋居即事
　　经旬寡人事踪迹小窻前暝色连残雨春寒宿野烟茗杯眠起味书巻静中缘零落梅花痩风吹更可怜闲庭青草积春半思苍茫小雨作寒食微风泛海棠芳情经病减白日废书长何物供欹枕萦帘一炷香
　　画鹊
　　日光浮喜动檐楹鸟鹊于人亦有情小雨初收风泼泼乱飞丛竹送欢声
　　画乌
　　城头霜落月离离匝树羣乌欲定时防有人占丈人屋微风莫自袅空枝
　　与逵甫燕坐小斋为写竹石
　　对坐焚香习燕清好风如水泛帘旌夕阳忽见疎疎影落木空江生远情
　　秋夜懐昌国
　　初秋雨时霁夕景敛炎疴蹑屐遵广除矫首睇明河白露浣衣帯商颷振庭柯缟月升云阙照我东墙阿故人不得将良夜空婆娑非无一樽酒顾影当奈何
　　阴虫抱莎啼秋风在庭戸微凉逗短葛月出照团露惊禽飞漠漠顾见庭中树柔枝日以疎安得共迟暮人生岂独坚坐阅衡杓度忧来搔短髪衰薄已堪数
　　除夕
　　梅花欲动意婆娑雪霰侵陵奈岁何呵冻笑供春帖子残年清债已无多
　　辟瘟细细灵丹坐倚寒檠向夜防腊意亦知人恋岁为留残雪隔年看
　　题王侍御敬止所藏仲穆马圗
　　荦荦才情与世踈等闲零落傍江湖不应泛驾终难用闲看王孙骏马圗
　　洞庭东山诗七首
　　太湖
　　沙渚依依云不动风烟漠漠鸟飞回横空暝色翻波去絶岛秋声绕树来今古奔腾疑地尽东南伟丽自天开眼中浩荡扁舟在欲唤鸱夷酹一杯
　　百街岭
　　遥街百磴转嵚嵜落日扶舆下岭迟与树蔽亏湖冉冉因山髙下屋累累俭勤成俗从知富灵秀钟人信有竒十载一行殊恨晩分金不见橘黄时
　　宿静观楼【守谿先生作记】
　　抱被何缘三宿恋烧灯一笑两人俱秋山破梦风生树夜水明楼月在湖尽占物华知地胜时闻人语觉村孤不烦诗句追清赏太史间记是阇
　　游能仁弥勒
　　郁然台殿鎻芙蓉见客山僧自打钟小槛浮空秋水阁虚庭随影夕阳松泗州名在池无塔【寺有泗州池能照僧伽塔今废】饭石师归寺有峯【饭石禅师尝住此寺有饭石峯】欲扫南墙留半偈白云回首媿尘踪
　　宿灵源寺
　　夜随钟梵入灵源一笑虚堂解带眠旋接僧谈多旧识偶依禅榻岂前缘离离松桧揺山月兀兀楼台宿暝烟尘句何年传到此【壁间有佘诗】篝灯试读已茫然
　　翠峯寺【雪窦禅师道塲中有降龙井悟道泉】
　　空翠夹舆松十里断碑横路寺千年遗踪见说降龙井裹茗来尝悟道泉伏腊满山收橘柚蒲圑倚戸泊云烟书生分愿无过此悔不曽叅雪窦禅
　　游洞庭将归再赋
　　城中遥指一螺苍到此依然自一乡晓鼓隔溪渔作市【鱼舟至则鸣鼓聚人】秋风吹枳橘连墙名山更倚湖増胜清赏刚临月有光正尔防心空又去不如僧住竹间房
　　再和昌国游洞庭西山诗八首
　　自胥口入太湖
　　蒹葭缭绕帯胥塘百里沿洄笠泽长新水浮天舟浩荡远山沉日树苍凉风烟西去堪乗兴鸡犬中流别有乡咏得鲈肥人脍玉自敲渔榜答沧浪
　　缥缈峯
　　薙草遥遵鹿兎踪飞岚拂袖映疎松平湖万顷玻璃色落日千寻缥缈峯烟树吴都晴上掌秋风云梦晩塡胷无烦咋指伤韩愈尽有闲情在短笻
　　下缥缈峯小憇西湖寺
　　廻岭悬藤稍倦攀税鞍中路得禅关百年清净山中债半日浮生竹院闲小雨磬声延午梦方池云影淡秋顔此行别有堪夸事得与髙僧共往还
　　经桃花坞【坞名虽存已废】
　　夕阳下马桃花坞不见桃花坞亦蓁溪壑春风空旧梦柴扉流水或秦人圗经可按桑田异诗客多情燕麦新不用苦辛仍买种梁园金谷总成尘
　　左神洞
　　裹粱怀炬探幽稍即唅呀复旷然荡潏微闻头上浪光晶别有地中天千年何物扃丹刻【相传有神禹丹书在洞】一勺怜君负紫泉【内有紫泉饮之长生】莫叹虚酬十年愿秪应凡骨未能仙
　　左神道中
　　玉虚灵府千年秘恣讨知君眼境新平日登髙推短赋西来济胜有轻身湖山四面天开寺橘柚千家土著民他日菟裘如有意愿防书册作比邻
　　谒毛公坛雨不果行
　　拟攀栖迹拜灵仙辛苦佳期一雨愆短策空多探古兴方坛刚欠访眞缘兴怀丹篆愁云外败意檐声客枕前赖是胜情初未减锦囊添得卧游篇
　　游资庆寺
　　老衲深居湖上山松扉斜掩磬声寒袈裟对客妨秋定蔬笋开厨破晩餐未愧逡巡留偈子自缘疎野恋蒲团归来烟月篇章富乞与幽人得细看
　　何蓑衣故迹
　　尘世神仙事茫绿蓑谁识老佯狂华夷日月寻常语掉首当年动帝王
　　福寿院残碑
　　秋风尘刼草离离曾是前元福寿基愿力未随文字灭有人下马读残碑
　　甫田集巻一
　　钦定四库全书
　　甫田集巻二
　　明　文征明　撰
　　诗七十一首
　　方方壶画
　　烟沈宻树苍山暝波卷长空白鸟廻细雨斜风蓑笠具钓船何事却归来
　　新波猎猎弄风蒲雨后云山半有无一叚胜情谁领略欲从画里唤方壶
　　书昌国忆母诗后
　　音容杳梦中尘游子空吟寸草春莫怪掩篇防泪落就中吾是有心人
　　春草防防雨暗阡转头二十七更年平生自谓心如铁肠断徐卿泣母篇
　　和答石田先生落花十首
　　防径沾篱已灿然飞帘扑靣更翩联红吹晴雪风千片锦蹙春云浪一川老惜髩飘禅榻畔醉看燕蹴舞筵前无情刚恨通宵雨断送芳华又一年
　　零落佳人意暗伤为谁憔悴减容光将飞更舞迎风靣已褪犹嫣洗雨籹芳草一年空路陌绿阴明日自池塘名园酒散春何处惟有归来屐齿香
　　蜂撩褪粉偶粘衣春减都消一片飞蒂挠园风无那弱影揺庭日已全稀樽前漫有盈盈泪陌上空歌缓缓归未便小斋浑寂寞绿阴幽草胜芳菲
　　怅人无柰晓风何逐水纷纷不恋柯春雨卷帘红粉瘦夜凉踏影月明多章台旧事愁边路金缕新声梦里歌过眼莫言皆物幻别收功实在蠭窠
　　战红酣紫一春忙回首春归属茫竟为雨残缘太冶未随风尽有余香美人睡起空攀树蛱蝶飞来却过墙脉脉芳情天万里夕阳应断水边膓
　　桃蹊李径绿成丛春事飘零付落红不恨佳人难再得缘知色相本来空舞筵意态飞飞燕禅榻情懐袅袅风蝶使蜂媒都懒慢一畨无味夕阳中
　　开喜秾纎落更幽树头何用胜溪头有时细数坐来久尽日贪看忘却愁惹草萦沙风冉冉伤春恨别水悠悠不堪旧病仍中酒踈雨浓烟鎻畵楼
　　风袅残枝已不任那堪万防更愁人清溪浣恨难成锦红雨鏖香并作尘明月黄昏何处怨游丝白日静中春急须办取东栏醉倒地犹堪借绮茵
　　飞如有恋堕无声曲砌斜台看得盈细草栖香朱防染晴丝撩片玉轻明江风飘泊明妃泪绿叶差池杜牧情頼是主人能爱惜不曽缘客扫柴荆
　　情知芳事去还来眼底飘飘自可哀春涨平添弃脂水晓寒思筑避风台沾衣成阵看非雨防径能匀衬有苔秾绿已无藏艶处笑他蜂蝶尚徘徊
　　王婆墩次杨仪部韵
　　遥看坞一聚到只屋三间妪姓随墩在僧廊得藓殷秋浓山照阁雨足水侵闗依旧刺船去回瞻树杪栏
　　江船对月效乐天何处难忘酒
　　何处难忘酒江船对月时风声传笑语波影散须眉逺火山浮动明河天倒垂此时无一水月负佳期
　　金山寺待月
　　浮玉山前玉露凉晚潮微上月洋洋鱼龙深夜浮光怪云树遥空带茫水国题诗酬一宿中泠裹茗荐初尝江风吹酒不能睡起踏松阴自绕廊
　　金陵客楼与陈湻夜话
　　巻书零乱笔纵横对坐寒窓夜二更奕世通家叨父行十年知已愧门生髙楼酒醉灯前雨孤榻秋深病里情最是世心忘不得满头尘土说功名
　　九月二十八夜梦中作
　　碧桐已萧萧氷谷流决决独行苍莽间犬吠人迹絶旭日穿树林青烟忽消灭时看殿檐风吹落松上雪
　　题养逸图
　　书巻茶罏百虑融梦回午枕竹窓风忙身见画刚生媿安得身闲似画中
　　荣贵匆匆仅目前静中光景日如年荆州运甓成何事不博柴桑一醉眠
　　立春日病起
　　青丝裹饼荐春盘喜见鞭春在腊前便与一冬除旧病尚余七日是残年梅花消息严寒后防胜情懐薄酒边旋取物华供帖子暖痕浮绿草生烟
　　元日书事效刘后村
　　愁早无端到小斋问愁谁送与谁媒残年原未将愁去不是新年别带来
　　不求见面惟通谒名刺朝来满敝庐我亦随人投数纸世情嫌简不嫌虚
　　人日停云舘小集
　　新年便觉景光迟犹有余寒宿敝帷寂寞一杯人日雨风流千载草堂诗花枝未动临佳节菜饭相淹亦胜期春色到今深防许小山南畔草痕知
　　春日闲咏
　　时节烧灯近羁穷独卧家余寒春挟纩残困晚煎茶土润先滋草梅晴薄试花新年眠食好随分足生涯
　　答彭寅之见赠
　　寅之与余同笔砚交游最旧辱诗有相如之句推予过矣
　　弱冠追随渐老成中间多故各深更扁舟憔悴横江梦短榻淹留共砚情论学平生愧知已定盟当日是同庚赠诗珍重知君意贫病年来类长卿
　　期陈湻不至
　　美人期不至寂寞绕堦行短架闲书帙幽窓听履声空令开竹径深负洗茶铛春草暮云合梅花初月明蹉跎残诺在次第小诗成未敢轻知已终然媿后生新年池上梦旧雨酒边情眼底非无客相看意独倾
　　春寒
　　十日春寒拥毳袍帘帏漠漠与风镳踈篱雪伴如相待落月梅魂大费招寂寞灯宵犹病在蹉跎花信转阴骄芳情兀兀惟凭醉却是愁多酒易消
　　咏次明
　　风神凝逺玉无瑕十载论交似饮茶深静不教窥喜愠寛闲能自应纷华寄情时有摴蒱乐博物咸推鉴赏家犹自一经淹举子年年随伴踏槐花
　　咏孔周
　　围坐清谈麈尾长墨痕狼藉练裠香水亭纨扇歌杨柳春院琵琶醉海棠王谢风流才子弟齐梁烟月锦篇章豪华岂是泥沙物好在挥毫白玉堂
　　咏寅之
　　十年昂首抗风尘未信儒冠觧误身行比曽参还负谤文师韩子力排陈鸡羣落落孤栖鹤瑞世翘翘一角麟莫恠操竿经嵗困赏音须属当家人
　　咏丽文
　　萧散平生一布裘纸窓竹榻自夷犹常贫总坐能诗累绩学曽为应举谋方外老僧邀结夏山中啼鸟伴吟秋病妻稚子从侵迫眉上元来不着愁
　　咏叔英
　　白襴憔悴走埃尘曽有声名动缙绅零落田园多故后淹留塲屋过时人羣居学道能违俗半世收书不讳贫怪是偏多岩壑意自家生长太湖滨
　　咏嗣业
　　楚楚璚枝出谢庭紫芝眉宇玉生棱茶经陆羽曽传诀书品阳氷已入能闲洗碧桐留野客醉围红袖狎山僧相思不到西轩下想见清香对榻凝
　　写闲舟图寄葛汝敬
　　小舟依渡不施桡正似闲人逺世嚣满迳绿阴初睡起坐临流水看春潮
　　夏日雨后书事
　　瓦溜初停旭日高苔花晕碧草齐腰一畨浓绿催朱夏昨夜新波失断桥积雨情懐浑欲病乍暄衣着最难调西斋睡起都无事时有幽禽破寂寥
　　次韵吴徳征先生江南弄
　　烟霏晓色彤楼开美人倚醉临糚台韶华孰驻顔如玉镜里年光转朱毂春风江岸蘼芜绿落尽闲花绮尘馥翠屛自度春寒曲帘箔重重燕防宿
　　题沈侗斋修竹士女
　　开尽闲花草漫坡青春零落奈愁何诗人自惜铅华冷翻出天寒翠袖歌
　　陈氏池亭纳凉
　　朱云衅天汉金乌朗炎曦方夏苦埃郁言遵芳圃嬉息鞅偎南榭褰裳荫北池微凉度鲜颷浅碧漾寒漪短藻翻鳞鬛闲渚集鳬鹥流目落翔泳游心寓篇词愿言领幽意况复酬心知坐抚景光寂还怜车马稀消揺极瞻讽旦昼不知疲畴能均凉燠无为居所移
　　夏夜
　　烦熇修晷延缘迟清宵落景不敛暑余火夕自骄陈牀弗能寐起坐荫繁条珍簟无凉思瑶纨有温颷安得凌风翮万里随飘揺银蟾丽皎皎云幕卷寥寥仰睇河汉流无能挽天瓢似闻陇亩欢夏暵敷良苗既洽三农利奚辞一身焦所念肌骨柔不任寒暑消功业未有防已复朱顔凋
　　题忙闲图
　　驱车遵长坂廻马絶飞梁尘头高十丈有客行趋跄白云带松峤仰睇郁以苍中有遗世人下笑流尘黄黄尘与白云曽不隔流水心情一以殊相去各万里
　　寄陆安甫
　　吾友陆士龙瓌姿照瑶璧谁令厄世网老大媚泉石海濵郁相望无由慰乖隔萧然防笔余千里盈一尺飞泉落寒空细路缘絶壁如闻犬吠声不见人行迹白云缥缈际应有神仙宅阆风吹瑶华知君有遐适顾君庙廊器岂久在山泽
　　次韵答希哲见懐兼乞草书
　　墙外车音寂不闻闲缘谁觧病中纷凉风着意吹芳树落日含情咏碧云髙谊乍违黄叔度清篇先枉沈休文秋来定有临池兴榻得鵞羣傥见分
　　三月廿二日家兄觧事还家夜话有感
　　虚堂漠漠夜将分黯黯深愁细语真零落尚怜门户在艰难谁似弟兄亲扫牀重听灯前雨把酒惊看梦里人从此水边松下去但求无事不妨贫
　　桃源图
　　桑麻鸡犬自成村天遣渔郎得问津世上神仙知不逺桃花只待有缘人
　　处州刘学谕敔乃刘龙洲逺孙便道拜龙洲墓于昆山作诗送之
　　玉峯之阳荒古原秋草数尺封寒云诗魂醉何许山人尚识龙洲坟龙洲先生天下士曽以危言犯天子肯缘禄豢倚时人竟把残骸托知已彘肩斗酒意翩然不见风流三百年诸孙沿牒下吴船到此忍不相流连当日声华元不改风雨荒祠俨犹在祭田修复勤故老仆碑重立烦贤宰旁人懐古尚勤惓况也博士诸孙贤源流不隔千里逺椒浆天假今朝缘精神恍惚如相授父老追随为搔首谁云声迹不相闻要识忠贤湏有后宦途南北不终留片帆又逐浙江流白云天际无极梦魂常在玉峯头
　　谢永嘉赵君泽寄兰
　　草堂安得有琳琅案猗兰奕叶光千里故人劳觧佩一窓幽意自生香梦回凉月瓯江逺思入秋风楚畹长渐久不闻余冽在始知身境两相忘
　　小斋盆兰一干数花山谷所谓蕙也初秋抽数干芳馥可爱因与次明道复赏而赋之
　　时雨袪残暑凉颷集华轩春徂众芳歇晚蕙抽璚根重兹兰之属不与凡卉羣离离水苍佩肃肃紫霞绅耿耿孤榻畔燕对如髙人啓扉得良友列案罗清罇于焉抚灵植一笑涤尘烦微风南牖来浓馥散氤氲有时防鼻观即之已无存譬彼孤洁士可望不可亲如何庭阶近有此幽谷芬相忘余冽中渐久不复闻鲁哲日已逺楚累亦沈沦无能被雅操且复酬芳魂
　　丹阳道中次王直夫韵
　　句曲东来草树秋车音隔陇思悠悠西风黄土汚人面落日青山触马头息影道傍分茂荫濯缨桥下得清流平生笑杀朱翁子辛苦刚酬妾妇羞
　　金陵咏懐
　　钟山日上紫烟收金阙参差万瓦流帝业千年浮王气都城百雉隐髙秋声华谁覔乌衣巷形胜空吟白鹭洲回首壮游心未巳西风策马看吴钩
　　秋日过竹堂
　　爱此萧条逺市声山门端不频登破除尘梦来看竹糚防闲情坐有僧雨后秋光分短菊樽前风味擘新橙兴懐先哲经游地欲继髙踪愧未能
　　元日饮王汉章小楼
　　元日髙楼小合并物华无语嵗年更一樽对靣贫亲戚四袠临头老弟兄恋腊余寒风漠漠入春生意雨盈盈向来日月寻常过谁有防埃荅太平
　　题庐山图
　　余为林师写丘壑髙闲用谢防舆事也而石田丈以庐山髙赋之辄亦赋此
　　壮哉庐山天下奇瀑流千丈江弥弥何人巨笔冩奇秀欧公昔赠刘君词搜抉恠轹万象万古直与山争驰莆田先生山泽姿壮节五老同崔嵬名通仕版偶服吏癖在泉石终难医髙堂束绢风披披令我扫笔为崎飞桥细路缘翠壁偃松絶壑临苍坻已拟先生谢防舆故着逸士泉之湄就中有理未可说却被石翁加品题惟翁自有王维笔谓我觧画欧公诗由来絶倡不可和况此粉墨那容追秪应披雾见突兀庻此峻防如吾师吾师真是刘凝之我视六一无能为凝之不作六一逺此诗此画谁当知
　　松雪花鸟图
　　踈篁颤叶风回枯老枝防玉梅花初韶华暗度人未识幽鸟得气鸣相呼鸟呼花舞春舒舒髣髴生意当庭除青红歴乱粉墨渝坐久始觉开珍图印文依稀大稚字知是王孙吮笔余王孙玉雪天人如冩生不数江南徐髙斋日暮松雪暗野亭何处鸥波虚百年手迹谁与辨一笑且看行间书
　　题画
　　新霜防笔意萧萧不尽秋光鴈影遥防岛欲浮天拍水夕阳人在虎山桥
　　对雨
　　独吟池上雨拍拍水平堤暝色千合凉声万叶齐翠承深竹重寒压晚檐低怪得经过断街头一尺泥
　　十月
　　尘凝四壁漠然空十月江南见朔风细雨挟寒催木叶弱云将暝暗房栊壮心迂拙懐时事病骨萧条感岁功忍死不妨留笔砚尽堪相慰寂寥中
　　斋前小山秽翳乆矣家兄召工治之剪薙一新殊觉秀爽晩晴独坐诵王临川扫石出古色洗松纳空光之句因以为韵赋小诗十首
　　急澍涤嚣埃方墀净于扫寒烟忽依树窓中见苍岛日暮无来人长歌薙芳草
　　道人淡无营坐抚松下石埋盆作小池便有江湖适微风一以揺波光乱寒碧
　　小山蔓苍萝经时失崒秋风忽披屏姿态还秀出层峯上崇垣徘徊见西日
　　清风自何来离离洒芳树斋居不知晏但见秋满户欲咏已忘言悠然付千古
　　叠石不及寻空棱势无极客至两忘言相对飡秀色檐鸟窥人闲人起鸟下食
　　寒日满空庭端房户初启怪石吁可拜修梧净于洗幽赏孰知音拟唤南宫米
　　百卉凌秋瘁坚盟怜穉松谁令失真性屈曲薙防松终然夭矫在寒月走苍龙
　　幽人如有得独坐倚朱閤岩岫窅以闲松风互相答此乐须自知叩门应不纳
　　堦前一弓地踈翠阴藂藂有时防风发一洗尘虑空防心非在逺悠然水竹中
　　西日在屋角落影揺窓光抚时懐美人还陟墙下冈风吹白云去万里遥相望
　　鸡鸣山金陵胜处徃嵗盖屡游之未有作也偶阅九逵凭虚阁记追赋
　　金陵佳丽石头城杰阁登临正雨晴帝业称雄维虎踞游人选胜得鸡鸣长江天际孤帆灭落日烟中万瓦明满目废兴题不得独看名画绕廊行
　　题画
　　百丈苍山倚暮寒仙源无路欲通难晚来过雨添飞瀑只好幽人隔岸看
　　天外青山半有无江流万里月明孤夜深偶感曹瞒迹却被傍人作画图
　　题画送钱德夫南还
　　匆匆岁暮束书还樽酒淋漓怅别间明日西斋检行迹暮云空见越南山










　　甫田集巻二
　　钦定四库全书
　　甫田集巻三
　　明　文征明　撰
　　诗五十七首
　　元日试笔
　　晨光蔼蔼散祥烟寳歴初开第四年井里萧条占岁俭人情薄劣与时迁雪残梅圃难藏瘦日转氷池欲破坚老大未忘惟笔砚小窻和醉写新篇
　　人日立春
　　东风剪韭荐时羞细雨江梅破晩愁眼底日辰刚数七梦中春色又从头谁修故事裁金胜恰有残寒送土牛珍重道衡今不作花前诗思总悠悠
　　怀次明
　　髙居寂歴鴈村前中有幽人抱枕眠见説常贫妨道味从教小病养闲缘三旬闭户桃花雨一味安心栢子烟安得袚除将艇子横塘新水绿娟娟
　　春晓曲
　　翠尘沃日烟霏霏彤光飞上干罘罳谁家髙楼鎻春色金铺约户蟠双螭东风掠幌鸾绡动瑶兰温睡初重起来临镜悄无言情自理双莺梦梦囘生怕守宫残卷袖移韝独自看燕子啣春欲飞去海棠犹自勒轻寒帘幕垂寒朝不卷绮疏结香春较浅欲裁罗段作春衫自薰罏熨金剪
　　春夜曲
　　矞云贯月溶金波碧烟树春婆娑海珠泣红花露重蜃脂流绛兰逶迤越罗复幙交流苏绣襦结带明青蛾金壶转刻铜龙湿漏水溅溅辘轳澁辘轳沉沉轧银井昼毂难淹夜愁永起看青汉不成眠不见双星见河影河明月淡斗横斜通宵春思匝天涯眉端心事说不得自调新谱按琵琶
　　庭中海棠为风雨所败
　　病起伤春试倚栏名花经雨已摧残等闲一片愁飞却满地腥红更忍看
　　崇朝妬雨损花枝更着狂风彻夜吹莫自怨他风雨恶靓糚能有防多时
　　独坐
　　独坐茒檐静澄怀道味长年光付书巻幽事续罏香日出鸟乌乐雨収花竹凉萧闲习成懒不是寡迎将
　　梨花
　　剪水凝霜妬蝶裠曲阑风味玉清温粉痕浥露春泪夜色笼烟月断魂十里香云迷短梦谁家细雨鎻重门洗糚见说清明近旋典春衣置酒樽
　　钱氏西斋粉红桃花
　　温情腻质可怜生浥浥轻韶入粉匀新暖透肌红沁玉晩风吹酒淡生春窥墙有态如笑对面无言故恼人莫作寻常轻薄看杨家姊妹是前身
　　春兴
　　青阳转芳序淑景丽清嘉晨风扇防和百鸟鸣周遮繁隂清露朱英耀朝华端居媿物化起撷崇兰葩贞芬媚幽独常恐委泥沙青青陌上草日夕遍天涯
　　妍英弄芳意桞色含春姿物华浩无涯骀荡东风吹东风日以熈草色日以滋青春万里道游子有所思浮云漏白白宿露朝已晞攀条惜婉丽忽得瑛琼枝芳悰未有托暮景已西驰菁华难复恃结蘤聊自怡
　　东禅寺
　　古寺幽深带碧川坐来清昼永于年虚堂市逺人声断小砌风防树影圆笔砚更偿闲里债茗薰聊结静中缘落花啼鸟春如许却诵新诗忆遇贤【遇贤宋神僧尝住东禅有诗云门前緑树无啼鸟庭下苍苔有落花聊与东风论个事十分春色属谁家】
　　诗人孙太初过访
　　把劔南来赋逺逰又看东上浙江舟山斋动是经时别菜饭聊堪半日留醉里江湖眞有味春来花鸟正闗愁天台鴈宕平生梦凭仗诗囊次第収
　　暮春雨后陈以钧邀游石湖遂登治平
　　贪看粼粼水拍堤扁舟忽在跨塘西千山雨过青犹滴四月寻春绿已齐湖上未忘经岁约竹间觅得旧时题晩烟十里归城路不是桃源也自迷
　　题画
　　东风吹春着幽谷宿雨浮烟树新沐斜桥曲径带流水白日疎篱防浓绿晴江隔世不隔山百叠苍螺堕茆屋输却长唫抱膝人鎭日临矶弄晴渌
　　千岩防地排青苍古松谡谡连重冈冈廻岭复得奇絶瀑流千丈垂银潢盘盘细路入云长两涯对起悬飞梁云重路僻不知处应有仙家在深坞夕阳变灭晩山寒无限风烟属倚阑
　　与宜兴呉祖贻夜话有作就简李宗渊杭道卿呉克学
　　有客扁舟自阳羡夜堂风雨对髙眠不辞谈笑成佳防祗觉淹留有宿缘别后交游如梦里意中山水落樽前青灯酒醒还生恋明日烟波更然
　　春日
　　茆屋泥香燕子飞东风日暖谷莺啼游人漫自穿花栁别有春光在竹西
　　金陵秋夜与彭寅之汤子重歩月
　　双阙深沉夜向阑碧天露下葛衣单风吹急柝严城闭月照行人古道寒徃事悠悠歌凤去青山靡靡识龙蟠壮怀万里同游在满目风烟引劔看
　　题黄应龙所藏巨然庐山图
　　筠阳文学倦官职十年归来四壁立探囊大笑得片纸不啻琼球加拾袭防来示我俾品评谓是名僧巨然笔涣迹漓踪那辨眞行间双印还堪识古篆依稀赣州字先宋流传非一日要知源委出珍藏未论谁何定名迹墨渝纸敝神自存老笔嶙皱况超逸冈峦迤逦蒙密树浦溆萦纡带村室盘盘细路绕山椒斜引鱼梁更东出途穷山尽得幽居穹宫杰构临清渠仙邪佛邪定何处髣髴胜境如匡庐还从文学问何如大笑谓我言非虚自言逺游眞不俗曾见庐山眞面目五老之峯披白袍玉虹万丈时飞瀑某丘某壑皆旧游展巻晴眼犹熟秪今老倦到无由对此时时作卧游惭余裹足不出户闻君此语心悠悠髙怀只尺已千里眼中殊觉欠扁舟
　　书吾尹扇
　　溪头古树静垂隂溪水盈盈不受尘五月江南新雨歇晩风多少纳凉人
　　雨洗铅华一夕空枝头青子却収功傍人不识天工巧犹恋飞花怨晩风
　　道复西斋古石
　　玲珑苍壁太湖姿浪蚀沙淘面面奇百穴晴窻通玉女一拳小石梦仇池乍逢合下南宫拜欲咏还输白傅词便拟髙斋题列岫朝来秀色满檐帷
　　吾尹邀游虎丘奉次席间聨句
　　使君置酒赞公房飞盖追随草木光选胜不辞萧寺逺为闲翻遣老僧忙千村霁雪人凭阁一坞碧云山堕墙斜日离离賔客乱好修故事续欧阳
　　同子重晚歩过竹堂
　　河股东来得断垣一龛清梵托旃檀苍苔绕径无尘到落日敲门借竹看风急帘光先送暝春隂梅韵独禁寒罏香深寂蒲团净欲就山僧结淡欢
　　暮春游石湖
　　郭外南湖一镜开吴宫烟草暗荒台道人不与兴亡事只记溪名是越来
　　过眼诸峯应接忙新晴草树绕湖香不知参政移家后若个重来问海棠【范石湖每岁防家泛湖赏海棠】
　　茶磨楞伽次第经淡烟消处五湖明一樽斜日湖亭上闲看西山弄晚晴
　　夏意
　　五月江南樱笋残疎花吹尽緑漫漫雨来恰及梅黄候春去犹余麦秀寒白日幽深茆屋静野情萧散苎袍寛美人何处经时别满耳新蝉独倚阑
　　五月十三日种竹
　　分得亭亭緑玉枝雨余生意满堦除凌梢已展疎疎叶防粉聊营短短篱肯信移来眞是醉不愁俗在未能医人间此夜频前席凉月虚窻更自宜
　　早起
　　残更断续天苍苍开门汲井夜欲央鸡声人语杳无际落月曙色相为光临风短髪不受握露碧叶微生凉屋头日出万事集惜取静境聊徜徉
　　孔周经时不见目想髙胜居然在怀写碧梧髙士图并小诗寄意
　　漠漠疎桐洒面凉溅溅寒玉潄廻塘马蹄不到清隂寂始觉空山白日长
　　夜坐
　　溽暑夜不寐凉风初解围起看星汉动坐久语音稀残月耿犹在流萤忽自飞一声何处鹤露下欲沾衣
　　九日泛石湖
　　烟敛吴山翠拥螺重阳晴暖似春和闲情已付青油舫斜日轻揺绿玉波桥外连钱游骑属水边纨扇丽人过黄花何处酬佳节白鸟沧洲引兴多
　　余为黄应龙先生作小画乆而未诗黄既自题其端复征拙作漫赋数语画作于治丙辰讵今正德辛未十有六年矣
　　尺楮回看十六年残丹剥粉故依然得君品裁知増重顾我聪明不及前小艇沿流吟落日碧山浮玉涨晴烟诗中眞境何容赘聊续当年未了缘
　　十月五日出城暮归门阖留宿南濠王氏楼与履约昆仲夜话有作
　　永济桥南水阁斜夜深投宿静无哗淹留短榻行边约只尺孤城梦里家碧树报风吟细叶青灯闪雨落寒花言寂寞都无寐消得清腴一味茶
　　同次明九逵及王氏兄弟泛舟游横山
　　兰桡十里下横塘漠漠风撩髩影凉野水秋来寒玉净碧山西去暮云长行边黄偃禾栖畆眼底红酣树饱霜飞尽落霞新月上空江白苹香
　　题画
　　隔浦羣山百叠秋青烟漠漠望中收松揺落日黄金碎江浸长空碧玉流水阁虚明占胜槩野情萧散在沧洲人间佳境非难觅自是尘缘不易投
　　题国用汗漫游巻
　　江湖踪迹自年年去住随缘兴浩然三月莺花燕市酒一牀书画米家船留连胜事登山屐狼藉春风买笑钱回首马迁今不作为君重赋远游篇
　　不寐
　　展枕不得寐沉沉玉漏淹一灯寒照壁半夜雨鸣檐有味留贫在多愁与病兼髩边新白发应为小诗添
　　新寒
　　木落见清眞端居物自春窻虚蝇击纸院静鸟窥人白日经檐短青衫卒嵗贫新寒满城郭欲出畏风尘
　　登楼
　　万里新寒袭敝裘故人何在独登楼江山摇落愁无际鸿鹄哀鸣去有求北首长安云日暮西风淮海戍尘秋谁怀杞国千年虑目绕碧天空自流
　　次韵孙太初秋夜泛月之作
　　烟敛依依树鸥飞漠漠田短箫吹夜月髙兴落江天远火揺轻浪跳鱼惊过船良辰不易得吾敢卜明年冬日杨仪部宅防集防耆朱性甫朱尧民祝希哲邢丽文陈道复及余六人分韵得酒字
　　徂冬肃隂凉颷集虚牖璚霙遘时晴朝旭射檐溜欣言对羣英况我平生友结交廿年更复此同樽酒羽觞激清丝兰羞粲朱豆岂无髙防防重此文史旧兹焉申故好岁晏期勿负
　　嵗暮雪晴山斋肆目偶阅谢臯羽诗穷冬疑有雨一雪却成晴喜其精妙因衍为韵赋小诗十章
　　岁晏羣芳息枯条鸣北风层隂结黯霮朔雪飞长空元防肃景象物化归终穷妍华肇伊始冉冉收春功积雪缟晴昼离离见髙松睠兹岁寒枝不复知春冬旭光时明灭奄忽浮云踪尘心不能戢岁晏徒忡忡朝光射晴绮飞翼炫瑶姿防风吹竹藂文玉粉差差霜草行已繁氷谷流寒澌机抱终始逝矣夫何疑夜寒拂衾裯晓色明窓牖有客从叩门稚子方拥帚玉梅已敷英寒香在纤手一樽畴与同自入无何有空庭集饥乌景色入寒沍浓隂酿朔雪松石积缟素玉顔不坚好日出四檐雨薄晚北风防幽人啓朱戸朔吹号枯藤日暮殊未息居人事塞向鸷鸟厉髙翼不知夜来雪庭戸皓已积来麰端可期三白已兆一阳卉不复腓研沼氷初结云日弄寒姿晶光互明灭双扉风自揜陋巷人迹絶庭鸟忽自飞苍松落残雪初旭射茆檐枯丛恋寒雀睡起无余声风檐时自约展册娱道言樽酒独斟酌无人不妨闲客至亦不却拥寒不出户焚香娱燕清朝日照盂盎浮光上虚楹修竹不受风时时苍玉鸣闲情溢眉宇酒醒诗亦成残雪不蔽瓦断溜收寒声晨威凄以严云日丽新晴凌风振丛薄枯卉不复荣年光属归敛惨淡有余情虎丘劔池相传深不可测旧志载秦皇发阖闾墓凿山求劔其凿处遂成深涧王禹偁作劔池铭尝辨其非正德辛未冬水涸池空得石阙中空不知其际余徃观之赋诗贻同游者和而传焉
　　吴王埋玉几千年水落池空得墓砖地下谁曽求宝劔眼中吾已见桑田金鳬寂寞随尘刼石阙分明有洞天安得元之论往事满山寒日散苍烟
　　除夕
　　欢悰入病垂垂减素髪侵愁冉冉加谁有声名垂宇宙自怜零落负年华东风防帖裁春草残雪青灯剪夜花惜取一樽酬见在中原戎马暗惊沙















　　甫田集巻三
　　钦定四库全书
　　甫田集巻四
　　明　文征明　撰
　　诗四十二首
　　元日承天寺访孙山人
　　六街斜日马蹄忙自覔幽人叩竹房残雪未消尘迹少一函内景对焚香
　　当年结习住僧家对客分泉自品茶欲识道人高洁处纸牕残雪照梅花
　　人日孔周有斐堂小集
　　华堂漠漠悄寒轻聊应芳辰设菜羮竹外风烟开秀色樽前荣日丽新晴占微谁问东方朔思发空懐薛道衡短髩寂寥花胜在相看无复少年情
　　九逵期人日防城中既而不至作诗见懐奉荅
　　人日故人偏入望洞庭烟水隔苍苍不教缕菜传纎手空复题诗寄草堂老髩金花谁鬬胜古梅残雪自吹香寻常佳莭多惆怅何况差池负酒觞
　　次韵毛大叅辞召有感之作
　　十载中朝仕有声青云末路更収名久知元亮多高韵聊托嵇康事养生尊酒风流青髩在草堂归计緑隂成君恩不与尘心防回首江湖万里情
　　桑梓栖迟已有年可能骑马负春田九天雨露双龙诏满地江湖一钓船晓起青山供短笏雨余修竹长新鞭投间不落幽居事一任浮云过眼前
　　上已日独行溪上有懐九逵
　　郭外青烟栁带柔洞庭西去水悠悠故人不见沙棠楫燕子齐飞杜若洲日落晩风吹宿酒天寒江草唤新愁佳期寂寞春如许辜负山花挿满头
　　寒食自横金归泛石湖
　　泽国春深雾雨収越城桥畔水争流防烟西去浮苍屿斜日中川起白鸥村店寂寥寒食莭行人迢逓木兰舟芳情满目东风急欲采汀花不自由
　　三月既望同吴次明蔡九逵陈道复汤子重王履约履仁泛舟石湖遂登治平以天朗气清惠风和畅为韵分得朗字
　　良期每多违佳节怅虚徃薄言城西游余春迟幽赏日色漾涟漪天光发融朗清吹飘文裾瑶湍激兰浆寄懐涉清川平目眺遐壌晴霏动遥岑清烟散修莽亚竹卉明隔水春禽响及此单裌成聊寄临流想
　　题虢国夫人夜游图
　　紫尘拂辔春融融参差飞鞚骄如龙锦鞯绣带簇妖丽绛纱玳烛围香风春风交花光属路后骑雍容前却顾中间一骑来逡巡秀眉玉颊真天人翠防垂髩衱称身彷佛当年虢与秦佳人絶代真难得安得君王不为惑岂知尤物祸之阶不独倾城竟倾国一时丧乱已足怜后世方夸好顔色晴牕展巻漫多情百年青史自分明莫言画史都无意尺素还堪鉴兴废
　　晩雨饮子重园亭
　　髙斋落日偶追从樽酒淹留一笑中芳草满庭飞燕子晩凉和雨在梧桐江鱼绕筯肥烹玉野树藏春浅映红潦倒莫言归更缓习家池舘爱山公
　　游幻住庵
　　行行西郭两牛鸣路转桥横得化城深巷鸟啼山木暗清溪日暖白烟生兴懐徃哲悲陈迹毎到空门损世情坐恋蒲团留不得碧云回首暮钟声
　　次韵题王山农墨梅
　　西湖老树凌风霜敷英奕奕先羣芳贞姿不作儿女态炯然氷玉生寒芒穷寒袭人肤欲裂幽人自咏山雪至今秀句落人间暗香浮动黄昏月却恨无人续高韵墨痕聊寄江南信不闗素质暗缁尘刚爱铅煤防新髩恍疑寒影照昏缸刻画无盐谁滥觞逃禅已逺嗣者寡彷佛尚寄山农王山农何处骨已冷展巻令人双目醒何因为唤玉妃魂极目晴波湖万顷
　　病起秋懐
　　卧病经旬一榻空起来高阁见秋风苍茫野色浮天外狼藉霜痕落镜中满地江湖愁托足何时淮蔡却収功浮云奄忽行销灭双目依然送防鸿
　　萧萧木叶下平臯衰髩鬅鬙怕自搔烽火东南沧海暗夕阳西北暮云高闲懐已负青团扇野兴初生白苎袍萧散只应输宋玉能将九辨续离骚
　　秋日西斋
　　纨扇无聊髩怯风芙蓉波冷月溶溶不知秋色来多少飘尽西斋一树桐
　　寄鲁南陈子
　　江入秦淮八月寒长干只在防云间闭门自覔惊人句细雨秋风忆后山
　　满地干戈卒未休吴江枫冷又惊秋美人何处烟波手把芙蓉特地愁
　　中秋日同诸友月洲亭看雨有作
　　为爱芳洲緑玉湾共来沾醉野亭间一年索莫中秋雨百匝空蒙负郭山水竹防心非在逺天时多故不妨闲独怜日暮移舟去不得高歌载月还
　　漕湖一名蠡湖相传范蠡所开或谓通漕运而设癸酉秋八月十有七日同钱元抑陈道复顾朝镇朝楚夜泛有作
　　渺中流防小舠露华初冷碧天高一痕落镜秋宜月万籁无风夜自涛消尽霸图犹说蠡传流饷道不通漕浮樽自适东南兴何必淋漓污锦袍
　　道复西斋偶成
　　风生回渚玉涟漪秋晩茆檐白日迟一事不经心境寂离离松影坐来移
　　过孙文贵不在对庭中新竹
　　一室才容膝居然不受埃恍如城郭外时有野人来檐緑揺新竹堦纹蚀古苔未妨酬对寡抚景自徘徊九日期九逵不至独与子重游东禅作诗寄懐兼简社中诸友
　　东郭名蓝带曲隈三年行乐两回来依然旧境墙遮树久防尘踪砌有苔落日懐人流水逺秋风抚掌菊花开良辰在眼休教负相对山僧把一杯
　　咏庭前藂菊
　　寒英翦翦弄轻黄百卉凋零见此芳天意也应怜晩节秋光端不负重阳郊原惨淡风吹日篱落萧条夜有霜输与陶翁能领略南山在眼酒盈觞
　　秋夜
　　新寒高阁夜何其野笛荒砧不防思泽国变衰菰菜老长安迢逓帛书迟江空露下芙蓉叶月出风吹桂树枝何必潘郎能自省年来青髩已丝丝
　　病中遣懐
　　经时卧疾防经过自拨闲愁对酒歌意外纷纭知命在古来贤达患名多千金逸骥空求骨万里防鸿肯受罗心事悠悠那复识白头辛苦服儒科
　　潦倒儒冠二十年业縁仍在利名间敢言冀北无良马深媿淮南赋小山病起秋风吹白发雨深黄叶暗松关不妨穷巷频回辙消受罏香一味闲
　　题西川归棹图奉寄见素中丞林公
　　莆阳中丞千人英懐忠事君老弥贞向来声华四海倾一言忤志还归耕归来忧世殊未已况也黑头方壮齿天子俄县西顾忧尺一到门投袂起巻甲宵驰万里轻竟翦穷防报明主捷书朝入劒门关高情暮在壶公山豺狼满道不可徃锦城虽乐何如还功成身退古所难角巾东第畴能攀蜀江溶溶日千里归心更比江流驶玉垒浮云千万重不如先生归兴浓瞿塘滟滪声撼空落日惨淡揺长风鸟道衡絶悲蚕藂娥眉宛转开芙蓉青天一发付回首江山与我俱无穷呜呼江山与我俱无穷先生一櫂岷峨东
　　赋得野亭秋兴
　　防云狼藉近帘栊天地萧条四壁空尽日倚防黄叶雨一畨吹髩白苹风年光搔首鸿外山色供愁落照中欲寄闲情无那逺烟波江上采芙蓉
　　对雪
　　短榻无聊拥败绨开门深雪压檐低苍松白石寒相照曲巷斜桥去欲迷舞态不禁风脉脉覊懐都似鸟凄凄小山诗思清如许不见高人出剡溪
　　冬夜
　　烟锁凝尘四壁空青灯欲烬夜溶溶凉声度竹风如雨碎影揺牕月在松病枕萧条闻永漏草堂揺落已深冬不堪酒醒凄然地抚景懐人意万重
　　月夜登阊门西虹桥与子重同赋
　　白雾浮空去渺然西虹桥上月初圆带城灯火千家市极目帆樯万里船人语不分尘似海夜寒初重水生烟平生无限登临兴都落风栏露楯前
　　先友诗【有序】
　　某晩且贱弗获承事海内先逹然以先君之故窃尝接识一二比来相次沦谢追思兴慨各赋一诗命曰先友不敢自托于诸公也太仆李公应桢
　　太仆在三舍抗言拒刑臣【公在太学中官牛玉欲延教子公正言拒之】平生彊执志已究未达身十年更外制耿挺标清真矫矫飞鸿翘翘一角麟卿监晩翺翔白发已盈巾故国有佳山长岐多风尘终然絶俗姿逸去畴能驯
　　防政陆公容
　　陆公娄东鳯少小已翺翔【公少与张沧洲泰陆静逸釴齐名时称娄东三鳯】耿耿文庄公识公在班行职方振风采抗疏扼羣珰章程在司马至今犹耿光名隆毁斯来谗搆伺其傍叅藩亦晩达竟为讐者伤清风不终冺遗书满缇缃
　　定山庄公防
　　定山古通儒学道希圣贤古义与时违敛息贲田园黄花媚幽径白鸟泳清川悠悠青山适一徃三十年高罗弗为求欲致无由縁非无济世心亦有清庙篇惜哉用违材零落成弃捐
　　文定吴公寛
　　有伟延陵公居然古明徳道义周一身文章可华国悠悠明堂思允矣清庙瑟惜哉晩登庸位用殊未极还能敦薄夫坐亦消谗慝徳渊物为迁曽谁覩声色圣贤不复生斯人重吾忆
　　礼侍谢公铎
　　岩岩天台山下有幽贞士咀英撷芳鲜煜然散霞绮早嵗登延阁回翔石渠里璧雍育羣材金匮抽青史虽复恩眷殊不为缨组累方岩有书堂归来还兼耒屡召不终淹谁应会深防
　　处士沈公周
　　东南有一士兰带芙蓉裳璚珠杂瑶玦皎然明月光不随鸣鳯下甘与黄鹄翔秋风自寥廓罗网漫高张采芳涉秋苑看云抚层冈不为平世得白云聊徜徉悠悠天随子千载永相望
　　防议王公徽
　　王公夫何如侃侃古遗直一命青琐闱慷慨思効职此身朝阙廷暮已在絶域所期言职伸宁计一身抑丘樊乐优游天子思旧徳陜郊甫旬宣遄归一何亟松菊媚幽人钟山有佳色
　　太常吕公防
　　太常名家子英英苍玉玕文章足华焕秉志亦坚完礼曹肃供奉弱冠已骞抟不爱防补郎自致青云端滁山咏列锦银台达紏弹所至必宣秉云胡不终安只应千首诗终古无能刋
　　兰房曲戏赠王履吉效李贺
　　彤云旖旎霏祥光兰椒沃壁含璚芳流苏嫋嫋开洞房晩波绣烛揺鸳鸯鸳鸯双飞情宛转紫带垂螭觉螭缓緑膏照粉玉缸斜瑶鸭融春翠云暖海绡落枕夜何如美人笑掷双明珠巫云朝敛金溜不恨巫云恨花漏
　　除夜
　　拥寒枯坐夜无聊杯茗罏薫次第消独有恋人灯黯黯可堪卒嵗雨萧萧醉供春帖闲吟草病抚辛盘嬾颂椒少日冯陵都遣却只将双髩待明朝













　　甫田集巻四
　　钦定四库全书
　　甫田集巻五
　　明　文征明　撰
　　诗五十一首
　　梨花山鹧
　　物华无赖酒初醒奕奕梨花照晩晴恠底山禽啼不歇十分春色近清明
　　同王履约过道复东堂时雨后牡丹狼藉存叶底一花感而赋诗邀道复履约同作
　　推脱尘縁意绪佳冲泥先到故人家春来未负樽前笑雨后犹余叶底花矮纸凝霜供小草浅瓯吹雪试新茶慿君莫话蹉跎事緑树黄鹂有嵗华
　　偶过甫里乗月至白莲寺访陆天随故祠
　　一龛香火白莲宫古社犹题甫里翁坐挹高风千载上依然旧宅五湖东雨荒杞菊流萤度月满陂塘鬭鸭空故草已随尘土化空瞻遗像寂寥中【祠有唐时遗像为狂人所仆满腹中皆翁手稿后像虽设而稿不可得矣】
　　王履吉示余春日即事之作久而未复三月望后泛舟出西郭借韵赠答
　　郭西杨栁緑烟多续续春舟载绮罗落日千山眉敛黛清江一曲眼横波偶追胜践抛尘虑坐惜芳华对酒歌欲赴江南游子意古原春草恨如何
　　晩晴
　　茆檐漠漠晩风微曲院无人雨霁时忽见碧牕疎影乱一痕新月在花枝
　　沧浪池上
　　杨栁隂隂十畆塘昔人曽此咏沧浪春风依旧吹芳杜陈迹无多半夕阳积雨经时荒渚防跳鱼一聚晩波凉然诗思江湖近便欲相携上野航
　　过吴文定公东庄
　　相君不见嵗频更落日平泉自怆情径草都迷新辙迹园翁能识老门生空余列榭依流水独上寒原眺古城匝地緑隂三十畆防人归去乱禽鸣
　　陪蒲涧诸公防石湖
　　杜若洲西宿雨过行春桥下长防芜青松四靣山围寺白鸟双飞水满湖故垒春归空有迹扁舟人逺不堪呼相看不尽兴亡恨落日长歌倒玉壶
　　同履仁濯足劒池
　　舍舟即嵚﨑探策入窈窕穷崖擘苍鐡直下千寻表絶磴悬飞梁仰首心欲悼隂壑多长风六月更幽悄秋声落井干翠雨滴深篠与君富闲懐竟日恣幽讨都将双足尘濯向千年沼
　　早起露坐
　　炎宵不能寐起坐蹇絺帏繁星丽中天明河连曙晖凉风不满髩落月犹在衣中庭草木稠宿露朝未晞人生亦旦暮急景无停机抚时懐美人欲徃情依依暑寒互推迁安得愿无违
　　与王钦佩顾华玉夜话
　　烛防荧荧照酒明故人相对说平生差池何止三年别老大难忘一举名残夜池塘分月色绕门杨栁度秋声不辞笔砚酬嘉防去住江湖各有程
　　渡江
　　晓龙江三百里蒹葭漠漠首重囬天连旧禁青云绕日出中流白雾开满目秋光聊北渡随舟山色更东来分明记得盘防地一抹苍烟是鳯台
　　乌衣镇望滁州诸山
　　东葛城头晓月残乌衣镇上水潺潺偶来下马三家市先见环州百里山道路重经浑不记人情未逺尚相关旧防最是西南胜儗办青鞋一醉攀
　　栢子潭
　　絶壑溟沉古隧长飞楼散尽栢苍苍空山雨露曽沾溉春水鱼龙已奋扬地脉何由关至治野人犹解说先皇只应壊碣奎文在秋草难埋永夜光
　　滁州官舍侍少卿家叔夜话
　　宦辙滁阳弟踵兄我縁诸父得重经只应故榻曽聴雨敢儗虚堂是聚星两世相看亲叔侄百年好在旧门庭夜防无限分违意月满空阶酒正醒
　　防醉翁亭不果寄滁州故人
　　当时踪迹两峯间疋马重来不及攀曽有题名留壊壁羞将尘面见青山未应啼鸟知人乐空望清泉裹茗还寄谢故人休见诮百年双足防须闲
　　宿江浦有懐定山先生
　　惊风木叶夜毵毵宿江城酒半酣千载名山无谢傅一生知己愧羊昙青灯暮雨残诗帖明月苍松旧草庵二十年来头欲白当时心事向谁谈
　　舟中望金山
　　一笑推蓬见碧岑可堪行役负登临旧防谁覔三年梦回首空余万里心初日楼台相映照凌波草树自浮沉无由去汲中泠水卧聴寒潮杂梵音
　　失解无聊用履仁韵写懐兼简蔡九逵
　　夜半休惊负壑舟已应吾道属沧洲梦中桂树青天月江上芙蓉玉露秋疲马尚怜衔橜在防鸿翻困稻粱谋倦游更忆相如逺落日苍茫立渡头
　　九日闲居用渊明韵
　　端居念物化草屋秋风生白云从东来因之感浮名素发已充领世欲移聪明穷无致用资安事蜚英声尘埃失故步老大懐弱龄菁华不复妍白日已西倾抚时不能忘徙倚当前荣寒花媚幽歜怅然伤我情怆兹霜露早宁知嵗功成
　　赠王直夫
　　忆昨追随试有司少年先聴鹿鸣诗老无时命吾何恨君负才名众所推盛世岂容驹在谷云逵行见羽为仪马蹄轻疾香尘起万里天风拂桂枝
　　东禅寺
　　古寺谢车马清临緑玉湾双禽啼竹迳犬防松闗落叶秋满地夕阳僧自闲偶来还自去回首碧云间
　　石湖作
　　落日淡烟消平湖碧玉揺秋生茶磨屿人在越城桥树色晴洲断钟声古寺遥西风吹短髩还上木兰桡秋日同杜允胜汤子重游东禅次子重韵
　　人事无停机曦晖正流耀及兹东城游驾言谢纷要杪秋霁景澄寒原入高眺静躁本无媒忧欣人自召蘼蘼霜蘤明歴歴幽禽调独行心已怡况也偕二妙投社惭渊明能诗得清照燕谈析防悲吟发窍一语何足稽后期真未料微风西北来冷然杂清啸
　　钱氏池上芙蓉
　　九月江南花事休芙蓉宛转在中洲美人笑隔盈盈水落日还生愁露洗玉盘金殿冷风吹罗带锦城秋相看未用伤迟暮别有池塘一种幽
　　题画
　　宻叶参差漏夕阳溅溅寒玉潄回塘言消尽人间事一壑松风满髩凉
　　寂寞平臯带浅滩幽人时共夕阳还水禽飞去疎烟灭目送秋光入断山
　　追和钱舜举山居韵
　　翠深山带屋緑净水通门泉石情还重丘园道自尊种莎添野色留竹防篱根乐事惟心防休逢俗子论
　　次韵荅子重东城见懐之作
　　愁云薄层汉北鴈鸣覉栖天寒霜雪繁零叶被长隄逺洲宿修莽曲路纷留荑南牕梦佳人觉来隔山溪幽期不得将日暮闻莎鸡秋风日已至兰舟一何稽忧思无能解起行涉荒畦独言畴与晤樽酒为谁携终然无所适归来对青藜素书自何来展读情更凄人生贵恊志何用悲秦齐结交不从中对靣分云泥
　　邢丽文顾访小斋话旧
　　十年踪迹一追欢已觉萧萧两髩残里社与君游最乆头颅如此见何难不忘习气评新业相顾尘埃只旧冠为说流光堪恋惜故盟从此莫教寒
　　题画
　　泽国霜清鴈影高空庭木叶已萧萧夕阳忽送西牕雨一片江南落素绡
　　双榦亭亭碧玉明翠隂凉沁石牀清南风吹防间酒卧聴萧萧暮雨声
　　病中辱履仁过访
　　西风零雨歇幽迳故人来落叶已满地草堂寒未开清心香续篆引笔砚封埃无计留君得依然日暮回秋声绕茅屋落日井梧寒疾病淹愁在风烟逼嵗残闭门车辙防围腹带痕寛劳谢王度时来覔故欢
　　寒夜
　　茆屋寒初重无眠对烛光疎砧何处月残叶满庭霜揽物惊时改供愁有夜长空余强学志抚巻视茫茫
　　题竹寄履仁
　　西斋半日雨浪浪雨过新梢出短墙尘土不飞人迹防碧隂添得晩牕凉
　　竹间佳兴属王猷竹外风烟写素秋市散人间诗欲就一帘疎雨入西楼
　　题画
　　碧山隔晴川古树垂藤锁翠烟野鹿衔花时隠见石桥无路访神仙
　　秋清山木夜苍苍月出波平防岸长千古高情苏子赋东风谁更说周郎
　　矗矗青山带白云石梁鸡犬数家村江空不遣渔郎到落尽桃花自揜门
　　楼前高栁翠烟迷楼外香尘逐马蹄风揜歌声春不散防膓人在画桥西
　　千山罨画拥飞楼山木苍苍水漫流青鸟乱啼花细落石梁南畔是瀛洲
　　苍山曲曲水斜斜茆屋高低带浅沙车马城中尘似海多应不到野人家
　　万木縁山过雨青山回路防水泠泠分明记得环滁胜只欠临溪着小亭
　　曲塘风急水横流百丈劳牵鬬石尤自古江湖分逆顺不应回首羡归舟
　　陈鲁南将赴试南宫过吴中访别赋诗送之
　　不尽金陵晤语情扁舟重见阖闾城江湖动是经时别雨雪仍看嵗晩行涉世与君俱老大劳生何苦事声名秪应献赋心犹壮西北青云是玉京
　　送钱元抑防试
　　泽国寒深木叶雕征人欲发意萧萧公车儗奏长杨赋祖道先题驷马桥三月东风春烂漫五云西去郁岧嶤一杯明日三千里看取清霜拂旧貂
　　寄金陵许彦明兼简王钦佩
　　宫树飞霜谢玉珂秋懐应属许浑多寒城自映秦淮月游女新传子夜歌别后风烟劳怅望嵗残消息定如何官忙为问王司马能放晨衙几度过
　　题画
　　緑树敷隂翠荇香方舟十里下回塘白鸥飞去青山暮落日唱歌烟水长
　　登鼓角楼
　　荒谯漠漠带郊坰晩色浮空鼓角晴西望青山明落日北风吹雪满江城繁华欲问都无迹兴废相寻毎系情秋草不菲愁万里古原南畔看云生
　　题太白像
　　宫袍错落洒春风玉雪淋漓殢酒容残夜屋梁栖落月碧天秋水洗芙蓉麒麟岂是人间物眉宇今从画里逢一语不酬千载诺匡庐山下有云松





　　甫田集巻五
　　钦定四库全书
　　甫田集巻六
　　明　文征明　撰
　　诗三十九首
　　甲戌嵗朝明日立春东坡元日诗有土牛明日莫辞春之句因以为韵赋七诗
　　三元肇兹辰东风被衡宇青春丽云日朱光已垂户駮隂不穷寒朝和散为雨死草行复菲潜阳滋下土昨日风北厉长河水胶舟今日畅柔和好鸟鸣高丘芳春肇伊始寒气毕泥牛谁为颂椒花引酒聊自酬芳埃润朝雨风幡丽春明感时念所期驾言出春城赏心每差池古人崇合并漫刺无所投怅然返柴荆东郊迎新春寒气从此毕先民季冬傩时制用先日通衢闻鼓吹士女空戸出懽悰不复遭抚时还自失青阳逐寒回今日已非昨辛盘忽在眼引酒聊自酌古人惜端良今我胡不乐啓扉得嘉賔相对慰寂寞开嵗四十五吾行已云衰岂乏青云志老大难为期学道苦无成白首操文辞东风泛碧草缅然起遐思梅花忽已动嵗时行亦新倾城出行乐谁念端居人端居岂不好负此芳树春昨嵗花前客今为树下尘
　　新正六日同子重晩步至竹堂
　　佛座香灯竹里茶新年行乐得僧家萧然人境无车马次苐空门有嵗华几日南风消积雪一番春色到梅花坐吟残照归来缓古树荒烟散晩鸦
　　次韵荅子重新春见懐
　　樽酒离懐强自开长歌宛转胜悲哀梅花不与春光在茅屋相将燕子来十日残寒风约雨一痕新緑水生苔相思忽唱江南曲白苎含香取次裁
　　次韵履仁春江即事
　　二月江南黄鸟鸣春江千里緑波平朱甍碧瓦参差去水荇兰苕次苐生风外秋千何处笑日斜钟鼓隔花晴洞庭烟霭孤舟逺茂苑芳菲万井明唱防竹枝空复恨流连芳草不胜情何时载酒横塘去共聴吴娃打桨声
　　题沈氏所藏石田临小米大姚江图
　　长洲沈氏旧藏小米真迹成化间有假中官之势取之石田为追摹此图
　　春云沉空山有无眼明见此姚江图图穷烂漫得题字照人百颗骊龙珠平生雅识敷文书绍兴嵗月仍不诬岂知尤物能媒祸茧纸兰亭已非故石翁信是学行人能使邯郸还故步忆昔憸人贿为囿黩财更假狂阉手千里珍竒归捡括故家旧物那容守沈氏藏兹二百年一相掣去心茫然谁言物聚必有散手泽相闗常累叹未能一笑付忘弓且喜百年还旧观岂余钝眼错顔标抵掌真成孙叔敖区区不独形模似更存风骨骊黄外一时防笔逈通神得非小米是前身从来艺事关人品敢谓今人非古人
　　三月晦日登上方
　　上方啼鸟緑隂成落日登临宿雨晴春事蹉跎三月尽碧天浮动五湖明山连越垒人何在水绕长洲草自生未遂扁舟从此去眼中无限白鸥情
　　虎丘
　　云岩四月野棠开无数清隂覆緑苔意到不嫌山近郭春归聊与客登台芳坟谁识真娘墓水品曽遭陆羽来满路碧烟风自散月中徐棹酒船回
　　五月十三夜与子重履约履仁石湖行春桥看月
　　夕光沉山苍霭横行春桥东江月生长风吹波天镜濶白沙渺菰蒲声防澜压玉揺空明扁舟忽动江湖情罾头鱼虾夜可买得酒试与诸君倾山空夜久人竟醉髙歌互荅渔舟惊渔舟天上来棹入沧溟去似闻渔歌缥缈不防出烟萝水逺天长不知处一发青山落镜中万里横河碧空曙人生行乐不易得赏心况有樽前客江山如画酒如渑相看不饮空头白不见桥东千尺台吴王曽此夜衔杯懽燕不堪芳漏促西施舞罢越兵来越兵已成功越王安在哉防夷竟去不复回吴宫越垒空复生苍苔千古兴亡总湮防只有湖山未消歇吴王去来今几时几人能醉湖中月
　　追和杨铁崖石湖花游曲
　　石湖雨歇山空蒙美人却扇歌回风歌声宛转菱花里鸳鸯飞来天拍水当时仙伯醉云门酒痕翻汚石榴裠遗踪无复芳尘步湖上空余昔人墓昔人既去今人来千载风流付一杯雪藕萦丝荐氷椀蛱蝶飞来逐歌板夕阳刚在画桥西一段春光属品题伤心不见催花使只有黄鹂啼再四无限春愁谁与笺玉奴防唱紫霞篇
　　同次明诸君采莲泾闲泛
　　采莲泾上雨初収秋色催人烂漫游日暮白苹风乍起陂南黄叶水交流美人齐唱沧浪曲防鹢斜穿窈窕洲落尽晩花无那冷一樽相属更夷犹
　　石湖
　　石湖烟水望中迷湖上花深鸟乱啼芳草自生茶磨岭画桥横注越来溪凉风嫋嫋青苹末徃事悠悠白日西依旧江波秋月堕伤心莫唱夜乌栖
　　张明逺索画久而未成嵗暮隂寒雪霰将集斋居无聊为写溪山欲雪图并赋短句
　　嵗暮天欲雪郊原风色饶山寒増突兀树暝入萧条野水照茅屋归人争防桥牕前有新句欲覔已寥寥
　　题高房山横轴
　　春云离离浮纸肤翠攒百叠山糢糊山空云防得流水咫尺万里开江湖依然灌莽带茅屋亦复防渚迷菰蒲冈峦出没互隠见明晦隂晴日千变平生未省识匡庐玉削芙蓉正当面宛转香罏霏紫烟依稀梦泽分秋练未遂扁舟梦里游酒醒独展灯前巻问谁能事夺天工前元画史推高公已应气概呑北苑未合胸次饶南宫南宫已矣北苑死百年惟有房山耳秪今遗墨已无多牕前把巻重摩挲世间吮笔争么麽扫灭畦径奈尔高公何
　　劒守南宁李君璧与余雅不相识比以仁和教谕校文南畿颇有意于浅薄格于异经不果荐甲戌自杭赴蜀道出吴门邂逅及此因赋赠二诗
　　木落柴门辙迹荒使君五马自钱塘虚名羞问吴枫冷徃事空怜古战塲邂逅扁舟江郭晩苍茫离思蜀山长慇勤相劝劳相忆手结青兰杂佩香
　　使君策士南畿日曽把文章谒后尘今古成名真有命江湖知己负斯人一经已浃钱塘化五马还行劒阁春回首吴山应入梦野云枫叶渺通津
　　春日懐子重履约履仁
　　梅花绕树玉丛丛忆共花前醉晩风别后输君能领畧春光曽不到城中
　　二月东风已物华谁教寂寞向僧家关心夜雨应无寐侵晓开门看杏花
　　湖上花枝暖欲然寺前杨栁緑生烟凭君莫信春光早寳积山头有杜鹃
　　新晴
　　积雨浮宿润新晴人意适消揺竹牕中啼禽破幽寂初阳动檐瓦残溜时自滴曲巷行迹稀苔花绣深壁
　　寄宜兴杭道卿
　　古洞花深谢豹啼春来频梦到荆溪坐消嵗月浑无迹老惜交游苦不齐多难共添新白发繙书时得旧封题亦知造物能相忌从此声名莫厌低
　　简履仁
　　端居苦长夏思我平生友独坐闻车音开轩竟何有空庭飞鸟雀闲门防榆栁白云团午隂悠然落虚牖对此情更怡无能共樽酒西郭隠层楼下临清江口积雨江流深南风藕花秀相望不可即长吟一搔首
　　晩意
　　风吹白苎晩凉生乍试兰汤尚不胜阿阁东头新月上玉盂纎手自调氷
　　送春
　　野桃开尽麦初秋十日南风柘叶稠水暖池塘飞乳鸭雨深篱落长牵牛似闻弄玉催团扇谁见凝籹上翠楼便儗开樽歌此曲只应春酒解消愁
　　戏简履约
　　青天缺月映江流不见嫦娥抱影愁玉宇参差孤笛起夜深独上水西楼
　　新秋
　　江城秋色净堪怜翠栁鸣蜩锁防烟南国新凉歌白苎西湖夜雨落红莲美人寂寞空愁暮华发雕零不待年莫去倚防添怅望夕阳多在小楼前
　　承天寺中隠堂
　　古径无车马闲门带茑萝秋风吹宿雨日暮盻庭柯世味逢僧尽新凉入寺多居山未有计此地数来过
　　忆城西夜游寄履约兄弟
　　官街车马去如流正是濠南宿雨収灯火兰桥穿夜市月明歌吹满江楼别来西郭添新梦坐对秋风感旧游黄菊凄凉重九近思君欲上五湖舟
　　月夜葛氏墓饮酒与子重履仁同赋
　　明月照行路青松起悲风凉秋饶霜露草木行已空顾影不自得起行荒寂中道逢双石阙知为古幽宫古人不可见丰碑自穹窿上题生前爵下表没世功辛勤名世图嵗久已尘蒙剔藓三过读漫灭不可终人生本柔脆所恃身后公金石且复尔浮云安足崇
　　步出城西门言登葛君墓葛君生世时声光盛流布那知百年内倐忽草头露遗骸委空山风雨谁一顾寒月照堂荒蒿防行路谁应识君来惟有青松树见树不见人青松乃坚固乃知人易雕独以婴情故鉴此念前人云胡复悲慕惊风西北来肃然动情愫扬杯谢诸公愿言保迟暮
　　履仁独留治平寒夜有懐
　　遥遥治平寺乃在楞伽麓之子神情秀空山裹云宿月冷石林清眠岂能熟还持一束书起傍梅花读灯昏夜叅半饥防鸣古屋凄风西北来吹堕檐间木感此霜露繁坐觉芳华促少壮曽几时嵗月在空谷念子隔重城何能慰幽独
　　隂失昏旦朔吹号枯株懐君别未久奄忽嵗云徂空庭飘微霰惨澹集饥乌城郭黯以凄况复空邨居空村白日短寒云暗郊墟青山不为容黄叶绕精庐遥知松牕下时披古人书古人不可见愿言掇其腴谁令事干禄雕失其初嗟余亦丧志与子同厥趋岂不懐逺业均受贫贱驱朱门富华屋长途有高车宁知饥寒士一饱不愿余栖栖斥鷃翔岂与鸿鹄俱何当长风发共夺青云衢
　　立春日迟道复不至
　　东风吹防燕晓色动帘旌迟子不时至南楼春自生裁诗供帖子阁酒聴啼莺白日流云暖梅花初雪晴闲牕落香烬残火宿茶铛败叶鸣阶圮分明识履声
　　春日游支硎天平诸山
　　麦陇风防燕子斜雨晴云日丽江沙遥寻支遁烟中寺初见天平道上花过眼溪山劳应接方春草树发光华夕阳半岭归舆急惭愧城中自有家
　　煎茶诗赠履约
　　嫩汤自鱼生眼新茗还夸翠展旂谷雨江南佳节近惠泉山下小船归山人纱防笼头处禅榻风花绕髩飞酒客不通尘梦醒卧看春日下松扉
　　陪蒲涧诸公游石湖
　　横塘西下水如油拂岸垂杨翠欲流落日谁歌桃叶渡凉风徐渡藕花洲萧然白雨醒烦暑无赖青山破晩愁满目烟波情不极游人还上木兰舟
　　客赠闽兰秋来忽发两丛清香可爱
　　灵根珍重自瓯东绀碧吹香玉两丛和露纫为湘水佩凌风如到蕋珠宫谁言别有幽贞在我已相忘臭味中老去相如才思减临牕欲赋不能工
　　七月六日喜雨
　　一雨萧然万瓦鸣好风如水坐来生江声入夜惊围屋秋色明朝定满城郊外共知农事足里中争说长官清野人何以酬佳兴自汲新泉破茗烹
　　邵二泉司徒以惠山泉饷白岩先生适吴宗伯甯庵寄阳羡茶亦至白岩烹以饮客命余赋诗
　　谏议印封阳羡茗卫公驿送惠山泉百年佳话人兼胜一笑风檐手自煎闲兴未夸禅榻畔月明还到酒樽前品尝只合王公贵惭愧清风被玉川
　　失解东归口占
　　七试无成只自怜东归还逐下江船向来罪业无人识虚占时名二十年
　　初归检理停云舘有感
　　京尘两月暗征衫此日停云一解顔道路何如故乡好琴书能待主人还已过壮嵗悲华发敢负明时问碧山百事不营惟美睡黄花时节雨班班
　　九日子畏北庄小集
　　野蔓藤梢竹束篱城闉曲处有茆茨主人萧散同元亮胜日登临继牧之踏雨不嫌莎迳滑抚时终恨菊花迟欲酬良会须沉醉况有霜螯送酒巵
　　过履约
　　浪迹归来意渺茫思君今日上君堂厌看流俗求同志喜对时羞是故乡白发持螯能几醉黄花在眼即重阳马蹄不到防干曲日暮江楼数鴈行
　　采莲图
　　横塘西头春水生荷花落日照人眀花深叶暗不辨人有时叶底闻歌声歌声宛转谁家女自把双桡击兰渚不愁击渚溅红裳水中惊起双鸳鸯
　　采桑图
　　茜裠青袂谁家女结伴墙东采桑去采桑日暮怕归迟室中箔寒蚕苦饥只愁墙下桑叶稀不知墙头花乱飞一春辛苦只自知百年能着几罗衣
　　有懐观音庵旧游
　　曲巷不容车马到山人曽是一春留别来空锁眠云榻嵗晩常懐聴雨楼牕外梨花应自好壁间诗草属谁収似闻黄叶秋逾静憔悴无心覔旧游
　　次韵答九逵见寄
　　季子徒存舌相如已倦游人方夸北苑吾自爱东丘病卧吴门雨遥怜震泽秋渚云淹暮景江草识离朴学难为用防名费屡求千金懐敝帚半夜失藏舟伏枥余初志投襦愧本谋网罗空自宻零落不堪収
　　楞伽寺湖山楼
　　石湖春尽水交流来上支公百尺楼尊酒吟分茶磨雨疎帘横卷越城秋一牕粉墨开图画葛里风烟入卧游正是倚阑愁絶处不禁长笛起沧洲
　　雪景
　　愁云灭没无飞鸟新水防茫有防津谁识溪南千垒玉输他高阁倚防人














　　甫田集巻六
　　钦定四库全书
　　甫田集巻七
　　明　文征明　撰
　　诗三十六首
　　赋王氏瓶中水仙
　　罗带无风翠自流晩寒防軃玉搔头九疑不见苍梧逺怜取湘江一片愁
　　新黄防额淡生春日暮含颦故恼人老去陈王才力减相看无那洛波神
　　已而复取古梅一枝暎带瓶中转益妍美
　　汉臯委佩碧琳琅更着琼枝玉雪香大似孤山贫处士寒泉配食水仙王
　　防娟绰约并含羞氷骨霜姿本一流今夜游仙千里梦知他是洛是罗浮
　　喜雨
　　弱云将暝暗柴闗急雨萧然落坐间山鸟近人呼滑滑春泉隔屋送潺潺小牕破睡茶瓯浅别院生凉羽扇闲满目新诗题不得登楼自看郭西山
　　明妃曲
　　汉廷议和亲佳人使絶域明妃随例行秪谓掖廷职一朝临遣动天子始信深宫未曽识当日丹青亦等闲今知不得黄金力正縁平日懐贞素非敢从前恃顔色由来顔色不自知爱惜自是君王私君王顾妾恩何厚竟按臣工戮延夀佳人自有命画工何能为长信宫中长别离当时岂亦有人欺悠悠青胡沙里千载终为汉家死红顔命薄古云然不恨臣工况天子
　　雨中杂述
　　春归杨栁暗四月雨垂垂红洗花无迹青沾草有私倚楼迷晓望出郭滞幽期客去茶瓯歇闲愁总上眉凝情不自得看雨独登楼緑树千门晩凉云五月秋暗梁栖湿燕高壁上枯牛有待新波长南湖弄小舟雨从四月晦数日尚愆晴润与黄梅并寒侵白苎生断烟迷竹色悬溜杂鸡鸣莫自嫌行潦东郊久待耕十日江城雨霖淫势已滔檐端宿云雾屋脚巻波涛已扫苏端迹仍深仲尉蒿无钱供晩醉行儗质春袍雨中捡箧得石田先生丁夘嵗赠诗云多时契濶费相思就见江城喜可知时事但凭心口语老人难作嵗年期林花及地风吹糁檐溜収声雨散丝明日踪又南北教云封记壁间诗后题五月十一日适是日亦五月十一及今丁丒恰十年而先生下世八年矣因追和其韵以致感叹
　　碧云何处寄遐思徃事惟应嵗月知奕奕风流今昔梦离离残墨死生期忆公感慨身难赎顾我飘零髩亦丝欲咏江城当日句泪花愁雨不成诗
　　花落江城有所思双娥寺里写相知高人不见王摩诘长笛空悲向子期细草含烟情脉脉凉风吹雨泪丝丝十年不踏西州路忍啓缃奁读旧诗
　　夏日同次明履仁治平寺纳凉
　　竹根雨过石苔斑钟梵萧然昼掩关坐爱微凉生碧殿忽防飞雨失青山云分暝色来天外风卷湖声落树间最是晩晴堪眺咏夕阳横抹蓼花湾
　　山中六月可逃禅相与清斋佛座前风细石坛松落子雨深沙窦竹垂鞭别来光景浑依旧壁上题名不记年底用忘归归自好晩霞新月载溪船
　　寂寂云堂车马稀隂隂灌木暑光微竹根雨过蛙争吠松下日斜僧未归毎见青山羞世网欲临流水置柴扉紫薇胜槩吾能领只恐时情与愿违
　　东禅寺与蔡九逵同赋
　　何处晩凉多溪堂夜来雨乔然两青杉繁隂遽如许山僧岩扉喜聴松间履为破明月团自汲寒泉煑
　　秋兴
　　浮云奄忽互相逾北首长安万里余防上将军真戏尔回中消息近何如祥麟谁见游郊薮塞鴈空闻有帛书泽国西风秋正急有人东望忆鲈鱼
　　清秋早晩自江东揺落河山日夜风白马去从天竺国铜驼谁问洛阳宫九朝文物于今盛万里车书自古同憔悴生无复事只留双目送飞鸿
　　江上芙蓉玉露零秋风乍起阖闾城白龙终见沙虫困黄鹊何时羽翼成四海秪今懐徳化诸公须用荅升平苍梧万里云千叠日暮空懐帝子情
　　郊台寓目
　　徙倚郊台酒半醺千年陈迹草纷纷风烟又与行春别秀色平将寳积分水落平湖洲乱吐天垂四野日初曛春山何似秋山好红叶青松锁白云
　　朔风
　　朔风吹惨渡江城北鴈时传塞上声此日文章宁有益中朝爵禄久还轻徒闻汉室诛曹节不见长沙召贾生千里苍苍云日暮更梯高阁望神京
　　惊寒
　　惊寒木叶已纷纷老大悲秋不自欣旅鴈南来违朔雪夕阳西去隠浮云支离嵗月都无益粉饰承平漫有文愧杀仲连天下士只将谈笑却秦军
　　雪夜宿楞伽寺
　　朝泛石湖雪暮宿楞伽云山空夜寒重对酒不能醺三更山月高起视皓无垠水天相映射气色凌氤氲増辉岩壑姿防没鸥鹭羣亦知光景殊照灼难为分有如开玉府珪璧罗缤纷时于万木末瞥见飘佩雰山僧事茗设扫积供殷勤勌来支石鼎自束松枝焚龛灯落残烬寳罏防余熏还怜江梅色玉痩氷肌皲
　　天寒万木僵月出四山静积雪缟清夜幽崖自辉映上方衣裘单俯视寒芒正长风扫纎云平湖竟天净倒影落僧牕横飞湿银镜防澜玉塔揺秀色千岩竞俄然万象沉坐觉羣翳屏一鸟不复飞光华久逾盛吟懐共朗彻禅心寄枯劲秪觉尘界卑忘身在高夐半空击瑶簪冷然发咏万里吾目中悠悠一渔艇
　　嵗暮闲居
　　陋巷还车马高斋漫简编尘埃销短日雨雪入残年揽照空双髩探囊有一钱西风洒修竹吾意已萧然
　　南楼
　　南楼氷雪尽江郭嵗年穷暮岭延西日枯条振北风云天一握万事髩双蓬徙倚青烟防萧条在眼中西山开晩霁返照落牕中嵗事収残雪生涯入防鸿寒多裘失重愁剧酒无功零落双桐树萧萧不受风
　　新年
　　扰扰复阗阗鸡声妨晏眠江城収宿雨衰髪受新年寒尽梅花后春生草阁前郊原芳草近早问石湖船
　　泛舟
　　江上疎疎梅子雨烟中嫋嫋竹枝歌暖风初泛青莲舫斜日轻揺緑玉波南浦春光啼鸟寂西来山色过桥多美人只在横塘曲手把芙蓉奈逺何
　　登上方
　　春风吹白发醉上碧岧嶤帆落天边雨人行树里桥舞台青草合霸气白烟消吴越横分地登临不自聊
　　王氏溪楼
　　晴云拂栋思悠悠来上元龙百尺楼落日正临官渡晩春江自抱古城流夹堤烟火千家市下水帆樯万斛舟旧事凄凉芳草满不知何处是长洲
　　虎丘千顷云阁
　　阁外云千顷风前首重搔倚防双鸟下落日乱山高积水连横浦疎松带逺臯冷然发清啸吾意欲凌嚣
　　新秋夜坐
　　空尘月落夜苍苍还见枯桐下井牀病里秋风惊已至坐来寒漏不禁长疎萤时映青灯防短发初沾白露凉鸿鴈不知年嵗恶满天萧瑟自南翔
　　闻砧
　　明防踈灯鉴薄帷谁家练夜迟迟惊回短梦千门月不断秋风万里思嵗晩江城还自急天寒闺阁最先知髙楼人静星河烂正是霜华欲下时
　　十一月六日初度与客饮散独坐诵太白紫极宫诗有感次韵
　　西风自何来吹我檐下竹更防客已散夜色凄可掬起行照疎灯履影不愧独百年已强半大梦才信宿老作负辕驹无疑我何卜圆影有盈虚逝水无终复天道良不私吾人自倾覆岂无径路趋思之亦云熟








　　甫田集巻七
　　钦定四库全书
　　甫田集巻八
　　明　文征眀　撰
　　诗四十四首
　　新年至湖上饮茶磨山絶顶
　　楞伽春水玉浮天茶磨晴岚翠扫烟坐喜湖山収宿雨眼看梅栁入新年等闲陈迹还成古老大懽悰不似前日暮刚风吹酒醒始知身在碧云巅
　　赋缾梅
　　防枝黏碧藓残蕋叠氷纨未乏溪山韵尤宜几格看移灯传壁影垂箔防春寒应防西湖梦东风在席端
　　赋盆兰
　　清真寒谷秀幽独野人心结意清霞佩传情緑绮琴徳馨堪自近道味许谁深一笑歌璚树春风雪满襟
　　游灵岩登琴台
　　叅差莲宇逐飞埃防础荒基夕照开青草欲埋山下路白头曽及刼前来五湖对酒真如掌千载鸣琴尚有台乔木蔽空回首尽老僧犹自防松栽
　　骤雨
　　殷雷破柱蛰龙惊万防飞涛木叶鸣何处长风吹海立一时行潦看渠成不愁泾渚迷牛马愿泻天河洗甲兵秋到江南今几日玉兰堂下待凉生
　　金陵客懐
　　当户寒蛩泣露莎盆池踈雨战衰荷飘零魂梦惊初定覉旅秋光得最多江上诗情传警报樽前壮志说登科帝京烂漫江山在满目西风抚劒歌
　　青衫潦倒髪垂肩一举明经二十年老大未忘余业在追随刚为后生怜槐花十日金陵雨桂子三秋玉露天壮志乡心两无着夜呼儿子话灯前
　　登观音阁
　　绀殿彤楼凌紫烟危栏飞磴抚苍渊隂崖直下千寻铁秋水平吞万里天身世波涛舟楫外乾坤胜概酒樽前解衾恨不中宵住白鹭洲南月正圆
　　与许彦明夜话有懐王钦佩赋寄
　　八月驱车入旧京戍尘千里暗江云承平日乆方多事交旧星稀苦忆君洛下秋风应已至江东暮雨不堪闻一时幽意何人防灯火防吟对许浑
　　天界寺
　　城南寳刹旧称雄晋代庄严在眼中絶壁星辰连阁道上方龙象涌珠宫翠围岚岫层层雨凉入松杉院院风身世茫茫尘土满欲依莲社住江东
　　与林志道兵部宿碧峯寺
　　帝京何处少氛埃古寺幽深背郭开有约敲门看修竹还怜系马破苍苔清斋我自便僧供云卧君能襥被来最是多情双白鹤夜凉飞下勘经台
　　八月六日书事
　　万甲仓皇起一呼如闻岛防偾洪都本忧江左非勍敌岂谓淮南是浪图
　　翠辇南巡方授钺捷书西上已成俘可怜刘濞区区业赢得功名属亚夫
　　十载招懐自作奸区区名号等童孱防鸿已在虞罗外残鲔方游鼎釜间三计果看从下蔡一丸那办守函闗笑他李白成何事便儗金陵作小山
　　阻风江上同蔡九逵诸君登静海寺阁
　　尘土萧条行路难秋风高阁一冯防云移白鹭烟波逺水绕卢龙木叶寒老阅江山犹自壮行歌天地本来寛平生零落余长劒得与同游倚醉看
　　卢龙观
　　卢龙高观压江城登望遥关絶塞情愁外钟山双眼碧胷中扬子一帆轻秋云在野看逾静晩日当轩落更明安得仙人携緑绮石坛来写万松声
　　三宿岩【在静海寺一名达磨岩】
　　积石谁名达磨岩花间古洞锁苍烟何能桑下淹三宿却探仇池自一天古树腾蛟根束铁春苔蚀雨翠连钱只应曽见台城事回首梁王又几年
　　渡江
　　天上仙人七寳幢玉堂云雾隔晴牕小山桂树空招隠秋水芙蓉又渡江李广不逢真有数黄香何用号无双石头城下西风急笑对青萍倒玉缸
　　遣懐
　　末习丹铅未扫除等闲宣索到公车百年翫物能无丧万事随縁自有余敢讳画师呼立本直惭狗监荐相如白云万里山千叠岂不懐归畏简书
　　重过大云庵次明九逵履约兄弟同游
　　沧浪池水碧于苔依旧松关映水开城郭近藏行乐地烟霞常防读书台行追春事花无迹闲覔题名壁有埃古栝苍然三百尺秪应曽见寳昙来
　　夏日闲居
　　门巷幽深白日长清风时洒玉兰堂粉墙树色交深夏羽扇茶瓯共晩凉病起经时踈笔研晏居终日嬾衣裳偶然无事成媮惰不是栖迟与世忘
　　新秋
　　江南七月火西流残暑萧然一雨収手把芙蓉惊欲暮身如蒲栁不禁秋凉风作意侵团扇斜日多情近小楼有约南湖将艇子晩香吹满白苹洲
　　题画
　　细路盘盘转石根苍藤古木带斜曛短笻不觉行来逺回首青山半是云
　　丹枫絶壁照空江万里青天在野航卧展南华秋水读不知岚翠湿衣裳
　　石壁岩岩翠倚空踈松谡谡洒清风夕阳满径看山立何福修来是画中
　　天风寂歴雨初収木叶萧踈满径秋诗在古松岩石畔支笻欲去每回头
　　江头春水緑湾湾江上春山拥翠鬟老我输他茅屋底无愁终日对江山
　　山下春江一镜开江回山转隔蓬莱舟行仿佛闻鸡犬时有桃花出峡来
　　何处风吹欸乃歌烟消日出水増波江南无限潇湘意独是渔舟占得多
　　木叶惊风丹防策溪流过雨玉淙淙晩来添得斜阳好一片秋光落帋牕
　　秋懐
　　零露瀼瀼陨玉柯西风吹起洞庭波江东菰米空愁絶汾水楼船奈乐何万里邉声鸿鴈急四檐金气虫多伤心最是邯郸道忍聴佳人倚瑟歌
　　江城缥缈度飞鸿露下高天月正中宫调谁家歌白苎商颷昨日到青桐云迷八骏应回辔凉入三边合奏功桂楫兰桡期不至芙蓉开满五湖东
　　题画
　　稍稍凉思集依依炎景流西风吹木叶秋色满苹州伊人何所懐掇棹自夷犹青山在蓬底白云宿船头沧波然去仰见天汉浮飞尘暗岐路回首正悠悠
　　寒流囓山足嵌空似凌跨苍藤蔽深窦细路通隙幽人已神驰意行自闲雅徘徊出木末复在絶壁下大江无津万顷自天防中有娥眉青白云共容冶何当凌絶顶涵景有虚榭
　　轻浪激回渚光风泛荣条青天何许中流见仙桡修眉落明镜兰带矞云飘含情采芙蓉无那美人遥
　　送蒋员外浙东采木还朝
　　祗命临南服奏功旋上京欢声载后车玉节光前津维皇崇出治肃肃建清庙郁攸昨肆沴潭潭付延燎皇心轸隆业起废属司空抡材匪云易使君简宸衷维兹浙东南民穷嵗仍厄山空川泽竭畴堪重兹役使君独垂青勿缓亦勿期上足俾国用下防斯民疲民疲不知劳功成使君去青山罣离思白日照行路夙驾不容淹遗惠何能忘愿君茂逺猷万里永相望
　　八月十六夜对月
　　不嫌既望月华偏自是浮生见月怜来嵗不知何处看百年能得几回圆倚防凉思芙蓉露满院秋风桂树烟正是懐人情不极一声归鴈落尊前
　　九日城西小集
　　村墟霭霭暮烟浮木叶萧萧水乱流细雨百年还九日浮云四海几同游樽前病色黄于菊镜里霜华不待秋何必茱萸重把看衰迟都不似前头
　　庚辰除夕西斋独坐阅壁间王孟端画竹自题洪武丁丒嵗除夜作抵今一百二十四除夕矣感而有作
　　醉墨淋漓玉两株澹痕依约两行书不知丁丒人何在忽把屠苏嵗又除凉影拂墙烧烛短清声入夜聴牕虚不辞霜髩萧踈甚已有春风绕敝庐
　　金山诗追赋
　　白发金山续旧游依然绀宇压中流沙痕防没潮侵磴帆影叅差日映楼江汉东西千古逝乾坤高下一身浮谪仙故自多愁绪更上留云望帝州
　　懐九逵
　　春来相见一何稽病里相思意欲迷雨洗碧桃三月尽风吹落日五湖西眼中人物如公少乡里声名媿我齐老大未忘乗驷马仙桥待与长卿题
　　五月雨晴书事
　　甘雨如膏遍草莱清风庭院少尘埃一畨春事飞花尽万里青天宿雾开狂卓岂知郿坞散孝文方自代藩来不辞零落江湖逺潦倒元非贾谊才
　　绕院春风野鹊鸣如传吉语到江城虎贲仓卒収梁翼宣室从容召贾生一代明良开景运万方父老望升平野人更识农情喜尽日西堂聴雨声
　　追和王叔明溪南醉归诗
　　荆南山前花满溪山空独有春风知春风几度吹花落溪上花飞春亦归溪女歌残桃叶渡相思几緑江南树思君欲济川无梁千片桃花溪路长春风桃李秋空月人生易得头如雪万里才看北鴈来一樽又与东风别对酒当歌秋月明摘花酿酒春杯冽溪翁不见草堂闲无限春光付啼鴂
　　感懐
　　歴服明堂次第成汉廷行致鲁诸生周南留滞宁非命江左优游漫防名四海秋风双髩短百年飞鸟一身轻楼高不碍登临目直北青云是玉京








　　甫田集巻八
　　钦定四库全书
　　甫田集巻九
　　明　文徴明　撰
　　诗三十八首
　　五月
　　五月雨晴梅子肥杏花吹尽燕飞飞时光已到青团扇士女新裁白苎衣黄鸟故能供寂寞緑隂何必减芳菲子云自得幽居乐不恨门前辙迹稀
　　金陵中秋
　　雨晴秋色满长安月贯黄云百寳团见说清光天下共不图今夜客中看天垂紫禁星河淡江绕金城风露寒吹断碧箫丹桂发玉人何处倚防干
　　不寐
　　欹枕数寒更漫漫不能旦天寒鸡再号灯昏防窥案药罏火已防羣儿睡方鼾清风自何来冷然动虚幔病眼苦不眠循牀发遐叹人世百年短吾生已强半况此贫贱躯时为小儿翫一卧五经旬形消髪垂灿神情日以摧志业交凌乱岂不懐明时流光榻中换平生二三友雅志在霄汉下夀曽不满半逐浮云散感此念防名悠悠何足羡明月度孤音霜华满庭院
　　病中
　　久病生虮虱搔头有雪霜自怜身蹇劣渐与老相将拥榻衾裯薄挑灯刻漏长意衰神亦倦心事转茫茫败褐拥残躯寒檠照屋庐转怜儿女好渐觉友朋踈药饵恒侵食胸懐久废书明朝休览镜不是旧头颅明经三十载潦倒雪盈簮疾病乗虚入摧頽觉老侵安心方外药适趣个中琴澹泊穷生计高人独赏音一病连三月侵寻嵗又更人皆传已死吾亦厌余生髪脱相将尽耳虚时自鸣安心是良药此外复何营
　　扬州道中次九逵韵
　　一痕春草緑含滋满目风波聴竹枝多少两京贤相业江都独有仲舒祠
　　维扬烟水带江湖仙客帆开十幅蒲不是白云遮望眼平山山色本糢糊
　　扬州
　　竹西箫管玉叅差栁外楼台舞陆离落日芜城非故国春风后土有荒祠锦帆烟月千年梦禅榻情懐两髩丝二十四桥何处是扁舟西去不胜思
　　徐州清明
　　新烟一抹起茆茨翠栁千门映酒旗此日断魂当客路谁家溅泪有花枝等闲行役轻坟墓忽漫逢春感嵗时日暮满帆风猎猎萧然双髩不禁吹
　　泊舟泗上看月
　　停舟清泗兴无涯夜起蓬牕看月华灏气一涵开玉府镜光千道走金蛇碧空颠倒山流翠白石巉巗浪蹙花酒醒分明天上坐更从何处覔星槎
　　留城道中有张良祠
　　古隄杨栁緑丝柔尽日南风送客舟百里青徐平入望千年汴泗正交流草荒霸业春过沛月满丛祠夜泊留老去马迁心尚在不妨书劒事遨游
　　道出淮泗舟中阅髙常侍集有自淇涉黄河十二首因次其韵
　　扬舲入淮泗春云去闲闲彭门在何许仰见云龙山逝矣黄楼人清风邈难攀坐令千载轻宇宙俛仰间燕燕语樯头鳬鹥遵枉渚凡物囿化机飞鸣各求侣覉人独何如托身无处所皦皦青天云悠然自遐举徐淮多徃躅行行入周访始瞻芒砀云忽出清泗上千秋赏雄图白髪不相放歌风与戯马髙台屹相向失身落名网汗漫江湖间扬舟涉清济回首送淮山青山岂不佳白日不得闲斜光散烟莽暝禽时独还渚蒲十里青隄栁千丝直行路尚裹裘忽忽徂春色暑寒有恒期人事无能测鱼鸟独防心忻然似相识伊昔东山贤悠然眷迟暮常恐儿辈觉凄其损欢趣富贵草露晞勲猷春电防云胡不暂息驰身傍荒戍潮水絶彭门扬帆凌北固何必非故乡区中本形寓况此游目余平生赏心处清川渺无穷青山不知数客梦落遥天浮云更盘互
　　辞家一千里圆景更弦望朝烟航济隂落日宿汶上百川自东逝千帆皆北向结髪事明主事左神益王睠兹行役艰那能不恻怆未遂羽仪心且逐江湖放
　　朝出乱帆前暮落千山后十日泝春流未离清济口忆初辞里门不谓行当久方舟得旧知春风共尊酒东风吹扁舟日暮率西浒平生学操舟未识修途苦齐鲁冬春交河源方仰雨千里飞尘沙经旬饮斥卤白鸥落遥湍忧来时自数何当狎禽鱼去作湖山主
　　明月照古堰夜泊洪河濵河流委以输月亦如环循物理有荣悴发育春风仁如何慕古士卒嵗常苦辛事情从倒置何但如积薪风尘淹嵗月行路伤心神防不可即东望空嶙峋
　　冉冉春云度依依杨栁津渺渺长风沙恻恻逺游人黄金销欲尽白发日夜新昨日梦故乡觉来济水濵济水千里驰去去随漂沦宁免顔色改长岐吹暗尘【原倡重用二韵故改用新濵二字】
　　忆我出门时春风初着栁行行阻川途已落飞絮后白日感西飞黄流正东走河流几百折时时回鹢首南风自何来吹渡古汴口须臾走尘沙奄忽迷九有収帆斜日明青山落吾手倚杖看春山不觉立已久前临济水清那堪照衰朽
　　济上闻笛
　　闗山不隔梅花梦吹破乡愁笛里春夜水不波残月上江湖多少未眠人
　　泊鲁桥次九逵韵
　　落帆鲁桥口意行还自阻尝闻鲁获麟西狩此其所去鲁今千年秋风几离黍扁舟春已深游子歌白苎垂防满芳洲清湍激回渚落日下西臯苍然见平楚归鸟飞已稀野寺钟初杵不知水堰开夜聴舟人语嗟余老无成白发事行旅明发不得休晨飱带沙煑
　　再次宿任城韵
　　北风吹古堰长河卷沙白昔闻谪仙人曽作任城客任城非故楼胜事今尚籍想见天人姿春风岸乌帻落月伴长庚何处寻醉魄我行后千年空见徂徕碧长笛起邻舟夜静声裂石不见贺知章悲歌向中夕
　　钜野次九逵韵
　　黄河互回折青山时隐见行行次钜野古服犹汉县空闻泽既猪非复禹初甸野色浩无垠忽复春风变春风不可稽客子行亦倦黄金日以销转觉青衫贱雨浊或胶舟时行眺回堰惊吹卷平沙河流激飞箭何处望神京天涯云一片谁云千里遥去去南风便
　　先大父常有宿汶上之作今日次开河葢汶上地也舟中阅先集敬次其韵
　　日暮风霾欲涨天独临古渡意凄然春光三月行当暇客子长途未息肩白漫河流还岸岸緑垂杨栁自芊芊当年汶上城何处一抹斜阳万树烟
　　过张秋追懐武功先生遗迹
　　投薪沉鐡事悠悠巨埽千寻压上流河济从来天下尽江淮今入地中流当时物论轻文士【武功治张秋猝未有功于肃愍笑曰徐元玉五墨匠也顾令脱士堑然卒以成功】千载行人仰壮猷人事几回桑海异依然高碣镇东州
　　魏家湾有感【博平县地也】
　　博平县里侍亲时四十年来两髩丝竹马都非前日梦枯鱼空负此生悲已无父老谈遗事独有声名系去思憔悴平生尘土迹魏湾流水防能知
　　栁色
　　漫说鵞儿色似油何如杨栁緑幽幽初収宿雨浓于染逺映新波翠欲流十里蝉声溪上路一痕斜照驿邉楼莫言濯濯无人爱别有春光在御沟
　　雨宿武城追和先温州夜宿武城二首
　　长河风雨送尽日傍沧洲白浪滩都没青枫叶乱流百忧双短髩千里一孤舟日暮墟烟合荒寒满舵楼经过言偃邑非复昔时城里俗无从问弦歌空有名江湖孤鴈防风雨乱鸡鸣酒醒青灯暗春寒一夜生
　　次韵九逵阻雨
　　飘风终夕号客子念明发愁闻雨萧萧况聴泥滑滑流潦失牛马春云暗城阙昨日青枫根已逐沙痕没不堪行路忧中夜生华发四月尚重裘怪事吁可咄慌忽梦吴江香羮荐春鳜非关重土思逺道心迫卒
　　懐石湖寄吴中诸友
　　江梅千树绕楞伽记得临行尽着花青子熟时应忆我緑隂成处正思家聴莺此际堪携酒烧竹何人共煮茶几度扁舟梦中去不知尘土在天涯
　　郁裕州忠节诗
　　仓皇战守强撑支力尽孤城竟死之不谓真卿能备寇终然南八是男儿尘昏何处归辽鹤月黒空山呌子规不负平生忠孝志故人亲勒墓前碑















　　甫田集巻九
　　钦定四库全书
　　甫田集巻十
　　明　文征明　撰
　　诗八十七首
　　午门朝见
　　祥光浮动紫烟収禁漏初传午夜筹乍见扶桑明晓仗却瞻阊阖觐宸旒一痕斜月双龙阙百叠春云五鳯楼潦倒江湖今白发可能供奉殿东头
　　奉天殿早朝二首
　　天外鸣鞭肃禁宸朝廷献纳有司存罘罳拂曙楼台迥象魏连云观阙尊夹陛书思端万笏上方求谏辟千门宫墙树色深于染总受天家雨露恩
　　月转苍龙阙角西建章云敛玉绳低碧箫双引鸾声细防扇平分雉尾齐老幸缀行班石陛谬惭通籍预金闺日高归院词头下满袖天香拆紫泥
　　雨中放朝出左掖
　　霏防芳润浥霓旌歴落彤墀散履声暝色浮烟迷左掖碧云将雨近西清栁垂青琐千丝重水落银桥万玉鸣沾洒不辞袍袖湿天街尘净马蹄轻
　　雪后早朝
　　月满长安雪未消分明银海泻秋涛光迷万里璚珂乱势压双龙玉阙髙曙色渐分鳷鹊观凝寒犹在鹔鹴袍负薪亦有号饥者愿得君王发汉厫
　　元旦朝贺
　　仙音缥缈恊和鸾天上春回白玉防日出鸡人齐唱卯雪消风伯为驱寒万方玉帛看王防一嵗仪文重履端满目升平题不得白头惭愧直金銮
　　进春朝贺
　　玉殿千官拜冕旒紫衣京兆在前头四时盛德初临木先日严寒已送牛气转苍龙当法驾风回明庶动宸斿圣王和令思行庆次第颁恩下九州
　　恭大驾还自南郊
　　圣主回銮肃百灵紫云团盖翼苍精属车劒履星辰丽先驾旂常日月明十里春风传警跸万方和气恊韶韺白头欣覩朝元盛愿续思文颂太平
　　观驾幸文华听讲
　　朝下銮舆幸讲堂徐看天仗转东厢翠旂拂柳宫墙绕清跸穿云阁道长千载明良真际防九朝文物旧彛章小臣漫厠夔龙后彷佛还瞻日月光
　　庆成宴
　　花暎珍盘出上供风吹韶頀落遥空坐聨日驭红云暖恩湛宫壶瑞露融一代礼成郊社后百年身际太平中晩酣不记归来处彷佛春光玉殿东
　　再与庆成
　　日射宫花淑景柔春风重醉殿东头嫚姗不厌倡优拙宣劝亲承礼数稠天上露华恩湛湛庭中和气鹿呦呦一声响节惊禽散锦服中官进御羞
　　实録成赐燕礼部
　　北府书成奏尚方南宫拜诏许传觞青春照坐宫花丽瑞露浮樽法酒香邂逅鸾台修故事遂令牛走被余光浓恩恰似朝来雨散作槐防六月凉
　　腊日赐燕
　　绮筵错落映朱旗百辟承恩燕赤墀荐蜡尚存周典礼赐酺聊举汉官仪中厨次第催传防列坐雍容各覆巵潦倒不惭书猎字殷勤还赋伐檀诗
　　端午赐扇
　　剡藤湘竹巧裁将珍重瑶华出尚方四海清凉初拜赐一时懐袖总生光最怜明月难捐弃即有仁风可奉扬真觉自天题处湿墨痕狼藉露华香
　　赐长寿防缕
　　紫宸朝下锡灵丝金水桥边拜命时文绣自天腾五色光华约臂结双螭重惭潦倒随恩泽还忝班行覩盛仪愿得君王千万寿日华常照衮衣垂
　　实録成防恩赐袭衣银币
　　双银烂烂出朱提稠叠文缯五色丝天子不遗牛马走侍臣还忝鳯凰池青霄宠渥兼金重白首遭逢补衮迟狼籍天香擕满袖春风湛露写新诗
　　再赐银币
　　流银嘉币上方琛昼锡骈蕃雨露深朽质何堪施绮縠虚名元自愧南金敢忘珍重酬千载图补丝毫有寸心白发茂恩何所自三年供奉忝词林
　　翰林斋宿
　　春星烂漫烛防垣独拥青绫向夜防宫漏隔花银箭永莲灯垂烬玉堂寒坐聆宵柝霜围屋想见郊禋月满坛铃索无风尘土逺始知仙署逼金銮
　　兴隆寺致斋
　　漠漠香灯佛座前寝衣相对不成眠明禋夙奉廷中戒清净来修物外縁竹树湘帘新月色鬓丝禅榻旧风烟无端忽忆朝元事笑隔春风又一年
　　内直有感
　　天上楼台白玉堂白头来作秘书郎退朝毎傍花枝入儤直遥闻刻漏长铃索萧闲青琐静词头烂漫紫泥香野人不识瀛洲乐清梦依稀在故乡
　　禁中芍药
　　仙姿绰约绛罗绅何日移根傍紫宸月露冷团金带重天风香泛玉堂春千年想见翻阶咏一笑羞称近侍臣不似人间易零落上方元自隔凡尘
　　游西苑
　　宛转瀛洲带幔坡蜷玉蝀压银河广寒遥见空中树太液防生雨后波云卷红籹千步障风吹璚葢万年柯太平见说宸游简驰道青青长薜萝
　　秋日再经西苑
　　内苑秋清宿露晞盈盈日采动金扉松间翠殿团华葢天外银桥入紫防锦缆稀游青雀暗璚波无际白鸥飞彤墙高栁无人折时见中官一骑归
　　紫气
　　紫气龙顔穆彤墀虎卫森万年占帝运一念格天心日月何亏食华夷仰照临谁应知有喜白首忝词林
　　颁厯
　　鳯厯从天下千官列陛前青阳壶史奏黄帕侍中传周礼存颁朔尧书重纪年白头供奉里惭愧得春先
　　西苑诗十首
　　万嵗山在子城东北武门外葢大内之镇山也其上林木隂翳尤多珍果一名百果园
　　日出灵山花雾消分明员峤戴金鼇东来复道浮云逈北极觚棱王气高仙仗乘春观物化寝园常嵗荐樱桃青林翠葆深于沐总是天家雨露膏
　　太液池在子城西干明门外周凡数里环以林木亭榭东西跨以石梁璚华岛在其中
　　泱漭沧池混太清芙蓉十里锦云平曽闻乐府歌黄鹄还见秋风动石鲸玉蝀蜷垂碧落银山缥缈自寰瀛从知鳯辇经游地鳬鴈徊翔总不惊
　　璚华岛在太液池中上有广寒殿相传辽太后游息之所
　　海上三山拥翠鬟天宫遥在碧云端古来漫说瑶台迥人世寜知玉宇寒落日芙蓉烟袅袅秋风桂树露团团胜游寂寞前朝事谁见吹箫驾防鸾
　　承光殿在太液池上围以瓮城殿搆环转如葢一名圆殿中有古栝数百年物也
　　小苑平临太液池金铺约户锁蟠螭云中帝座飞华葢城上钩陈绕翠旗紫气曽回双鳯辇青松犹有万年枝从来清跸深严地开尽碧桃人未知
　　龙舟浦在璚华岛东北有水殿二藏龙舟鳯舸
　　列殿隂隂水窦连汉家帝子有楼船兰桡桂楫曽千里锦缆牙樯忆徃年汾水秋风空落日隋堤杨栁漫青烟今皇别有同民乐不遣青龙漾碧川
　　芭蕉园在太液池东崇台复殿古木珍石防错其中又有小山曲水实録成于此焚槁
　　小山盘折翠防岈松桧隂隂辇道斜草长兰亭迷曲水雨深桃洞自飘花紫云依旧围黄屋青鸟还应识翠华知是史臣焚草地文光隐隐结红霞
　　乐成殿在芭蕉园之南引水为池中建三亭架朱梁以通梁左右浮以小山名曰九岛其东别凿涧激水以转碓磨南田谷成于此舂治故云乐成
　　太液东来锦浪平芙蓉小殿瞰虚明碧栏蘸影双龙卧緑水浮渠九岛轻漾日金鳞堪引钓拂天翠栁乱闻莺激流静看飞轮转天子无为乐嵗成
　　南台在太液池之南上有殿曰昭和下有水田村舎先朝尝于此阅稼
　　青林迤逦转回塘南去髙台对苑墙暖日旌旗春欲动薫风殿阁昼生凉别开水榭亲鱼鸟下见平田熟稻粱圣主一游还一豫居然清禁有江乡
　　兎园在太液池之西崇山复殿林木蔽亏山下小池石龙昂首而蟠激水自地中转出龙吻
　　汉王游息有离宫琐闼朱扉迤通别殿春风巢紫鳯小山飞涧架晴虹团云芝葢翔林表喷壑龙泉转地中简朴由来尧舜事故应梁苑不相同
　　平台在兎园之北东临太液西面苑墙台下为驰道可以走马武皇尝于此阅武
　　日上宫墙飞紫埃先皇阅武有层台下方驰道依城尽东靣飞轩映水开云傍绮旒常不散鸟窥仙仗去还来金华待诏头都白欲赋长杨愧不才
　　嘉靖乙酉春同官陈侍讲鲁南马修撰仲房王编修绳武偕余为西苑之游先是鲁南教内书堂识守苑官王满是日实导余三人行因得尽厯诸胜既归随所记忆为诗十篇窃念神宫秘府逈出天上非人间所得窥视而吾徒际防清时列官禁近遂得以其暇日游衍其中独非幸与然而胜践难逢佳期不再而余行且归老江南追思旧游可复得耶因尽録诸诗藏之他时邂逅林翁溪叟展巻理咏殆犹置身于广寒太液之间也是嵗四月既望识
　　游西山诗十二首
　　早出阜城马上作
　　有约城西散冶情春风辍直下承明清时自得闲官味胜日难能乐事并马首年光新栁色烟中兰若逺钟声悠悠歧路何须问且向白云深处行【是日迷道数数问程故云】
　　登香山
　　指防风烟欲上迷却闻钟梵得招提青松四靣云藏屋翠壁千寻石作梯满地落花啼鸟寂倚防斜日乱山低去来不用畱诗句多少苍苔没旧题
　　来青轩
　　寂寂云堂车马稀髙明不受短墙围好山宛转双排闼胜日登临一振衣望里风烟晴更逺坐来尘土暮还稀松间白鹤如嫌客顾影翩然忽自飞
　　香山厯九折坂至光寺
　　偃月池边寳刹鲜不知赐额自何年行从九折云中坂来结三生物外縁嵗乆松杉巢白鹤春晴楼阁涌青莲谁言好景僧能占总落游人眼界前
　　碧云寺【中官于经所建极其雄丽】
　　翠殿朱扉翔紫清璇题金榜日晶晶青莲宛转开仙界玉阙分明入化城双涧循除鸣佩玦三花拂槛映幡旌贵人一去无消息野老依稀识姓名
　　宿济院
　　一龛灯火宿山寮人静方知上界高阁外千峯寒吐月空中羣木夜鸣涛不愁云雾衣裳冷秪觉烟霞应接劳辛苦忙縁难解脱五更清梦破云璈
　　游普福寺观道傍石涧寻源至五花阁
　　道傍飞涧玉淙淙下马寻源到上方怒沫洒空经雨急洑流何处出云长有时激石闻琴筑便欲沿洄泛羽觞还约夜凉明月上五花阁下听沧浪
　　歇马望湖亭
　　寺前杨栁緑隂浓槛外晴湖白暎空客子长途嘶倦马夕阳高阁送飞鸿即看野色浮天际已觉扁舟落掌中三月燕南花满地春光都在五云东
　　吕公洞【内有耶律椘材字】
　　何时神斧擘幽崖古窦春云福地开翠壁未磨耶律字石牀曽卧吕公来隂寒四面凝苍雪秀色千年蚀紫苔凡骨未仙留不得刚风吹下夕阳台
　　功德寺
　　西来禅观两牛鸣曽是宣王玉辇行寳地到今遗路寝山僧犹及见鸾旌琅函万品黄金字飞阁千寻白玉楹头白中官无复事夕阳相对说承平
　　玉泉亭
　　爱此寒泉玉一解鞍来上玉泉亭濳通北极流虹白俯视西山落镜清最喜须眉揺緑净忍将缨足濯清冷马头无限红尘梦总到防干曲畔醒
　　西湖
　　春湖落日水拖蓝天影楼台上下涵十里青山行画里双飞白鸟似江南思家忽动扁舟兴顾影深懐短绶惭不尽平生淹恋意緑隂深处更停骖
　　病中懐吴中诸寺
　　治平寺寄听松
　　七尺藤牀一畆宫青山何处不相容大官底用三升酒长乐愁闻五夜钟笠泽风烟荒橘柚横塘秋色老芙蓉几时归去楞伽寺常伴林僧看古松
　　竹堂寺寄无尽
　　东城古寺万枝梅一嵗看花得几回竹径三年无我迹松门此日为谁开还应壊壁余诗草只恐荒碑蚀雨苔凭仗山僧悬木榻长安倦客且归来
　　东禅寺寄天机
　　从别林僧酒道塲几回飞梦到溪堂夕阳松径无尘鞅春水篱根有钓航坐忆同盟多隔世时闻老衲去游方不知听雨南轩下谁与幽人续断香
　　马禅寺寄明祥
　　闲情毎结道人縁不到东禅即马禅花发来禽凡几树梦回啼鸟已三年朔风左掖笼貂防残雪长安绾玉鞭不及祥师萧寺里茶烟一榻拥书眠
　　天王寺寄南洲
　　天王寺里竹千头曲榭回廊旧日游别后梅花应自发壁间诗草属谁収忆看逺岫开飞阁曽吊荒宫上小丘白首思归形梦想封书惆怅问南洲
　　寳幢寺寄石窝
　　乆客懐归问旧游双娥精舍屋东头絶怜近市无尘到曽是寻僧竟日留满地緑隂谁结夏拥篱黄叶更宜秋玉泉清冽应无恙凭仗山厨设茗瓯
　　昭庆寺寄守山
　　搔首长安望阖闾风烟漠漠九秋余正思黄叶南朝寺忽把飞云慧逺书东壁磨碑知有待北牕悬榻竟何如自怜白首无禆补虚弃闲縁卧直庐
　　秋日早朝待漏有感
　　钟鼔殷殷曙色分紫云楼阁尚氤氲常年待漏承明署何日挂冠神武门林壑秋清猿鹤怨田园嵗晩菊松存若为乆索长安米白发青山忝圣恩
　　懐石湖
　　茶磨山前宿雨晴行春桥下緑波平吴儿越女齐声唱菱叶荷花无数生落日夷犹青雀舫孤烟缥缈望湖亭平生走马听鸡处残梦依依是越城
　　感懐
　　三十年来麋鹿踪若为老去入樊笼五湖春梦扁舟雨万里秋风两髩蓬逺志出山成小草神鱼失水困沙虫白头博得公车召不满东方一笑中
　　即事
　　卯酒意醺然焚香闭阁眠长安尘十丈不到竹牕前
　　其二
　　露下葛衣单叅差林影寒依然残夜月不在石湖看
　　其三
　　上书无复志把酒自多情筹国诸公在吾何耻圣明
　　其四
　　青衫跨羸骖白首供朝谒自笑老忘还不嫌官太拙
　　送钱元抑南归口号十首
　　一官贫薄仅三年不计归嚢肯计迁笑杀当时高隠者区区犹待买山钱
　　吴田百畆嵗常荒家计萧然只草堂却有春眠浓似酒不将朝市博江乡
　　黄尘车毂不曽停白发懐恩恋阙廷谁是东吴钱若水归来双髩只青青
　　风尘西北三边警灾沴东南万姓艰世事去今无限在只应张翰不相关
　　高人原不爱高官帝与官衔宠退闲添得空名将底用批风抹月管青山
　　羡君五十赋归欤我亦头颅五十余把袂不须伤逺别病夫行已厌尘裾
　　少时同学晩同朝一着输君去独高落日黄尘回马处满头衰髪不堪搔
　　老去懐乡不自欣况堪客里送归人只应晓梦随君去茶磨山前看早春
　　三月吴门栁絮飞到家应及子鱼肥殷勤相送还相祝管领湖山待我归
　　旧游何处石湖西故友相思意欲迷为语近来憔悴尽日骑羸马聴朝鸡
　　送石斋太傅致仕还蜀
　　春风归马拥都城争羡贤哉太傅行吾道正从占出处斯人端不负平生云移玉垒堪支笏水落瞿塘便濯缨落日啼猿夔府道定依南斗望神京
　　朝辞黄阁谢君王暮向成都问草堂璇毂亲扶尧日月云章曽补舜衣裳由来道大难为用此日功成且退藏满地落花春梦醒濯清亭上聴沧浪
　　送戴时重佥宪之蜀
　　劒南旌斾拂重关新系台衔旧法官此去筹邉知有畧于今治蜀却须寛高懐雅称江山壮圣代休歌道路难万里桥东明月上定应回首忆长安
　　姚太仆思永致仕进秩光禄少卿
　　圣君应惜侍臣还特与卿阶宠退闲余泽犹堪贲桑梓散衔聊复领溪山向来马署宁须问此去鸿飞不可攀莫道先生总忘世鳯毛今在紫宸班
　　秦茂功出按江右【就送母还越】
　　春风四牡正骎骎一道咨诹属使君肯惜輶车驰坂道还应玉节动星文持舆见说能将母舍爵何妨自策勲圣代优贤兼禄养不烦回首惜孤云
　　大江西下号繁雄宣察遥烦绣斧公斥壌须怜新喋血逺人应识旧乘骢一时风节埋轮上千里江山揽辔中珍重咨询臣子事愿将民隐达宸聪
　　追送石潭宗伯次归舟喜雨韵
　　宦情牢落澹于秋归兴萧然一钓舟雨露难忘天地徳江湖还系庙廊忧古来兴废非人力君子行藏与道谋满目青山天万里烟波浩荡没轻鸥
　　送何少宰左迁南京工侍二首
　　拜章伏阁举伦彛耿耿忠言动赤墀名义千年元自重礼文一代敢谁私直躬自古难忘蹇了事知公不是痴去去保厘非逺谪未须惆怅续骚词
　　何人发难干伦纪有客输忠翼圣明礼重乾坤那可易事干名教得无争百年富贵浮云淡万里江湖白髪生李白从来多感慨鳯凰台上望神京
　　送唐御史应韶应天府丞
　　曽持绣斧事澄清暂辍班行佐尹京总为希仁能镇物况来唐介有先声万年宫阙瞻丰镐六代江山入宰衡去去望之非乆外安排台鼎望功成
　　送胡承之少卿左迁潞州倅
　　一行诏下便遐征太息天王本圣明此际亦知言可讳使君自以去为荣浮云落日天涯恨白鸟沧洲物外情去去江湖尘满目不知何处望神京
　　送陈良防御史左迁合浦丞
　　谁兴濮议紊彛章国是纷然失故常慷慨一言思悟主艰难万里遂投荒君于职业真无负我忝乡人与有光去去还珠亭下路苏公千载有遗芳
　　送乔冡宰致仕还太原二首
　　四十余年仕阙廷归来双髩未全星一身用舍关天下千载风流尚典刑启事从来夸水鉴移文曽不愧山灵等闲颂徳知何益自有勲名照汗青
　　四朝文物仰前修一日功成遂乞休君子致身惟道在野人思治愿公留狄门桃李叨知己白下江山忆旧游莫谓白岩多乐事希文常负庙廊忧
　　送柯竒纯主事归莆阳
　　新命才看下玉除归心早寄入闽车不须驷马夸题柱且着斑衣慰倚闾因病得闲情好在移忠为孝乐何如春风伫防重来日黒髪光隂正有余
　　送陈尚书南京工部
　　老成闻望压羣僚南去台阶八座高江左旧都供览胜国家留务重分曹经营列省工惟叙出入三朝我独劳最是阙庭忘未得鳯台髙处首频搔









　　甫田集巻十
　　钦定四库全书
　　甫田集巻十一
　　明　文征明　撰
　　诗五十首
　　送冡宰朱玉峯之南京
　　留司晩望重衡钧三十年来侍从臣逺去独安恬退节众中欣见老成人两京规制遥相望六代江山迹未陈盛世宦游应自乐有人东望惜音尘
　　晩通仕籍喜同朝此去江东属望劳留务从来须长者雅懐自喜得闲曹百年家世睢阳重一代文章甲榜髙去去壮游知未巳秋霜才入髩边毛
　　送孙从一编修佥宪浙江
　　羡君潇洒玉堂仙顾我飘零亦备员海内论交兼两世班行聮署恰三年别肠忍折燕台栁宦况遥飞越水船谁谓江南身渐逺忧心常在五云边
　　盛斯显南京司封
　　蓟门秋风天早寒潞河生波杨栁残沙尘吹衣日色薄仙郎九月辞长安长安东下浮官舸去去心驰大江左人情往往计南北委顺知君无不可忆我前年入国门连珂接佩多乡人岂无同朝欢不及同乡美萧条逆旅中呉音更堪喜宦辙羇人不得齐一朝散去各东西向来坐客日以减子行更使吾凄惋何如重为交游惜再世通家非一日况也葭莩添姻戚人生得意无南北我漫惜君君自适建业江山天下竒圣皇昔此开鸿基穹宫杰构比丰镐列职分曹同保厘百年形胜真雄壮奕叶名家更清畅画省雍容如列仙簿书萧散清而闲坐曹读书百不闗有时骑马看钟山
　　送赵丽卿
　　青骢欵欵斾悠悠遥指孤云向石头到日长安应在望夕阳江上更登楼
　　旅居邻近最多情几度趋朝并马行今日吾留君却去共谁长乐聴钟声
　　西风吹散马头尘忍见南来白水津不独别离伤逺道衰迟亦是要归人
　　清秋北鴈尽南征我独东归计未成为计金陵文酒伴年来白髪满头生
　　送洪玉方
　　才接鸳行喜有余又驱王事驾轺车君频有役难为别我老思家欲附书道路风波方浩荡岁寒氷雪定何如此行国计从知重四海民劳亦可虞
　　送于器之亷宪还滁
　　东风吹尽燕台雪潞水垂杨已堪折自笑人生得几时三年两度都门别都门日日有行人我独与君情最亲向来宦辙苦南北去此尚是江湖身君向江湖我尘土从此云山亦修阻岂惟去住隔云泥本自疆封限呉楚忆得滁阳始相见绀髪垂云俱弱冠四十年来转首空升沉异势容顔变不独容顔改旧时世情翻覆浮云移江湖风月足涛浪道路天险藏嵚君能不易平生志岂识人间有机事不将妩媚猎时名更树风声招物忌践敭中外垂廿年空囊羸马意萧然昻藏不受世人识肮脏徒为知己怜知己怜君君不恨浙水东西有公论但须俯仰面无惭未怕怜身独困平生颇厌乞墦徒昏夜哀怜正堪悯若敎游宦损初心相去中间不能寸此志悠悠我独知青山不负当年期幽谷云深毎独往琅琊月出咏归迟醉翁亭下泉堪酿君去归兮我惆怅四时朝暮古人情同负幽懐不同赏
　　送卢师陈奉使紫荆闗
　　季冬繁霜雪塞草寒不菲之子遵朔方驾言即长岐扬旍防水北促辔渔阳西岂不念修阻王程有严期丈夫既策名委身事驰驱谘诹重将指辛苦焉得辞况君志逺游夙昔攻文词上谷古雄镇幽并势威夷于焉寄慷慨亦足宣遐思岂若抱椠人终年守金闺鸣珂紫云阙端简白玉墀通籍岂不佳旅进曾何俾古贤荣有事去子行无稽念惟羇愁中复此相仳离长风西北来吹我双髩丝髙歌激清商愿倒风前巵
　　送王承恩侍讲叅政四川
　　鸟道巇防万里賖从臣分省向三巴中朝声望云山重内史文章锦水华烂熳新恩苍玉节依然旧署紫薇花只应未忘论思地翘首金銮北斗斜
　　送蔡巨源防政
　　廿年湖海漫相知再见都城总别离旅客倦游常卧病使君王事有程期清风万里闽山节明月孤舟潞水思尘土欺人双髩短不知何处更论诗
　　送陆举之
　　三载追随供奉班方舟千里又同还君行问寝辞青我已焚鱼住碧山尘土自怜羸马倦江湖莫羡白鸥闲匆匆手袂何须恋剡曲呉淞一水间
　　致仕出京言懐
　　独骑羸马出枫宸囘首长安万斛尘白髪岂堪供世事青山自古有闲人荒余三迳犹存菊兴落扁舟不为莼老得一官常卧病可能勲业上麒麟
　　白髪萧疎老秘书倦游零落病相如三年漫索长安米一日归乘下泽车坐对西山朝气爽梦囘东壁夜虚玉兰堂下秋风早幽竹黄花不负余
　　马上口占谢诸送客十首
　　三忠祠下夕阳明几度含情送客行今日诸君还送我多应不异昔时情
　　昔时送客每懐归千里乡心日夜飞囘首三年几离别只应今度不沾衣
　　小试闲官便乞身素衣曾不染缁尘诸君亦自多情致不送官人送散人
　　散人廿载盗虚声敢谓从前少宦情补衮铭钟羣彦在功名原不到书生
　　解却朝衫别帝州一竿烟水五湖舟故人莫作登仙看老病无能自合休
　　诸君送我帝城东立马传杯犯朔风莫叹栁枯难折赠春光都在酒波中
　　别酒淋漓满路岐酒防无奈客东西多情独有斜阳色一路殷勤送马蹄
　　浮云世事两悠悠一出都门百念休独有懐人情不极双沟南畔数回头
　　立马双桥日欲斜沙尘吹雾暗征车从今絶迹江南去只见青山不见沙
　　三载愁闻长乐钟梦魂常绕五湖东此身忽在扁舟上开眼犹疑是梦中
　　阻冰潞河简同行黄太史才伯
　　长河十月朔风悲零落貂裘不受吹冰雪峥嵘惊歳晩江湖寂寞滞归期谁怜阮籍穷途泣自笑穰侯见事迟忽忆同行黄太史篝灯何处拥书帷
　　次韵荅徐子容学士见懐三首
　　解却从前供奉衣朝行除籍简书稀非闗疎拙明时弃自惜驱驰雅志违飘泊又惊年欲暮蹉跎再见月流辉玉堂学士青云上也念天涯人未归
　　霜华惨淡袭征衣闗朔萧条鴈影稀游子天涯苦行役故人岁晩惜分违还家短梦秋无赖伴客残缸夜有辉犹胜前时羸马上满头风雪趂朝归
　　南来拂拭芰荷衣旋觉沙尘出郭稀我已去来无复恋天于人事毎多违流澌十月闗河冷积雪千山草木辉想见幽居无限好春风应待主人归
　　次韵荅唐云卿礼部二首
　　闗河歳晏客衣单满髩秋风裹鹖冠尘土自怜疲马倦江湖谁念白鸥寒去来信有天机在阅歴方知道路难憔悴不忘飘泊处方舟冰雪潞河干
　　漂泊东呉万里船漫劳诗帖慰穷年君知世有东方朔我愧身非鲁仲连梦断五湖天渺渺愁悬双杵月娟娟相逢总是羇栖者目送飞鸿共黯然
　　次韵荅张西峯少防
　　司空揣分自宜休元亮无心任去留四海何人怜白髪百年吾道有沧洲破除尘梦惺惺在防检山林事事幽即去已输君一着十年前与白云游
　　腊日与才伯小酌追懐去腊午门赐燕
　　去岁嘉平燕紫宫长筵错落午门东一时随例沾恩泽此日追思叹转蓬节叙不禁双髩改江湖犹幸一樽同栁条萱草何须问且共天涯目断鸿
　　旅懐
　　隂凝冰未泮雪尽岁还穷世事浮荣外生涯久病中心旌揺落日天影度防鸿短髪垂垂白那堪犯朔风
　　野行因过废寺
　　久客念揺落意行还寂寥余寒栖短褐斜日带荒寮岁事行将尽羇防黯欲销云房才咫尺便觉逺尘嚣某比以笔劄逋缓应酬为劳且闻有露章荐留者才伯贻诗见戏輙亦用韵解嘲
　　不用浮文荐子虚底须沧海问遗珠若为尚作稽康累嬾慢难酬满案书
　　絶涧深林付窅防三年惭负草堂灵青山应笑东方朔何用俳优辱汉廷
　　千年处士説林逋漫有声名达帝都只辨梅花新句好莫论封禅有书无
　　春风次第水增波千里清淮一棹过更恐南行劳应接随堤新栁似新鹅
　　平生艺苑説荆闗防笔虽忙意却闲何用更骑黄犊去右丞胸次有江山
　　才伯过访
　　落日生愁地穷隂欲雪天归心闻断鴈衰髩逼残年光景陈编里情懐薄酒边平生黄叔度相见即欣然
　　除夕二首
　　拨尽罏灰夜欲晨不知飘泊潞河滨灯花自照还家梦道路谁怜去国人浩荡江湖容白髪蹉跎舟楫待青春只应免逐鸡声起无复鸣珂紫宸
　　黯黯离愁酒半醺不眠闲读送穷文旅灯火寒犹在村巷鸡声岁又分千里家山归有渐百年心事老无闻未妨去国还飘泊已把闲身等白云
　　丁亥元日次才伯韵二首
　　东风早晩到天涯客子逢春正忆家栢叶漫传元旦酒江梅应发故园花不愁逆旅无亲戚依旧江湖有岁华深负郑庄腾荐剡游岩痼疾久烟霞【郑谓啓范也】
　　朝日曈昽照水涯春风次第到贫家轻烟漠漠初含栁残雪飞飞不作花芳草开筵酬上日紫云飞鞚忆东华即须作伴还乡去沧海东头看落霞
　　冰泮志喜次黄才伯韵
　　吹面东风不作寒断冰千片下晴滩已看积雪经冬尽正好垂杨映水看满目江山劳应接到家樱笋未防残只应今夜扁舟梦先绕呉门鬭鸭防
　　过扬州登平山堂二首
　　莺啼三月过维扬来上平山郭外堂江左繁华隋栁尽淮南形胜蜀冈长百年往事悲陈迹千里归人喜近乡满地落花春醉醒晩风吹雨过雷塘
　　平山堂上草芊绵学士风流五百年徃事难追嘉祐迹闲情聊试大明泉隔江秀色千峯雨落日平林万井烟最是登临易生感归心遥落片帆前
　　还家志喜
　　绿树成隂迳有苔园庐无恙客归来清朝自是容疎嬾明主何尝弃不才林壑岂无投老地烟霞常防读书台石湖东畔横塘路多少山花待我开







　　甫田集巻十一
　　钦定四库全书
　　甫田集巻十二
　　明　文征明　撰
　　诗二十七首
　　李少宰杭中丞刘柴二光禄置酒【丁亥】
　　冠葢雍容总卧龙清时吏隠大江东黄花初过重阳节白髪来邀栗里翁岂有声名惊四海解忘形迹荷诸公浮尘不到清樽畔举扇无劳障北风
　　赵丽卿侍御邀游冶城
　　落水萧萧带逺空冶城髙处见秋风重将白髪游江左依旧青山似洛中有客樽前谈梦鹿何人天际慕飞鸿荒墪寂寞埋秋草犹自风流忆谢公
　　徒歩至宝光寺
　　布袜青鞋短褐衣酒樽诗巻一僮随白头自笑曾供奉徒歩谁怜老拾遗五亩喜闻秔稻熟重阳还恨菊花迟松寮竹谷逍遥地时有山僧乞小诗
　　九日与彦明登雨花台
　　雨花台上雨初干野色江光落坐间岂谓旅游逢九日共来把酒看三山老年节物偏生感到处云林不负闲落木满空秋万里暝禽遥带夕阳还
　　题兰
　　炎夏悠悠白昼长空斋睡起拂匡牀不须甲煎添金鸭气泛崇兰满几香
　　潇湘八景
　　湿云载秋声万籁集篁竹江湖白髪长独拥孤蓬宿
　　潇湘夜雨
　　月出天在水平湖净于席安得谪仙人来听君山笛
　　洞庭秋月
　　孤帆落日明青山相映带遥遥万里情更落青山外
　　逺浦归帆
　　征鸿恋廻渚欲下还惊飞苇深缯缴繁岁晩稻粱防
　　平沙落鴈
　　鸡声茅屋午霭霭墟烟白市散人亦稀山空翠犹滴
　　山市晴岚
　　晒网白鸥沙冲烟青箬笠欸乃一声长江空楚天碧
　　渔村夕照
　　日没浮图昏遥钟出烟岭应有未眠人冷然发深省
　　烟寺晩钟
　　密雪洒空江云防天浩浩宁知风浪髙但道渔簑好
　　江天暮雪
　　画牡丹
　　粉香云暖露华新晓日浓薫富贵春好似沉香亭上看东风依约可怜人
　　忆昔四首次陈鲁南韵
　　三年端笏侍明光潦倒争看白髪郎只尺常依天北极分番曾直殿东廊紫泥浥露封题湿寳墨含风赐扇香记得退朝归院静微吟行过药防傍
　　紫殿东头敞北扉史臣都着上方衣毎悬玉佩聴鸡入曾戴宫花走马归此日香罏违伏枕空吟髙阁霭余辉三年归卧沧江上犹记双龙傍辇飞
　　扇开青雉两相宜玉斧分行虎旅随紫气氤氲浮象魏彤光缥缈上罘罳幸依日月瞻龙衮偶际风云集鳯池零落江湖俦侣散白头心事许谁知
　　一命金华忝制臣山姿偃蹇漫垂绅媿无忠孝酬千载曾履忧危事一人陛拥春云严虎衞殿开初日照龙鳞白头万事随烟灭惟有觚棱入梦频
　　竹雀
　　落木萧萧苦竹深茅檐斜日唤双禽棘丛岂是藏身地三月春风满上林
　　千叶梅与方山人同赋
　　缃梅奕叶照琼枝不是横斜旧日姿繁雪吹香春翦翦冷云团树玉差差罗浮梦断情稠叠瑶圃风生佩陆离一任堦前明月碎清真不负岁寒期
　　静隠
　　扫地焚香习燕清萧然一室谢将迎坐移白日花间影睡起春禽竹外声心逺自应人境寂道深殊觉世缘轻问奇尚有门前客却恨青山不揜名
　　顾华玉以书邀予为西湖之游病不能赴诗以谢之
　　旧约钱塘二十年春风拟放越溪船却怜白髪牵衰病应是青山欠此缘漫説西湖天下胜负他北道主人贤只余好梦随潮去月落空江万树烟
　　中秋日晩雨忽霁与诸友看月
　　晩雨新晴客欵扉天时乐事不相违眼前愁绪浮云散坐上佳人碧月辉谁见入河蟾不没空怜绕树鹊惊飞多情惟有清光旧照我年来白髪稀
　　对酒
　　晩得酒中趣三杯时畅然难忘是花下何物胜樽前世事有千变人生无百年还应骑马客输我北眠
　　观书
　　老眼视茫然时时手一编未能忘习气聊复遣余年欹枕山下篝灯细雨边谁应知此味自结静中缘
　　煑茶
　　绢封阳羡月瓦缶惠山泉至味心难忘闲情手自煎地罏残雪后禅榻晩风前为问贫陶谷何如病玉川
　　晏起
　　林下将迎寡頽然万事捐老知闲有益病与嬾相便残梦荒鸡外轻寒繐帐前从教贫到骨不负日髙眠







　　甫田集巻十二
　　钦定四库全书
　　甫田集巻十三
　　明　文征明　撰
　　诗三十六首
　　春雨漫兴
　　春雨萧萧草满除春风吾自爱吾庐髙情时诵闲居赋老眼能抄种树书金马昔年贫曼倩文园今日病相如焚香燕坐心如水一任门多长者车
　　雨后
　　积雨初收风乍颠城南花事已茫然黄鹂绕树空千啭白髪伤春又一年竹几蒲团供坐睡茗杯香鼎有闲缘客来莫话长安事自理南华物外篇
　　寿方矫亭
　　季鹰久已卧江东再入修门简帝衷白首岂知东观乐青山终恋北风一时出处如公少六袠庚年媿我同愿把纶竿相逐去江湖满地两渔翁
　　上已日石湖小集
　　楞伽湖上晩风和茶磨岩前宿雨过士女竞浮青雀舫野人自占白鸥波春来花鸟闲情在老去山林乐事多办取一罇酬令节扣舷聊和竹枝歌
　　结草庵僧相邀阻雨不行
　　城南有约访招提风雨沧浪只尺迷惆怅一春能几醉蹉跎四事苦难齐花间细溜沾衣袖道上丰泥没马蹄孤负山僧清净供一离思共谁题
　　夜坐
　　幽人被酒夜不眠揽衣起坐垂堂前参差花影忽满地仰见明月流青天微风吹空星漠漠时有羇鸿度寥廓美人不来更漏沉天南缥缈银河落
　　庭前蜀葵
　　庭下戎葵髙十尺紫防入帘明的皪谁令艳质不逢春却有丹心解倾日轻尘不飞朱夏清翠翘镂日隂亭亭南风吹帏残酒醒寂寞防干昼方永
　　赋得庐山送卢师陈
　　谁见匡庐百叠苍轺车八月下浔阳天开画障芙蓉出风约银河瀑布长秀色从来堪揽结壮游还待发文章因君忽动江湖兴便儗东林问草堂
　　睡起
　　睡起西斋片雨过绿隂庭院晩凉多乌衣春尽浑无语白苎秋来漫有歌世态风云从变幻山林日月未蹉跎却怜逸少犹多事时冩黄庭换白鵞
　　八月初九日见月
　　暮空云敛月初露气星光共渺然囘首棘闱供试事秋风梦断十三年
　　无锡道中遇雪夜泊望亭
　　北风吹朔雪飞霙杂零雨孤舟暮不前收帆得沙渚天垂野隂合日暝江云沍川原入萧条林木积缟素寒厖噤不鸣饥鸟惊还聚举酒不成懽挑灯时自语飘泊岂在逺出门即羁旅
　　长林风怒号天低浦云黒空村烟火微近渚渔舟集路暗行迹稀苍然见寒色野泊不成眠羁防还恻恻昏灯黯欲絶归梦迷咫尺戍逺更漏沉川寒声影息不知积雪深夜久孤蓬仄
　　闰正月十一日游妙观歴诸道院晩登露台乘月而归次第得诗七首
　　探春行覔羽人家洞里仙挑未着花一段闲情杯酒外山童能供竹间茶
　　行披荦确履苍虬曲径穿云古洞幽只尺风烟千里外居然人境见丹丘
　　仙侣登真几百年清风遗影尚依然琳琅翰墨精神在我欲临文唤恕先
　　道人相见古梅边为冩幽情拂响泉外南枝春尚浅雪英千片落氷弦
　　春风吹髩思悠悠来上弥罗百尺楼城郭万家尘似海祗应高处不知愁
　　古殿悠悠径有苔松扉端为野人开匆匆不尽登临兴有待他时看竹来
　　神清殿曲倚防干市散人空万井间莫负仙台今夜月明朝日出是尘寰
　　二月廿六日游天池诸山
　　西北羣山列翠屏天池宛转带支硎行穿壑谷身忘倦忽听松风酒又醒岁闰故应春缓缓民饥欣见麦青青老年行乐知无几莫负樽前双玉瓶
　　九日娄门胜感寺
　　晩禾垂穗野田平九日登临宿雨晴出郭由来少尘事逢僧聊得话浮生秋霜落木黄花节破防西风白髪情却喜东林能破戒提缾沽酒醉渊明
　　北江宪副自越州访余呉门饮于杜氏明逺楼
　　相逢相别思悠悠越水呉山烂漫游时事难言聊对酒长安在望漫登楼百年春梦蕉中鹿万里秋风海上鸥不尽平生相许意白头频把旧呉钩
　　除夕【乙巳】
　　樽酒淋漓半醉余疎灯寂歴夜何如一行刚了牀头厯四壁聊齐架上书衰齿可堪时数换穷愁应与岁俱除东风喜得春来准早有梅花慰索居
　　元旦书事【丙午】
　　奕奕祥光报令辰融融淑气转洪钧开门聊自占风色展刺先欣见故人晴日笑谈惊隔歳暮年光景喜逢春桃符厯日年年事一度相看一度新
　　五月望日登望湖亭【是日微雨作寒】
　　木末虚亭瞰碧澜倒飞天影入慿防岚光浮动千峯湿雨气薰蒸五月寒石磴蹑云芒履短松风吹雨苎袍寛狂吟莫怪迟归去白髪还能几度看
　　汛湖
　　春尽南湖碧玉流故人湖上共夷犹平桡野渡沿青草叠鼔中川起白鸥云日霏霏梅子雨风蒲猎猎藕花洲行春桥外山千叠尽逐波光上防舟
　　除夕
　　酒防灯烬夜茫然抚事追思十载前坐上渐看同辈少眼中殊觉后生贤江城寒薄梅花早原野霜清落木坚皮骨已空心力尽还将衰髩待新年
　　丁未九日与履约诸君同泛石湖就登上方
　　宿雨初晴水拍天碧云防敛日华鲜时当黄菊茱萸秋在沧洲白鸟边栁外画桥人似蚁湖心兰棹酒如泉擕壶更醉湖山上白髪重逢又一年
　　是岁闰九月再泛
　　刚喜重阳临闰月不辞老病复登台多情秋色依前在有待篱花故晩开佳节从知难再值青山端不厌重来画船记取横塘路十里笙歌载月囘
　　题画
　　溪云防防溪雨急长空倒垂溪水立凌乱春潮万壑揺低迷暮霭千林湿余生雅有沧洲适曾拥孤蓬听萧瑟梦断红尘二十年江湖独徃兴依然偶拈秃笔扫东绢便觉呉淞落并剪金君家住云水乡朝烟暮雨对林堂若为老去厌真迹翻爱狂夫洒狂墨就中妙解谁应识万里云烟开素壁
　　紫璚翠琰开苍壁下有苍松几千尺浓隂羃歴森昼寒虬枝拂空根束石石连灌莾榛欲絶路绕松根更斜出仙源近逺不可穷却有幽人在山泽山泽幽人坐倚松仰看出没山云空眼中溶溶霏暮霭耳畔谡谡鸣天风崩崖一线削积铁玉泉百丈飞晴虹呉中山水清且逺老我平生素游偶然防笔冩秋峦恍惚游踪出东绢金君有癖与我同毎每神游翰墨中赠君此幅应有以咫尺相看论万里
　　十月山城雾雨收江南春浅类清秋前覔得新成句木叶萧萧杂水流
　　看山何必待春晴雨里看山分外明持葢冲烟覔诗去不知身在画中行
　　长松揺日影亭亭无限江头倚杖情鸿鴈欲来天拍水白云收尽暮山横
　　双禽栖息一枝安映雪离离更好看一种羁情谁识得暮林风急羽毛单
　　寿东畬钱先生
　　东畬先生古贞臣平生耿挺标清真廿年中外肆敭歴所至秉节宣皇仁浮云漠漠有变幻长岐徃徃多风尘孤征方出霄汉上一笑已脱风波身莫言有才用未极天地深机自消息凭将强徤博髙官留取有余还造物秪今优游经几年八旬行及顔苍然霜松雪栢涧壑边紫芝玉树阶庭前人世长生能有几如公岂独神仙比向来富贵等浮云未尽勳名付儿子二儿驷马日边归捧檄升堂试舞衣灵椿丹桂初光辉呜呼灵椿丹桂初光辉千秋万岁愿无违
　　贺东畬钱先生搆别墅
　　共説于公治狱仁还闻韦氏薄籝金生儿已副髙门望作室能忘肯搆心一脉承传书种在百年培养庆源深庭前手植三槐树会见森森长碧隂
　　己酉除夕
　　八十衰翁仍送岁罏薰灯影共婆娑青云志业消都尽白髪光隂得最多天地劳生空蠧简江湖得意有渔簑孙曾绕膝情堪恋后饮屠苏且笑歌










　　甫田集巻十三
　　钦定四库全书
　　甫田集巻十四
　　明　文征明　撰
　　诗四十八首
　　人日直夫东园小集
　　雪后江梅灿玉英萧然人日半隂晴杂占谁问东方朔妙思空懐薛道衡防胜千年传故事菜盘七种荐春白头不落山林事又向名园听早莺
　　立春
　　雪消红日丽中天喜见鞭春在腊前次第三阳开景运尚余八日是残年梅花消息严寒后防胜情懐薄酒边办取物华供帖子暖痕浮緑草生烟
　　玉兰花
　　绰约新籹玉有辉素娥千队雪成围我知姑射真仙子天遣霓裳试羽衣影落空堦初月冷香生别院晩风微玉环飞燕元相敌笑比江梅不恨肥
　　张夏山挽词
　　忆随仙侣仕瑶京几度朝囘并马行囘首旧游成大梦燕山呉水不胜情
　　出守毘陵歳再更我时呉苑亦归耕相逢相别多惆怅何况泉台隔死生
　　春风阳羡百花明携手张公洞里行二十年来谁在者白头挥泪读题名
　　三年常守念孤穷教养雍容有古风为理无名百年赋至今赤子颂张公
　　骢马使君前建守仁恩十载两囘施武夷山下棠千树尽是张公去后思
　　叅藩江右寄旬宣一道清风万口传底事谗言能乱国又将书劒下西川
　　西川戡难策勳名信是胸中有甲兵才大恨无施用地西风吹涙锦官城
　　扁舟北上又新除别我呉门意有余岂谓间闗防独返伤心空读寄来书
　　记得相逢十载前我时白髪子青年却怜后事翻多恨寒月凄风倍黯然
　　夏王山下月离离宰树惊风不尽思惆怅高人埋玉地何人为冩墓前碑
　　春归
　　三月春光积渐防不须风雨也应归与人又作经年别囘首空惊昨梦非江燕引鶵芳草满林莺出谷杏花稀沈郎别有伤情地不为题诗减带围
　　题渔隠图
　　江南雨收春栁绿碧烟敛尽春江曲十里蒲芽断渚香千尺桃花春水足溪翁镇日临清渠坐弄长竿不为鱼太平物色不到此安知不是严光徒　　右春
　　江头夏雨十尺强晩波揺日空江凉游鱼瀺灂乐深薮不谓人间有渔笱笱得江鱼不税官自食自渔终岁欢输租转赋世途恶渔家自得江湖乐　　右夏
　　渔翁老去头如雪短笠轻簑舟一叶百顷鱼虾足岁租十只鸬鷀是家业横笛朝冲栁外风浩歌夜弄波心月不嫌湖上有风波世路风波今更多　　右秋
　　烟沉风鸣萧蓼江湖歳晩防肃寒塘日出晓光浮村瓮茅柴酒初熟网得氷鳞不入城自漉瓦盆招近局欸乃一声烟水长苇深江静燃湘竹　　右冬
　　阻风宿九里湖
　　云沍长空断鴈呼水声摧岸杂风蒲扁舟卧聴三更雨一苇难航九里湖绕榻波涛归梦短隔林烟火逺村孤人生何必江山险咫尺离家即畏途
　　梁溪道中夜行
　　雨余新水漫风外一帆轻山绕湖南去人从画里行天空云树渺月出暮潮平烟霭知何处渔歌时一声
　　辛亥除夕守岁
　　坐恋残年漫有情夜堂烧烛待天明不愁老大无同辈只觉聪明愧后生得歳笑看新旧厯无眠厌聴短长更香消酒冷人初静忽报晨鸡第一声
　　壬子元旦饮毛石屋家观郡邑迎春葢明日立春也次东坡韵
　　昨夕今朝迹已陈头颅种种岁华新土牛郭外才驱厉防燕筵前已得春对酒不应谈世事赏心刚喜及良辰坐中潦倒谁应甚老我頽然第一人
　　新夏
　　暖风庭院草生香晴日帘栊燕子忙白髪不嫌春事去绿隂自喜夏堂凉闲心对酒从时换老倦抛书觉昼长客有相过同一笑竹罏吹火试旗鎗
　　袁鲁仲邀予登列岫楼予自胥台没数年不登矣
　　故人湖上有髙楼十载清罇续旧游飞翠中仍列岫片帆天际见归舟依然緑树啼黄鸟无赖青山笑白头不尽阿戎淹恋意渚云江草两悠悠
　　是晩过行春桥翫月再赋
　　行春桥上月姢姢杜若洲西宿画船万镜不波天在水四山沉影夜如年已知世事皆身外肯着闲愁到酒边宛转清歌出林表晩烟依约正苍然
　　虎丘观雨
　　海涌春岚湿翠鬟生公台下雨漫漫风廻隂壑奔泉黑云鎻苍池劒气寒浄洗尘氛开絶境不妨烟霭是奇观诗人自得空蒙趣悟石轩前独倚阑
　　送族弟彦端还衡山
　　彦字诸孙端甫良秋风访族自衡阳百年文物家声在累叶松楸世泽长君视前人应不忝我于同姓自难忘不堪相见还相别楚水呉山意渺茫
　　旧送彦仁一首追録于此
　　南望衡阳旧德门虎符元帅有诸孙山川我正懐桑梓水木君能念本原两地衣冠曾不乏百年忠孝至今存相违不尽相留意狼籍秋风酒满樽
　　寄顾横泾
　　我别横经三十年同游都尽独巍然渊明谁送东篱酒季子原无负郭田贫病岂知翻益寿聪明莫道不如前相思相见知何地梦破秦淮月满川
　　寄许仲贻
　　问讯幽人白下踪若为清世不相容几囘对月思度安得披云见士龙落日横塘折杨栁秋风南浦梦芙蓉相思满目烟波逺吟到新诗手自封
　　题呉雪洲磨厓神异巻
　　齐云西来岩壁立天削芙蓉千仞碧谁能题字碧云端呉生袖有如椽笔蟠金屈铁纷琳琅天门慌忽蛟龙翔梦中神授若有得觉来信手笔已忘【二句坡诗也】坡翁此诗信奇絶千年似为呉生设老夫拈笔赠呉生一笑千峯秋月明
　　九日雨中虎丘悟石轩燕集
　　何处登髙冩壮懐生公説法有层台漫脩故事擕壶上不负良辰冒雨来应节紫萸聊共把待霜黄菊故迟开白头八十三重九竹院浮生又一囘
　　素髪
　　素髪丝丝不满梳衰容览镜已非吾萧条暮景看篱菊次第秋风到井梧物外机心聊奕防老来多事坐诗逋秪应双足能强徤着屐登山未要扶
　　壬子歳除
　　残灯明灭照头颅八十三龄过隙虚一岁又从今夕尽余生消得几番除老知无地酬君宠贫喜传家有父书独有梅花堪慰藉春风消息定何如
　　癸丑元旦
　　吚喔邻鸡过短垣起看曙色拂尘冠升平满目新颁朔日月无穷又履端短髪萧踈霜叶脱壮心零落晓灯残从前卉物冰霜尽一树梅花独耐寒
　　夜泊南浔
　　春寒漠漠拥重裘灯火南浔夜泊舟风势北来疑雨至波光南望接天流百年云水原无定一笑江湖本浪游赖是故人同旅宿清樽相对散牢愁
　　晩泊杨庄
　　碧云微敛四山苍晩泊孤舟对夕阳店舍寂寥斜带水人家篱落尽栽桑风烟入望知何处鸡犬相闻自一乡正自旅懐眠不得数声渔唱起沧浪
　　寄胡栢泉
　　当日筹边事最更曾看疏草识髙名旋收书札浑如面未及交欢已有情塞上底须论马失周南空复著书成遥知西涧春潮急野渡孤舟尽日横
　　南楼
　　狂搔白髪倚南楼落日边声入暮愁万里长风谁破浪一时沧海遂横流敢言多垒非吾耻空复崩天负杞忧安得甘霖洗兵马浮云明灭思悠悠
　　送袁裕春佥宪之建宁
　　拾遗省闼岁才更忽领行台抚建宁喜见胜之持使节却教汲黯去朝廷民情有待随车雨天汉先瞻执法星雅志髙懐何处冩武夷山有晦翁亭
　　秋夜
　　四壁鸣蛩露下余片云收雨酒醒初风撩坠叶秋声早月印空庭夜色虚衰病不禁时叙改萧闲自与世情踈若为白首安眠地时有惊尘报羽书
　　九日游双塔院次渊明已酉九日韵
　　时叙不容淹忽忽寒暑交矧余蒲栁姿望秋已先凋山林乐闲旷势途利崇髙人性各有适奚但壤与霄爰以一日欢酬此卒岁劳古来明哲士取材不遗焦啣觞輙忘世何似栗里陶得酒且复乐安能待来朝
　　十日游治平寺再叠前韵
　　季秋气未肃鸣禽尚交交澄空霜华薄木叶不尽雕抚舆陟前冈不觉身已高囘视平湖东逸峯耸晴霄但欣双目明宁辞一身劳物理防有穷何以心烦焦世情共扰扰吾乐方陶陶逹人悟迁化千载犹一朝
　　自华亭还呉夜泊碛礇
　　放棹华亭指故园九峯晴色接呉门秋风沽酒唐行市斜日维舟碛礇村墟落风烟沙溆口人家灯火竹篱根机云踪迹今何处一望岑山一断魂
　　送何元朗南京孔目
　　一命周行列镐京闲官刚喜玉堂清紫薇兰省聊通籍绿水红莲亦宦情爽气钟山秋拄笏春风鳌禁晓闻莺白头老友难为别飞梦先驰建业城
　　寄何叔毘礼部
　　为爱君家好弟兄列官同在鳯凰城迟迟宫漏薇垣静浥浥罏香画省清风雨夜堂聮榻处池塘春草看诗成相逢相别还相忆白髪江湖无限情
　　维亭夜泊
　　孤篷灯火宿维亭宿酒微消梦不成人语烟中江月堕舟横渡口夜潮生闲情歳月都无迹旧歴村墟尚有情四野孤霜菰叶冷时闻沙上水禽声
　　除夕
　　白髪婆娑夜不眠孙曾绕膝更翩蹮已知明旦非今日不觉残龄又一年旧事悲欢灯影里春风消息酒杯前更防人静鸡声起却对梅花一灿然












　　甫田集巻十四
　　钦定四库全书
　　甫田集巻十五
　　明　文征明　撰
　　诗三十一首
　　元日试笔
　　云霞骀荡晓光和手折梅花对酒歌暮齿不嫌来日短霜髭较似去年多东风渐属青阳流水防生緑玉波鸟弄新音晴昼永相看不饮奈春何
　　竹堂
　　乗闲上日到僧家惭愧空门有岁华满地碧烟新草色一痕春意早梅花
　　人日王氏东园小集
　　晴飔汛丛条浮阳散修莽良时及初正渉七气已爽厥日肇惟人探占喜融朗驾言求友生名园欣独往折蔬充朱豆扶藜企高壤陟彼墙下冈寄此天际想被草晨风和隔竹春禽响
　　湛甘泉兵书以诗招游衡山奉荅
　　家世衡阳有钓台江湖流浪未能囘政懐桑梓千年计忽枉封题万里来月满罗浮劳我梦云埋岳麓待公开追攀见説襟懐壮傥许春风杖履陪
　　寄黄泰泉学士
　　经时不得岭南书白首无由慰索居北阙声华应借甚西山爽气定何如残编空复淹司马当路何人荐子虚三十年前潞河梦一回相念一踟蹰
　　除夕
　　坐恋残灯思黯然囘看残厯已无缘万千旧事空双髩八十明朝乂六年笑饮屠苏甘落后老嗟筋力不如前烽烟不隔春风信次第梅花到酒边
　　乙卯元旦
　　沧溟日日羽书传华发萧萧节叙迁时不可追空逝水老今如此况烽烟漫抛旧厯开新厯却到衰年忆少年潦倒不妨诗笔在晓和墨冩新篇
　　病中承次河携樽过访
　　病暑经时闭草堂故人挈榼漫相将高轩恰似清风至雅谊还同夏日长把酒临轩疎雨润卷帘深院碧桐凉晩来客散诗成处一树蝉声对夕阳
　　闲兴
　　緑隂深覆草堂凉老倦抛书觉昼长尘土不飞髹几净宝罏亲注水沉香
　　苍苔緑树野人家手巻罏薰意自嘉莫道客来无供设一杯阳羡雨前茶
　　绕庭芳草燕差池满院清隂树绿离帘卷不知西日下自持闲客了残碁
　　酒防客散小堂空旋巻疎帘受晩风坐久忽惊凉影动一痕新月在梧桐
　　闲门谢客日常扄好鸟隔林时一声暖气薰人浑欲醉碧梧下拂桃笙
　　端溪古研紫琼瑶斑管新装亦毫长日南无客至乌丝小茧写离骚
　　乙卯除夕
　　灯前岁酒笑相酬镜里流光又一周人世百年原有限吾生万事总无忧余穷不用焚车送残病都从爆竹休去日已除来日在春风检厯又从头
　　丙辰除夕
　　百岁匆匆过隙驹等闲八十七囘除蹉跎日月前无几俯仰乾坤乐有余白首诗书重结课青春草木旧吾庐由来多病还多寿一笑残疴未负余
　　丁已元旦
　　昔随元宰贺正元卤簿分陈舜乐悬万炬列星仙仗外千官鸣佩玉阶前履端同庆承天语【是日羣臣致词毕上宣防云履端之庆与卿等同之】山寿齐呼祝圣年潦倒今无朝省梦絪緼空忆御炉烟
　　谷日早起
　　空庭草色映帘明短髩春风细细生檐溜收声残雪尽光落几晓寒轻非贤宁畏蛇年至多难欣占谷日晴诗思揽人眠不得山禽屋角有新声
　　四月
　　风雨将春去清和四月天桐隂揺白日草色散青烟兴寄琴樽外筋骸杖履前若为消永昼下有残编春雨緑隂肥雨晴春亦归花残莺独啭草长燕交飞香箧青缯扇筠白葛衣抛书寻午枕新暖梦依防
　　五月
　　迳草侵衫色庭梧生昼隂时光临角黍穑事望梅霖习静罏薰细醒烦茗椀深草堂宾客散欹枕听幽禽
　　夜坐
　　凉声传漏防夜色转楼隂遥汉三星度空庭万籁沉草辉萤个个树影月林林稍觉尘氛逺闲愁不上心
　　送彭赴嘉兴训导
　　清时一命忝师儒百里邻州接里闾志养于今欣有禄官贫莫叹食无鱼微名聊足酬初志多暇何妨读旧书九十老人须在念频频书札问兴居
　　东望嘉禾近百程漫随儒牒去亲庭蝉聮宦业承三世辛苦传家有一经我老自怜衰髩白汝行不失旧氊青还应别后钟情处飞梦时时秀水亭
　　丁巳除夕
　　易却桃符拂却尘穷愁残病总更新三彭漫守庚申夜万事重迎戊午春狼籍杯盘复醉尽情灯火笑相亲孙曾次第前称寿惭愧承平白髪人
　　戊午元旦
　　黄鸟风檐递好音白头下整冠巾喜闻海上烽烟息又见人间日月新霁景腾辉金胜晓暖痕霏雪玉梅春何当载酒寻芳去緑满郊原草似茵
　　初春书事三首
　　疎帘掩映物华鲜睡起西思黯然落日断云收宿雨暖风纤草涨新烟寂寥乐事烧灯后懒慢情懐拄杖前幽兴不缘愁病减时时覔纸冩新篇
　　流云冉冉度湘帘绿映轻衫草色鲜淑气薰人淹宿酒花香入梦恼春眠影揺鎻影霏霏日篆袅罏薰细细烟门掩红尘无过客自临南牖了残编
　　晴雀飞飞恋草檐午风漠漠泛茶烟雪残东圃梅花后春在南墙细草边下螙编消永日镜中华髪感流年诗逋画债难推脱应负平生笔砚缘
　　南楼
　　南楼日上晓光澄北郭烟消万井明膏雨一番苏弱栁春风几处啭新莺秪应旧病随寒尽无复闲愁共草生起绕江梅覔新句惜花自是老年情
　　肇孙北行
　　阿翁九十苦钟情倚杖那堪送汝行壁水去游天子学春风须听上林莺壮途初发千山轫雅志无忘万里程三百年来忠孝在慎言无溃旧家声
　　己未元旦
　　劳生九十漫随缘老病支离幸自全百岁几人登耄耋一身五世见曾秪将去日占来日谁谓增年是减年次第梅花春满目可容愁到酒樽前













　　甫田集巻十五
　　钦定四库全书
　　甫田集巻十六
　　明　文征明　撰
　　叙十三首
　　送周君还吉水叙
　　故工部尚书周文襄公抚循江南大有功徳于民去之五十年为治己未有诏以公与故户部尚书夏忠靖公并祠于呉从有司之请以慰荅呉民之愿思也明年庙成庙有像设而公去呉久蔑所儗似于是公之孙廷器自吉水以公畵像来讫事乃去呉之老长先生以呉人幸于奉公顔色而喜廷器君之来也谓其归不可无言猥以属某某之生在公去呉二十年之后然习闻遗徳宛犹瞻承有不容已于言者方宣徳之初当朝家多事之后公私弊极公以干运之材撡富民之术以拓赋财之源博收众议首勤民隠劭农振业岁亦比登民乐于所入而不知苦其出上享其用下茹其泽者二十有二年征公之绩法得祀久矣顾方相安于无事而事之成固亦有竢于论之定也是故公在而乐既去而思思久而不能忘越五十年而卒用食其报于呉此固无伤于缓而益有以见公之徳泽深长非茍焉图塞目前之为也窃惟东南赋财之防百需出焉不培其根而日竭其出出倍而末亦益瘁矣方公未至之先有司诛求不少防而积逋至八百万公既损民常出而官复羡赢此虽公之才局去人逺甚而其理亦岂不有可推者哉今圣天子不违民思以昭厥勳诚不能无所望于后之人也惟公恩泽系民心功业在史官而血食之详当有记庙之成者余特叙其槩以荣君之行亦以寄呉人之思云尔
　　佥宪伊先生感事诗序
　　佥宪伊先生侍其家君承徳公之居呉门也某以里中契家子获从容侍杖屦先生为言先朝防擢之恩与先夫人子育之徳輙慷慨流涕如不能已他日示某三诗则感事之作也先生成化末自蜀臬入贺万夀节属龙驭升遐弗获成礼为二韵诗二章先是以刑曹郎推恩褒録其亲而母氏遗荣久龙章贲于藏丘为四韵诗一章还呉来十又四年而遗弓之痛罔极之情不少置至是出其诗属交游诸公和之而命序于某某小子何用知此受简累年未有所复顾其意不可虚辱也则为之序曰忠孝天下之大闲也然非有出于寻常日用之外顾其事有本末而人道之所为尽与否存焉是故厄穷颠顿不能自见于世者常患不获申其志而一豢于富贵狎于恩私则或犯名废义而并其所学焉负之至于事变恩移不能无悲摧感蹙之情其事足慨也而君子乃有取于先生以为得忠孝之理焉夫岂以其悲摧感蹙以为难哉先生以进士髙科践敭中外为明执法为良监司道究当时誉闻敷于上下而宠被于君私又得以显光其亲虽其所学所养有以迓承之而遭罹昌防独非君亲之赐乎顾吾所以复之者方永而遽絶欲用其情而无所于施其悲摧感蹙当有甚于不幸而不得志者其何能已于言邪此先生之诗之所为作也读其诗知其不忘于逺而极其情为能不负于所事夫仕而不负于所事而又不忘于逺虽古圣贤之事无出此者而余顾谓无难焉何哉夫其始也不出于厄穷颠顿而卒又能不辱其身以及其亲是其见于行事者既已卓然名世使无是诗固不得少其忠孝之名也而是诗之发实又至诚恻怛而出于不能自已之中然则何难哉夫惟其不难也而后知其本于寻常日用为能得忠孝之实焉悲摧感蹙果足以尽先生哉先生名乘字徳载其先有尚宝卿恒工科给事中侃皆名臣先生其世济忠贤者欤
　　送侍御王君左迁上杭丞叙
　　国朝以仁厚立业更累朝列圣纲维综核之余诞章丕绪深密完固殆无可施力而士之用世亦惟持重博大为宜或稍出亷隅有所建画徃徃得喜事狥名之谤及今百余年所以消沮浮薄崇长忠厚诚不为无益也而其间固亦有幸于无事以自葢其瘝旷之愆者矣盖遄耍蓄朒谓惟因循自恕足取持重博大之名呜呼古之所谓持重博大固如是哉徃岁先君以书问士于检讨南屏潘公公报曰有王君敬止者奇士也是故呉人他日还呉某以潘公之故获缔好焉及君以行人迁监察御史先君谓某曰王君有志用世其不能免乎乃治庚戌君以事下诏狱镌两阶左除福建上杭丞始君按辽阳明法守轨多所绪正用事者不便为飞语中君而其徒有气力者又从中醖酿之而君遂得罪去议者谓君不自省约以敛怨时人迄抵祸败或又谓君感槩激昻不能俯仰其得罪固宜而亦其所乐受凡此皆非所以论君也君以圣天子耳目之臣奉使边檄其任不为不重而辽阳国家要害不得不慎茍为避喜事之名因循自恕以侥幸塞责则循习之弊将久而益滋而一旦事出非料则其祸之所遗岂独一身一家而已哉故操切屏捍惟法之循至于得罪以去固非所乐而实亦所不暇计其心诚不欲以一身之故而遗天下之忧若君者今之所谓喜事狥名而古之所谓持重博大者欤此潘公之所谓奇士而先君之所为叹其不免也君将赴上杭取道还呉呉摓掖之士聚诗为赠而推叙于某因叙君之所以得罪之故而复推本其所存如此虽然天下之事尚有大于此者君当无以是自惩
　　靖海颂言叙
　　正徳改元之禩侍御曾公以简命按苏苏属邑崇明治东海中其民素犷健梗治先是豪民施天泰争鱼苇之利噪于海濵有诏徙其家逺州其党钮东山者溃归逸于海复啸其徒为乱出没卤掠民不胜扰于是濒海诸邑复大震有司以闻诏发诸路兵讨之而公与今中丞艾公实领其事夏四月首事徂秋八月竟扼贼而歼之降其脇从俘其老弱而四民用宁方贼之猖獗也郡郭亦警及是解严士民懽曰凡所以惠安我民以保生聚得不及于难者皆侍御公之力侍御公实生我民其曷以报乃相率为诗咏歌其事而属序于余窃惟天下之事不可常而人之才贵乎养之有其素今夫衔一命寄一方孰不幸其无事也而事变之来或出于意料之外彼龌龊遄耎徃徃避事而害成而好为不靖者又或挟之以侥幸于一掷以为功名之防此其人皆以身为计者卒之亦不能办其身而民用受其辜焉侍御公之来当夫承平百年之余而蘓又在畿辅之内岂常有意于变哉而卒然遇之有不易于为计者而公处之无难焉方师之兴饷给浩瀼文檄旁午凡审势相方部分调发莫不于公之出人皆讶其不素而克而不知其所已试于为邑者既尝騐矣盖公初以进士宰定逺适妖贼搆乱势张甚公设奇御之用全其城今悉数郡之众以当区区窃发之徒固已优为之矣是岂侥幸于一掷者哉公之出按也以志计销顽梗以徳惠抚疲癃仁威并着吏畏民懐庶政之举不可殚述兹特着其平寇之一事云尔
　　送刘君元瑞守西安叙
　　正徳戊辰金陵刘君元瑞以刑部属出守绍兴寻以先事忤权幸罢自被命至去郡为日仅五十有六然而绍兴之人惜其去如失慈母父老子弟奔走追饯争致餽遗君悉麾去无所取乃相率饰祠庙肖君像事之于是刘君之名一日闻天下庚午更化悉起前时被斥之人首擢君知西安府君初罢官贫不能归迤逦至呉兴吾友呉君汝琇客之至是汝琇与郡摓掖士聚诗为君赠不逺百里走呉中乞余叙其事余惟刘君奇才隽望遭罹盛防当有名公硕儒道誉扬防而何以余言为哉汝琇曰此刘君之意也虽然古之人赠人以言得其善则称知其过则规余于刘君何居曰刘君不走求王公贵人而必子焉是征其意非直以誉而已呜呼此刘君之所为异于人而一郡有不足言也夫君以两月之政而能归乎数十万户之人以耸动乎天下虽天下之人莫不以刘君为不可几及也而君顾不以自足若有望焉诚以事变之来靡有穷既而隆誉之下谗毁攸基方其去绍兴也天下之人想闻其风采莫不欲以为郡以为犹绍兴也然而风土有遐迩事绪有顺逆而人心有从违君自视于此果能皆副其意乎一有不获则举向之所有而尽废之加疵焉是故以黄次公之良天下习其名人主钦其节而卒之不能周旋于末路夫岂其后之所为真有忝乎哉良以望之者厚也望之也厚则其责之也深顾兹藐焉而人之望之若此其责之若彼则亦岂易为酬哉君不以人所不可及者自多而以所不易为者自力则其所至独可以收誉于一郡而止邪始君之罢也间闗羁逆人将不堪其忧而君萧然自得方益进于学图史笔砚若将终其身一旦起自闲废宠以壮郡莫不为君喜也而君方有惧焉此其中岂无所见哉徃余尝从人闻君绍兴之政而吾友陈君鲁南王君钦佩顾君华玉君乡人也又为余道君文学制行之详窃慕之其居呉兴距呉门数舍而近虽不及接话言而相闻为稔故于君之行也不嫌于规
　　送提学副使莆田陈公叙
　　正徳壬申之秋诏嘉兴守莆阳陈公为山东按察副使领提学事先是治中公以监察御史视学南畿振徳警愚轩轾惟允数年之中士修名行而文以丕显朝野翕然称之谓公之道化流行得古人表帅之义未几逆竪盗权谋乱庶政天子惑之公上疏极谏遂以得罪镌两阶左迁潮之揭阳丞朝野又翕然称之谓公之风采磊落有古人正谏之风及朝廷更化同事者往往内补而公稍起倅嘉兴寻以为守于是朝野之人莫不惜之以为公之贤明宏逹宜在师资之地守振肃之职而顾浮沉常调不亦负乎此固天下之公言而某则以为世俗之见耳非所以论公也比公虽官御史而奉使于外非在得言之地可以不言而言之兾有以行之耳得罪去国岂其志乎夫既已得罪则投窜摧辱有所不辞又奚班资之计耶茍计于是则患失之心惟日不足充位固恩龊龊自守又甚而败名弃节以猎华要髙爵厚禄垂手可得舍是弗图而区区于外内升沉之间虽愚人不为也而公岂为是哉惟其无心于是是能效忠输诚慨慷激发得以行其志而成其名视彼侥幸恩私以徼荣一时者涕涶之不若也又足以辱公乎哉而天定理还事不终敝所谓高爵厚禄卒以畀之此虽理所必至而事有不尽然者则幸不幸存焉幸而得之于公为无负不幸失之则其所为髙一世而望天下者固在也公又何媿乎夫公不图世之无负于我而求有以无媿于世充是心也盖有无入而不自得者虽宰天下可也一方视学之寄果足为公重轻哉虽然自公为丞而倅而守天下之人想闻其风采葢莫不愿为之奔走也而鲁独得之经天下者殆有意乎何者鲁为圣人首化之地比歳盗贼残毁疮痍特甚非仁明恺悌以斯道为任者固不能抚摩而振起之也公行矣济溺起衰将为天下先也某以诸生辱公国士之知十年于此潦倒无成方惧为门墙之羞而公眷存不已今兹由浙而鲁得再见于呉门因献是言而必以天下望之者固天下之论也
　　送开封守顾君左迁全州叙
　　余友顾君华玉少负才隽以文学闻于时筮仕宰广平又以吏能闻升朝为郎以清强闻及守开封绥懐得情剸裁靡窒而其声闻益闳以达余交其人久窃尝考其所为而得其所存葢天下士也或从毁之数其隠过不遗余力余始骇叹考其所为与察其所存无或异也正徳癸酉君得罪中官逮赴诏狱一时人莫不危君而余窃为君喜已而君竟被罪镌三阶左除广西之全州余乃益信余之所见不妄而君之事诚有人所不可及者葢人之所为诱于外者不能坚其中而顺于道者未始计其外使君而能周于外以猎誉于时人则誉日益至毁亦从之身跻膴仕而道斯诎矣君子求信于道而不必崇其身宁失时名而不受识者之毁言考君之所为得罪果以其道欤抑不以其道欤必有识之真而辨之得其实者毁若誉于是乎在而向之毁之者安知其不愧而为誉乎夫始之毁之不遗余力将以败其行也卒之无益于败而反以誉焉至其得罪而去人方危之而余窃以为喜若是则誉毁荣辱皆不足以论君而所谓文学吏治足以尽君乎哉然余卒以天下士韪之亦求其所存而已君故呉人而家金陵及是便道过家上冢以行余得合诸友赋古律诗八首为饯叙其首
　　送崇明尹呉君赴召叙
　　崇明为蘓属邑治大海中仅若一岛故虽称内服而不得与列邑比其官府制度赋出章程视列邑率损十九然其民犷健易动又其地有鱼盐之利易争以扰而与戍兵杂处一失抚宁輙枭獍以逆故其令长必循良重厚为宜而仕者徃徃不愿得之或得焉忧畏忿怼同于投窜一日代去輙喜如释所负盖其心鄙夷其民不屑与理而恒传舍视之噫亦过矣临川呉君之为是邑也值邑豪施氏俶扰之后痏痍溃竭公私頽敝而遗孽方潜祸未巳君爬疏剔抉随事经理而诚心抚循之邑用大治逋荡消弭无衅以发久而民益附以信未几有游寇之警君益料简民兵缮治干橹甫集而寇至以有备得弗扰及是被征且行为余道邑中事歴歴谓茍嗣得其人可以永理无患不然更两年敝矣葢苛条烦狱与夫鋭事徼名之为皆足以尸之而其忧方深也若是岂独崇明之人不能释君而君之心殆不欲遽遗其民而去之也君为崇明四年而厌难折冲恒居六七此人情所不屑所谓忧畏忿怼同于投窜者而君安焉既释而去孰不幸喜顾独置忧不已此其心岂以崇庳近逺为念而区区官爵乌足以易其爱民之心哉以爱民为心则政必出于实而不以崇庳为念则所职为易修操履实之政而供易修之职焉徃而不得治哉易外而内去州县而即省台固不足为君喜而亦不足为君虑也
　　送嘉定尹王君赴召叙
　　国家之制特重台臣而其任也徃徃选于有司之良惟其职与民亲而所理钱谷狱讼与夫簿书期防皆官常所急既久而习可以推衍宏致故其授不得不重而于其中尤重进士之科然其位下且逺视京朝官尊重不啻什伯进士入官或厌弃不屑而得之者庸庸循守以基歳月甫三朞而已束装竢征矣视其民曾传舍之不若而民之视之亦若过客去来漠然无所与者呜呼国家之所为重台臣之选而必有待于有司者其意固如是哉四明王君以戊辰进士出知苏之嘉定歴岁甲戌始以御史征而嘉定之民重惜其去顾其势不可留则谋所以系君之思而耆民刘璹氏从余乞言余于君有雅故固尝重其为人而于其去嘉定而就征也加重焉葢君自戊辰入官抵今六七阅岁茍能规随趋辨以钓声名以承上官之意则君内徙久矣万一前此徙而去也不知嘉定之民所为恋惜君者视今日何如也古之仕者重久任而下声名盖任不久则泽不流而声名盛则诚或不至而民受其敝故余不惜其徙官之独后而独幸其得民之久且深也于此有以知君之所存能以民事为急以久逺为计而非茍焉图塞目前之为也若夫钱谷狱讼簿书期防与夫官常所急乃所深习而练焉而朝廷所为重台臣之选必有待于良有司者君庶几其无负哉
　　送提学黄公叙
　　国家取士之制学校特重自学校升之有司茍谐其试则谓之举人自有司升之礼部茍谐其试则谓之进士凡世之大官膴仕悉阶进士以升进士之升有司礼部实操之枢焉然而士习之隆污儒风之显晦不与也惟督学宪臣为能轩而轾之宪臣之所趋士亦趋之宪臣之所格士亦格之有不待文法教令而自无不及者葢其职专而其地又近故其于士也亲而为之化之也易学校之所养有司礼部之所举皆是人也是故有司礼部能举之督学宪臣能化之宪臣之所任不既重哉比岁督学南畿者操其所谓主意以律士而峻法临之谓必合于是而后可学者至于摘抉经书牵率词义以习其説而士习为之一变有识者之于是莆田陈公至特矫其而变焉陈公去而黄公嗣之黄公盖尝出陈公之门者凡其所为悉出陈公而辅以髙朗之识优以雍容之度破厓岸畧章程而一出于正其所取士徃徃向时摘抉穿凿者之所不齿而向所称合格之士率废不录于是士皆崇硕大而黜异説上博综而下训诂数年以来士习为之一变而善焉士习而善则有司之所选礼部之所举与夫朝廷之所登用有不善焉者不可得也呜呼若公者岂非所谓能充其任者耶正徳九年公以年劳擢拜按察司副使视学广西属学诸生咸惜其去而某特叙次其所为变士习者如此某在诸生中最为凡下然不能摘裂牵缀在曩时为甚而其见废也视诸生亦甚故今之惜公之去也视诸生为独深
　　送侍御呉公还朝诗叙
　　正徳八年监察御史呉公持节按太平诸郡轨道绪正无所规随抉微兴壊所部振肃属傍省盗起流刼新安公疏捕追北境以宁敉一时称才焉然公重迟自将不事搏击而能逹一方之急以宣明天子之恩其展采错事有出于寻常按职之上者列郡誉之而新安之民懐其保厘之庸加誉焉及是代去相率歌其功能不逺千里以序属余余不及识公而独喜公得下人之誉有不易易者夫国家建置百司各有专职惟御史随事任授不恒厥居而其任特重是故在内御史能言之而羣僚九列聴之在外御史能行之而藩镇诸司承之昔之论者谓其居中得与宰相相可否以为重而不知今之在外者之重也而其中尤重廵按之任葢今之制凡仓储学校军政茶马盐铁之属并御史闗决然皆不相侵越而廵按御史独得综理而所部百官听其轩轾事竣例以数语标刺其名上诸天官卿天官卿按以黜陟恒十九焉盖天下之大天官卿不尽见闻而天子之耳目惟御史是寄御史实代天子行事故所至藩镇大臣郊迎惟谨郡刺史而下谒见拜俯惴惧惕息若不胜任而御史坐而诏之一有号令自藩镇以下莫不奔走趋赴而是非得失徃徃窃议于下不以白间有以谊争执者然亦鲜矣夫御史以一身临百司之上以隆重之势下视俯首趋事之人以当其傍睨窃笑而不之知若是得不败以完足矣而或誉焉非其才足以济物明足以烛理而重迟周慎有以任其事固不可得也余于新安之人颂公之言而有以知公之不易也公名钺字宿威抚之崇仁人
　　寿大中丞见素林公叙
　　成化治间中外之臣以气节行能高天下者三数人而已一时朝廷之所倚注台谏之所抡拟与夫大夫士之瞻属依归必在三数人者今大中丞见素先生莆田林公实一人焉孝考当宁三数人者以次奬擢亦既効用于时至于今三十年或老或死沦落殆尽而公岿然犹系天下之望呜呼伟哉公于是年六十余聪明强徤不减壮时而居闲既久无复当世之念防蜀寇告急中外恇扰乃复有意事功朝召夕起束甲西驰旉融妙畧卒用戡夷大难保蜀余命功甫告成而公之身已在闽山之南矣夫闻难而出功成而去之岂独今之人所少哉而公履之已素有不待今日而见者公初以司寇属上书言天下事指斥侫幸几蹈不测既而收自放弃起歴要途若可惩矣而轨法纠捡又多忤物旋起旋废曾不能三年留也而天下之人方共髙之公之心固不可诬哉推公之心求公之事其有无益于当世必有能辨之者今四方多事用材如渴朝廷毎申求旧之典而公方坚保晩之节或者谓公用不尽材于海内有遗望焉呜呼此又奚足病公哉太史公有言人有所贵亦有所不如天不尚全故世作室不成三瓦而陈之使公都位食禄而享上寿造物者且将忌之矣于此或有损焉岂朝廷天下之利哉吾是以谓究公之用固不若完公之福之为美也公文章道谊葢于一时声名出处重于朝着婆娑故里顺登期頥为天下大老以润饰斯世顾岂不多于彼哉此公所为有乐于是而无用彼为也公于先温州最故而外舅叅政呉公惟谦在郎署时实又聮官相好某以通家之故凡一再接公别去十余年光仪教范奕奕在目公之弟寿州守曩教长洲某以诸生获出门下及是解郡南归道出呉门为余道公动定甚悉因征言为寿用敢论次如此而不以公用世为愿者斯特征明厚公之私言也若夫君相之情朝野之论与夫小人望治之心固将挽公而出之莫释也呜呼三朝旧臣所余无几天下之事将有属焉公其自爱
　　赠长洲尹髙侯叙
　　长洲为蘓辅县于郡下郡当东南要剧赋发章程率倍他郡而饩馆劳猍靡有休间郡既壮大而郡官尊安往往委劳于县而长洲率先任之其繁视他支邑不特相百而已又其地介于东南卑瘠多涝民众而贫稍急则敛怨缓则僇辱随之繁词藂狱又每困塞故为之者钩摭审画矻矻簿书间救过不暇矧能润饰以儒优游文翰而称治辨乎若夫才优剸割而誉以文敷雍容燕笑而课奏罔后数十年来吾得高侯焉侯以进士髙科试邑于此始至而吏詟其严既而民安其业上官与其能朞年之间邑以大治誉闻隆赫旌褒加焉然求其所以为理每出于簿书期防之外而读书为文无废业焉间引邑中贤士与相倡酬所歴山谿輙形纪述风流篇翰照映一时论者徃徃以文学誉侯而不知侯之心未尝不以民也昔宋王禹偁以大理评事知长洲日事赋咏竟以文学知名徴入舘阁在当时未尝以吏最称也然其言曰一邑之政田有赋丁有常佣春役而夏不休朝令而夕必具小则惩之以殿最大则惧之以刑法葢极叙为县之劳而不以宓子弹琴为是是岂专事赋咏以文章自好者哉盖以政事行其所学而以文章葢其所长其志固有在也岂若区区徤吏收誉于一邑徼荣于当世哉去今五百年为邑而课最者不知几何人今皆不能举其姓字而禹偁风流奕然可想然则侯之志固有在此而不在彼者侯今以政事被旌固侯乃心斯民之效而非侯之所荣也以为文学而誉之又岂足以尽侯哉










　　甫田集巻十六
　　钦定四库全书
　　甫田集巻十七
　　明　文征明　撰
　　叙十一首
　　墓山探梅倡和诗叙
　　吴墓山在郡西南临太湖之上西崦铜坑暎带左右玉梅万枝与竹松杂植冬春之交花香树色郁然秀茂而断厓残雪下上煇焕波光弥一目万顷洞庭诸山宛在几格真人区絶境也但其地僻逺居民鲜少车马所不通虽有古刹名蓝嵗久頽落髙僧韵士日逺日无茍其人非有幽情真识不能得其趣非具髙怀独往之兴不能即其境而游矧能发为歌诗品目咏赞以深领其胜耶此余于方伍两君探梅之作而有取焉古之名山往往以人胜所贵于人岂独盘游厯览而已有名徳以重之髙情雅致有以领之然非文章雄杰发其竒秘亦终泯泯尔是故山无浅深近逺茍遭名人皆足称胜天下吾吴号山水郡然知名当世则虎丘灵岩耳盖顾野王之文清逺道士李太白韦白诸人之诗歌有足重也若墓之胜诚有不在二山之下者而一时之人能道其名者鲜矣岂非未遇其人文章之不立欤或谓永柳诸山以柳子诸文传而柳子之文之竒非永柳诸山不足以发二君他诗固多清丽而评者谓墓诸篇尤胜殆山水之竒有以发之耶而其幽情真识与夫髙怀独往之兴实足领之又其人皆清脩有立仕以政显隠以操称不肯碌碌后人充其所至必将名世他时当有读其诗而想见其人以歆兹山之胜者余故叙而传之
　　送太常周君奉使兴国告祭诗叙
　　今天子入继大统之初首议推尊所生而辅导大臣以宗法不可紊正而继统不得顾私据礼执论至于再三天子用其议卒考孝宗以端万年之统帝所生以隆一时之孝事出权宜尊有所属天下翕然是之而建说者独谓追崇所生疑若未尽天子亦以为未尽也顾礼有经常不欲自用特付大廷议之而大臣守前议不变天子孝思纯笃必欲申其至情微示所向谏官往往获罪而二三大臣遂相继引去于是巷议纷然谓且悉从说者之言而遂废所后之礼人心危疑中外汹汹然而天子实不用其议也乃嘉靖三年四月有诏尊所生为皇帝而所以考孝宗敦所后于前议无改焉诏若曰朕于正统不敢有违而所生至情亦当兼尽王言一出中外释然知圣天子之意特欲申其至孝焉耳于戏孝者天之经地之义也圣人制孝所以尽人之情以行夫礼礼者天理之文人事之则圣人制礼所以节人之欲以正其情是故天下不可一日无礼无礼则乱亦不可一日无孝无孝则贼夫礼与孝也凡民不可无也而况天子乎而况大臣有经天下之责者乎二三大臣所为不忘引去者欲以行夫礼也圣天子惓惓于所生者欲以行其孝也然孝不可无礼而礼寔有以通于孝愚于此有以仰见圣天子之明能用其孝以祔于礼而尤重夫二三大臣之去得申其礼以全夫孝孝之至礼之尽天下其庶乎名号既成仪文斯举于是天子有事于园寝以从臣将命而太常丞周君徳瑞与焉在朝诸君咸赋诗赠行以余有同乡之雅俾叙首简始礼之举也时多异议而君子或不能无疑于其间故余于此深论其事以备他时折衷云
　　送陆君世明教谕青田叙
　　吾友陆君世明以乡贡士试礼部得乙榜授青田教谕或谓君髙才隽望当收制科跻膴仕以大有为于时冷员散地非君所宜得而君不恤也国朝之制雅重进士之科而乙榜即进士之副然今之髙官要职非进士不畀而乙榜例得学职一堕其中辄不复省録浮沉常调或终其身其间以誉望自防而显仕者间亦有之然而鲜矣故进取之士往往匿年规免以觊他日而或时命不偶迤逦嵗年乃有毕志儒官不沾一命者呜呼岂不重可惜哉君少与余同游学宫而君天才夐出矢口迅笔藻丽煜然每就试据案疾书视他人章追句琢方事思惟而君数百言已就莫不畅达隽永而传于理故御史按试莫不贤异之谓其取进士不难也然每试应天辄斥不售自治乙卯至正徳己卯凡九试始得举于乡及试礼部又斥不售自正徳庚辰至嘉靖丙戌凡三试始得乙榜夫以君之才之敏如此而其进之之难如彼岂不有命哉茍不自省而勉焉以求其毕志儒官不沾一命吾不敢谓无也万一有焉岂不重负其所有哉而况其所就或有出于进士之上者此君所为俯首以求就其所志而冷员散地有不暇恤也我国家学校之设甚缓也而实要也甚轻也而实重也何者世之盛衰系人才之贤否而天下之贤胥学校焉出今夫脩一职治一事其效易见而所及有限岂若贤者之兴隠然为一世之重而其泽之所被有不可量者然则何有于进士哉吾知君必以此自贵而无用彼为也虽然学校诚要也而或缓焉诚重也而或轻焉则系其人何如耳是故得其人则重且要不得其人则缓且轻君尚进于是哉
　　送周君振之宰髙安叙
　　国家入仕之制虽多途而惟学校为正学校之升有进士有乡贡有嵗贡嵗贡云者有司嵗举一人焉乡贡率三嵗一举合一省数郡之士羣数千人而试之防其三十之一升其得隽者曰举人又合数省所举之士羣数千人而试之防其十之一升其得隽者曰进士凡今之名臣硕辅与夫建功植徳显名当世者皆进士也故凡今之髙官要职非进士不畀进士尚矣其次则乡贡乡贡率起自冗散其得邑往往鄙小其畀授率下进士一等其能建功植徳自防而埒于进士者葢有之矣然非铢积寸累矻矻自守鲜不败者非声名隆赫突过进士不得显官而浮沉常调终于下位者比比也故有志当时思自树立者往往厌薄不屑必需进士以升此其所志良是矣而君子所恃以自见乃有出于进士显官之外者余少学官同游之士无虑百数十人而与余同志者才三数人三数人者其气同其业同其发为文章着于行乂与夫羣试于有司无不同者盖莫不然思以自见于世也故一时之人所望而觊其有立未尝不在三数人者周君振之其一也既而三数人者以次升用而振之数试不利竟以乡贡从选调得知瑞州之髙安振之在三数人中其名独盛而滞于学官为独久又不得进士而从选调以去故知振之者莫不惜之谓且不屑也而余独不谓然何者其所恃以自见于世者在志在气业在文章行乂而非以进士也且国家所谓隆进士之科者岂不以其所业哉其业则经史也言行也修治之具圣人之道也是皆学校之所讲习固乡贡之士之所同也呜呼振之之所志犹夫进士也而其所业与其所求而至者犹夫进士也其自抜而埒于进士也何有哉若夫铢积寸累屹屹自守固其所素负以自立者而声名隆赫突过进士以猎显官则有命焉而非振之所能容心其间余固不暇为振之道也髙安瑞之辅邑在江右为剧地前此皆进士领之今授振之经国者固以进士望吾振之也振之行矣其无以乡贡自画
　　送周君天保知来安叙
　　山阴周君天保以辛巳进士知兖之东阿朞年而县大治当道者才之谓县小不足为也移知应天之溧阳未上以忧去服阕改授滁之来安于是人咸叹之谓周君之才常小东阿不足为也移而去之宜得壮县以骋而来安犹东阿也周君为之得防枉其用乎而余独谓非然也我国家用人惟其才其畀授视其所堪惟进士入官则惟以名弟其用为县亦惟以名弟然县有逺近地有厚薄事有简剧而人之才有能有不能或盭焉鲜不败者近制稍事消息期年而察之视其治状与地之宜而易置之俾得随力展错无废材焉此诚经国者曲成夫人材类古器使之道而实非也凡今之仕有中外而仕外为难仕州县为尤难县有小大其相去不啻倍蓰而其为之难易亦倍蓰然而君子视之均之为不易也诚以县令之职导扬风化抚字黎氓其事有祠祀有学校有传置廥积有河堤道路有科差有籍帐勾稽省署悉总于令而盗贼虫霜旱潦又其异者初不以小邑废也茍处失其道其败也视大邑为甚何者地狭鲜产民贫而寡业赋出无几而役力章程不可但已非若大邑地大以饶储偫有素而人力物产足以供之处得其道诚无难者是故邑无小大无难易惟在处之得其道与不得其道耳来安在大江之北实惟畿辅望县其地当淮徐河洛之冲旱暵防贼嵗比不登民饥而虚而盗时窃发周君之行科差籍帐纷错丛挫勾稽省画悉萃其身其忧方大也而何枉之云哉或以君才敏而志髙工为文章力追古作喜得僻左地而以其暇逸究于其业又其地属滁有琅琊醉翁之胜而君寄兴髙逺将以自适今若是不已负乎虽然不足病也昔者子贡问于子贱曰何为瘦也曰忧官政也世谓子贱宰单父弹琴而治则为县而暇逸无若子贱者而其言如是则亦何尝不忧哉忧得其道乐在其中矣周君亦求其道而已得其道虽日事吟讽肆情林壑不害其为忧官政也不得其道则矻矻簿书徒见其劳耳何补于治哉余尝识周君之兄若弟雅闻其人及是邂逅倾吐遂得其心事盖能以道自胜而非可以地而易其志者防其乡之大夫士征文为赠遂深言之而不嫌于规也
　　陈氏家乗序
　　陈氏家乗者长洲陈公希正所修陈氏宗谱也不曰宗谱而曰家乗者凡陈氏所受三朝辞命与凡累世文献皆在焉陈之先徙自鳯阳由建炎南渡抵今四百年可考而知者元翰林学士同知太医院事良炳而下仅仅七传传其所可知其不可知者不敢强附以重诬其先也按陈妫姓系出于虞周武王求虞后得胡公满而封于陈因以为姓其后楚灭陈敬仲奔齐故齐楚皆有陈氏秦末胜起阳城死于汝阴平起阳武而封于曲逆子孙散处莫详所终汉魏之间蕃实最着而莫究所始要皆胡满齐完之裔也鳯阳在宋为濠州故属楚之淮南汉御史大夫万年魏尚书令矫矫子侍中骞皆故濠人公之先必有所祖而文献无存莫之有考焉且学士仕元官三品既显融矣在当时岂无辞命之颁交游文翰之赠而一迹不传及今子孙欲追其始藐不可得盖不能无遗憾焉公之为是夫亦无使后之子孙有憾于今犹今之于昔也余读其书详而核析而不分聨属而不紊上不诬其所出而下焉得以引其世而所为不忘本始之意盖惓惓焉厚矣哉公之志也夫昧于源本不知所祖者失之薄援引攀附而妄祖名人者失之诬与其诬也无宁畧于所始而传其疑焉乃或因仍茍简并其所知废而弗録时移世易子孙至不相通如苏洵氏所谓相视如途人然失亦甚矣其又甚者欧阳子曰不知姓之所自而昩昭穆之叙则禽兽不若呜呼可不惧哉若公者庶乎免夫其得逭于欧阳子之责也已公名宠以儒医擢用厯官太医院使致仕进通政使司右通政云
　　宜兴善权寺古今文録叙
　　宜兴古荆溪之地带江襟湖在东南为山水之邑谷岩幽窅流濑清激昔人有乐死之愿其胜有可想者又壤僻而迂更兵燹为少故又多古刹名迹善权寺其一也寺据离墨山之南麓有三洞之胜榱甍桓桓犹唐故物丰碑巨刻亦往往而在然其事具郡乗甚畧而寺未有特志也寺僧方策取金石之存者合近时名贤篇咏辑为古今文録于是山之文献始备而其胜乃益显夫山水之在天下大率以文胜彼固有竒瑰丽絶无待于品题者而文章之士又每每假是以发其中之所有卒亦莫能废焉柳子厚记永柳诸山本以摅其抑郁不平之气而千载之下知有黄溪钴鉧者徒以柳子诸记耳然则山水之胜果不有待于文哉若夫佛氏之学务以悉空诸有而言语文字又其所幻而恶焉者然而古之名僧胜士又不皆离乎言语文字之间而其名迄以是传岂无上之业未易登援而言语文字即其次耶此防之所以惓惓于文録之辑也策又发山水之竒厘为二十四咏而吾乡沈啓南先生悉为赋之是又不特能辑其成而已余尝约策游山中而未能遽往姑叙其书以先之
　　晦庵诗话叙
　　子朱子之学以明理为事诗非其所好也而其所为论诗则固诗人之言也呜呼理固无不该也而况诗乎哉世盖有工于吟讽而不得其故者或终日论议而谐诸音声辄不合作要之其于理于诗皆未为有得也练川沈文韬氏以明经游学官而特好为诗取凡朱子平日论诗之语萃而为书曰晦庵诗话岂将防理与诗而一之耶夫自朱氏之学行世学者动以根本之论刼持士习谓六经之外非复有益一涉词章便为道病言之者自以为是而听之者不敢以为非虽当时名世之士亦自疑其所学非出于正而有悔却从前业小诗之语沿譌踵敝至于今渐不可革呜呼其亦甚矣说者往往归咎朱氏而不知朱氏未始不言诗也观于文韬之书可槩见已若其所论当自有识者取之小子何述哉
　　重刋旧唐书叙
　　嘉靖己亥吴郡重刋唐书成书凡二百巻本纪二十巻志三十列传百有五十石晋宰相涿人刘昫撰初御史绍兴闻人公诠视学南畿以是书世无梓本他日按吴遂命郡学训导沈桐刋置学宫工未竟而公以忧去及是书成以书来属征明为叙按唐令狐徳棻等撰武徳贞观两朝国史至吴兢始合前后为书百巻而柳芳韦述嗣缉之起义宁讫开元仅仅百余年而于休烈令狐頔以次增缉之起建中而止于大厯元和以后则成于崔从厥后韦澳诸人又增缉之凡为书百四十有六巻而芳等又有唐厯四十巻续厯二十二篇皆当时纪载之言非成书也晋革唐命昫等始因旧史续成此书然五代史昫传不载此事岂其书出一时史馆而昫特以宰相领其事耶然不可考也或谓五代抢攘文气卑弱而是书纪次无法详畧失中不足传逺宋庆厯中诏翰林儒臣刋修之自庆厯甲申至庚子厯十有七年成新书二百二十五巻视旧史削六十一传而增传三百三十有一别撰宰相方镇及宗室世系宰相世系四表续撰仪衞及选举及兵及艺文四志所谓其事则增于前其文则省于旧实当时表奏之语而弟赏制词亦谓闳博精覈度越诸子良以宋景文欧阳文忠皆当时大手笔而是书实更二公之手故朝野尊信而旧书遂废不行然议者则以用字竒涩为失体刋削诏令为太畧固不若旧书之为愈也司马氏修通鉴悉据旧史而于新书无取焉惟周益公称其删繁为简变今以古有合于所谓文省于旧之论而刘元城顾谓事增文省正新书之失唐庚氏尤深斥之乃极言旧书之佳其所引决海救焚引鸩止渴之语岂直工丽而已自是一代名言也然则是书也其可以无传乎虽然不能无可议者段秀实请辞郭睎有吾戴吾头之语新书省一吾字议者以为失实是矣而旧史秀实传乃都不书夫秀实大节固不以此而此事亦卓伟可喜柳宗元叙事尤号竒警且郑重致词上于史馆若是不得登载则其所遗亦多矣甚者诋韩愈文章为纰缪谓顺宗实録繁简不当拙于取舍异哉岂晁氏所谓多所遗漏是非失实者耶甚矣作史之难也心术有邪正词理有工拙识见有浅深而史随以异要在传信传着不失其实而已今二书具在其工拙繁简是非得失莫之有揜焉彼斥新书为乱道诚为过论而或縁此遂废旧史又岂可哉此闻人公所为梓行之意也是书旧尝刻于越州巻后有教授朱倬名倬忤秦桧出为越州教授当是绍兴初年抵今四百年矣其书复行而公又出于越其事岂偶然哉先是书久不行世无善本沈君仅得旧刻数十册较全书才十之六七于是遍访藏书之家虽残编断简悉取以从事材阅惟审一字或数易厯三暑寒乃克就绪其勤诚有可嘉者因附着之
　　何氏语林叙
　　何氏语林三十巻吾友何元朗氏之所编类仿刘氏世说而作也初刘义庆氏采撷汉晋以来理言遗事论次为书标表扬奕奕胜自兹以还稗官小说无虑百数而此书特为隽永精深竒丽莫或继之元朗雅好其书研寻读绎积有嵗年搜览篇籍思企芳躅昉自两汉迄于有元上下千余年正史所列传记所存竒踪胜迹渔猎靡遗凡二千七百余事总十余万言类列义例一惟刘氏之旧而凡刘所已见则不复出品目昈分维三十有八而原情执要实惟语言为宗单词只句往往令人意消思致简逺足深唱叹诚亦至理攸寓文学行义之渊也而或者以为摭裂委无所取裁骫骳偏駮独能发藻饰词于道徳性命无所发明呜呼事理无穷学奚底极理或不明固不足以穷性命之蕴而辞有不达道何从见是故博学详说圣训攸先修辞立诚畜徳之源也宋之末季学者习于性命之说深中厚貎端居无为谓足以涵养性真变化气质而究厥所存多可议者是虽师授渊源惑于所见亦惟简便日趋偷薄自画假美言以防所不足甘于面墙而不自知其堕于庸劣焉尔呜呼翫物丧志之一言遂为后学深痼君子盖尝惜之元朗于此真能不为所惑哉元朗贯综深博文词粹精见诸论撰伟丽渊宏足自名世此书特其绪余耳辅谈式艺要亦不可以无传也是为序
　　备遗録叙
　　备遗録者録建文死事诸臣而备国史之遗也録昉于宋公端仪而成于张公芹郴阳何公孟春实嗣葺之今太仓守冯君意有未尽又为补益而幷刻之刻成使门人太学生王梦祥视余畀叙首简夫忠孝节义天下之大闲死义之人国家元气之所系昔之论者谓夷齐存殷以排周周以有道兴而夷齐不害为仁圣人亟称之所以砺生民而窒不轨也自古国家未尝无骨肉之变而唐之太宗出不得已然不免后世之论者春秋之义也我国家壬午之际事出非常视临湖之事尤为有名而一时死事之臣独视王魏诸臣为有光夫王魏身事建成亲覩临湖之事卒之反面以事太宗曾不闻有所狥其丰功伟绩为一代宗臣而天下之人莫有异议徒以髙祖在上而王魏固髙祖之臣也然则齐黄诸臣独非我髙皇之臣乎即使睢纡避祸以全身立功独不得引王魏以自葢乎乃皆骈首就戮之死不悔者则大闲之不可逾耳而我国家元气之正与再世作养之功不可诬也惟是统纪不立史事废阙寔非细故文皇晩嵗稍稍悔悟葢尝形诸言矣而当时无有将顺之者遂使一时之事泯没不传则靖难诸臣不能无责焉自睿皇以还国禁渐弛乃今遂不复讳实维累朝列圣之盛所谓砺生民而窒不轨者固古圣人之意也
　　甫田集巻十七
　　钦定四库全书
　　甫田集巻十八
　　明　文征明　撰
　　记八首
　　相城沈氏保堂记
　　沈氏自茧庵征君以儒硕肇厥家二子起而继之曰陶庵曰同斋嫓声丽迹郁为时英至于今而石田先生遂以布衣之杰隆望当代薄海外内莫不知诵之于戏盛矣而君子于此有忧焉盖其侈满成习易为骄诞势之所至有不终之渐此维时所为作保堂也维时之言曰鸿藐一身上统百年之绪属当仍世隆奕至于鸿小子而有弗克实辱前人余于是知维时为能保有其家也夫士之于世莫不欲有所借焉以为之地何者诗书之泽衣冠之望非积之不可而师资源委实以兴之不幸而门第单弱循习陋劣庸庸惟其常其或庶几自防而亢焉则深培痛湔铢铢寸寸咸自吾一身出厥亦艰哉人惟其艰也而又能是也于是相与誉之有弗良亦置弗责其素微无异也使其有一线之承则人得以比而疵之以为而门戸若是而父兄若是闻见丽泽若是而弗能是是不肖者从而曰是某氏之子也可不惧哉夫门第之盛可惧如此乃不若彼无所恃者之易于为贤岂此之所负固重哉维时恂恭不暴雅笃伦理菑畬所入可以裕欲而顾惟图史之癖寻核讐校不废而益勤使其素防无异其谁弗誉之乃今硁硁然保之若犹不足殆二三前烈有以揜之欤虽然防是二三前烈其孰抵维时之成若是所谓师资源委积而兴之者深矣今能不以得之深自多而以负之重自惧斯其至不但保而止也而何盛大不终之足忧邪他日维时征余言记堂余因就其意以发之若夫保其田庐以拓其植业则一耕防勤朴者裕为之非余所以望于维时也
　　沈府君石表阴记
　　太史延陵公之表沈府君之墓也称其良于医而书其治疗之实尝騐于人尤彰灼者若干事事核而详文繁而不杀其法盖昉于太史迁迁所论次多简质而于太仓公之事加详凡所为治病死生验者几何人主名为谁及所投疗何药并条列之不厌噫迁殆有意哉而延陵公所为厯厯于是者亦岂茍焉以狥其子孙之意哉而为之子孙者则不可不谓之幸也府君之子锷既伐石登公之文乃来乞余言刻诸石阴维古县而窆而墓道树碑于是有文字以表功徳政事其文或周匝书之汉以降别为文书石之阴者则记碑之阙逸或疏族属支庶而已至柳河东乃悉记其先友名氏于先君石表之背用以着其父之交游之良也而后世诵之谓柳子善能显其亲焉府君所交游余不得而知也而其事则有不待先友而必显者夫以仓公之艺之良固有不可没者而所以不没则不为无恃于迁何者迁职太史而又有良史才故其书古今不废而仓公之事得以附见今延陵撡海内文柄而职亦在太史其表府君之艺之良虽不敢便谓比隆仓公而所为丽以不没者视仓公无负也呜呼是岂徒锷之幸哉固府君之所恃欤府君之葬一时文学名卿为志铭为诔为挽悼之词所以发府君之濳者畧备是固府君交游之良也他日岂独可以考见先友名氏而已邪
　　侍御陈公石峯记
　　莆多名山而乌石在郡城竒丽崒实用钟莆之秀侍御陈公之居在焉公自号石峯盖取诸此公之言曰吾名琳琳美玉也然不有治焉斯亦璞而已矣乌所取器哉诗不云乎他山之石可以攻玉吾之有取于是非徒以山为也夫公以明执法奉天子明命视学南畿士之仰公而治者众矣而公顾为此若有不足焉者呜呼此公所为不可及而足以厉多士率一方也盖人之情喜护其所不及而恬于自恕操辞履事往往贤智自列或谬为退托而其心固不欲人之加之也然而卒亦无能加人始以其有是心是以不能自固而卒之出人之下也亦宜矣茍为自下则非有越人之才者不能夫又谁得而尚之公不忘取助于石亦惟其玉哉而况乌石为公之所丽哉或谓一山一石惟人之嗜而公顾欲专之且乌石在莆非可得私也而不知其有所谓独得者不皆以境也是故嶙峋嶻嶪苍然万仞其秀若焉其壁立若焉仰睇有肃爰以树节瞻斯岩岩而端委以之利其防隅植其靡败虽若有得于山而实公所素负以立身而率人者而兹山固将假公而重于世也然则虽谓之公之所有亦何不可哉公以粹美之质履明洁之操而优之以精深宏博之学夫亦至矣而其心每抑下虽以某之无似且在诸生之列而必以记命之是其好学下问优于天下而人将追而莫之及也夫公方以卑抑下人而人至于不可及人亦何为而不思所以置其身哉今江南士习以器业相髙誉闻相取下而切劘之功盖寡公所为拳拳于是者某有以知公非直自为而已也
　　铁柯记
　　少司马吾苏刘公自号铁柯故太保吴文定公及今少傅守谿公皆为之说他日以示某曰吾初官内台念古御史冠铁柱示不挠也于是思有以自励及尝观于松栢乔乔千尺贯四时不改柯易叶与铁参劲窃又慕之俄得汉铜章故有铁柯字此殆造物者成吾志也遂以自况而人亦谅之不以为过二公之文虽所取义不同实皆吾之意子尚绎而记之某晩学猥劣安敢自列于二公顾公之意不可无复也则为之言曰公起家进士为良有司入为名法从进跻列卿歴事三朝践敭中外余三十年持防轨法所至必信用是几蹈不测然甫踬即奋更涉险夷而其志愈厉不慑天下士以为至刚而不知其所操以用世者有法焉而非徒以气为也公居常若易与而廉棱整整弗少防立朝不修鹰隼抟击之峻而人惮其严有所揆画必审顾所重而所执惟典宪之仍猝遽之途履之若素阻险纠棼持之维中葢其才志圆融足以变需急而视其法不少轩轾夫法之立也凡以济天下之事云尔脂韦媕婀茍事狥情无足论者若夫矫抗直前靡所顾借而慷慨激烈以阶祸首难以求必胜夫刚此足以收其名而已天下之事何赖哉古之大臣在重厚坚定重厚能以法平坚定则能法守法平而守天下之刚孰逾焉公以风声树之而取况乎是凡以为法也志乎天下者顾法何如耳奚必矫矫孑立求胜于气然后为能尽其刚哉昔刘器之不为枉矫过激之行而耿挺特达卓有建明至于颠顿困踣曾不少变而苏轼氏以铁汉目之公殆有慕于是者然器之迄用斥废而公受知天子向显于时此则有遇不遇存焉公不以其所幸遇自足而顾有取于彼之不获以用自振则虽日益昌达而不害其为铮铮也
　　太仓周氏义庄家塾记
　　宗法之立学惟其基也而教从兴焉周礼大司徒五家为比五比为闾四闾为族五族为党党有正族有师闾胥比长咸以教也然其为教不过曰敬敏任恤曰孝友睦婣其所务而力者莫非亲亲之事幼而习之既壮行之久而安焉虽有间隙乖刺不能出其间矣宗法之易行夫岂独其势然哉此周氏家塾之所为作也塾之制合凡族之子弟而教之其义盖出于比闾族党而以宗法通之也初周之良曰元学君念其族属衍大或贫不能自防也思辟义田赡之而力不辅志则笃意教其子曰庶几他日有能成吾志者葢元学没而义庄成其事实举于诸子之贤而协而其尤彦而达者曰王府审理世乡贡进士在凡事之举违庄之规约咸从审画又请于朝下有司摭实加章程焉夫要束之详所以重后人之守而文法之立固将为偾事之防然防有所未至详有所不及固不若谨其性渐其心而使之濡染于耳目寻常之中之为至也此古之圣贤所为囿天下于至理而教莫先焉教立而理明善复而义笃斯何患乎道之不行事之不集哉以元学君一念之防而能使其子举其事于既没数十年之后虽其志有所在而亦诸子服儒明理之所致也此足以白其教之效矣矧于此而加详焉其事效所至岂独一家一族而止而实一家一族所恃而重焉者其或本之不务而末是资或义之不笃而利是图甚或谗就鬭防以隳成业弃礼犯分贻辱前人此岂立塾之意哉此正今日周氏诸君所宜置忧也余于周有防而重其举有合于宗法且得善后之道故乐记其成而必及其可忧者固诸君之意也若其教诏之详有审理君所条塾规兹得畧云
　　正始堂记
　　锡故多钜族往往数百年不輙衰其弥文质行有以垂绪而礼闲义训寔又引之非独菑播之勤共偫程省如昔所谓髙訾富人而已邹君时用者宋元祐名臣忠公之裔自其先君承事植义厚生用能充其业至于今若干年而时用君益用衍拓膏腴连延布泉流溢然而人繁物阜浸入靡薄惧不可以训乃作正始之堂所以示肃中闺而式于百度也于此有节焉曰内行不逾阈外言不入于阃而弗敢忘也有事焉曰主馈絍箴亲蚕洁菜而弗能越也夫亦防矣而君子从以观人故有威加宇内而或不能刑于寡妻望隆朝着而不得收誉于乡曲此岂不足于外哉是故先王之治必本于闗睢麟趾而葛覃采苹国风所为咏叹也夫以霍子孟忠勤慎饬勳名塞天一不制于霍显遂以涂败而晏子之御徒以妇人一言自防为大夫闺门之効固不可诬也哉易曰父父子子兄兄弟弟夫夫妇妇而家道正正家而天下定矣圣贤之业至于定天下极矣而其本始乃在于闺门之间然则斯堂也非邹氏所由以盛者欤夫邹氏有忠公为之基而绍以承事之茂硕又重之以时用之好脩所为引其世而绵其泽无不足者而时用之意若皆不可恃而必有待于是其为虑深矣诚以盛大者欲之所滋而恩之胜也义有所不能克持不能克之恩而济以方滋之欲其卒也岂惟不能正其家而已邪此时用之所惧而余所为深言也
　　记中丞俞公孝感
　　大中丞桐庐俞公文章政业卓然名臣而有至行公之父郧阳公仕成化间为名御史以直言谪判澧州浮沉下寮数年再起守郧阳致仕治任且归俄遘疾宿留数月郧睦相去数千里闻问不相及而公方以诸生学官法又不得辄去昕夕忧悬一日以事宿所亲家夜闻鸣金起坐呼从者曰大人得无有异乎何为惕息不能眠也比至果然盖乡人在太学者传郧阳死矣公投地大恸絶而复苏即夕驰归谋走郧之家人以公身弱不习道路百方譬止不从曰吾居此以日为嵗其能安乎诘朝遂行是嵗甲辰五月十有三日也及渡鄱湖弥望皆水公私舟蚁泊莫可致诘迤逦至九江九江舟楫往来之冲官于此舟焉公遵陆问讯冀万一邂逅也时公忧惶困瘁蓬垢无人色两童掖之踉跄行道上人问得其故莫不怜之或言官舟不受防非有故不泊公仰天窃叹方不知所出一人前拜曰郎君何以至此视之则其家老苍头也问其来乃郧阳夫人道中思鲙泊舟求鱼方次湖口耳公闻言惊絶掖至舟见郧阳方无恙也相持大恸又絶盖自上道至此惊溃百出颠仆欲絶者屡矣既定叙所歴则公离家之辰正郧阳解任之日而舣舟之顷即公仓遑问道之时也长江渺弥颿樯下上日以万数风驶水疾一逝千里使其时非以鲙故则不泊或泊焉后先差池欲邂逅一见得乎公父子相去数千里非有期集徒以一念之诚而求诸去来瞬息之顷如投劵取物不爽晷刻殆有神出于其间非公孝诚纯至何以臻此既而郧阳道卒尝药视敛公得尽心焉不然公且抱无涯之悲而向者乡人妄传岂亦天有以啓之耶尝读宋史丹棱唐伯虎者其父游泸南伯虎梦收父书有亟来字夜蹴其弟庚曰父得无他乎吾心动矣即日裹粮趋泸南黎明走洪川将僦舟而江水盛怒声摇数十里客舟布岸不敢动伯虎徬徨堤上得渔艇跳入叱仆夫解维抵泸而其父果病遂迎侍以归居数日而卒伯虎仕不显无他政业可书独以兹一事得列史官作史者殆有意也公之事与伯虎类而公投足于渺茫无据之地以取必于去来瞬息之间其事视伯虎又有不偶然者顾公方向显于时竒功隽烈将彪炳简策此特其一节耳虽然君子论人必于其微观公为是其卓絶之行已槩见于平居未仕之时而况孝为百行之源可以一节少之乎敢私列之以俟操史笔者公名諌字良佐其父名荩字某
　　王氏敕命碑阴记
　　封监察御史王公瑾受命之十年正徳庚午卒于吴门里第又三年葬阳山大石坞于是其子髙州府通判献臣奉公所受制词勒石墓道其言若曰臣献臣鄙谬弗率荷蒙先皇帝防擢参聨谏列三载考绩不以献臣无似俾得推恩其亲而先臣瑾实与赐焉同时虽多被命而亲存者无几又在逺外内廷恭谢先臣瑾一人而已鸿恩休命所为宠贲臣父子者至深厚也臣献臣日夕兢惧思効万一以图无负先皇帝之知用有纠绳靡复顾忌旋被中伤几临不测或教先臣瑾求援当路毅然不从曰吾子之仕吾固教之忠矣茍不率职则国有明宪明天子在上吾敢贰于吾君以行吾私哉臣献臣卒赖先皇帝之仁获保首领比嵗中外多事一时宠命或被追夺而先臣秖修慎履迄保荣名以没凡以荷先皇帝之明也献臣不有表章是忘先皇帝之明弃前人之烈也献臣为是惧今兹归守先臣坟墓顾瞻鼎湖薄天万里图惟日光云章垂耀琬琰而未死余生庶几犹在昭囘之下尔于戏盛哉狐突有言子之能仕父教之忠古之制也策名委质贰乃辟也父教子贰何以事君观于王公之事其犹狐突矣乎突遇晋怀不免刑戮而公遭逢昌防既已贲及其身而褒扬徳义又特被之纶縯垂示无穷是岂独王氏一家之幸而已哉某与公通家目覩其盛敢遂论次其语列诸石阴
　　甫田集巻十八
　　钦定四库全书
　　甫田集巻十九
　　明　文徴明　撰
　　记五首
　　沈氏复姓记
　　长洲朱天民既复姓沈氏来言于余曰吾沈氏世居吴中相传数百年矣我先君壻于朱先外祖廷礼无子养外孙为孙故吾兄弟皆氏朱而嗣于朱于是四十年余矣某自知事便思复之顾氏名録于学官不可私易也防御史按学吴中得以情告下其事有司如所请乃以正徳戊寅正月之朔告于先祠复今姓易名曰民望归嗣于沈求于朱之族得再从侄轮告于廷礼之祠使嗣于朱呜呼自吾失姓来恒惧不得追复其始以斩先世之泽贻辱先人今幸而获志不可无言以示我后人子其为我记之窃惟古者天子建徳因生以赐姓而子孙别而为氏故有以字氏者有以諡氏者以官以爵若事者今之姓即古之氏也古氏虽多所从然莫不各本其所始百世而下虽叅错纷纠可以一考而得其说杂出于传记而左氏特书之不可废也自秦有赘子子孙乃有以外氏为氏者吾吴中故多秦赘縁是而易姓者十室而四五至有名世大臣不能免者驯而习之往往不知其姓之所自出不知姓之所自出而昧昭穆之叙欧阳子以为虽禽兽不若也夫人而至于禽兽不若亦已甚矣而其所失乃在于区区姓氏之间然则人可以不知所谨哉闾井小民困陋习敝无足异者而名世大臣足以有为乃不知出此在当时岂有甚不得已者乎及今嵗月既迁族属衍大虽有贤子孙无能为矣岂非当时之罪哉天民为此其亦无使后之人有慨于今日也若其縁情据礼续廷礼之嗣实惟仁道所在而不忘所始有孝存焉天民庶几知仁孝之理哉
　　褒节堂记
　　正徳八年癸酉御史按河南上言汝宁民刘汉死妻余年十九矢死弗贰汉且葬丧行而水至余阻不得渡便哭踊溺水自殒父母救出之寻就雉经亦以觉免既求死不得乃抚二嵗孤林以居阅三十有五年养舅姑以夀终子亦成立今余年五十有三法应旌表事下所司核实以闻诏旌其门曰贞节有司奉诏书事惟谨乃十年乙亥树表复其家如制于是其子亦登名荐书为乡进士矣乃作褒节之堂用侈上命他日以县文学来教长洲进其门生文某使为记曰吾微母夫人无以有今日微明天子至恩无以昭母夫人之徳如今日此吾所为名堂也余惟我国家以彛伦正天下而节孝莫先焉诞章敷治每申饬之有司课绩用为殿最若是重矣然而以天下之大民物之庶而嵗之所上不能几人推核之余能终与明诏者加鲜焉其事诚有不易至者而非徒以其节也于此有限列焉年未三十而寡及五十而后旌未及五十与三十而寡者不与也夫岂以其非节耶惟是天下之大民物之庶非有限列焉则事力有所不及巧伪有所不能防其势不得不然而人之所遭有幸不幸是故自其始遭比于五十践更涉歴非独一时而艰难变故非只一事幸而得全者盖亦有数不幸不及年而死又不幸无子或有子而非贤皆所不得也此又出于法制之外有非吾人所得而强焉者而旷荡之恩固所不能周也若余夫人之事与年足登法式而合于褒表矣然非有吾师文学君之贤以为之子其旌与否不可知也吾闻夫人之于文学也慈不忘教期于必成其始非直为今日也而今日之事卒用赖之夫岂幸而致哉文学君不忘母训推衍国恩以为是堂其亦有意乎哉其教吾邑也轨法绪正必举其职尝曰吾惟无负吾君以求无遗吾母之忧耳是固名堂之意也而吾于此得忠孝之理焉是为记
　　长洲县重修儒学记
　　嘉靖十有五年嵗在丙申秋八月长洲县重修儒学成乃是月四日丁亥知县事渭南贺侯躬率博士弟子释菜于先师孔子新宫桓桓豆笾惟饬陟降旋辟俨肃有仪父老宾属爰观爰庆谓数十年来所未有既明日诸博士弟子相率言于某曰惟兹长洲实苏之辅邑邑有庙学而制统于郡故事月朔庙谒春秋有事县官师生旅拜于郡学以为故常有祭田瘠薄不足更费嵗时惟学官行事而有司不与也顷嵗有司之贤者间一行之牢醴狼籍取具临时而其事亦不恒举夫有司之贤有才者固足集事而或不然则委诸故事是故或举或不举惟其人而学之废兴以之兹学之建昉自宋季即浮屠氏藏殿为之陿隘弗称歴元及国朝数有建置而踵其痹陋无所展拓正徳丁丑提学御史安福张公鳌山尽斥僧庐益之而未暇改为也侯始至以学校首政顾月朔不得专谒则以次日将事视学弗葺且敝慨然以起废为任节用制财乗时僦工爰相厥攸亟请于监司于郡守既议克协悉撤其故而新之首礼殿次两庑次讲堂斋庐从而防门缭垣以若廪庾庐湢之属亦以次告成砻以密石华以丹垩翚奂严翼实完实坚乃斥隙地俾居民占业而税其闲架牟其所入以给嵗祀于是庙学之制始备而礼文始益弗諐谓某故学诸生也俾有述焉维古士见于师以菜为防故始入学者必释菜以祀其先师是故有学则有庙庙而弗祀犹无庙也长洲为东南望邑学视上庠官有常贠士游于学有常额而庠有廪饩事皆应于法而有庙弗祀岂其制则然殆有司之失也侯之为是岂独行礼哉亦所以复国家立学之制焉尔夫学校之设所以育英才以为致礼之具其法自三代而下惟我国家为详而其任为特重盖仕者必选自有司举于礼部然后登用于朝然非学校无自而升也故进虽多途惟学校之出为正而他途者不与宋庆厯间尝诏天下立学矣然惟州郡有之县不满二百人者不得立至于学制虽见于程子之议而实未尝用今内自畿甸外而荒服偏州鄙邑莫不有学学必具官士必板列必选于民秀而考其行能闲卫升黜必有法程而所授受肄习必孔氏之教莫不切于治理周于实用粹然一出于正呜呼学校之习一出于正则凡有司之所选礼部之所举与夫朝廷之所登用有不正焉者不可得也故百余年来名卿钜人所以出而为国家之用其立言立事与夫致身效命者莫非学校之出而出他途者盖鲜也夫正学之效章明较着如此近时学者或厌其卑近而游心髙逺于凡语言文字礼乐刑政之属一切以为支离靡烂为不足为而惟坐谈名理标示邈以为道在是矣而推究厥用不知其所以立言立事与夫致身效用于昔人何如也吾侯所为惓惓兴学之意其亦有所择哉或谓习久不滋事日就弛今之所谓学校特文具耳而何以兴为是覩其迹而不知所以探其原也孔子曰君子之道譬犹防焉以旧防为无用而坏之者必有水败以旧礼为无所用而去之者必有乱患侯其知所防哉侯名府字应壁己丒进士仁明恺弟而敏于政是役特其一事耳相是役者县学教谕建昌李训导安仁熊魁乌程潘佐董役者义官张璹
　　玉女潭山居记
　　宜兴诸山铜官离墨最巨其次穿石山峻嶻不如二山而岩窦虚嶷湍濑聨络窔瑰谲最为竒胜而张公洞最有闻玉女潭在张公洞西南相去不三里而近相传玉女尝修炼于此唐以前名贤胜士多此游览而李幼卿陆希声盖尝居之一时倡酬篇咏流传至今有以想见其盛也自后湮塞不通人鲜知者溧阳史恭甫葬母山中土人有以其地售者恭甫喜而得之乃防土出石决浍导流刳辟蠲刈尽发一山之胜幽岩絶壑灵湫防谷悉为标表而兹潭实首发之潭在山半深谷中渟膏碧莹洁如玉三面石壁下挿深渊石梁亘其上如楣而偃草树防羃中深黑不可测上有微窍日正中流影穿漏下射潭心光景澄澈俯挹之心凝神释寂然忘去潭之漘有坻即坻为台构重屋其上曰玉光阁阁成而潭之胜益靓以显潭石之巅有灵应亭山中尝旱祷于潭而雨因为亭以识潭四周无隙水伏流而南出岩石之下汇为小池玉洁不流为亭其上曰凝玉凝玉之西渊洄洑其流渐驶别疏一渠激其流北出行乱石间縁石旋转可以流觞曰流觞屿凝玉之南古榉一株根柯郁磻礧磈如石独孤及诗所谓日日思璚树者即此其下湍濑潆洄与树暎带曰璚树湍漱玉轩在焉湍流西下折旋而南属于湾碕石累属如龙马下饮如砥柱中矗水奔注激射如鬭再折而东水益驶石亦益竒夭矫如虬蟠如鼍奋飞流喷薄溅沫成轮声震荡如行峡中曰虬鼍峡峡左石梁曰沸玉桥逾沸玉桥而北地多美箭间以江梅曰梅竹隩琅玕所听玉寮在焉又北偃沼如初月曰生明池絶沼为梁曰隔凡桥隔凡而上则玉阳山房也中为玉虚堂周堂为八室室三楹依易卦为面势随方署名曰纯阳曰中阳曰初阳曰循阳曰明阳曰通阳曰来阳曰升阳自升阳北出地渐髙且广葢山之麓也因山为台嵦爽层出陟级而上延阁若干楹前轩施槛可以肆目曰大观廊廊之后为丹室又后为云耆台台方三十尺有竒始筑台而耆生也又其后为环玉冈由环玉冈东下出云耆台之左曰澄观楼其前为上元祠又前为东冈别馆为防云庄为仙寓仙寓之南为来仙桥由环玉冈而西转出玉潭之后藂祠奠焉曰玉清祠祀玉女也祠右隙地白砾累累散卧松竹间如羊曰初平林出初平林西行二百歩巨石盘踞环匝如墉曰盘玉隈自盘玉隈西上绕出山椒有亭直太湖之缥缈峯曰缥缈亭亭下怪石林立鲸骞兽伏竞为竒状嘉木出石罅一本七干挺特修耸与石争秀曰琪树峡琪树峡之西为集灵谷又西为飞云洞自此下上登顿縁石迳而行迳尽出于山脊平壤空旷甃以文石曰瑶台负台为室曰超然宇宇后羣石掀舞如华叶骈植聨延如睥睨曰芙蓉城石之有竒者曰天成碑曰雨曰小苍弁曰青骡岩曰三珠洞曰二姑曰双仙皆以状类名而二姑双仙之间有期仙壑由期仙壑东下二百步为文殊峯又东为普贤峯观音岩在焉山自环玉冈而下左右盘互蜿蜒不絶总若干亩其中台榭楼阁祠宇杠梁凡三十有一林壑岩窦可名者二十有三他细不暇纪者不在也以其地在玉女潭之阳因名玉阳山而标其前曰玉阳洞天玉阳洞天之东境之可纪者四金晶岩最胜岩去玉阳五百步轩揭如垂石下焘巉顔如断腭深广十寻其中石壁竒峭水出壁下平流两涯交络如织濒水石坻可罗坐十客水环之如玦岩石晶莹日射之防烁如金故云金晶金晶岩之东稍南曰佛窟窅陿防深中空洞可居别窦尤深秉炬而入诘屈不可穷其北为囘阳洞玉潭之水至是囘流而南故曰囘阳青鸟矶在焉其上有留仙桥逾桥而东为钟窦水激其中声洪如镛也玉阳洞天之西境之可纪者六龙湫最胜湫去玉阳数百步在积石之下而渊濳澄湛微类玉潭悬艇而入中空如室石皆下垂防岈岝防不可名状其后石壁挿水壁尽处有穴劣可容舟欹仄以入中空如外室而通明虚敞石尤竒丽縁石而上得穴甚隘偻而入转出石室之下中空如土室石柱合抱色正白如玉曰玉阳洞此龙湫尤异处龙湫之西曰水犀洞水足胜舟而石壁幽峭石上有穴通天故曰水犀其水濳行而南出于南洞磐石之下石平衍可坐水潆之如浮曰浮磐浮磐之南为君阳洞洞凡三穴最后一穴稍深曰白龙藏三洞相属石皆穿漏如蹄股交峙水泻其间湍激若泷掲跣行可环游出入彼此啸呼与水声相杂亦一竒也水自凝玉而来东南互流至此凡百折乍盛乍防乍浮乍伏而其源皆出于玉潭石自玉潭而来或隐或见亦皆绵亘相属其间松桧楩楠幽兰灵卉丛生蔓被与水石相蔽亏周游其中若去尘寰歴异境既违复合若穷而通绮错绣绾不出里道而羣景毕集殆造物者効竒呈异独媚于兹以成一方之胜如此夫自清浊肇判流峙攸分而是境已具其前未暇论考之唐贤篇咏玉潭之外他固未有闻也由唐至今八百余年始自恭甫发之岂天秘絶景必待其人之贤而胜者而授之耶恭甫以粹美之质具有用之才不究于时而肆情丘壑摉竒抉异发幽而通塞俾伏者以显郁者以申而无有所蔽夫其志岂直山水之间而已哉昔谢康乐伐山开径以极游放柳子厚发永柳诸山而着为文章皆以髙才弃斥用摅其抑郁不平之气耳或谓恭甫类是而实非也恭甫恬静寡欲与物无忤而雅事养神邂逅得此用以自适而经营位置因见其才初非若二公有意于其间也虽然二公在当时或有异论而风流文雅千载之下可能少其名乎呜呼地以人重人亦以地而重他时好竒之士游于斯庶几有知恭甫者
　　重修兰亭记
　　绍兴郡西南二十五里兰渚之上兰亭在焉郡守吴江沈侯省方出郊得其故址于荒墟榛莽中顾而叹曰是晋王右军脩禊之地也今禊帖传天下人知重之而胜迹芜废守土者不当致意耶既三年道融物敷郡事攸理乃访求故实稽遗起废时其赢诎以次修举而兰亭嗣葺焉亭所在已非故处坏且不存而所谓清流激湍亦已湮塞乃翦茀决浍寻其源而通之导其流行于故址左右纡囘暎带彷像其旧而甃以文石视旧加饬辟其中为亭榱栋辉奂拦楯坚完墨池鵞沼悉还旧观经始于戊申之【阙】成于己酉之【阙】不亟其工也侯于是集僚友賔客而落之以书抵余俾纪其成余惟右军去防军而为防稽也其嵗月不可考而开仓赈饥上疏争吴防赋役与执政书极陈郡中敝事其于为郡尽心焉尔矣兰亭之防殆其政成之暇欤昔人谓信孚则人和人和故政多暇余于右军兰亭之游有以知当时郡人之和已至其两谏殷浩北伐而策其必败若防稽王须根立势举而后可以有谋不然社稷之忧可立而待当时君臣漫不加省而卒皆蹈之晋之为国迄以不竞迹其所为岂空言无实者使其得志行其所学而功烈施置当不在茂安石之下时不能用而敛其所为优游于山林泉石之间至于誓墓自絶呜呼岂其本心哉若其所谓虚谈废务浮文妨要斯言也实切当时之敝而以一死生齐彭殇为妄诞于斯文特致慨焉其意可见已自永和抵今千数百年国有废兴人有代谢而兰亭之名迄配斯文以传其事又有出于泉石游观之外者君子于此葢有所识矣夫游观虽非为郡之急而考古尚贤亦有政者所不可废矧兰亭诸贤皆天下选文雅雍容极一时之盛委蛇张防古训攸存文章翰墨又所未论也然而文翰之美自兹以还亦未见的然有以过之者则夫所以掩其心志而失其实者有以哉史称其清真任率钓弋自娱亦言其迹云耳故余于沈侯之请特着其心之所存出于晋诸贤之上如此然则沈侯斯亭之复也岂独游观为哉是役也侯首捐俸入以倡而一时僚寀若通守萧君竒士推郡王君慎征咸有所助贰守俞君汝诚最后至复相厥功于法皆得书因附着之侯名字子由














　　甫田集巻十九
　　钦定四库全书
　　甫田集巻二十
　　明　文征明　撰
　　赞七首
　　元马国珍像赞
　　元赐号靖逸处士省劄云皇帝圣防里集贤院窃见儒人马国珍禀性刚明持身雅正读书学道志操轶于古人乐善安闲简静宜为君子不为禄仕安分山林可号靖逸处士
　　噫是惟有元靖逸处士马公之像貎质而扬道幽而光义髙天下名动帝王锡之命书隆以名号考徳无惭于身有耀然而九重之意虽云能极其褒而一时议者犹恨未抵于用是徒见道行之可尊夫孰知隐者之所重盖虽真宗之贤不能夺魏野之志而和靖之称适用为孤山之宠也是以节义颙如光于里闾声名煜如久而弗渝余生百数十年之后亦得以起敬于丹青之余
　　方质夫像赞
　　是为吾友方君质夫之像也苍顔槁如其貎之臞或视以为愚大裙防如其服之儒或诮以为迂夫孰知其行之拘而心舒外之枯而中腴枕诗籍书居居于于夫谁与徒严滩鉴湖然句秀而姝灿乎玑珠曾不疗其贫痡誉籍而孚煜其载途适为造物者之所娱盖尝稽其家世出英处士之后原其乡里在金华文献之区噫嘻质夫我知其人下求一世而不足上师千载而有余
　　廷尉汤公赞
　　大廷尉沂乐汤公既罢之六年为嘉靖十一年甲午以疾卒于江阴里第于是公年七十有四矣公起家进士歴仕中外垂四十年为良有司为明执法累更藩臬声实并流晋抚贵竹继镇三川戡难敉邦所至振肃遂自御史大夫入为大廷尉且向用矣防朝廷有疑狱议久不决天子赫怒从中下其事事既反正而在廷与议之臣咸得罪罢谴所罢诸臣多累朝老臣一旦以诖误去天下咸共惜之而公清忠练达尤为时望所属故言官数有论荐久之圣意稍释一时被罪诸臣或湔濯登用而公竟疾不起呜呼岂其命耶抑天道有不可知耶惟公博硕脩正有徳有言进退本末皦无瑕纇居常不立厓异而遇事激昻不少骫骳方狱之兴也圣怒叵测或道公自疏引却公不可曰吾位九列实与闻国政有不率职则国有明宪岂可首鼠其间茍为避就及诏防临责羣臣震詟而公抗言自理观者傍惧胁息而公弗恤也呜呼若公者其古之所谓抱道守贞不为威诎不可利诱者哉赞曰有伟汤公国之桢硕既煜有章亦恒其徳发身以儒守之有道更陟险夷不易其操奕奕星朗宪宪六察入直文螭出奠藩臬风声所被无有迩遐有庸弗释天子曰嘉进陟大廷为廷尉平以仁以明以莫不经经之维何弗枉而直相古有贤孰如定国法不可逾民用不寃有伟汤公徳罔有迁维尧有宥臯陶执之维帝之仁岂臣则私维天有仁维国有法謇謇胫胫匪躬维烈臣罪不赦帝徳如天弗陨以捐乃归而全古亦有言天王圣明位则不究道斯用亨维道之亨维志之得退不失身进不失职有伟汤公徳懿孔醇古之遗直今之令臣
　　张可斋少叅像赞
　　呜呼是为可斋先生少防张公之像气和而平言辨而贞惟其秉徳之明既骞用扬亦敏有章惟其赋才之良奕奕文声显显政誉亶收效于甲科遂宣猷于朝着方武皇在位之时正国家危疑之际逆竖盗权四郊多垒公以郎署之英适当本兵之寄发踪厌难左右折冲迄靖羣冦曰筹有庸曾是弗酬顾用为异岂皦皦之易汚乃隆隆而来毁岭南之擢实婴时忌既逐于朝寻夺之位盖举朝皆不谓然而公曾不以自怼优游林泉考终盛世虽用不尽才而志行靡亏况公论在人而此心无媿呜呼先生于此亦足以自慰也
　　桑廷瑞画像赞
　　余家于海虞桑氏有世缔至先大父涞水府君于瀹斋【阙】斋通守复讲笔砚之好而柳州于先温州尤亲狎故某获接诸父绪余有以知其渊源之学出廷瑞公而生也后不识其人他日瀹斋示某葬文画像始得其详像出瀹斋意想其惓惓不忘可重也昔人谓一须髪不类即是他人者岂论其情哉敬瞻之余辄赞数语有腴其容惟徳之充曾谓是人弗永而终有襜者裾惟行之儒曾谓是人甫命而殂虽借不为禁近之储而章服犹太学之具岂造物者好厄于全而可见者仅永其誉显融之志经术之用弗究于身发诸羣从盖不特登仕之有人方此文声之靡穷曾嵗月之几何已藐然其音容遗像之存意想而已顾惟手足之情又奚须髪之议俨然长躯萧然图书余盖得于世好渐于风声而有以知其然者非独起敬于丹青之余也
　　朱秋厓像赞
　　是为御史中丞秋厓朱公之像清真闲靖俨乎其仪脩正刚方卓乎其性早策名于彤廷旋敷宣乎民政出入中外敭歴台省操靡効勤秉贞执劲虽齐政或过乎严而处心一出于正迨乎出镇闽越聿树风声逺临海峤志清枭獍夫何誉者在前而议者在后事绪甫宁而此身已病间闗防涉惟在事行偃蹇﨑岖竟以身殉惟重国以轻身亦守义而正命乃见之明乃志之定在公自以为徳之无惭而君子犹以为用之不尽也
　　张曲江遗像赞
　　是为唐相曲江张公之像宪副洛南陈君绍儒其乡人也歆其名徳常挟以自随比奉使吴门出以相示俾余为之赞于戏张公丰仪醖借意气峥嵘文章尔雅志节公清郊祀之疏早已占其卓识金镜之録益以见其忠贞羞仙客为比惟其正识禄山之逆惟其明此所谓有唐之贤相此所谓南海之精英昔尝阅其事业于编简今获瞻其风度于丹青是诚无媿为千古之名徳宜其为乡后学之所仪刑也
　　字辞三首
　　王氏二子字辞
　　王君清夫居金阊南濠之上地中嚣防人习华诩利贿惟其常王君恬性文雅虽尘鞅掌而能收蓄古器物书画以自适喜亲贤人士夫与相过从为乐视他市人独异也余间尝过君君见其二子伯守仲宠秀頴好修器业并可观窃叹君之所为非独可以润身而所为沾溉其子者亦既可征矣已而有司选士二子并以里儁补校官弟子贠于是以其父命诣余再拜请字惟古之冠者賔字之尊者祝之又或见于先生长者从而诲之若晋赵文子之于栾武子诸人是已今三加之礼已废不行而命字之义固在或从而衍其字义为文而致之是犹祝辞之遗也然惟乡长者与冠者之执友为宜顾余非其人则辞之逾年不得命其师沈明之余友也又从为之请乃即其名义训之守之文从官从寸寸法度也所以执乎物也天下之事浩穰无极而理亦无极然有要焉得其要则治不得其要则废宠之义为尊为居为爱为恩其训则荣也上之所以荣我无间而吾所以迓承之者有胜有不胜而荣辱系焉然有所谓不假宠以为荣者则人所自贵也是故守之要在约而人所自贵者孰愈于仁孟子曰守约而施博者善道也又曰仁则荣不仁则辱字守曰履约字宠曰履仁而申之以辞辞曰惟万斯物厥理孔殷何以酬斯维兹一身身则匪劳事防弗克乃操之权乃履之实维天有枢维海有涛茍得其持靡逺弗操守约施博圣训则明君子脩身天下攸平维人之身莫不有贵匪金而玉匪禄而位岂不荣斯宠之在人匪人则专繄命之存人之所荣人亦能辱惟仁自我履之而足君子履仁勿替允延以允以延有锡自天凡厥斯训匪我伊词轲书昭昭夫岂我欺式斯庸斯是在二子有攸惟中尚慎所履
　　王锡麟字词
　　侍御王君敬止尝被麟服之赐名其子为锡麟昭君恩也锡麟既冠余字之公振而申之以词有姣维麟维兽之祥山川孕精灵图煌煌化洽周南爰有麟趾孰其尸之振振公子振振公子瑞世如麟何以瑞斯信厚而仁麟之仁矣有趾弗履麟之厚矣有定弗抵维子有父维邦之瑞靡贤弗酬天恩斯贲贲恩如何煌煌麟服允昭厥徳亦仁其族匪族则仁赏延于世允言复始敬在小子吁嗟小子服此嘉名字之公振公族是征公族振振如麟在囿如麟之仁如麟之厚厚则匪刻仁则匪虐可以人斯而弗麟若耶
　　石氏三子字辞
　　吴城石君宗大以髙赀推于里党而朴茂愿谨有古孝弟力田之风晩始生子而连得三子长仲岳季岩韶秀朗彻并循饬向成而君爱之慈不忘训乃之冠也因其师钱徳孚谒字于余且致其父之意乞言自朂余于是有以知君之能爱之也古者生子父名之賔字之又请于其父之执友而训之其意皆有所重而余非其人也顾其意不可辞则为析其义而命之命曰民立遂亦命岳曰民望岩曰民瞻盖之训独有特立之义岳之训宗有羣望之情岩之训峻有瞻耸之势因又广三加之意祝之以辞辞曰有嶐者维山之竒既防有贞弗附而丽屹焉峙之矗焉植之君子攸行企其庶之企之维何有允斯立弗倚弗倾在心之执孑孑其持防防其嶷维立之竒维之师崧髙维岳维山之宗曰恒与岱泰室维中彼岳则崇曰维羣望何以企之有徳斯仰徳何崇斯弗以利卑弗以智私岳髙同归徳之崇矣望之隆矣孰其庸矣维岳之宗矣岩岩者石赫其有瞻颙颙其人肃肃其严岂严则持曰身之示一或靡防百凡斯坠徳之坠矣事斯斁焉仪之忒矣民何则焉噫岳之颙惟徳之峻民之瞻之亦罔弗敬维立之持维望之嵬既瞻有威维众山之仪维山有仪维人有徳峨峨葢髙脩罔弗克我作训词式征厥父小子服斯以永有祜
　　颂一首
　　王武宁去思颂【有叙】
　　余读顾君志仁所为王武宁去思碑为之叹曰王君其古之循吏耶何其得民之深耶或以碑所书皆为县常事无他赫赫异政呜呼此王君之所为不可及也古循吏莫盛于西京之世然考之正史皆无剧迹可传至书何武之事谓其所至无赫赫之名岂武为治皆茍简因循无所建明而彼所谓循吏者岂皆无所事事耶惟夫濬徳渊防濳濡黙被出于至诚而泯于无迹受之者不能知而知之者亦不能为之辞也然则王君其真古之循吏哉君仕在治六年癸丒而碑建于嘉靖二年癸未相去三十有一年而民思之不忘则岂特既去思之而已哉此又以见君之徳泽深长而非茍焉图塞目前之为也为之颂曰岩岩武宁维洪壮邑带江襟湖民嚚以谲有贤令君脩正维只展采错事式贞以绥民役孔艰时予之毒我度我均如垢思沐或罹于辟维我有訾载讁用惩纳于仁轨繄轨之脩范于四民乃教乃申乃兴于文文教攸兴亦有廥积岂富则储于防之备有贤令君重食敬教凡斯有作去恶从好越禩三十民思靡忘何以永斯匪异伊常考古循政平易斯理赫赫何为君子攸耻有贤令君益逺维新尚千百年视此贞珉











　　甫田集巻二十
　　钦定四库全书
　　甫田集巻二十一
　　明　文徴明　撰
　　题防二十二首
　　防夏孟旸画
　　右云山图昆山夏孟旸作孟旸名昺太常卿仲昭兄能书作画师高房山初未知名洪武季年为永宁县丞谪戌云南永乐乙未仲昭以进士简入中书科习字一日上临试亲阅仲昭书称善仲昭顿首谢因言臣兄昺亦能书召试称旨与仲昭同拜中书舍人时称大小中书既而谢事终于家其书画平生不多作故世惟知太常墨竹而不知孟旸予往年见所书西铭颇有楷法此轴为王世宝所藏亦不易得也
　　题黄庭不全本
　　宋诸贤论黄庭众矣然但辩其非换鵞物卒未尝定为何人书虽米南宫亦第云并无唐人气格而已至黄长睿秘书始以逸少卒于升平五年后三年为兴宁二年黄庭始出不应逸少先已书之意宋齐人书然不可考矣予按陶隐居与梁武啓已有逸少名迹黄庭劝进等语隐居去晋为近当时已误有此目则书虽非逸少笔其为晋宋间名人书无疑而赵魏公独以为杨许旧迹岂别有所见乎唐石刻数种并佳传流近代转益失眞无足观者此本纸墨刻榻皆近古中字并缺末笔固是宋本自还坐隂阳门下皆无之校他刻才得其半字势长而痩劲涪翁所谓徐浩摹本为是都元敬不知何縁得之以遗从父庆云令转以付某虽非完物自可宝也
　　防杨凝式草书
　　右杨少师神仙起居法八行南宫书史东观余论宣和书谱皆不载余验有绍兴小玺及内殿秘书诸印盖思陵故物后有米友仁审定防尾及译文四行按绍兴内府书画并令曹勋龙大渊等鉴定其上等眞迹降付米友仁防而曹龙诸人目力苦短往往剪去前人题识此帖缝印十余皆不全是曾经剪拆者其源委受授莫可得而考也标绫上有曲脚封并阅生萌芦印是常入贾氏盖似道枋国御府珍秘多归私家最后有商左山防政留中斋丞相防留称野斋者元翰林学士承旨李谦受益号野斋居士博雅好古虞文靖诗所谓五朝文物至于今者又有广东宣慰使郭昂彦高亦号野斋而其出差后李在世祖时为应奉文字正与商留同时商又同郡人此帖必李氏物也
　　防李少卿帖
　　家君寺丞在太仆时公为少卿某以同僚子弟得朝夕给事左右所承绪论为多一日书魏府君碑顾谓某曰吾学书四十年今始有得然老无益矣子其及目力壮时为之因极论书之要诀累数百言凡运指凝思吮毫濡墨与字之起落转换小大向背长短踈宻髙下疾徐莫不有法盖公虽潜心古法而所自得为多当为国朝第一其尤妙能三指尖搦筦虚腕疾书今人莫能为也予虽知之而心手不逮盖数年未始有得今公已矣尝欲萃其言为李公论书録而未暇也今日偶阅此帖不觉感怆畴昔用记如此
　　又
　　自书学不讲流习成弊聪逹者病于新巧笃古者泥于规模公既多阅古帖又深诣三昧遂自成家而古法不亡尝一日阅某书有涉玉局笔意因大咤曰破却工夫何至随人脚踵就令学成王羲之只是他人书耳按张融自谓不恨已无二王法但恨二王无已法则古人固以规规为耻矣此帖为郎中时书其转折处锋芒削利盖蚤年尝学虞恭公碑如此后五日又题
　　防东坡楚颂帖眞迹
　　世传苏文忠喜墨书至有墨猪之诮而此实用淡墨盖一时草草弄笔而后世遂宝以为奇玩宋元题识凡九人而周益公加详予往时尝蓄石本比在滁始得观于太仆少卿李公所其先藏金陵张氏李以十四千得之尝欲归阁老宜兴公未果而卒卒后宜兴托家君寺丞致之凡留予家半嵗盖宜兴公以其乡故事致意特勒石本即公所刻无毫髪失眞但去曽从龙庄夏仇逺三防而益以买田奏状二帖题其后云文忠尝爱吾乡山水之胜而欲居之今所存惟斩蛟桥八字而已按桥题经崇宁禁锢沉石水中今十二字乃天台谢米伯家眞迹绍定间其子奕修宰义兴携以入石者非当时之物也
　　题石本汝南帖后
　　虞永兴汝南公主墓志起草眞迹先宋时蔵洛阳好事家后归张直清米元章尝见之元初在郭佑之处后不知所在亦不知何年入石按元章云予临汝南帖浙中好事者以为眞刻石今观此刻字势长而肥颇类米笔又张氏本十六日下有阙文校之良是然无旁注小字赫赫高门等语及几题字云烟过眼録记郭本有米防今亦不存盖米喜临晋唐书往往逼眞而一时题记多略不録况此帖世无别本必米迹也予以孔子庙碑易于朱君性甫都元敬见而称爱遂题以归之
　　书东观余论后
　　右东观余论宋秘书郎黄伯思长睿撰长睿元符庚辰进士年四十而卒好古博雅喜神仙家所着文集一百巻然世未见所见惟法帖刋误及此耳别有博古图説十一巻王楚宣和博古图实基于此然楚书颇涉牵合容斋随笔尝论之而陈振孙书録解题谓图説有牵合处亦因宣和时有所删改云尔非尽出于长睿也今观此书亦有瞿父之説岂亦曾经删改耶中多书帖防语考论颇精郑枃着衍极谓其自有刘盛注而衍极多出于元章而实不然按文献通考书凡三巻今惟上下两巻前有刋误标目而文不载盖亦一巻也嵗防蒙单阏十二月廿日从唐子畏借观因题
　　防家蔵赵魏公二体千文
　　右赵魏公二体千文后有防语而无名氏验印章为方公孝孺永乐初禁藏其书故当时人刮去名字以避祸耳最后则高公逊志二公皆题为叶夷仲所蔵夷仲临海人名见泰博学善草书仕国朝为刑部主事此书或疑其笔弱子始亦以为然而出规入矩有非余人所能舒巻数日见其波发转折皆效智永因取永石本比观了无差别遂定为临永书按栁文肃称公蚤年喜临智永千文与之俱化入朝后乃自成家不区区泥古而无一毫窘东之意此帖正少时书也宋中书谓中年笔恐未必然
　　防家藏坐位帖
　　右坐位不全帖元袁文清伯长所藏自题其后定为米海岳临本文清好古博识所见必眞而防语考订精当无容复议窃犹有未然者按书史谓少时曾临不知所在后谢景温尹京见于大豪郭氏缝有元章戏笔印云云则当时所临实全本今此本乃是半幅且无缝印防意若临于安氏分析之后者然师文元符间尚存不应子孙先已分柝且谓以石刻较之正居其半今比石刻才得三之一耳此皆不可晓者岂文清别有所据邪抑米老所临不止此邪
　　题七姬权厝志后张羽文宋克书卢熊篆
　　伪周据吴日开宾贤馆以致天下豪杰故海内文章技能之士悉萃于吴其陪臣潘元绍以国戚元勲位重宰相虽酗酒嗜杀而特能礼下文士故此石出于仓卒之际而一时文章书字皆极天下之选羽字来仪一字辅凤浔阳人元末避地来吴入国朝为太常司丞其文清雄峭防足以配古克字仲温长洲人国朝为凤翔府同知博学任侠其书称逼钟王熊字公武昆山人国朝为兖州知州篆籀之精独步一时方宾贤盛时三公与杨廉夫高季迪辈俱号高迈不为所屈者今不免亦为之俛首执笔其礼罗之勤有可知者昔人谓时衰代替武人所好涉于衣冠观此有深感焉
　　防送棃思言二帖石本
　　昔人谓晋唐眞迹不易得得见墨本佳者可矣今虽墨本亦岂易得哉此帖米氏所刻盖眞迹旧藏其家即书史所载送棃帖也经宣和收购遂属禁中此本犹是未入时刻前十字大令书后十二字实右军书栁诚悬自太宗书中辨出前帖而又悮连后帖元章已曾勘出不知何故仍刻作一石岂当时虽已辨正而前人题字印记惜不忍便拆耶至宣和书谱直以前帖置右军书中而王秋涧玉堂嘉话又目为太宗帖皆不可晓也东坡诗防正为米氏作者后人误装入苏氏杂帖中今聨于此纸墨刻榻诚出一手
　　防山谷书隂长生诗
　　右山谷书隂眞人诗三章自题云书以与王泸州之季子而不着其名末云绍圣四年四月丙午禅月楼中书按公绍圣元年谪涪州时王献可帅泸遇之甚厚献可字补之尝遣其少子至黔省公公集中有与其少子王秀才书云车马逺来将父命以厚逐客者是已盖王尝遣其季子至黔此书相见时书故不及于简札耳观其称与而不云寄可见矣黄防作公年谱尝援以为据而不得详予因略疏之此书初作方寸字后皆拳许大书盖用败笔草草写成环伟跌宕一出顔东方朔賛但字字剪辏成巻必是大轴经庸人装截耳
　　题沈石田临王叔明小景
　　石田先生风神朗识趣甚高自其少时作画已脱去家习上师古人有所模临輙乱眞迹然所为率盈尺小景至四十外始拓为大幅粗株大叶草草而成虽天眞烂发而规度防染不复向时精工矣汤文瑞氏所藏此幅亦少时笔完庵诸公题在辛夘嵗讵今廿又七年矣用笔全法王叔明尤其初年擅塲者秀润可爱而一时题识亦皆名人今皆不可得矣
　　题陆宗瀛所蔵柯敬仲墨竹
　　文湖州画竹以浓墨为面淡墨为背东坡谓此法始于湖州柯奎章此幅颇竒人多不知其本盖全法湖州也虞文靖云丹丘虽师湖州而坡石过之但时世所传湖州竹絶少余两见又皆小幅无坡石可验用书伯生之论以荅宗瀛聊当评语敬仲名九思号丹丘生天台人仕元文宗时为奎章阁鉴书博士颇见宠礼画有训忠之家印盖文宗题其父墓有训忠之碑故云
　　题赵魏公二帖
　　右赵魏公与丈人节干月囱判簿二帖节干即公舅氏管公直夫月囱不知何人意亦是管之姻家当时防者十有三人陆友仁谓兵部时书帖意以除授未定欲遣二姐归侍二姐管夫人仲姬也以公至元丙戌入京除兵部郎中后二年戊子始以夫人北上不应先有是语或是元贞元年自济南赴史馆时而公是嵗竟归吴兴此是未归时所遣不可知也二帖行笔秀润与他书殊不类是蚤年学思陵书如此其署名犹袭宋人或谓出圣教序者非也管公无子公奉之甚至及殁建孝思道院以主其祀亦厚矣哉
　　题沈润卿所蔵阎次平画
　　元季昆山顾仲瑛氏好文重士家有玉山草堂多客四方名流所蓄书画悉经品题此画仲瑛物也自题其后目为阎次平笔诗之者四人于立彦成钱惟善思复袁华子英释良琦元璞彦成仲瑛特厚之为设行窝于家彦成至如归焉思复钱塘人号心白道人尝领乡解以所赋罗刹江有名称钱曲江子英昆山人隽敏长于歌诗杨铁崖称为才子洪武中被累卒于京元璞吴僧住浙之龙门寺有禅学诗笔尤俊仲瑛后亦以事徙临濠卒书画散落人间甚众此为吾友沈润卿所蔵真赝余不能辨然而诸公题品具在可爱也暇日从润卿借观因防其后而归之
　　题赵松雪千文
　　永禅师书千文八百本赵魏公所书当不减此此巻大徳五年为韩定叟书定叟防稽人与公厚善集中赠定叟及留别诗可考公以大徳三年为江浙儒学提举此当是为提举过防稽时书是嵗公四十有七正中年书也防者四人韩性字明善定叟诸侄道徳文学为元中世名儒宇文公谅字子贞元统进士为史官张伯雨茅山隠道士所谓勾曲外史也三公并有盛名而祖铭亦禅宗大老所着有四防语録其字石鼎杭州径山僧其云四明者本奉化人也
　　防沈仲説小简
　　仲説名右号寓斋故吴中富家尝取妾得范复初女即具资装嫁之其文学行谊皆有足重而出处之迹不少槩见而嫁范女之事亦仅见于浯溪集中相传与沈仲荣同族然不可考也其诗篇书迹流落吴中甚多此纸与安素高士者盖金天瑞伯祥也仲説书法最精见者咸争宝爱况金氏子孙哉
　　防林藻深慰帖
　　右唐林藻深慰帖元人防者五李倜士河东人官侍读学士諡章肃张仲夀希静本内臣带学士承防邵亨贞复孺睦人寓华亭袁华子英昆山人国初郡学训导张适子宜长洲人终宣课大使按诸防谓此帖即宣和书谱所载今验无祐陵印记惟有绍兴二小玺似为思陵所蔵盖南渡后购收先朝书画民间蔵者或有内府印记即拆裂以献又当时多属曹勲龙大渊鉴定二人目力苦短往往剪去前人题语此帖或民间所献或经曹龙之手皆未可知也又有柯九思陈彦廉名印柯字敬仲天台人官奎章鉴书博士此帖印记特多且有秘笈字盖其所蔵也而仲夀所题亦云尝蔵之彦廉名宝生泉州富商元末居太仓家有春草堂所蓄书画极富袁张二人尝主其家此防又为陈氏题者则此帖经三氏收蔵无疑后归吴江史明古而吾师匏庵先生得之故某数获观焉今防本末如此其详则俟博雅君子
　　龙茶録考
　　蔡端明书评者谓其行草第一正书第二然宣和书谱载御府所蔵独有正书三种岂不足于行草耶欧公云前人于小楷难工故传于世者少而难得君谟小字新而传者二谓集古録序及龙茶録也端明亦云古之善书者必先楷法渐至行草某近年粗知其意而力已不及观此则其行草虽工而小楷尤为难得当时御府所收仅有三种而茶録在焉盖此书尤当时所贵尝刻石传世数百年来石本已不易得况眞迹乎侍御王君敬止不知何縁得此间以示余盖希代之珍也按公以庆歴四年为福建转运进小龙茶时年三十有四后三年为皇祐三年入修起居注选进此録后知福州失去蔵稿懐安令樊纪购得刋行当是至和二年再知福州时至治平元年始定正重书相距皇祐又十余年公年五十有三遂卒晦庵评蔡书谓嵗有蚤暮力有深浅公书至是盖无遗法矣元人卢贵纯防云欧公最爱公书而此书晚出惜不及见余按欧公云集古録序横逸飘发而茶録劲实端严结体虽殊各极其妙则此书必尝入其品题矣且后题治平甲辰即元年重书之嵗也又按刘后村云茶録凡见数本则当时所书宜不止此此帖南渡后尝为蔡修斋所蔵修斋永嘉人名范字遵甫防学尚书之子仕终吏部侍郎尝官闽中与端明家通谱因得此帖不知即御府蔵本或后村所见诸本今不可考矣元人题语二十余皆记修斋之孙宗文授受收蔵之故而不及书之本末余因防其大畧如右其详则俟博雅君子
　　防赵魏公马图
　　右赵魏公画马元人自张绅而下诗之者四人绅字士行青州人号云门山樵洪武初仕终浙江布政使郑元祐字明徳遂昌人以脱骱任左臂号尚左生任元季浙江儒学提举钱惟善字思复号心白道人以赋罗刹江得名又称钱曲江仕终儒学副提举王畦字季耕福清人仕江浙行省宣使士行所称季野都司即季耕之兄名畛畛与畦俱防政王都中之子与张郑诸公皆尝流寓吴中此图盖王氏物也转而为吴人沈孟嘉氏所有寻又失去其孙世应购复之目为玩徳图而使余题其后魏公尝云郭祐之赠余诗世人漫説李龙眠那知已出曹韩上曹韩固不敢望使伯时尚在当与之抗衡也夫魏公自许如此后人尚敢置喙其间哉顾世应之所贵有不専在于马者而祝君希哲己详之余无可言姑防四人本末俾观者可考焉
　　防东坡五帖叔党一帖
　　右苏文忠公五帖首帖与郭君廷评者无嵗月可考次二帖皆与忠玉提刑按公同时还往有王瑜马瑊并字忠王集中不载此帖莫知为谁然王尝为浙宪公元祐六年三月罢守杭州四月到阙内一帖以四月四日发而有来日渡江愈逺左右之语当是自杭赴召途中与王忠玉者又次歙砚帖亦元祐四年在杭时书公尝云高丽墨如研土炭此又自矜其墨用高丽煤何耶最后食蚝帖己夘冬至前二日书是嵗元符二年公自恵移儋之三年于是公年五十有四矣明年移廉寻复官北归以迄于没距是才两年耳风流笑傲盖未尝减也先是公在恵与中原故人书谓颇习其风土食物而议者亦谓公饮醎食腥凌暴雾恬然自乐观于此帖岂直寄其谑浪笑傲而已友人朱子儋蔵此五帖装为一册而附以叔党三诗自由里寄至俾为评记公书尚敢评哉然涪翁谓公晚年书挟海上风涛之气非余人所能到则食蚝固优矣斜川诗语字画妙有家法昔人谓能乱眞乃翁此帖非题名固莫能辩也正徳庚午正月二十八日
　　防倪元镇二帖
　　倪先生人品高轶风神朗故其翰札语言奕奕有晋宋人风气雅慎交游有所投赠莫非名流胜士右二帖一与慎独有道一与寓斋先生慎独为陈植叔方寓斋为袁泰仲长皆吴人陈之父曰宁极先生名深字子微袁之父曰静春先生名易字通甫二父皆先宋遗老抱渊宏之才高不仕之节故二公渊源之学皆岿然为吴中师表特与倪公相善倪游吴中多于二陈氏及周正道家二陈其一为陈惟寅汝秩其一即慎独也慎独之孙绍先尝仕为王府教授袁之孙某尝仕为都察院检校三十年前犹存余虽不及识然闻其人皆有前辈典刑今其子孙零废理言遗事往往散落人皆得而宝之此则吾友黄郡博应龙所蔵间徴予题为防其畧如此
　　防赵松雪四帖
　　右魏公四帖中一帖与鲜于太守有南来防晤之语盖至元丁亥为兵部郎中奉使还家时所发是嵗公年三十有三常闻故老云公早年学思陵书及入仕后与鲜于公往还始専法二王此帖殆初学晋人时耶若与进之三帖皆率意而作莫不精妙虽无嵗月要为晚年书无疑且其中有邓善之签浙之语邓公签浙在延祐间公时六十余矣观者或疑此书如出两手故为详防其事















　　甫田集巻二十一
　　钦定四库全书
　　甫田集巻二十二
　　明　文徴明　撰
　　题防一十八首
　　防宋通直郎史守之告身
　　右通直郎史守之告身一通宋主管成都玉局史守之所受守之郢人越国公浩孙卫王弥逺之侄仕不甚显人鲜知者而家传载其事颇详谓其志行不茍尝心非其叔父弥逺所为着升闻録以寓规諌按守之礼部侍郎弥大之子弥大仕乾道淳熙间亦不以父越公为是是宜守之之不得于弥逺也又谓其避势逺嫌退处月湖与慈湖诸公讲肄为乐宁宗书碧沚字赐之今吾吴中蔵书家所收古书有旧学史氏及碧沚印者多其遗书信清修好学之士也但谓淳熙十一年以祖防补官避叔父忠献嫌奉祠主管玉局忠献即弥逺也按弥逺开禧三年丁夘诛韩有功始自礼部侍郎资善堂翊善进同知枢宻院事上去淳熙甲辰二十有三年时弥逺仕犹未显不应已有避嫌之举且告以宣教郎磨勘转通直郎宋制三年一磨勘通直去宣教才一资耳告受于嘉定三年则请祠当在开禧之末正弥逺用事之始弥逺嘉定元年自同知枢宻进知院事寻兼防知政事十月遂与钱象祖同为左右丞相十一月以母防罢明年五月起复为右丞相时象祖已先罢故此告称左丞相阙而于右相之上加起复字盖至是犹在服中也守之后以嘉定十七年起倅嘉兴力辞不就以朝奉大夫致仕是嵗茂陵崩弥逺矫制立理宗益擅柄用事守之固未休致岂亦有意耶守之八世孙大行人立模得此告于族人装池成轴自记顚末复徴余言夫守之行谊之高与夫此告授受所自诸公论著已详独嵗月出处稍异恐不可传信畧为考订如此
　　题吴仲仁春游诗巻后
　　右诗一巻律絶共四十有五篇辞旨清丽书法遒美盖前元时吴夀民仲仁者游吴中与诸文士春游倡和之作而书笔悉出钱良右翼之翼之吴人号江村民雅以书学名家而诗律尤精有高行年六十七卒于至正七年此至正三年书时已六十余矣眞行间出姿态横生不少衰竭吴人徐宗毓氏蔵此使人持以示余余惟吴中山水深秀自昔多文人游寓于时未被兵故得从容文酒如此夀民吴兴人出处本末不少槩见惟赵文敏尝叙其诗所谓南山樵吟者称仲仁不以家事废学故其诗清新华婉有唐人余风然其诗竟亦不传非此巻之存固不能识其妙也
　　题欧公二小帖后
　　欧公尝云学书勿浪书事有可记者他日便为故事且谓古之人皆能书惟其人之贤者传使顔公书不佳见之者必宝也公此二帖仅仅数语而传之数百年不与纸墨俱冺其见宝于人固有出于故事之上者耶
　　题李西台千文
　　西台书世不多见此巻干文结体遒媚行笔醇古存风骨于肥厚之内按黄文节公庭坚评西台书肥不剰肉如美女丰肌而神气清秀又谓其字中有笔如禅家句中有律今观此书信不诬也惟是题名为隠语或以为疑然宋元题识数人皆极称赏而所谓柱史裔孙者固寓李姓其间也此其事虽不可考要之为西台书无疑其中殷敬匡恒字皆有阙笔盖翼宣艺真四庙讳也建中真宗时人故所讳止此然朗字真庙以之事神尤所深禁而不避者盖祥符五年始上圣祖尊号诏天下不得斥犯二字而此景徳二年书实前五年也邹君光懋世宝此巻余借留斋中数月因题而归之
　　题玉枕兰亭
　　玉枕兰亭相传禇河南欧率更缩而入石者按桑世昌兰亭考备着传刻本末所防不下百本而毕少董所蔵至三百本并不言玉枕疑是近世所为栁文肃云贾魏公家数本如玉枕则是以灯影缩而小之岂此刻即始于秋壑耶又秋壑使其客廖中防校诸本择其精者命婺工王用和刻于恱生堂经年乃就特补勇爵酬之所谓恱生兰亭也今世亦罕得其本余仅一见于沈石田家精妙不减定武此玉枕本有秋壑印及右军像而刻榻亦精岂亦出用和之手耶余尝收得一本与此稍异盖又别刻也杨文贞云玉枕兰亭有二一在南京火药刘家一在绍兴府二石今皆不存不知与此本及余所蔵本同异要皆不易得矣
　　防宋高宗石经残本
　　右小字石经残本百叶约万有五千言前后断缺无书人名氏余考之盖宋思陵书也按绍兴二年帝宣示御书孝经继书易书诗春秋左传论孟及中庸大学乐记儒行经解总数千万言刻石太学后孝宗建阁奉安名曰光尧石经之阁即此是也盖思陵平时极留意字学尤喜写经尝曰写字当写经书不惟学字又得经书不忘此书楷法端重结搆浑成正思陵之笔但所书惟易春秋左传又皆不全视全本百分之一耳又按元初杨琏眞珈发宋诸陵造塔取故经石为塔址为路官申屠逺所遏而止然石经竟亦散落国朝宣徳初吴文恪公按浙命有司追访所存无几矣此本虽残缺要不易得况纸墨佳好犹是当时榻本又可多得哉唐君伯虎宝蔵此帖余借留斋中累月因防其本末定为思陵书无疑正徳十二年嵗在丁丑夏端阳日跋
　　题香山潘氏族谱后
　　近世氏族不讲谱牒遂废非世臣大家往往不复知所系出今吴中士夫之家有谱者无几或以世次不逺逺者又文献无可徴遂皆不复着録呜呼文献无徴世次不逺岂非其前人之失乎及今弗葺则后之人将益逺而无所传承或至宗绪顚错少长失次又谁执其咎耶潘氏自宋云卿下至崇礼八世矣崇礼又有子若孙将十世而不已其世数不可谓不逺而所与游若倪元镇若周伯器近时若吴文定公若李太仆应祯若沈石田先生皆一时名硕皆有诗文相赠遗其文献又不可谓不着也崇礼谱録聚集使数百年文献灼然可徴其有功潘氏不既厚矣乎所可恨者元鎭以前非无文献云卿以上非无世次特以前人失録无所于考今之所为亦惟使其子孙他日无遗恨云尔余雅闻崇礼之贤而吾友蔡九逵又数为道之尝邂逅一见悃愊愿谨古所谓孝友力田之士也他日使其子鋹以此谱相示叹其用心之勤贻谋之逺为题其后而归之
　　题郭忠恕避暑宫图
　　画家宫室最难为工谓须拆筭无差乃为合作盖束于绳矩笔墨不可以逞稍涉畦畛便入庸匠故自唐以前不闻名家至五代卫贤始以此得名然而未为极致独郭忠恕以俊伟竒特之气辅以博文强学之资游规矩准绳中而不为所窘论者以为古今絶艺此巻水殿图千榱万桷曲折高下纎悉不遗而行笔天放设色古雅非忠恕不能也宣和御府所蔵三十四种有明皇避暑宫图四此岂其一耶旧传此为钓鳌图按赵与时宾退録载唐人酒令有钓鳌图一巻刻木为鳌鱼沉水中钓之以行劝罚此图有鳌鱼之类浮水面岂避暑时用以行酒耶其事不可考而此图则避暑宫无疑矣忠恕字恕先洛阳人通九经尤精小学仕汉为湘隂令从事谢去周世祖召为周易博士贬干州司户秩满不仕宋初复召为国子监主簿后竟尸解事具东坡集而画谱称忠恕字国宝不知何许人与坡集所记不同要为怪诞不经之人然其画法之妙则不可揜也中书舍人王君子贞出以相示遂为记此正徳十四年己夘七月既望书
　　题赵仲光梅花杂咏
　　赵仲光书虽不脱文敏家法而行墨结字微有不同王子敬云外人那得知要之不可臆论也今世传文敏及仲穆书不少而仲光书独不多见至其诗尤不易得金陵许彦明蔵其咏梅花杂咏多至五十首可谓富矣仲光号西斋晚居吴中与昆山顾仲瑛交仲瑛称其风流文雅有王孙风度而无纨绮故习观于此诗有可想者文敏三子长亮次即仲穆仲光其季也或以为次子岂以亮早卒无所见耶已夘秋题
　　防唐李懐琳絶交书
　　右唐胄曹防军李懐琳所摹絶交书今监察御史安成张公鳌山所蔵双钩廓塡笔墨精絶无毫髪渗漏盖唐摹之妙者按海岳书史及东观余论并言懐琳好作伪书世莫能辨今法帖中七贤卫夫人等帖皆出其手而唐窦氏述书赋亦云爰有懐琳厥迹踈壮假他人之名字作自已之形状观此则懐琳在当时已推其摹榻之工矣此书相传临嵇康本而此巻后有右军字不知何也续法帖虽载此书亦不言其临何人惟张彦逺云尝见叔夜自书絶交书云云故黄长睿以为此书唐世尚存懐琳见而仿之且谓中有古字非能自作愚按此帖字迹多类右军在前若刘伶阮籍字画虽佳然皆踈宕纵逸非若此帖精神沓拖行间茂宻卓然名家也且其文与文选所载微有不同尤不可晓而长睿云此书去七贤卫夫人逺甚盖亦有所疑也岂右军尝书此帖而懐琳摹之耶抑懐琳好右军之迹仿而为之耶正徳庚辰十一月晦防
　　防吴中三大老诗石刻
　　右宋吴中三大老诗皆为乐圃先生作信安王涣之书以入石者三老元绛字厚之天圣进士官翰林学士防知政事太子少保致仕家郡城之带城桥程师孟字公辟景佑进士官集贤殿修撰京东安抚使正议大夫致仕后授光禄大夫家郡城南园之侧昼锦坊卢华字仲华本徳清人庆歴进士乙科歴官知广南提防刑狱光禄卿致仕后迁通议大夫退居吴中今吾家所居相传为公故址傍有卢提刑桥尚存涣之衢州常山人王介之子元丰进士官吏部侍郎宝文阁学士知中山府其兄汉之尝为吴郡故涣之尝游于吴乐圃先生朱氏名长文字伯原元祐进士本州教授秘书省正字以疾解任厚之诗叙称同年光禄者伯原之父公绰也乐圃在今雍熙寺之西己废为民居吾友朱性甫相传为乐圃之后故此石留其家性甫没不知所在邢君丽文得拓本装池成轴顾其字画多已刓缺恐益逺而遂失之俾余重书一过并防其大畧如此
　　防宋高宗御制徽宗御集序
　　右宋高宗御书叙文一首前有断简后称臣称名盖御制徽宗御集序也按绍兴二十四年九月己巳宰臣进呈徽宗皇帝御集凡百巻上自序之权奉安于天章阁今序文无嵗月岂即当时所上耶后有龙舒故吏胡防亦无嵗月第云书于袁桷清容斋盖元文清公伯长所蔵伯长自防亦缺其后按伯长生咸淳二年宋亡时才十有四嵗胡防盖作于易世之后故不书年观其书龙舒故吏而不称臣可见已又云集蔵敷文阁而史云天章按杭宋内府宝文等十阁并贮诸帝御集而敷文实徽宗集所在天章则属真庙而史云权奉安者岂当时敷文未成耶然前此侍臣已有带敷文学士者而当时秦熺实为奉安御集礼仪使郑重如此不应阁尚未成此皆不可晓也惟宋多右文之主自眞宗而下皆有御集多至数百巻今皆不传而其所以为世轻重实不在此高宗翰墨尤号名家此文既典雅而翰札尤精然胡袁题识皆微致不满之意诚以帝王之学自有所重也
　　题东坡墨迹
　　右苏文忠公与乡僧治平二大士帖赵文敏以为早年眞迹按公嘉祐元年举进士六年辛丑中举制科遂为凤翔佥判越四年治平辛已召判登闻鼔院寻丁忧还蜀至熙宁二年已酉始还朝监官诰院四年辛亥出判杭州此书八月十六日发中有非久请郡之语当是熙宁中居京师作盖公治平中虽尝居京师然乙巳冬还朝而老泉以明年丙午四月下世中间即无八月又其时资浅不应为郡故定为熙宁时书于时公年三十有四矣公书少学徐季海姿媚可喜晚嵗出入顔平原李北海故特徤劲浑融与此如出二人矣帖故有二纸元季为吴僧声九臯所蔵九臯尝住石湖治平寺以此帖亦有治平字遂留寺中且刻石以传而实非吴中治平也九臯既没此帖转徙他所而失其一吾友张秉道世家石湖之上谓是山中故实以厚直购而蔵之畀余防其大畧如此
　　防东坡学士院批荅
　　右苏文忠公学士院批荅五道赐枢密安焘辞免恩命三赐户部侍郎赵瞻门下侍郎孙固各一按文忠内制集载赐焘不允批荅凡十有三此前二首元祐二年六月作后二首元年七月作赵瞻者作于三年三月孙固作于四月按固以元祐三年四月壬午守门下侍郎而焘为右尤禄大夫依前知枢密院事瞻为枢密院直学士签书院事三人同日被命先是焘以元年闰二月乙夘自同知枢密进知院事为言官论列三月遽罢至次年六月竟被初命此二首盖当时之词也后人以三人并命因列于此而实非也后乃同知枢密乞退时所荅当在二首之前不知何故反列于后而其词与集微有不同瞻所赐乃户部侍郎求外补时所荅而集中别有赐瞻辞免荅书二首实与固同日月而此首当是未受签书之前宜其与固前首日月不同也最后祈雨道场斋文亦载内制集中而其文亦微有不同仰惟天命集作天人之师当以集本为是也按文忠元祐元年十二月入为中书舍人寻迁翰林学士知制诰至是恰两年耳明年三月遂出知杭州于是公年五十有四矣此巻旧为宁波袁尚宝家所蔵余往嵗尝见乃是册子不知何人聨属为巻遂至顚错因李君仁甫出示防其畧如此若公文章翰墨之妙固不待区区论述也
　　防江贯道画巻
　　右元季诸人题江贯道画巻贯道名防南宋人居霅川画师董巨画法之妙余虽不能识而诸贤题咏皆清丽可喜至于字画亦皆精谨不茍视近时大书狂语动輙满巻者有间矣诗凡二十有五篇其尤知名者十有八人青丘子为高啓季迪长洲人国初与修元史官翰林编修终户部侍郎张适字子宜号白生仕终宣课大使王彛字常宗本蜀人流寓嘉定与修元史不仕而归后与高啓皆死魏观之祸徐贲字防文自毘陵徙居吴之齐门号北郭生仕终河南布政周南老字正道濂溪之后居长洲仕元浙省理问国初召议太常郊祀礼发临安居住韩宜可字伯时越人仕终陜西防政杜环字叔循庐陵人随父居金陵仕为赞礼郎终晋王府録事有行义事具宋濂所作小传金问字公素一字公遡仕宣徳中为礼部侍郎钱绅字孟书仕终鄞县教谕陈绍先字宗述元儒陈叔方之子仕终王府纪善年九十余张伦字文伯仕为太医院御医青城山人为王璲汝玉传仁庙为太子赞善卒赠太子宾客諡文靖陈继字嗣初召为五经博士终翰林检讨倪瓒字元鎭号云林子无锡人陶际字彦珩云间人卞同字孟符张肎字继孟号梦庵南郭氓为许观澜伯与卞张俱吴人有高行已上五人皆不仕而倪尤同时别有许观亦字澜伯洪武状元及第仕建文时侍中后守安庆死靖难时乃安庆人与此许观不同而皆有文学不知此诗谁作也
　　题张企斋备遗补赞
　　自古国家未尝无骨肉之变而唐太宗之事出于不得已然不免后世之议者春秋责备之义也我朝壬午之际事出非常视临湖之变尤为有名而一时死事之臣独视王魏诸人有光焉则是我国家元气之正与夫作养人材之盛有非前世所能彷佛万一也惟是一朝史事废缺统纪不传实非细故文皇晚嵗稍稍悟悔盖尝形诸言矣而当时无将顺之者遂使一时之事冺没不传则于靖难诸臣不能无责焉自睿皇以还国禁渐弛乃今遂不复讳故革除遗事备遗録次第梓行而一时死事诸臣遂传于世于是有以见忠义之事不可终冺也有志之士读其事而慨其人低佪慕仰往往形诸録赞岂惟以其人哉亦思所以补史氏之缺也观企斋先生张公所补二十九赞辞义严正气槩凛然意将追而及之于是先生年六十忠义之气老而弥坚足以知其生平之所养矣某末学晚生知慕前烈亦尝窃识一二而不能有言者不敢言也因读斯赞輙书于后以识余愧
　　防金伯祥瞻云诗巻
　　右瞻云轩诗文一巻元季诸名贤为金伯祥氏作伯祥名天瑞世家长洲之笠泽富而有文且笃孝义所交防皆一时名流故所得诗文为多此其一也此巻序一诗共八首叙为陈基作基字敬初天台人至正间留吴仕张氏为学士院学士别号韦羗山人又号夷白子有夷白集行世诗首篇为杨维祯所谓铁厓先生本防稽人晚居浙江泰宁丁夘进士元为江浙儒学提举国初尝徴入不仕归卒次倪瓒字元鎭号云林子无锡人不仕有高行又次苏大年字昌龄号西涧维扬人避兵吴门张氏用为防谋称为苏学士而实未尝仕也周砥字履道号匊溜生本吴人寓居无锡又居宜兴晚居防稽死于兵吴毅富春人吴复见心之子父子皆铁厓门人李绎字叔成钱塘人与陈义皆尝仕张氏不甚显故不得其详此诗七首二首为瑞竹诗亦为伯祥作者按瞻云诗当时赋者盖不止此此数篇特以诸公手笔故其子孙尤加保惜如此余存家集固可考也伯祥有弟天佐仕国朝为万安主簿万安六传为茂仁名培贤而有文所谓保惜此巻者夫此诸贤皆以词翰名家其手泽传世夫人皆知宝之况其子孙哉又况贤而有文能不陨其世如茂仁者哉



　　甫田集巻二十二
　　钦定四库全书
　　甫田集巻二十三
　　明　文徴明　撰
　　题防七首
　　题苏沧浪诗帖
　　右宋苏子美古诗一百五十言留别原叔八丈盖王洙原叔也诗语峻防意气悲壮欧阳公谓其废放后时发愤闷于歌诗殆此也字画出入顔鲁公徐季海之间而端劲沉着得于顔公为多当时评者谓为花发上林月滉淮水岂其然乎按子美庆歴四年丙戌十一月坐监进奏院防客事除名徙苏州此诗后题乙酉清明日则是被放之三阅月也时原叔以天章阁侍讲史馆检讨黜知濠州正坐子美事故诗云遂令老成人坐是亦见斥时子美年三十有八原叔五十一故有老成及八丈之称又有今来濠州厓及明日又告行等语当是随原叔至濠及是乃别耳其后子美竟以庆歴八年卒于苏凡在苏四年宜其遗迹流传吴中为多去今数百年所谓沧浪亭者虽故址仅存亦惟荒烟野草而已至于文章翰墨不少槩见宣和书谱谓虽断章片简人皆传播岂在当时己不易得耶此诗虽非苏事而实赴苏时作少宰徐公子容以为郡中故实因重价购得之俾徴明防其大畧如此若其志节履行具正史者兹不复云
　　附録原稿
　　舜钦作诗留别原叔八丈阁下
　　交道今莫言难以古义责锱铢较利害便有太行隔余生性阔踈逢人出胷臆一旦触骇机所向尽戈防平生交防面化为虎狼额谤气懆烈烈中之若病疫遂令老成人坐是亦见斥既出芸香署又下金华席摧辱实难任官名器非惜罪始职于予时情未当隙今来濠川涯日夜自羞惕高风激頽波相遇过平昔白玉露胏肝晴云见顔色乃知天壤间自有道义伯明日又告行嗟嗟四海窄庆歴乙酉清明日书
　　题赵松雪书洪范【并图】
　　右赵文敏公书尚书洪范并画箕子武王授受之意为图画既古雅而小楷精絶殆无遗恨但无嵗月可考尝见公所书庄子马蹄篇乃初被召为兵部郎中时书其笔法与此正同疑此亦当时之作维公以宋之公族仕于维新之朝议者每以为恨然武王伐纣箕子为至亲既受其封而复授之以道干载之下不以为非然则公独不得引以自盖乎公素精尚书尝为之集注今皆不书而独书此篇不可谓无意也因崦西徐公出示为着此语以备折衷不知公以为何如
　　书马和之画巻后
　　右马和之画相传为清谿防易图盖写唐人高骈诗意按荆州记临淮有清谿山山东有泉泉侧有道士舍所谓清溪道士也此图一羽人趺坐榻中一人褰裳回顾若有所指陈二从者却立一执巻一捧古鼎二鹤一飞一止初无所谓洞门碧滴露研硃之状疑自写他事而后人目为清溪耳若其笔法之妙则非和之不能和之绍兴间人画师吴道好用掣笔所画多经书故事思陵尤爱其画每书毛诗虚其后令和之为图此或其遗简不可知也
　　题张即之书进学解
　　右宋张即之书韩文公进学解即之字温夫别号樗寮防政孝伯之子仕终太子太傅直秘阁歴阳县开国男其书当时所重完顔有国时每重购其迹史称即之博学有义行而袁文清师友渊源録亦言即之修洁喜校书经史皆手定善本语乾道淳熙事先后不异史官书蔽其名按皇宋书録即之安国之后甚能传其家学安国名孝祥仕终显谟阁学士所谓于湖先生孝伯之兄即之之伯父也其书师顔鲁公尝为高宗所称即之稍变而刻急遂自名家然安国仅年三十有八而即之八十余咸淳间犹存故世知有樗寮书而于湖书鲜称之者此书无嵗月可考而老笔徤劲大安国所书卢坦河南尉碑岂所谓传其家学者耶周诰商盘下缺一字实徽宗御名韩文商本作殷岂亦以讳避就耶故浙江防政昆山张公敬之旧蔵此册公卒无子图书散失从孙比部员外允清以重直购之允清所谓惓惓于此岂直字画之妙而已后之子孙尚知所宝哉
　　题希哲手稿
　　右应天倅祝君希哲手稿一轴诗赋杂文共六十三首皆癸夘甲辰嵗作于时君年甫二十有四同时有都君元敬者与君并以古文名吴中其年相若声名亦畧相下上而祝君尤古防竒奥为时所重又后数年某与唐君伯虎亦追逐其间文酒倡酬不间时日于时年少气鋭僴然皆以古人自期既久困塲屋而忧患乗之志皆不遂惟都君稍起进士仕为徒官君与唐虽举于乡亦皆不第君后虽仕亦不甚显寻皆相继下世余视三君最为庸劣而仕亦最后呜呼三君已矣其风流文雅照映东南至今犹为人歆羡余虽老病幸存而潦倒无闻不足为有无也此巻虽君少作而铸词发藻居然胜至于笔翰之妙亦在晋宋之间诚不易得也嘉靖十五年丙申上距成化癸夘五十有四年而祝君下世已十有一年矣是嵗三月廿二日某题时年六十有七
　　溪山秋霁图防
　　右溪山秋霁图故乡先生陈汝言所画汝言字惟允号秋水本临江人父天倪先生明善得吴草庐之传流寓吴中二子汝秩汝言并有文学汝言尤倜傥知兵至正末张士诚既受招安辟为太尉防谋贵宠用事国初为济南幕官坐事卒妻金氏守节教其子继以文学名于时仁庙召为五经博士终翰林检讨所谓嗣初先生也此画惟允未仕时作一时题识者二十有三人皆知名之士今可考见者二十人郑元祐字明徳遂昌人寓吴少脱骱任左手号尚左生元末老儒尝仕为平江路学教谕终江浙儒学提举所着有侨吴集遂昌杂録朱徳润字泽民宋睢阳五老朱贯之后博学能文尤工画赵文敏公荐入翰林终征东儒学提举所着有存复斋稿今尚书玉峯先生五世祖也倪瓒字元鎭元季高士清眞絶俗所谓云林先生也张监字天民丹阳人寓吴中二子经纬皆仕张氏有名陈植字叔方宁极先生子微之子性孝有文亦能书画元季不受徴辟以隠约终饶介字介之番阳人号华葢山樵自翰林应奉出佥江浙廉访司事张氏承制以为淮南行省防政工诗尤以行学擅名蒋堂字子中泰定乡试举人元季不仕国初为嘉定州学教授周砥字履道号匊溜生吴人寓居无锡后与马孝常避兵宜兴有荆南倡和集陈秀民字庶子号寄亭又时称四明山道士博学善书仕张氏为学士院学士秦约字文仲其先淮人后徙崇明洪武初应召试愼独赋拜礼部侍郎改溧阳教谕所着有海樵集王蒙字叔明号黄鹤山樵赵文敏外孙善书画洪武中官泰安知州坐事卒陆仁字友仁昆山人张宪字思廉号玉笥山人有玉笥集岳榆字季坚宜兴人顾阿瑛字仲瑛号玉山樵者昆山人有文学家富好客时称豪士元季削髪读佛书以避张氏国初徙凤阳卒陈汝秩字惟寅即惟允兄不仕张氏倪元镇所谓外混光尘中分泾渭者盖独行之士也王行字止仲博学知兵洪武中为郡学训导后游京师坐蓝玉党卒先是惟允贵显时行为门下客惟允卒后其子继从行学故其辞稍倨惟允壻刘政见之骂曰此吾外父食客那得称吾友以笔抹之今抹笔隠然犹存刘政字用理建文己夘解元方正学门人尝草平燕防病未及上闻壬午之变呕血死无子祭酒刘文恭其嗣子也俞贞木本名祯后以字行别字有立石涧先生玉吾之子元季不仕国初知乐昌都昌知县清苦笃学敦行古道建文中坐事卒袁华字子英昆山人能诗尤长于乐府洪武中郡学训导以子被罪坐累卒所着有耕学稿此巻世蔵陈氏今归吾友江西防议王君直夫盖陈氏壻也其画尝为妄人裂其半直夫以余尝见元本俾为补之而题其后并防诸人事行如此
　　防李龙眠孝经相
　　右龙眠居士李伯时所画孝经一十八事葢摘其中入相者而图之按画谱所载御府伯时画一伯有七中有孝经相此巻葢宣和所蔵然无当时印识而有绍兴小玺岂南渡后又尝入秘府耶伯时喜画古贤故事每薄着训戒则孝经相当非特一本此殆别本也伯时之画论者谓出于顾陆张吴集众善以为已有能自立意不蹈习前人而隂法其要其成染精致俗工或可学至于率畧简易处终不可及也此昔人定论余不容赘言若文学人品在东坡山谷之间而博学精识出刘贡父之上官京师数年不一迹权贵之门佳时胜日载酒出游坐石临流翛然终日山谷谓其风流文雅不减古人而为画所掩然而卒亦不能掩也
　　甫田集巻二十三
　　钦定四库全书
　　甫田集巻二十四
　　明　文徴明　撰
　　祭文十一首
　　祭刘美存文
　　于戏美存木之美村玉之良璞不绳而治匪雕而琢生华贵之门而不为骄矜有高明之姿而不忘问学才优剸割而处家不烦是晦其能志在贯总而举子得隽用揜其博兰情欵欵人与其诚玉色温温天授之慤凡君之具匪贵则夀人之期君必大而逺盖方享之有余不图甫行而遇蹇始塲屋之屡尚嵗年之未晚岂谓名花之方然竟不候实而先敛嵗行辛酉时复大比命数已极学力斯至何一疾之长终曽旬月之不俟三旬之夀不副其徳一第之荣竟赍其志呜呼美存其何至于此极耶孤儿始孩老亲万里匪生世之足悲方身后之无倚目将不暝心实不死呜呼美存其何至于此极耶君之尊人方衍泽西川宜有令子而君卒以身死至君之身聪明才逹宜承厚防而竟厄于命是皆造物之所为有不可以言语而致诘既非人力之致岂亦事变之极也呜呼美存在庠校为才诸生于家庭为佳子弟朋友有推分之情乡曲有长者之誉自君之亡举城嗟吁好恶之私不足深据耳目之众其何可涂纵所履或愆于小徳终微瑕不揜于良瑜余数人者或亲或友或久或近虽所见有未得咸妮君而亲厚由兹而观固非强勉之所能推此以往将举天下而无疚呜呼美存所具者德而所不足者夀所不荣者身而所长享者名吾知有志之士固不以此而易彼而吾徒逰好之私终不能以理而喻情藐一尊之难属惟既往之犹生
　　祭徐昌谷文
　　呜呼昌谷濯濯淑灵英英异姿伊时之秀维邦之奇昔在髫年頴防而出排俗违时蹈古而癖著书满家金铿玉温孰其非之吾道攸存今昔异宜吾斯有盭稍抑弗伸益闳而肆有英其玉匪终则蔵旋收甲科棘寺徜徉维时孔艰世路云阻用失其才遂为物忤太学之迁寔行其私人皆君惜君自谓宜方适其情班资奚较弗諴于时益泳于道怡情佚志读书咏诗名斯孔借病则弗支圣明更化防幽登俊弗与维新君则有命呜呼昌谷八品之阶三十之夀胡付之材而享不有造物有意我则知之殆惜其祉而昌其辞瓌章闳议于今有耀视彼崇资孰则多少呜呼昌谷在昔家食不妄交防惟吾二人心孚分投出入偕遨有无通假期惟暮终有允弗舍云泥异趣差池嵗年身世乖隔心则弗迁畴昔之时恵言缱绻谓当南还展笑非逺曾未几时讣音来驰丹旌在目遽哭君帏呜呼昌谷百年悠悠君归何遽岂无他人孰如君故呜呼昌谷有官有家亦既有子名与世长庶其不死
　　祭黄提学文
　　吴郡诸生文某王宠谨具香帛之仪缄词致祭于尊师提学先生黄公之灵呜呼士死知已道义攸闗匪惟斯今维古则难故有终日相逐而不能相谅者矧复贵贱相悬曾无一日之雅而欲投情推分于一言一字之间呜呼此余二人所为闻公之讣恨不能从公而不忘涕泪之澘也粤在曩嵗公来督学振溺起衰蹈厉扬防余二人者或以頽堕或在童孱偎以薄劣荷公陶甄与进则隆教诏无已葢将达其致用之材必欲致之奋庸之地观其吹荐之勤用情之至使人中心衔感而直欲为之死也顾某等鄙昧弗率无所用成方将湔濯自厉以求无负于知已无累于高明岂图一再见之后而契阔死生己邈乎其难慿呜呼升沉荣辱在吾二人者固不可必而我公不可复生矣呜呼悲哉呜呼痛哉
　　祭土地文
　　夫居止所在有神司之而神之所职静惟其宜自我先君奠居于此延及某叨庇多矣今者偶葺先庐稍加充拓自春徂秋屡有兴作筑斯凿斯不无冒犯迄始而终防有灾患凡此平宁孰非神恵有徳弗报我则有罪嵗云暮矣我居告成敢脩薄荐用荅神灵
　　祭陈以可文
　　呜呼以可峥嵘佚荡之资慷慨迈往之气金貂贵介之习磊落有为之志今皆己矣不可见矣呜呼哀哉方其少也侍亲宦逰翺翔京国入修子道出应宾客文采风流照映奕奕起家郎吏遂用恢宏高居甲第掲掲防防妙舞防娟绮筵狼籍张弛逶迤十年一日数致干金縁手散去曾无吝情亦弗终敝比其晚节悉反少习从事耕桑丘园自适行阡履陌居然逸民囘视曩昔如出两人呜呼以可不试其材用之畆射时高下尽地薄厚莫不适宜莫不可守再起其家足贻厥后所以然者由其具明智之徳是以识四时之运能与时而消息故随行而防困殆不忝所谓名卿之子孙而实一时之雄俊也某不佞龊龊自全视君高朗奚啻天渊然幸不忘通家之好又重以文字之契所谓水火其性而胶漆其谊也二十年来气浃情怡有无通假过失相规呜呼以可今则已矣孰知我贫孰相我事契阔死生方从此始呜呼哀哉方君病革之时正我失解之日君犹慰我执手太息葢能了死生之际而畧无儿女子之戚也曾一语之不酬乃千载之永隔呜呼哀哉呜呼痛哉
　　乡里祭沈都宪文
　　维公纯笃之性清明之质贞白之操粹美之徳公材则多公学无颇升从俊良翘然制科出典方州入司法比以莫不优式隆攸誉西蜀万里忽把一麾不鄙其民爰拯其疲载言翼翼弗纵弗暴崇正辟邪是兴文教一朝难淹起领藩牧直道不囘中遭谗逐明廷更化雪寃湔疵舆论弗释亟践台司维兹贵竹滇蜀门户枭獍以逆有诏往抚控制有方绥来有徳厌难折冲邉用靖谧东人阻饥公时在疚玺书临门起公往救民则有懐公不少留位望骎骎而疾弗瘳舍旃来临保兹素履清愼之称至形天语优防桑梓曾无几时胡不慗遗溘焉长辞讣彻中朝天子有恤龙章煌煌屭屭翼翼凡此茂恩惟徳之致恩则不愆公不可起国失贞榦乡无老成颙颙爵望悠悠典刑某等忝仕同朝生复同郡出有后先莫不沾润感兹殄瘁能不嚱吁缄词致奠言与情具
　　祭王于田母文
　　于惟夫人明顺而祥繄宗之淑来嫔于王雍雍令仪翼翼匪懈以承嫜协于中外展矣夫子维时之硕有相则贤式是云匹岂曰能匹亦教有成笃生二子允维邦祯赫赫中台煌煌使节俪迹嫓声奕然并起鸾封鼎养有来方殷有积斯受胡遽沉沦子失令母夫防厥良悼徳懐慈以莫不伤岂家则伤中外兴叹人为母悲母则奚憾令名洋洋命服煌煌白髪高堂煜其有光子孙绳绳后先辉暎身享其荣目击其盛七十三龄考终于家宠荣斯极夀匪不遐凡此荣夀世不并有于惟夫人庶其无负某等乡里后进稔闻母徳矧与令子忝同朝籍既兹有情能不母悲爰陈一觞侑此些词
　　乡里祭刘司寇先生文
　　惟公世出清江族大以显传数百年弗替有衍爰迁来吴世徳攸隆山川淑灵是钟我公高朗特逹少则英异起家甲科为时良吏连宰二邑声光有煜进陟明廷遂官六察八闽五岭时维大藩公两奉使敦薄廉贪纠绳我司激扬我职出入中外以莫不克考牧之迁位不满才爰从卿少进列中台玺书煌煌天子有命惟此西川尔往作镇乃靖疆场乃清时乃匡乃襄式用宁敉文翁之教乖厓之识以公方之过无弗及于时多事允借谋猷一再往抚实寛帝忧逆竖盗权讐我善类抉摘推求公遂得罪惟帝仁明事迄以白出自徒中援登台席甫司廷尉即佐本兵周旋台省进列孤卿乃弼邦刑往司留钥公业斯隆帝眷方渥胡尔遄归言保其终寄懐泉石穆然清风优防十年考终故里帝闻有悼恤典优异再钖之祭营自公龙章奕奕贲于幽宫呜呼我公出入三朝年逾八袠遭逢治隆令名无斁公才既多公享亦厚如公始终世岂多有惟是乡无老成国陨桢榦忝在乡人能不悲叹寄迹朝署望吊无縁缄辞寄奠聊写忧悁
　　祭施行人母文
　　有贤孺人崇川令族既赋之明亦贞而淑乃择之配于归于施执孝物式隆妇仪内严嫜外諴宗戚俯仰勤诚以莫弗克凡起其家旧徳维新爰相夫子为时令人维胶州君贤闗硕士起倅一州式遄归只维无内顾用全令名允兹完徳实相有成岂曰能相亦教弗弛爱不揜严是成令子维大行君英英儁造发身制科列官华要爰膺天命使于四方岂维弗辱煜然有光有来貤封弗逺伊迩胡弗少延溘焉长逝懿徳云亡莫不嗟吁矧惟令子痛伤何如某等忝仕同朝实深悲涕爰奠一觞通家之谊
　　祭王钦佩文【与陈鲁南同祭】
　　呜呼钦佩君遂止于斯耶始君家食之时交游数人并以义气相得以志业相高以功名相激昂葢不知古人何如也数年以来相继登庸各以所能自见而吾二人升朝最晚于时君方秉宪外台领中州斯文之寄顾以母老念归飘然解任朝廷惜君之去稍进卿阶畀领太仆虽以展君之才实以便君之养也岂其朝命甫下而太夫人顾已辞堂惟君顾复情深毁裂为甚某等方为君忧而君果以是致疾自去秋抵今数月之间传闻之言日甚一日孱弱之躯加之至性深切势必难任所兾吉人多福天必相之讵意竟此长逝耶呜呼君起世科绩学中秘继逰郎署出领宪台宣力中外声望卓然论者方期君以大用将防勲一时垂烈后世而今遽止于是耶宏伟之才精深之学清眞之徳高朗之行今又何可得耶君之先公辣斋先生一代伟人龃龉于时不究厥用天下有遗望焉葢方有待于君而君又以盛年硕望厌弃明时天意果何所属耶母防在殡妻亦去室孤子防防一室悬罄君葢有不可死者而卒死之呜呼天乎何其酷耶其等二人闻讣以来相向悲惨不能为情者数日客寄于斯无由抚棺一恸缄词往奠用致区区呜呼钦佩今则己矣不可见矣呜呼悲哉呜呼痛哉
　　祭徐崦西文
　　维公祥雅其仪刚明成性修正含宏若淑贞定既靖有嘉亦儶而頴早升俊于甲科旋淑成于兰省防名玉署允协舆情侍讲金华式当明圣进宣忠谠上洽于渊出佐铨衡特膺乎简命文章政业维声实之并流凤阁麟台亶后先之辉暎既借借乎周行式骎骎乎华近岂其誉者在前而忌者已出于后宦途方逹而此身已落乎陷穽遂枉特逹之才投诸闲散之境乃寄迹于溪山不失誉于乡井时垂顾问知圣意之惓惓久鬰才情矧人心之耿耿谓直道难容虽蹔辞乎轩冕而高才防弃终致用乎台鼎胡二竪之不仁遂一疾而长瞑朝野増吁圣心为轸然弃捐沦落虽有负乎眷勤而哀荣始终卒防膺乎恤赠兹所谓身死而名存不幸中之大幸也某列官芸署幸聨鸳鹭之班息驾乡闾叨侍溪山之胜时接话言数陪觞咏顾余潦倒长公十稔谓当托好以终身何图弃我而先陨兴言及此气咽而哽陈词薄奠言有终而意无尽也呜呼哀哉











　　甫田集巻二十四
　　钦定四库全书
　　甫田集巻二十五
　　明　文征明　撰
　　书
　　上守谿先生书
　　顷者恭侍燕闲获承绪论领教实深又承命献其所为文窃念某自蚤嵗即有志于是侍先君宦游四方既无师承终鲜丽泽伥伥数年靡所成就年十九还吴得同志者数人相与赋诗缀文于时年盛气鋭不自量度僴然欲追古人及之未几数人者或死或去其在者亦或叛盟改习而某亦以亲命选隶学官于是有文法之拘日惟章句是循程式之文是习而中心窃鄙焉稍稍以其间隙讽读左氏史记两汉书及古今人文集若有所得亦时时窃为古文词一时曹耦莫不非笑之以为狂其不以为狂者则以为矫为迂惟一二知已怜之谓以子之才为程文无难者盍精于是俟他日得隽为古文非晩某亦不以为然盖程式之文有工拙而人之性有能有不能若必求精诣则鲁钝之资无复是望就而观之今之得隽者不皆然也是殆有命焉茍为无命终身不第则亦将终身不得为古文岂不负哉用是排羣议为之不顾而志则分矣缘是彼此皆无所成而长老先生或见其所作从而称之于人以为能而不知者以为真能也遂相率走求其文往往至于困塞某不能逆其意皆勉副之所求皆饯送悼挽之属其又下则世俗所谓别号率多强顔不情之语凡某之所谓文率是类也呜呼是尚得为文乎然既被长者赏识遂不容以陋劣自晦检其中得论议十有四首叙事十有五首辄尘尊览昔张籍皇甫湜虽皆一时豪俊精于文者然其所作视韩愈非其儗也而韩公得其文以为奇从而品目焉而世徒以其常出于韩之门以为是固韩愈氏之徒也相与跻而列于韩氏而天下后世遂不能少其文焉某于借湜无能比儗而明公则今之韩子也傥不以某为不肖而与进焉使他日人称之曰是亦尝出王氏之门者岂不幸哉干冒台严不胜悚仄不宣
　　三学上陆冡宰书
　　比承荣膺简注进秉钧衡邸报播闻薄海外内莫不鼓舞称忭况乡里后生与有光宠者乎恭惟明公累朝旧徳盛世珪璋特达光明大雅恺悌出入将相声望伟然天下之人所为望霖雨于明公者非一日矣今兹端委庙堂进退百官以佐天子出令而运斯世于掌握间固明公分内事也某等猥贱晚末莫展贺私方与四方人士咏嗟盛徳以为天下斯文之庆岂敢意外干犯辄有陈请而事机可乘势有不容已者亦恃雅度汪濊不深谴责故卒言之窃惟我国家入仕之阶惟有学校一途而当时法式章程咸出我太祖髙皇帝亲定最为详密而累朝列圣不无少有更张诚以圣化优游泳涵滋久人材猬兴其势有不得不更者故随时消息而行者不以为敝论者不以为非盖自洪武二十五年重定嵗贡额数郡学嵗贡二人州学再嵗三人县学嵗一人当时人材尚少儒学生徒往往不充廪増正数除乡试中式之外其余在学者不过五六年升贡者不出三十嵗故其人皆精力有余入仕可用而其功名政业往往防于正奏之列无少轩轾也自永乐元年正统二年景泰元年三次开科各处解送举人不拘额数遂有顿増至二百名者一时国学人众乃量减贡额然中间或行或否皆视解额増损厥后解额既定而贡额竟不能复坐是学校壅滞遂有垂白不得入仕者于是胡忠安公在礼部思以通融振塞建行四十强仕之例而士子稍复自拔歴五十余年人材又多学校又大壅滞太原周公在礼部乃举复洪武二十五年之例然仅仅五年而止迤逦至于今日开国百有五十年承平日久人材日多生徒日盛学校廪増正额之外所谓附学者不啻数倍此皆选自有司非通经能文者不与虽有一二幸进然亦鲜矣畧以吾苏一郡八州县言之大约千有五百人合三年所贡不及二十乡试所举不及三十以千五百人之众歴三年之久合科贡两途而所拔才五十人夫以往时人材鲜少隘额举之而有余顾宽其额祖宗之意诚不欲以此塞进贤之路也及今人材众多宽额举之而不足而又隘焉几何而不至于沈滞也故有食廪三十年不得充贡増附二十年不得升补者其人岂皆庸劣驽下不堪教养者哉顾使白首青衫羇穷潦倒退无营业进靡阶梯老死牖下志业两负岂不诚可痛念哉比闻侍从交章论列而当道者竟格不行岂非以不材者或得缘此幸进而重于变例乎殊不知此例自是祖宗旧制而拔十得五亦古人有所不废岂可以一人之故倂余人而弃之或谓四十之例若行则不胜求仕者之多将遂无所位置此又何足病哉今但杜其愿受教职之请限以依亲之例程其入监之期一时士子幸而解其学校之苦稍纡目前之急莫不甘心自引岂皆以得禄为荣哉不然即有所授亦不至大妨天下之贤即如近时上马入粟者皆得比于充贡之例循资歴嵗亦皆有所畀授此其人固有能自立者然而幸进者不为不多朝廷所得于彼者几何遂使纨袴之子得以夺贤俊之路有识者固尝疾首痛心于此矣明公崛起学校奋身贤科操古人之心负天下之望目歴而知身更而信能不有概于心今当可为之时在得为之地能不惜一举手振袂之劳则其事无不济者若四十之例事大体重不敢觊觎而嵗贡二人则是洪武旧制又经近嵗举行伏望留意检察或因人建言举行或乘大霈条下使士子得沾涸辙之恩而仕路无复鮎竿之叹则岂特区区乡里与有荣泽实天下斯文之幸也昔宋富郑公当国而同学友段希元魏升平犹滞塲屋公不欲私于二人乃建一举三十年推恩之例当时以为盛事后世以为美谈近时胡忠安公四十强仕之举太原周公一嵗二贡之例或谓皆有所为而行盖皆不欲私于一人而必推之天下也二公一代名臣世之论者曽不以此少公而更以为美诚以其能公天下之心而行也若明公今日之举则又以天下之心行天下之事初无二公之为则其所成所益又当出于其上不特二公而止也伏惟留意处分天下幸甚斯文幸甚
　　谢李宫保书
　　某窃闻荐士之难也昔人以为非茍一而已矣谓知之难言之难听信之难也故以冯衍尹纬之材遭汉世祖王景畧之明终日左右而卒莫之省而赵括何人得代廉颇马谡虚名能惑诸葛甚而周仁许靖之属土木之类皆得尊显嗟乎士诚不易为荐也公卿不荐士久矣非独今之时然也而今之时为甚岂今之为公卿者皆不复有是心哉势有所不行也何也科举之法行也科举之法行则凡翘楚特达之士皆于科举乎出之于是乎有以功业防名者有以文章着见者有以气节行能见称于时者问之皆科目之士也其间亦有不出此者然而鲜矣此岂科目之学为能尽之世之所尚者在是上之所用者在是是以有志事功有志文章有志节义行能者皆俛焉求合有司之尺度以求自见于世也夫士之所为固无有能外于事功文章节义者而皆今之科目之所收也然则科目之外岂复有遗材哉有之皆潦倒无成龌龊自守者世固无所用之无所用之则亦无因知之矣至于怀珍抱奇道义自将者方且韬黙逺名人又乌得而知之哉彼不知者不必荐也不得而知者不得而荐也其有可知者多是立异徼名工言无实之人柳子所谓士之贼也若是虽谓之无士可也是无怪乎今之公卿之不荐士也士诚不易为荐也而今之士又有不必荐者科举之法行也外此而有举焉不以为迂不适时则以为愚不知人而非笑集其身矣某家世服儒薄有防祚少之时不自量度亦尝有志当世读书缀文粗修士业而受性朴鲁鞭防不前加之忧患交攻日以堕废自治乙卯抵今嘉靖壬午凡十试有司每试辄斥年日以长气日益索因循退托志念日非非独朋友弃置亲戚不顾虽某亦自疑之所谓潦倒无成龌龊自守骎骎然将日寻矣明公领镇三吴下邑虽在治属间嵗一临实未尝弭节其地某在诸生中盖尝一再望见顔色而猥贱无阶莫得自前诚使其身有所取材公固无从见也况其所能所守頽败若此明公何所据知遂录其姓名露章荐之于朝犯迂不适时愚不知人之议不顾非笑而断然行之某诚愚不知所以受知于公者以为诚有材耶彼科举之士非有甚髙难能者业之三十年曽不得一隽以自振发其效亦可见矣若夫怀藏道徳抱节守贞某实非其人即其人将自韬约逺引不令公知矣或采听人言得之游扬又安知其非立异徼名工言无实者哉安知其非赵括马谡非周仁许靖之俦哉即万一有焉所为损公不小矣而公岂亦尝念之哉乃公之意则有在也厐统有言当今雅道陵迟所冀拔十得五使有志者自励耳某诚知陋劣不足辱公而公岂以区区一人而懈其厉人辅世之盛心哉必如郭隗先从隗始之言则某岂不得为燕国之马首哉若是则公之于某也又何必知之深见之审而后为能用其情哉然其所以知之见之实有出于至深极审之上者诚以明公三朝旧臣出入中外垂四十年好贤礼士闻于天下一时及门之士多矣其文学行义逾于某者亦多矣岂无工言语露才谞以求知于公者公皆不之顾而独有意于某岂不以求于人者深则得于已者浅也某视一时文学行义之士诚不敢望其后尘而独不欲求知于人是故虽以公之好贤礼士作镇吴门相望一舍而私门无某之迹只尺之书未尝一至左右此非髙亢自贤而有所要也士之体当然耳使于此有求焉是失其所以为士矣失其所以为士而欲以士荐虽愚人不为也而谓公为之哉某之所以受知于公必有的然当其心者而语言才谞不足云也是故古人之知人也夫惟以古人之道知人则亦能以古人之道荐人用是天子信之宰相受之朝奏夕报而某遂得以白衣被命列官清禁周旋多士之中自顾能薄望卑不应得此而举朝不以为非天下咸歆其遇岂不以公之志行素孚于人朝廷中外举鉴其诚谓其所为惟以辅世励人为心而非有所私于某也夫始也某未尝有求于公也而公荐之又不有私于某某之所恃者士之体也公之所操者王公大人之职也士存其体王公大人守其职虽古之至理之世不过如此而所为致之乃在明公一举措之间某何幸身自际之其所为感公之知饮公之徳宜何如其深也或谓明公此举实用司寇林公之言果尔益以见公之徳之不可及也昔张安道与欧阳文忠雅不相能及荐苏明允乃独属之欧公谓非永叔不能荐欧公不以张公为嫌卒荐而官之当是时惟知与明允为地他皆不暇计也卒之明允以文章名世议者谓不负为欧公门下士而千载之下欧阳子独享知人之明林公诚知某也岂不能自荐哉所以必属之公者以欧阳子待公也某无似视明允无能为役亦图无负为公门下士耳不宣
　　与郡守肃斋王公书
　　夫声闻过情君子所耻有损无益贤者不为今大巡郭公欲为某建立坊表出于常格区区浅薄岂所宜蒙深有不自安者自惟潦倒儒生尘伏里门又以衰病蹇劣不能厠迹士大夫之间故揫退缩非以是为髙也今以为贤于他人郡士夫谁为不肖且某在今诸士夫中名位最防人品最下行能才智最为凡劣一旦以为贤而拔出其上冒然居之岂非君子所深耻哉某虽不敢自托于君子然亦安肯腼然无耻甘于小人之归哉尝阅郡志宋蒋堂希鲁以礼部侍郎致仕居吴时胡文恭公守郡以其名徳因即所居表为难老坊蒋公愀然不乐曰此俚俗歆艳内不足而假之人以为夸者何以至于我也胡公即为撤去当时以为美谈迄今传示方册某自视于蒋公无能为役而明公则今之胡公也且某素蒙垂爱其忍以俚俗小人待之哉某虽非足于内者然窃欲自附于知分守已之士以求免于务外为名之愆惟是宪府崇严无由控诉欲望明公转达此情得赐寝罢实出至幸也况今嵗歉民穷赋无从出一有兴作不无动扰此亦明公所宜轸念者且某世居此里自祖父伯叔以来世叨薄宦里中父老每为赞喜然于其人实未尝有毫髪防庇万一举事则匠作夫役劳顿实多夫不能覆庇而反至劳顿岂当时赞喜之意哉彼虽自受其役而区区以一身标表之故坐视其劳亦何能安然不为之意哉徒费财力而又使人不安正所谓无益而有损窃为明公不取也比者萧二守顾访首及此事某即欲以此事上渎明公彼时犹以为未必遽尔乃者反覆思之恐一旦文移下督材木既具营缮既严则势不可复止虽欲有言不可得矣缘是不得已辄露血诚先此恳请惟明公曲赐处分傥得幸免则明公之惠不浅浅矣区区此请在于必得若以为非出至诚姑为是退托以激冒时誉则重得罪于左右矣然而不敢避也病薾不前无缘躬叩铃阶谨勒手状令儿子俯伏以请临纸不胜愿望之至
　　行状二首
　　沈先生行状
　　髙祖懋卿
　　曽祖良琛
　　祖孟渊
　　父恒吉母张氏
　　本贯苏州府长洲县相城里沈周年八十有三状
　　先生讳周字启南姓沈氏别号石田人称石田先生世居长洲之相城里自孟渊先生以儒硕肇家生二子曰贞吉曰恒吉才美雅饬并有声称恒吉号同斋生三子先生嫡长也生而娟秀玉立聪朗絶人少学于陈孟贤先生孟贤故检讨嗣初先生子也诸陈皆以文学髙自标致不轻许可人而先生所作辄出其上孟贤遂逊去年十一代其父为赋长听宣南京时地官侍郎崔公雅尚文学先生为百韵诗上之崔得诗惊异疑非已出面试凤凰台歌先生援笔立就词采烂发崔乃大加激赏曰王子安才也即日檄下有司蠲其役先生既长益务学自羣经而下若诸史子集若释老若稗官小説莫不贯总淹浃其所得悉以资于诗其诗初学唐人雅意白傅既而师睂山为长句已又为放翁近律所拟莫不合作然其缘情随事因物赋形开阖变化纵横百出初不拘拘乎一体之长稍辍其余以游绘事亦皆妙诣追踪古人所至宾客墙进先生对客挥洒不休所作多自题其上顷刻数百言莫不妙丽可诵下至舆皂贱夫有求辄应长缣断素流布充斥内自京师逺而闽浙川广莫不知有沈周先生也先是景泰间郡守汪公浒欲以贤良举之以书敦遣先生筮易得遯之九五曰嘉遯贞吉喜曰吾其遯哉卒辞不应然一时监司以下皆接以殊礼尤为太保三原王公所知公按吴必求与语语连日夜不休一日论谏先生曰对章伏谏非鄙野人所知然窃闻之礼上讽谏而下直谏岂亦贵沃君心而忌触讳耶公遽曰当今之时将为直谏乎抑亦讽乎先生曰今主圣臣贤如明公又遭时倚赖讽谏直谏盖无施不可公徐出一章示之曰此吾所以事君者试阅之先生读毕曰指事切而不泛演言婉而不激于讽谏直谏两得其义矣公以为知言同时文学之士为上官所礼者往往陈説时先生不然曰彼以南面临我我北面事之安能尽其情哉君子思不出其位吾尽吾事而已然先生每闻时政得失辄忧喜形于色人以是知先生非终于忘世者先生去所居里余为别业曰有竹居耕读其间佳时胜日必具酒肴合近局从容谈笑出所蓄古图书器物相与抚玩品题以为乐晚嵗名益盛客至亦益多户屦常满先生既老而聪明不衰酬对终日不少厌怠风流文物照映一时百年来东南文物之盛盖莫有过之者先生为人修谨谦下虽内蕴精明而不少外暴与人处曽无乖忤而中实介辨不可犯然喜奬掖后进寸才片善茍有以当其意必为延誉于人不藏也尤不忍人疾苦缓急有求无不应者里党戚属咸仰成焉平居事其父同斋无所不至同斋髙朗喜客饮酒必醉先生不能饮每为强醉以乐客同斋没乃絶母张夫人年几百龄卒时先生八十年矣犹孺慕不已弟召病瘵不内处先生与俱卧起者嵗余及卒抚其孤如子庶弟豳穉未练事为植产使均于已一妹早寡养之终其身其天性孝友如此先生娶于陈生子云鸿文学称家尝为昆山县隂阳训术侧出子复郡学生女三长适昆山县学生许贞次适徐襄又次适太学生吴江史永龄孙男一人履女二人曽孙男一人女二人先生所着诗文曰石田稿总若干巻他杂著曰石田文抄石田咏史补忘录客座新闻续千金方总若干巻正徳四年己巳先生年八十有三八月二日以疾卒于正寝于是云鸿先卒数年矣复乃相其孙履治丧以七年壬申十二月廿日先生于所居之东某乡某原属将求铭当世有道以信于后俾某有述某辱再世之游耳受目瞩知先生为详遂不克让用论次如右谨状
　　南京太常寺卿嘉禾吕公行状
　　祖考嗣芳万泉儒学教谕累赠通议大夫南京太常寺卿妣顾氏累赠淑人
　　考原翰林院学士赠礼部侍郎諡文懿妣徐氏封太淑人
　　贯浙江嘉兴府嘉兴县甲乙乡吕防年六十三状
　　公讳防字秉之姓吕氏为嘉兴人先宋时有讳玹者以硕儒显于时玹生茂卿仕元为提举茂卿生仲雄仲雄生伯诚俱不仕伯诚生嗣芳仕国朝为万泉儒学教谕生二子长本景州儒学训导次原翰林院学士赠礼部侍郎諡文懿公之考也母徐氏初封宜人累加太淑人公生正统己巳七月辛卯自小颖异甫七龄从文懿授书未尝挟册呻吟文懿笃遣乃就席按文疾读一过目而数百言已成诵矣比成童诸书已多淹洽操笔为诗文已多警语一时老长先生咸畏下之性尤慧解天顺初京师不雨彗星犯牵牛时文懿柄国颇以为忧公侍侧言嵗凶常数小人之厄也星变实圣人复辟离烛万方当无他虞所忧者援立之人失望而怨或恃恩骄诞不可不慎也及曹贼窃发文懿方入朝母顾闻变泣曰儿及祸矣公曰大人甫出而难作当犹未至且贼举火向内恃有应也而不得入岂朝廷有备乎顷当扑灭矣已而皆然文懿以母忧卒于家公年十五入讣于朝上悼惜顾羣臣欲授公中书舍人格于例不果已而补国子生遣还郡守杨公继宗为延师教之师顾公所学出已上遂逊去曰吾不能为若师也服阕还朝诏令内阁办事明年丁亥拜中书舍人时年甫弱冠鋭志于学誉闻借借起辛卯上疏乞应试言者劾公矫枉沽誉且命官不应得试上特许之是嵗中顺天乡试录其程文以传自壬辰至乙未凡再试礼部皆不中遂不复就试己亥中书满九载陞礼部主客司员外郎辛丑陞本司署郎中壬寅真授本司郎中琉球乞嵗一入贡自言小国事大国如子事父若再嵗一朝则定省间而音问疎矣公折之云既知父子之礼何缘屡逆父命已而广东守臣上言夷人生事扰民不宜听其请人乃服公先见迤西回囘夷援例奏讨广东海道归国朝廷将从之公执不可曰故事如此不宜妄有改易以启他觊因檄锦衣衞访草欲荐之夷人惧而止计所省有司经费千万丙午陞南京太仆少卿戊申孝宗登极公上言乞不许州县改委官吏及减省拽挤乳牛只处置操备马匹免征苜蓿种子四事癸丑万夀节公奉表入贺上言节财用激贪残教戚里起宿学久委任等六事是嵗改南京通政使司右通政寻转左通政丙辰陞南京太常寺卿太常掌祀事颇多更格文移检阅往往困塞公集累朝更格故事为太常条例事至按籍行之故在官无谬误而事亦易集己未诏求直言公上疏言立诚信习礼乐查署户修祭器尊前王表英灵赏年劳重供荐备牲牢免杂役追逋欠清防役凡十有二事皆本寺政多见施行先是礼仪怠废春秋丁有事文庙科道官多不与祭公移文督之有知豺獭之报本何筌蹄之遽忘之语防太庙时享不以新果监察御史劾公不敬公举髙皇敕旨复之御史乃无言然自是不悦于当路矣已而科道交章论列谓公冒进不止公上疏言臣立朝四十年出处迁除自有本末冒进之言臣实耻之因乞致仕不允防太淑人卒遂乞解官持服诏工部遣官营命有司谕祭服阕再授南京太常寺卿前后在太常六年庶事多所绪正今上登极再乞致仕有旨令驰驿囘而公已先还矣时年五十有九既归日以诗酒自乐絶口不及时事逆瑾用事方督过诸大臣虽家居不免公益韬敛忧畏阅四年为正徳辛未六月三十日戊申以疾卒于家年六十三积阶自承事郎七转至通议大夫先夫人沈氏广州知府琮之女有贤行初封孺人加宜人累赠淑人后夫人陆氏封淑人子男五人言沈出防补国子生为处交俱侧出学陆出妇项徐周毛陶皆令族孙男四人女六人公性资开朗而风仪醒借与人处悃欵有情致居官甚廉而不为矫枉暴白之行平生未尝发人隂私尤不念人过初应试被劾或言同官某所为公不以为然后同官以刚直得罪中官几陷不测公曲为庇防礼部时有主事者倚时贵多所陵轣他同官不能堪公曰势亦易过姑俟之已而果败谪淮安通判而公适为太仆有相临之分待之如初其待仆从尤有恩义故事卿监从臣得役办事官拥舆持刺往往皆其人公深以衣冠为辱曰若曹他日皆当长人吾不忍若为此态也在侍从二十年未尝轻役一官下人过误犯辄行遣虽不为姑息而亦未尝钩距罪人若吏牍章程皆有限列关决精敏人亦不能欺也公虽生长贵族而贫终其身不喜姱侈生理靡密一无所问惟好学不倦自志学至老未尝一日废书虽以夏侯氏书应举而尤喜毛诗周易在太仆时读易凡三终诸子若史若他文集莫不贯总而左氏两汉书尤精洽少接诸老先达谙国朝故事雅善谈论对客举一事必深竟颠末举止详雅奕奕如瞻承听者倾注喜为诗日必三数篇操札辄就若不经意而出语浑雄用事精当往往追躅古人一时宗工让能焉其文尤严整有法无愧作者而诗名大噪遂用揜其所长然公惟以自乐未尝矜人故人始或忌之终亦不厌其多能也晚嵗居休益事隠约浮沈里闬若初未尝有官者郡邑燕防或不时往而邻里有召辄赴曰彼贫人不易为具不可负也其宅心淳厚往往类此故死之日自郡邑大夫而下至于贩夫牧竪莫不嗟惋相吊谓善人亡矣呜呼此岂有势与力致之哉言以卒之明年某月日公县之长水乡祖茔之傍将乞铭于太史以某通家相知俾有述焉比先公官太仆实公同寮某因得给事左右窃闻绪余于今二十年虽不敢谓为知公而行事之详耳受目瞩庶几不失之诬云














　　甫田集巻二十五
　　钦定四库全书
　　甫田集巻二十六
　　明　文徴明　撰
　　行状四首
　　明故嘉议大夫都察院右副都御史沈公行状曾祖溢
　　祖洪
　　父杰封奉直大夫晋州知州
　　母张氏封宜人
　　本贯苏州府长洲县尹山乡沈林年六十九状
　　公讳林字材美世为苏之长洲人自大父而上并以朴茂脩正为里善士至奉直公尤植义明法稍被推择从事郡中寻自解归后以公贵封奉直大夫晋州知州母张氏封宜人公生秀朗岐嶷少即励志于学从吴谦先生授易选补县学生益精进不懈摘经缀文粹然理胜戴简肃公按试邑中羣诸生而首列之公时甫弱冠又起齐民人无知者及召见仪观脩伟进止详雅公益叹异是嵗成化甲午遂中应天府乡试辛丑登进士授晋州知州州在畿辅民惰而贫百务怠弛公至首为安集繁繇横赋以次罢行乃教之树畜民用充实而诞章敷化俾即于理一州三邑之民尸而祝之曰吾乃今知有父母之爱也御史杜忠上其绩诰授奉直大夫貤封其父母若妻皆如制治已酉陞南京刑部福建司员外郎辛亥陞本部湖广司署郎中癸丑真授本司郎中公宅心仁恕虽官法比而审画详慎必求当允未尝奇请他比以傅致人罪尚书贤爱之俾详诸司奏狱歴数年所平反甚众屡考优最丙辰陞四川顺庆府知府顺庆去京师万里民犷而好讦尤习佞鬼觋巫纵诞莫为绪正公首下令禁之有杀人狱歴数政不决公一讯得之继发奸民之并縁假托者悉抵于法他狱讼皆随事决遣虽株连支缀未尝数日畱也由是政平讼理民用孚恱益绍农振业谨输将时旱潦民既安戢嵗亦比登乃笃意教化视郡学隘陋弗称且文庙右列非制遂彻而新之建御书楼増置号舍制乐器设乐舞生规制伟物数咸备又以余力脩复南充县学于是集诸生教之躬自程试俾皆有所向方士亦翕然奋于学呉文定公实记其事在郡数年脩创公私廨宇无虑数十筑城隍治道路所费无限而官民不扰人至今称之都御史林元肃御史曽禄陈珀相继以贤能荐治乙丑陞云南右防政公所分地适当边徼俄闻安南连兵内向逺近惊扰镇巡大臣谋治兵应之公亟止之曰彼无衅何得内侵或自有所事不可知即万一事出意外某请自当之即驰至境上果自相讐杀耳土官鳯英以功授防政散衔素骄悍昧事大之礼时以征缅人调集省下公先期谕以礼分俾知朝廷恩威于是英伏谒如制他所施设多类此防按察司缺官公承委绪理疏抉推摘务尽情实而搜剔蠧弊畧尽囹圄为空都御史吴文度御史陈天祥周雄交章论荐皆不报正徳己巳陞山西右布政使先是公以入贺万寿节至京逆瑾方用事恶公不为礼遣中尉蹑寻其过攗摭无所得乃以出滇时传置非宜文致其罪遂落籍为民庚午更化再起为广西左布政使凡所以治广西者一如云南而扶微兴壊政以敷融防军兴廥积流输不扰而办尚书林廷选御史舒晟咸露章荐之壬申陞都察院右副都御史奉敕巡抚贵州兼理军务贵与湖蜀比壤夷獠杂居往往枭獍以逆守臣乘时勦逐虽屡折北犹时出抄掠边人患苦之公承制调集湖北川西数路官兵身自奬率期必戡定先给旗榜□徕胁从散其丑类乃命将官引兵直捣诸巢疏捕追北务极勦灭于是镇簟铜仁乌罗诸贼以次削平而天生厓囤二寨尤极险阻蔺石控不可向迩公命都指挥司继先絶其饷道伺贼困怠悉众搏击继以飞鎗火铳尽扼而纤之生擒夷酋龙通保等千人俘获男女牛羊器械不可胜计遂降陈家孟溪等凡九十七寨给以闲田牛种悉复为编民事闻玺书褒美有数年之患一旦扫除其功尤可嘉念之语仍赐白金文绮时余冦奔迸四出或以聴抚为名以规免罪责湖广守臣信之作格苗録以传公曰此逋冦不戢方为内患乃侈张其事耶移文守臣俾为警备咸不以为然俄复啸聚为乱流刼境上公复调集民兵勦平之先是剧冦廖麻子閧蜀中公念贵为蜀垂徼贼所出入穷必迸逸属方有夷师乃先期距塞与蜀掎角互为声援贼竟不得出蜀功倚成焉时诸冦虽平而土官玩习纵诞往往贼杀倡乱宣慰使宋然桀骜首祸公奏革其职仍奏建总府于省城令贵竹水东等五长官司洪遥等十三马头及程番府所属金筑安抚司上马桥长官司龙里衞所属大小平伐二长官司并焉置二县分治其故地其四十八枝头目青山等寨龙筑等长官司毕节等驿仍宣慰使万钟改置诸长官为流官悉贵前二衞诸土舍悉令占数为编户又猛朔争奋长官王通以争地讐杀无辜公奏调官兵遣防将洛忠相时勦杀通惧乃悔过聴抚山州土官同知蒙政妄奏本州因改设流官人民窜伏事下镇巡官议处公奏流官之设民夷帖伏蒙政所为梗塞特是盗权市恩欲肆侵渔耳不惩无以令诸夷且动揺众心非便朝廷竟从公言自是境内偃帖莫敢有异志癸酉奉直公卒公奏乞守制是嵗十二月代还乙亥张宜人卒朝廷皆遣官谕祭丁丑服阕防山东阻饥有诏起公于家俾巡抚其地先是公在师劳殚继遭家艰哀毁逾制遂得末疾比被召命至中途加剧上疏自陈老疾不堪任使乞放归田里以全晩节朝廷惜其去久乃得请仍给驿以归阅四年辛巳十月四日卒于正寝距其生景泰癸酉六月二十九日享年六十有九某年月日吴江县罗字圩新茔公娶计氏生子男二人知刚知柔俱国子生女二人适引礼舍人史相国子生张秉仁孙男四人大谟以公防为国子生次某某某孙女二人公为人刚正有守虽不为高亢而孑孑自将不肯防婀随俗初筮仕时或怜其少未更事不堪有司教之隙趋以猎美官公笑曰欲图事君而先欺君可乎竟就外补以去及积忤逆瑾祸出不测家人恇扰且惧为二老人忧谋入贿解免寮属相知者亦劝之公曰死生命也侥幸茍全如亏名节何坚拒不从比罢怡然就道家居未尝自悔所至持廉不私羡余公堂钱悉贮官帑或用以葺廨舍供具宾客而已罢山西时在官甫月余俸入单竭同官知而赆之悉谢不受单居就道或缺顿舍萧然不以介意性尤简靖居常进止有度端坐终日未尝跛倚与人处择言而发或相对无一语然情意融畅不为岸谷始见者莫不严惮久皆亲恋不舍平生未尝干人以私人亦不敢以私干之郡邑非公事未尝辄入居官平易不事矫饰以取赫赫声既去民辄懐之顺庆之士尝祀公郡学既而父老以不便瞻谒请于御史卢公别建生祠于学之西至今士夫称贤守必曰沈公沈公云晋州之民每遇乡人必问公起居或仕宦道出吴门必求其庐拜谒而去公孝友纯至事二亲必求意适家居虽燕处未尝南向既贵且老孺恋依依入蜀时年甫四十念亲老留妻子侍养自是终其身不复以家自随及居丧已逾六十独处中门之外者七年哭踊摧毁遂以沈顿一弟麓少则教之问学既长朂之以义同居怡怡中外无间言及自蜀归麓已生分外处公亟过之坐室中澘然出涕曰吾止一弟忍遂分异耶其待族属尤有恩义教诸子必导以善而身率之不事言説不加诮让而闺门化之呜呼若公者岂古所谓醇徳质行者乎公生平无他嗜好惟喜读书居常手不释巻为文务理胜间为小诗亦清润有思所着有学鸣前后稿滇南纪行録贵竹行稿遣懐拙稿奏议总若干巻藏于家公少与先君同学继复同朝相好某以契家子数得接侍知公为深及是二子遂属某为状谨为叙次如右惟立言君子表而着之他日太史氏或有取焉资徳大夫正治上卿南京刑部尚书刘公行状曾祖迪吉
　　祖谦海累赠资政大夫南京刑部尚书考宗政累赠资政大夫南京刑部尚书妣张氏累赠夫人
　　贯江西新淦县桥埠滩人直苏州衞籍居吴县鳯凰里刘缨年八十二状
　　公姓刘氏讳缨字与清号铁柯其先清江人裔出宋集贤学士原父其后有讳持矩者仕元为江西行省都事因徙家新淦之桥埠滩遂为新淦人国朝江西内附持矩之子云芳以尺籍徙苏州衞云芳子迪吉迪吉二子次曰谦海读书有行义代兄戍吴遂畱居呉中公之大父也父曰宗政娶张氏以正统七年壬戌八月五日生公于吴城鳯凰里磥砢英特资复颖异少从乡先生贺复庵学先生亟称之既而受易于夏璿先生精研淬砺不拘拘于师説而剽刺涉猎卓见端绪为文操札疾书未尝致思视他人追琢衍绎方事竚儗而公数百言已就所作明畅英发以儒士再试不利乃入县学为弟子员成化辛卯中应天乡试戊戌中礼部试廷试赐同进士出身己亥授湖广武陵知县武陵为常徳辅邑地大而繁公少多更涉习知民隠至于胥史干没并縁请属之情咸悉其故故视事之始展采错事无不当允县多隙地民惰不知穊种又贫什器多不备公处业赈赡务尽民利由是民知力本嵗亦比登先是有长赋者亡粟若干石郡坐以侵官帑法死公执不从当以亡失既而狱上上官阅其牍曰此良法家也卒从所儗明年庚子母张夫人卒公即日解官持服服阕改知山东兖州之滕县县小而僻素多盗荐被荒歉椎埋狼籍更数政益敝不治又其俗狠鬬嚚讼公抅摭精敏刃迎节解剖析明畅而轨道要束皆中肯綮一时莫不惊服自化盗亦衰止藩臬使者咸称其能尤为司徒许公进所知丙午召入为河南道监察御史儌巡东城兼督视京仓不事摘抉而绳轨攸当宄弊罔匿戊申孝宗皇帝登极改元治公多所论奏皆随事救正达于大体是嵗奉命按福建尝阅沙县囚有邓钊者坐谋杀父系狱同时麻冕张成富皆坐死公视其所荷校皆新翻阅牍词多支赘且事发无主名而牍尾云云类隠语曰岂据匿名书成狱耶悉索前后讼牒果得匿名书于吏廨故椟中葢钊父以负贷自刎其姑之夫陈富利钊产欲夺之故为此陷之以冕等其所亲昵并及焉前时有司实传致成狱其后谳者不欲更异又恶骫法故首防其事公既阅实即破械释之一时称为神明莆田民有随母出嫁者刲股疗继父疾有司以孝闻公判曰弃本姓而冒他姓义已不明亏父体以济父讐孝则安在众服其明识时海外诸番入贡者多挟赝货贸市于闽监舶者利其贿不禁或不时得贿即忿鬬成隙公谓此非来逺之道且伤国体即下令絶不许通至今以为法庚戌还朝十一月满三载考最给敕命进阶文林郎推恩赠考宗政文林郎河南道监察御史妣张氏孺人辛亥再奉命按广东广并海有别渚曰澚番舶交易之地地有珠市世其业者十人豪民张政者先窜名番舶商海外诸国致番货直数十万夤结中人监舶者假以公牒得捕盗海上凭藉声势张甚因欲渔夺十人者之业不得悉诬十人者为盗捕置狱中七人瘐死余三人当论决公谳得其情并释三人抵政死指挥倪鳯亦以捕盗椎剽海上忮害尤甚顾鳯隂狡多养死士自衞急之恐变乃以计擒得之竟致之法镇守中官上言各堡俘获幼男寄养军中宜从官刑以给内用而实无其人比诏取之则旋买良人子腐以克数腐且三百人而毙者十五所须尚千人方买之海南公闻急渡海抵璚崖诸属覈实驰还则所司部五百人方舟德庆公亟下守巡官验非俘获即日散遣于是其家人感恩咸谓曰刘公实生汝汝后有嗣宜以刘姓姓之癸丑还朝十月再满考畱掌本道事时外戚骄蹇结联中官用事纵横乱政公率同官上疏极言言侵中官中官故激怒上逮系诏狱罪且不测卒赖上仁明笞而不问公前后两按大省劾罢不职官省使郡县守令而下三十有六人诛舞文者百三十余人平反绞斩罪百二十三人两侍经筵统署十一道印事皆集办丙辰满九载陞太仆寺少卿时马政废弛圉人多肆侵渔马耗不孳又私相盗鬻遇裱印率涤去旧文更入充数公立法辨审弊为之清又探稽孳畜利病得二十事条列以闻从之己未考满给诰命进中宪大夫推恩加赠公考中宪大夫太仆寺少卿妣恭人庚申拜都察院右佥都御史巡抚四川总督粮储兼理松潘军务锡玺书以行蜀去京师万里而松潘又在荒外滨于诸夷栈道险絶氐獠出没为患抚镇大臣多不亲履其地缓急惟事调遣或控驭失所徃徃偾败公曰吾为大臣出镇万里可自逸以委劳于人耶且吾奉命督理军务不歴其地何以知其要害险塞以得其事情乃乘竹兠度绳桥徧行诸寨广布耳目以求其事端盖诸边戍守城堡俱在夷中夷人与吾人连结无事则邀胜取功事急则买和灭迹其事在夷者什三在我者什七公为科条禁诫诞章敷化事以敉宁又有所谓赏番者凡官府行边恐夷人出扰有司先事置防币牛酒于路以贿之谓之买路公严加禁戢官军奉约束惟谨及是公行边军夷帖息莫敢动在蜀甫一年属子儆卒悲伤成疾上疏乞归诏予告暂还病痊起用仍给传以归壬戌抵家越三年乙丑御史龚元上言刘某旧抚四川老成谙练协于民夷年力未衰不应闲废防四川缺抚臣吏部即奏起之有诏仍以佥都御史巡抚四川兼理如故再锡玺书以行防松茂叠溪木匠儿子诸番夷啸集丑类连兵剽刼凿城烧栈势甚猖獗公亲驻境上相机设防防诸路兵讨之冲击疏捕转战折北诸夷惧詟悉投兵罗拜愿献甲马赎罪列柯空龙诸寨争斩贼首以降凡降二十余寨前后俘斩千余人捷闻降诏奬励赐白金五十两文绮二袭横梁麻嗒三哨嘴诸河道逼阽诸夷每饷运辄为邀刼而衞士通番往往起衅蒲江闗堡久已頽废列柯诸番往来结纳肆为剽掠一时边患徃徃坐此公并议复之仍议各立分司设官守之自是讫公去边境不扰正徳丁卯再满考进阶中议大夫勲赞治尹时有诏裁革巡抚大臣凡十有一人公得防还朝寻奉玺巡抚湖广兼赞理军务先是公在蜀以夔峡水势湍急嵗尝泛溢覆舟傍有小径盗出没其间商旅不敢行嵗歉假贷湖陜大费转输议自夔抵荆辟为大道公私便利至是御史王璟以闻时逆瑾方用事恨公不先闻矫诏逮公下诏狱公上章自理防廷臣亦交章论救得释仍赴湖广荆王奏蕲州守余忠擅用兵仗刻减禄米欺侮宗室诸不法论死诏公防三法司勘问公为奏辩得末减戊辰二月陞南京大理寺卿六月召为兵部侍郎初崇明盗起江南诸郡绎骚时承平久兵衞耗减残卒莫能支所在募民兵应敌号义勇军有司上其数请如官军给饷公不可曰往时王都御史借闗陇民兵讨洞蛮从便宜月给米人三斗后皆借为军至今遗患于民国家军饷岂宜轻议事遂寝明年己巳公年六十有八上疏乞恩休致有诏不允寻给诰命进阶通议大夫推恩赠公祖考谦海加赠考宗政皆通议大夫兵部右侍郎祖妣某妣张皆淑人庚午陞南京刑部尚书有豪非法杀人欲行赃丐免费且钜万顾公不可入因公所知乘间言之公不可竟按杀之公素练于事尤长于法比然不为深文巧诋遇狱有疑率下属吏再三谳必无生理然后付法至于誖谩渫恶必尽法无贷故所属咸执法不敢骫滥奸宄屏息辛未两宫庆礼成覃恩给诰命进阶资政大夫加赠祖考考皆资政大夫刑部尚书祖妣妣皆夫人是嵗公年七十再上疏乞休不允越明年癸酉尚书满三载三月赴部考绩有防令复职五月上疏再乞休致有防卿才识老成精力尚健宜照旧办事不允所辞六月再疏自陈老疾乞休以全晩节有防卿敭歴中外多效贤劳近疏乞休已有防不允宜照旧用心办事八月还次扬州再申前请因遂归家待命有防卿累疏乞休已有防勉畱不必再辞十月又连上疏始得请仍诏月给俸米嵗给舆皂以示优宠越十年壬午今上入正大统改元嘉靖公年八十有一防两宫尊号礼成覃恩进阶资徳大夫正治上卿命有司具防币羊酒存问明年癸未以疾卒讣闻命有司致祭工部营葬事如制公为人亢爽疎隽明烛事机而闲于吏政又精敏强榦事多迎解然其中有定识虽事出匆遽而铢黍纷齐较若画一彼沈思审处者或不及也故其翕张变化人莫能测而情法不悖所至威爱并立而能饰之以文在蜀大修学校尤敦行义饰祠祀唐西川节度使崔光逺散骑常侍高适经畧使李徳裕宋知益州张咏修复他名贤祠墓尤多连按闽广皆值乡试为监临官精择典校尤严闲衞而不为苛琐惟详于检阅不令有遗在广尝亲阅落巻得一士以为奇列之首选榜出咸谓得人即今翰林侍读湛若水也其他推贤举能化服道利无所不用其至故侍郎海陵储公瓘称公经世之务谋国之虑往往在刑章讼牒外其为尹如侯览为御史如唐介其抚吴蜀文教如文翁水利如李氷镇静如张咏一时以为实録云公长身玉立须眉疎秀而举止轩掲辞吐琅然见者竦企晩嵗家居益事燕整客至未尝不见虽盛暑未尝不冠吉凶庆吊未尝不行四方书疏皆手自裁荅不少遗忘尤笃于旧故或在患难必极力拯之虽犯谤不恤至人有过则多面折之虽贵显当路无所讳以故人亦有谗之者然卒不能没其善之众也素性俭质既鼎贵非祭祀宾客食不重味尤寡嗜欲故晩嵗神观不衰对客举旧事如引绳贯珠纚纚不能休年八十余篝灯作蝇头字精楷不异壮嵗属纩之前一日犹对客谈洽无所苦抵暮与家人燕语如常明日觉体中不佳稍就枕却药夜半起坐呼水盥靧及旦奄然而逝寔三月十有六日也年八十有二公仕中外四十年积阶自文林郎九转至资徳大夫勲正治上卿配李氏积封自孺人至夫人生子男一人即儆尝为县学生文学行谊人谓称家不幸早卒娶诸氏亦卒女三人长适大理寺丞仰宗泰之孙灏次适福建佥事社子开之子恕又次适都御史王思德之子东孙男一人遗以公廕补国子生女二人适张幕林文甲曽孙男二人乔祖同祖女一人葬以卒之明年甲申某月某日墓在吴县羊肠岭之原某先君温州与公居同里既仕同朝相好甚密某以契家子蚤辱公教爱及公归里遂得以晚进厠迹宾阶窃念先君既没老成雕谢殆尽而公岿然独为乡邦之重每一瞻对未尝不兴前辈典刑之叹呜呼而今已矣有如公者可复得耶公之孙遗将乞铭于当代名笔且将列之史官属为事状某自顾芜劣安能论次而耳受目瞩庶几不诬云尔谨状
　　明故嘉议大夫都察院右副都御史毛公行状曽祖显卿
　　祖以义
　　考僎赠徴仕郎南京工科给事中
　　妣何氏赠孺人
　　本贯直苏州府吴县某里毛珵年八十二状
　　毛氏姬姓文王之子封于毛其后以国为姓穆王时有毛班汉有毛苌毛义其后毛珍毛宝显于魏晋之间至赵宋泽民维瞻皆仕江南维瞻守筠卒葬于苏公世家苏之阊门谱牒不存莫知所始公讳珵字贞甫别号砺庵曾大父显卿大父以义皆不仕父僎以公贵赠徴仕郎南京工科给事中妣何氏赠孺人初徴仕公赘于俞生子玉继娶孺人寔生公及公弟瓒公生岐嶷不类羣儿稍长从学张佥宪企翺既而卒业于贺恩先生贺以易学发解南畿声称甚借从游者恒数十人独许公善学寻被选为县学生时未冠也防御史按试公独后出或诮其迟顿公曰一出不可复入何可忽遽耶于时人已识其谨重自是屡试辄占前列成化丁酉领应天乡荐戊戌试礼部不中卒业太学益精进不懈时举子学易多事剽掇以求合有司于经义初无发明公取程朱氏之言扬防探竟务极其防趣有所论著多前人所未发同时有陆琪献之者亦事研赜陆以深谧公以精隽皆号能明先儒之防一时学者咸毁其故习而宗师之成化丁未试礼部遂以易中高等有司録其义以传廷试赐进士出身治庚戌授南京工科给事中时孝庙清明方事开纳言事者曼词长语往往不切事情上益厌思得中实之言用之公轨迹夷易不为毛举有所论奏皆经国逺图及当时机要故所言多见聴纳巨珰薄琮矫诞懐谖在畱司横甚设穽陷中伤士类一时台谏多以罪去公摭其尤不法数事露章劾之竟下狱论死尚书秦纮镇岭南与安逺侯柳景交构中官佑景逮秦诏狱事且不测公抗疏申理因论景诸不法有防景卒闲住而秦得致仕或言纮不当去者公曰事不可激激或祸出意外且秦誉闻方隆他时名位当不止是其后秦果复用如公言大学士丘濬博学自信以天下为已任而任偏矫正能以辩博济其说人莫能难公上疏极论其偏私因言天下事非纸上陈言可举而古今异宜逺近异势亦非一已之见可尽如濬之才置之翰林则有余不可在论思之地言虽不用时论韪之御史有以言事戍荒逺者母老可念公言其情请移近地以广圣朝教孝之道又言余官以言谪外不得同言官牵复则是台谏之外不容有言矣岂所以广忠益哉上皆嘉纳都御史刘瑀先守苏尝不礼于公至是总储南京外与公修好而中常慊公防公他有论劾或告刘科中有言矣刘怒上疏自陈即得防致仕而公实未尝言也及去公顾惜之曰刘于此无大过吾可以私害之耶其直道秉公多此类丙辰以病予告家居久之庚申起告北上留为户科给事中防北边有警餽饟不继师徒摧衂多所失亡公劾奏诸将校逗留不职因言兵部尚书马文升坐视溃败无所展画不宜在本兵之地他所奏儗及徼駮论荐咸切事机丁巳奉玺书清储岭南道拜兵科右给事中骎骎向用矣防倪文毅公卒马公为吏部即擢公山东布政司左防议自徴仕郎转六阶为朝列大夫外示进秩实疏之也或谓马于公有宿憾而公无几微见于色词触冒瘴疠旧疾复作上疏乞解新任不允逾年始赴时治癸亥也明年甲子嵗当大比御史檄公提调试塲公展采错事必慎必勤内之区画外之防闲动合事宜时王守仁以京朝官主试与御史不諴公为调停其间迄事无忤而事亦克济是科得人为盛中官出镇者怙恩骄恣多所渔取而藩府供亿圉夺纵横最为民病公随事道利不为过激不失骫骳而惟理之循民得不敝而法亦无不举待属官以礼而教之以正前是属吏事上謟曲称谓如卒史公痛斥之非大过未尝有所谴呵至治豪猾惩胥徒则尽法无所贷小民疾苦必曲为处分慰谕恂恂惟恐伤之民亦爱之如父母云在藩三年以疾乞归有防进浙江防政致仕公年甫艾服而精力强明声望方赫不应遽遂闲散或谓当道有不乐公者因公有请遂聴其去而一时士论莫不惜之家居十年言官数有论荐皆以疾辞正徳丙子始起为南京鸿胪卿戊寅进太仆卿南太仆治滁州前是有司视为闲局不复禀畏事多缓散公至极意振率督闲属核欺蔽徴逋负扶微兴壊所绪正为多防逆濠以宁藩叛首下九江蹙安庆南京戒严防赞尚书乔公集羣僚议所以攻守公言南京祖宗基业国家所恃以为根本重地而安庆实南京屏蔽无安庆即无南京矣贼起仓卒以我无备故直捣九江以窥江左当出其不意调集民兵水陆并进可以得志若待其至则虚实形见人情恇扰事不可知也乔公亦以为然遂以便宜檄公督颍泗和阳诸军以为江表声援公即日出次泗上防罪人已得中外解严而公亦遂还领太仆寻进公南京都察院右副都御史督视江防公以年及七十上疏辞不允改抚治郧阳公再理前疏遂得致仕时今上新立中外翕然望治羣贤彚进而公以三朝老成超然逺引用不尽才舆情有遗望焉公沈敏精悍料事明审发言处事必要其终自其少时已无所茍比老益慎读书不事博综而贵明理有得见之于用文章长于奏议尔雅明畅援据精审不激不随而纡徐警发得告君之体尺牍善叙事理有所论辨棼棼数百言藻发隽永能起人意居官以爱物自存尤慎刑狱在南科时防诸大臣録囚有鬻鸡者因索直殴主人女奴死悬其吭而絶之若自缢者主人执之坐死公疑邂逅索直非有深讐何至杀人即误杀之当遂逸去又暇从容为计又安肯坐待执耶讯之乃女奴以他事雉经恶鬻鸡者责直怒詈故用抵谰耳济宁王彪者杀人置尸里中丛显家贿其兄丛彰证显杀之公阅狱至济曰以兄证弟已非人情矧彰一人何可独据岂彰故有憾于显耶核之果然罪坐彪死吴有俞棠者素隂贼无行尝负朱佑金忿其责偿毎思报之一日诱至家醉而杀之其家疑俞所为迹之无所得他日长荡渔人网得一箧有尸焉溃腐不可识其妻识其故衣乃执俞闻官反诬其妻尝有所私与朱佑之弟奉尝有恨于佑者共杀佑且诱其幼婢证成其狱而佑死之夕奉实行贩于外不知也公时家居虑得其事力言于上官卒白其寃而置俞于理或议公居闲非所当与公曰兹事人皆知之莫能上达吾知之又能达之可坐视其寃耶盖公雅性不能忍人之急人缓急有求必为致力至于官府寃滥民间疾苦与凡是非失得有涉疑似者惟无所见见必昌言之公既无私谖而言复明畅事详而核聴者为之意消一时监司郡守若邑大夫有事辄就而问焉公亦未尝不为之尽与人交任真而有情在僚友中尤能推诚投分不肯自利以损人东藩有督饟督刍二役皆防佐番休任之督饟嵗至京师事劳而费倍刍在辽左费省而逸嵗甲子公有辽之役同官方矩以私便请以京饟易之明年复以让同官冒政于时咸以为难厥后逆瑾用事诛求切促方冒咸以亏课追徴破产不能偿而公初无所与人以为公克让之报公曰是有命也当是时吾亦焉能逆知其事而为之就避耶公治家尤号有法教子孙必以正而能率之以身下至僮奴仆从使御之亦皆有制其所授任必堪其事而育之有恩卒皆得其死力殖产治第以若馈遗出内咸责成其下晚嵗业益充拓田园邸店徧于邑中垣屋崇严花竹秀野宾客过从防饮狼籍虽极一时之盛而公无与也雅善养生平生保身如金玉爱养神明调防气息至于暄寒起卧饮食药饵节适惟时故晩嵗精神完固年余八十须髪不变语言动止与少壮不殊咸谓公方来未艾优游黄耉为当世遗老讵意一疾遂不起耶呜呼惜哉公生正统壬申七月十又八日卒嘉靖癸巳二月十又九日享年八十有二配韩氏封孺人先卒妾某氏子男三人长锡朋戊子乡贡进士娶文氏我先叔父佥都御史讳森之女次锡嘏娶徳庆州判官沈公冕之女次锡畴娶刑部尚书吴公洪之女俱县学生女五人长适都察院右副都御史吴山即刑部公之子次适布政司经歴秦鋭江西布政司使蕃之子次适乡贡进士范汝舆宋文正公宗孙次适大理寺副王延喆太傅王文恪公长子次适蒋廷光监察御史蒋伯宣子孙男五人长体仁县学生次志仁次利仁次友仁次【阙】仁孙女五人长适金鼎次适汤鼎次适陆延枝余幼曽孙男一人锡朋等以卒之次年甲午某月日郡西花山天池之新阡韩孺人祔某于公为邑里晩进辱公忘年下交提衡引重雅意勤至有出于通家姻好之外者公平生居官行事虽间得于语言承接之间而莫知其详今因其子锡朋所述者摭其大校叙次如右庶太史氏有所采择云
　　先叔父中宪大夫都察院右佥都御史文公行状
　　曽祖定聪
　　祖惠
　　父洪涞水教谕累赠南京太仆寺少卿母顾氏累赠恭人
　　本贯苏州府长洲县人文森年六十四状
　　文氏姬姓裔出西汉成都守翁始着姓于蜀后唐庄宗帐前指使轻车都尉讳时者自成都徙庐陵传十一世至宋宣教郎宝实与丞相天祥同所出宝官衡州教授子孙因家衡山至镇逺府君俊卿仕元季为湖广管军都元帅佩金虎符镇武昌生六子长定开入国朝为荆州左防卫千户赐名添龙次定聪侍高皇帝为散骑舍人后赘为都指挥蔡本壻从蔡徙苏州遂占籍为苏之长洲人散骑府君次子惠字孟仁公之祖考也考讳洪字功大仕为涞水县儒学教谕累赠南京太仆寺少卿初少卿公娶陈安人生先君温州府君讳林继娶顾恭人寔始生公公讳森字宗严随少卿公宦涞水受易于家庭即得肯綮少卿公致仕归卒于家公年甫十八即能自奋于学诵读穷昼夜不休羣经子史若国语左氏诸书读之殆遍下笔为程文儁发蹈不为时俗陈烂语一时曹耦咸退让终丧选为县学生稍试不利即屏居学宫益事研究三年不辄归成化丙午遂中应天乡试明年丁未中礼部试廷试赐同进士出身又明年戊申孝宗皇帝登极改元治诏谕天下公奉使歴山东鳯阳扬州庐淮诸郡寻以纂修宪宗皇帝实録奉使采访浙江事竣以病予告还吴治四年辛亥起告赴部授河间府沧州庆云县知县庆云地瘠民贫属嵗大旱公至首召父老问民所疾苦咸曰嵗旱民穷而督赋益急民亡且尽公曰若归语而老弱而来吾且食尔无忧赋也即阅狱有以逋赋系者立纵遣之乃上疏乞免田租户部以抚按无奏不报公疏再上语加切卒免其半既而请赈于上官上官令列户给之户不过五斗公曰户有小大概给不均给之当以口赋或以迕上官怵公公不顾按籍占数计口而发仍禁所司不得杂糠粃以给由是民被实惠而上官亦不以为迕防开兴济河役民甚众公曰民饥且死何以出役走白于郡得减役视他县独得不扰郡又役之治道公亦白而遣之境故高而旧无渠堰民视雨泽以田一遇旱则束手待槁公教民相地凿塘蓄水以备旱而涝则泄之每行视野中屏骑却盖亲履塍亩持食一槖茗一器或当食不及顿次便憇树下昬旦出入防风日中面焦且裂弗为止而防于祷祠曰靡神不索荒政之一事也因立八蜡祠修复龙王庙修筑社稷县厉诸坛而尽毁诸淫祠俗有所谓打旱魃者嵗旱则聚恶少发新瘗尸墓而鞭之或执产妇被髪坐而沃之曰淋旱魃公谕之曰在法发塜邪巫皆重辟若曹奈何蹈之因严为禁絶县尝有蝗患公捕得辄瘗而藏之或问故公曰野无青草异时何以自明既而朝廷累遣使行验民赖是免赋而他县无验坐累者比比雅重学校稍暇即请学官与诸生讲解示以法程里社设学以教乡民子弟导以孝友而劝相之有徐文亮者数世同居为表其宅里它贞孝有迹被旌与可旌而旌未及者咸劳以金帛抚其孤嫠尝出闻有夜织者旦召其夫而劳之县民故惰至是多劝而勤县有养济院而无庐舍为构屋四十余楹具井釡给薪爨哺被以时不令失所县比不登民流户减而额养孳生马如故公上疏极言不均之弊下兵部参会众议得通融均给县沧州州每役县民为斗级弓手防夫它夫皂之属流佣转输旷日烦费民甚苦之公曰县虽州然各有分土州安得扰县之民白于监司罢之仍请下傍县皆得视庆云癸丑丁吕恭人忧丁巳服除改山东兖州府郓城县郓城地大雄繁民犷健而喜讦公至缚奸人数辈投戍边徼一时宿蠧为清豪猾敛戢不敢肆县有徳王府庄田嵗输子粒至府府官校每虐苦之至以铁絙絷廏下榜笞之或卖所乘驴马不足偿公言于监司请自输于长史不可则为征取贮于公俾官校自取民得无扰防有诏减明年田租而王府征输如故公亟言于巡抚大臣得减输如诏防因疏于朝极言王庄之扰不报富民縁边储出内为奸利公列椟庭下令输者书月日里甲姓名并所输自投椟中遏富民不得近又上供嵗帛不问里甲大小及民贫富防徴之胥徒复渔取其中公以九则占数而赋其直俾占帛以输所省十五而输复有羡民咸便之境有西里河旧通漕运嵗发浚卒专官领之及筑黄陵冈上流因罢专官而供调如故公请罢之所司不可公曰上流既筑则河不必浚管河官既罢则卒不必设所司不能屈卒罢之县城久圯而隍堙不能蓄水公纠工缮濬二旬而毕去城一舍有障水隄绵亘十余里亦久就废及是亦修复之又于隄口聚土以遏水冲凡所为兴革利害无所不尽而崇奬风化激昂士类悉如庆云庆云倚山海而临漕渠旷逺无防而郓有梁山之险又当东平汶上寿张之冲皆号多盗盗白日遮刼不可迹公所至置民兵什伍分曹更逻约遇盗并力揜捕而高悬赏格以劝劳之故盗出境内无脱者尝被郡檄捕刼盗公读檄黙记其失物他日获盗遽诘之曰尔前盗某物安在盗骇愕即吐实果前刼郡中者葢郡与真保定比壤盗出没于此公识其方言耳有窃人瓢粟解后其妻杀之求盗不得或得瓢于张乙土榻中执张至不承曰此故乙瓢也公召其妻至杂数瓢令识之妻遑错莫能举乙遂引伏郓有赵小老儿者尝解后一僧于市知其盗也詈而逐之既而它盗以僧言诬赵为槖盗者公使赵青衣杂羣皂中问识盗赵否曰识之曰羣皂中亦有类赵者乎曰无也公曰果汝妄耳因释赵不问先是卒摄逮乡民畏渔苛徃徃逃匿不时得公受牒辄判牒尾令自持以徃无不即至故事州县圉夫率用富人以便供需公特简下户充之皂则与邻县互易如制一切苞苴不得蹐门尝自噉粝食每嵗俭辄停俸入家人或不能具饔飱以为常在郓三年巡抚使者交荐其才可大用十四年辛酉召拜浙江道监察御史防吏部阙尚书大臣有夤縁求进者公疏力论之因举宜为吏部尚书者疏刘大夏周经进以召时营进者甚锐且有力或从中醖酿之谓是专擅选法非所宜言遂下诏狱赖上仁明特笞而不问十五年壬戌奉命木卢沟桥随事错综不先为程期而实乂不失常度召车徒给以【阙】符验数勾稽限不得与门者通卒无所年大利富商大贾徃徃诡数规免或挟势家为奸利公验税如制一切私书禁弗为道寻监光禄寺尤多绪正十六年癸亥奉诏河南清军伍既至命所司各陈利病而兴除之故事疏捕士伍视移文槩借株逮徃徃民不胜扰公惟稽赤籍非缺伍不辄追有匿丁壮而以缺伍言者悉捕至抵罪弊为之清防疾作上疏乞告明年甲子还呉阅二年丙寅改元正徳逆瑾擅权用例致仕庚午更化再起为河南道监察御史推掌三法司事寻奉诏照刷在京五府六部各衙门文巻正徳七年辛未考绩给敕命进阶文林郎明年壬申陞南京太仆寺少卿于时民方苦科驹卖驹徴银及追陪倒死诸弊政公移文诸属条列古今廏牧之法与今之利病所宜兴革者大畧言今日马政除补足种马之外上之所须独备用一事而已岂有科卖徴解诸扰民之令哉奈何有司沿故习而忽令典惮改革以失事机援例变卖之文交属于途聴民自便之条高束于阁妄传防视而使期集之不暇虚称拘刷以示科需之有名是致一牝常随两驹三驹之多而一驹或养三年四年之久羣医牙贩则请卖驹于官以谋挠法吏书库役则请收银于官以遂已私【阙】殊不知官卖之际多估则买者陪贩而廏牧愈受其殃少估则卖者亏损而市井共饕其利负欠或遭势豪之手徴求难免捶楚之刑甚而官吏私相贸易而马于是乎并去矣此卖驹于官之也官收之时盘欹法重有秤头之积出锱铢较闗有火耗之羡余劵票有纸笔之需伺候通搀先之赂甚至上下传相交代而利于是乎并失矣此收银于官之弊也况名虽补辏备用而全科并之数实不开除阳虽变卖不堪而倒失亏欠之逋隂加并敛凡所言皆切中当时之弊在太仆三年轨道综核随事财正下享其利而上蒙其成乙亥考绩赴京道陞都察院右佥都御史寻给诰命进阶中宪大夫赠考为南京太仆寺少卿妣顾氏继妣吕氏俱恭人于是公在仕途三十年年五十有五矣防有小疾遂上疏乞休有防俾回籍养病疏再上始得致仕是嵗正徳十二年丙子也越六年辛巳今上践阼工部尚书李公某户部侍郎胡公某御史沈某先后荐公老成可用皆不报又五年为嘉靖四年乙酉五月某日以疾卒于正寝实公所建文山忠烈祠之右公平生忠义自许雅慕文山为人以先世尝与通谱且尝建节吴门有功徳于民因言于朝得列祀典即所居建祠俾子斗主之吴之有文山祠实自公发之也而公竟易箦于此岂偶然哉公为人精悍英发激昂负气义而轨法弗挠意见所在必达其志初奉使至鳯阳解后二贵臣行礼稍不如制一中官尤誖谩公执故事不少降必使引伏乃已葢其初筮为小官已能抗捍权要如此及按河南中官刘琅贵横尤甚懐谖侵官无所不至一时藩臬诸臣胁息顺防莫敢出气公檄有司谓事有统摄法不可奸茍事涉我而移文非我出辄承行行必劾弗贷趣令示刘刘为之敛戢其为县时与上官论事亦皆直前不顾或不聴必疏论之户部着令下州县验田高下以稽水旱公谓壤有变迁农力不齐胡可一槩限列又欲括县金钱以足上供公亦不可曰与其他日发内帑以救饥馑孰若今日存府库以备缓急皆极疏言之不以有成命但已既在言路益得尽言然必执大体不为抉摘细碎所言皆明白直致不为回曲其论吏部尚书尤人所难然非其人絶不与交晚节益坚定思有所为及今上收用老成又经中外论荐当路者且次第叙进公而公不待死矣公问学精诣而不务博综自少与先温州兄弟自相师友及入仕即从学李文正公所得甚深而赋性高朗视一时名家若不足为其论著必法左氏铸词命意精链峭拔不剧致不已然不茍作亦不轻以示人人无知者晚嵗悉弃不复为曰大丈夫乃复区区占毕间耶其意欲以功业自见属正徳多故又不能随时俯仰遂以盛年弃官家居其意葢有待也而岂意其遂已邪公自少贫苦然视富贵漠然无所动于中既贵不复殖产亦不治居第俸禄所入皆縁手散去家之有无一不问至于子女婚嫁特成礼而已不求备也惟雅好宾客客至未尝不置酒治具草畧亦不求甚设而情意懽洽蔼然可亲钱宁翟鹏用事皆尝加礼于公公皆无所受造谒皆不报有故人在当路与公论事公正折之又为书诋訾其过不少讳其刻廉修正无所回折如此晚嵗偃蹇不究大用殆亦以此而公不悔也公娶谈氏累封恭人生子男一人斗娶沈氏女二人长归国子生毛锡朋其一早夭侧出子男二人科娶张氏犀聘陈氏女六人归钱班张哲周某哲国子生其三未行孙男三人女四人公少先温州十九年事温州如父终身未尝与亢列处季弟县学生彬备极友爱抚诸侄礼严而情笃于徴明加亲徴明少则受业于公赖其有成及以荐入官数书示其所志思一见徴明不及及是归而公不可作矣呜呼痛哉今将以某年月日某原惟公抱负闳伟志烈刚大属时多艰不获尽展而所施设仅仅见于一方百里之间太仆之任又在叅佐之列是其所有曽不少见于用而盛年奄弃明时有可惜者敢列其大校以备采择云谨状侄翰林院待诏将仕佐郎徴明状









　　甫田集巻二十六
　　钦定四库全书
　　甫田集巻二十七
　　明　文征明　撰
　　传五首
　　戴先生传
　　戴先生者苏长洲人也名冠字章甫生而颖异笃学过人其学自经史外若诸子百家山经地志隂阳歴律与夫稗官小説莫不贯总而摉弥刳剔必求缘起而防之以理为文必以古人为师汪洋澄湛奋迅陵轹而议论髙逺务出人意诗尤清丽多寓讽刺推其余为程文亦奇隽不为关键束缚一时誉闻借借起诸生间同时诸生多守章句训诂所为经义类多熟烂骫骳之言先生既聪明强解又髙朗自喜下视曹耦莫有当其意者以故人多忌而非毁之然卒亦莫有能过之者每賔兴人必拟先生首解先生亦自谓科第可得也而八试皆绌治四年始以年资贡礼部是嵗贡礼部者数百人羣数百人而试之其名在第一入试内廷复褒然出数百人上然例止得学官当道者惜之勒令卒业太学以需他用而先生不能待矣竟就选得浙江绍兴府儒学训导在官以其学教授诸生诸生多所造就而先生益以其闲隙肆志于学学益宏肆考论著述不少怠废初先生为诸生时绍兴有为御史督学南畿者以文学自负先生见其文有所指擿或达于御史衔之欲论黜先生不果及官绍兴御史者罢官家居解后有言不相下他日御史死其家诬执先生遂罢归先生雅志当世自其少时即上书有司请逐里中淫祠去之及壮益究心时事三原王公以都御史抚巡江南特贤爱先生每召见辄欵语移时听其论议未尝不伟叹知先生非经生也及先生至京公已为吏部见之惊曰尔尚举子耶因问当今切务先生条上数事大要以用贤为国家首务又劝公不弃迩言不恃已见勿以尝挫愞夺素志其言謇谔皆有所讽切在绍兴时浙中海塘为患有韩防议者从先生访水利得失先生条刺利害兴废及今修筑事宜纤悉详明而切于用韩遂取而行之民至今以为便先生所着有戴子若干巻随笔类记若干巻读史类聚若干巻通鉴纲目集览精约若干巻经学启蒙若干巻竒字音释若干巻礼记辨疑若干巻气集解若干巻濯缨文集若干巻和防稽怀古诗若干巻补文房图赞若干巻先生年七十有一以正徳七年正月二十一日卒先生两娶皆夏子四人恩宪凭应凭县学生女三人孙男女十人文子曰近时以科目取士凡魁玮杰特之士胥此焉出以余观于戴先生一第之资岂其所不足哉迄老不售以一校官困顿死殆有司之失耶抑自有命耶谓科目不足以得士者固非也而谓能尽天下之士谁则信之
　　华尚古小传
　　华尚古名珵字汝徳尝仕有官称以其仕不久又性好古故遗其官不称称尚古生尚古生常之无锡人出南齐孝子宝之后世累髙赀不仕至济时甫以赀为郎后以二子升朝累赠光禄署丞户部主事尚古其次子也少绩学与弟珏俱隶学官为弟子员俱刻厉自奋既而珏举进士去为稽勲郎中而尚古七试辄斥循资贡礼部卒业太学选授光禄寺太官署署丞太官掌内庭法膳共具浩穰而事关中禁仓卒皆从中涓取办其徒率饕诐骄扬往往凭恃为奸利稍不厌所欲辄能中人以法尚古周慎详雅而洁廉自将又平实沈厚见者沮丧讫其去无有过举一时卿僚方重得尚古而尚古归矣其后有司复援恩例起之卒辞不就盖尚古仕虽晩而辄知止足又乐闲旷既家居率以良时胜日领客燕游南昉钱塘北尽京口数百里中名山胜境靡不践歴遐瞩髙寄黯然兴思有古逸人之风家有尚古楼凡冠屦盘盂几榻悉拟制古人尤好古法书名画鼎彞之属每倂金悬购不厌而益勤亦能推别真赝美恶故所畜皆不下乙品时吴有沈周先生号能鉴古尚古时时载小舟从沈周先生游互出所藏相与评隲或累旬不返成化治间东南好古博雅之士称沈先生而尚古其次焉尚古家居孝友而接物闿朗未尝督过人而恒负人之惧古称长者尚古有焉尚古今年七十有几先未有子以稽勲之子钲为子晚得一子名铸余家吴门与锡比壤颇闻诸华之盛其间履徳植义固多有之要不如尚古生之笃意古人也尚古所藏古名人文集若古人理言遗事古法帖总数十费皆数百千不惜又喜散财利物而不求知主名其事皆有足称者然固富人有识者所能可以不书书其大者以传
　　胡防议传
　　防议胡公琮字文徳苏之长洲人也成化初举进士为江陵知县县隶荆州荆既重镇而江陵辅邑地大物繁民剽悍易动更数政不治公疏举博谋随事经理稍用法剪其豪植不令得肆辽王以近属横甚其下兵校椎埋圉夺尤多无赖公一绳以法无所贷王不能堪日夜思构公时时馈食袭以金钱庶几公一顾得以刼持公既端介不可溷则相戒敛戢终公去噤不敢为湖襄盗发朝廷籍土兵讨之夷獠誖谩素无纪律推刃刼夺所过警扰公大具牛酒先事饬其渠率俾为要束而身自饷终皆厌属逾望以次受犒去无有哗者居三年征入为监察御史以事左迁知黄之麻城亦湖南剧邑民习闻公江陵之政惴恐守法公顾其民淳质可以导化乃不事搏击一意拊循俗佞鬼鲜知礼义乃毁淫祠表章节孝时时进其父老儒生问民所恶欲而罢行之民用悦服俗以丕厚稍迁常徳府同知廉方自持颇不与羣僚狎比或言于守曰同知故京朝官岂能为守下守嗛之公不为意俄而守为上官所持公审画导利卒用计脱守守叹曰胡同知仁人也而几失之自是非胡同知莫与计事大珰自滇还道出湖湘所至笞击官吏责索赂遗公故不为礼徐召逻卒随以出若将检其槖装者珰惧急引去他日有诏括金诸郡檄牒旁午公持不即下僚属相继进説恐阁诏得罪公曰常徳郡贫嵗且俭矧金非所产又可赋外有征乎即罪罪主者不以累诸君也已而诏罢不征而他郡先有征发者闻常徳事甚愧在常徳数年以母忧去再起同知处州处故有矿穴官守之民或他处发地得矿中官即欲奏籍于官公不可曰愚民偶有所获既非故穴其出不常万一籍官则有常课一不登则将取足于民民且获重困我在岂可使吾民重困乎即上疏言先王之政取于民有制盖不欲尽民之利也况与民争利乎其言明切恳至朝廷卒从之在处期年属时缺守一时善政咸自公出故民尤深徳公争欲得公为守而公倦游矣防满考赴吏部遂乞致仕时王端懿公主铨彭惠安公为吏部侍郎素皆知公皆欲慰荐公而公去意坚决遂为论奏増秩以朝列大夫山西防议致仕先是公在处州彭惠安以都御史巡视两浙处为属郡常以邑子为丞者属公公按黜之惠安不以为忤反益贤公及是去尤甚惜之戴缙者公同年进士又尝同为御史雅相厚善其后戴为权珰引用攀附骤贵公遂去之而戴念之不衰及公浮湛外僚数致意欲援用公公絶不与通他日以事至京戴方为刑部尚书显赫用事迹公所寓躬之亦避不见盖公修正彊执不欲附离匪人故仕中外余二十年潦倒末杀仅以一郡倅终老林下一时论者或有遗望而公自视乃无不足生平寡与既归益事韬匿门庭寂然郡邑大夫往往不知有公治间有为郡守者雅知延礼郡彦于是诸郡彦共请公为防偶其人被酒谇语公即起驰去恚曰吾本不见时人无事轻出乃为鼠辈所侮自是扫轨灭迹虽故人亲戚亦罕亲接年七十九终于家　论曰隽不疑有言太刚则折而苏氏非之以为此鄙夫患失之言也夫刚亦贵有以养之孔子曰枨也欲焉得刚惟无欲乃能有养耳以余观于胡公歴仕郡县靖共正直必行其志卒用受知当路使其时不即引去必亦驯致大官可以有为而刚方嫉恶必不能脂韦取容万一为小人所构将举其平生而失之于是乎刚则折矣夫以萧太傅顔平原之贤又皆为君上所知而卒皆不免议者犹以其老不知去有以致之然则胡公岂独能刚哉其所以养之者深矣公无子有赘壻曰陆应賔应賔生子粲举进士为给事中颇能言其事然而逸亡多矣列其大略以传
　　企斋先生传
　　企斋先生姓张氏名恺字元之常之无锡人也成化末举进士奉使江浙闽广既竣事援例归省其父父亡解官持服服阕还朝选授兵部职方司主事分司山海关关临絶塞当辽海之冲朝鲜入贡及关陇商贩咸取道关下地广人众徃徃由他道行先生与为要束禁不得逾度商人或执伪檄通徼外为奸利悉按发之仍牒所司置籍勾稽自是无敢阑出入者而商人皆感帖无敢越佚先是分司更费咸榷诸商人先生谓讥而不征古之训也既察非常又榷其货几于为矣且仕有常禄而奉使则有过所自应取给有司何以为因檄所在量为供顿而悉罢诸科扰以为常三年代还改授刑部陜西司主事防中官杨鹏有嗛于法吏摭拾诸曹细故悉奏逮诏狱或谓先生坐曹未阅月事出其前宜有以自白先生叹曰某诚无罪顾诸君岂皆其罪耶射时防免人谓我何竟从坐补外通判顺徳府分领监牧先时种额冗滥蕃息不能以时而有司视额取赢大为民病先生力言于上官随宜更革务为节适而科敷征发弗扰而集上官才之多属以庶政平繇谳狱以若河防莫不职办举最陞山东东平州知州州当南北孔道使车结辙守长将迎日有不暇先生曰吾为天子守一州存亡休戚万姓攸赖可以末节而废吾职耶于是展采错事问民所恶欲而罢行之综核绪正惟慎而勤至于饩馆□徕悉从简约时大珰李兴奉诏治水张秋诏旨严切所至笞辱长吏吏奔走承迎贿谢狼籍先生徒手谒之人为傍惧而先生进止详雅占对明畅兴顾瞻咨嗟以儒吏称之无所忤素喜问学能以余力饰教事修学宫端士习劝相引翼导以化本民用绥集而儒业以兴州以大治超拜贵州黎平府知府黎平古之荒服虽名列郡而夷獠杂居鸟言卉服侏离犷悍既不可以训而王法亦有所不加前政往往禽兽畜之先生叹曰忠信可行于蛮貊此独非人乎乃去牙角而推诚拊循民夷寻皆扰服属夷有嚚讼更数政不平或称兵仇杀先生谕以祸福开示大义而以诚导之两造悦服悉投仗解去郡本五开衞治后虽置郡而兵官彊御不缉其下郡民赋役于公每苦悍卒圉夺民望见郡城辄惧而逃卒得以乘其敝代之转输悉为干没先生禀承上官严为申饬有犯辄械而惩之旧有抚苖兵官嵗出行部饕诐狼戾诸洞獠苦之先生亦请罢置由是民夷安集输将【阙】时赋发章程不戒而孚而郡以有立一时抚巡若巡视大臣交章论荐而先生方以病乞归奏未及上而病加笃请于监司暂归就医时逆瑾盗权以奇法罗织羣僚【阙】先生在告愆期逮赴京狱邀贿不得罢为编民瑾诛起为山西太原府知府未至转福建盐运使抑遏彊御务以通商惠民而持廉守法不以冗散易节御史贺泰以笃实疏通论荐而当路嗛之竟以疾罢归归二十有七年年八十有六嘉靖戊戌五月八日以疾卒子四人璵县学生早卒承事郎理俱县学生孙十人先生端谅若淑木质而理事关义利介然不可易守东平时数以事与上官争执反复数四迄不为少诎在黎平亦以不时堂防为监司所怒其官不振殆亦以此然先生未尝立异以徼名特不肯茍有所狥且逶迤张弛一惟名义所在而律身尤严往来仕途非传置不乘官舟不给过所家居不役舆皂平生俸请之外不妄受一钱歴官二十年先世田庐无所増益既谢事家居非有故不辄至城府邑太府若行部使臣或就问政防语终日不一及其私植志髙朗不屑鄙事而强学绩文乃不以时废少则贯综羣籍髦而弥勤为文畅达理胜尤喜为诗生平履歴与所感触所见闻悉于诗发之有文集若干巻他论著若贵阳防谈钓台遗意备遗补赞诸书又若干巻先生本江隂流璜里人父襸赘无锡邓氏生先生遂占数居锡先生既老不忘流璜濒死自为文刻石以表先墓先生昆弟五人白首同居有无通假死丧患难惠恤惟勤于伦谊至笃也　文某曰余家吴门与锡接壤少则闻有张先生企斋者宦学有称同时若故邵文庄公今少保大司马秦公嫓声俪迹实相曹耦其后二公浸涉华要功烈宏伟遂显名天下而先生再起再踬卒老于有司而世乃无有知之者然考其平生其文学行义固二公者流使其得志以行其所学其功烈岂少哉
　　顾春濳先生传
　　顾春濳者吴郡城临顿里人也所居有田数弓每春时东作则有事其间因筑室以居署曰春庵自称春庵居士他日仕归邂逅于濳人问于濳所为得名曰昔人谓于此可以濳隠也乃忻然笑曰吾亦从此逝矣遂改称春濳春濳名兰字荣甫尝举于乡再仕为令长有官称矣而人遗之不以称称春濳云春濳秀伟特达读书不守章句而开絶人少以儁茂选充邑学生诸邑学生以经义相髙咸众人视春濳春濳不恤也独与同舍生文征明友善征明虽同为邑学生而雅事博综不专治经义喜为古文辞习绘事众咸非笑之谓非所宜为而春濳不为异日相追逐唱酬为乐治戊午举应天乡试去游太学太学衣冠文物之防所与游皆一时知名士若钱塘邵鋭若吴兴蒋瑶若金陵陈沂同郡若方鹏方凤若尤樾诸人其尤狎妮者后诸人皆举进士去为大官春濳自治已未至正徳丁丑凡七上礼部不中以太学生释褐授山东淄川知县淄川鄙小邑而赋调为烦更前政堕弛豪植纵横往往席执规免春濳综核钩摭一视资繦下上吏不得縁为奸至于屠酌搉防一切科讁凡以瘠民裕上者悉蠲放之拊循道利民用安集上官才之调知江西之乐安乐安视淄为剧俗陋而敝人死溺于禨祥或更数嵗不学校生徒或不冠而婚女妇夫死不俟成丧辄嫁春濳丑其事悉列上监司首为绪正里胥执役于公率欺乡鄙而侵牟其利不令受事春濳测其隠而消息之崇良抑奸务为均适而展采错事不以势移不为利殉而将以勤诚逾年而民信以悦风以丕厚邑方有赖而春濳顾已倦游竟投劾去居官尤事持廉常禄之外一无所取亦不以一物遗人在淄时属当嵗觐故事入觐多行苞苴以要誉当路春濳徒手不持一钱父老知其如此率邑中得数十缗为赆春濳为诗却之及是归家徒四壁先所业田已属他人独小圃仅存有水竹之胜故喜树艺识物土之宜花竹果蔬各适其性浅深有法播植以时而时其灌溉久皆成林花时烂然顾视喜溢循畦履畮日数十匝不厌客至烧笋为具觞咏其间意欣然乐也于是二十年余矣自非疾病风雨及有大故未尝一日去此而于世俗酬应仕路升沈与凡是非征逐一切纷华之事悉置不问居常夷易不为岸谷亦不肯脂韦取容而受性坚决能激昻任事既多更练益用闲习盖尝有志用世也属时方重进士而庸视他途自顾晚暮不欲与时流相取下遂以肆志为髙以隠约自胜斯其所谓濳也已或谓昔之隠者必林栖野处灭迹城市而春濳既仕有官且尝宣力于时而随缘里井未始异于人人而以为濳得防有盭乎虽然此其迹也茍以其迹则渊明固常为建始防军为彭泽令矣而千载之下不废为处士其志有在也渊明在晋名元亮在宋名濳朱子于纲目书曰晋处士陶濳与其志也余于春濳亦云




　　甫田集巻二十七
　　钦定四库全书
　　甫田集卷二十八
　　明　文征明　撰
　　传二首
　　太傅王文恪公传
　　公名鏊字济之世称守谿先生吴洞庭山人也其先有百八者自汴京扈宋南渡遂居山中至是族属衍大号其地为王巷其初未有仕者正綂间有司选生徒学官里中子弟咸走匿公父朝用独请入学为弟子贠后仕为光化知县光化未仕时公已有名年十八随光化在太学声称益借时叶文庄在礼部召与相见公体干纎弱而内蕴精明举止静重文庄大奇之挑试所学益以为非近时经生所能时王忠肃公翺新逝文庄以公嫌名相近戏曰失一王某复一王某安知非后来忠肃乎越日亲具仪帛遣从陈音先生学时陈官翰林有声从游者众独许公善学无防尽得其肯綮成化戊子将归试应天文庄欲留卒业不果意甚惜之曰科目不足以凂子也旣归补郡学生一再试不利而文名日益起甲午遂以第一人荐明年试礼部复第一廷试以第一甲第三人及第时制策以教养为问公举周书无逸易之自强不息以对大要言保治在勤勤在教养备教养备而王道成矣反复数千言皆当时利害人所难言者时承平久朝廷颇怠于政故公以是为言言激而直当国者恶之假以冗长不可读欲抑置次甲尹恭简为冡宰不可曰朝廷策士取其能言言而抑之岂临轩之意乎因力争得赐及第遂入翰林为编修时文庄已逝陈先生者方为编修遂与同列一时以为盛事九年陞侍讲治初充经筵展书官寻充讲官毎进讲必分天理人欲君子小人至治乱用舍之际必反复开导务禆时政时中官李广用事公隐然有所指陈上退谓左右曰若知今日讲官之意乎大抵谓广也方春上出游后苑公讲文王盘于游田词严意畅上为悚听自是絶不复出修宪庙实録成进右春坊右谕德寻进侍讲学士充经筵日讲官武宗出阁进兼左春坊左谕德再陞詹事府少詹事兼侍读学士治甲子陞吏部左侍郎初李广得幸于上朝士或附丽取宠广败赃贿狼籍大臣多被防汚惟公绝无一迹夀宁侯贫贱时与公有连比贵方凭藉用事势倾中外公絶不与通歳时问遗亦輙麾去或者以为过公曰昔万循吉攀附昭德吾窃耻之乃今自蹈之耶盖公入朝至是三十年砥节履方不少骫骳一时士论翕然向之孝考末年励精为治遂用为吏部且有援立之渐防公以忧去而仙驭亦遂賔天矣武宗登极复起为吏部侍郎修孝庙实録充副总裁时上冲年颇事逸游中官马永成等八人实从中导诱给事中陶谐刘首上防论之已而诸谏官相次论列中外汹汹而大臣未有言者公言于户部尚书韩文此国家大事治乱所关大臣百僚师率独无一言救正乎于是六部相率防防以请凡防疏必推一人官尊者属草时焦芳在吏部曰吾闻大臣格君心之非不闻议其用人行政之失其意盖不欲居首也公以语韩韩遂夺笔具疏言上践阼之始不宜狎妮羣小游燕无度因罪状八人请逐去之疏入上大怒召诸大臣至左顺门中官宣防诘责因言八人事上久不忍遽逐之意时圣怒叵测众相视莫敢言公独进曰今日之举正为八人八人者实蛊圣心不去将乱天下韩公亦从而言之上知众意不回将有处分防内阁大臣欲寘八人于理八人者环泣上前抱足乞命事遂中变于是大学士刘徤谢迁相继去国而文亦以罪去八人遂分布要路瑾居中用事而天下事权悉属之矣公时被命与焦芳入阁办事初瑾用事芳实首附之刘谢既去芳欲得其位顾公誉望出已上而一时舆论又皆属公遂与芳并命然公仅以本官兼翰林学士仍班尚书后上顾见问得其故遂进户部尚书兼文渊阁大学士国史总裁同知经筵事寻加少傅进兼太子太傅武英殿大学士时瑾日益骄横疾视文臣如讐所尤恶者大学士谢迁兵部尚书刘大夏户部尚书韩文韩既去瑾必欲杀之百方诇伺既无所得而意犹恨之公众中大言韩文清忠粹德朝野所知万一死非其罪天下后世谓何后竟释不问虽瑾自畏公议亦公昌言有以詟之也刘在广西尝变置土官岑氏至是致仕家居自华容逮去至坐以激变当死公曰所谓激变激之变叛或縁是致地方失守也今地方无虞岑氏守职如故何名激变刘得减死先是有司奉诏举经明行修之士及是举至适皆余姚人事在谢当国时瑾谓谢私其乡人摭以为罪亦以公言得释郎中张玮等咸以微罪荷百斤重校防烈日中濒死不贷公亟言于朝谓士可杀不可辱今既辱之又杀之极矣吾亦何颜复立于此遂与大学士李东阳上防极言得贷死戍邉他如免逋戍连坐之法正废后吴氏及景皇妃汪氏丧葬之礼虽与李协议而公从史赞决为多时内阁旧臣惟李一人又多卧病不出芳既与瑾合一意迎附又隂贼喜中伤善类惟公时时正言折其奸谋一时中外咸恃頼之然用是积忤瑾意瑾虽无意斥公而公不可畱矣防所言不合遂坚疏乞去疏三上得请诏有司给余禄终身仍赐玺书驰传以归归二年而瑾败时公年齿方壮海内咸冀公复起而公优游林泉方以文学自适不复有意当世中外臣僚数有论荐亦皆报罢于是公闲居十有六年年七十有五矣嘉靖三年甲申三月十一日以疾卒于家讣闻上为辍视朝一日追赠太傅諡文恪赙米若干石布若干匹诏工部遣官营葬自始卒至葬赐谕祭者九公歴官自编修十有二迁至少傅兼太子太傅阶自文林郎至光禄大夫勲柱国赠其曾祖伯英祖惟道父朝用皆光禄大夫柱国太傅兼太子太傅户部尚书武英殿大学士曽祖妣祖妣妣俱一品夫人配吴氏继张氏俱累赠一品夫人子男四人延喆大理寺寺副延素南京中军都督府经歴延陵中书舍人延昭郡学生女五人适吏部侍郎徐缙贵州都司都事朱希召宜兴县学生邵銮中书舍人靳懋仁郡学生严濡公为人敦悃靖谧于世寡与而能以道自胜初性恇怯一日读程子明理可以治惧之言恍然有得曰在我者有理在天者有命吾何畏乎哉自是刚果自信遇事直前无少系虽势利在前不为屈折植志髙明下视流俗莫有当其意者与人处不为翕翕热而黙然之间意已独至平生未尝干人以私人亦不敢以私意干之立朝四十年权门利路不一错足班资下上未尝出口毎进官辄逊避不敢当晩益韬敛以逾越为戒今上入正大綂首赐玺书遣行人存问同时大臣被赐者遣子弟入谢即授中书舍人公不可曰吾在阁日浅忝窃已多岂可更此徼冒遂自逓中入疏有防特官一子中书舍人力辞不允公卒后乃卒授之好学专精不为事夺少工举子文既连捷魁选文名一日传天下程文四出士争传録以为式公叹曰是足为吾学耶及官翰林遂肆力羣经下逮子史百家之言莫不贯总尝言伏羲画卦文王系辞周公爻辞共为二篇谓之正经孔子翼以上下彖传系辞传文言传说卦传共为十篇谓之十翼其后商瞿梁丘贺分上下二翼于各卦之下郑康成移文言于乾坤二卦之后王弼又移彖传于各卦之后经此三变而经与翼辞非复易之旧矣诗之小序序所以作者之义朱子一切刮去自讽其诗而为之说固为卓见但古人作诗必自有题借使亡焉国史取之亦必着其所自不然千古之下安知其防意所在毛郑泥于小序宛转附合多取言外之意不为无失而朱子不泥序说独味诗之本防恐亦未为得也又言朱子以郑声滛之一言遂致疑于郑卫多指为滛奔之诗然季子观周乐为之歌卫曰美哉渊乎歌郑曰美哉其细已甚夫郑卫既皆滛诗何季子皆曰美哉于郑虽讥其细而亦未尝及其滛也又言诸经惟礼最为繁乱朱子尝欲以仪礼为经以礼记为传经传相从庶成全书然而未暇也其后吴草庐遂各以其类相附如以冠义附士冠礼昏义附士婚礼之类是矣然其中不可附者固无如之何也朱子晩年着仪礼经传始家礼次郷次学次邦国次王朝秩然有序可举而行然其间杂引大戴礼春秋内外传及新叙孔丛子之流杂合成之乃自为一书非所以释经也至于周礼虽皆经世大典而其间亦有可疑者冡宰掌邦治统百官其职也何宫禁妇寺之属兽人人之类皆在而天府及大小内外史乃属之春官司徒掌邦教而分掌郊里征敛财赋纪纲管钥何以谓之教职方氏形方氏山师之属岂得归之司马大小行人之职岂得归之秋官又甚若夷隶掌鸟言貉掌兽言庶氏以嘉草攻毒蛊硩蔟氏掌覆夭鸟之巢之类是何琐屑之甚亦岂必尽可用耶其论春秋王正获麟尤极精详他书论説尤多毎言六经渊微不可妄议汉儒传注虽未尽圣经微防而专门名家各有授受自宋儒性理之学行而汉儒之说尽废然其中要有不可废者盖公潜心质义必深竟颠末务其要不肯茍同于俗如此为文渊宏博赡而意必已出时翰林以文名者吴文定公寛李文正公东阳皆杰然妙一世公稍后出而实相曹耦议者谓公于经术为深故粹然一出于正晩益精诣铸词发藻必先秦两汉为法在唐亦惟二三名家耳宋以下若所不屑其见诸论撰莫不典则雅驯丽质兼备至所得意不知于古人何如也惟公之学本欲见之行事属以记载为职周旋于文词翰墨之间者三十年未尝有兵民钱谷之寄时或因事一见而其高才卓识亦自有不可得而揜者治末火蒒冦边上备边八议正徳初论时政四事防去国不果上今上登极复进讲学亲政二篇其他所着如国猷如食货如儗辠言如教太子皆卓然经世远图惜乎不究厥用晩虽邂逅一奋而适丁时艰正言危行几以身殉葢方救过之不暇又奚能有为哉及今圣天子图治方切求贤如不及而公则既老而逝矣呜呼岂天不欲斯道之行邪抑人事之罪耶方正德之初故老相继去国天下事未有所付而公又以正去于已则得矣其如天下何故有隐忍以就功名者君子与之然自今日观之果孰多少哉呜呼人臣之义要当出于正也
　　周康僖公传
　　周公名伦字伯明苏之昆山人也举进士知保定之新安新安鄙小邑而科讁为烦更前政隳弛胥徒并縁为奸公总核钩校赋役维均民视常出率损十五又其民素苦马牧故事受牧视地地有更易而赋马不殊公为审画调停俾彼此相资而两利之常牧之外复有寄牧歳歉民疏马无所付为疏于朝竟已之在邑数更旱潦为修古常平之政民饥谷翔则损値分粜歳登有赢则平值收籴自是廪庾常充而饥歳有所恃矣邑有长沟诸隄已坏为小民病赈饥令民实土受粟粟多寡视土赈甫毕而隄成矣因行视陂渠湮废者浚而通之乃道民灌溉教之树艺邑故有粟无稻至是稻连阡陌民知稻食而地无不辟矣于是兴修学舍集生徒肄业其中亲为讲授文教聿兴邑以大治部使者上其治状徴入为监察御史时孝皇賔天内朝日设斋醮僧徒杂集上下纠纷公上言新政之初不宜崇尚异教宫掖禁地不宜异类阑入又以北敌充斥边关多警奏免各处守臣进香因条陈僃边六事大要言多事之余帑藏空虚不可不究边储方急不可不足居庸紫荆等关白羊潮河诸徼密迩京邑不可不为之备至于人材用舍漕运虚实皆当今所急不可不谨太监李兴提督山陵言者论其侵刻誖谩有防下公勘问公尽法探竟得其侵渔偾事诸不法按劾抵罪时武宗初政喜公不畏权势特赐寳钞羊酒以旌其直寻被防阅实边关闻父病疡乃移疾归省抵家而父亡遂解官持服时逆瑾用事京朝官在告不得逾年逾者罢叙公业已与告不得言守制竟坐逾期致仕五年瑾诛再起为监察御史会朝廷更化上新政五事首言大学士谢迁尚书刘大夏及一时放废诸臣皆国家旧人去不以罪所宜録用南京江防国家险塞守非其人事多废弛所宜绪正南北直隶山东河南荐经盗毁民庶疮夷所宜赈恤田野荒弃所宜经理所在刑狱赃繈狼籍所宜程省江南郡县赋税多为主守干没宜令畨休督之所言皆深切事情多见施行明年出按山西属北敌入寇越十八隘口径渡滹沱河公劾奏总兵官都督神周备御无素疏捕不时都指挥周凤职卑负重不堪任事浅谋寡识不能有为是致强敌横溃多所失亡乞别遣有名重臣假之事权庶以备控扼时各镇兵官多拥兵自保不相救援虏至不能独御故多失事公言宣大延绥鴈门等处虽各有分地而势实聨络今诸兵官各拥重兵杜门观望坐失事机乞调遣各处游骑官军各驻近边互相掎角庶缓急有頼不至涂败从之在山西逾年扶微兴坏随事贯理擿伏发蔽不容遗慝以其地歳有虏患尤致意边防兴修代州城及各关垜口月城修复省城南关筑宁武关土堡疏捕剧贼绒玉等四十九人而抚散其众境用敉宁雅重名教所至兴学校表章先贤荐扬孝节凡礼文之事所得为者举行无遗尝行县至高平梦两山对峙麓有藂祠询之曰帝王庙也明按泽州道谒成汤祠頺毁荒落宛然梦中所见因命有司兴修复其侵地又于平阳修复尧祠祠左右祀玉皇覇王滛渎不经因令撤去易以舜禹二祀畱意人才所荐逹若布政使孟凤知府刘文庄通判韩邦奇诸人后皆有闻于时是歳境内黄河清公因具奏言本境水旱频仍黎民阻饥去冬雨雪虽时未见收获寇盗未平未尽绥辑北敌虽退未忘南牧今兹黄河澄清乃地道泰宁之象殆两宫康宁中宫和顺所致宫壸崇严臣下莫测陛下以事騐之果休征协应自宜遣祀更乞鉴天心眷顾之隆体地道効灵之实益加修省以答神贶且言春秋不书祥瑞书有年者纪异也不以为祥也非不书祥恐因祥自懈耳此孔子教万世之道也时武庙在御久颇怠于政故因以讽之九年还朝奉防拣阅京营官兵摭钩宿蠧得其循习之敝条上八事皆营伍要务所宜建止者诏所兵议行之武庙久不视朝事多怠弛公上言今四夷朝贡歳无虚月辞谢之日不得一望清光侍直官军与朝叅官员进止叅错或至搪突失容品官服色各有限列今任意被服无复等威乞加约束厘正以肃朝仪又言本朝慎重刑狱每五年则命廷臣审録中外杀囚比縁朝廷多事海内四方寇攘久格不行经逆瑾乱政之后尤多寃滥频歳灾沴或由于此乞修故事差官审録以召和气太监刘允奉防赍送供往乌思藏公言畨教虚无寂灭本无裨补世所为崇重之者为能袪祸作福有益国家耳今冬暖河流天时失令番僧在京师者禳之果能调爕二气以正节令乎四方頺弊帑藏空虚能神输鬼运以足国乎虏款不庭警报日至能说法呪咀以靖边疆乎且乌思藏去京师数万里徃复动经数年行李徃来不无供顿之扰使臣逺涉必将假道西夷一或失调必啓边衅无益国事有损于民乞收回成命以安人心以靖中国疏奏不省十一年陞南京大理寺丞十六年召为大理寺右少卿进左少卿嘉靖元年陞都察院右佥都御史管理院事母老乞致仕不允特命驰传送母还乡未行母卒遂以防还四年服阕即拜南京都察院右佥都御史奉敕提督江防兼理院事五年进本院右副都御史兼职如故在南京二年亲歴安庆九江诸处周视江洋要害地理崄塞及控扼事宜条列上之六年世庙成奉表入贺适遇灾异自陈求罢不允是歳正月防同南京吏部考察官僚再疏求罢不允寻陞南京工部右侍郎召为兵部右侍郎协理都察院事七年进左侍郎提督武学是冬陞南京刑部尚书八年召为刑部尚书逾月再改南京时大学士桂蕚以言去国而所比私人有防下狱穷竟大学士张孚敬请缓其狱公以法对颇忤张意张桂方得君用事遂矫制出公云公析律详明练于时政前后官法比多所规画屡谳大狱平反为多时法久敝滋吏得舞文为奸利公因推明律例条七事上之皆诞章硕画切于事情诏下法司议行着为令十年灾变自陈不职乞罢再防皆不允十一年年七十因奏满陛见引年辞免不允十二年再防于是四疏矣始得防致仕二十一年年八十卒是歳七月一日也讣闻赠太子少保諡康僖再赐祭命有司营葬如制公端靖修谨不立厓异而临事舒缓出言平实平生未尝以色待人又能与人为善人所为茍当其意辄为之倾尽居官持大体不事苛刻然敬慎不茍有所施置必当于理外寛和而中实介辨初为逆瑾所窘或请贿免不可及被复家居瑾复钩摭旧事罚米三百石贫不知所出将毁产以给同年友有为御史者盐两淮力可以济或又劝之公曰事有义命毁方以求济如义何吾终不以颠顿困乏丧吾终守也其正而有执如此为文典雅明洁必宗于理诗尤新丽所着有贞翁净稿二十巻奏议二十巻西台纪闻二巻医畧四巻子三人凤鸣正德九年进士今为大理丞凤起凤来俱国子生　文子曰故大司寇莆田林公俊尝为某言人贵有守然须悃愊醖借求之当时其周伯明乎余识周子于举子时今五十年矣和厚质木未尝见其忤物林公一代伟人平生刻亷操切讦直自将尤慎许可乃有取于周公必有所以深当其意者观其在逆瑾之时而不容于瑾处张桂之间而不有所附离是岂脂韦委琐一于和厚者哉崔元始有言贞一之士不曲道以妮时不诡行以邀名周公其贞一之士哉







　　甫田集巻二十八
　　钦定四库全书
　　甫田集巻二十九
　　明　文征明　撰
　　墓志铭九首
　　沈维时墓志铭
　　沈君维时讳云鸿其字维时世家长洲相城里曾大父孟渊大父恒吉父曰石田先生啓南石田先生既老四方之人就之者日益众先生日从事笔砚寄笑谈一不问其家然家用治集賔客无废懽而先生亦怡然自乐以有君为之子也君侍先生唯诺进止慤而有容间从计事举细周大虑远于始造以无所茍而论议品藻辄中肯綮其所为益于先生岂独能顺适其意而已而不得终事先生以死是岂独君之不幸哉君病且死犹强食饮力起居以慰其亲而迄于絶其情有足悲者呜呼君御物燕整处族属能规以正而不失欢撡家三十年业日加拓而人不怨其积盖其赈荒赴急寔一乡所倚成也故死之日亲者哭之疏者惜之而远近奔吊殆千人焉呜呼君已矣岂独一人一家之不幸哉君醇质醖借词防隽永与人款款有情致性喜剧饮而不为乱中歳益折节事问学既操其家去治于别业訾省鲜暇曽不离图史其学长于考订或举一事必深竟颠末龂龂不厌为诗工用事而不茍于命意特好古遗器物书画遇名品摩拊谛翫喜见顔色往往倾槖购之菑畬所入足以裕欲而惟用以资是缥囊缃帙烂然充室而袭藏惟谨对客手自展列不欲一示非其人尝曰米南宫愿作螙书鱼游金蹄玉躞而不为害余之癖殆是类邪至寻核歳月甄品精駮又歴歴咸有据依江以南论鉴赏家葢莫不推之也又喜积书讐勘勤剧曰后人视非货财必不易散万一能读则吾所遗厚矣念奕世充盛而嗣承之艰因命其居曰保堂而教其子若弟悃周至意图有以振之也而岂意其不能竢邪呜呼悲夫君生景泰庚午八月一日年五十有三以治壬戌八月十七日卒明年癸亥十一月甲申葬益字乡新茔娶徐无所育侧出子履聘蒋女字钱钜君长余二十年而修世讲特厚相知为深故其葬也余不得不铭而石田先生实又命之君尝一试吏为昆山阴阳训术今书维时而不以官示非其志也铭曰　学则奇孰曰仕之崇卑匪寿不颀而志养之违吁嗟乎维时
　　亡友阎起山墓志铭
　　阎君起山之卒也为书属其友文某为墓铭病甚不能执笔则口授其父亦不能详他日其父以其意为书并书其事行为状属某曰此亡儿之志也呜呼余忍负吾亡友于地下邪余始识君于尤君宗阳之门尤君为言其敏慧朂学于时年甚少余犹意其经生也卽而叩之其言甚高其志甚锐而其为学已卓乎可畏矣旣而君馆授刘氏所居去余近率日一至吾庐至即出所业评订或考论古人或商近事逾年不厌益勤比改馆去犹数日或月一见每见而其学辄益进盖浩乎未见其止也喜积书见书必力购求家惟一僮日走从友人家借所未读书手抄口吟穷日夜不休所获学俸尽费为书资家甚贫或时不能炊至质衣以食而翫其书不忍弃竟以积劳得羸疾家用重困余以其贫且病数讽止之虽时颔余言然终不能改也君学甚邃而喜读左氏司马迁班固书至于论议之际虽古人犹有所择而牵于塲屋不得伸故其见于论著者甚鲜其意葢有待也而以盛年殀死惜哉君性高朗与人无所俯仰见贤者欣慕不怠而恒庸众人视人故知者莫不爱之而终不能胜夫嫉之者之多也然其卒也知与不知又莫不嗟惜之岂以其畜而未施而贫困殀折非其所宜得邪呜呼惜哉君惟一弟先数月死而父老且病贫不能自存妻娠而未育君盖不可死者而卒死之天邪人邪何其酷邪余辱君相知覩其所遭不能不戚然而莫克振之媿君多矣又忍不铭君以慰之地下哉阎之先临江人国初以事徙苏州卫遂为苏人祖宗实父鉷娶马氏生君于洞庭山中因名起山而字秀卿卒年二十有四正德丁卯正月乙亥也阅两月为三月辛酉葬吴县张古村先茔铭曰　不售奚畜匪年奚谷嗟谁为之命伊酷
　　祁府君墓志铭
　　府君祁氏长州人讳春字元吉先夫人母兄也先君平生特贤爱之居常非府君莫与计事葢与同忧乐通有无者四十年府君长数歳尝约先君我死子必铭我及先君亡乃以属某曰汝其终而父之志他日治寿藏则又命曰吾老矣尚庶几及吾见之葢久而未能亦恃府君康裕有可竢也讵意遂铭其死耶呜呼先夫人之亡先君官永嘉余兄弟才数歳家旣赤贫又无强近亲戚府君居数里外率日一至吾家委衣续食哺鞠周至终三年不衰于时微府君余兄弟且死故余视府君犹母也府君慈恋虽切而不忘训饬自先君之亡所严事者独有府君盖又有父道焉而今已矣呜呼尚忍言哉余儿时往来母家及见外大父怡闲翁高朗喜客客至觞咏终日翁家非充羡而修供精凿往往不命而具葢有府君为之子也既而翁得末疾而大母徐亦瞽废府君调视加慎至厠牏之防皆身亲之而二亲并享高寿以卒翁尝曰吾有孝子故得不前死谓府君也府君蚤歳尝从其外舅施宗道官岭南既壮去游闽越渉淮泗修贸迁之业自二亲老遂不复出晚歳益事简密非吊问不辄出出必以良日其行迹可数而待也性既愿慤又被服古雅人莫不望而礼之虽居防井不肯茍有所利坐是家日益落然未尝以贫干人尤不乐与人竞年垂八十未尝一至讼庭尝有仆事府君谨一日告去府君即召其尝所与游者饮之酒而遣之去数年忽有欵门投书称南岳某尊师致声盖向所遣仆去为道士矣府君谢不见有所遗亦不纳语人曰久不相闻安知其非道士也万一事出意外何以拒之其周审慎重如此府君虽未尝问学然于先儒格言终身诵之故其所履有儒生法士所不必能者呜呼老成凋谢安得复有如斯人者乎余所为致慨于是者岂独渭阳之思而已邪府君卒于正德戊辰五月二日享年七十有八明年己巳九月十又三日葬陈公乡先茔配施氏继朱氏又继罗氏子男二人仁娶卞氏继朱氏义娶吴氏女二人壻周镛王泰孙男一人山女二人铭曰　守之居居行之于于阅嵗其逾乃全之躯令言弗失有允斯蹈廼慎旃斯孰则匪孝维孝有则维孝子之力既凿之粒亦鲜之击岂乏鲜与粒繄贫而克孰不儒言亦裒其久亶祁府君学则不有而中靡违呜呼噫嘻昔称孝亷爰有力田世也非古野有遗贤嗟斯人兮何愆
　　朱性甫先生墓志铭
　　吾苏有博雅之士曰朱性甫存理朱尧民凯两人皆不业仕进又不随俗为防井小人之事日惟挟册呻吟以乐好求昔人理言遗事而识之对客举似如引绳贯珠纚纚弗能休素皆高赀悉费以资其好不恤也成化治间其名奕奕望于郡城之东人以其所居相接而业又甚似也丽称之曰两朱先生正德壬申尧民死明年性甫又死自两人死吴中故实往往无所于考而求其遗书亦无所得惜哉初信甫尝相约为传不果及是葬而其子以状来速铭状固不若余能详也性甫长洲人宋乐圃先生之后曾大父元英大父明父灏母周氏性甫生頴异少学于里师觉其所业非出于古人遂谢去从杜琼先生游于时东南名士若吴兴张渊若嘉禾周鼎仕而显者若徐武功有贞祝叅政灏刘叅政昌刘佥宪珏并折节与交且推之为后来之秀既而诸老雕落吴文定公石田先生继起而性甫复追逐其间最后则交杨仪制君谦都主客元敬余视性甫丈人行也性甫不余少而以为友视诸公为亲葢其自少至老未尝一日忘学故亦未尝一日忘取友以自助也居常无他过从惟闻人有奇书辄从以求以必得为志或手自缮録动盈筐箧羣经诸史下逮裨官小说山经地志无所不有亦无所不窥而悉资以为诗其诗精工雅洁务出新意得意处追躅古人所着野航集君谦实叙之尤精楷法手録前辈诗文积百余家他所纂集有经子钩吴郡献征録名物寓言铁网瑚野航漫録鹤岑随笔总数百巻既老不厌而精力不加又坐贫无以自资而其书旋亦散去每抚之叹息其意殊未己也而岂意其遽死耶性甫性闲慢待人无钩距晩歳嗜酒婆娑益事闲旷或时乗醉忤人人亦不以为异尤为郡邑大夫所礼前守洛阳史公新防林公先后修郡志并以性甫从事歳时乡饮必致为上賔时人荣焉性甫死时为正德癸酉七月廿又五日享年七十是歳十一月甲子葬陈公乡爱字圩先茔娶监察御史张惟善女生子四人男延娶汤氏建娶尹氏女适金爟范汝舟孙七人男曽庚干女适彭暐王普张源倪宥曽孙女二人铭曰　维朱有闻自乐圃君德言孔硕为时令人五百斯年耳孙其秩有贤一人性甫维克其克伊何维文之扬维行之祥德懿其章有嗟性甫少也则勤枕经籍书穷终其身抉摘雕锼既扬亦摧岂无利途弗易其乐其髪苍苍其视茫茫归视其家其书满牀樽酒婆娑百年维适彼荣亦崇孰得孰失陈公之乡有者堂既藏既安后永有光
　　故严府君妻祁氏墓志铭
　　府君卒之三十有七年厥配硕人卒且葬于是其子恱泣告余曰先府君之亡恱生甫五年府君懿行无所知今日益远莫可追述惟是硕人之葬不可无铭子其图之呜呼硕人余从母也先夫人之亡先君官永嘉余兄弟穉弱无所归依外大母徐以居而徐老不事事硕人寔抚鞠之时硕人新寡家又赤贫无所得衣食检故箧得敝衣浣濯补缀随燠寒以给昫沫备至故余兄弟虽孤贫不知有馁寒之苦盖于余有母道焉呜呼先夫人之亡于兹三十年余矣歳时升堂见硕人犹见先夫人也矧有恩焉而今已矣其何以为情耶而于其葬也忍不有铭以昭之耶硕人祁氏讳守清余外大父祁公之中女年若干归府君为再继室府君卒时尚少日抚恱以泣恱稍长教以治生俾从姊子习干没而戒饬之甚至恱或时持钱货归必问其所从得茍不出其身则不色喜盖未数年而恱以有成家日充拓而硕人目撃其盛人咸称之谓庶防府君之不亡也府君讳珵字廷美苏之吴县人曽祖仁祖信父祯母郑氏府君初娶秦继王生一女适陈士荣硕人生子即恱娶郭氏女适徐暄孙男三庠序府女三府君之卒为成化十四年某月某日年若干硕人之卒为正德三年某月某日年七十有一葬以九年十一月三日墓在吴县至德乡铭曰　有相弗终而慎节以终弗失其躬弗失其躬爰成其子家厥用敉以绥福履硕人之祉至德之乡有崇者冈粤四十年徃从夫藏以永有光
　　赵硕人墓志铭
　　硕人文氏讳素延余曾大父存心府君长女先大父涞水府君女弟先君温州之姑也归赵氏为故修职佐郎良玉之配良玉讳琼尝游学官后从事镇江卫满考铨注吏部垂仕而卒时治四年辛亥也后二十有二年硕人年七十有六乃卒是为正德八年癸酉正月二十五日又明年乙亥正月三日葬吴县天平山从修职君之兆初修职君学于先大父故硕人归焉归时赵氏方盛羣从兄弟并聨婚富室绣縠姝丽奕奕炫人而硕人以儒素处其间不忮不艶卒用若淑为诸姒所亲一姒蚤寡适人将持其二女去硕人不可曰此赵氏子去将何从乃身自收养哺被训迪视均已女二女亦视犹母焉硕人读书知大义尤归信佛果晩歳目失明日犹黙诵内典不辍俄得异人治之复初人以为善征然自是日益老而操事出言无少失外家女妇视为仪矩歳时吉防必迎致之请所宜行以为常先大父初食贫硕人与同患苦及是大父昆弟惟硕人在时时为言吾家先贫时事俾无忘前人呜呼硕人已矣吾文氏老人至是且尽有如硕人可复得耶硕人生子铨锦女适乌程训导吴鸣凤吴县学生周芝孙孙男女十有二人铭曰呜呼天平之山修职所藏硕人往偕后永有光
　　故通江县知县黄公墓志铭
　　公讳佑字时济姓黄氏其先金陵人世居句容之黄寨宋建炎南渡避兵崇明之黄鱼垜遂家焉有黄八府君者生五子其第四子曰四耆府君公所自出也四耆八传至文虎有子曰义洪武初登科为平阳尹高皇召对称防面拜左军都督府断事官俄为尚书郭桓构陷死兄仁惩义死非罪戒后人勿得践仕籍故其子公素孙明善咸绩学弗仕而明善尤博雅知名事具县志公明善次子生七歳始言及入小学明慧异常未防遂通经能文辞他日以里役给事县庭县官试诸生公从傍代对县官讶其隽捷诘知为公召公挑试所学立遣为学官弟子贠其父犹执先训不许强之乃就成化中贡入太学释褐授四川通江县知县县小而贫民复剽悍易动抚以恩信道以化本甫三年政平讼理歳亦比登廪畜赢羡通民歌焉俄盗起邑官军临勦顿犒不赀公念民疲不忍征发毁家以给民不知扰而盗迄平既平筑城浚隍俾有以守凡所为利通民者尽心焉竟以不能曲事上官罢归既归以崇明有海患留居郡城家贫授徒自给凡二十有六年年八十有四乃卒寔正德二年丁夘五月廿又七日也公丰神朗润辞防隽发性长厚未尝忤人而友爱诸弟尤至或有侵夺一聼之弗问势利之事平生未尝经怀临终泊然而逝类有道者公娶沈氏有贤行子栗娶龚女适施豳郁克彰孙奭娶袁孙女适张璿曽孙韶頀曽孙女适郡学生陈廉医士陈约其一尚幼自公之丧子栗随没家复多难越八年正德乙亥十一月二十日壬寅始克葬公长洲县凤凰墩之原沈夫人祔于是公曾孙韶念公濳德弗传乃以其所闻于家人者告余为叙而铭之铭曰　凤乡葱葱堂封隆隆是惟通江之宫既固既完尚后人之逢
　　陈以可墓志铭
　　以可讳钥故都察院左副都御史长洲陈公讳璚之仲子也公起家进士官中朝涉歴台寺所交游皆当世伟人以可以佳子弟周旋其间珠玉朗润进止详雅大为诸公贵人所喜比长归吴中更激昂任事啓拓门户广事生殖田园邸店纵横郡中寻用推择为隂阳正术既被官使益治大第蓄童奴建麾策驷日从賔客少年出入防游浆酒霍肉歌呼淋漓意气奕奕僩然以贵介自将下视庸流如无人人茍拂其意虽富贵有气力必求下之不少詟然喜接贤士大夫琴书在前从容晏语虚徐谦约类儒生逸人俄解官筑室姚城江之上曰此吾先庐所在吾将老焉于是劭农振业疆理阡陌陂鱼养花以文酒自适不复与城市关闻晩得末疾乃稍稍就医城中疾亟辄舁以徃曰吾生于斯固宜终于斯也竟以正德十一年九月癸酉卒于姚城年五十有三以可本吴之洞庭人国初徙姚城曾大父某大父某并赠通议大夫都察院左副都御史曾祖妣某祖妣某并赠淑人母严封淑人娶林生子淳今为郡学生侧出子冲女嫁国子生顾孙男四女一以可性资明豁不乐委琐少尝学举子以不能受程格谢去赋诗作字亦有思致夺于事弗究所止独能审画世务有所规剏徃徃出人意表菑播畜牧必尽地利而訾算干没尤其所长然能缓急赴人数致千金亦縁手散去翕张挥霍殆不可以衔橜局束亦一时之防俊矣乎以可卒之明年二月辛未葬吴县塘湾伏龙山之新阡其友文某为铭铭曰气则昌志弥彊既耀而光弗陨厥良不规以随而奋其驰卒敛以绥巻而违益防而辉孰其与之要厥归明故奉政大夫工部都水司郎中张公墓志铭
　　正德初元逆瑾始盗事权翕张狡狯思蹂践士大夫以恐詟海内钩摭细琐横肆罗织都水郎中吾苏张公寔首罹其祸公时领漕河奏绩于朝俄飞语告变捕系诏狱推考无所得乃以奉使时乗肩舆非制落职戍辽阳庚午更化悉召还诸流人公还以故官待次于家吏部奏为浙江叅政不报久之再奏为广东叅议为严州府知府皆不报阅数年丁丑十二月癸夘以疾卒享年六十有五公讳玮字嘉玉别号歴斋其先真扬人洪武初以赤籍徙苏州卫曾大父声远大父宗德南京国子监助教父静源累赠奉直大夫工部虞衡司贠外郎母陈氏累封太宜人公少为助教公所爱生四龄即坐膝上口授经书甫成童已贯总羣籍乃益择名士与游时吴文定在太学遂从受业焉归补郡学生成化癸卯举应天乡试丁未举礼部试廷试赐同进士出身循例归省丁虞衡公忧治庚戌服关授工部营缮司主事奉使江西督造寜靖王坟辛亥还理部事癸丑分司杭州商人竹木甲寅还部寻陞虞衡司贠外郎已未进都水司郎中领漕河事分司徐州庚申以疾赐告壬戌还朝复除都水郎中领漕河如故公居官严慎所至率职杭塲旧多奸利徃往商旅困弊而国课或不登公摘蠧式法务平其值课溢有赢然不以羡奏莅徐益树风声厘革缮治必尽民利而轨法绪正不为势挠中贵人道管内辄敛辑相戒避张郎中于时张郎中之名闻江淮间赫赫若神明然然卒以此掇祸尤事持廉歴官二十年田庐服用乃损于旧晩嵗益贫家徒四壁晨夕饎爨或不时举既死室无一钱郡邑为赙襚始克就乡人士共敛赀葬之呜呼若公者不亦诚亷吏哉公事母夫人至孝方七歳时母夫人病目俄失公所在已而自外持药物归举家惊异及贵自非有故不辄去母傍赴戍时母年八十念无再见理日夜悲泣洎归乃康复愈前时至是与公相继死人尤异之公纎痩多疾居常若不胜衣当被罪时贯索关械荷百斤重校日夜防市中市人睨窃叹莫敢近数日羸竭气息仅属更两日且死幸而不絶而配所又边朔寒苦非人所居葢皆置之必死之地而得不死人以为生平苦节之报庶几后福未艾兹惟显大之基乎天其意者在此而同时罪人并湔濯登用乃公卒困以死呜呼天邪人邪果孰任其咎耶公先夫人王氏生子希范今为郡学生后夫人梅氏生子希宋孙男一孝承女二葬以卒之明年正月乙酉墓在吴县奇禾山二夫人袝铭曰　肃肃张公抱坚翼德有卓其履既允亦式弗倾惟克式修之职淮河汤汤使车皇皇再莅其将亦孔有扬扬之维何誉与谤俱我修我官有死弗逾孰其生之天皇圣明日月重华遘兹休贞秽恩汪汪涤瑕濯垢羣工彚征以莫不宥嗟嗟张公一斥不复岂天则仇伊命之酷命之不仁有作斯偾偾于其身不殒厥问奇禾之山公归有藏后千万禩其永有光






　　甫田集巻二十九
　　钦定四库全书
　　甫田集巻三十
　　明　文征明　撰
　　墓志铭七首
　　李宗渊先生墓志铭
　　宜兴有朴学质行之士曰李宗渊先生形神木槁而博洽善文负其所有颇孑孑自好不能降意徇人人故不之喜而当世大人顾多好之徃徃折节与交而君卒亦不为之下也君少游学官有声一不合即弃去北游京师徐文靖当国稍欲牢笼之不可拂衣竟归家居授徒给养学者经其指授徃徃去取高科而君再试再诎遂屏不事举业以古文自见其后年益髙贫益甚所知或稍振植之旋起旋仆卒困以死虽其命数所值如此要其志气有不可以利势轩轾者呜呼足重哉君讳瀛字宗渊其先晋陵人国初有吉甫者赘宜兴于氏生子文逺遂家宜兴文远艺而有文君之曾大父也大父某父某母邵氏生君六年而亡君能追思致孝又曲意事其后母孙孙有子四人独贤爱君虽所生不逮也及诸弟长有室遂逊所居与之别营一室奉二亲以居既而弟复有废业者复逊而去之所至虽防窔陿隘必事泛洁图书行列花竹秀野客至焚香瀹茗燕笑以怡势利纷华之事一不入其心惟喜读书扬防究竟必求抵止非若他人涉猎而已为文简严不茍于投赠诗尤工徃徃更数歳改窜不已其敏励精进白首不衰也所交皆天下士故少司空沈公晖吴文肃公俨今少司徒二泉先生邵公寳吾吴杨仪部君谦都太仆元敬处士沈周先生其尤厚者歳乙夘余试应天因元敬识君一言定交明年扁舟过余吴门示余所著书颇自悼其龃龉不遇余为着衍毁一篇自是歳必一至或再至虽相去数百里未尝终数月不见也正德戊寅从其子采来留凡数日烧灯夜语意思凄然曰吾老恐不能数至尚庶几儿辈无相忘耳葢归未几而病病数月竟死呜呼畴昔之言岂谓遂成永诀耶君生景泰六年乙亥六月四日卒正德十四年己卯三月十七日享年六十有五所着徤斋集似游録宜兴新志多未脱稿娶萧氏生子四人长即采今为县学生次柔筑蘖女适邵椿年葬以卒之又明年辛巳二月某日墓在县南之篠岭于是采以治命来乞铭铭曰　荆流瀜瀜国岩嶐嶐维秀之钟匪伊孰逢有隐先生崟嵜歴落形槁心存怡怡寥廓翩其白羽泳于长波即之不得矧彼高罗崇之孽孽操之孑孑弗脂以韦宁劒之折篠岭之阳有岗蜿蜒生斯藏斯是曰归全
　　明故嘉议大夫河南布政司右叅政吴公墓志铭
　　公姓吴氏讳愈字惟谦晩号遯翁世家苏之昆山曾大父子才大父公式皇赠承德郎刑部主事父凯字相虞仕终礼部主客司主事修正彊执事母笃孝年四十弃官归养以高年令终乡人私諡贞孝先生母安人陈氏公生正统癸亥八月一日成化戊子以县学生举应天乡试乙未举礼部防试廷试赐进士出身戊戌授南京刑部广东司主事己亥丁母忧甲辰复除本司主事歴贠外郎郎中治庚戌陞四川叙州府知府癸亥进河南右叅政明年甲子致仕嘉靖元年壬午以登极恩进阶嘉议大夫五年丙戌五月十又九日终于家年八十有四公自少开朗书过目不忘尝诣外舅夏公仲昭阅壁间文累数百言阅已取笔书之不遗一字资既頴异又敏学彊解不遗余力既连举得隽益精进不懈初官法比即思明法以逹于政毎退自公辄取狱词翻阅探竟凡事始章程传爰论报悉究而通之事至迎解不烦检防所部兼理畿辅事尤苛剧公省决敏利庭无留狱析律详明所当必允茍得其情虽贵势不避时留守中官骄不奉法防有事当按公持之急中官使人宣言款公且惧以祸公酬对闲整语直而逊卒竟其狱不少骫骳然不为深文内库遗火事连中司坐死者数人公具狱以比请尚书言情罪既得奚以比为公曰法如是不可逾也尚书执不从狱上何文肃公当谳阅其牍称善曰此吴郎中笔也但所坐非正律宜以比言卒改用比律奏之尚书乃悔不用公言由是益任公每公当迁辄奏留之凡一再进官皆不离故署防诏大臣举属吏尚书郑时侍郎徐怀聨章荐公堪长藩臬奏上而叙州之命已下叙去京师万里俗犷喜讦吏多并縁为奸公始至判牍日以百数吏故矫列数事尝之公且判且阅徐擿所矫数事讯吏吏即叩头具伏公既精敏善发摘而济以严重有犯即绳以法吏畏民怀讼用衰鲜尤慎刑狱毎行县録囚必有平反庆符盗正昼刼县县诬执二十七人皆抵死公审鞠左验惟二人真盗乃悉纵遣二十五人其后果获余盗贵州都匀用兵叙当转饷而道路险远公调遣节适民不劳而事集出诸郡上有诏锡楮繈文币旌之所属长宁筠珙夷獠杂居剽悍易动公抚以恩信示之礼法久皆怀附然无故不轻调集防抚臣移文发其渠率至省阅习公执不遣曰犬羊之性未易扰伏万一奔迸不可安辑抚臣不以为然必欲致之已而椎剽卤掠旋不可制公手书片楮谕之即复弭帖盖公推诚待物素为夷獠信向如此土官安鳌以马湖叛有诏掩捕而叙实比壤藩臬重臣咸防于叙公言鳌轻剽无远谋然器甲精利兵亦蹻捷未易攻取不若重围困之彼中无水不一月可坐而降也议未决而鳌弃城走将纠诸夷为乱众相顾不知所为公徐曰鳌在吾彀中矣问故曰彼以郡守将兵接战胜负未可知既离巢穴一穷虏耳所辖诸酋长皆其深讐彼且无以自容又何能为因遣人袭而执之曾不血刃而元凶授首及改设流官其丑类不服复啸境上刼郡印为乱众益恇扰公亲叩其垒好言谕之曰若等情有欲言言诸朝当有处分何以印为印出朝廷失一印复制一印于我无损若持去特一败铜耳吾怜若以无用之物自陷罪辟故为若言若无以印为也众即委印解散自首事至敉宁公皆在行间谋画多自公出比奏报而赏不及公众为不平公曰叙与虏接师或不竞叙寔先受祸此守臣责也今得无恙幸矣敢觊赏乎在郡九年劭农振业兴学教民民靖化洽歳亦比登乃平繇更赋勾考边储之侵于民者得四十余万输将转调亦数十万廪庾既充以时赈发流亡来归戸口増羡郡以大治在河南兼理屯田时田多为藩府干没及势家渔取或假中官芘覆厌抑诋谰莫能致诘公訾省钩校多所绪正在省一年展采错事方将有为而台评出矣防蜀士有不恱公者复从中醖酿之而公亦已倦游遂致仕去公识虑精审举动详缓每计事必要其终斟度分剂不少渗漏一时虽若迂逺而积久考成徃徃有余沿牒徃来非公事不辄乗官舫虽逺不给过所官中餽遗一不受亦不以官物遗人尝自言在官经费一钱以上皆注籍令皆可覆其所为必视法所在故歴官中外未尝一挂吏议其待属吏特严虽所喜不少假色词所不喜者亦不辄肆挫不立科条不收声誉而质行履方徃徃出名上故所在政事卓卓而人鲜复称之尤不欲有所附丽初登第观政兵部部有与当路交比者雅喜公故为引重欲援致要地公谢曰某忝列进士入官自有本末因縁进取非所志也其人媿谢后当路败所引咸坐废而公无与时已韪公卓识其后益励不变浮沉常调者垂三十年晩始邂逅一奋而竟以谗罢呜呼此足以占公之所立矣家居尤事检持出入起居咸有常度接人和而有辨故虽燕笑融洽而人莫敢慢易人有过不面加诮让惟对之不言而已其待子弟亦然然人每以是候公颜色所加甚于质责也故诸子若孙咸孑孑自将无少纵弛闺庭雍睦訾毁不闻邑中称诗礼家必首及之雅喜賔客防设精凿礼文详雅周旋樽爼间终日忘倦晩歳聪明不衰音吐洪畅理言遗事记忆歴歴毎对客举似必深竟颠末风流雅尚奕奕照人葢以高年令德为乡邑之望者二十有二年呜呼今则已矣有如公者可复得邪公娶夏氏太常卿仲昭女封安人有贤行先公三十年卒无子侧室姚氏生子四人长东浦江县丞次南国子生为仲兄静庵后次西次守中国子生东西皆先卒夏安人生女三人长适王银以子贵赠翰林院编修次陆伸戊辰进士死逆瑾时追赠大理寺评事次文征明翰林院待诏侧室赵氏生女二人适陆澯朱希韩余一人尚幼孙男四人诗访许咏诗国子生访县学生许夭女六人曽孙男二人女三人葬以卒之又明年戊子十二月十又七日墓在邑东积善乡兴仁里夏安人祔铭曰　显允吴公既贞既硕有言庚亦顺其徳侃侃贞孝为时令臣弗大厥施发于嗣人宪宪邦刑翼翼盛业岂曰世践光于有烈维烈如何肃肃在公入守郎曹出畴民庸惟此叙服獠夷易豗有绥弗谖式柔永怀岂民则怀亦贞厥履穆穆纳于仁轨道隆罔吓功成不言天子有诏往奠中原有攸王臣既贞亦蹇时弗我违身则既倦菟裘既营式遄其归公归维何乡人有依显允吴公维民之则出建邦猷处范乡国国则殄瘁斯人云亡后千万年以允有光人亦有言维德则久我作铭词尚诏厥后
　　俞母文硕人墓志铭
　　硕人文氏讳玉清先公温州府君女弟征明之姑也维我先大父少卿府君生子四人先公最长次即硕人皆出先大母陈夫人硕人甫四龄而陈夫人卒鞠于继母顾夫人已而顾夫人又卒于时大父方游校官家既赤贫荐罹多难几不能自存硕人夙遭悯凶长益更练既笄归俞氏为县学生俞君济伯之配俞故吴中名族业儒而贫硕人拮据卒瘏倍尝虀苦而事嫜以礼相夫子顺而有则俞君既数试不利家益困而二亲日益老硕人事之益谨二亲死俞君方试金陵家徒四壁又无强近亲戚硕人尽撒环瑱囊衣以给事防禭纎悉情文毕备不令俞君少有遗憾呜呼可谓难矣硕人少受学家庭通孝经语孟及小学诸书皆能成诵与人言必举古训行必践之虽仓卒纠纷不少淆乱教子女必以道义不为姸嫌婉娈之态虽贫衣被完洁器物虽敝不辄弃与俞君处白首益恭或饎爨不继亦无愠见之色先公及仲父中丞相继起科第列官中外家日显大硕人未尝少有所干以是先公特贤爱之先公殁仲父中丞及今季父事之尤谨歳时来归诸女妇若诸子侄迎侍恐后吉凶事必请而后行晩益慎重而意独欢浃每为言文氏先贫时事以示规诲某归自京师拜硕人牀下硕人抚慰甚至时中外至亲雕落殆尽而硕人岿然尚存庶几时时见之犹见吾先公也讵意哭仲父未几又哭吾硕人呜呼伤哉吾文氏自衡山徙苏家世武弁我先大父讳洪始以文显仕终涞水教谕以先公及仲父贵累赠中宪大夫太仆寺少卿先大母陈赠安人继顾及吕俱累赠恭人硕人生正统己巳十月十六日卒嘉靖戊子十月二日享年八十子男三人长有庆先卒次有孚次有恒女四人长适县学生顾春早寡刺目自誓有司以贞烈奏旌其门次适沈濓次吴冈次贺巽孙男三人女三人有孚以卒之明年十一月二日葬硕人梅湾祖营合俞君之兆俾某为铭义不得辞则叙而铭之俞氏之先具余所着俞君墓志兹不复云铭曰　慧而明亦顺而征命之竒艰苦百罹蹈之弗违乃全而归呜呼噫嘻梅湾苍苍有封若堂是为俞君之藏硕人徃偕后永有光
　　彭寅甫墓志铭
　　彭君寅甫以进士出知湖广之公安便道过家戒其家人曰吾方服官政义不得顾家慎无以家累我遂单车至县县属荆南连江带湖民贫而俗陋君披抉道利悉意拊循稍以经术縁饬之诞章敷化朞年而治成然轨道自信不复以文法自拘一时文法吏咸憎疾之而君不顾也防枝江盗发一夕斩关而入县故无兵仓卒不能拒盗遂执君詟之以刃不屈披其槖空无一钱乃舍去曰是亷官也然帑藏所有烧刼畧尽矣事闻有诏督捕定罪盗既得而藏繈无获法得不问而素疾君者从而媒孽之坐不戢盗镌一官责降广东德庆州判官久之或言其非罪稍迁知广之新防新防即古之冈州负山阻海夷獠杂居谿峒夷獠乗间时时窃发君至而邻境已为贼据节镇大臣方事招徕而夷性险谲不可扰驯稍急则降已复叛去势不可终弭始议用兵而贼皆蹻捷阻险乗髙出没不常官军转战不前多所亡失无已取平民被诬者掠立成狱付县杖之日以百数君既不义其所为多不时承令又供需浩穰不忍剥敛以徇用是积忤上官欲求其罪罢之捃摭无所得乃以惰弱不胜任劾君而君亦倦逰矣既归杜门扫轨不与流俗竞相还徃日发其所藏书披阅涵泳间为论著亦徃徃赋诗自悼然皆不以示人或时引酒酣畅辄复理咏意凄然若不能自释者久之竟以疾不起呜呼悲哉君性质融朗而气复迈徃少则勤苦自将能以志帅气既通诸经又贯综羣籍扬防探竟得其隽腴发为文章驰骋奔放顷刻数千言而词防精诣若出硎链激昻蹈厉以古人自期下视曹耦莫有当其意者然数试不偶年四十始领乡荐继登上第于是人始望之谓庶几有以逹其志也而连宰二邑皆值俶扰方以厌难折冲从事而刚方直致与物龃龉竟连蹇肮脏以死凡其所负卓越之才精深之学与夫名世经远之图曽不得一试而竟亦莫有知之者呜呼岂不重可悲哉彭氏世以高赀甲于里中君既仕显而先世田庐乃复加损其贞白之操有不可诬者而世之人顾以官簿不逹议君呜呼君则何罪哉君讳昉字寅甫其先清江人高祖学一国初以尺籍徙隶苏州卫遂居苏之长洲曽祖仲英祖斌父至朴母某氏君生成化寅正月某日卒嘉靖七年戊子二月十又三日享年五十有九娶胡氏子男二人长年次科女一人适国子生刘遗明年庚寅葬吴县隆池山既而墓为水所啮二十年辛丑某月日改葬某山某原距君之卒十又三年矣铭曰　气则奇亦昌于词而不利于施甫引而驰端厥绥中蹶以违吁嗟彭君其命之罹耶抑有盭于时耶
　　明故鸿胪寺寺丞致仕钱君墓志铭
　　嘉靖甲申钱君元抑以鸿胪丞致仕还长洲阅六年庚寅三月四日卒年五十有九是歳十二月廿又八日葬【阙】　　　乡新阡尝自为志至是其子寄文寄道复请为铭呜呼余与君生同邑里少则同游学官晩仕同朝相继归老于家延縁追逐四十年于此矣君雅喜交游所与皆当世伟人而相从之久相知之深固莫余若也余不铭君将属之谁哉君讳贵字元抑姓钱氏吴越武肃王之后宋有寳文阁学士讳端问者卒官平江遂家长洲漕湖之上君曾祖珖祖迪父腴世有隐德而腴尤业儒有闻以君贵赠文林郎太常寺典簿母陆氏赠安人君生頴异数歳闻父读史从谛听若领解者问之即能以意对父大奇之授以家学年十六选学官始从师习举子业不数月悉通其义御史按试辄占高等治戊午中应天府乡试益淬砺精进期取甲科既而试礼部数不中而其名日益起从游者日众君质义演防必尽底里又为游扬引重使皆有闻一时学者咸亲附之正德辛巳以太学生试吏部入格授太常寺典簿时方用羽流为太常卿少君上言秩宗之任典司礼乐綂和神人职重位尊不宜以异端叅列其中又言太监萧敬饕陂怀谖屡遭论劾不宜在上左右又集奸珰王振曹吉祥刘瑾事着三患传上之时上新即位中官有用事之渐君言隐然有所指陈人咸韪之防有事兴献帝园陵君奉诏副大臣徃治礼仪礼成复命赐白金五十两及追崇议起君因论笾豆之数乗间有所论列或谓非所宜言君曰吾职祠事既有知不敢不以闻祸福非所计也在太常三年执事节适多所建正而操亷履慎莫或过举既举最当迁而君雅有归志遂上防乞骸骨朝廷以年未及不许疏再上乃进今官以荣其归既归即治塜圹于所居之治木待尽人以君年甫艾服不应有此方共讶之而岂意其遽止于是耶君笃于伦谊事二亲孝丧之戚而有礼待族属尤有恩义家居为善族防防必导以义方申以法守使咸顺于道或缓急有求必极力拯之至于家人生植则未尝出口所居或不蔽风雨饎防朝夕或时不继皆泊然不以为意赋性敦悃而有情致虽中存介辨而接物圆融未尝以诈逆人人有过必曲为覆防务不令人知而称人之善常若不及或有推荐徃徃不自知其身之穷而赴人之急恒自防其家之匮也君学博而识精辨析亹亹能起人意文词藻丽所论著尔雅有法一时文学之士咸让能焉及官中朝与翰林应元忠邹谦之游而太常博士马子【阙】陈惟濬又聨官相好诸君皆道学名流君与朝夕下上其论议始从事于治心养性而一切支离文字悉谢去老退林下益集诸生相与讲明其说僴然自以为有得每以文艺丧志讽余而朂余以道余笑曰人有能有不能各从其志可也一时或有异同之论而余与君实相好无间呜呼言犹在耳而君不可作矣尚忍言哉尚忍言哉君所着有易通乾坤纂遗读史例余吴越纪余檀天解畧骚经标注有问録杜律便览芹游记太常都编总若干巻藏于家娶邹氏封孺人子男二人寄文寄道俱文学弟子员铭曰　有卓斯道匪人弗立匪文弗宣繄言而克矫矫钱君赋才孔良神明内腴式昭用扬既艺以纷靡言不析乃终有融防言归极翼翼秩宗岂不有试位卑言高维时之罪乃巻而懐遂厥有初彼将不足我恒有余何以余斯身则有道弗究厥施式隆于教惟教有成道斯用明志斯用行廼困而宁矫矫钱君实徳则践胡身之修而年弗衍其所不亡遗书陆离孰云匪至道乃在兹漕湖之阳有者宅我铭君藏后有考徳
　　杜允胜墓志铭
　　嘉靖辛卯杜君允胜以郡学生试应天病不克试归卒于家家贫不能丧故人门生相与赙而之陈君道通实经纪其事以余最故俾为之铭呜呼允胜一至于是耶允胜貎不甚扬而风度雅驯外若愦眊而精明内蕴皂白井然防有瞆疾而四方之事无不采听对客举似蝉聨纚属无有挂漏聪明者不逮也至人有过亦不为讳然亦乐道人善故人虽或疾之而终不能胜夫怜之者之多也余与君比里而居又志业相契每有疑义必从君问难数日不见必有异闻所为资益余者甚众而今已矣呜呼有如君者可复得耶君少羸多疾故学最晚而其志最笃家世以医显君虽习医而雅不欲以艺名遂从经师受易鑚研淬砺穷日夜不休有声望出已上者辄从之讲习析理辨疑断断恳至有得辄手自笺记毫劄精谨朱墨灿然眀经之士咸让其能而君不以自足王文恪公归自内阁遂徃游其门因得作文之要益务博综羣经子史靡不讲习下至稗官小说若唐宋诸名贤文集亦皆隽永而掇其腴闻人有异书辄走求之期以必得得则手自缮写祈寒盛暑不离占毕故其学粹而深为文光洁而传于理非如一时举子工为程试之文而已自正徳丙子至嘉靖戊子凡五试试辄斥然每斥而其学辄益进至是极矣而竟不售以死呜呼岂不有命哉君讳璠字允胜别号澹岩先世淞江之青龙镇人曾大父宗敏赘于长洲林子恒氏故今为长洲人大父明善父恒庵先生祥仕为崇明医学训科初恒庵娶于呉生二子璧琮皆长大羙好而君出于少房已又丧其所生母顔氏嫡母怜而鞠之及是二兄相继物故而恒庵夫妇并高年令终生事死葬君能致力焉君两娶皆刘生子四人錞銶镛钫女三人孙男一人君卒于是嵗九月二十有七日享年五十卒之后某月某日葬魏珠山祖茔之次以刘氏祔铭曰　学则充亦艺而工岂不有庸而卒困以终吁其逢
　　亡兄双湖府君墓志铭
　　府君讳奎字征静后以字行别字静伯有田在阳城沙湖之间因号双湖居士吾文氏自庐陵徙衡山再徙苏占数长洲高祖而上世以武胄相承至曾大父存心府君讳惠始业儒教授里中先大父讳洪始登科为涞水教谕后以先君升朝追赠太仆寺丞继以叔父中丞贵加少卿先君讳林起进士仕终温州知府先夫人祁氏府君生成化己丑七月廿八日卒嘉靖丙申五月廿日是嵗闰月十日葬吴县梅湾从先君之兆配姚氏子男三人长伯仁娶朱氏次仲义娶王氏俱县学生又次叔礼出赘淞江赵氏女一人适刘穉孙孙男四人女五人府君读书善笔劄聪明彊解逹于事理平生气义自胜不为贵势诎折虽素所狎嫟一不当其意辄面加诋诃至人不能堪不为止然不藏怒畜怨或时忤人人方以为怼而府君则既防之矣人知其易直亦乐亲附之然卒不能胜夫不知者之众也居常严于事先旦起必衣冠谒先祠非有故及疾病未尝一日废岁时祭享必精必慎遇时物必荐或未荐虽仓卒燕防不辄入口待里党婣族有情缓急有求必为尽力虽宿有嫌衅悉置不问某少则同业长同游学官依恋翕协白首益亲癸未之嵗随计北上府君追送至吕城执手欷歔意极阻比归相见甚懽自是数年无时日不见疾且革顾谓某曰吾生无善状即死慎无为铭誉我取人讥笑无益也其明逹如此虽然不可以不志也铭曰　维伉而直弗以势诎弗仇有疾而维义之克岂不有严秩秩先宗肃言将之敬徳维躬生无矫情矢死弗欺廼坦有夷廼全而归隰隰墓田于梅之湾葬从先公式永以安








　　甫田集巻三十
　　钦定四库全书
　　甫田集巻三十一
　　明　文征明　撰
　　墓志铭五首
　　王履吉墓志铭
　　呜呼悲哉王君已矣不可作矣君文学艺能卓然名家而出其绪余为明经试策宏博竒丽独得肯綮御史按试辄褒然举首一时声称甚籍隐为三吴之望三吴之士知君者咸以高科属之其眞知者谓能肆情词艺非直经生而已然皆非君之极致也乃君之志直欲轶古人而逾之自非通古今周一世不足以充其所受也是可以一时一郡论哉君资性頴异将以勤诚于书无所不窥而尤详于羣经手写经书皆一再过为文非迁固不学诗必盛唐见诸论撰咸有法程余年视君二纪而长君自丱角即与余游无时日不见见辄有所着日异而月不同葢浩乎未见其止也而岂意其遽疾而死也呜呼惜哉君正徳初与其兄履约并以儁造选学官嫓声俪迹翘然竞爽既而履约举应天乡试防举进士而君每试辄斥以年资贡礼部卒业太学又试又辄斥葢自正徳庚午至嘉靖辛夘凡八试试辄斥而名日益起从游者日众得其指授徃徃去取高科登显仕而君竟不售以死呜呼岂不有命哉君高朗明洁砥节而履方一切时世声利之事有所不屑猥俗之言未尝出口风仪玉立举止轩掲然其心每抑下虽声称振叠而醖借自将对人未始言学葢不欲以所能尚人故人亦乐亲附之性恶喧嚣不乐居防井少学于蔡羽先生居洞庭三年既而读书石湖之上二十年非岁时省视不数数入城遇佳山水辄忻然忘去或时偃息于长林丰草间含醺赋诗倚席而歌邈然有千载之思迹其所为岂碌碌防常之士哉是其志之所存必有出于言语文字之上者曾不得少见于世而仅仅以文传而其所传又出于文塲困踬之余雅非其至者呜呼岂不重可惜哉君孝友天至居尝能愉恱其亲而顺之于道与兄履约少同笔砚食息起居未尝少离既各授室而聨裀共食视室处之时恒倍也君卒时履约方官京师及是以都御史出镇郧阳便道过家以塟君某山之原俾某为铭君讳宠字履仁后更字履吉别号雅宜山人父贞以履约贵封中宪大夫太常寺少卿母朱氏继母顾氏赠封皆恭人君生治甲寅十一月八日卒嘉靖癸巳四月三十日享年四十娶徐氏子男一人子阳太学生娶唐氏解元伯虎女孙男一人铭曰　维慧而明亦艺而贞胡不溃于盛而卒困以衡吁嗟乎其名
　　东川军民府通判王君墓志铭
　　余友王君涣文通判嘉兴府之三年改莅东川军民府东川贵省在乌撒之西本乌蛮閟畔部去京师万里夷獠杂居虽名列郡特遐方一聚落耳君起儒绅跅落夷易居官不修章程不能曲事上官深文苛礼有所不屑用是积忤当路顾其任未久又未尝一挂吏议乃以逋慢易置之实夺之事任而投之要荒之外也君叹曰吾诚不佞未尝防天与人而得是逺徙岂其命耶虽然吾行且暮孱弱之身岂复堪此逺役遂卧不起未防竟以疾卒呜呼伤哉君正徳己卯以尚书领应天乡荐试礼部数不中卒业太学嘉靖庚寅以太学生释褐官嘉兴授任督赋尝一再摄县及转输官材皆能其职卒年五十有三嘉靖乙未七月廿又五日也君讳涣字涣文别号墨池子世为苏之长洲人曾大父存心大父以仁父讳铭母陈氏君生精悍頴敏少则厉志经学既选学官益事精进刺经防义不遗余力而博综羣籍咸绎而通之铸词发藻必皆不经人道语而含咀英华经史错出纬组烂然人读之刻深囏棘若出硎锻而君顷刻数百言操笔立就曽不经意而思致不穷其亦一时之奇隽矣乎尤工古赋得汉魏遗意诗宗白傅晚喜陆放翁范石湖然皆自出机杼不拘拘体裁而竒思奕奕始在庠序无所知名防部使者得其文竒之一时隐然喧动吴下当其时莫不伟视其人谓区区制举不足取也而君亦自负所有不肯碌碌但已而厄于时命仅得一郡倅倒末杀卒困顿以死呜呼岂造物者有以靳耶抑有司之失耶君高朗阔逺而举止踈慢不事矜持出言无所顾借遇人无贵贱并狎视之其卒被中伤葢亦以此然其中实无厓异推诚投分简而有情内之族属外之里党朋从莫有间焉余友君三十年知君尤深及是其子遂以吴县学生陈君晓所为状来乞铭君娶郁氏先卒子男四人庚壬己戊女四人适沈大谟顾防范善征罗元素孙女一人葬以卒之后二年丁酉十一月廿又一日墓在武丘乡郁氏袝铭曰　维材孔良徳艺其章既骞用扬而弗利于行维坦有夷弗失其驰廼囏厥罹防疐而违而蹶以踦吁嗟乎其时兮其数之竒兮
　　叔妣恭人谈氏墓志
　　恭人谈氏吴人谈世英甫之女母徐氏以成化己丑十二月十又六日生恭人十有五年而归我文氏为我仲父都御史府君之配始恭人父谈公为徐氏赘壻故恭人少育于徐徐翁讳士隆读书敦义与先大父少卿公友善府君少则儁朗为翁所贤爱而翁又自贤其甥谓非府君不足配也遂委禽焉谈徐皆无子故府君受恭人于谈氏之庙而賔于其室谈时华盛而府君方食贫然介洁高朗不有其家恭人事之惟谨左右进止惟府君之命府君夜读勤苦必为修具或通夕不寐亦必与俱府君起家进士继宰庆云入为监察御史出贰太仆所至以恭人从恭人靖恭厚黙素无交比既贵益慎有度寮寀女妇悉谢不通岁时问遗亦絶故府君厯仕中外皆以清白称及为御史以言事下诏狱事且不测人为傍惧而恭人无所悔恨府君尝自言当草疏时恭人实秉烛侍知必掇祸而不为沮止使其时有言余亦不能不动也其明达如此尤甘澹寂虽生富室而不事泰侈府君素性高简不立资遗家众数百指俸入徃徃不给飡粗茹粝人有所不堪而恭人安之子女十有一人惟长子及毛氏女为所生余皆长于少房而恭人视之悉如己子抚字惟均又均其训廸故诸子女亲之亦不知非所生也恭人贞定若淑德充于容鸣鸠之化葛覃之风达于中外无有间言以府君升朝封孺人及官太仆遂进今封云文氏之先与宋丞相天祥同出庐陵其后徙衡山再徙今长洲吾五世祖俊卿仕元季为镇逺大将军湖广管军都元帅高伯祖定开仕皇朝荆州左护卫干户高祖定聪散骑舍人曽祖惠祖即少卿公讳洪仕为涞水县儒学敎谕累赠中宪大夫南京太仆寺少卿实生我先公温州知府讳林次即府君讳森字宗严以都察院右佥都御史守南赣致仕卒于家寔嘉靖四年乙酉也越十有四年为十七年戊戌八月三十日恭人卒享年七十子男三人长斗国子生娶沈氏次征贤娶张氏又次征忠娶陈氏女八人长适乡贡进士毛锡朋次殀次适阴阳训术钱班次适太学生张哲次许嫁陆某未行而某卒守节在室次适钱次适周某次适顾某孙男五人女几人府君先葬吴县穹窿山墓侵于水至是诸子改葬长洲花园泾先茔之右距少卿公墓百武而近以恭人祔是为嘉靖十九年庚子十二月三日庚申某为书其事以志昔栁子谓从人之道内夫家而外父母家故于伯祖妣李氏之葬叙栁氏为备余于是亦云若府君事行详于先志者兹不复书
　　明故资善大夫都察院右副都御史致仕盛公墓志铭
　　嘉靖十四年乙未九月十又三日前都察院右都御史长洲盛公以疾卒于家公仕治正德间以刚毅廉循著称中外葢自弱冠筮仕郎曹即能抗捍权要得罪贬斥一再下制狱皆濒于死赖朝廷仁明得不终弃再踬再奋卒至大官凡所临莅辄着茂绩树风声而高风抗节益厉不贬以故崎岖展转多所抵冒而丰功盛烈徃徃败于垂成卒坐废以死一时舆论于公有遗望焉鸣呼惜哉公讳应期字斯征别号值庵裔出宋文肃公度由余杭徙汴再徙苏之吴江今居郡城厯元至国朝衣冠不乏高祖啓东以儒医际遇文皇为太医院御医宠眷隆极莫与为比曽祖佖不仕祖昕父瓘俱以公贵赠通议大夫都察院右副都御史祖妣朱妣胡继妣苏俱赠淑人公以癸丑进士释褐拜工部都水司主事奉使莅济宁诸闸轨事要束啓闭有时公私舟皆以叙进官舟或挟私货辄没入之道路恐恐相戒莫敢犯而中官不便之时大珰李广等方贵幸用事相与流议中伤既不得间则以阻格荐新为大不敬逮公抵罪镌两阶谪授安宁驿丞安宁云南荒逺非人所居久之稍起为防丰知县防丰古之防琫乌僰蛮所居杂以猺獠慓悍梗化前政徃徃寇贼待之公不鄙其民诞章敷化纳之仁轨民用归集而盗亦敉宁风声所被洽于邻壤防陞四川顺庆府通判受任督赋输将防会咸有法程而钩稽宿蠧民莫能谩所尤患者民岁转输松潘徃徃破产不足更费公审画道利畨休而节适之事集而民不病丁父忧解官道陞武昌同知服除改长沙专理赤籍秉公执法不事钩摭而弊为之清郡中王府官校及卫所饷给多为奸吏侵牟官军徃徃坐困出怨言将为不靖防公摄郡即程督吏胥稽其出内叅合分剂得其利弊所在遂推行之上下给足而郡以无扰时都御史陈公镐布政使【阙】公钺亟称其贤将慰荐之俄陞云南按察司佥事厯按金沧洱海诸道擿伏省微所部职辨其属景东诸郡皆土官世职枭獍傲王法有所不治公皆以正临之莫不偃帖向化知府陶某父子讐杀而奸人实搆其间公与兵备副使【阙】驰入其境缚奸人寘之法晓陶以义俾父子如初武定知府凤美死其妻摄郡所为多不法而其子朝鸣尤隂狡渫恶推剽圉夺民甚苦之朝廷下所司究按咸惮不敢行公方入贺万寿当道议留属公公得牒疾驰就之出凤不意母子震慴伏谒输情公因薄责其党穷竟抵罪悉还所夺于民时凤氏方盛公廉其后必为患言于当道请降凤秩设流官制之奏上朝廷重于改更事格不行凤后卒叛如公言时鎭守太监梁裕骄蹇侈汰一酿酒靡米八百石恣情横费渔取无厌公随事裁抑不令得肆又请封禁省内诸银矿先是矿有岁课裕擅为已有皴剥苛急民不堪命或縁是贼杀啓衅故公建议禁闭以絶祸源寔抑裕而夺之利也故裕衔之时御史张公璞副使晁公必登与公协以制裕裕因并奏三人诬以他事悉逮下制狱鞠讯惨毒张竟考死狱中公益不挠诸大臣言官交章论救会乾清宫灾遂得贯赦前事公已进本司副使复任未几遂陞河南按察使策惰警顽风采益振太监孙清欲揽事权擅理民讼民或乗籍为奸利公靣数之正言直气无所囘婉孙不能堪欲遂讦公以事以公望重而止丙子陞山东右布政使故事右辖多循黙逺权具位而已公展采错事无所退逊时长持重务存大体事或濡滞而公披决敏利案无留牍所兴革绪正皆利病切急身名所系不可已者故虽嫌于侵权有所不顾戊寅陞陜西左布政使时武宗西廵闗中大扰而鎭守太监廖銮隂贼强御恃有内援纵横省中诸弟侄豪猾席宠翼奸赃贿狼籍动以上供为言有司脇息莫敢问公至首执其左右尤无良者用法翦除之一切横敛皆格不行又不随众加礼廖滋不恱思有以中伤之先是有防督造织罽其费钜万廖乃檄公取直檄文严峻寔以尝公欲因是激之用为公罪公得檄即闭户发籍稽按得所支破已逾数万明日诣廖廖方盛气以待公徐出数示之因问更费如此计所造有赢今皆安在愿以上闻廖出不意内惕不能对惶恐跽谢事遂得已及驾次榆林士马滃集蹂防纷遝人情汹汹而公处之裕如供顿百需取具呼吸间民不加赋境不知扰而事罔不集一时扈从诸珰若诸嬖幸气熖薰灼自镇廵而下重足屏气莫敢与抗公先声所被既有以詟之而临事整暇足以坐鎭物情憸人小夫望而知敬一切非分之礼无艺之求消沮殆尽终竟弥缝无少疏脱同事诸公莫不降叹以为难虽上亦知之会四川缺巡抚遂用为都察院右副都御史廵抚其地蜀去朝廷万里夷獠杂居负险易动公练兵饬甲随时疏捕不少怠纵六畨招讨杨文林数出兵攻围城邑防刘吏民而流民谢文义亦纠僰夷为乱皆以次戡定捷闻玺书褒嘉锡以银帛时朝多秕政权幸纵横诛求切蹙而蜀尤甚公纠检绪正首事限列而绳之以法法外科敛一切放罢西南数千里为之肃然是岁己卯丁继母忧辛巳服阕会今上登极以疾乞休不允防被命起抚江西适逆濠倡乱之后疮痍未复加以饥虚所在盗寇充斥而彭蠡为吴楚交会之浸盗出没其中阻险剽刼而渔舟为之向导公调遣官军围兵捶阨并籍羣渔为伍使互相觉察盗不自容一时迸散时科讁方殷督饷严急民不堪命公平繇省敛随缓急征发所疏免杂调緍钱总数十万而请留以济民者亦不下数万檄省臣分地赈防而公自督率极意抚循民用苏息而岁亦比登属淮甸阻饥首输米四十七万石银二十万两以济而奉诏积谷备荒亦百余万石有诏嘉奬者再防被玺书陞兵部侍郎兼都察院右佥都御史总督两广军务时岭南更【阙】政不治兵疲财匮号令堕防土酋玩狎不知禀畏而夷獠誖谩时时窃发公至陈兵大阅料简钩摭一时逋荡以次复伍乃饬癐积谨烽燧缮治干橹部署诸将俾各守要害纪律严明精采焕发于是诸夷稍稍知惧而邉徼有恃矣归善剧贼季文积据桃子园为乱公檄守廵发兵捕斩生擒文积及其党李万金等斩首一千一百三十级俘获男妇四百人土官刘召诱执兵官据思恩府以叛即调遣民兵分隷将官授以方畧而躬率守廵诸臣继之进攻岜梅诸寨摧锋冲击大破羣酋斩首一千九十七级俘获男妇五百余人召被创赴火死余党悉平田州土官知府岑狞怀谖忮狠恃险逺将为不靖畜聚累年及是数出兵烧刼州县事闻下公体量公与廵按御史谢汝仪会三司守臣叅审筹画咸谓此积岁逋诛不问益炽而一方之民不容不拯于是上疏具陈方畧大率诛首恶而贷协从兵部覆议从之事下而公已得防改官矣先是公稽校尺籍得总兵太监二府脱卒甚伙并勒归伍而深抑其官属不令防横又檄下两省及湖广诸路凡所调遣悉自幕府关决于是二府禁不得肆大兴谗构欲以罪去公当道者为之调停遂除工部侍郎提督易州山厰寔夺之权而置之闲散之地会言官复有论列公遂引咎乞归得旨致仕嘉靖四年乙酉也丁亥河决徐沛漕渠淤塞役民夫濬治久弗即功有诏集廷臣议举可以治水者佥以公名上遂锡玺书起公于家即拜都察院右都御史提督南北直山东河南等处河道时尚书李承胡世宁建议欲于昭阳湖东别开漕渠而少卿黄公绾詹事霍公韬各陈便宜并下公看详公与郎中柯维熊员外郎王大化叅议刘淑相亲徃相度延访父老皆以地形平衍可以就功乃上疏言黄河之患古今则然而中原平衍无洞庭彭蠡以为之汇故迁徙不常为患特甚而其性避髙就下非多为之委以杀其流未可力胜也治以前河下潼关即分三大支二支俱出汴城之南东行由泗经淮以入于海一支出汴之北东行至兖二分小支一出沛之飞云桥一出徐之小浮桥俱入运河径下邳州会淮入海正德以来汴南二支湮塞并入汴北一支于吴全河东下至于徐沛俱入运河自此汴河无患而徐与丰沛适当其冲近年河渐北徙小浮桥亦已湮塞曹单城武诸县杨家梁靖诸口奔溃四出径趋沛县漕河横流出于昭阳湖之东泥沙壅遏势缓则停遇坎则滞致淤运道为今之计大畧有四曰疏上流曰濬故道曰筑长堤曰改别地上流不杀则决口不可塞长堤不可筑而河防不可成河防不成则淤不可濬而故道不可复此今之漕河所以不容不改也廷议是之诏以春和兴役公先命郎中等官分治旧河使通漕舟而坚筑隄岸以障黄河之冲别濬赵皮县家渡诸处以杀上流之势于是简属吏之贤者以任新河之役躬履其地量地授工分程布役时其食作而公其劝惩联络相维綂摄有叙甫四阅月而工完十九旦夕告成而谗言遽兴有防罢役而公去国矣公上疏自劾因以疾求退会有嗛公者从中醖酿之遂被防闲住时诸老大臣争言其枉戸部尚书邹文盛刑部尚书胡世宁言之尤力胡言改河之议寔发于臣自古国家论误事之罪必追责首议之人盛某廉勤果毅受任数月既通旧河复濬黄河上流功效如此固当加劳徒以臣言新河之故使得罪以去臣何颜独居于此邹谓市虎成于三人投杼起于屡至宜念漕河干系之重体大臣干理之难虽发言盈庭谁执其咎云云葢斯役之罢起于一二同事者以细故更相责望坐失事几故当时公论如此公家居七年更赦复职致仕既而大臣言官相继论荐海内士大夫方冀其复用而遽疾不起呜呼惜哉公为人修正强执遇事直前不为利害囘折奉公忧国之念寤寐不忘体貎严重进止有恒居家整肃如临官府而賔客防谈雍然有情待诸弟妹甥妷有恩族人孤有给婚防患难有助于伦谊甚笃也生成化甲午八月廿又一日享年六十有二娶沈氏继顾氏皆赠淑人子男二人长之材郡学生次之荣娶俱王氏女一人适前工科给事中陆灿孙男六人茂勲郡学生茂熙茂防茂焘茂然俱防以卒之某年月日葬某县某乡某原某晩辱公游知公为详及是葬二子以治命属铭不可辞铭曰　桓桓盛宗立氏以国孰其征之曰有成伯有显者吉在汉则良曰苞孝章奕世其昌别籍于杭爰有文肃煜其宗声不忝维谷有展中丞德言则继于千斯年有衍弗替衍之维何道则有光行则有方政业其章履贞用严侃言维直厯险以夷维正而克我循维良我武维扬岂不有庸谗言孔伤彼谗则伤我行维烈道有险夷不易其辙亶其有驰乃端厥绥或失之毗而名匪亏有展中丞维呉之淑岂不云亡公其莫赎乡贡进士赠承德郎尚宝司司丞顾君安人梁氏合铭【有叙】
　　乡贡进士顾君之卒也其子谦亨方官尚宝请于朝得赠君承德郎尚宝司司丞未葬而其配梁安人继卒乃嘉靖辛亥冬十有二月八日合窆邑之令字圩新阡于是谦亨奉君从子江西布政使梦圭所为状及所自述安人事行诣予请铭按状君讳履方字仲立别号恒斋故大学士文康公之子也母夫人朱氏君生朗润若淑木质而理少授学家庭刺经缀文能自刻励于时顾氏文章科第彬彬軰出君在羣从中年最少循饬愿谨未尝以语言先人而意独领解父兄并贤爱之年十四选为县学生益精进不懈及侍文康公居京师卒业于学士呉公仁甫益见端绪寻入国学受知于故祭酒陆文裕公月课率在高等戊子举顺天乡试试礼部不中及文康居宥密以嫌故数试輙斥人咸惜之而君不以为忤文康薨于位君扶防南还不复有仕进意朱夫人勉使就试试又輙斥居二年得疾遂不起呜呼惜哉君静重厚黙谦约自将文康晩益贵盛门户煇赫君日益加愼刺史县令咸与分庭抗礼承事恐后而君闭拒了了靡所干请出入闾巷傔从敛约被服雅素人不知其宰相子也与乡人处卑抑訚訚不少骄扬或肆侵侮辄起逸去不与校文康阔达好施不立赀遗禄赐所入皆縁手尽而君揫寡与居常不妄用一钱家得不坠至防穷赈匮乃无所惜孝性纯至事文康公甚谨而能顺之于道文康疾兼程驰赴比至而疾已弥留尝药视牏扶掖忧悬不解衣帯者累月比卒哀毁逾节治防戚加于易人尤称之安人梁氏故泉州府同知尚素之孙德安府推官九成之女文康与九成同学友善知其有贤女遂委禽焉梁顾皆儒宗钜姓壻妇咸得所择安人防慧有识能决疑审事钟爱于父母继归尤为文康所贤文康入朝属家于子时仲立方学官力学事进取生殖靡密惟安人是赖铢黍化治纤悉俱宜念舅姑在逺椷遗餽问月无虚使既而文康日益老夫人多疾乃偕仲立随侍京邸洁豆笾葺衣履起居惟时暑寒曲备文康与夫人安焉恒举以励诸妇若诸孙妇曰新妇得如此可无憾矣文康晩生王庻褓养婚娶咸于安人视成焉仲立与归氏姊及朱氏寡姊同居二十年安人视如亲姊终始无间言嫓德俪义宜于夫宗如此可谓贤也已君生治丁巳三月廿有四日卒嘉靖丙午七月廿有九日享年五十安人生治乙夘四月一日卒嘉靖庚戌十月廿又二日年五十有六安人生子男二人长即谦亨尚宝司司丞娶陆氏封安人次谦益翰林院秀才前卒娶周氏继查氏女二人适王世业周允懐俱国子生侧出子男一人谦福出后叔元敬孙男七人咸和咸平县学生咸康咸宁余防孙女五人铭曰　于赫文康惟时名德有勲嶐嶐式章用奕贵宗煜煜世绩桓桓匪借则华惟承之艰有展符丞纯明而懿岂曰弗溃实衍厥世既孝有文亦骞用扬胡禀之硕而命靡昌弗昌于朝爰肃家政刋落绮纨式共而靖孰其仪之有妇惟恊胡斯弗延乃骈则折令圩之墟石穴惟防有偕则藏以永无疆













　　甫田集巻三十一
　　钦定四库全书
　　甫田集巻三十二
　　明　文征明　撰
　　墓志铭四首
　　翰林蔡先生墓志
　　嘉靖二十年辛丑正月三日吴郡蔡先生卒吾吴文章之盛自昔为东南称首成化治间吴文定王文恪继起髙科传掌帝制遂持海内文柄同时若杨礼部君谦都太仆元敬祝京兆希哲仕不大显而文章奕奕颙然在人要亦不可以一时一郡言也先生虽稍后出而所造实深自视甚髙常所评隲虽唐宋名家犹有所择其隐然自负之意殆不肯碌碌后人而潦倒塲屋曽不得盱衡抗首一侪诸公间而以小官困顿死呜呼岂不有命哉先生讳羽字九逵其先望于陈留宋南渡时秘书郎源自大梁徙杭又自杭徙吴居太湖之包山先生其十四世孙也髙祖敬曽祖贞祖升以长子贵封奉政大夫父母吴氏先生髙朗疎俊聪警絶人少失父吴夫人亲授之书辄能领解年十二操笔为文已有奇气稍长尽发家所藏书自诸经子史而下悉读而通之然不事记诵不习训故而融液通贯能自得师为文必先秦两汉为法而自信甚笃发扬蹈厉意必已出见诸论著奥雅宏肆润而不浮诗尤隽永蚤嵗微尚纤缛既而溅涤曼靡一归雅驯晩更沉着而时出奇丽见者谓虽长吉不过先生乃大悔恨曰吾辛苦作诗求出魏晋之上乃今为李贺耶吾媿死矣其髙自标表不肯屈抑如此然其所作凌歴顿迅诚亦髙夐莫及当其得意时不知古人何如也先生故防于易出其绪余为程文以应有司而辞义藻发毎一篇出人争传以为式而先生试辄不售屡挫益锐而卒无所成盖自治壬子至嘉靖辛卯凡十有四试阅四十年而先生则既老矣嵗甲午以太学生赴选调天官卿雅知其名曰此吾少日所闻蔡某今犹滞选调耶然限于资地亦不能有所振防特以程试第二人奏授南京翰林院孔目居三年致仕归卒于家
　　袁飞卿墓志铭
　　飞卿讳翼其字飞卿姓氏袁苏之吴邑人也世家郭西金昌里曽大父某大父某俱隐不仕父某以族人仕京师为兵官因京卫为武学生不幸早卒飞卿三嵗而孤育于母王氏少竒警异常母授之书辄能领解十龄能把笔为文稍长益淬砺精进寻补郡诸生益事博综竒文秘记多所探阅闻有未见书辄奔走求之往往并金悬购以必得为快手披口吟穷日夕不厌虽学官业进取而不专事俗学然出其绪余为程文则溅涤蔓蘼劖删陈烂典丽明发煜然秀出毎一篇出争相传录不终日已遍于邑中其为人慕尚如此然试有司辄不利自治甲子至正德丙子凡四试始举于郷是嵗以母病逗遛不及赴省试自是更七试或赴或不赴竟不获一第而飞卿老矣盖其性跅弛而意复逋荡初未尝以功名为意或劝之则曰吾性不耐事慵惰成习今仕途以礼法羁人视吾狂昜果堪为世用耶平生名义自信口未尝言利与人处不为岸谷然矫亢任情不能与物俯仰一有所触辄狂呌奋詈是是非非必逹其志乃已晩益肮脏深藏不出以树艺自娱性喜菊辟小圃植菊数百本手自栽接不以为劳尝曰吾平生万事皆可遣弃惟积书种菊不能忘情或时饎防不继回视吾所有辄欣然以乐不复自知其贫也昔陶靖节采菊东篱悠然有会又其言曰竒文共欣赏以渊明之髙尘视一世而犹复云云者直欲寄其所志焉耳余之所癖殆是类也呜呼飞卿岂亦一时奇谲之士哉飞卿生成化辛丑十一月廿又九日卒嘉靖辛丑二月廿又一日享年六十有一初娶徐氏无子继瞿氏生子一人麟士麟士以卒之明年壬寅八月廿又九日葬黄山祖茔之次前葬以状来乞铭且曰我先君毎读公文辄喜曰死而得文君铭可不死矣先君之亡虽无治命而其言不能忘也敢以请呜呼余之言果足以永吾飞卿乎哉虽然不可辞也是为铭铭曰　艺则工亦奋有庸胡仕之邅而卒困以穷有植藂藂缇缃纵纵归视其家乐靡有忡亶适厥中而惟志之从吁嗟飞卿其永终
　　太子少保南京吏部尚书赠太子太保諡文端吴公墓志铭
　　嘉靖六年丁亥礼部尚书兼翰林学士长洲吴公自知制诰出领礼部事寻加太子少保出为南京吏部尚书故事无有自内制出理部事者若分司南京亦必有故而出公一再徙官虽以叙迁实皆左授盖当路有嗛公者隂挤之士论咸为不平而公怡然就道无几微见于色辞久之竟致其事而归归十有四年年八十三乃卒二十一年二月一日也公之归也朝廷重其去特给舆皂廪以余禄及是讣闻赠太子太保赐諡文端遣官治葬事自始死至葬谕祭者四皆异数也公举治癸丑进士改庶吉士乙卯授翰林编修预修大明会典丁父忧服除复入翰林为编修修通鉴节要兼修玉牒正德丁卯陞翰林侍讲兼经筵官修孝宗实録充编纂官实录成改南京刑部员外郎先是逆瑾用事朝士往往屈节自容公与同官独亢礼不为下瑾嗛之会进书延赏遂矫诏以更练为名尽出诸编纂官为曹郎公在刑曹逾年陞南京礼部郎中瑾诛召还复入翰林为侍讲兼经筵如故寻陞侍讲学士癸酉出为南京祭酒乙亥陞南京太常卿嘉靖改元壬午召为礼部右侍郎进左侍郎奉诏使安陆恭题献皇帝神主奉迎还京赐白金文绮进兼翰林院学士掌詹事府事知制诰修武宗实録充副总裁实录成赐白金文绮陞礼部尚书兼官如故是嵗谒告省墓丙戌还朝寻有南京之命而公自是去国矣公生秀頴凝重少则知学稍长还郡学为诸生刺经缀文不专事举子而程试之文藻丽隽发擅名一时既入翰林益肆力于学贯综羣籍隽味道腴摅辞发藻务刋奇谲见诸论撰温润尔雅足自名家而醇谨修正尤以制行著称初官法比或惧不胜任而公探谳维审不为文深传爰论报咸协于令有老吏所不及者自是敭歴两京荐登华要展采错事所至职辨而南雍之政渊靖端方轨迹夷昜士服其诚入典邦礼属继统之初追崇未定羣僚百执事建议纷纭公轨道绪正不为茍同拟议之间多所乖忤頼上仁明不以为罪而一二秉权之人则己意忌之矣得罪去国殆亦以此立朝四十年虽以文字为职而国家利害生民休戚未尝不以婴怀有所见闻辄陈诸朝其言淮扬亢旱民流道阻及漕河通塞之故审画有叙斟度维宜皆可见之施行尝言范文正公自其少时即慨然有志于天下吾为郷人媿公多矣于郷里先軰独喜吴文定公事辄师之晩嵗家居修复陆宣公墓及建先贤祠以祀范公及胡安定尹和靖凡以显扬先烈表率后来也其好古乐善之心惟日不足故见诸行事咸有法程而世道荣辱升沉之事一不动心尝四典文衡一领国子名卿硕辅多出其门而靖防自将不以为德闲朗醖籍喜愠不形否臧不出口故人莫能窥其所蕴然而端居自守之操仁隐不害之心所以播诸朝省被于郷人者卒亦莫之能揜也公讳一鹏字南夫别号白楼居士世为苏之长洲人高祖泰老曽祖敬俱不仕祖琮以公贵赠通议大夫南京太常寺卿祖妣周氏赠淑人父讳行初封翰林院编修阶文林郎后累赠太子少保礼部尚书妣司氏继妣赵氏俱累赠夫人公凡三娶元配宣继姚又继薛宣薛皆累赠夫人子男二人子忠早卒子孝己丑进士庶吉士今为南京吏部主事以亲老乞恩侍养于家孙男五人尚朴尚俭尚黙尚逊尚洁朴以公防为国子生女四人孙女四人卒之嵗十月廿六日葬吴县阳山新阡某郷里晩学辱公折节与游知公为深于是子孝属某为铭自顾猥劣不足承命而谊有不得辞者铭曰　维吴奥区秀頴则钟孰其尸之展也吴公维公英英赋才孔硕靡亟以徐亦贞而式维贞弗随乃时有困囬翔庶僚弗陨厥闻道弗终否廼穷而亨廼言有翼式昭用明进司帝制出教于国以德以文以莫不克展也吴公木质而理爰德之华匪言则艺岂无逺猷亦忧有思时弗我庸舍旃来归退斯有荣维顺而正八十斯龄爰考终命有展吴公令德维恒少也师古老而弥贞人孰不仕孰完如公孰不云匹哀荣始终煌煌密章天子有诏昭铭墓田尚后有考
　　故资善大夫南京刑部尚书顾公墓志铭
　　嘉靖二十四年乙巳闰正月八日辛巳南京刑部尚书顾公以疾卒于金陵里第先是公考绩还自京师道闻长子屿卒惊惋得疾扺家疾甚久之竟不起呜呼惜哉公讳璘字华玉别号东桥居士世为苏之吴县人国朝洪武中髙祖通以匠作征工部因占数为上元人曽祖海不仕祖诚以公贵赠资善大夫南京刑部尚书考纹号愚逸初封承德郎南京吏部主事加赠资善大夫南京刑部尚书祖母陆氏母杨氏俱赠夫人公以应天府学生领治乙卯郷荐明年丙辰举进士己未授广平县知县壬戌征入为南京吏部验封司主事进稽勲郎中正德己酉陞河南开封府知府癸酉谪授广西全州知州丙子起知浙江台州府陞浙江布政使司左叅政嘉靖改元册立中宫礼成奉表入贺道陞山西按察使以亲老辞不允寻以病免戊子起为江西按察使未行陞浙江右布政使转左布政使庚寅召为都察院右副都御史廵抚山西上疏乞终养忤防落都御史以布政使致仕丁酉再起为都察院右副都御史巡抚湖广兼赞理军务己亥陞刑部右侍郎寻改吏部会显陵肇工改工部左侍郎领山陵事进工部尚书事竣还朝改南京刑部尚书公于是歴仕三朝阅五十年歴十有九任积阶自文林郎厯十有一资为资善大夫正治上卿公融朗阔逹精于吏理能激昻任事初莅广平年甫弱冠或昜视之而公关决敏利擿伏若神拊循道利靖而不烦而饰以文学有古循良之风及为开封益更练坚决盗起燕蓟流刼中原攻围城邑所在绎骚兵部尚书彭公泽奉诏疏捕领兵压境上简公自辅公亦悉心展错练兵饰甲转饷传餐取具呼噏间而厌难折冲谋画居多在郡期年随事经理多所绪正而强执不挠鎭守中官廖堂恃逆瑾党援圉夺自恣公摧抑捍蔽毎折其萌芽不令得肆瑾诛廖罢去而钱宁用事羣阉方炽王宏者尤誖谩剽疾继廖出镇乗权席宠气熖詟人一时有司或屈节自容公故不为礼有所征需一不荅嵗时展谒长揖而已用是积忤宏宏方恃宁为援矫诏逮赴锦衣狱狱吏问状公据礼执谊抗言条对一无所承宁无已遣逻卒隂探郡中无所得乃文致他比以竟其狱狱成镌三阶徙全全即古零陵郡越在岭峤僻逺荒陋公不鄙夷其民而翊以文教道化更革诚心拊绥久之民用乂安而士兴于学甫三年而有台州之命台为东南剧郡武卫错居俗犷而喜讦胥史并縁其间纵横饕诐更数政不治公至爬疏剔抉求得其敝端与利源所在次第兴除之故事武卫诸城郡为修筑更费浩穰率为主守者干没恒嵗一筑筑辄坏公钩考得所侵渔悉没入为城费檄义士经理而程督之故他城昜隳而台所三城特完郡濒海有盐荚之利贫民业盐自食辜苦防烦苛毎迂道转输而逻卒乘是为奸利至相贼杀不可止公为弛禁俾得负贩出郡下而薄其税入民用便利而国课亦登故时军饷不时给运军往往称贷以需而驵侩得肆侵牟公支放有期而勾稽维审军皆给足而奸民无所牟利矣郡南濒江卑下多水患地有中津桥且坏公复修之因筑石隄而楼其上凡数十楹人初莫喻其防已而夏潦水猝至居民得依楼以避所活以千计乃服公先见云既久于台悉浙中事宜继起藩叅遂得举而行之虽不及久而宏规石画功绪为多及以左辖重临益谙练宏逹而意复周审展采错事惟志所为而厘革积敝若赋发科适调补吏胥皆利蠧蟠结前政所不敢问者公排根絶蔓振剔不少纵而画一以守要束章程咸正而核吏不得縁以为奸事绪杂袭文牒纠纷随事剸裁司无留政御史按浙者往往敛手无所事事然积不能平乘其解任而蹑寻过误一时虽横被口语而素履明洁坚实在人卒亦不能有所诬蔑也起抚湖南益事振植湖湘遐矌提封数千里抚臣尊重受计坐理而已公不蹑故迹轺车省循徧歴州郡虽偏疆下鄙莫不躬莅防渉险阻蒙犯霜露不少厌却故事抚臣述歴必以藩臬守臣自随公悉谢遣轩车简昜傔徒敛约供顿次舍身足周用民安堵不知为劳念荆湖沃衍而流庸惰弛地利有所未尽科输烦扰期会促迫民日益贫公私交病故所至劭农振业平繇复税而擿伏省微轨迹夷昜民用安集而嵗亦比登在镇逾年多所建白首言地瘠民贫兵食不足而藩府赋禄无隄后继为难又以湖湘控扼边徼地大事繁御史按部嵗更一代势不得周欲乞添差御史分莅湖南北以广询谋又言外属臣多有宏才硕望足充任使者比嵗限以藩府戚属不得内徙此非祖宗旧制乞越例推选以收伟才所言凡数十事皆当时利病深切治理虽不尽施行而论者莫不韪其言云显陵之作役大事繁经费不赀公既长于料简而程省弗懈调发有制视他所茔率损费十五而功实倍规制宏伟翚飞赫奕而民不告病有司不以为烦其经理施置有足多者然此特出其绪余耳而非公所用以为才也及是虽典邦刑而留司务简亦不足以尽其用且乡里所在父老姻戚不能无望于公而公执志坚定不肯骫骳以狥茍罹于辜必以法绳之豪植强御咸不得肆而怨讟兴矣言者因得假以为辞肆言丑抵而素所忌嫉之人従而醖酿之公虽内省不媿而不胜浸滛之辱竟郁郁以没呜呼公论不明是非失实使瓌奇卓越之才不获推究于明盛之世必有执其咎者君子固有俟于百世之下也然公亦奚憾哉公素长者不虞人诋欺而直谅自信不肯脂韦干誉出入中外垂五十年一时新进多非曹耦公既前辈自处论议之间陵轣奋迅侃侃自将毎下视诸人多不能堪往往睨切齿而公不知也其得受祸殆亦以此平居事亲孝愚逸公病疽公时已五十余与同卧起吮濯扶掖举身亲之肉血淋漓十指皆溃曽不肯自佚以委劳于人初公以亲故一再解官其后出入靡恒而二亲之亡公适皆在告皆得受终焉殆有不偶然者处羣从兄弟尤极友爱从弟玉英继公起进士官按察副使仕归而贫而介洁自将公雅知其志虽日与亲接而不辄馈遗然而中心相孚不殊同胞也少学于李璞先生李死一子不立妻某不免饥寒公在官毎分余资给之既又为其子植产旋植旋废而其子卒困以死乃迎某氏于家死为敛葬而给其孙如子终其身不衰友人胡钦死妻方食贫养姑公俾里中上其事请表于朝凡旌核探究文牒往来咸具于公而一切更费咸自公出至于里党族属婚防缓急亦多倚成于公其于伦谊至笃也为文不事险刻而铸词发藻必古人为师见诸论著雄深尔雅足自名家诗尤隽永虽矩矱唐人而劖芟陈烂时出奇峭乐府歌词不失汉魏风格问学深博既有资地而才敏气充足以发之自其少时已有名世之志既举进士即自免归大肆力于学时陈侍讲鲁南王太仆钦佩皆未仕家居皆名能文与相丽泽声望奕然时称金陵三俊及官南曹曹事甚简益淬厉精进居六年而学益有闻自是出入中外所雅游若李崆峒献吉若何大复仲黙若朱升之徐昌谷皆海内名流一时诗名震叠不啻李杜复出而公颉颃其间不知其孰为高下也然诸公皆仕不显又皆盛年物故公仕最久官亦最显所歴若沅湘若天台鴈宕若衡岳皆山水胜处虽簿书鞅掌而不忘觚翰所至领客防游感时怀古临观赋诗风流文雅照暎林壑委蛇张防有古高贤特逹之风及是将解留务往来吴门寻乡里旧游期余尽游诸山以毕其平生而事左心违竟成乖越呜呼而今已矣尚忍言哉公所著书曰国宝新编曰近言曰顾氏七记诗曰浮湘稿曰山中集曰息园集曰凭几集曰登衡小纪总若干巻其生成化丙申七月二日享年七十娶沈氏封夫人子男三人屿嵗贡生娶罗氏峙娶陈氏又次峻女二人适俞琏赵念孙男八人履祥防为国子生次賔祥元祥耆祥应祥楚祥余防孙女二人曽孙男三人履祥等以卒之明年某月日葬上元彭城山之原前事奉公门生太常少卿许谷所为状来乞铭铭曰　于穆孝皇立国用明孰言翊之允维邦桢烈烈顾公维时之彦爰外而中式敭用践起家民牧弗夺弗违言饮之和既去而思岂德则周亦坚厥志志植靡移乃言有济扶微兴坏树之风声载蹶载奋卒偕以升维靖而共乃刚弗折式遄其归峻跻华列出将使指入典邦刑以翼以贞以莫不维爰饰用文富兹述作廼古有训仕优而学其学如何亶言华国敷彰帝猷咏歌明德在孝皇日羣献英英发藻摅词式章用明翺翔后先公实曹耦德音洋洋经学之懋烈烈顾公既瓌既奇学为文宗政为吏师维学维政鲜兹兼得繄名之高斯毁之积烈烈顾公连蹇在是岂不显融迄屯厥施彭城之原公兆于斯尚后有考视此刻词












　　甫田集卷三十二
　　钦定四库全书
　　甫田集巻三十三
　　明　文征明　撰
　　墓志铭四首
　　浙江按察司佥事皇甫君墓志铭
　　佥事皇甫君子安既解浙臬还长洲未及赴调而母夫人卒摧毁得疾甫三月亦卒呜呼伤哉君举壬辰进士官礼部以文学爲当道所知会东宫肇建遂用爲春坊司直论者以爲得人而余人意忌顾已媒孽其间未几补外自是浮沉外寮者累年再起再偾卒肮脏以没呜呼自古文学之士往往不得志于时其侈声擅名固造物者所忌然而一时秉铨之人不得不受其咎也君讳涍字子安裔出宋戴公以字爲氏世望安定赵宋时有爲提刑者扈高宗南渡居吴城孔圣里占数爲长洲人六世祖斌死张士诚之难斌一再传乃君之曾大父也大父信以文学起家爲太学生未仕而卒父讳録丙辰进士仕终顺庆知府母夫人黄氏生君兄弟四人君其仲也黄夫人梦人授巨鼎而生韶秀异常能言即解诵书占对敏给如成人稍长绩学缀文遂有名世之志及选入郡学爲诸生益事博综兄弟自相师友扬防探竟务求抵极摅词发藻逈出軰流未数年相继举于乡而君与二弟遂收甲科一时名文学之盛三吴之士鲜其俪者而君不以自异益思振植操廉服勤然自守不与时流征逐人亦莫敢与狎初授工部虞衡司主事防改礼部精膳司再改仪制进员外郎陞主客司郎中主客职蕃夷朝贡凡饩馆劳来与凡贡篚之属往来之仪皆主客领之故时曹司怠缓稽留使人经嵗传食供亿浩穰君奏报以时不逾旬浃靡密上下斟度维宜视曩时损费什伍朶颜内属岁有赏赉发自内帑故多秽滥君以其捍边有功非他滥恩比言于主者俾精择以给被赐者莫不懽感以去车驾南巡诸夷留京师者虑有窥伺悉屛之徼外时称其逺识君自虞衡至主客凡歴四署所在职办而能縁饰以文在仪制时建储九疏咸君属草词理明辨有以上当君心遂爲诸公大臣所简注春坊之擢盖縁于此车驾之行君先已注籍扈从会改官不果行驾次承天按籍推赏而君不在有司乘间劾君失事而实非也坐是左迁广平府通判逾年召爲南京刑部主事未任丁父忧服阕还朝复补南京刑部主事进员外郎防陞浙江按察司佥事分莅浙东所莅天台宁绍诸郡民忮而狡饕诐喜讦最爲烦剧君所至惩饬综核周审擿伏若神而裁决敏利案无留牍恤隐崇贤纳之仁轨甫三月而宿蠧爲清管内振肃以其暇逸览观山川发爲篇咏委蛇张防文治灿然誉闻方逹而南迁考覈惟视一时实履以爲黜陟近时乃有既徙官而征其旧事者因得以其私意中伤之然非显恶大怼亦不敢公肆诋毁君初【阙】曹未及上再任亦无几时竟以胜任推擢曾未数月而以不职论黜呜呼羣耳目何可涂也君沉静寡与自负高峻人茍不当其意终日相对黙无一语居官任事砥厉操切不肯脂韦取容既多忤物又稍稍与时厓异故爱之者虽深而卒不能胜夫疾之者之众也雅性闲靖慕晏先生所爲自号少子作续高士传以着志居常问学之外他无所事羣经子史莫不贯综而酷喜左氏着春秋书法纪原选唐文粹爲文粹【阙】爲文必古人爲师自两汉而下咸有所择见诸论撰居然合作诗尤沉蔚伟丽早嵗防仿初唐旋入魏晋晩益造铸词命意直欲窥曹刘之奥而及之惜乎未见其止也没后其兄子俊集所作爲皇甫少集云君生治丁巳六月某日卒嘉靖丙午三月九日享年五十配刘氏后君一月卒子男二人长秦郡学生娶王氏次柜聘金氏女三人长适国子生王大猷次适太仓州学生陆鸣阳又次适郡学生吴尚俭孙女二人卒之嵗十二月十又三日葬虎丘新阡于是子俊手具事状率其二子诣余乞铭余何足以铭君哉辞不获爲序次如此系之铭曰　嗟皇甫君维时才彦天实生之亦既有衍爰賔于王式扬用昭胡丰其受而阨其遭秩秩郎曹五礼云职贞德允文乃言有克维文之克维德之载实德升闻有简斯在青宫兰省舍官孰宜誉者在前毁者随之谁毁谁誉君则有命命也自天弗陨厥闻嗟皇甫君靖共维秉岂无遗荣降年弗永弗永其世式宣其言后有子云尚鉴吾
　　钱孔周墓志铭
　　吾友钱君孔周以高明踔絶之才负輘轹奋迅之气感慨激昻以豪俊自命雅性阔逹不任检押所与游皆一时高朗亢爽之士而唐君伯虎徐君昌国其最善者视余拘检龌龊若所不屑而意独亲时余三人与君皆在庠序故会晤爲数时日不见辄奔走相觅见辄文酒防笑评隲古今或书所爲文相讨质以爲乐既而唐徐起髙科入仕防皆病已而汤君子重王君履约履吉虽稍后出而游好爲宻善君喜学而好结纳自少至老未尝一日忘学亦未尝一日忘取友以自益也其所友必皆胜已者茍不当其意虽贵富有势力者恒白眼视之或取怪怒不防也家本温厚室庐靓深嘉木秀野足以游适肆陈图籍时时招集竒胜满座中酒壶列前棋局临握槊呼卢慿陵翔掷含醺赋诗负轩而歌邈然髙寄不知古人何如也呜呼而今已矣交游中有如斯人可复得耶性喜畜书毎并金悬购故所积甚富诸经子史之外山经地志稗官小说无所不有而亦无所不窥尤喜左氏及司马班扬之书读之殆遍遇有所得随手劄记积数巨帙至所不喜虽世指以爲切要而君未始一注目也爲文奇崛深奥读之棘口不能句然思语丽足自成家而尺牍之妙尤其所长一行数字矢口信笔文意灿然如出硎链他人沉思极意不能至也早嵗思以功名自奋稍敛锋锷以就文塲矩矱亦惟渉猎训故涵泳道腴而已于世所谓括帖关键皆不之省人咸非笑之而提学莆田陈公独识之尝按试第君高等咸以爲疑公曰吾见其文有古意知其非经生常士也余亲闻陈公语喜公能得君而又喜君之爲陈公所得也自陈公去他主司惟取浅近合格者而君不复振矣君自治辛酉至正德丙子凡六试应天试辄不售而年日益老遂自免归呜呼惜哉君长身玉立被服鲜华而举止轩揭人望而异之谓必有所就而竒穷肮脏迄于不偶呜呼惜哉晩嵗困于征徭家日益落而又得末疾行履疲曵每负杖而嬉而高怀雅致不殊前时文酒过从防谈谑浪逶蛇容与使人意消呜呼君真雄俊不羁之士而曾不得一试以死岂不痛哉君讳同爱字孔周别号野亭钱氏其先江都人有讳仲阳者以医显于宋事见国史五世祖益仕元爲常州府医学教谕避乱来吴遂占数爲长洲人益生太医院医士原善原善生晋府良医宗道宗道生太医院医士良玉良玉生伯寛伯寛生汝式自汝式以上世以医显汝式娶陈氏生君之兄弟二长同仁太医院御医次即君娶张氏子男二人鹤征太医院医士娶吴氏竹征蓟州吏目出后同仁娶朱氏继汤氏女二人适余长子县学生彭次适陈遇侧室生子男一人复贞娶某氏女一人适刘某孙男三人女二人君生成化乙未某月日卒嘉靖己酉某月日享年七十有五庚戌十二月某日葬吴县宝华山铭曰　气则扬亦艺而章维命不臧而志弗昌卷而藏而卒困以亡吁其伤
　　广西提学佥事袁君墓志铭
　　吾友袁君永之以髙明踔越之才精深宏博之学而辅以輘轣奋迅之气自其少时已不肯碌碌后人既起高科登膴仕视天下事无不可爲而砥节履方不欲附丽匪人首忤权臣几蹈不测頼天子仁圣得不摈弃浮湛中外垂二十年再起再废迄肮脏以死呜呼伤哉其命也夫君讳袠字永之别号胥台山人世吴人髙祖以宁曾祖琮祖敬先考封承德郎刑部主事讳鼏母安人葛氏袁氏自高曽而下世以气义长雄其乡而未有显者至君昆弟数人藻发竞秀突起闾阎声生势长隐然爲文献之族君于羣从中最少而竒頴异常五龄知书七岁赋诗有竒语十五试应天再试再不利愤曰吾所志何如顾为塲屋所困耶益淬砺精进刺经质义务究抵极嘉靖乙酉遂以第一人荐试礼部亦在髙等一时声名倾动京邑入对大廷摛衍扬绎上下数千言出入经史词防宏逹时权臣方为学士得君巻竒之执欲冠多士在廷诸公恶其揽权故抑置二甲第一人及啓封见君名乃悔不用其言而权臣则喜于得君他日诣君叙致本末自谓君知已而君不对亦不谢权臣大怼衔之然无以发也未几入内阁用事而君方爲翰林庶吉士因上言诸庶吉士跅防靡薄不宜在禁近悉罢爲庶僚怒犹未已乃起兵部火灾之狱将甘心焉时君武选主事火时君当徼巡在法爲失警乃掠立文致劾君纵火爲奸利必欲杀之鍜链数月无所得编戍湖之卫会赦免归权臣死稍起爲南京武选主事歴职方员外郎晋擢广西提学佥事致仕归卒年仅四十有六始君自翰林出爲刑部主事即思明法以逹于政谨推谳审法比所当必允爲尚书胡端毅公所知简莅本科本科者凡诸司狱词及上请章疏皆从审画君析律详明剸裁敏利而将以勤诚案无留牍时称职办有诏以京朝官考各省乡试君被命主试河南校阅精审去取攸当时称得士寻奉使决狱淮扬还朝改司武选武选有铨选有勲録有贴黄及诸委故号剧司而贴黄尤多敝事君督并严密关决明审吏不得并縁爲奸展采错事方将有爲防狱事起而君去国矣在南部适当考选军政尚书熊公特委重君君杜请托察贤否励精从事考核绪正一于至公人服其明莫复异议广西在岭徼之外夷獠杂处文教久防君不鄙夷其人教诏谆切而率之以身示之矩范程以科条取士贵淳雅而黜浮诞恒矜其不逮薄惩而广録以诱进百粤之士士方安其化而君游矣君乐闲旷谪居吴兴日与髙人逸士探竒选胜登陟游衍悠然自适及归筑室横塘之上据湖山之胜纵浪其间有终焉之志虽蹔起守官而寤寐林壑未始少忘笃志问学羣经子史无所不窥爲文必先秦两汉爲法乐府师汉魏赋宗屈贾古律诗出入唐宋见诸论撰莫不合作所着文集二十巻皇明献实二十巻吴中先贤传十巻世纬及岁时记及周礼直解总若干巻始君雅志用世及事与心违时移身逺乃肆意于此以泄其所蕴耳观世纬所着皆凿凿乎经世之论其官宗遴传与夫讵僞诸篇寔维时敝惜不得少见于事而徒托之空言可慨也已君阔逹髙朗议论英发能以辨博胜人人莫能屈然实无他膓志同道合即倾倒无间故知君者莫不贤爱之而不胜嫉之者之众也君生治壬戌十月二十六日卒嘉靖丁未六月十有三日配马民封安人继文氏子男一人尊尼癸卯贡士女三人适生员玉子恭殷邦柱徐钦葬以卒之某年某月日墓在某山铭曰　侃侃袁君维时之硕履道含抱贞翼德爰起髙科式扬用声载缉用明奕其邦桢维邦之桢弗爲道屈矧兹匪人胡彼之防岂无荣途有命在天宁玉之毁匪瓦斯全防则有穽守则爲正孰其生之天王明圣侃侃袁君守身用恒弗利攸征身否道亨亨之如何有言则立言立名存有永无泐
　　江西布政使司左叅政赠光禄寺卿钱公墓志铭
　　呜呼自倭夷爲三吴患者数年掳掠烧刼多所杀伤兵不得休息民不得安居而常熟濵海带湖罹祸尤惨云江钱公以江西叅政居忧邑中谓邑宰王公鈇曰寇既得志势必复来公有守土之责而吾父母之邑坟墓亲戚所在忍坐视耶乃日与商畧爲僃御计练兵饬甲部分调遣事甫就绪而寇猝至城下即与乘城捍御悉众急击连弩继发寇乃遁去又明日寇自上湖北下直指让港公谓王曰此可邀而击也部领民兵旌出港转战而前杀伤相当俄而贼大众掩至公麾下鸟兽散众寡不敌公身被数鎗犹手刃三贼遂与王公死焉寔乙丣五月廿又四日也事闻天子震悼赠公光禄卿官其子部锦衣百戸遣官谕祭于其家呜呼承平日久所在备防兵兴以来并海州县往往闭城自守或不发一矢而公非有官守未始受命征讨徒以桑梓之故慷慨激发摧锋防阵竟以身殉岂不诚义烈也哉公讳泮字鸣教别号云江裔出武肃王镠南渡时徙居常熟之奚浦再徙绿园髙祖叔平仕宣德时稽勲主事曾祖景仪祖希直父封刑部郎中讳某母宜人禇氏公生而凝重少无童习及长敏利好学爲文丽则而理弱冠选学官里胥以髙訾推长乡赋或言学官造士例复其身不在科讁之列公曰往役义也吾何辞昼出应繇暮归读书研经质义不以事废遂举甲午应天乡试乙未举进士筮仕闽之侯官改浙之慈溪召入爲刑部主事歴员外郎郎中出守顺庆陞陜西按察司副使进今官未赴以忧归卒年六十有二呜呼伤哉公修正踔絶敏于剸裁试邑侯官拊循道利民安其政展错维勤庶务毕举上官材之奏改慈溪慈溪浙省剧邑靡薄易动公严毅自将而诞章敷化一如侯官擿伏省防兼以加愼在比部尤称职办有权贵嘱公寘所仇于大辟公曰附势而杀人仁者不爲也卒谳出之边帅执疑似数人以爲外来奸细傅致抵死本兵不爲异公察其非辜特爲执奏同官谓具狱不宜翻异恐得罪不测公曰知其寃而不爲白何用法爲奏上数人者皆得不死公析律详明心存仁恕毎多平反如此顺庆僻逺郡大而繁公久更民牧谙练法情推其绪余以逹于庶政兴学养士专务德化居若干年俗以丕厚顾城圮且废念欲修复而重于动众乃号召属邑饥民厚直而使之民既得食工亦告成及持节分陜益修兵防饬亭障谨烽燧训农讲武令严政肃敌闻不敢窥塞边庭晏然会汉中饥流莩属路公即以便宜发廪赈之廵抚以军饷非奏不宜妄动公曰陜去京数千里必待奏发民死无遗矣矫诏活民即得罪不恨于是所全活以万计他郡饥民相率盗矿耀兵啸聚抚巡欲发兵勦除公执不从曰此饥民暂此求活非有他图麦熟则散矣万一猖獗某执其咎若兵兴则絶其自新之路或生他变抚巡因以属公公檄所在官司开仓赈民民所至随地安集勿追求其过仍防示使麦熟归农麦熟而不解即真盗矣民闻懽曰钱公实生我民民何可负公也咸投刃散去事亦敉宁抚巡上其事遂有江西之命呜呼公敭歴中外余二十年所至効绩往往以身殉道如此及兹死事亦其素志敢爲不欲茍且自恕耳非直邂逅幸功爲也呜呼烈哉若其家庭孝友之行端居自守之操律身以礼接物以义髙情雅致不能尽书书其大节如此公生治癸丑某月某日先配徐氏继卢氏赠封皆宜人子男十二人长即部次郡都乡廓邻祁抑郛却昻遗腹一子未名女五人章卿赵僴厐梦登龚文槚王继麟吴继常其壻也孙男十六人舆较辐轻轮轼轧軩轩辂辀辅转余未名孙女六人嘉靖丁巳某月某日葬公邑之姚唐里部手具事状乞余爲铭铭曰　虞麓岩岩琴流渊渊秀頴有钟是生才贤烈烈钱公履贞蹈义防名王廷出宰百里囬翔二邑侯官慈溪以翼以绥以莫不宜爰登法比邦刑是执不苛以随廼正而克廼言均劳罔有中外建节秉麾寔惟简在肃肃西征翼翼专城文敎攸兴边庭用宁烈烈钱公志贞孔武饬甲韬兵孰余敢侮蠢兹小丑犯我乡邑窥我城闉肆其狂逆我武再扬抗旌摧锋保兹墓城志翦穷防仗钺于征讨逆用顺众寡于悬爰以身殉海立涛崩日星晦防山川攸攸适还厥灵呜呼烈哉天王有制恩沾及泉赏延于世有者宅姚塘之阿忠魂在兹鬼神防呵石阙峩峩松楸郁郁有永贞名千祀弗没




　　甫田集巻三十三
　　钦定四库全书
　　甫田集巻三十四
　　明　文征明　撰
　　墓表三首
　　陜西布政使司左叅议卢君墓表
　　嘉靖十年辛丣闰六月八日陜西叅议卢君卒于家年五十有一先是君爲武选郎中有兵官骄扬喜讦君以职分临之遂爲所诬逮系诏狱有司畏其人莫敢申理頼朝廷圣明卒白而出之寻有陜藩之命时君已被疾抵陜未几闻其父御史公之讣疾遂加剧至家数日遂不起呜呼伤哉君讳襄字师陈国初有爲青州府通判者始徙居吴之横山遂爲吴人高祖彦实曾祖立祖士诚父纲以长子贵封河南道监察御史母孺人陈氏生君兄弟二人长雍仕终四川提学副使次即君自防頴异读书不烦督率稍长受易于提学君既而卒业于高安令周君振之已又爲都御史徐公仲山所知徐公抚山东遂携以往比归又游王文恪公之门游道既广造诣日深治甲子以儒士试应天不利归补郡学生丙子再试遂中高科有司録其经义以传嘉靖癸未登进士初授刑部某司主事改兵部职方主事丁亥陞礼部祠祭员外郎戊子再陞兵部职方郎中寻改武选君初官法比即思以政业自见克勤其职暇辄检阅故牍求其传爰论报而习之故析律详明不少骫纵然亦不事深文有窃盗四人法不至死御史掠立当以三犯君阅实以初犯抵罪或以成狱爲嫌君曰避嫌而杀人忍爲之耶卒论出之故虽不久而所平反爲多其在本兵尤留意戎政尝奉使校阅边关及阅马近畿所至访材官谨亭徼展采错事尤多绪正又尝奉命典试江右讐阅明审取舍惟公凡名流久淹塲屋者悉见识防一时称爲得人君立朝未数年凡阅三部皆在本科本科者凡诸曹章奏悉从关决君所在职办诸尚书并器重之然亦操切疆执不爲时人所喜其横被口语亦以是也君长身孑立而矜严自持羣坐中不妄出一语而其中与夺分剂末始少失尤善廉事有所审画必中事机遇政有缺失或民间疾苦必具疏以闻如言维扬赈饥西北边备及江南农田数事皆经逺之谋非徒茍焉图塞目前而已雅性喜学家居时毎得异书辄手自缮録既仕益勤虽簿领杂袭而不废占爲文旉腴明畅能逹其志诗尤精诣不茍出出必求过人所着有五坞草堂集所编集有石湖志石湖文畧卢氏世谱他所纂葺多未成书君文章政业皆以古人自期视一时曹耦莫有当其意者使天假之年稍及下寿其所见当不止是顾方精进有爲而死遽及之可哀也已君家自彦实以来世业农至御史公始读书教授乡里而君兄弟相继起进士皆至连率显官又皆以文学政事著称可谓盛矣曾未几时皆以盛年即世吾不知造物者果何如也余交君兄弟仅二十年见其始出而仕仕而归以及于死始终盛衰如电露奄忽能不有慨于中乎因表其墓以着其志亦用抒余之悲云尔呜呼伤哉君娶陈氏封安人子应坊娶马氏侧出子应垓聘魏氏女适张师咏孙男一人邦铉葬以卒之后二年癸已十月廿又六日乙未墓在西横山之阳
　　敕封承德郎工部都水司主事陈君墓表
　　工部主事陈鎏以嘉靖乙巳四月十有七日乙酉葬其考府君于长洲县凤凰山之麓妣莫氏祔友人文某表其墓曰呜呼是爲敕封工部主事陈君之墓君讳冕字威仲别号厚斋陈氏苏之吴县人家世业农至直道公永锡始用文学起家举进士歴仕永乐正统间累官福建按察司佥事清忠劲节卓然名臣而陈氏遂爲吴郡衣缨之族直道公一子宁仕爲新野王镇国将军教授二子懐恱恱官永定知县而君则怀之子也怀娶于郑无子君与兄冠皆出少房张氏君生三月而张卒郑氏实哺鞠之君稍长即知慕郑事郑不啻所生巽言愉色随所恶欲而承意维谨郑本贤淑有母道用是益怜爱君顾复恩勤孝慈融浃人不知非所出也事兄冠尤极恭顺冠亦诚笃亲妮事必资君志意交孚用能戮力起家家庭之间雍睦顺叙同居五十年莫有间隙直道公刚方履俭垂范有素君服习见闻能揫自爱不狥俗尚不比匪人独能推赢急匮虽忤弗悔尤严于賔祭豆笾洁修礼文维帙以家世齐民显融光大昉自直道公建直道祠俾子孙世祀之其事虽出于冠而发之自君凡君所爲往往归德于冠冠亡无子以尝抚鎏有恩使鎏服防三年曰吾兄宗子法不可絶他日有子当爲立后今之防服亦义起耳然君子不以爲过也君少业举子病薾中废乃笃意教鎏鎏举进士官工部三年推恩封君工部都水司主事阶承德郎封莫氏安人命甫下而君以疾卒于家享年七十有三元配沈氏早卒继即安人同邑莫公讳淮之女生而愿谨未笄归君与君嫓德俪义恭敬弗违色笑端详和而有别能推君之爱致孝于韩姑婉容顺志靡有諐佚防之过时而哀遗言懿训佩之终身事其姒如君之事兄君所爲协和其家不间于中外者安人爲有助也始君之卒鎏在京师家无强近亲戚沐浴含咸自安人被服衾稠纤悉曲备不令鎏归有遗恨也时年已六十有六苫寝蔬素不以老废竟用忧伤得疾越明年遂卒寔嘉靖癸卯十一月廿又三日也距君之卒爲壬寅九月廿又八日才十有四月耳呜呼伤哉生子男一人即鎏女四人刘芾周诗朱宏蒋垕壻也余与陈氏比里而居少则游君仲伯间闇闇愉愉友恭笃至毎窃叹以爲忠贤之后德泽深长如此虽然幽赞隂翊必有所以顺之于道者顔之推有言姊姒之比兄弟则疏薄矣以疎薄之人而节量亲厚之恩必不合矣言势之不能以有叶也则夫安人内行之良又岂易得哉故余表君之墓而辄附着之
　　凤山赵先生墓表
　　先生赵氏讳宗鲁字应麟以字行别字文亨凤山其号也先世杭之仁和人宋季有举进士爲醴泉令者元世俶扰避地盭厔之白阳山生子士安因占数爲盭厔人先生之高大父也曽大父纯徙居楼观镇大父彬字大儒高朗笃义以陗直好施长雄其乡乡人有政咸从取平焉始自楼观徙居邑之东门力本振业雅喜读书教其子防以儒业起家由武乡训导仕终王府伴读而赵氏遂隐然爲衣冠之族伴读娶于某生子二人先生其仲也生而頴异少则知学稍长习春秋爲举子业寻选学官爲弟子员益精进不怠然试有司辄不利念春秋防防而盭厔偏鄙无所师承乃裹粮束书走由汉之蜀三峡沿湘江至麻城而次止焉时麻城阮公朝东以春秋鸣先生从之受业钻研淬砺居一年尽得其防以归归试有司又辄不利而先生病矣于是尽以其所学授其子忻曰吾厄于时命不克遂志成乃父之志于汝有望焉忻甫升庠校而先生卒卒十有三年而忻举进士且显于时而先生不及见矣呜呼伤哉先生刚毅有爲砥节履方而执志坚定虽贫不茍取于人而与人亦无所茍处家应物咸协于道盖有用之才也使占一第或不第而以贡入官必有以自见而不幸无所售又不得年以肮脏死呜呼岂不重可惜哉虽然先生不获自试而其子以髙科入仕试邑于此财决敏利擿伏若神道利拊循有古循良之风昔人云子道之行父志之成先生庶几可以无恨矣先生生某年某月日享年若干卒于嘉靖己丑某月日以某年月日葬某乡某原娶李氏生子二人长恪次即忻辛丑进士今爲长洲知县云






　　甫田集巻三十四
　　钦定四库全书
　　甫田集巻三十五
　　明　文征明　撰
　　墓碑一首
　　明故湖广右叅议致仕进阶中顺大夫东阳卢公墓碑
　　公讳煦字子春姓卢氏其先出自齐文公子髙髙孙傒食采于卢因以为氏自秦博士敖以来世居范阳之涿郡汉北中郎将植为时大儒实生司空毓毓生侍中班班生尉卫卿志志生中书监谌皆显名魏晋之世至唐为宰相者八人而承庆怀慎尤有名他如藏用照邻纶仝皆以文学著称子孙虽散处四方皆以范阳为宗东阳之有卢氏则自宋院判公寔始寔四传曰员父徙邑之雅溪是为雅溪始迁之祖雅溪七传为宋郡马公大振则公九世祖也髙祖康定以仲子贵赠都察院右佥都御史曽祖宰祖洙皆不仕父讳和以能医称有所着丹溪纂要行世以公贵赠刑部署员外郎主事母俞氏赠安人公生天顺壬午十月二十有八日以县学生领成化癸卯乡荐凡九试礼部登正德戊辰进士越三年辛未授大名府长垣县知县甲戌召为刑部云南司主事连丁内外艰戊寅服除改授本部四川司主事辛巳进河南司署员外郎嘉靖壬午超拜四川按察司佥事奉敕整饬叙泸兵备甲申陞湖广布政司右叅议奉敕提督太和山丁亥致仕明年戊子覃恩进中顺大夫越八年丙申正月廿又四日以疾卒于家年七十有五公生頴异而悃愊醇谨学务博综然不事勦说质义扬防必求道之所在以逹于用既仕有官守遂用推之于民长垣即仲由所治蒲邑故有学堂冈相传先圣讲学之地故祠敝陋撤而新之兴学教民遵以化本而纳之仁轨会盗发邻壤流刼境上攻围城邑所在阽危而垣备不素公练兵饬甲乘城固守矢心厉众督率撑距寇再至再战而却之摧锋折北无所失亡最后大获辎重尽散以享士复斥其羡以代民租民因不扰士亦用命迄用保邑完境而获嘉之绩为一时最在刑部尤号明审前后关决不下百数析律详明持议平允传爰论报未始骫法而矜怛仁隐恒存于中谙练之称逹于上下遂有蜀臬之命蜀去朝廷逺俗犷而徤豪民假贷例责倍息而叙泸所辖夷獠杂居负险易动公诚心拊循民用安集而轨道要束俾咸协于理芒部土官兄弟讐杀官兵不能讨议将抚之公持不可谓事有曲直而搆难方深抚处可救目前而姑息适贻后患计当发兵助顺而相机进止一则假夷而近效可收一则助夷攻夷而祸本斯防矣时前政堕防民兵逋荡公料检钩摭悉为绪正军民方恃以集事而湖南之命下矣湖虽专领祠事而兼抚郧襄事绪棼出所守钧阳适当显陵孔道车徒结辙冠盖相望供顿次舍咸取给于钧钧民疲不堪命尝借助于郧公为科讁践更使资力相当民方称便而当道不恱公者顾摭拾以为公过然卒亦莫能为公累也公性若淑而遇事详缓不为激卬防白之计然砥节履方亦不肯靡薄随人班资崇庳任运而已流贼之扰公劳绩居多同时有起邑为廷率者而公浮沉常调曾不为意其后继歴南省声称甚籍一时荐进者虽多卒无有援之者而公亦已倦游遂自引去平生尤事持廉初以进士督造蜀靖王坟赆谢千金悉拒却之守官所至俸请之外毫髪不染太和之役尤利源所在公虽操敕将事惟受计而已出纳訾省一属之中官虽供顿餐钱亦归公帑有赢以新学宫治亭徼或代输逋租利济渉而已终无所取也家居以敦睦为事首辑谱牒置义田修复先墓而秩祀惟谨笃于昆弟以协于族属又推之以逹于里党姻戚有无通假患难相恤或有所侵悉置弗问而横逆之来亦弗之较晩益廉静萧然事外竟以髙年令终呜呼若公者其古之所谓伟人长者非欤公娶应氏有贤行先公三十二年卒赠安人子男二人尧俞以县学生升贡太学尧亮亦太学生庶子尧工女二人皆适名族孙男四人仲文仲武仲瑛仲玘孙女五人嘉靖戊戌某月日葬邑之兴贤乡马鞍山祖茔以应安人祔于是尧俞奉翰林编脩程文德所为事状请文勒石墓道辞不获则为论次其大畧系之诗曰　煜煜卢宗肇自齐姜植奋有扬廼儒用张轶晋而唐弗替有衍既攸有文亦相丕显维千斯年耳孙其翼孰其征之藩叅维克烈烈藩叅植德维诚廼言有嘉亦修用贞维时多艰盗贼伊阻彼披斯昌公志孔武有攸维征弗遑暇食廼戡廼戢廼全之邑岂邑则全亦抚而敎爰植之仁庸协于道烈烈藩叅有德有言有才弗谖式于王官入司邦刑出奠藩服澄斯秩斯以莫不肃肃之维何维廉斯贞维公斯明乃言用成孰不有成当跻而颠知进而退公私用全烈烈藩叅髙年维硕邦国之桢乡人之式岂无公卿公德则有我作铭诗尚征厥后
　　神道碑一首
　　明故资善大夫太子少保南京工部尚书山隂何公神道碑
　　嘉靖十有四年乙未正月廿又八日南京工部尚书山隂何公致仕卒于家讣闻赠太子少保遣官即其家赐祭命有司营葬事如制公讳诏字廷纶别号石湖举治丙辰进士授南京工部都水司主事公有智计能勤敏任事会寿王分国之蜀道出南畿公承檄扈送行次荆州当用民舟入峡有司集舟千数公料简处分损十之七审画道利随事节适中官在事者不令得肆往复万里无少愆佚继被檄督造海舟前政不时给直事用逋缓公先事饬申要以必成而无所系吝人欢趋之功是用集而人得不困壬子丁父忧乙丑服阕赴铨畱为工部营膳司主事孝皇賔天山陵事严公分司通州当转甓陵下陆行廻逺更费浩穰公规画趋便轻舟乘涨输之损费十五人尤便利正德丁卯改本部屯田司歴员外郎郎中展采错事督率精勤尤称职办值逆瑾用事事多猜阻公守正不阿为瑾所恶摭拾他事下诏狱乆之无所坐赎米三百石而释之阅三年庚午出知永平府永平在畿内尤多中贵家昌黎石珰被盗诬执十四人付县掠立成狱公行县悉放遣之镇守王宏尤誖谩骜公故不为礼王石皆瑾党与将乘权防公瑾败乃已郡豪杀人当死诒其侄使逸去而文致其罪侄无以自明公探其狱而反之先是郡苦秋旱公至首出系囚而虑之析律详谳多所平反一时雨泽沾足飞蝗蔽天亦不入境嵗大穰郡以大治会盗起郡流刼四出公饬甲练兵缮治楼橹作计城守而耀兵境上贼闻引去时诸郡多残破而卢龙独完壬申丁继母忧乙亥服阕改知永州永即古之零陵地控衡湘俗犷而健郴桂夷獠时时窃发会用兵公在行间谍知兵官隂与贼通首发其罪以折贼谋乃悉众防坚遂获戎首而尽释协从幕府上功诏进一阶钖白金加币在郡三年平徭薄赋务恤民隐而扶微兴坏一如永平郡又大治庚辰陞广西布政使司右叅政逋寇王堂狡狯隂贼而负险不服众莫敢睨公独犯众议征之兵初不竞人为公危而公不为慑转战而前竟以得隽功上钖金加币如前嘉靖癸未陞福建右布政使轨道披决多所绪正故事右辖多循黙逺权无所事事公摘实谘事必关决茍不当其意辄持不署或以故事言则曰吾食而不事是尸禄也迄不为止乙酉征拜都察院右副都御史奉玺书巡抚保宁等处兼都督紫荆等关军务公益思振职发奸谪伏务肃纲纪有武臣席宠贵祯翼奸亡頼为军民患公首劾罢之先是境内小警集逹骑徼卫而廪之及是事平廪稍如故亦上疏厘革所疏地方事宜凡十余事悉见施行风声四被所治肃然丁亥召为工部左侍郎有防建敬一亭亭成赐防翰林院加赐银币继被防督造悼灵后山陵事竣赐银币如前有加明年己丑陞南京刑部尚书防改南京工部留京宫厰若诸司廨宇自洪武来百五十年于兹矣嵗久倾圮而太庙为甚因建议兴修始自太庙以次及太学次六部诸司宏伟壮丽华焕一新集材庀功咸有法式区画周审程省自躬人不得侵牟解嫚迄功而民不知扰初太庙成玺书褒嘉加赐银币方在简注而公倦游矣先是公年七十上疏引年乞休优诏不允至是甲午再疏复不允疏三上上察其诚恳乃赐允给驿以归公歴事三朝阅四十年歴十有二任积阶自承德郎歴资至资政大夫正治上卿年七十有六乃终呜呼盛哉何氏宋相执中之后自暨阳徙山隂祖宗政父防俱累赠资政大夫南京工部尚书祖母王母沈继母董俱累赠夫人公生丰硕朗润厚黙而愿谨少不好弄稍长知学益务勤诚脩正疆执处事周审而退避自将未尝以语言先人居官精敏前后官簿多在将作茔建之地材木输将泉货出内浩穰无隄而公訾省有程钩校维审人不得并縁为奸转输共偫日以有赢初任南曹帑积才数千去之日乃有二十万尤事持廉俸入之外不一毫妄取于人亦不以与人然轨迹夷易不事矫饰不收誉名一时虽若迟顿而积久考成往往出人之右孝性纯至事二亲顺谨弗违一再居忧能崇礼执节不饮酒食肉不预人事初以主事归省念父老乞欲终养父怒不许曰吾食息方强儿乃欲死视我耶公不得已勉出赴官出未几公亡抱恨终身毁顿几灭性居常俭素自将室无姬侍服食取适口体而已凡三娶元配唐继孙又继郭唐孙俱累赠夫人男五人长镐次鳌举正德丁丑进士今为刑部左侍郎又次铨华亭县丞暨国学生鮤郡学生女二人长适县学生金愚次适江都主簿章元纲孙男十一人景昻前军都督府都事景明景星俱国学生景员郡学生余防孙女若干人曽孙男七人公以卒之明年丙申闰十二月十日葬县之西余山至是侍郎鳌言于某曰先人之葬十有六年矣墓木已拱而墓上之石未有刻词愿有请焉某生晩不及识公而侍郎辱与游好不可辞铭曰　繄何之先立氏以国有衍弗遗胶东维克孰其引之宋相则良山隂之宗肇自暨阳显允尚书既贞亦谷入署郎曹出司民牧维此卢龙曰维畿辅我贞用明余孰敢侮零陵之墟越在荒徼爰缓弗谖有允斯蹈廼言振德亦怀用柔以佚以休以莫不优五岭八闽周游征逐玉节煌煌奠兹南服天子有诏式遄其归锦衣绣斧翼我邦畿何以翼之纠摭奸究既贞厥度亦慎其履熈帝之载畴若于工佥曰诏哉汝其司空五材是宜百工惟叙有庸斯成登闳惟制翊翊王臣亶贞亦蹇匪时弗庸身则既倦舍旃来归为时逸民胡志之得而命不辰显允尚书维时德懿人之云亡邦国殄瘁天皇震悼锡命维优茂恩煌煌贲此藏丘西余嶐嶐松堂郁郁龙章在兹过者必式
　　阡碑二首
　　梅里华氏九里泾新阡之碑
　　华氏自南齐孝子宝居钖之慧山族属衍大散处邑中无虑百数宋有原泉处士者始居梅里之隆亭原泉四传为将仕郎无锡簿将仕生处州录判録判生元屯田打捕提举屯田生太尉府知印知印生开二处士始不仕自开二以上十世并葬隆亭开二传平一再传康伯别葬报亲院康伯而下曰荃曰本盛凡二世葬鸭城巢髦墪二墓去隆亭不一舍而近今九里泾则坦庵府君良用所葬始去隆亭而别为兆域坦庵子时祯寔昉为之时祯又自穿其为寿藏所谓九里泾始迁之墓书梅里着所自也时祯之言曰吾家自梅里以降阅十有四世仕以政称居以义立风流雅尚郁为名宗我先君坦庵承奕世之懿而拓中亨之基至于麟小子只若前休弗替有立他日获保首领从先君于是凡皆前人之遗我先君之训也于此而不有表焉是忘先君之训弃前人之烈也乃立碑墓上请余文刻之昔太公封于营丘比及五世皆反葬于周君子曰乐乐其所自生礼不忘其本也词曰　煜煜华宗肇于戴公式招始封厥有孝子不易其履伊锡之始有嶐华坡在锡之阿奠焉弗他隆亭奥区梅里之墟列屋渠渠歌斯哭斯亦允藏斯维原泉之遗有允原泉寔始东迁歴世其绵乃将仕之淑乃録判之谷屯田其续山川有闻开二维敦有衍诸孙秩秩百维克有引其奕有乡扬名九里之泾郁兹佳城孰其藏之曰良用甫既封亦树是曰始祖是衍孙曽继继绳绳百世其承维生有植维悬有刻以永无泐
　　董氏竹冈阡碑
　　董氏其先汴人宋南渡徙松江之上海阅今若干世世有隐德至御史介轩父始用仕显既而诸子相继起科第列仕中外文声政业郁为名宗御史而上葬邑之杨泾原距杨泾之东三里而近曰竹冈之阡则御史公之所藏也公讳纶字诚之天顺甲申进士仕为南京河南道监察御史卒葬于是公六子其从葬于公者仲子大理少卿恬少子西冈处士愉而第五子将仕郎怀之生圹亦在焉大理居仲以次当在右故其治先配乔宜人之葬也虚其左以俟伯氏将仕郎恢及西冈之没伯氏已别营宅兆顾左不可虚乃葬西冈于左而五将仕则兆于西冈之次虽于礼有未尽合而势不得不尔古之人有推权以附义者苟宜于人情君子不过也初大理之葬御史公也有梦征焉葬未几而大理与其弟肇庆守忱绵州守怿以次升朝推恩赠公奉直大夫刑部员外郎龙章炳焕于藏丘者再乃即墓次建二亭刻制词其中益树松槚植神道垣防扄鐍式严以固从而栖神之室享祀之堂守冢之舍以次告成而墓之制至是始备及又刻大理所被制敕于石大理之子宜阳之葬其父暨其母唐夫人支倾补敝饰故而新斥土崇封益事摽表凡制之所宜得者至是益备而加详盖自正德癸酉抵今嘉靖癸巳阅二十有一年凡一再举事乃克就绪大理恬肇庆忱将仕怀寔昉为之而宜阳用终厥志于是宜阳具事状诣余请纪其成惟周礼墓大夫掌凡邦墓之地域为之图令国民族葬而掌其禁令正其位掌其度数正位正其昭穆之位也度数以爵【阙】为丘封之度与其树数所谓封髙则树多封下则树少所以别其尊卑也自周官之法不行庶事靡薄而坟墓滋轻我国家虽有墓制而无官守庶民往往逾分干纪而品官之家或堕废不治樵牧不禁荆棘不翦委为之区者皆是也而董氏父子兄弟继继弗陨更二十有一年而缮治不忘是岂有教令为之哉是宜刻石以示其后人词曰　维松奥区奠吴之东海邑维雄三冈其隆有崇新宫既严既翼被隰依原肇此宅其宅维何董氏之藏爰立之阡曰竹之冈竹冈岩岩闬闳揭揭孰其崇之直指维烈维董之先有来自汴垂三百年弗替有衍显允直指有德有文去隠即仕为时贞臣用弗究材骏发厥嗣宪宪列卿秩秩刺史科甲翩联奕世其继匪亡则继亦美之济有展廷尉式谷用贞际时休明以顺而升进弼邦刑在公维劭钖之用休天子有诏鸾章煜煜天恩煌煌巽命维申贲兹堂堂翼翼丰碑岌岌屭屭秩秩维天之钖钖之隆隆作之冲冲廼筑廼封廼崇其墉其墉既髙亦周有庐有重其门式严之枢奚枢之严刍牧是逺攸逺荆棘斯翦既屏既营式度用恒孰其执之廷尉是经刺史攸承将仕用程歴岁滋更乃溃于成匪成之艰有攸维继终厥先猷厥有孙子维孙振振不忘祖考再葺用扬于先有耀相此崇冈天寔基之厥有梦征爰奠于兹黄浦其南竹冈其东土膏壤浅秀允有钟钟之维何曰忠与孝我刻铭词尚后有考
　　碑二首
　　太仓州重浚七浦塘碑
　　吴号泽国故多水患太仓在郡东鄙地濒大海乃多高仰之田非资海润莫适溉灌海日再潮淀沙易淤在昔田各成圩圩必有长岁率其徒修筑浚治之隄防垣固浦港通流髙下之田咸济弗病夹亶氏谓广深其源非直用以决低田之水亦使堈阜之地皆可耕而食也州既濒海浦港为多而七浦塘最钜塘在州之东北横亘五十里西受阳城诸湖之委以入于海海潮去来有时而湖不息驶迅激射淤沙不能为患斯固东人之恒利也嵗久厄塞民病不耕治初都水姚公文灏尝一浚之頼以处业比嵗阳城之民并湖为斜堰堰湖水而分之其西流北折而入于白茅东流自尤泾南出巴城迂廻而属于七浦其势渐缓而其流益防不能当海潮之冲日积日淤至于不通而高仰之田独受其敝嘉靖丙午有诏兴修三吴水利于时都御史欧阳公必进御史王公言秪诏维谨谋于副使敖公璠郡守范公庆议既克协乃纠民集财以是嵗十月之隙事即工而州同知周某实董其役于是躬履其地分程受事时其食作而公其劝惩民劝趋之秉锸操畚偕手并作始浚自石桥圩东行若干里至于直塘延袤千八十丈有竒自直塘东行若干里至于沙头延袤二千四百二十丈又自直塘东行歴松抵横泾若干里延袤一千六十有一丈总为丈四千五百六十有竒其深自一丈至八丈广自八丈至十丈极于十有五丈始杀而渐拓之以极其势也于是输泻有委飞流迅疾淤沙涤不复畱田之出于硗确而资以灌溉者顷亩以万计而东民有粒食之望矣是役也凡用民夫万八千四百靡银为两者七千八百二十有三自经始迄于告成仅九十有七日都御史御史寔肇之监司郡守主之今御史陈公九德终之至于区画之周督率之勤周君与其僚之在事者与有劳焉昉役之兴也属嵗不登民饥而虚议者谓事大而役繁更费无隄驱饥虚之民而责以重大之役更无隄之费不病亦瘠矣曽不知事有缓急劳逸相倚不一劳之逸终无日兹役虽钜实所以逸之也故曰以逸道使民虽劳不怨虽然不小任怨则将因循自恕莫克肇端而持之不固行之不力亦终于无成而已矣故事尤贵于有终也谷梁氏有言智者廉勇者行仁者守惟诸公有焉斯不可以无纪也系之诗曰　粤吴奥区泽维其蔽廼睠在东曰□维阜□阜嶐嶐海波瀜瀜孰溉以庸阳湖维冲嵗攸有窒硗确以瘠民乃不粒为我心恻维皇明圣克念下民维诸公仁克艰厥臣明诏是承弗遑有斁周览川泽爰通斯塞川源既通川流既从有来弗穷沃衍以丰嵗丰穰穰民懽怿怿岂不我劳以永有逸人亦有言利之弗庸尚千百毋忘厥功
　　重脩大云庵碑
　　吾苏故多佛刹经洪武厘革多所废斥郡城所存仅丛林十有七其余寺院庵堂无虑千数悉从归并遗基废址率侵于民居或改建官署有基在而额湮者有名存而实亡者亦或鞠为荆榛瓦砾之墟并其名与迹而莫之知者百八十年来更革靡常禁网云防残寮废刹稍稍兴复聚徒焚脩香灯不絶日引月翼往往藂林比隆亦有已兴而复废因循诿弃不复再振者则在嗣承之人何如耳大云庵建自前元某人寔始开山考之郡志庵尝并于南禅寺洪武中宝昙以髙僧奉敕住南禅某盖其徒也大云寔其子院宝昙示寂犹藏舍利于此石塔犹存岂当时虽属归并而以昙故不灭其迹承传有人延引不絶以至于今耶庵在长洲县之南虽逼县治而地特空旷四无民居田塍缦衍野桥流水林木蔽亏虽属城闉逈若郊墅庵介其中水环之如带其水东自葑溪沿流入郭至此分支而南转出庵后左右纡廻汇其前为放生池池方广数亩洲渚浮泊望若岛屿独木爲梁以通出入撤梁则庵在水中入庵则身游尘外僧庐靓深古木森秀暎树临流慌然人区别境余屡游其间至辄忘反非直境壤幽寂而僧徒循循多读书喜文所雅游皆文人硕士若沈处士石田若杨礼部君谦蔡翰林九逵皆尝栖息于此比嵗燬于囘禄住山嵩一峯与其徒镇松岩戮力起废焕然一新礼部寔记其成及是再燬而镇之徒定昻亦再新之经始于嘉靖丙午落成于戊申之夏栋宇雄丽像设有严华幡鼓钟列置如式门屏垣墉悉还旧观于是伐石树碑请书其事余惟像教之行于中国固以崇严为事昔之名僧髙士多留意于此名山胜境珍楼宝阁列刹相望玉函金相璀璨琳琅谓非此不足以极天人之观以起人归依之心其爲道盖如此而今之爲佛学者髙谈空寂务爲虚幻视塔庙崇严之设凡一切丹青土木之设皆以爲有爲而非道之所存往往弃置不以屑意其或作意兴修以基道业则题疏劝缘持盂请丐所成无几而半入私槖此则佛氏之巨蠧无足言者惟兹庵起于归并之余其兴废之由不复可考然自正德以来三十二年之间再燬再新事功宏伟经费浩穰而皆取给衣盂之积一不假檀越之助而事无不集严翼有加岂非嗣承之得人哉比来兹道寂寥僧徒孟浪虽名蓝宝刹号称藂林亦多隳废不葺荒寮败堵榛莾萧然灯炧香炷不絶如线视一已废复植之区何如哉吾于定昻之徒之举重有慨焉昻号半云靖共有爲今被推择爲郡都纲云作颂曰有崇大云奠此幽墟孰其啓之其人宝昙断厓其初岩岩宝昙衍德以绍爰寂于此于先有耀湜湜清池翼翼幽居石塔渠渠舍利其于维百斯年弗替有引有攸维人嗣承则允宝幢帙帙绀殿嶐嶐郁攸示变维刼之逢载焚载葺亶轮以奂廼言有作式还旧观华幡珠网像设中严诸光下贲人天具瞻一峯用凝松云其继匪法则然亦衷厥义我作颂言后人伊征弗陨厥世尚慎其承











　　甫田集巻三十五
　　钦定四库全书
　　甫田集巻三十六
　　附録
　　先君行畧
　　文氏姬姓裔出西伯自汉成都守翁始着姓于蜀后唐庄宗帐前指使轻车都尉讳时者自成都徙庐陵传十一世至宋宣敎郎宝与丞相信国公天祥同所出宝官衡州教授子孙因家衡山元有讳俊卿者为镇逺大将军湖广管军都元帅佩金虎符镇武昌生六子长定开从髙皇帝平僞汉赐名添龙以功授荆州左防卫千戸次定聪侍髙皇帝爲散骑舍人赘爲浙江都指挥蔡本壻定聪生惠自杭来苏壻于张声逺氏遂为苏之长洲人惠生洪字公大始以儒学起家中成化乙酉科举人仕为涞水县学教谕洪生林字宗儒成化壬辰进士歴知永嘉博平二县事进南京太仆寺寺丞仕终温州府知府公之父也母祁氏赠安人继母吴氏封安人公讳璧字征明后以字行更字征仲以世本衡山人号衡山居士学者称爲衡山先生云少时外若不慧然敦确内敏虽在童穉人不敢易视稍长读书作文即见端绪尤好为古文词时南峯杨公循吉枝山祝公允明俱以古文鸣然年俱长公十余嵗公与之上下其议论二公虽性行不同亦皆折軰行与交深相契合或有问先君于视君者君曰文君乃真秀才也公名既起然不茍为人述作或有托其名为文以售者杨公輙能辨之温州于吴文定公寛爲同年进士时文定居忧于家温州使公徃従之游文定得公甚喜因悉以古文法授之且爲延誉于公卿间温州在南太仆寺少卿李公应祯博学好古性刚介难近少所许可而独重公公亦执弟子礼惟谨一日见公书稍渉玉局笔意即大咤曰破却工夫何用随人脚踵且曰吾学书四十年今始有得然老无益矣因以笔法授公南濠都公穆博雅好古六如唐君寅天才俊逸公与二人者共耽古学游从甚宻且言于温州使荐之当路都竟起家爲己未进士唐亦中南京戊午解元时温州在任还书诫公曰子畏之才宜发解然其人轻浮恐终无成吾儿他日逺到非所及也徐迪功祯卿年少时防诗谒公公见徐诗大喜遂相与倡和有太湖新録落花等诗传于世及温州在任有疾公挟医而往至则前三日卒矣时属县赙遗千金公悉却之温人搆亭以致美云温州既没公与游诸君祝唐都徐皆连起科目而公数试不利乃叹曰吾岂不能时文哉得不得固有命耳然使吾匍匐求合时好吾不能也于是益肆力为古文词时雅宜王君宠异才也少公二十四嵗公雅相推重引与游处王竟以德学名公年渐长名益起而海内之交多伟人皆敬畏于公故天下倾慕之宁藩遣人以厚礼来聘公峻却其使同时吴人颇有往者公曰岂有所爲如是而能久安藩服者耶人殊不以为然及寜藩叛逆人始服公逺识廵抚李公充嗣露章荐公督学欲越次贡之公曰吾平生防守岂既老而自弃耶督学亦不能强竟以壬午贡上癸未四月至京师甫十八日吏部为覆前奏有防授公翰林院待诏翰林诸公见诸公推与大甚或以为过及见公咸共推服而新都杨公慎岭南黄公佐爱敬尤至故事翰林以入之先后爲坐次公年既长其中又有为公后軰者遂以齿让公公竟上坐众亦不以爲迕既而与脩实録成当迁官或言宜先谒见当道公竟不往官亦不迁惟赐银币而已公亦无所怼也先是罗峯张公为温州所防士公亦与交及张将柄用遂渐逺之公于早朝未尝一日不往偶跌伤左臂始注门籍月余时议礼不合者言多讦直于是上怒悉杖之于朝往往有至死者公幸以病不与乃叹曰吾束髪爲文期有所树立竟不得一第今亦何能强顔久居此耶况无所事事而日食太官吾心真不安也遂谢归方上疏时或言公居官已三年若一考满当得恩泽或可进阶公笑而不答竟不考满而归时丙戌冬也属河冻舟胶不可行乃与泰泉黄公同守冻潞河有欲疏留公者公令人谢之曰吾已去国而偶滞于此若疏入是我犹有所觊觎矣何君不知故人如此留者遂止或劝公从陆路遄往归公曰吾非以斥逐去国行止均耳何必穷日之力而后爲快哉明春氷解遂与泰泉方舟而下到家筑室于舍东名玉磬山房树两桐于庭日裴徊啸咏其中人望之若神仙焉于是四方求请者纷至公亦随以应之未尝厌倦惟诸王府以币交者絶不与通及豪贵人所请多不能副其望曰吾老归林下聊自适耳岂能供人耳目玩哉盖如是者三十余年年九十而卒卒之时方为人书志石未竟乃置笔端坐而逝翛翛若仙去殊无所苦也是嵗爲嘉靖己未二月二十日公配吴夫人先公十八年卒卒之年为嘉靖壬寅八月二十一日得年七十有三公古貎古心言若不出口遇事有不能决者片言悉中肯綮尤精于律例及国朝典故凢时事礼文之有疑者咸以公一言决之初归时适玉峯朱公希周与公先后归又同里闬时吴中前軰多已雕谢遂以二公之德望文学并称者垂三十年公读书甚精博家藏亦冨惟阳隂方技等书一不经览温州公善数学尝欲授公公谢不能乃曰汝既不能学吾死可焚之及公奔防至温悉取焚去少拙于书遂刻意临学始亦防模宋元之撰既悟笔意遂悉弃去专法晋唐其小楷虽自黄庭乐毅中来而温纯精絶虞禇而下弗论也隶书法钟繇独歩一世性喜画然不肯规规摹拟遇古人妙迹惟览观其意而师心自诣輙神会意解至穷微造妙处天真烂熳不减古人时石田先生沈公周爲公前軰雅重公文行见公所作小幅亦极加叹赏诗兼法唐宋而以温厚和平爲主或有以格律气骨爲论者公不爲动爲文醇雅典则其谨严处一字不茍故一时文章多以属公而独持文柄者垂六十年或有得其书画不翅拱璧虽尺牍亦輙藏弆为荣海外若日本诸夷亦知宝公之迹然公才名颇爲书画所掩人知其书画而不知其诗文知其诗文而不知其经济之学也公平生雅慕元赵文敏公毎事多师之论者以公博学诗词文章书画虽与赵同而出处纯正若或过之性鄙尘事家务悉委之吴夫人夫人亦能料理凡两更三年之防及子女婚嫁筑室置产毫髪不以干公之虑故公得以专意文学而遂其髙尚之志者夫人实有以助之也公兄防湖公征静性刚难事公恪守弟道而以正顺承之防湖濒渉危难公极力周防得不罹祸防湖亦遂友爱怡怡之情白首无间公平生最严于义利之辨居家三十年凡抚按诸公餽遗悉却不受虽违众不恤家无余赀而于故人子弟及贫亲戚赒之尤厚与人交垣夷明白始终不异人有过未尝面加质责然见之者輙惶愧汗下絶口不谈道学而谨言洁行未尝一置身于有过之地盖公人品既髙而识见之定执守之坚皆非常人可及故虽年登九十名满天下而始终操履未或少渝岂不爲难哉公恒言人之处世居官惟有出处进退居家惟有孝弟忠信今详考公之平生真不忝于斯言矣子男三人女二人孙男五人孙女四人曽孙男女各四人孙男女各二人某等以卒之明年庚午十月廿五日举公柩权厝于花泾桥之原卜吉乃葬夫葬必有铭凢以状爲之先然不有所述状亦无所据也但先君平生懿行甚众不能一一载载其大者惟先生择焉仲子嘉谨述









　　甫田集巻三十六
