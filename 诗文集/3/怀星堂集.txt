怀星堂集 明 祝允明
　　
　　

钦定四库全书
　　
　　集部六
　　
　　懐星堂集
　　
　　别集类五
　　
　　明
　　
　　提要
　　
　　臣等谨案懐星堂集三十巻明祝允明撰允明字希哲长洲人弘治壬午举人除兴宁知县迁应天府通判谢病归事迹具明史文苑传允明生而枝指故自号枝山又号枝指生博览羣籍尤工书法名动海内与苏州唐寅辈以放诞不覊为世所指目然其令兴宁时捕戮盗魁三十余人邑以无警则非专以文材自放者明史艺文志载祝氏集略三十巻懐星堂集三十巻小集七巻本传称其诗文集六十巻他杂着百余巻朱彝尊静志居诗话载祝氏集略外又有金缕醉红窥帘畅哉掷果拂弦玉期等集今皆未见独此集尚存凡诗八巻杂文二十二巻所作骨力稍弱虽未能深入堂奥而风神清隽含茹六朝亦殊为超然拔俗也
　　
　　乾隆四十三年三月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●懐星堂集目録
　　
　　巻一
　　骚赋
　　
　　巻二
　　骚赋
　　
　　巻三
　　乐府
　　古调
　　
　　巻四
　　古调
　　
　　巻五
　　歌行
　　
　　巻六
　　近体
　　
　　巻七
　　近体
　　
　　巻八
　　近体
　　
　　巻九
　　古体
　　箴铭
　　
　　巻十
　　论议
　　
　　巻十一
　　论议
　　
　　巻十二
　　书牍
　　
　　巻十三
　　书牍
　　
　　巻十四
　　碑版
　　
　　巻十五
　　传志
　　
　　巻十六
　　传志
　　
　　巻十七
　　传志
　　
　　巻十八
　　传志
　　
　　巻十九
　　传志
　　
　　巻二十
　　传志
　　
　　巻二十一
　　纪叙
　　
　　巻二十二
　　纪叙
　　
　　巻二十三
　　纪叙
　　
　　巻二十四
　　纪叙
　　
　　巻二十五
　　纪叙
　　
　　巻二十六
　　纪叙
　　
　　巻二十七
　　纪叙
　　
　　巻二十八
　　纪叙
　　
　　巻二十九
　　纪叙
　　
　　巻三十
　　外教
　　
　　
　　●钦定四库全书
　　
　　怀星堂集巻一
　　
　　（明）祝允明 撰
　　
　　○骚赋
　　
　　大游赋
　　
　　允明以宇宙之道于我而止矣浑鸿包之万象条之三五肇构于其先宣尼总齐于其后君建为极臣成为业士治为学民遵为世随其时也易曰拘系之乃从维之王用亨于西山允明时不自立身名随人拘维将老而神明中亮问学外广有无之际三五宣尼之所营葢尝冥访其间焉斯用亨之利也暇日叙之为大游赋可以垂语千载焉尔
　　
　　夫何恢懬之大人兮羌纵观于域中柯柘檍以为车兮毕妙制于轮工建六等以道逺兮职三材以行空既轩之以华轛兮又积中以坚■〈车工〉招钤且使附舆兮■〈合上〈工几〉下〉■〈广外〈化上几下〉内〉鞭而右从帀九圉而穷辕兮矤章亥之有终跨四渤以修征兮隃华封以临戎左宾旸于二桑兮右向晦于三舂前炎洲以玩鸟兮朔幽纮之梦梦耳鞮象其支朱兮胡旅琐于虫封惿皇盘之下继兮中六围而作宫命旋辕而内归兮揽覆载之所有薉萧稂之被壤兮葾芳兰之不茂乔隰榛与山樗兮斤文梓令速朽犷貙豹之犇犇兮藐麟虞之在囿吅鸺鵩之啾啁兮梧不集其凤鸟夷高岸为深谷兮堀墣砾以为阜翦珞礐以圊椁兮童丘隅俾不茆睨洪河之横怒兮恒襄陵而汩宇汹漫漶以突徙兮数失邑而病漕怀神功之难纉兮惋夏迹之非旧帯衡江而修截兮判二戒于左右聮南濵之百峦兮蜚千泉而下凑亡昼夜而建瓴兮浕交注于扬薮■〈氵莽〉散衍于三江兮赴伯若而为湫■始湀而继湮兮濆泛溢以妄走蹇重咽之中楗兮焉执咎于授受嘅眚灾之岁成兮■〈者单〉殚虐于吴亩■〈黑展〉沮洳而莫遣兮抎十千之维耦驱玄黄以高骧兮循中原之旧服画州邑以星敶兮敞旷土之沃沃邈山川之遐隔兮空千里于一瞩忆先王之位天兮经九井以为国掌地政于司马兮详同成而浍洫树万里之基桢兮厚烝人之安宅固君民之比辅兮食无为之帝力厪诸圣之造述兮与世期而亡斁何秦孝之颠暴兮益卫鞅之薄刻始必垦以阡陌兮继税人而荡潏垝坤元之纲纪兮势一剥而弗复艾因时以茍为兮僾弥古而偕极■〈是见〉苍黎之增增兮揉千百其品伦伊四业以各守兮劙百役以骏奔恫穷茕之颠陨兮懀惰游之獧嚚■〈糹多〉戕之以宄贼兮楼豺贙而食人痡九夫以征榖兮■〈飠句〉凶余俾悍滛捐田事而不男兮竞逐末于钱刀集千奸以为利兮网无恤于戚曹攟泉布而操壅兮靳济物于一毛鄙逡缩于狡窟兮酋骄戾于王侯工不度而作滛兮聊湏庸于斤陶皇天生此元元兮恵司牧以大君建万邦以诸侯兮赋官士而臣邻宁一夫以非农兮而戴履于乾坤怵兹辰其何时兮农八一而仅存（八民一农）飱饛簋罔稽田兮畯曾弗得以食新钧含气于化育兮哀细人之特勤予既未糓于道邦兮吁释钱镈而被此鞸绅气纡蔚而不解兮意周章以交驰违岩野而即市兮求化理于官司窥讼堂之佻佻兮匐万子而榜笞大夫■骋而蕉萃兮不得知其所为舆胥五百柙千■〈犭荒〉兮引羔豚而飤之檄氄磔而■〈木〈沙〉〉运兮格辰道而申齐士呻瘅于饟挽兮伍病空于陴垂悁四方以謈嗸兮甫焉得而驩熙操艅艎之蒙冲兮晨横江而西溯扣曾城之九重兮辟皋应而迭五卬天京之鼎立兮颋綘阙以崇骛钦万域之攸则兮拱北枢之星附■三殿以中严兮（奉天华盖谨身）矗双楼之夹辅（文楼武楼）閟椒闱之沈肃兮峻丹陴之复护列八屯以周庐兮离千曹而张署启岩阁以弘文兮宅大训而稽古坐耉成以寅亮兮谐宻勿以厘务蒇法筵以尊师兮访道揆于坟素仿明堂之法象兮裁靡代之踰矩近尧阶之三尺兮削汉宇之万户庙四亲以致享兮宫峥巆于左祖右骈祠维太社兮同先稷而为伍毓储圣于青禁兮昭英华于（文武文华武英二翼殿）观靡究于中秘兮规载考于庶府张五督以诘兵兮昈六官而开部广通政而给谏兮谨台察与大理太常典厥禋礿兮宗人掌其图谱谧翰苑之闲清兮都成均之绰膴守信玉于符台兮颛笔削于史注钦天审其歴象兮大鸿传其胪句光禄精夫玉食兮仆马备其徒御条万几以绲襄兮错羣工而牙布沛周详以章彻兮互责稽而棐俌奕神祖之开业兮濯神宗而善迁为王宾以观光兮遵大路而北辕歴扬徐而齐鲁兮趋丰镐于幽燕瞻帝居之际天兮服王心之所甄葵启承之有道兮葢同经而异权屹高皇之奠鼎兮介哉格乎渊算承干休之凝注兮怃坤舆之饶赡执天德以守国兮岂徒防于天堑来百蛮之宾王兮会诸侯之觐献岠文宗而上徙兮扼荒■〈戈外甲内〉之突践居高屋以尊临兮绕众星而北面提四外于有截兮晅奉时之英见亶鸿仁之积洽兮熠光重而絫宣鳞百揆以具张兮毂皇极之中悬■〈角戢〉工僚其偁偁兮禀成宪而周旋惟弛张之殊科兮深■〈忄宁〉惑而眩悗殆愚固之莫憭兮縡有几于攸先山臣铨草树而牧麋鸐兮焉能觇其韦弦匪余位之所谋兮啧奚烦于荛言思沈潜而内求兮憺将归乎故苑絷佚足于菅限兮■鸿芬于枯简■〈目舌〉万夫之交鸣兮佩六编之神典探经邦之逺犹兮察庶务之竒变■长古而周歴兮该千岐而综练勴励迹于滔天兮抽幽绪于独茧殚精诚于至思兮肩无象而谐劵情■〈宀〈硫，去石〉〉■〈宀朗〉以倐怳兮志强毅而逾炼遄上升于至阳兮曮皇人之垂见发秘钥以授余兮叕炙筠之玄篆吟微辞以启悱兮叹枢栝之精隽忽不悟其所如兮蟹儃佪而徯旦宓闭闗而函光兮幸韬闻而灭见散神明于空灵兮泳皇冲而敖衍兼万化于芒机兮统三极于一贯识天人之爕成兮假幽明之互赞寤道器之相咸兮归有亡于亡辩嶃歴圣之继天兮讨千文而同键杲曜灵于永宵兮齐受法于皇旻承皇命者牺兮始拜受此玄文九穹无言不爱道兮勑地寳以龙呈栝五十而有五兮峙大道之灵根五相得而有合兮成变化以行鬼神观穹文而祗理兮载取物与诸身爰立卦以生爻兮用四尚而成万营居观玩以既得兮动假筮以质成槖万化以鼓舞兮漱千妙之幽源崇守位以财成兮纎出入之纭员洞生死于原返兮了情状于游魂冒承焘以弥纶兮贯异同于千门逮农轩而颛喾兮迭奉帝而诏人因龙鸟与草木兮依水火而风云备物象以周世兮抪养本于生民代泰穹之何言兮晫神心于三坟司重黎于二正兮构贞歴之四分唐钦昊以授时兮宗歴象而三辰虞絜齐彼七政兮在璇玑而玉衡原钦明而被格兮址时雍于睦亲粲重华之协帝兮终命位于升闻恭垂裳以无为兮巍成功而莫名扈文命之神灵兮黙取道于清玄奠山河而再造兮相天地于成平帝重锡用玄范兮诰靇龟而视敶舒九章以列对兮姒乃第之以类成遰殷周而宻畀兮令箕武以载申掲建极之元则兮握天人之闗钳援神契以设教兮假泰卜于归连眷岐丰以下凤兮勅尼泗而来麟三圣演翼夫牺画兮（文王周公孔子）旦疏官而尽君（周官）亶羣经之自圣兮以时差而错出孔完天以总圣兮萃整齐而立极道有本末而着微兮本微既其在易张末着以长世兮谂礼乐之为急诚修身以御家兮弘治平于邦国作人备乎仪文兮宣和兴于乐律稽畴典而作榘兮耿二史之布策（左右）放坟丘之眇绵兮综唐文而姬歴昞嘉谟与大猷兮心偕事而録实闳删述以诏来兮立型模为永式体二篇以树本兮用四典以示则（二篇者易四典礼乐诗书）张人纲以持世兮参成位而撰毕世惟遵而勿渝兮釂天心与圣职弗由以颠隮兮教乃废而代汩圣何道而援若兮懑不位以敷德掇侯史以卫经兮剏予夺而作格尹天明与王宪兮凖赏刑于霜笔三代絶而世变究兮六册具乃圣功讫理与事而偕着兮劝交惩焉县植从为治以位天地兮违斯乱而乾坤熄孔既翦齐乎千牍兮挛纲要而缀集忾汉武之中兴兮业躅孔而均绩搜获仅于百篇兮训终代而已给云理道其亡垠兮亦庸伤于多逸（书）枿缺落于完籍兮咨三简之不没（仪周小戴三礼）何长息于逝者兮摩存绪而弗绎抒人情以合化兮亮声诗之为特蕜忽亡以永昧兮■〈目并〉天聪于瑱塞昄律天而袭地兮晊宪章而祖述（此下还谓今五经）维天地之为大兮代天言而不息蒙遑克以辞赞兮伏犇走而靡斁迒作息而显微兮咸由户而出入考羣圣之攸作兮罔非天而自隲縒显微之■〈合攵〉庸兮覆相质而弗忒普含生于两间兮谁违天而已立感微赋之有闻兮愳白棼其髦习拊修辰而蹔寄兮矢干干以永讫臮千氏之攒丛兮助驰蹏而翔翼览诸师之袭述兮披众圣之膺臆苞鸿纎以条疏兮丳衷表而协一遹溯汉以游唐兮恵畀受以绵宻考灵无示乎度躔兮瞍焉察夫天日被贤恩如命面兮等父仁而焉域咻后者之剽赘以沿兹兮吾将暴诸同心而未觌彼固自为至一兮谓精义之我集泯前修之夏业兮迹深扄而固匿何斯今之肤猎兮愗捐甲而逐乙颎高皇之垂诰兮酌交从而无僻（诏士治经用古注疏与某传说云云）羣生曷靡靡乎颠视以奔时兮敢背祖而妄执寘圣谟贤教于公摈兮趯胡悍而胡逆畴鸣阍以一匡兮攑千载之流溺岁悠悠以隤顷兮洪章殆终乎罄灭圣乗时以施化兮贤随时而成谋諟忧乐以行违兮肆有用而亡求贱将五十未服政兮怃徃日之藏修辰其息而亡闷兮■〈医，言代酉〉将放乎大游拥良谟以椟韫兮弁消揺以夷由揫千业于一函兮谅奚之而不优出衡宇而遵涂兮迈九躔以环流骏一日以千里兮快崇朝而九县指河冀之上领兮■〈山上隐下〉嵩洛之中壂■〈糹丐〉三五之更都兮应玄枢而流建则干元之用九兮■〈丽攵〉海?之疆甸大画圻于方州兮细规土于井田烝哉先王之宅中兮宪井牧之攸便悼荒泯于周榘兮流一溃而亡返沈余虑以构术兮摭余规于汉彦籍民品以有定兮括肥壤而制限定永业于口授兮分授新以购羡县百级以酌授兮人无食而不佃（井田不可复请为均田尽地平赋三道立田制为三科每科为三限五十等百级自五十亩至五千亩也凡一民不得过一科先过制者籍之禁毋得更市田以其羡为待分平易二法待分者分其羡于余口及通籍凡官民无田及少者酌授之而岁收其入之半为价偿故主足则已或能顿偿者听自籍民品以至此言均田也）析嬴田之南民兮易中原之隙衍每缩析而羡授兮足牛粒与舎广稽十秋而合贞兮卄有一而始断（平易者取其十则易偿以中原西北隙土十有五并牛粒庐舍凡二十乃分其口令徃垦歴二十年而其税定然后征其十一永不加益自析嬴至此言尽地也）既均田而尽地兮乃平赋之有渐都一郡之税额兮总重轻之原版驾履亩以周旬兮核腴硗之实算各斟勺以损益兮为新条而升殿第融纽以少均兮总无减于旧贯既不缩夫邦计兮庶重负之微啴自理郡乃通藩兮究海内而普徧明明后之牧宇兮更审地而制典租必当于壤力兮居中正而永奠（此言平赋天下赋半东南今赋特苏郡极重民皆病赋不当田又偏重縁以王制不敢易请融纽之如一郡之赋四重而六轻并为十分乃核其田腴几何瘠几何随以定赋益之损之以总足于旧制之十则不缩国资而赋无偏重又以是广于他郡又广于藩省以通于天下然少平尔不当地之轻重若能请上更随土以定额始为中正以上三法具见祝子通此所陈乃其粗畧尔）急东南之倚重兮最水利之难善伟高平之所列兮足纪纲夫羣辩（范公札吕中丞）涤宣歙之上流兮溶百渎之垔涮宣三江之故道兮坚围垾之防堰癙白茆之海咽兮趡百川而吞咽病雄潮之日至兮挟涂沙而壅填非时抉而岁剔兮道奚出而不汧逖民劳而费穰兮役频兴而娄罥顾蕲疴以有瘳兮而却药之瞑眩兹谭固谐理叶务兮又焉睹夫物状之繁变盘盂之有称兮道中卑而表浅（谓吴地与江平其间田又有更下于外水者）沮洳已膏腴兮欲夷之而且恋（恋犹惜潮淀为田者亦利官民是亦一理然犹害多益少）撤梁而斩荻兮揆亦非潦疴之専验（如撤长桥刈茭葑至欲废吴江县恐上流非尽縁此而阻若阻此独病桥上田几何许耳水既出桥虽少缓茭不全阻安得尃尤之）循诸貌以发救兮又岂一端之已办救术独统夫宣防之二归兮在交施而各殉穰众瘽以丛躯兮繄曷弗周详而异按长河淊淊而东驶兮歘怒啸而横滥夏迹漠其非故兮洸亦不恒于一荐术固率彼其二归兮亦与徙不超乎三撰相时宜以各庸兮厥亦斯其枢楗瘼征输与兑漕兮拟重陈而叹倦（征餫虽弊在随时酌救此不详既奠北都此不可易）官敛民以艺赋兮伤哉冗或踰礼（踰礼谓名不正者）慽牛毛于先王兮又安能一切而屏置率土殚供正之愿兮谁将不恭以沽戾憾绵肌之殄瘏兮而剔刲以无已嗟五材之给世兮出与没宜相视彼滥耗而潜匮兮顾不与司存之计（谓不经之费户部不得知之为行止）伤财既莫由斯兮责求之而独委（伤财不全繇养兵及土木等事必自有在）版十稔而审易兮徭一霜而均制呬法良而情隠兮职竞人以举替业春陵而秋谷兮能锱察而铢谛切考心以仁公兮子殆少于偏蔽悃存用于智数兮神钩察于聪慧拱黙化以望孚兮蔑兹途之攸贵齐民生生大校兮凡农商之归二丁不足凖兮田亦多昧（丁或少而雄多而弱昧言难的）田家声而鲜实兮商态错于内外（田有瘠肥税复徧重商多肆华赀薄或本假贷或闭户而盈箱或丰货外行类）恻赋与工之加患兮从或董之王吏征余驾而流观兮觏怀生之遑遑明王厚下安宅兮类四族以为邦搴冠领于士儒兮曵尾蹂于末商虽樽樽其异等兮贞萌萌之天良■〈岂几〉异世而殊道兮荐多门而分张繁胥徒之猬蒸兮裂兵农而别行怅庸主之失驭兮鱼不丽于王纲■〈目求〉邦本之逾寡兮纵冗杂而日昌闵四穷之无告兮■〈忄〈士冖田疋，上中中下〉〉三游之陆梁棼汩蠧之旭旭兮鼠化虎而羊狼忮乖絶于人道兮曾何有于天常余蒿目而傍睨兮孰同涙之淋浪諰同类之乳育兮寄食货以为生古君王之子民兮廓一视而均情制生食与裒散兮撢羣柄而不顷自彼君之缪术兮务姑息而倒衡算工车以为利兮崇妇台之懐清商交农而双厉兮末颠本于不平悲歴国之临财兮每剥下以踰赢贼哉安石之聚敛兮诡市术于王经（谓周官）蔑均田以建本兮侥垢源于流澄匹公姬于仲鞅兮企仁周于暴嬴侜后民曰均利兮实胥戕以互蘦歔既无克于迷复兮盍鲜取于无名走中原为治乱兮信珠玊之不胫持大道以生财兮晧千古之圣程憡氓斯之已悈兮日盝气而涸精弗少拼以■齂兮任噊酋以无生彼多逐于商末兮呰拸之以豢兵或徒食于释老兮武饩赉于来庭■〈髟，差代彡〉何有于二教兮肶顽冠与秽髠唯玉食而海富兮乌有尚夫并耕巨创至滥以冥输兮时有在而靡惩（所在见后）慒疒孑之乞人兮彛有政于周矜眇窭甲之微限兮如来者之日增壹是蓄之为养兮俾沟壑之不盈简夫夫少强力兮荓闗柝而牵征资官飱以免乞兮妇给衣以妻军（取丐不废者什伍之代挽繂卒妇可与人处者补戍妻以购赀半治衣衾半给之详子通）洎流莩之沓积兮勿客视而它营至即团以为户兮给廪饲以为恒移土邑以财输兮吾特为之鼎鎗（移文流莩本贯令以财来廪）緌潜运以交抍兮一仁视而不病茍客者之过繁兮着吾廛为土氓懠汩治而戕天兮所巨最惟民螟攘哺婴之微餐兮馌饕夫之已膯禽郊牷之肥腯兮餥羣逸之苍鹰委精纯于涂泥兮虹邦产于一甹沓伾伾之蝮虺兮吾何舌以指称（此子通所谓汩蠧之民前言赋财二端故及所在即斯耳）皇威无崇而必■〈断上首下〉兮震干刚之匉訇凛岳压以霜杀兮烈鈇戚之冯陵栗神令之赫迅兮惊歘电而轰霆荟冦贼而奸宄兮迨汩蠧之伯汹孰承天而法祖兮屠羣豕于一锋瞴雈苻之日繁兮欲屏戢之焉从圣训止于不欲兮贤狱市以并容予其惩而犹异兮有殊初而同终矜狗鼠之偪馁兮怒獍枭之鞠凶先释苛于敛徭兮遂严致于搜穷毖宥过以刑故兮兹刑罚之为中坦大沛于潜窃兮刘奸杀之恶雄勿参差乃絶判兮皎氷凛而曦融省潢池之披猖兮举两初以为萌恳原情以审势兮慎蔽法而即戎戢反侧于招绥兮肩凶渠于大蒙报怙虐以洪威兮与捐苗而芘螽须慎察而痛劖兮裨皇穹之仁公古王者之保邦兮作师旅于地水茹容民而畜众兮田偕武而兴制垂列国以交更兮之秦鞅而大戾后厥时以逾逺兮■〈歹卒〉■〈扌矢见〉裂而为二酾頺波以下注兮宁能返乎涓澨谡谭计之诸诸兮佥伤养于大费亮先作之叵复兮棼后述以多贰怛熙宁之保甲兮校拓跋而犹■〈士冖田疋，上中中下〉微因损益以张规兮亦善谋之亚■〈言戊〉采材官于汉矩兮擥府兵于唐载韪长源之嘉尚兮撷稚圭之美议（唐宋李韩二公）重时募而精教兮乃要切之至最窃虞夫谪戍之永终兮拲甲令而文致法常隓于滋乆兮即三五而须异（异者改）蠢匹夫之丽辟兮将不宥于十世（遂至无穷）丰廪养之长糜兮且望深而感细况怀土而迫窭兮繇窜迸以川溃遂益之用核追兮烦钩摄而部递纷张官役徒以扰扰兮日驰驱于四海实惟益薄而损厚兮宜亦矢谟而请裁万几数求言以罢行兮曾不狂夫之为辠非犯忌而乱成兮谓効忠而襄治既未荐乎野谋兮敷公仁而从事轸乡思而甲虮兮惩抽力而诛贿完家室以固志兮周粟帛以强体时番上以休容兮辟赂免之奸怠拔私徭之长痗兮襄侵掊之积秽故虽小而必刑兮兵无伍而不次挽千漏于逸罘兮剔百门之宿滞力训阅于徃图兮带射搜于儒吏揆张皇之弘要兮知亡踰乎简帅祖仁义以为质兮厥桢之以勇智律经籍之典训兮研歴史之成败厉瞿瞿之廉节兮仡矫矫之直气勤步伐于苖狝兮岂临机而寻艺推请论于司马兮命畀简于宸扆论必断于援赇兮斥浮声与柔葸耆授钺而推毂兮勿参之以弟子军容何为徃监厕兮嗟乎李赵之阶厉将携壹而偾克兮夫焉有于此系核诹研于绩败兮畛赏罚之昭■〈日制〉彼屠降与殪良兮兼粥级之作伪（伪多报级数）毅戎昭而不弛兮飞萧斧于诛刈毋狥免于援议兮必奸絶而良劢销枉毁于贝锦兮破淊谤于珠苡熊虎毅其六师兮鱼鹤辑其七萃务貌识而音别兮暋闲练而衷义■〈忄夌〉强足与宻代兮直寄命于童戏（谓临事募不精实茍用充数与私倩代行）膢奸宄于中邦兮卫天险于荒裔林建国而所民兮虔有整于职方藩周餝于隍陴兮垂坚宻于闗梁崇函夏以立道兮陗百代之大防吁天王之集统兮越歴古以包囊樊封昄之峻截兮戒勤逺之否臧频回译于异贡兮只收诚于来王（事见祖训）肎包羞以馈女兮焉自残而割疆无岁赂之坐雕兮有互市之交偿铄皇代之神武兮跨振古而无双晔神祖之清漠兮恢王威而四张熯简任于干城兮尃权力而鹰扬弗牵肘于彼夫兮谴赕得而奸妨为恤士之无实兮犹餔饥而搤吭■〈目目〉衡瞦以八烛兮迥浩刼而未央惄遐萌之绎绎兮附九埏之芒芒徂日用而莫已兮串出入以随阳悹乱众而治寡兮唈乐短而忧长念蚩蚩之错产兮不越兹以成邦怆美恶之必兼兮谌独籍乎四良嘳兹良之自植兮■〈立隶〉素履以独守每自彼以戕陵兮岿帝彛之固有相斯辰之攸赖兮秪俊髦而畯叟甿既■〈疒亶〉夫不井兮睎三法之或救（三法即均田尽地平赋）尚稽实于征输兮还微息于频■〈朽，歹代木〉恐二子之终梦兮虞和缓之懐手蔚大气之纡蟠兮壬胚灵而降秀颢苍惠锡夫后王兮君成之乎黉校详养射于夏殷兮具司徒于周教帝首出以广运兮几新邦之纲要舎贤能而安藉兮投硕材其安构渡长江以整旅兮倚干戈而询道筑礼贤以馆杰兮聘名悊而探讨及鸿图之懋建兮夙教士以有造漻辟雍之汤汤兮溥侯頖之浩浩范端严以恢致兮思周微而恳到曰成贤以为期兮憙罗才而毕考蔼思皇之济济兮耸周桢之广效其在今之司存兮澌邮委而同眇眺儒堂而閴其兮凝沉沉之半沼籍束阁以停披兮琴絶弦而歇操填胄省之青衿兮日聚散而三造俾庠黉而率由兮亦胡辨于土偶之滛庙独糜财以备声兮畴蔀牖之为了漮法意于饩羊兮名将实而枘凿崇术四而尤余兮仅偏诵其迩小辩曾患乎先艺兮兹并艺而草草幸王国之克生兮士不乏于覆帱业每树于高遐兮履亦周于末杪■〈骉上木下〉騋牝而如云兮夫奚失得于枥皁嗟嗟吾党之徒兮要贤圣以为期放四科而八行兮举六艺而百家究学问以思辨兮劭仁行而寛居行成物以博济兮巻善道而遯肥通天地人以称儒兮赞化育于玄微国县斯以求购兮士执应而登之学由循以成士兮教率章以为师时与道有违行兮台讵随以推移咿蜎蝡以自细兮胡不轮冶而驵奚初既育乃后举兮儴科条于隋唐务拔萃于大公兮倍峻立其周防索理性于经术兮故全畧于文章方政事之需试兮策时宜以多方为程宁弗良尽度兮逐有司而淑凉来薄海之彦异兮危尺罭之莫当予歴触于禹穴兮胡鼓尤于鲦鲿（余有贡举议大旨若此）迅贤豪之絶羣兮挺堂堂之赞皇麾时科而弗即兮喻龙媒之越行洵覂驾之不种兮耸万夫之攸望鄙负羞于大人兮空趾壮而心长进而逡而前郄兮澹胡为乎皇皇嘱时髦之升庸分耀勲华而颉颃倞霜蹄之超骧兮徯何有于王良罗目千以得一兮先民所为感伤（罗以多目故一目得禽今为一目罗则安得士本古语王通亦偁之）睿谟固经于神运兮勿拘梏于寻常彚小大以兼收兮悉明侧而明扬廥百材于场师兮共京构于明堂抡棁楔以毕良兮粹岂独于柱梁以周完而大壮兮■〈广外侈内〉备具而岂康害超等以异悬兮擢万羽之孤凰或科存而弗举兮徒惋遗于众芳为国惜才何人斯兮谟罄毕于鸳鸯鳞甲乙于一斑兮可百年之短长何斯据以卒躬兮信轾轩而弛张上既冯以升沉兮下亦自为摧抗坐弊日以沦胥兮丛幸望而萦妨（望怨也）寻世科之有无兮与第差之低昂鉴才出之先后兮及巻舒之静庸孰失得以饶不足兮孰隆污之存亡（隆污谓美劣存亡犹有无也）尔其铺观而平角兮成效不其已彰缭庶位之崇卑兮环中外而周设尸修政以立事兮并陈力而就列今视昔以异宜兮沿与易而殊节祖建典以官士兮抡时宜而章别多率旧以监成兮掖无期之皇业劼兼山之止位兮臣何知而啧喋想拱职以绸缪兮熙庶绩以咸凝唐虞和于朝兮赓元首而股肱昔秦人之憍亢兮侪百辟于倌伻后秦胥以沿洄兮且肃体而谐情貌隆坐接兮呼庄君卿涂黄还命（涂勑缴词头）兮席前目征（目送）崇庳必词兮扬抑告行皇王建设兮简要以殷（殷中）嘻守官而罔道兮愚深眯于兹评王用道以命官兮官将道而为命蒙夫昧体而守支兮直置道以狥名逾追势以滋颠兮偭疈坼而拒撑交隔盭以无通兮不相谋以相能臣殊僚而一政兮肢连体而析形咸左趾以将东兮引右夅而西胫各称官而罔道兮乌不病残以殒生宰萃士而一命兮粗因科而下上既莅政以稽绩兮复何初以为量年畴力于良庸兮才奚由于耆壮木不谷栠而郊韡兮材将鸣寃于族匠非祖宗之盛心兮■〈戚〉后时之胶状假三五■〈扌秉〉斯方以举错兮当亦迷八四之直枉（八凯四凶）何莫峻登其异杰兮年序以饯夫寻丈儇笔工以医佣兮浊铜驵而榖养污王章以蚁縁兮诲邪陵而贞障猥膏纨之流荫兮伟汉溯之直谅（王吉请除任子法）纵故袭之未革兮又何弗涯于■〈氵莽〉沆凡斯亦不局之贵兮非清波之都丧（非尽无清流也）声复侵夫无择而无止兮益皇涂之泱灢闻方人之不暇兮识野求之无让将循位以求理兮匪称人为标榜槩焉名袭而任别兮姑试征二三之改尚公孤宠贵以年登兮未或倚其爕亮（用为九卿资深之宠）寄镕甄于中相兮独调众而拯病天曹天下之才庾兮无暇遗而幸誷悬鸿鉴以八照兮能簿号之故妄惎邦本囏固而易蹷兮盱司徒之斯仗党耗国之职思兮拱三缄而不创（惩创）非■〈目宰〉■〈目窒〉于竭泽兮哀株守以循罔祖议礼以作制兮纲维诞其贞广岂科条之无俟兮虚百年而亡访僤哉今之为政兮执邦刑以不爽憯死法不死情兮殱十九之国命抗儒抑法谁为异家兮腐生迷而弗讲岂三尺难求于六籍兮对刻木而倘怳世生才以为士兮才弼辟以亲民显利用以成务兮幽履道以媞身静庸兼维天之命兮士也允三才之珍偏有才而善用兮聊销惭于宦尘守罢驽或不肖兮世何罹而尊亲彼斗筲仕以为己兮用以学而为人（已富宠人求知）民何杖以为长兮后何藉而为臣嚱余固艰夫谹议以毕偁兮亦■〈言斯〉此不尊而弗谅忥心亨而道塞兮且绵绵而斯徃庖人不越乎尊爼兮陶师握其范模作者慹其亡为兮藏山泽而为癯余懹靡得于斯兮求兹人以为徒去城郭之垢氛兮嫁岩谷之郁纡漫陁靡以豁廓兮蒨芊绵而周遮岑崟嵚而谲鬼兮流滮■〈氵幽〉以趋潴俦■〈鵕，兔代鸟〉麚而腾伏兮连庚乙而几几绚时荣以绘绣兮戞鹤■〈犭宂〉之笙竽閴无人乎崖窦兮鞫幽求而单居末寝食于皇区兮安平康而乐分缀声籍于士举兮足濒申而犹遯懐君恩以无酬兮惭鲁子之葵闷抽长沙之太息兮梦宣室之宵问敷前闻于沈臆兮嘏婉约而莫尽功必一于天人兮理不隔于显隠通千期于一契兮右皇灵于无泯奭明王之天造兮莅日中之丰运塞王猷以登咸兮丕重尧而袭舜学无耻于不榖兮尚席珍而玉韫若木不示乎世标兮神凤无谐于尘韵天锦莫觅其机杼兮媵三籁而微引先素王之昭诲兮葢二方以庸世谓初道而继齐兮有政刑而德礼上焉耻且格兮亚且免而无耻明良诞务其至兮烝率次以佌佌并殄■〈歹昬〉以誖捐兮稹人洼而时否政刑洵异夫今古兮绪言无庸以究齿德如毛而鲜举兮礼司存其议拟俶鸿蒙之已涣兮佑作圣以君鄙大人后天而奉时兮惇五典以为纪搤三百以为经兮■〈爻疋〉三千而曲致挚元功于赞化兮全备体于唾涕措万品之手足兮秩其纷而壹贰众高沈而疆爕兮参（音森）嵒砥而柴虒窦一决以横趋兮倐滔天而洸溃非因情以植则兮溘焉一而焉济唏失德而信薄兮忍谢嘅于周史荒哉龎吁逷乎标枝之不还兮将非礼而奚以礼阴作与生俱兮乐阳来而俪启声容达而生神兮体音澌而死鬼肆牺娲迨姚姒兮极阴阳之文理裁衣裳以吹匏竹兮熙殊造而均旨柯出稊以为华兮毛傅皮而成美奏至治于云池兮尽物性于宫征遾盛皇之厌世兮寓大柄于递位杂狡童与昬夫兮隤王彛于裘委姡何别于刍灵兮冠裾具而亡里维礼纲于五端兮吉无先乎郊类莾欺天而侮圣兮轼辈申以傅会唐既芜以并配兮宋逾滛于赦赉设有妄于祠衣兮位有汩于祧祪（以上言前代郊庙之误）家庸行而不知兮曽无违之能几当元纲之不振兮嗟景命之潜移螳臂奋于安丰兮（谓韩山童徐寿辉等之乱）播丧乱于九围非穹皇之命圣兮畴拨乱以勇智祖一匡以再造兮驾百王而絶俪笃父子以孝慈兮协周文之敬止董百官以为朝兮截冠舄于首趾肃大别于掖壸兮斩收承之颠秽冏前星之继明兮郁青坊于继体罗九服以树屏兮藩不亿之其丽厘羣神之滛号兮叙百辟之规第推文质以四达兮布方策而渐被盖郊庙之大仪兮时乃定于睿志冯三重而建制兮曰非君其不议傥时命以下询兮严丘泽而敬事象雷豫以张乐兮荐祖考而配帝侂权舆以成德兮善武周之斯徯遻昌期而惰愒兮抑将顺之能怠较民用于兹辰兮纔一合而百戾胥滥越以败矩兮沦逐欲而邻戱誺轻重之不权兮■〈言坒〉僣陋以交昧委筋力于无情兮擿货财于空弃俨衣冠以临庄兮况大君之斯侍端章甫如会同兮可非丧而去佩讵公庭之为燕兮亵衵衣而莅视噫人服之不衷兮懐王风之菼毳当红紫之盈观兮恶衣妖之怪忌殽室舎以什皿兮等众叹于一敝余既未聘乎上国兮望王悬而不耳过闾陌而或聆兮閧缁黄而倡伎乱一雅以万郑兮喿四方而错厕日作息以震惊兮骇律吕之焉寄嗌六合以恒瘖兮■〈目亭〉九陔而悉瞶八门张而何风兮四时行而何气雅乌噪于昼日兮鸑鷟翥而不睨頠穹舆之定位兮磤风雷之鼓吹庑草木以有条兮噰■〈虫虫〉虫之吟唳侨仲佐伯以尊王兮使其民而有义臣何望于今尧兮不观兴于兹禩王乘龙以中立兮冶六有于炉鞴根人纲而植初兮落有家以俶载简姬姜之世贵兮爱任姒之徽嗣逑闗睢之窈窕兮论锺鼓而乐只贻铣锾以前郄兮畅迭御于朓朏亲郊禖以降乙兮仪姜嫄而茀子择周宗之妊傅兮拜后夔而教肄宻缉熙于光明兮斮刁牙之侵嬖扞千邪而弗接兮赋万几而歴试（太祖故事）隆亲亲于九族兮剏章条而登杀镜前尘而迈拔兮羞田恒之惏颣■〈丽攵〉实产以隶国兮岁坐观其铚艾保尧睦于不竦兮供虞接于无匮弸支蕃而土限兮司存寜能以无槩维天王庙世以七兮实殷周之弘制茫皇古之靡究兮二代亦复宗异（上古未审夏五宗商六宗然七世之文本商书）如姬周之二室兮固不祧而非次（文武二世室不祧其后王时七世固在二室之外二室非七数）别太祖以特立兮三昭穆以对莅乃一祖而二宗兮与四亲而共备迨后王之复宗兮犹文武之不替乃七世以为恒兮确古今之通谊于皇明之握符兮羕天涯而地际■〈日徃〉既庙于有七兮那千万而莫计皇高文之巍巍兮掔百世之永继丕承烈于歴叶兮列诸宗而祼餟抚大典以徐谟兮意冲襟之不易缵昭穆以无紊兮乃传世之常系或颉颃而高卑兮仪冯从以位置非今晨之攸闻兮法周知以为贵曩圣祖之丕训兮定儒臣之请禘（御史逹鲁与祭请立禘祭上命儒臣议议者以始祖所出未明而寝）矎赵氏之禘祖兮亦时棼于（阙）艺侯王仪之不袭兮曷由疑而永废当肇统而慎旃兮固宜存而不遂（此谓始祖所出）累重光以钦承兮将神灵之有俟盍懋建于崇典兮偁闳义而时起（高帝时固宜存疑未立今七庙已备宜立褅袷以义起高帝正东向之位又今位与古昭穆亦异）地时正而道合兮从心究于外内罊孝顺而諲洁兮悃皇彛之极至洎仪章与物数兮比声诗而容缀载采采于羣神兮莫不审于享祀开明堂以严父兮汗大号以施治嶐法宫之九成兮翼前朝而后市昼三接于康侯兮旦五彻于弼士（请举祖宗曰三朝故事）更叔孙之蕝貎兮整钩陈之法卫幄明王之采章兮柬卤跸于羣代被黄虞之法服兮祎日火于绣会贞舆旗而笾簋兮尽生用之百器搜古今以分宜兮区雅俗之殊裁革滛巧之哤靡兮絶末俗之陋悖后模臣以逮民兮宫刑廷而御海王有三以寡过兮杲风草之相逮常经总乎嘉吉兮与宾军而丧祭周上下以用施兮惟日见之为帠烂揖让于交际兮彧玄黄而牢醴纚目缕以条支兮陈更仆其焉既虽殊王之更辙兮儒亦纷其辀轊■〈巩上手下〉徃辟之故秩兮窈三典之略在（仪周戴氏三礼）辞有单而已蔽兮道有一而知二廸在者以推施兮仅含气而亡愧徽列君之有作兮荷羣正之勤惠谛绳矩于铢权兮研节度于旒系觅迷途于擿埴兮兴证辨于张猬署根枝以交参兮部优劣而互采铄开元暨君卿兮亦司马而元晦俯今昔而时措兮斯数家之为懿按三经以疏绘兮又莫茂于先辈（前后议礼作述者浩不可数互有得失得之多宜于今者大帅开元礼杜氏通典及司马光高闳朱熹数氏其为三礼注疏若图谱如马融三郑韦昭王肃虞翻张融贾公彦孔颕达聂崇义陆佃等皆经师启述之功尤大先辈谓此）焕尧文于神祖兮大集成而班赐茁桢柢于恒性兮顺条柯于日履申邦教之森矈兮补未充之俴细铺遐迩以折裁兮要覸时以为揆刬昬狂之僣滥兮俌眇忽之不暨匡以居正之名兮章以昭明之轨来九苞以均仪兮誃相鼠之遄死遵王度于截防兮允蒲卢之可企观天文以察时兮贲顺叙而贞明昊穹■而西股兮仪娥错以东行订俱右之臆谈兮渊鉴破乎迂冥（太祖诏改朱熹日月俱左行之说）检班陈之分土兮何壤局而霄弘（班固陈卓星土之说天大地小不为允审）尝有贰于分星兮亦未究其谛精夏曷不中近天心兮三隅偏阔而空■〈穴上厷下〉经舍輹以环毂兮二十有八而咸趋中谓边方逺而内附兮分厕占于规零岂理果能御器兮器乃因理而不通测迟留与伏逆兮校客流与无名综天官于灵宪兮冏休咎之分征珠璧信其有期兮同上下而清平气多符而罕戾兮翼儆修之有行（天文祥异应不应者以气理事人四者参错不齐非可以类必胶师执用类索不视三端不应正宜尔乘除消息又本各不一如日月五纬合聚以算本有常期期届是气之元亨世当大治斯自然之符或世不应气此他戾也故王者当恒儆心修其行以应气耳）矧气否以变沴兮漠不省其遑寜暟歴代之悊臣兮沓治歴以齐政遡都闳而下之兮孔难剸于一定监徃故而聿造兮大统于斯而为令彚羣造以折衷兮改月行于守敬免乆纽之必讹兮征良师以时订曩授时之可采兮祀四十而已病（元用授时法上寻千载不缪而下以推来纔四十年已差一度）严缇室以候气兮庄修表以测景于制律以治物兮锺一正而万应既礼达而政修兮驯刑清而世康恺人蕃而物条兮曼至和以充盈王中正以居心兮气驩通于苍黄玉烛炘熹乎泰宇兮员嘉来而八风平禔仁浃而功振兮乌没世而不忘腾风诗以交宣兮铿作乐以荐享本吹筩以造律兮擢五要以为纲（刘歆奏备数和声审度嘉量权衡五者五者为乐之要众言不齐不复能易此）绪审黍以定管兮正九寸之黄锺各三分以损益兮于相生以旋宫均七始以为调兮八十四而成章间者阔焉夔旷之无作兮术布策而炳明（三礼国语吕览汉隋史）渺杜荀之神解兮代已希而非亡（京房杜夔荀朂阮咸万宝常张文收辈）讙述者之悟谞兮议骧烟以誩攘（自汉以来张光严宣钱乐之祖莹梁武帝信都芳陈仲孺郑译苏祗婆祖孝孙王朴和岘窦仪阮逸胡瑗刘几房庶范镇司马公沈括蔡元定等尤难偏举如何妥牛弘辈无可言至魏汉津蔡京等益缪尔）遴执随而成渝兮非数词之已彰肇和声以制器兮倚度曲而缀行摘窈眇于纯和兮拔丝宻于腐常衎歆神而宾德兮戡哇郑之猥龎维齐楚之互异兮声各囿乎其方或轻躁与急疾兮且将裁而未遑（躁令人轻轻则多犯疾急也急令人憍憍则多畔）唍斯音之么末兮尔犹昧其条章（今北曲出金元固非雅制十七宫调今但十一而律又过高全失中和病本由丝音肉音）冁杭都其何响兮鬼啸啼于昼梁（谓今所谓戏文南曲本出南宋温州全无丝髪可成音律畧不足接耳目）镗吾声之有作兮融噍杀而铿锵颂皇烈于神明兮适今时之豫昌（假令今制乐大畧律宜大下于今俗部而微高于古律缘古者气大和今气大戾更化之若从大戾骤返大和亦恐未遽得或渐次徐变俟少久人与天地气应乃更归纯古可尔）延鸿硕以倡构兮逝効工于更张即二代（金元）之俗谱兮铸昌词以雄庄给比闾之小奏兮嫴备部于下堂猗帝德之夏殷兮般穆穆而锽锽诞光天之下兮至海隅之苍生吊幽明以效答兮合六幕而同风遐休嘉之弗呈兮抑玄文之或爽五耀润于干垣兮五财理于坤轸河岳位而澄静兮四类效其灵命万祗严以卫厘兮■〈鬼失〉鬽伏而不眚民于变以时雍兮同虞方而风动蓐王区之棫檏兮天命生于熙朝皇契道以尽受兮非行违之异标器必藴于征庸兮志须亢于冲辽愚幸赋此玄玄兮愕夫人之它操潜兹未之或闷兮令达又胡以宣骄已焉哉俗以势而成世兮势以时而自然淈时势以太顺兮存兹道以为楗森三端而翕张兮亘宇宙以推迁仰惠衔生于黔雷兮肯弃受于崇圜飞元灵于泰虚兮收万实于甫田控大一以贯之兮艐有无而齐诠抚羣有以日用兮秉神根之渊渊羡诸子之敏修兮■〈吕吕〉交通而互全兆流归而皆海兮亿管瞰而均天微无拂于风鸟兮辟或摄于筵篿蹑太乙于九宫兮丙离章于太玄机条条于木兽兮数斤斤于铜丸灼莘降之非异兮易菽兵之戋戋（上四事谓诸葛公木牛马张平子地动仪神降莘郭景纯事举四以例余）抱鸿通以欵塞兮疾细滞而浮漫悉虫沙而愿遂兮当貅猰而不戁惟无欺与至慈兮所不负于高旻坦诏鬼而交神兮直衣■〈火尾〉而践川譩凡夫之妄颠兮北二子以睽分谓殊儒而端异兮缪世教而为三昔柱下用表而存中兮师友于我文宣竺尊储性道之本兮其何事于嚚谰千门万室横六内兮朝蜚波而夕烟卭既尚此皇符兮炬百幽而一焱戚城隍之湫仄兮赦羣虫之所庐解故蹝于黟垢兮翱洪翼于苍墟櫋修云以为辀兮结浩气以为舆并三辰以循纪兮极八遐而同区晙晞髪于若榑兮夕留軿乎融都蓐收前以道辕兮诰玄冥使迎余召飞亷以兴飙兮翚屏翳而涤涂氛祲伏而淑朗兮恣余襟之所如翫羣生之起灭兮观两仪之涣储朋山河以结解兮宾曜宿而盈虚衔紫皇之黙诏兮偕金女而同趋统父母于元气兮或天神而一衢问日月其何纪兮咍死生而焉殊真一性以长觉兮去六凡而不居大哉余游奚适而奚来兮■〈医，口代酉〉焉徃而不归与
　　
　　怀星堂集巻一
　　
　　●钦定四库全书
　　
　　懐星堂集巻二
　　
　　（明）祝允明 撰
　　
　　○骚赋
　　
　　访隠
　　
　　君不来兮何居蹇幽求兮山嵎空林兮出复入慨即鹿兮无虞白云兮朝飞纷纷木叶兮皆下望夕以归兮旦复吾驾君何居兮我行于野
　　
　　思儿子歌（戊辰岁续在南京）
　　
　　思儿子兮若孺时今而成兮吾诚熙吾诚熙兮有别离有别离兮何遽见之人各有道兮道乘时道乘时兮胡恤其私路曼曼兮望吾儿吾儿吾儿兮慰吾思
　　
　　咎往赋
　　
　　承五秀之猪委兮结昭质于堪舆遵先灵之下爱兮童多识于明谟性空同而善受兮夙择术而作图蹇皇命之凉塞兮猝罹弱极之萃诛繄忍性之应厉兮出沬谷而跻遐衢皇不诱余以嘉道兮俾荒泆而纵如髙余谭之业业兮放趣指于灵虚曰玄化之■〈奫，去氵〉■〈奫，去氵〉兮探三古之根株掲生人之元一兮征泰始于百殊谓芳兰之已抽兮横四海之荒涂谓鹓鷟与■〈眇上鸟下〉鵽一兮吾孰为此枭■〈〉坚吾视之耿耿以独谅兮任吾趾之所趋乃郄东西行兮动格格其褰而濡谓逹视之■〈宀广〉■〈宀良〉兮吾孰修此维隅推真精以薄物兮物抗其廉锷而弗吾受众支离其形身兮败踵伤气而弗已吾诚不能匿志役气以毁体兮愒白日以习犇走慕井氏之崇简兮曽不解拜跽之在手众朋兴而征荣兮阐官人之能事信三生之谹义兮兹吾民之攸止蹇吾力之未克兮服漆雕之本旨守穷庐之故修兮繄自淬以自嘳谅通岐之莫容兮雧有百之丛毁维经纬之华业兮宿鑚切于肾肠或蜩螗之时吟兮吾胡计群■〈虫虫〉之吾妨图修娥之婵媛兮婉耀耀其清扬怍组纂之何红兮而以来■〈女冐〉女之聚戕彼缤纶以周章兮竞附丽为比周吾既托此孤标兮矢履坦而甘幽絶憧憧之往来兮抱姬公之玄猷乃反以速咎兮将弗任其諐尤嗟夫人之莫易知兮余乃有能乎是也维萧兰之兼畜兮曽无力于扶薙也亦疾乱之悰微兮又潜化为冀也夫何物之难迁兮而彼乃以吾辠也皇播气以生民兮鲜浑元之通会民正命以亏偏兮肆阳纾而阴悴纾多可以雍含兮悴憙刻削而善制审余受之愆阳兮乃懐悃之散易抚岐路而裵回兮意淹留而容泄非南北之勿辨兮曽失料之无几狥吾目之辽廓兮用吾心宠辱之细用徃往以兹繇兮娄以交手而窳事寓饮以葆淳兮流濡首之横议贱货以广道兮病泉刀之重累朝驰市以觅布缕兮夕争闗而索米役洁质于尘泥兮对牛医而校屠侩识王生之米贾兮解平仲之踊对归分食诸牛马之走兮独髙眠而养息童犹吁腹之弗充兮婢憎粝而不食信烝烝之长勤兮余胡怼于斯职纷众非之吾出兮吾诚意阨而颜亸匪心席其不可巻兮日悠悠而就惰颇余马之玄黄兮柅余辀之轗轲吾既无药乎细行兮而复崇此大过怛雅乌之孰报兮恐豺獭之辜我伤鹡鸰之终鲜兮冀雎鸠之永和抚羣虫之有道兮吾负死于类倮皇寜生以遽狝兮俾憣憣而悔祸孔不咎既徃兮嗟补过之有弘道心焦敖以■〈忄宅〉憏兮气邅廽而蔚蟠仰盖玄之旻旻兮礼飞光愿少遄乱曰匪内讼囏兮囏其还兮皇母以金柅之复牵
　　
　　罪赋
　　
　　夫哀无文者礼之程也法在悃直或将鸣而强瘖之亦过矣癠而呻者人弗尤之矣因目其章曰罪赋
　　
　　闵生平之靡延兮嘻弁弱而百罹羗生初以无为兮爰即路而逢之降巨割以瘨毒兮亲再代而咸失抱惸单而畴依兮瞻穹昊以不极彼百夫之完庆兮余何尤以永感稽积諐而莫回兮中摧崩以顑颔扈麻菅以修号兮固九死其奚赕齐草木以覆载兮惟霜霰之余惨愿犇驱以及踵兮嘳蹇孑之雾昏思言立以有枢兮守隅庭而蔑闻汩先操以干禄兮从扬名之孝谋又道命之将废兮重纬繣诸有司载终儌以自华兮亲无逮亦焉为拊丁辰而儃佪兮忳于邑而増尤惜逝日之勿再兮癙忠信之弗修揉异方之纷敶兮牵百志以殊岐亮迅径之蹶颠兮虑交手以失斯众缤纶以干进兮竞周容以务入错登禾以萧稂兮将安析其贞慝帝锡余以洁昭兮薄污溷而坚白詹先民之好徳兮掲神师之皇则罗琛寳之不靳兮怅藏庾之周隔路曼眇以绵邈兮矢干干以终日繄燕居而多慕兮澹周章乎东园睠芳嫭以晨耀兮湛露斯以为恩条凄风以夕振兮拊繁荣以曷存惟何物以特立兮卬瞢瞢以懑寃聪去哲之修名兮躬已徃而不泯知时日以莫与兮惋隆污之同勤卬孰恶斯勤兮无他好以怵也尊大中以前行兮完皇锡以周毕也乱曰气为嬴亏道不可移徃者聩迷盍追于来帝栖余宫余弗敢隳彼美人兮渊骞携余以与余同归兮
　　
　　伤赋
　　
　　玄云羃兮白日曀鸟潜栖兮木叶交坠涂无人兮閴然异世阖闗伏息兮曽不得以出气目■〈目荒〉■〈目荒〉兮涕涔涔伤哉厄兮厉熏心谁为圣人兮无闷伤哉伤哉兮谁佀此困
　　
　　秋听赋
　　
　　詹旻天之泬漻兮旋素皇之金驺蹵百生以入机兮憯憀栗而半愁吷■〈山聊〉嶆以噫噏兮吹万籁以戚号槁柯戌削兮废叶陨投滥泉湛缩兮寒澌咽流沙砾磔磔兮城郭不周松桧苦篁兮蹇骜以揫空岩唳鹤兮猿狖啸金石争触兮锵戈矛颢商吐响兮悲音啁啾群喙夺息兮噤嗄以伏纷吾耳兮离骚忧皇命物以元亨兮秋贻实以各正也吾成实以吾亲兮成斯捐而考终命也嘳燠凉其序代兮往不返以长竟也魄阳滛游兮地天梦梦屑然以黙兮絶气以声吾焉求兮投耳于玄清与黄寜白藏鸣以迎予兮四每值而逖惊霰霜塞聪兮萧萧五兵剸肤切肌兮五衷震崩欬尔严辞兮慨如慈音噍杀烦毒兮不知和平元间閟而夷射错叅兮代恶有青阳与朱明匪秋之听兮秋入予聆蹇訇铿兮听希不得兮砉然雷霆重曰闻不耳兮秋不迁亲之驾兮蓐收后先酷商日宣毕吾年兮号哀寃
　　
　　萧斋求志赋
　　
　　斐然自尚者亦灵区之助欤匪閟丘兮絶世犹先井兮攸附带迩郭兮成构挹遥垧兮为趣云岑列兮绵邈芳洲纬兮萦互嚣声止兮层垣幽风畅兮洞戸碧萝交兮施宇紫莓圑兮绣路虚泉鸣兮漱除浄璧晃兮揺树宵竹鏁兮黄月晓松沈兮苍雾露旒蕃兮璇缀霞标建兮锦傅撷芳馨兮荪茝玩趯■兮麏兎肆珍图兮髙张敶嘉名兮特署尔乃登丘陟坟沈章漂句寳蔡子兮秘笈偫房君兮丰库流璋琬兮华瑑绚星河兮森聚苞周纮兮广猎泝真源兮孤赴测潜机兮太冲悬皇鉴兮鸿素抗五太兮齐襟拊百氏兮独歩揽万化兮栖臆操三才兮在驭于是谢将迎遗倡和任简傲安晏惰九域虮蠓万类洟唾或同心兮晨集羌佳人兮宵过蹇淹留兮夷羊聊从吾兮妥墯揽蒙瀬兮齐尘侍周孔兮末座平伯禹兮后洚补皇娲兮余破摩丹霄兮鹍运函玄珠兮龙卧乃歌曰浮青阳兮荡素秋日月居诸兮与化同流今我不乐兮乃将焉求歌已爰命乐童陈浩倡奏元间鸣清商极变声兮靡曼陶淫思兮太康余乃掩抑众律孤引圆吭凌青旻以飞啸兮揜众音而不扬操皇雅以独鼓兮写神襟于混茫忽白日兮昼冥振冲颷兮袭堂川鳞跃兮出潜霄翼接兮不翔吟九渊兮神蛟舞千仭兮文凰腾江河兮击舂荡泰华兮低昻斯时也独御正阳髙犇物先呼吸罔象遨嬉泰玄与神明兮乗居视萧斋兮墨然
　　
　　知秋赋
　　
　　庚午六月丁未立秋其夕顿凉不俟一叶感淮南之论稍为赋之
　　
　　逖阴阳之愆伏适儆予于兹岁伊蓐后之坚方独秉贞而不戾受帝命以握矩布金行于区内日耿耿以谢炎风萧萧而助气侍隶逸而郄扇闺媛戒于纫缀聊闭闗以偃息观烧炬之可憇憙青蝇之蹔逺恱玄蝉之余嘒虽序令其靡爽乃兴悲而起嘳信秋敛兮致刑将违仁兮肃义刘百生以一膢易荣华而雕瘁匪皇穹兮好残繄舒惨其相倚始为露以作霜睇坚氷之必至感兹秋之既知岂曰童心之伤逝
　　
　　修夕词
　　
　　严冬穷兮夕气修月环轮兮迟不得周鸡俟曙兮谓踆不疾情曼曼兮其不可极握忠诚兮函元和气意多兮弥山河夕兮夕兮如何如何
　　
　　莲花洲词
　　
　　漾修陂兮遵中流若有人兮在洲缔昭质兮又好修美窈窕兮含灵思丹肌兮皓态芬习习兮袭茝风微褰兮碧裾水■〈王将〉鸣兮玄佩淈泥兮涤瑕皎灼灼兮容之华乗清风兮愿举饰帝冠兮峩峩帝命予兮沃心呈予腹兮璆琳彼调饥兮予哺予不惋兮荒之浔娲妹兮鼓歌宓姬兮乗波伯倡兮予和君不乐兮维何
　　
　　江洲书屋辞
　　
　　拊长江兮安流髙吾栖兮南洲櫋兰堂兮药房缔梓轩兮桂楼石梁兮衡渠竹牖兮交疏涵清晖兮夕朝汛灵华兮图书芳何为兮杜蘅跃何为兮文鱼渊渊兮春澜溅溅兮秋瀬写圣襟于逝者蹇兹辰兮余慨蛟龙起兮水増波挟浩漾兮俾滂沱濡焦槁兮苏八遐君不行兮如台何
　　
　　龙归辞
　　
　　潘紫渊兮旋鲵愔洞房兮渫亡泥余蜿蜿兮顾而下倐或跃兮以归乗苍云兮骖緑雾泳天地兮拥曦辂扣天门兮矫首逝擘蠙胎兮抉珍以嬉翔九县兮多灵娱穴泓泓兮閟沈虚霱为膏兮露为醴邦之富兮稷薿薿蝮肥兮蛟腥招鳄侣兮啸螭朋媪缟袂兮倚青巘燔金符兮望不可见扇神飙兮忽来涤氛妖兮景光开紫莓兮黄萝栖缭窈兮鼃集以歌睇故宫兮幽幽君昔乐兮今我何忧巫屡舞兮鸣驺君归来兮无夷犹
　　
　　一目罗赋
　　
　　淮南子曰罗以多目故一目得禽今为一目罗则安得士余吊其语感之又感遂为赋
　　
　　虞则有罗鸳鸯之离彼万其目一则不遗孰为逸羽方空是窥唐虞目百厥逸乃九夏商以倍周用千数孰为虞程张一觅万孰有万鳯雅乌莫算鳯巨弗窥雅碎群入姑雅之获寜鳯其失曷不于鍳伯益之术罗兮曷一虞兮曷益鳯哉鳯哉曷入曷逸
　　
　　懐遇赋
　　
　　允明知命后始调兴寜长忧虞不堪大方伯吴公拔异幽侧若重有可与者君子之知士无责报知于君子必克报乃鸣则感慨蹈厉且有时穷遇辄鸣以永懐有儆朂之力焉故命以懐遇
　　
　　观性气之生属兮曽亡类而不遘援丹砂以修年兮去疚拔彼小草桓诹道于老马兮越鼃式其武鬬玄金收于阴石兮又曷用么■〈麻外骨内〉而爰已嗟今之人兮谓知曰昧絷蛟龙使守阍兮绣恱目而莫为服被嗟蒙之无肖兮肆汗漫以椎鄙皇不余右兮俾嘉道之莫予有耄颠顿趋以长物兮承事君子嗟兹之疢恶兮固易忽以眯大人无我以愽爱兮胡宠特乃吾以騊駼顾伯乐嘶于驾兮金踊夫良冶无荧而榖兮田莫有滞穗懐哉至遇兮无稗以自弃
　　
　　望韩
　　
　　戊寅之岁四月十九日在潮州独往谒文公庙歩浮梁百歩方半当用舟渡风雨横厉江水汹怒素舟不可济退俟桥尾风色转厉乃望拜而返寄言楚声
　　
　　驱尘辙以遵海兮隃三宿而宫未趋蹑修梁以东骛兮羌中路而阻予凄零雨之蒙霿兮飙长号以頩怒波峩峩其如击兮予不知其戾之故屏息鞠脊以伏处兮迟公怒之霁也乆儃佪以抑厌兮曽弗少假以济也时既暮而气暝兮予犹惧鳄之至也乃瞻岩以存清庙兮敬再拜以退止昔夫子悲孔之遑遑兮亦既八千路以浮此道拙涂棘以趾蹇兮又何异夫小子道故至难求兮予胡以万里而为易已焉哉童既白而日师兮依门墙而莫引君臣师友合弗易兮子寜不与其洁以进慨旋辕于环堵兮吾见夫于无隠
　　
　　苏台春望赋
　　
　　苍龙集于重光恊洽郡国宾荐士会考言于春曹吴兴施子先三载已奏名春曹而未投策于天子庭兹徃道苏台乐多贤友居乆之而行苏之同人饯以言曰春望之什允明年当首乃为赋以叙属钱子（凡别则思思则望望亦多岐如兹别施子先分携子徒望之矣至予徒先集阙下望施子来施子亦应望遄至而遘予徒当又望予徒获奏春曹予徒又望施子首选于廷与自望幸而从施子后也望之旨如是）
　　
　　登髙能赋临别赠言况青阳兮献岁将敷华于紫阍六合齐风八表一云吴州东西烝然同人若夫英蕤绚柯冲牙袭绅霜桐洗翠露桂凝熏服膺乎丘回尚友乎雍骞分馨乎迁固撷芳乎机云濯濯施子超哉轶伦仆等末游乃际光尘松颜静兮靡谢芝韵郁乎恒新忽兰襟兮中判嘅葭姿兮失倚升崇丘兮寅饯睇乔林兮荣始土花繁兮封级柔茸緑兮循址漾修波兮微縠扬芳飔兮薿薿警霸图兮从王念县金兮莫拟与子期兮髙明聊一尽兮吴醴乃歌曰契莫契兮同心人思莫思兮遽离群望莫望兮共复集乐莫乐兮帝京春歌已下台赓啸沓籍南风甚竞遄徃观国
　　
　　饭苓赋
　　
　　仆少自三河归苏台过首阳道且来陟降崇岩经行乔林憇息旅痡因遂幽寻忽有见者埴壤坟起光气离竒封以英英之云覆以丸丸之枝恍兮忽兮不知其中之物为谁也有仙人云中来斵地而去迫而问焉仙人告曰其为物也出自松杶本乎膏液天和融鬯地气腾蔚凝脂之所渗漉流肪之所滴沥始焉聚沬终以成质积雪结皓灵砂贯赤柔匪若酥坚不及石非附木而称神未莹肤而名珀此茯苓也言已而逝仆恒识之昨日友人彭城子来谒请赋饭苓仆曰子之饭奚如也曰始吁蠲痾后祈修龄按玄经于炎皇稽隠诀于初平乃察灵饵采植英或食熟或啖生和云盛筐带月入铛剥肤干蒸集露共烹浮浮兮苍雾之滃兴褷褷乎皓霰之溥零或异制而单飱或它剂以佐并于是垢腐刮焦府荣股肱强中气盈葆完元淳开通神明将翔九寥而雕三精焉征苓之勲亦谹哉仆曰然此亦子之让辞也未究玄绩吾闻李生招讥于魏人陶子受饷于萧辟虽梁国之笼有嘉必牛溪之负斯极也彭城子肠杼文绣膺镜日月幽馨兰芷温理环玦渊骞授徳商偃诒业故其嚅哜以道而服食以时匪损其疾乃观厥颐寜舎龟乎周薇而朶颐于汉芝乎药国者既搴其芳谈易者亦受其几推繁华于寂寥兮保明悊于希夷敞志意而强气母兮康聋瞽于匕之遗乗元精而上征兮谐洪化之无私挽乔耽而游五泰兮与羲炎而一期即仙人之所告也吾与尔縻之
　　
　　栖清赋
　　
　　苕施公恱民隠君子也身虑并清为居以栖署曰栖清乃为赋云
　　
　　何人区之寡洁乃灵驾之艰寄睇城市兮湫烦将搴裾而髙逝无更从于彭咸憙先庐之不弊乃惟归安之邑眷兹大姥之墩梓桑乐乡枌榆故门坦素履离喧羣抱玄璞扬幽芬髙尚其志驩然愿言集百胜以为居宫一亩而安儒廓以芳园疏为流渠山石荦确草木扶踈韵争髙兮梅竹阴合秀兮蕉梧级甓为梁累■〈琐，石代王〉为岛竒抚海外异拔霄表鹤鸣于皋鱼在在藻龟扶茎以巢莲鹿交角而眠草若夫靓堂崇亷重轩连楹临以层台敞以广庭燠以曲馆凉以丘亭左琴右书前壶后觥钟磬在悬戸牖有铭于是息广胖凝虚灵禠垢滓游神明偃仰至玄消揺泰冥烛造化之枢灼万物之情玩四圣之幽文研六编之遗经寻曼倩十洲之诠覧伯禹山海之形递钟一皷商歌数赓烟霞为之飞动日月助其光晶既对圣贤亦多宾客玉尘时挥巵言日出式燕且歌或射与奕客曰羙哉掌人之栖乎浊秽逺善哉掌人之清乎中外一请荐署曰栖清庶斯名之宾实客有太原祝生嘉其旨因称曰卬非正则兮皆浊而卜居卬非须无兮弃马而违邦泳黄生之平陂濯孺子之沧浪睎亷立之伯夷符得一之昊苍称既题之屋墙以扬先生之耿光也
　　
　　余侍御游灵岩赋
　　
　　侍御桐城余君正徳九年衔勅按山东允明自京师道天津遇之君道昨六月有二游之胜先灵岩院次泰岱咸有诗记乃出巻灯下疾读信语可以张大丽竒君谓余能赋之惧非目得兼朴鄙当不称谢而君不可因稍猎文内次第排比一二为赋灵岩
　　
　　秉豸斧以东按遵鲸浸而南骛幸豺迹兮云屏庶鹿游兮能赴释诃从兮岳震纵縢策兮岩歩隃琵琶之名峦憇迟贤之遗寓（迟贤亭）访卢生之灵洞（卢景洞）睇靳公之残句（亭有碑宋靳八公受吕公药术得仙题五言一章刻其上语意不可晓）于时蒸澍骤讫微飙薄扇折旋曲阿拾级遥颠芳飘菲袭岫接峯连走白足以导予投金宫而舎旃拊伏龟之陨石味甘露之渊泉称以白鹤卓锡（亦二泉名）韵以紫蚓鸣弦鸡鸣歌舞师象连蜷（鸡鸣象师三山名）猱援子以升木鹄矫羽而戾天木■〈艹集〉蔤以巑■〈山蔓〉草葱蒙而芊绵异种之果比实莫名之卉交妍若夫檀楠被金瓴甓流翠华乐借宫兠率移地则有五花澄明千佛般若灵藏飞轮功徳不瓦（五花澄明千佛般若灵藏皆殿名絶壁茅庵榜曰证明功徳）浮图数成以锥立崇榭九层而表跨三衣铁食（古铁袈裟重余万觔）百碣藓稼（西魏以来碑甚多）歆旷翫之不厌嚬流景兮渠夜九十未家其曷能舎持椽炬以破冥觅输般之幽驾（秉烛入鲁班洞二鼓而出）于是灵域毕呈玄襟独写吐纳万象沐浴皇冶答流云而长啸等群有于一咤且夫神可以境怡俗乃用理化神区必名场平政则多暇匪王度之晏熙岂探寻之斯假懐凄商兮潜袭驱予车而遄下
　　
　　石林赋
　　
　　震泽濈包山崒遥岳紩潜川衇蓺琨沃瑶葩玭果瑮区灵域玄真府仙室谁得而易宅也乃刘毛公洎焦君子浮游泛览中谷有士衡皋匽连隩泽徙倚其色有皜其气不滓弗仙弗凡爰踞爰止二真俯而疑拟而谋（叶）曰异哉曷乎其孰恃而僣谥者欤山枝儒臞经行焉真即以稽山枝儒臞曰天予之锺地予之逢渊讵驰骥柯莫栖鸿此其为物舎諟而不宫者矣是故胄条金天字云敬夫丘壑结胸干植立肤合万硌而犹林卧只玉而成居彼此谐姿质名恊符尔乃苖引矷磷柢磻礩硋桢树礤礐叶布■〈琐，石代王〉■〈石最〉璇兰琳荪琛杶琬桧躬桓辑瑞以交拱棨戟列行而森卫聮广作舎出云为盖绣丹薜以春荣层苍莓而夏阴黄疑樵以秋衰皓莹雪而冬深甘露之羱乃共兽零陵之燕乃其禽若夫一拳莫减五车匪益花饶紫黛丛絶榛棘鳌簮肖蓬莱之状鹅羊剰长沙之迹风声夺岣嵝之响雨彩发南雄之墨谢雕楮之宋匠旷网瑚之海客长不藉于秦鞭化无劳于皇叱盖遵实而为声又奚愧于烦啧二真曰俞臞嘻未悉乃称曰硁硁戒小珞珞厉徳孔絶磨磷庄尚坚白它攻存乎周雅介贞着于姬易仙用儒梯物以道极此何人欤齐山作仰喻景行以偕行体艮为身思其位而不出者也
　　
　　南园赋
　　
　　不逢年以干进依灵丘以肥遯违王侯而尚事聊消揺兮无闷则有涧阿之间庐广之前辟彼善壤缭之长垣令流水以成池象洞天而为山交蹊迂迤以午逹寛石陂陁而底安嘉树井立名蘤栉植修筠轩挺丰藿绵宻四叙有接艶之葩比岁有连新之实栝栢杉松栟榈梧桐文梓美漆髙椅茂榕榆分光于星田桂得种于月宫桃李兮成沟牡丹兮専丛海棠兮泛殷阶药兮翻红灼清涟之香蕖烂曲塘之金蓉带以须荇铺以水葓莫不陆陈亡厌水立靡穷千蕤万萌不可得而极诸其形容也至于桃杏梅李枣柿梨栗蔗藕菱芰榛榧枨橘含桃枇杷龙眼崖蜜鳬茨鸭脚雁头湖目菰笋疏脆薯蓣丰实尔其百喙歌春孤蝉呤秋贵语雕笼之吉了巧啭碧阴之栗留或雊谷雉或走罝兎或屏隠孔翠或沙立鸥鹭或皋鹤和鸣或麀鹿行顾大抵人场既偏圃事聿周吴多名苑而兹其特优欤夫辟疆専声习氏逺称金谷积丽离垢掲清董废窥以儒振陶日渉而趣成展也独乐允矣莫京掌人于此将攀辙而抗衡者邪况方之自南火离攸奠类阳而明象文以显虽因势以就筑亦可以物而取诸逺矣于是庋图袟着笔砚张琴筑展壶箭流吟啸肆觞燕祛凡襟廓玄见如易贲于而有喜如诗乐彼而不倦若是乎其阳明哉士安土为君子儒其文显邪吾为尔作逸民传
　　
　　一江赋
　　
　　伊斯江之为物也浑澒泱■〈氵莽〉渱溃滉瀁瀷漻■〈氵葛〉以■〈氵枉〉瀇淢瀺灂以汋淙湢■〈氵仄〉漰渤溟漫而澎滂浩浩汤汤汪汪洋洋■〈氵豢〉兮青苍涾兮迷茫廓兮而■〈宀康〉■〈宀良〉吐日吞月渐玄渍黄葢自堪舆之开辟化机之翕张儵帝涤源凿混沌以利渉昊天设险畀圣明而为防是以荡五岭漂三湘带吴楚襟荆扬拍莲掌滋扶桑会地脉兮连天潢浃两仪兮洽八荒兼三才而共济束一统之华邦信矣天堑雄哉谷王所谓祖百川而父五湖弟四海而兄三江者欤观其千古之有常五彩之时彰金焦相衔乎舳舻烟霞互织乎帆樯或扇以飍■〈风贝〉则雷霆忽助其震荡或媚以晴旭则金碧缓揺其景光或微生澌而氷花雪蘂澄庶品之神爽或浄如练而天经地纬开万世之文章容成袖手以废厯竖亥趼足于穷疆璇玑玉衡虽虞廷之仪欲测和钧闗石计夏府之器难量涵泳四灵神出而鬼洑沉浸万象龟游而龙骧玄妃往来采明珠而拾翠羽法驾上下乗清风而御阴阳至矣乎征妙理于蠺丝谅托始于滥觞若夫蛟窟散处龙宫深构瑶房九重贝阙双辏水精之柱骈立火齐之瓦鳞覆悬珠作烛梁飞万万之月团络寳为帘檐走千千之星宿其下则有玛瑙砗磲琉璃珊瑚决银汞以成池筑玙璠而为区五金夜发竞光华以呈干后万珍曰产如沙砾之走坤舆其上则有弥天作惟极地为载遥岑轻沫卿云微带月娥临镜以修眉天女沭鬟而匀黛齐州回绕班班九点之紫烟仙府平临朶朶三霄之翠盖其中则有鰋鲤鲿鲦玉柱银珧河伯导旗海客寄绡风从吹浪之江豚雷应铿钟之蒲牢羲和镕金沸洪炉之衮衮冯夷剪雪飜银海以滔滔其傍则有芦洲战烟牙樯揷天蓑笠鸟道灯火渔船风凝软沙而鹭立雨浥厚莎而鸥眠福地洞天巢鸾鹤以遐峙萍花荇叶暎鸂■〈氵勅鸟〉而沦连至于龙堂晓云僧艇暮月善才之石砥定毘卢之阁■〈山集〉嵲郭赋鸣万夫之喙陆泉激千人之舌物遇之而拔凡品人锺之而为世杰邦家倚之而治忽古今由之以兴灭传诸图经登在国牒灏灏溔溔未遑暇以殚说也若稽使君于斯奚取我契其大才学志度是故语其才也如江之波东底瀛壶西起岷峨蹙瑶花兮沓沓烁雪山兮峩峩飞涛溅空兮濆千堆之沫惊湍击地兮旋无底之濄撼紫皇之宝宫倒织女之银河无逺不至跬歩数州之域有重必载鸿毛万斛之艖轰轰乎霹怒霆而迅惊电扰扰乎舞虬蜃而飞鼋鼍通四夷之归王象贝文犀涌梯航而雾滃入九壥之贡赋锦衣玉食纷忛席以云摩济天下兮徃来又岂俟于盈科语其学也如江之澜书名淮东之院堂有富文之颜缃摹绨聮梓雕铜刋六籍■〈目户〉奠百家周完富夸牛腰之舳勤助熊胆之丸口诵手校左墨右丹滕万口于千载据尺几而一观若乃拟其志髙惟江有潮突乎其豪滮乎其遥万流秋毫千潨斗筲莫不障而东之以会同而来朝坱圠初分即称其拔萃汝汉既决谁得而溷淆懐子胥之孤忠与伯若而为僚四渎首推其广大六合咸让其并包方其度洪惟江有容元气流通乾坤混融衡截海内平分域中际天渊于不二齐物我于大同引重致逺通其变于不息含垢藏疾浄诸有于太冲髙以下基当其无有有之用满而不溢天下莫与汝争功大抵陈事之方有通有会放之弥者收必宻极其细者生乎大如其大而不约恐华谈之已泰故观江之说则疑其过夸审一之理乃识其非汰交助互益非人奚待尝试问于江灵察川勲之攸在是故苻坚玩之而狼戻江总恃之而颠沛壮从击檝之祖生竒赏烧舸之黄盖三国鼎睨六朝逓代水无变于安危人每异其利害其故何也诚以天谟地烈积乆无托绵绵延延数千百年必至于我皇祖而始得其真宰也观其发祥于始蒙六飞之首渡创业于成遂九重之斯届煌煌汉阙日照而月临荡荡尧衢干覆而坤载然后华夷一统长通道于安流河汉九霄恒效灵于上界而有如使君者又复沐浴恩波渐濡天瀬握提廵之専节守信誓之若带志业浃内声名溢外尚亦防之有法而备之无懈俾外者无穷而内者不怠息扬波而清水怪荡天骄兮浄紫塞甲兵洗兮玄圭拜旌功进爵加禄赉家流国泽并汪濊一江晏然世永頼斯名称情乃无愧赋而扬之载采采
　　
　　哀孝赋
　　
　　允明与太学生无锡华云从龙友云母张夫人没允明以逺不能往相其丧或能有以发章母夫人贤为少以纾云之至痛亦友道可为而云之志会云示邵林二尚书先生所为志铭及张都运与云自述事状夫人贤节不胜举其间偁其孝事尤弘伟因掇叙大概稍韵其词以归云盖识其大者可模后来妇无徒慰云尔始云外大父福州太守时敏以子幼用夫人馆云父太学君时祯于室福州既宦游告时祯请迎养舅姑乃白舅姑舅姑难之实时祯亦难之夫人曰我得之也解饰首之资筑室于石羊竟致之徃而觐馈隆于妇礼来而理軄修于家政于是舅姑夫子宜于迩而父母安于逺又左右其孺弟弟已立既归其政趣徃事舅姑尽恒理舅姑后先没相时祯送死倍常力及丧福州时已于张家持服比在室曰身始本在室礼与其常也寜厚姑之没哭不絶声或絶粒盖三日而病比襄事毁如初加劳焉遂弥留以卒呜呼女妇性多闇滞又没世无姆教乏究明理道通逹古事之功故自儒宦大家外凡女子嫁者輙忘其亲时以归寜饰仪文而已赘则视舅姑殆途人比安得有如华夫人之知识即知之梗焉弗能处也或曰知而克处者固有之或病于财不得以为恱曰病于财已耳吾安得厚诬世以絶无若夫财不足以病知与处而不知与处也者抑多矣不贤华夫人得乎夫人之事岂独二族儒宦教染以然固繇其性资凡其事盖本之以仁裁之以知成之以勇是君子之三道者其殆庶几乎近之者欤邵先生曰若人者从从皆义信矣夫然而总其实孝也故题以哀孝
　　
　　皇播气以降性兮无昭昧而必仁孰二道异夫成形兮可非孝而无亲夫人既抱此淑禀兮又申之以髙慧灵荃粲其中秀兮函瑜琬之温厉镜皇伦之纷赜以相夺兮曷不善修以兼济相先民之鸿训兮女从人而无専建刚柔之弘义兮坤必求徃而归干忾暮世之改度兮招灵修使来赘既天命之不谅以吾遘兮吾敢慆天彛以人废从移天于尊章兮胡有天而弗戴诹灵修其徃请兮来胥宇而承馈尊曰惟我其难之兮将纬繣而叀戾岂道有穷于兹人兮繄弗观其通会揽旁涂于周行兮聿典礼之必行髪余首以撤饰兮资构宇而导迎尊诚动而感諴兮爰居处以胥寜止干父蛊兮徃帅妇经亲谧于遐兮尊逸于庭俌连枝以丕植兮卬也归政肃褰裳以从尊兮修日事之有定尊先后以罹恤兮以襄事无或不信以不诚逮显父之继恤兮服服与在室而同情亡于礼者之礼兮因心从宜以有兴恤复终我圣善兮我恫痗益弗胜永号不粒性几灭兮愳斁礼以忍生终靡支于恒瘁兮奄溘死以遐征何女妇之必孝兮何行孝必礼也礼有弗周于天常兮夫何善以义起也已焉哉彼赋之慝兮用爽天明或察而固兮行靡有方相古淑媛兮交驰并翔哀夫怛焉兮徳在躬逝焉得世姬兮皆华之俪匪女之程兮唯士之轨寜孝之至兮引申长类臣完厥忠兮幼廸其悌孤慈友信兮百行攸致一母之烈兮二族之炜用独邦劝兮风暨四海赫禆皇极兮完命于帝锡尔不匮兮以引勿替
　　
　　拟齐梁内人送别赠拭巾赋
　　
　　初裁白纻白如霜旧遗团扇月含光纻拭不灭何郎汗扇揺空想婕妤凉何如赠巾意劳君转蕙肠若乃龙胡交错玊线绸缪轻挹珠散舒动兰浮不忍桂匡床讵忍委玉箱留取炎热将归去茱茰幔底拂鸳鸯
　　
　　顾司封伤宠赋
　　
　　满不乆秦台月聚不住楚观云云雕月堕兮红粉黄尘于是缅邈宵情芊绵昼臆怜生信誓之留怨触箱奁之厯则有细钗孔翠绣领鸳鸯窓窥鸾照佩解风篁髪燕草之碧丝脸越蕖之红房望惑弓鞵兮只脱魂迷黼怅兮半张昔喻丽于群芳兹萃芳而何益悲瑶草之不声痛琼华而无息苦莫苦兮断知心悼莫悼兮难国色抚幽栖兮涙盈巾伤四海兮无佳人便为巫女终成梦便作姮娥有底亲银蜡九枝光緑沉百和香香香香不歇光光光不灭瑶瑟鼓残兮湘水咽紫箫吹断兮黄泉裂虽令魂返少君丹假使貌成虎儿笔争如歌出李延年会道佳人难再得
　　
　　懐星堂集巻二
　　
　　●钦定四库全书
　　
　　懐星堂集巻三
　　
　　（明）祝允明 撰
　　
　　○乐府
　　
　　从军行
　　
　　腰刀帊首报君恩初事将军出雁门回首家乡无限意秋风吹上五陵原
　　
　　前缓声歌
　　
　　瑶川遵穆晏汾水从轩游玄王启灵会道官亦交酬苍禽唳金支琼鸾翥綘帱灵宾戞韵石子登引空讴圣日丽万舞祥吹振清球川后迎皓蜺波臣趋翠虬湘姬偶瑶席巫女行玉羞天老献秘文圣年无时秋
　　
　　董娇娆
　　
　　京洛何迢迢紫衢通丽谯采桑谁氏子不解意飘揺强腕折髙枝卑指揽柔条讵知枯残日不爱彼秾朝何当华堂上丽瑟歌此謡此謡固君情不移芳与雕吾将持赠子闻是董娇娆
　　
　　卢姬曲
　　
　　卢姬貌似月复有伎如云青丝覆鸾额歌舞汉宫春参差铜台上宛转受恩频君不见太祖会杀声清人复留妙妓西陵里卢姬幸不为寃鬼为名嫁人花老矣人生行迹自有时莫以迟速叹卢姬
　　
　　邯郸才人嫁为厮养卒妇
　　
　　髙下理有定金房须玉骨不解理有异三五月圆缺昔为锦绮丛今为蕉萃窟娇卧邻皂刍夜半闻马龁遥梦赵王宫盈盈望秋月
　　
　　陇头树
　　
　　陇头多嘉树君持作梁柱清晨覆宾相白日抱歌舞哀哉北邙麓日日听人哭
　　
　　骢马驱
　　
　　骢马紫游缰光辉照洛阳朝辞上林苑晩入斗鸡坊无因道千里城邑少豺狼
　　
　　闗山月
　　
　　明月度闗山中天照蕃汉十万良家子嫖姚甲待旦健儿秋牧马天子晓射雁亦有王明君独抱穹庐叹
　　
　　雉子班
　　
　　雉子班何牡不顾女来语啄班班吾不如绞颈谷中班班何班班何
　　
　　天马来
　　
　　天马万里来天闲（缺一字）开天马入群马辟立视天马长安亦有苜蓿食饱天子徳天马天马在宛野
　　
　　陇头水
　　
　　流水出陇头白石乱髙树四海逺深渊原泉日夜注不见人物景独向东流去
　　
　　吴趋
　　
　　阊阖红楼起皋桥渌水回绮罗揺日丽车马逐云来施旦非吴艶机云是晋才欲歌遗古调风俗转堪哀
　　
　　柳枝（六首）
　　
　　夹汴春来千万枝緑阴随处缚金覊殷勤休负东风意曽把青芽细细吹
　　
　　紫泉宫外晓烟和万緑条含太液波只有帝家春色好争禁人世别离多
　　
　　树犹如此我何堪长笑殷郎气不男若见女儿腰十五一生踪迹只江潭
　　
　　隋家萧后解伤春内苑亲栽几树新出塞归唐春渐老美人思树树思人
　　
　　白家只说舞腰肢不把红妆闘翠眉嬴得美人怜又妬一时都不爱花枝
　　
　　营门只阻羽葆幢争似连云荫漕艭护国清风四十里百年人说老平江
　　
　　林鸟（二首）
　　
　　无柰恩情宻临别自依依思君如林鸟同宿不同飞
　　
　　与君如林鸟暂聚沓长离得夜乃共宿入明不同飞
　　
　　○古调
　　
　　泰风
　　
　　泰风儆时也岁律黙迁夕飙儆物起坐多念歌以永言灏商回秋泰风薄宵冲堂袭惟其音萧萧蜩咽乌栖蟋蟀试吟岂无忧欣以耿遐襟肖形声气亦有裳衣无作我羞朝日将晖昔之抚景鲜驩薄游今之抚辰力弗及修五十无闻先师无畏无曰其迟其日如驶皇序逓代漫漫百年天之将旦无然爰爰
　　
　　诗（五首）
　　
　　巍巍大山髙弥弥长河流人生百岁间有乐亦有忧葱葱陵上槿朝华夕已休俶载向南亩岁乃亦有秋少壮在努力老大且偃息偃息安此生此生须有成努力不在少老死终无名
　　
　　滔滔川上水羃羃堤边草行行逺方客厯厯山下道道逺行易疲白日坐已驰无忧白日暮秪恐严霜垂日暮行复朝严霜草以雕
　　
　　中谷有道士颜色常鲜好被以松栢叶啖以灵药草守气存谷神后天可难老授我鸿素书相期青云表众人不尽闻安能不枯槁神农遗世经榖食烝民寳物生天地中万形同一钧小大各自齐聚散常相因髙岸忽为谷沧海亦飞尘弱质非金石谁能独乆存生世六七十永者仅百年相去几何许等死焉足论仙人庄子休为君颇开陈
　　
　　夭夭南国子声伎妙入神审音类子野歌舞倾都闉城邑不足留引领奉韶钧浮云翳广路且与闾里亲倡家日还徃哇淫累其真简兮前上处谓言不足珍乐府久隔絶繋籍犹相因啸謌且自乐亦以共嘉宾
　　
　　杂诗
　　
　　鳯凰执圣符有道乃来仪白鹤抱仙姿俗士每豢之栖啄非梧竹腥秽茍覊縻鸢戾与鹰挚性在哺雏雌翩翩遵渚雁噭噭鸣声悲青冥一举翼万里乃通岐洁食荻中粟渇饮清川湄孤翔无乱偶髙风羞诡随
　　
　　述行言情诗（五十首）
　　
　　昔受皇灵命结此轩竒姿一从辞铏璞雅负遂参差英光没腾越皓素变为缁兹辰起遥想椎凿倘还施但恐时日促璋琥竟无期乃知万物贵治琢当及时
　　
　　大钧鼔群有黄祗効成物流形随风气结性亦殊律吾生托燕冀抱禀愧沉郁返兹寛柔方茹和克强倔所耻非平康徒胜此回屈
　　
　　结髪属偶句舞勺肆篇章前征脗羊叔髦誉追滕王明明内外祖公望张辟疆提剑多教术童弱企髙翔安知三纪后栖栖守榆枋
　　
　　苍姬建鸿歴祝丘肇遥封丰稊托后穰疏条鬯周通九江树崇议司徒奋皇庸信栝烂材器闽建扇遐风渊渊都漕君起官来南江雄畧絶类群宏图奠兹邦五子粲马窦载以辟吾宗
　　
　　曽祖抱至徳天倪以和神善闭本无楗泯耀没见闻辟时遁朱鬕倾否逢皇运微情委塞聪遵养晦衡门洪源浚且潴大川乃雄犇
　　
　　赫赫惟王父自天拥英休完徳奠瑚琏大积苞坟丘敷言对清问献纳襄王猷宅忧秉大防（景泰初公居忧诏夺情起任戍务公执礼典不应）旬宣向闳州冀方犹虞岳懋縡腾诸侯悬车耳顺岁髙烈方弸彪
　　
　　公有髙明居安老亦畜小时从息经笥偃仰思至道繁英蔼修荣髙简梲不藻周罗千载语竹素光耀耀忆跪听公诏拜此济生寳县丱蹑短阶昏旦恣寻讨
　　
　　先人备百行为仁乃其基至诚动万物大孝敷弘规慈爱无等伦日月洞肝脾岂惟天止性在三道兼师母氏既圣善孝敬极壸彛坤仪絶振古直当任姒期喣乳帱载间春秋望翔驰
　　
　　七世美仁里八叶通徳门五教植本始百行郁华文仁义日可见金玉作庸言鸡鸣绳凖出举足宫征存厚趾靡颠丘长津从冽原何为末受者卑垢辱华先
　　
　　髙闳众祥集泰日百美具丰屋陵飞霄崇楼临大路髙斋敞华器芳皋罗嘉树良畴经迩郭丽舫泛妍溆绅杖旦日临星曜时夕聚群公鬯威仪百彦尽能赋图书恣雠核琴瑟铿在御崇议每征今幽求竞稽古巵言蔼兰馥雄辩激水怒觞咏富章什弦吹畅情素西园继清夜何愁白日暮
　　
　　泰否冥斡运大小互来徃童龄何諐戾忽使堕毒枉焉知循陔庆遄成陟屺望万生皆有终逆质胡不丧
　　
　　大忧纒弱衷意气尽荒漠向未遨长衢中路履綦错零霰杀翘荣朱光就凄薄辰遘萃华滋运消易零落人理有太合太合及兹辰束楚当星戸（建辰之月）虹梁就鸟津彼其行结恱予亦御周轮从云来粲者卺醴合良人永始承遥绪昌图启后珍■〈口康〉嘅山河誓与子并千春
　　
　　执业禀公训士节谨干禄力修贵潜藴进逹戒征逐踰冠闻有司察业就甄録校考既充赋胶序且饩育
　　
　　人生有穷惨大化当极否偪蹙适三月凶割降重累巨痛深故创沈寃等堕海人生覆无天云胡不遄死
　　
　　六极兼弱贫百罹萃凶孤素薄综物懐坐为鄙人图仓箱既凉匮米盐务锱铢自持椅桐姿埋沈向泥涂
　　
　　读礼讫祥禫试琴成笙歌丘坟肆畋狩志行穷琢磨天人贯麤微昔今纷网罗大道弥宇宙眇薄将如何
　　
　　先人有髙栖遗我端居室幸无丧志物塞楹简编集皇王植丕训子氏张万术闭闗断来鞅庶以究昕夕
　　
　　学聚勤殖藏息游解纡结寛原或流衍澄泉共甘洌攀条采硕果循畦屏衰叶幽禽答遐韵候虫依气节芳霭蒙晨荣明辉扬夕月拔时附絶驾塞兊谢尘辙
　　
　　服膺从圣轨厉志尊前闻敦厚觅砥道髙明抗浮云玄元极三古疏通穷八垠焉能为栖栖揜抑斥鷃群
　　
　　老聃贵知希庄周识齐物山渊故应平精象藏恍惚因知在矢溺居然返冥极安知临牢豕终为祝宗絷
　　
　　昔在枤膝下拊顶称佳儿珠鳯已验文棊虎亦彰竒所企自有立名位岂足期自从胜簮弁颠隮逢百罹握志壮室余荐名仅乡司逸足逺市肆永媿英贤规
　　
　　浮名虽或就夙尚乃弥坚漆雕有风期恒虞终邈然英游并彚征予犹畏争骞兹辰更不伸蚇蠖盘黄泉因知随时义圣谟固昭然
　　
　　戋戋抱微禀自拟犹蓱蓬企瞻先哲民终羞絶萝松追随不越群胡足为不同何为荡荡世亦复此不容无闷见君子先师尝发蒙平平王道间万厉频交攻茍无反躬术何以御诸凶皇仁卒全物莫髙匪玄穹
　　
　　斯人各有尚沉潜与髙明伊予独坦荡未解懐戚营既不毕狂狷安得遂中行所睹恒廓如万有通一平泰嵩輶如毛瞳眴已千龄不知要其终得丧将焉征
　　
　　同人贵郊野气度本恶狭出入州闾间清浊且参夹无衰桑梓敬幸共枌榆洽鸟兽不可群非人其谁狎
　　
　　大仪靡停运百生岂淹息丽天星汉度附地虫鸟疾把策诣有司五徃五见黜岩栖岂无尚廛托病多役钱刀壊心气霜露损毛质蕉萃勿复言流尘蒙白壁
　　
　　陈根托九壤材朴各能蕃剥果存孤硕微稊仅不残芃芃万植中吾独姤其艰空务封沃勤柯条竟疏单
　　
　　疏单勿复道幸抱此髙襟妙鉴既弘照大车亦雄任如何覆载洪行迹复淹沉孤征即长道纒绵荆莾侵焉能不局蹐日月坐以深
　　
　　绩勲惟在力获应非縁劬每当纷纭间鯈忽发灵虚皇枢一纳牖神明随囧如其来眇亡岐须臾充九区犹操独茧纶一引盈车鱼又若陟春囿万荣一时敷研核皆可食百实皆甘腴由来自不识秪觉本所储
　　
　　岐路纷百虑三十尚择术规空际无象践迹窒寸尺先师有遗榘四十乃不惑氷鉴端服膺物貌讵纎忒交衢纷总总大路遵有一皇皇孔氏程圣愚乃同则
　　
　　万理尽东鲁群空乃西来余子骋千涂憧憧何取材学聚蔽穹壤白纷无遗哀慹然对今古至乐不自裁
　　
　　百代为宇宙升降成兴衰兴衰极变化忽已遘兹期方策布群贤建躬各随时森罗丙法戒所在吾有师
　　
　　有师蒙获富君子贵为己每求同若人力勇由知耻周身饬百行建节广纲纪任重扛九鼎致逺道千里细徳未足论大干敢摧靡丈夫生所期恒存在后死
　　
　　明王方御?世才乃征庸礼乐建皇极风猷归大中亭育茂登殖声名粲光融卑髙百有位道术何终穷
　　
　　仲生能乐志夷吾性善养恣任总勿阏道林胡偃仰名都富雄第山池半邑党崇丽摩浮云琼筵日弘敞水陆穷罗羞歌锺沸繁响妙伎逾二肆游童列弥广毕性声色中麟台进功赏
　　
　　素无经世懐学仕本先训终然拙枘凿株木臋乆困浑玄当有期或合阮君遯元龟幸垂兆长徃乃无闷
　　
　　筑舎负崇巘髙卑縁秀林翠岭绚晨晖丹崖丽夕阴入坐交飞英当窓语幽禽山人适云觏写性将清琴郊居赋既就白醪亦可斟循麓看时艺桑麻长方深未必谈名理欢畅已弥襟
　　
　　檿榆樊石扉垝垣卑四周前楹舒广场后宇环澄流微沦带山趾半覆花竹幽长夏且游浴髙荫终日休岂必商丘开点尔聊同游
　　
　　清晨风候淑引策出郊郭青黄交逺畴循浒桑沃若白云被华岑飞涧濯幽壑泛眺思累新冥会神逾廓命俦赏已豪孤寻寂倍乐
　　
　　雅尚穷阔览迩踪愧卑纒卧游空能赋道观多厯年终南华岳接峨眉太白连九疑元无地太行非有天岱宗日华浴祝融星汉悬朝飱赤城霞夕拂匡庐烟洪河春裂壤横江秋劲弦因过洞庭水自擢潇湘船东海本吾宅太湖襟舄前龙宫多寳药洞穴鎻禹编灵期似当值旦暮相付传
　　
　　驱车出衡门薄游览九州岛东征畧瀛海西陟升昆丘冠巾岱华竦襟带江河流验迹章亥趾裁贡禹王畴泛观山海图遐寻府穴幽八维何所极撮土此可求
　　
　　璇穹积重霄回运迅不停曜灵烁神烛望舒循九行三垣列君臣万纬流物形河汉夜半转四时各财成灵宪炳干文至精存吾征
　　
　　万龄同一域千哲共此契遥迩幸相闻师友丈室内行止每讨论音辞时赓载单躬事百贤其益故宜大
　　
　　遥贤故懐益宻哲重应钦四海三数君垂眷后先深年位非所限存没或殊今渊渊玄酒味粲粲瑶华音懐哉以拜嘉毕世铭卑襟
　　
　　仲尼欲无言六籍终亦呈林蘤向春敷有喙随风鸣斋房坐清晏文言时有成左生润瑚佩庄周厉风霆二汉隆体骨六代繁丹青至哉统其全周后惟唐声山鸡且自爱蝇辩方营营
　　
　　学优在用行时舎乃含章士业岂空言斯世存维纲修政用熙载树礼为周防生养蕃卵胎芟夷谢萧■〈艹稂〉文思翊无为乐声荐登康本未有宏模千目森铺张褐襟衷短简可布亦可藏
　　
　　至道极心性域外有真觉旷生幸闻修瞽辩岂喧较万变终不缪吾自了灭乐
　　
　　鳯鸟不世见四海以徳称虎豹伏深山雄鸷乃驰名日月逓经天夕伏亦沈冥目趾待成功谁不仰其明所以孔仲尼君子疾无声嗟予蹇淹留闭戸乃浮名髙卑共彰彻近逺均一鸣惟忧邦必闻求之无其情
　　
　　六籍统宇宙七纬键天人百子错町畛万家腾烟云眇眇予日接泳洽如渊鳞冥蒙日思道粲发时摛文纷纶向一贯光彩摩三辰向来觉性言寂寞难重陈至乐终百年与尔同埃尘
　　
　　金兰操（二首）
　　
　　（初赵魏公子昻与先总管友善游吴辄就馆尝为总管泥金写兰二本祭酒胡文穆公为先参政题二楚声允明保之复缀二琴声以语儿孙）
　　
　　金兰之猗猗兮写我心以贻兮聊与子同归兮两公闲闲兮贻我金兰兮金兰也且闲闲也且
　　
　　和陶渊明饮酒（二十首）
　　
　　仆本拙讷缪干时名两年之间三谒京国游趣既勌风埃黯然舟中有二苏和陶诗夜灯独酌读其饮酒二十篇不胜怅慨聊复倚和
　　
　　昔者病斯世庸人常扰之百物安大化甚似垂裳时衮衮元化中吾生托于兹学道三十年今辰聊寡疑愿言戒迷涂灵台亦有持
　　
　　明时耻韫玉抱策下丘山所献几何许腐义数千言有司缪甄録一出踰十年身世无一补何物期自传
　　
　　士生三代后干名本其情所叹少可知科版猎空名二者齐亡之何以为此生此生幸长存得失何复惊陶公但饮酒千载名自成
　　
　　大鲲本渊潜化形亦天飞截鹤续鳬胫二物均为悲日月绕玄度万象各有依天地会有终修短同一归吾生向妍华何惜此日衰有酒不解饮而问彼从违
　　
　　大道本一致无问寂与喧毎有希夷时不见耳目偏逝水喜东流浮云忘故山美人隔秋风涉江耻空还旦莫或遇之庄周有遗言
　　
　　客来相话言言多非与是问我谁适从我不识誉毁幸客来相过惟能黙饮尔随意翻瓦盆不解弹縁绮
　　
　　秋霜瘁荣木春露华槁英逝者不能已爱憎谁为情吾生四十年强半居欹倾不知谁为之孰为相号鸣局促百年内安足称逹生
　　
　　鳯鸟有五文不共羣禽姿言欲览徳辉来下梧桐枝文采众爱惜云是应世竒廷无箫韶仪好文空言为恐终返天山逝难风尘覊
　　
　　世事不可极遇酒意自开寛然处百年亦有几好懐吾驾无回辕何适亦何乖夫子惟天行微生病栖栖孺子濯以清屈公淈其泥幸此杯中物与我多合谐醉中态多乱真抱自不迷皇唐事悠然古意暂可回
　　
　　回首望乡井窅在东南隅倦鸟不出林胡为渉川涂冬半多北风疲马不奈驱昔行气长徤兹来感有余园田茍可治岂不懐安居
　　
　　长愧先师言忧贫不忧道劳辛救寒饥容体易枯老自从强年来颇不患衰槁翕翕电影间英交亦何好澹然无得丧恐有身外寳灵龟不朶颐乃活岁月表
　　
　　吾足如转莲遇风无停时节候迭代序常与家室辞三岁凡五出别离复在兹行止岂有津谁为我稽疑不若巢中禽乃免霜霰欺天运实为尔通塞任所之
　　
　　尝喜陈图南托世在梦境亦有阮歩兵六旬且一醒神解与辟世此意在各领汩汩糟醨间少复此冥颖哀哉羊皮人方彼耀虎炳
　　
　　四十不拟老老状日已至饮量复减昔三饮已复醉诗来亦信口甲乙懒排次遐览天地间何物如我贵所恨每自丧长失本然味
　　
　　所乏百亩田亦须五亩宅居食少给躬何复世上迹一身自宾主一日足抵百知我不暂舎举眼天日白黙然便归化亦复何足惜
　　
　　安世至此日世纷亦已经庄周不畏烦为人校亏成五岳屹常居四序乃迁更微子为之奴箕子出门庭谁能外阖辟妄动枢机鸣宻云自西郊荡荡周文情
　　
　　然烛能为月揺翣能为风手有造化能身在造化中顺时以道用天人乃相通如何负折鼎而欲求张弓
　　
　　青天恒髙髙欲上不可得文成食马肝汉武知复惑狂念如推澜滔天不容塞坐此弊其驱亦复几丧国吾有升天方难言姑缄黙
　　
　　卜商有遗言学而优则仕学既非为人仕复寜为己有玉求贾沽无道榖亦耻仰瞻夔龙朝俯愧蓬蒿里骎骎饶二毛行行入四纪马逸驾可覂风回楫须止尔无操御中颠覆何所恃
　　
　　二仪不飜覆万生岂无真物情虽冯时中亦含元淳扬子本清静衔垢作美新贾生抗髙志慷慨为过秦其君或唐虞彷佛皋契尘诎已狥一时哀哉遘其勤因知纭纭内心与身自亲会须直躬行大道无迷津提壶挂舟傍还戴漉酒巾何必访巢许今古皆斯人
　　
　　秋懐
　　
　　时运无长荣清商多悲音悲音一何苦壮士有逺心萧萧风篁乱琴瑟蛜蝛吟寄言眷万古托之千霜林浔阳有余波涯岸倘能寻
　　
　　己巳闰九月十三夜梦中为游山诗
　　
　　春观入西岫区名意自别松岚结幽赏虫鸟弄余悦花气韵苍沈树肤落翠雪天行无尘染丘卧白云洁心在道不违未觉万物裂三爵已余酣清心写泉月
　　
　　春日醉卧戏效太白
　　
　　春风入芳壶吹出椒兰香累酌无劝酬頺然倚东床仙人满瑶京处处相迎将携手观大鸿髙揖辞虞唐人生若无梦终世无鸿荒
　　
　　别唐寅
　　
　　长河坚氷至北风吹衣凉戸庭不可出送子上河梁握手三数语礼不及壶觞前辕有征夫同行意异乡人生岂有定日月亦代明毛裘忽中巻先风欲飞翔南北各转首登途勿徊徨
　　
　　梦作月山独歩歌
　　
　　不忿白日尘宵赏有灵悦山蹊任襟入不必有昔辙石淙长写韵风林时落叶冻狖僵石霜跃鳞触潭月山空夜深静魈鬼时出灭自非返冥极谁能畏城阙
　　
　　拟伤乱
　　
　　楚氛望方恶鲁战谟未谐晋籴每多闭秦饥良可哀三精塞祲雾旸雨更为灾巴蜀风尘暝闗河士马来洪流灭阡陌沟市盈饥骸岂无眠戈誓慷慨击檝才夏屋既漂揺郊垒多崩隤桢干可相寻松栢亦已摧天王下制诏仁声九域开庶几赳赳客犹上黄金台
　　
　　代江南水灾謡
　　
　　天皇耄不事地后虐不仁尽巻天河水淋灌九州岛人九州岛人食多在江南江南灌没柰何堪之柰之何人死无万数薪絶灶冷无菜煑更那得菽与黍遽如许推龙号挽龙语汝不应吾吾请天公来解谪汝
　　
　　九愍（九首）
　　
　　庚午敶呉越间民瘼作九愍
　　
　　溪毛圃芽鲜芳殊呉侬恒食饶嘉蔬今年大馑百年无百年无柰空肠龁野草同牛羊
　　
　　大麦青青四尺长大水过头一尺强安得不托与餦餭无餦餭且自可秧不成苦杀我
　　
　　四月洚水麦不秋五月揷秧水不收良田万顷尽洪流尽洪流大无禾民皆死如国何
　　
　　栋挠室摧墉善崩沈灶产鼃不得烹康衢笫席通流平通流平慕鸱鸮望伯禹懐有巢
　　
　　饥亡溺亡十亡五载降之疫亡亡数谁生厉阶令帝怒令帝怒半为鬼厉阶人安富贵
　　
　　有田莫买只卖屋况有筐箱与巾服妻乎子乎牵出鬻牵出鬻汝不肯推沟渎竟死等
　　
　　旧乞无几新乞多吾食不续欲分何汝不吾分越夺那越夺那乞化偷孱则丐狠则楼
　　
　　旧田不粒犹征逋新田为渊租未除农来为兵强执殳强执殳絶钱镈国无农其何国
　　
　　官囷旷空抽民米富人削瘠贫人死嗟嗟土牧亦劳只亦劳只荒政难吊吾民嗟吾官
　　
　　水诗
　　
　　雨漫天兮天不得见水漫地兮地不得践烝人不粒兮桑田变神仙老死佛入灭伯禹乗龙仲尼乗筏出八极兮睨洚滛而不即公无渡河兮公既没妇逐狂夫与子偕溺青山推鳌足断蛟蛇腾拏万物错乱厥初天一兮生水其载与天地兮为终始
　　
　　沈愤
　　
　　烛龙奔天衢不照云下人阳货盗玉弓仲尼粮絶陈笔絶春秋成乗桴泛洪渊莫食汨罗鱼膓中有灵均青天上无路黄泉下无门漫漫长夜中万古齐一尘
　　
　　知山堂雅集
　　
　　小山不妨宦中隠从近阙无论车马色幸共禽鱼悦风泉夕韵夐霜月冬气洁醒醉齐一襟心赏方兹结
　　
　　雪后杨礼部邀宴用谢宣城韵分得浊字
　　
　　季冬雪始降佳气通岁朔君子良燕会时哲总延擢揖逊粲宾礼登奏鬯嘉乐兰熏互沾袭松颜齐卓荦遐览万物昭无复见黟浊微言共一契所寄在绵邈
　　
　　召父歌送朱版曹升之守延平
　　
　　西北有髙山东南有大海生我延平民居中百千载逺在天南头去圣人万里欲得无菑害秪頼贤守宰圣人念逺人赐我慈父母辍其股肱佐来为赤子乳我望朱夫子如望汉召父请为召父歌女知召父不召父善治田从横正疆亩始予我钱镈以及奄铚艾耦耕并牛犂秔稌诸种艺田功多方理要领在水利广开沟门阏处处广灌溉均水作约束刻石防决泛劭农走阡陌止舎即野次召父善教人颁训从幼艾孝弟正家族勤谨不弛怠趋役赴公事和孙于社火有禀特秀异使结衿带佩入学共弦诵学古壮而仕召父善阜财民产加丰大召父善听讼无情不哗喙饥渇召父食寒祼召父被召父善使人随时各分代召父善事神水旱不为厉人口岁増倍讼盗悉衰止召父去已乆循良风声在惟有朱夫子甚与召父似凡此召父善朱夫子尽备夫子来毋迟百姓日候伺凡此召父事于今益有頼一一速施行恵我起我惫上戴天子恩夫子还入拜愿为公孤贵名与召父配
　　
　　懐星堂集巻三
　　
　　●钦定四库全书
　　
　　懐星堂集巻四
　　
　　（明）祝允明 撰
　　
　　○古调
　　
　　夙驾迈皇邑
　　
　　夙驾迈皇邑送胡侯也侯宰呉而循将述职朝于京师民愿其陟明而惧其不来于是交懐乃述是诗送之凡二篇
　　
　　夙驾迈皇邑奏计天子闱命臣宰呉民民淳幸成治君子闲礼教细人勤耘耔潢池徒渉境亦幸免颠隮岁月可少假当转瘠为肥臣政报不欺大君企鍳裁
　　
　　夙驾迈皇邑公去我心悲京呉期月程父母何时归所虑大君留吾侪将畴依贤人在髙位庶绩用咸熙子产徃作相嗣之来者谁大君一内外留遣皆贤才
　　
　　怨诗
　　
　　繁霜陨衰秋万物无一欢后稷苦望岁仲尼唱猗兰东海有憨龙西崖有茕鸾文王旧时操极古无人弹
　　
　　京馆登楼眺逺
　　
　　登楼睇遥际迩值城东阿都市无旷壤万室交鳞罗花鸟不见妍鸣轮日冲过衢喧万方言嘈杂丝吹和赞皇筹幸运仲宣忧独多呉邦弗可见不乐将如何
　　
　　舟行汶上薄暮看月作
　　
　　璇盖莹空青飞鉴泛华艶川原邈夷旷踈木媚寒潋广路断浮鞅旅翫谐靖念迹逝偕志行万里靡坊堑茍无忠惠持谁能劳不厌
　　
　　自京师南赴岭表仲冬在道中
　　
　　秉策志渥丹牵丝及班艾拜宠北阙下寄命南峤外霜履将蹈氷虚舸循寒瀬越乡惭古节垂堂栗先戒刘公存社稷雅尚幸终会（余弱壮求仕夙愿令长今幸如志深与刘梁言志符合）一丘沈结膺三厯拟投带晩荫答苍灵赤鉴慎无昩
　　
　　五十服官政效白公
　　
　　五十服官政六十方熟仕七十乃致政古今固一致吾年五十五始受一县寄七里剧弹丸亦有社稷置夙懐同刘君（后汉刘梁）今此幸谐志所忧脚本短时雕虞易踬秪应尽素衷玄鍳不可悖一区石湖水渔舟早相伺
　　
　　梦游（二首）
　　
　　航苇縁曲溪峡深溪转幽滢靓水气甘葱苍木荫稠空舠孤持檝愈入世弥遒歩履穷竖亥秪此适余舟虫鸟元共性非契我何求
　　
　　予行物已隔极境愈欲至独有仙巢子被髪跪云内栖岩玩頺阳流谷响清喟湏臾始云觏伺我九千岁海中多真人徒美遐不值琅霄有飙轮中夜以为会
　　
　　读余侍御游泰山记咏其间二三处
　　
　　明堂
　　
　　于铄姬后缔兹合宫爰宅神明穆穆王风降及后王以奉土木彼营于朝形侈实黩今我莅瞻犹拜文武念兹草木且附圣土有赫我后三登五咸臣愿师周唯后用鍳
　　
　　絶顶玉皇殿
　　
　　干居冠峻岳承级通明宫星辰缀琨栋云雾弥璇墉摄齐入金门拜肃窥天容俯躬览八表辨方识疆封西北拱王室舟车方会同
　　
　　日观
　　
　　我昔闻日观想象当雄哉君今登日观真从日边来君言日观髙踞山之东左有天门右有絶崖从中突起一片石不知千丈万丈上拨浮云开扶携石傍东面坐但见东方无际畔尽在莽苍沧茫间上不辨穹霄下不分人寰八极总一景焉知别华蛮忽闻天鸡鸣一声恍惚红光射破青冥端龙宫煅火齐琢为太阳丸海波潋潋玻璃飜搏桑翛翛扫三山卫霞从雾纷斓斒五彩错乱多朱殷龙车不须毂踆乌不须翰奋迅升天闗游天衢兮循天环开辟六合天尊地卑万物出作咸乂安日观之日乃如此亘古不息正天纪苍生仰照宣重光吾能言之自此始
　　
　　方烈妇诗
　　
　　芙蕖托藕根藕折芙蕖萎雄剑出土中雌剑飞相随桐城有女姚嫁事方家郎贞心两松栢信誓双鸳鸯方郎中路陨女姚治其丧明朝郎入土何事妾不亡妾有十尺丝玉质奄从化一夜寒霰零兰枯蕙亦谢煌煌双白璧合瘗南山冈宛宛两柔荑为人挈三纲旌书下万乗烈声腾九有九原多杂臣试问方家妇
　　
　　龙川山中早行
　　
　　磻磻左山影横截右山腰辨色鸟讙翔微光漾晴朝浮云若中断蔚蔚方行遥
　　
　　朝云山腰生我在云中行只恐云载我飞上白玉京世尘邈已隔天鸡犹未鸣须臾微风发东极金乌升
　　
　　莆田郑殿中緑野亭
　　
　　吾闻鸟山下千载君子宫云谁构此者柱下有遗风昔与韩忠献同升事仁宗抗节匡王度寒岁荣霜松翩然返薜萝考盘亭此中孙子聮翼翔邦人亦钦崇出处鍳兹宅眷言均帝衷
　　
　　赠伦解元（三首）
　　
　　佳人出南国郁郁春松姿手有龙巻文忠信以自持茂年秉髙义淑姆群妇师君子聘好逑任姒共风期闗闗雎鸠化四海为雍熙
　　
　　珠玉一出世见者爱辉光云汉倬昭回众夫仰文章煌煌锦绣叚愿为衣与裳醴泉消渇心嘉禾望充肠亭亭梧桐树可以栖鳯凰
　　
　　明王揽大宇百福日富来车书上皇邑八表无迟回与子遇原野携手乃徘徊君行遵大路日以写予懐
　　
　　赠王翰林（思）
　　
　　先公昔登庸寔出元礼门雄篇累贲遗存亡被光炖吾儿缪通籍重得聮英骞顽鄙当其中俯仰惭祖孙夫子笃风义眷然推好敦昨旅同北都今来共南濆（叶）英哲产自艰分气勤化元绳矩用必庄天球质本温藏蓄在王府望瞻不可扪谁令寘海隅混揉珠贝繁兰风涤瘴腥桐韵澄蛮喧迩来观海居髙寄城西原白雉不见来蜃气日夕昬将无辱贤者乘桴慨遗言韩公日良觌代隔道共存时时出巵言珍怪无玙璠颇闻多幽味深澹如丘樊蔚林断湫鞅疏筱涵静源万境不能乱始知吾性尊鳯文非可求恵然下蓬轩虽钦俯芥收终愧仰萝援即欲徃从之川梁棘我辕尘謡无足投望报来琼琨空荒坐迟晩劲策幸扶攑
　　
　　题黄山人诗巻（山人黄震阳字一元临川人能琴善医晓五行禄命来拜予县庭中持盛王二翰林诗巻以代贽请诗因走笔还之）
　　
　　南来作县官亦希遇异人三年雾眯目衣上多新尘翩翩一黄鹤衔书祝融濵下庭展袖讽字字青瑶■〈王扁〉既惊旦暮契犹懐夙昔亲鳯鸣燕雀间视听蹔得伸鹤乎果有升天翼借我乗之朝玉宸
　　
　　吉湖口汤泉
　　
　　慕诡适修禊啸侣阅灵渊机权知匪测槖钥讵云偏觱沸连波起鸿垆不断燃盖石愈怪杰襟湖何渺绵萧丘有寒焰化理同一玄燧人与尧井无为帝力全
　　
　　鸡黍词
　　
　　庭中有羣鸡主人赋之黍鲁鸡偶逺立于此有遗秬越鸡气沾沾欣睨跃拙距主人轩然笑尔蠢何足语嗟哉胡得丧可恶尔畜羽幸祸天所怒得丧天所与主人唯至公但使丰年屡（叶）
　　
　　读嘉靖改元诏书并阅邸报臣敬作诗一首
　　
　　宫车昔晏驾鸿寳归亲贤元后上圣姿神龙潜虞渊乗干奉天佑皇极建冲年百辟迎代来凝命居清玄皇风仁偃草一日周九埏震霆雨作解赫曦清旻悬除凶力摧虎猰■〈犭俞〉犴重键击冥走鬼鬽好问广询延急治热愿濯从善坂流圎响答朝至昃万几无停宣泰否一徃复乾坤随转旋昔自尧舜来神化无此前声休度百王九庙光蝉嫣天禄永无疆圣治终始全臣诗属先驱三灵赫临鍳（叶）
　　
　　过湖
　　
　　纡回苍璧带平莹玄铜鉴昊旭悬邃霄光景髙下湛周览总一天纎埃焉受犯
　　
　　溧水官舎
　　
　　皇州本丛丽倅府亦多暇高木停车盖白石砥根下鸡犬寂不闻明窓晃低亚磵奏不弦琴山横无笔架流云过檐牖斜照荡书画岩居固同此此寓未税驾
　　
　　出髙淳县望寳积寺塔
　　
　　岩邑无闉阇出市即郊隰凄凉木石寡衡纵畎浍袭微阳广土被厚霰蔓草浥四垂天茫茫忽觏斯独立檀栾布牙角亭突树磴级卑压荟翳丛明标粉黛岌遂疑廛井络仍谓贤圣集旋行迩复遐窥戸廓沈戢游烦少解散空谛亦丛及
　　
　　喜雨篇送推官李公
　　
　　三农病焦裂百姓慕来苏焉知皇运仁下土不终瘏良风助玄云洒淅散膏濡农人餔在野蔀室欢妇姑拜嘉我李父驾言忽王都愿挟懐中泽呈君被九区
　　
　　送盛斯征中丞廵抚江西
　　
　　公昔危言行忠信严操持抗节抑权近独结明主知腾波百低昻底柱无亏移况兹唐虞朝旰夕湏皋夔龙升云亦髙松老节益竒眷言命召虎江沱烦抚绥愚濞狂悖来十民九颠痍于今保治要邦本最先宜公岂无素鍳次第将裁施格君虽美谈寜邦幸沉思世愿与史声岂独乡人期
　　
　　送征明计偕御试
　　
　　恭人当逺别思念畏寅送讵惟离群怅呉邦去光重（叶）竒珍不横道遄为宗庙用（叶）君其保气体讯问慰寤梦鄙夫谁向扣日益守空空（叶）时来玩鹓雏俯仰见翔鳯怠赋李陵诗愿为王褒颂
　　
　　鹤章（癸未岁人日余家构新堂成肃延北山老师醮陈感佑之谌当奏章时仙骐三辈旋导燎台奏升而驾亦逝众目瞻竦敬赋一章铭志玄赐兼谢周师精髙之效书奉并望和篇）
　　
　　归命礼昊干肃筵事三清真功仗宸官得此金门卿碧牍函赤心法歩凌紫京八霄青弥弥刚飙别曽城独驰丹元叟直诣太昊庭紫皇已传命仙驾垂云征翩翩三缟衣上下相承迎翔卫既通奏矫羽歘上升安得如几飞淹留悦欢情傍嬉臣讵同畏威敢为荣始知精贤师可以彻土诚铭襟永攀修玄祉庶获并
　　
　　夏日林间
　　
　　空林坐逺暑松盖载炎日重阴集凉气薄吹扬亦及幽禽时度语遥磵泛清瑟厨人列斋素稚子来共食援琴弄山海颇复似加适牛羊下前山自入后檐息余亦杖策回今辰兹已夕
　　
　　泛舟登郡西诸山作
　　
　　西岩蔚春气丹翠绚长霭结驷出阊门日华浮羽盖晓市凑万响方言九州岛会青翰迅妍洲遥遥背城迈中流箫皷鸣连甍夹堤起（叶）莺吟方树底鸥舞澄沙际（叶）柳坂少依依花溆始綷■〈糹蔡〉逶迤度重岭宛转入蒙荟欣遭胜域奏虑遣俗累解薄暮风咏归华月漾玄瀬鸣笳震水闗登陆且回憇（叶）遨翔吁可乐来徃日月代
　　
　　杂吟（四首）
　　
　　青阳肇物观披览川隰外草木寒不荣玄鸟閴未至髙原有松栢亦为蠧虫败繁华须臾间后凋亦自贵惟望多麦禾麦禾可卒岁
　　
　　春日欣载阳凄飙霾曀蒙玄云何许集书夜弥衡穹孤阳秉光淑元化潜开通
　　
　　髙楼临道院舒目乔林端天际浮云开遥见江上山山中有禹书竹简锁石函我欲徃求之试寻古道观惟恐云复合驾言空去还
　　
　　鳯皇粲徳文和鸣亦嘒嘒举世未曽见众口称丽美唐虞有至治千载盛传闻学者抱典谟终年向人论舜死鳯不来寒士长欣欣
　　
　　赋得春阳曲戏柬天文
　　
　　钱唐苏小小京洛董娇娆秾芳竞桃李清润并琼瑶颓山左右倚因风上下飘东邻不姓宋无恡一相邀
　　
　　秋日作
　　
　　危阳既骄夏衰霖复伤秋夏骄众夫病秋伤田畯忧少壮且颓堕耆人衷百愁万物蒙化成圣贤岂有谋栖栖非为佞驾言我焉求
　　
　　偶述情事
　　
　　投弁归柴荆时晦企遵养颇谐筑构庸亦遂灌植赏素履暮已定空法独结想自甘娄生戒无论（缺三字）衷和亦气谧焉足问直枉违俗柰束扰钩校既非尚物理不爽铢答应难絶响一旦（缺七字）鞅
　　
　　为张孝亷题留犊图送吴邑杨明府
　　
　　东京扇亷耀风流逮当涂时子牧淮甸解犊振清模介石似灭顶千载不数夫安知后代士裂肤韫明珠邕邕杨夫子抱琴宰东吴盂水谓食洁戸儿言恤孤虞廷奏箾韶鳯凰翥宸都谁能献丹青清风拥前驱复愿写县壁告彼新尹图
　　
　　梦唐寅徐祯卿
　　
　　唐生白虹寳荆砥夙磨磷江河鲲不徙鲁野遂戕麟徐子十（缺一字）周邃讨务精纯遑遑访魏汉北学中离群伊余守初质温故以知新谁出不由戸貌别情还均浊世二三子厌弃犹为人相逢靡幽明隔域岂不亲兹涂无尔我相泯等一真昔亦念张孺犹能逐冥尘
　　
　　赋得君马黄送黄翰林（才伯）
　　
　　君马黄臣马骊骖以骥马来何迟骊马善折轴骥马不失驰天闲卫龙驭终不到瑶池
　　
　　又絶句（二首）
　　
　　阊门车马出杨柳緑依依龙楼清梦起开阁待君归
　　
　　江山司马笔民物杜陵吟他年黄阁里便是此时心
　　
　　诗四首
　　
　　予见古今士遯世不（缺一字）屏志羔雁之咎或有知罔所答徒负旃旌呜呼独君臣之际哉
　　
　　盈盈髙楼女粲粲红粉妆灼灼耀容华粲粲（缺一字）衣裳丹唇激浩齿鬒髪婉清扬（缺三字）闾里（缺三字）洞房见者惊若神翘首仰辉光
　　
　　名都多秀艶三五骋神逸六门交长衢窓中坐晓日行行万夫望（缺二字）不可匹君子严礼聘承筐富充积嘉耦（缺一字）好逑髙堂鼔琴瑟
　　
　　珠玉含泽辉妖女（缺一字）容华门巷多履綦（缺一字）冶市门夸纷纷容悦已日暮宿倡家
　　
　　巍巍西山髙湛湛山下水昂昂千丈松靡靡百草委下有虎魄伏上有兎萝倚
　　
　　答黄鲁曽
　　
　　昔与君子别朔雪正霏霏恵音阻良觌叹息避炎威偃卧懐夙昔风雨渰凄凄磊磊井上松秋菊晩相依倐忽时候变星霜迅若飞
　　
　　懐知诗
　　
　　卧病泊然缅懐平生知爱遂各为一诗少长隠显逺近存没皆非所计秪以心腑之真凡十有八人共诗一十九首
　　
　　同老十人
　　
　　顾明府荣夫　钱太常元抑　王文学履吉（二首）　葛隠君汝敬　汤征君文守　谢处士元和　表弟蒋煜允晖　施侍御聘之　朱提刑升之　张秀才天赋
　　
　　徃者八人
　　
　　吴文定公　王文恪公　韩尚书贯道　沈周先生　本郡使君南海林公　陆冢宰　朱孝亷性甫　朱文学尧民
　　
　　顾明府荣夫
　　
　　鸡山燕市每依依此日都抛入洛衣家近郁林公旧隠门如彭泽令初归空怜旧社惟君密却笑无车访我稀最爱沧浪池水好几时同坐一方矶
　　
　　钱太常元抑
　　
　　入室芝兰始见熏也知孤陋合离羣烟霄本自冥黄鹄城市安能驻白云震泽晩山青歴歴漕湖秋水碧沄沄相思只借中天月会把清辉两地分
　　
　　王文学履吉（二首）
　　
　　七十看花岁已残始怜梅蕋照衰颜河清可道遭逢易驾俗深惭会合难锦绣叚间藏黼黻骊龙珠抱媚江山欲留光彩无穷事心绪悠悠竹素间
　　
　　我居廛陌子沧洲望隔江城各倚楼共惜贾生违汉室岂知王粲重荆州青云尚恐终难附白璧空懐未尽投十载三都墙室满不堪玄晏思悠悠
　　
　　葛隠居汝敬
　　
　　独承华绪振芳尘想见先公气魄新开口只传前辈事存心不共此时人城中紫陌藏巢许门外青山是主宾布褐一逢埃土尽谁言叔度贱还贫
　　
　　汤征君文守
　　
　　舞勺歌诗把袂俦白头俱换旧乌头深怜武库空懐寳却羡名宗独缀旒击壤舎君谁作伴看山无我不成逰酣歌李白襄阳曲掌上隋珠国已收
　　
　　谢处士元和
　　
　　薫茗清谈午夜陪诗筒拂旦又飞来应怜去日多来日却见千回似一回槐院定酬王祜志兰庭休起卜商哀红芳落尽青青在始信松筠是徳材
　　
　　表弟蒋烨允晖
　　
　　风雨床空坐独阑分襟两见岁华残萧条鸥鹭江湖阔寂寞宫商草树寒王谢风流吾子在武功中外老夫单懐君有句君应笑不向沧浪共钓竿
　　
　　施侍御聘之（吴兴）
　　
　　行藏踪迹只云萍一种神襟尔我形清角痛悲鸣晋鄙黄锺力挽向虞廷丹山鳯去尼丘叹紫府龙归霅水灵昨日书来泪盈把南溟心语到东溟
　　
　　朱提刑升之（楚州）
　　
　　渚萍漂泊合江蓠并逐东流更不移岂独松篁能晩节共抛簮绂向明时烟霞草树春容与霄汉星辰夜陆离惭愧逢人说桑梓只如黄巻对光仪
　　
　　张秀才天赋（恵州）
　　
　　文征屡北道空南云锦才华织女惭宗庙岂能瑚琏舎蛟龙未许土泥弇襟期天合胶投漆光彩神惊玉在函不见书来诵书序相望浑欲泪毵毵
　　
　　吴文定公
　　
　　穆穆文定渊渊金玊风被四逺誉髦归淑伊余小子钦承在夙籋云骏附潜泥蠖伏嗣林衔恤閟息茅庐扣戸请益拱肃趋隅教曰朂旃竭景劬书黙尔富获单辞靡余选曹展丘俾书皇纶山房接夕返檝同津永言夙好傍谂前闻虚膺秪受充然万珍公耆后先三四及门一瞻百益矧曰终身望之如日就之如云大雅既丧悼霣徒纷
　　
　　王文恪公
　　
　　肃肃文恪有严我师扣竭空鄙博约兼资词组必法寸履皆规甘雨中含滋浃时熙屡踬于征靡辞有戚公荐以升黄阁有职援呼曰三导掖谟百嗟予不肖鼎冶负徳邦作封史来相予总谓言冢君车迎馆奉力襄懐报寜公戾众公徃趣成傍诮莫诵公闻斯愠命我専统谓守载属同羣益汹终亦靡克公忾滋勇有矢毕命卒队兹恐公归在堂复侍函丈三变泰如扬休弥畅湖山奠髙风霆下上嗟子懦与弗从以徃中星载回遄失几杖梁木既壊吾将安放
　　
　　韩尚书贯道
　　
　　司徒岩岩四海具瞻孰不敛衽植偃礲顽蒙逖以卑霄丽泥蟠讯之招之令之曰前旭日垂熙温诲孔殷昔我先公政于晋阳知公于童拔立序庠范之徳行训之典章古道世用启廸游扬声诗书画亦靡不详曰尔国器必成用光公曰于乎前徳不忘乃共之食乃赐之帛严威俨恪靖庄允塞拜赐必諴餐徳必实一望弗再有衔以讫
　　
　　沈周先生
　　
　　有华东阳烨于呉门古有遗髙展也兹存孰为先生秀降三辰胷集万寳手挥五云九渊湛暎千茝齐芬鹤跱霄逵抗百风尘维予二祖式契且姻亲公自髫属于夕昕齿惟父子视犹季昆聚晤贠贠援推勤勤谓子良史左丘马班谓子鹏运直举横鶱安知乗马班如迍邅终需于泥以卒岁年余既暮矣公犹岿然于何不臧自遐不因一徃不复追悔空辛岂念平生我思古人
　　
　　本郡使君南海林公
　　
　　昌哉我牧百夫之特瞬洞万棼平吞四渤经库储学智囊韬识鸾刀一振百截以讫吴材总升胡特我特载笑载言载咏以绎有作斯属惭孤善述冥留灵逝奚赎身百九京有知有茹阗臆
　　
　　陆冢宰
　　
　　陆缔于我好也奕世中丞汪汪视实兄弟翔泳殊能逵盘别致川梁无接櫑镡遥契南都于遘日以文会朂哉进修驩然游艺鸥鹭先盟江湖结气公绩平冦尚克铭纪首聚须臾夙约载厉迨登掌武爰均四海迹用地隔礼有嫌废穹渊契阔恍若越世恩谴公被不才余弃聚散忽再幽明永异终则羣疑始亦何讳丹诚寸积悠悠两在天吴昼掠鳌波夕沸芒芒大壑魂兮何寄
　　
　　朱孝亷（性甫）
　　
　　秀矣孝亷名驹在谷白玉清氷碧梧翠竹少游诸老孤莺乔木予家日见匪暝维夙黄庭晋度朱弦汉曲羣公星落长庚尔独后生更仰鸡羣昻鹄颓然顺化行阅沧陆修年黙逝亦可世哭雅绪君断更莫彼续来英日富风流絶目前修履践流膏碎馥嗟子勤哉堆箱迭腹繄我与君髧皓相逐今我视众如君我瞩余霜犹几三叹不足
　　
　　朱文学尧民
　　
　　葑亦多彦哿矣两朱昆丘连璧峄阳双梧子出最后遗风爽如寒泉冬洁菉竹秋臞积百媚学孰俪君劬宵闻片籍屏寐以须失之皇皇获之愉愉抛裘喷炙投玉捐珠珍香寳茗法绘名书清谈晏对日坐仙区爱我维笃弃我亦徐怅其邈矣临风永吁
　　
　　挽歌诗
　　
　　清晨出阊门丹旗何飞翻问之路傍人新鬼即幽坟翘望旗中题知吾夙所敦昨朝华屋间哑哑相笑言日月畧流转幽明已异门昔时强仁义兹辰声益尊属徒送自返妇子亦一喧君独长甘眠不知悲与欣由兹寿无垠万秋如一昬零霜杀宵草绕山游微魂游魂不复贵所慰行节存
　　
　　寳剑篇
　　
　　我有三尺匣白石隠青锋一藏三十年不敢轻开封无人解舞术秋山鎻神龙时时自提看碧水苍芙蓉家鸡未须割屠蛟或当逢想望张壮武揄扬郭代公髙歌抚匣卧欲哭干将翁幸得留光彩长飞星汉中
　　
　　黄金篇
　　
　　灵质自化育英姿藉炉锤虹光衡煜煜晨曦纵焞焞紫霞煽虚焰青渠晕幽蕤在镕未云卜跃冶讵其宜能函大钧体伏型韫神竒何当错寳铦戮妖血荒陲鸿秘已出柙勲用吾未知痎市碎碪斧交易方纷披
　　
　　八咏
　　
　　禁省
　　
　　彤华耀芝盖初旭浮绛缬紫殿切五云螭表双嵽嵲千门洞阴阴天光互明灭英英鳯翼拥肃肃羽旗列仙韶忽然奏鸟兽咸应节皂囊上玉陛丹书出金阙
　　
　　军戎
　　
　　西北羽书急半夜渡湟水上将受钺出壮士把弓起天王跪推毂四海尽雪耻杀气入匈奴万里地色紫琱戈揷犀甲铁勒封马齿平生百战身常拟一日死
　　
　　田家
　　
　　溪流浸茅字短檐挂犂鉏柔桑交午阴幽禽时相呼稚子跨犊眠梦归候朝餔稼翁释其劳蹔徃携陶壶老妻督少妇择茧停辟纑轻雨日日零羣苖尽懐苏
　　
　　渔钓
　　
　　幸非城市住不舎烟波宅白鸟丽金沙苍莓绕黄石凉阴木涧青平逺水天碧梁寒鱼尽落稻晩蟹犹瘠修纶倚笭箵败笠盖袯襫沽酒自易醉枫根忽终夕
　　
　　禅林
　　
　　泥洹金为地祗园寳作坊莲猊两足尊天龙亿万王灯存千岁焰垆腾百种香精舎坐苾刍屈曲蜂聮房又如拘陀叶处处荫青凉暂栖藴已空弘慈不可量
　　
　　宫观
　　
　　青霞抱琳馆萝阴络深径龟逰烟沼暖鹤立天坛浄微香拂幽洞欲觅风不定云房并县帘昼日鎻虚静琪殿临髙台时闻落瑶磬循除歩周匝徧扣无人应
　　
　　侠少
　　
　　三游本豪武七贵元骄惰腰间血匕耀头上金丸过艶妓掌列盘娈童口承唾髙楼沸歌锺王侯日盈座杀人不须仇睚眦家立破郭氏族尽灭铜山死犹饿
　　
　　宫闺
　　
　　十五事君王三十色未接醝筱空近羊蔫蘤不集蝶昔惭鸱夷汛今免呼韩挟夭夭东邻子看星诵桃叶涂黄断横云流红渍团靥金微几千里一夜去来迭
　　
　　太行歌
　　
　　上客坐髙堂听仆歌太行六岁从先公骑马出晋阳遥循厚土足忽上天中央但闻风雷声不见日月光狐兎绕马蹄虎豹嘷树傍衡跨数十州四面殊封疆童心多惊栗壮气已飞扬自来江南郡佳丽称吾乡邈哉雄豪观寤寐不可忘人生非太行耳目空茫茫
　　
　　金台
　　
　　东南控瀛海西北压边尘召公上辅周文侯方用秦子丹养君子不惜如花人昭王礼郭生崇台悬黄金齐方入驺衍梁邦来剧辛从来燕好士强国尚功勲
　　
　　漂母祠
　　
　　子胥逢击絮遂为鞭尸人淮阴遇漂母终亦去亡秦豪杰与婵媛万年共一尘清淮暎古庙月明空沄沄安能闾市上复问哀王孙
　　
　　题隠士山居
　　
　　志士果藏隠胜境合冲闲冥冥讨幽赜息躬构深山青萝施櫩宇循除鸣流湍绨韦积皮几时衡素丝弹出郭便无累何烦嵩华艰危岑寄逺气屹矣不可攀
　　
　　唐人写蕃马图
　　
　　天山一夜雪北风吹复干徤儿骑马出踏碎白琅玕薄醉拥貂裘日暮不知寒季冬飞鸟絶虚弦控不弹焉知北海雁髙翥入长安帛书天上度何功报可汗
　　
　　家藏马逺春山行乐大幅
　　
　　淑候媚川石初景澹林霏扶藤循石坂杨柳共依依朱弦卧行幞随徃抱希微无论遇髙赏器在道无违
　　
　　戴文进松崖
　　
　　阴崖万古县横出千岁松中有落涧遥怒跃数白龙长年不闻声发巻耳欲聋逺楚夕莽苍町疃回照红此域万物静尚有坐二翁何必非夷齐破衣萧萧风
　　
　　刘西台（珏）画松
　　
　　何年楮先生结此太古骨飞龙蜕胾肉余甲裹枸橜神根发生理元气日勃勃彭城已廿载此骨长不没
　　
　　题画（二首）
　　
　　白云媚苍山寂寂太古春窅蔼林薄中一区宅无邻杨子坐清静闭门了玄文两生勿轻过惟通问字人
　　
　　季冬雪重积十日竒寒冱啁啾閴不闻葱蒨失其故客子欲何归中林犹独歩幸有苍苍松为辨去来路
　　
　　秋山琴月图
　　
　　玉照洞秋氷厓肃夜灵籁之感丝音兹舎太阴幽煌希声无倪迎之以虚承之以微
　　
　　咏新安许氏石潭
　　
　　沉沉山下潭粲粲潭中石结宇子亦贤喜作石潭客将同丘生栖可有竒章癖兹标本余契遐咏亦驰适
　　
　　次韵得之看梅
　　
　　江梅不畏寒时至开如霰瓌姿静在野卧病不得见国士抱竒寳端居察时变杖策出城市蒿莱满荒甸遐寻得幽赏独对姑射面化泰草木蕃时闭贤不见无禾比两岁（缺二字）将九县分珪善会计弃士如土贱俗儒诵腐简乡子乐耽燕熹歌唐虞授复誉汤武战子有经世懐待贾不自献神威盛龙熊竒秘巻帐钤（去声）时节会应求风虎期非晏巍然奋载绩志沛声亦建
　　
　　草阁玩水图
　　
　　濠上有川叹沧洲多海懐伊我江湖姿浩荡中渊回寻秘右洞庭飞衿左蓬莱瑚琲探富获存之无轻开扬波万古源荡潏塞视埃谁能写小笔聊意亦可谐仁智在戸限寄言亦悠哉临咏志一启得者亦可推黄汾窈如湮安问傅岩才
　　
　　神游篇赠黄勉之（勉之将逺逰先自呼五岳山人）
　　
　　帝遣河上公下来赤县游采真金庭房漫衍三十秋禹书眇一策讵几穷沉幽兰香恱亦感安能乆绸缪回首视泰元紫烟覆神州垒落结五丸杼轴冥交钩内笈千神钤星云表沉浮猿鹿总千岁桂姿无年休雨露黯在下日月环轮流忆昨鹤上客招邀翫沧丘子既夙遘之飘然蹑霞辀长歌我劝驾神偕足孤留金乌鸣日观玉女呼洗头三壶风帆迅弱水不容舟随风唾珠玉空徧（缺二字）收闻有金光草窈墨无所投升攀星辰宫忽恍垂前旒长跪问寳章八荒极探搜一餐换尘骨万品皆蜉蝣与子无徃来逍遥齐所求
　　
　　尚书内相毛文简公挽辞
　　
　　休辰盛文化畿吴富登庸蝉聮首四方蔼蔼来毛公翼翼寳玉执桓桓岱山崇翊亮总王礼启沃谐王衷三朝补缺衮百辟詹清风职思谨诏相不絿亦不竦公薨后吊恤哀荣天壤终
　　
　　懐星堂集巻四
　　
　　●钦定四库全书
　　
　　懐星堂集巻五
　　
　　（明）祝允明 撰
　　
　　○歌行
　　
　　长安秋
　　
　　长安昔日在闗中洛阳浙右亦相同江东自古帝王宅周秦已见气葱葱长道石城如踞虎长道锺阜似蟠龙千年王气浮天表一日真人建法宫天府天开天阙起五门三殿当中峙五鳯楼前柳似烟奉天门外天如水金陵金阙胜金城玉陛连天接玉京星散羽林霜气肃天临华盖日华明十二飞楼石门缭百万貔貅屯八表寳刹天花和月飞郊坛神乐穿云窅御史当街百骑骢将军纳陛罗霜锋五侯甲第遥迷雾七贵前驱响鬬风鳯凰台上鳯凰逰玄武湖中水似油万戸莺啼花里晓千家砧捣月中秋会同馆外白雉多包茅楛矢交经遇重译来宾醉卉服轻烟澹粉列青蛾六楼六馆鬬倡妍曰日新声沸管弦狭市斜街迷错络曲房洞戸暗钩连吴下书生好逺逰抱书来看帝王州那知髙卧西风邸蓬眉萧飒长安秋
　　
　　吕梁行
　　
　　吕梁县水三十仭于今汹涌乃安流禹平水土通九州岛当此徐兖间罔水破山始行舟仲尼逢至人其言载庄周尔来二千年髙者乃夷衡者揫鱼鰕龟鳖不可过飞鸟临之回翔不能留嗟尔东西南北之人胡为此中游到京忘家归家忘京不知此险死生隔其中为心喉痡人皆化为至夫吁嗟乎孔庄之叹空悠悠
　　
　　济阳登太白酒楼郄寄施湖州（聘之）
　　
　　昔闻董糟丘尝为李白天津桥南造酒楼人间二子不可见唯有杰句挂余心肺烂烂珊瑚钩长安风沙住不得南归再卧苏台秋泊舟济阳城买酒销客愁登楼拜先生进爵浇黄流知章不语先生笑飞花乱扑过楼头金陵更无鳯凰逰岳阳莫将黄鹤留乡闗浮云蔽落日题诗郄寄施湖州余为先生牛马走湖州乃是贺老俦西塞山杜若洲与尔相期钓鳌去千年江海同悠悠
　　
　　歌风台
　　
　　掉臂长安市遥从日边来因过芒砀下歩上歌风台沛公善任使猛士亡其骸帝业袖手成慷慨襟抱开大风飞云亦壮哉韩彭英卢相继死寄命寺人髀股间未央志气拉飒摧相望千年余安能为之哀明朝放舟淮浦去项王韩侯祠下亦徘徊
　　
　　清溪宫梦仙吟
　　
　　都邑声色区此有蓬萝风黄埃不入门十月清溪宫幽阁掩竹牖舒足眠髙舂隔林羽衣人焚香鸣槁桐微火萦屑沈緑尘婉空蒙凄弦泛寒飙引声入云中吾不解世曲聊与神明通思借大鲲翼小戏沧海东微暝已复来客调犹未终
　　
　　继卢仝体作星孛诗
　　
　　大明御天一百四十岁周星八风和七曜盈紫微四小沬不守内屏欲凌昊穹纪上干天皇大帝勾陈宫狂孛冒越日近五帝内座侧挟帝徳刑以挥霍列宿横行天田中周天万曜一旦比周为縦衡文昌颠倒六符屡灭没泰阶不得平左右执法进逡敛避与廷尉不守理刑罚不中天狱满贯索累累死人无名牵牛不得安服箱织女不得织小东大东杼轴悉空耕桑一无成东有启明不启明龙驾迂回不知朝既盈九州岛分封诸侯越位干天刑娵訾降娄大梁不能司矩奠西南秋不肃析木大辰寿星不能执规肇东北春不荣南方三鸟闪烁恒旸不能正炎纪实沈玄枵星纪不敢寒若使北极寜二十八舎咸错溷不问所主皆附阿戞撃以相荡倾郎位十五漫衍不得宰赤子羽林军脞垜不执兵狐南老子性耄荒秪将日月谀人以千岁称农祥不见八榖亡一星亡不登一榖八星都抹杀那有一榖登徳星散贤不进东壁暗文不明三心披离隔夫妇恒星不见忧公卿福星不号鲜于侁客星不名庄子陵柱史斥不得主记注御女屏不得列妤娙苍龙把截作裳服白虎被翦作干旌赤雀啾啾作蒯彻玄龟妄献兆大横庚庚不顾叛逆作孽不可活与臣子言依忠孝三能伴北辰墨墨天中央一星乱天纲天属尽失常丰隆不为瑞变窜色貌青为虫赤为兵荒余气郁结不得申作雾塞京师竟日玄以黄西毕为之哭终岁流滂滂坐令平陆为湖江浸灌没溺死天赤子十有三震雷号寒月喀喀摧栋梁四孛视天如平坻谓可反手移凶气既满盈狂谋转转大颠痴渐次日月尊亦将不自持四孛肆昧欺迟留伏逆咸违期乃与其类羣氛众沴团结为妖祲撒沙游磷潜罗紫宫内外迟祸机西边唤天狗北畔呼旄头长柄擎搀枪大旗张蚩尤要以（缺三字）壬辰之夜反黄道乃当飙回雾塞三精六合翻覆沈沦休皇天震怒敕六丁清宫入禁穷禽搜元凶四孛肆脔磔逆党琐碎咸屠刘血肉与积藏堆垜如山丘当时从逆徒简别分等俦流彗尽扫除祥景重罗收有如临淄王起兵半夜斩韦庶人沴物散落如雪勿复留再将元气太和窟搏作灵辰秀曜挂为天皇旒森森布列三百六十五度四分一之内干文灿烂文刚柔呜呼日有食月有食皇天自悔祸万古明不息柰何凶残余敢行桡皇极秽乱尽荡涤光华再烜赫当孛乃不孛至矣仰帝力尽荡涤仰帝力
　　
　　答孙山人（一元）寄吟巻歌
　　
　　秋风落叶露为霜羙人去我天一方只知朔雁翔南去寜解鱼书可寄将分开尺素云生手濯濯芙蓉倚杨柳金丹荧荧伏鼎灶寳剑时时拂河斗仙韶本是清都乐欲奏人间舞羣兽去年送别吴王台屐齿微踪长緑苔相思每望秦川月寄信俄逢越使来越使能寄书不知书中意何如君能寄诗巻不知我膓车轮转李白上天鲍照没此声何处君留得霞为衣兮月为泽金光草兮换君骨二子雄风不可寻九霄星露夜沉沉但看一片千年月悬向青天照我心
　　
　　送徐先辈（中行）
　　
　　吴王城中三月春吴王城外送行人飞花乱扑长江去条风东来布帆举将留欲舎心趣多难行难止柰君何
　　
　　招鳯辞送弹琴杨三逰金陵
　　
　　玄桐挂朱丝碧轸黄金徽独抱登髙台坐石上时一挥清商不如清角悲鳯来归鳯来归髙台红日丽秋晖秋晖欲落兮鳯来不来
　　
　　王右丞山水真迹歌
　　
　　生烟漠漠中有树树外田家几家住重峦复坞随不断茅舎时时若菌附两人并向鱼梁渉一鸟遥从翠微度行云澹映荒水陂似有斜阳带微昫傍筱白沙明青林滃沉雾乍明乍晦景万变想当夏尽秋初处石墙短縁隈隈水浅萦回寛平一畆敞层屋板扉犬卧无人开书堂树深昼寂寂主人应是王摩诘清晨骑鹿看田出行过柴沜日向夕会招髙适与裵廸共赋辋川佳事毕图成兴尽诗未笔
　　
　　任月山九马图歌
　　
　　古人颂马自鲁駉杜诗尤胜伯乐经近代画马称曹韩后来独数李龙眠世无神手有神马眼底谁能分造化邹阳示我轴有咫惊絶纵横电光起定观始识任都水马后金声出吴李房星九点光殷殷天文地类相斓斒龙媒无种世亦产何必置牝宛代间于今不乏十二闲如此乆堕文书寰前年御戎急刍骑何不引此踏贺兰呜呼九骏安得归龙班一匹可以当三千吾言亦能道塞渊尔尚伏枥吾何言
　　
　　俞汉逺云山图
　　
　　洞庭之南潇湘西湿云从龙凝不飞九疑纵横不可辨二女望断重华归山河茫茫都一暝仙宫隠入层霄逈水浒浑迷行路踪云端忽露青枫顶披图亦觉乱心曲嗟尔良工意何局人间晴雨相倚伏秪在君手一翻覆
　　
　　曹民部藏何太守山水障歌
　　
　　苍烟横晩江江树不可辨逺山虢国眉近山鬒不变谁将元气夜半翻凌乱少陵好东绢幽人絶流一苇航应恨可人不相见千村万落路不通恐有闭门忘世翁孔明渐老安石卧谁为苍生起卧龙须臾云树开苍茫始识九疑分潇湘良工出自何水部妙思已落陈思王陈思王今葛谢袖中翛翛有造化萧斋晏坐对图画时发云霖润天下
　　
　　戴文进风雨归舟图
　　
　　黄陵庙下潇湘浦西风作寒东作雨鹧鸪啼舌到无声谁管行人望家苦柳州刺史幸不违长沙太傅音尘非翠蛾班管在何处万古重华呼不归
　　
　　唐寅画山水歌
　　
　　杜陵一疋好东绢韦郎上植松两干唐寅今如曹不兴有客乞染淞江绫前山如笑后如怒踈林如风宻如雾黯黯浑疑隔千里蜿蜿忽辨縁溪路黒云冱苍梧丹霞标赤城壮哉画工力九州岛通尺屏两厓逺立觢两角一道空江浸寥廓吴绫本自淞水翦谁把淄渑辨清浊茅斋傍江絶低小羡尔髙居长自好今年吴地几鱼鳖看画转觉心热恼黄金壶中一斗汁我欲濡豪暎手湿莫教童子误攐翻忽使痴龙携雨出
　　
　　暮岭归樵图
　　
　　吴山岭头风萧萧吴山落晖红抹腰蜿蜒鸟道自能认只在山中非市朝烧薪暖酒换鱼煑五十行歌气如虎朱翁侧足金马门吾侬未舎无媒路
　　
　　董烈妇行
　　
　　大壑松不雕髙山石不朽覆载无改易世有董烈妇烈妇王氏名桂芳十七嫁与董家郎董郎卧瘵一年死烈妇呕血手敛藏当时信誓对日月谁能上掩日月光死生契阔志不违老姑无依老母嫠母与烈妇伯父期他年徐与重结褵为言汝壻昔僦居壻死居停主人将夺之汝曷来归予汝栖与汝伯父相因依烈妇闻命志益悲未闻太行王屋曽为愚公移天地生我死我自有处何有一撮茅土为繐帷啼眠风洒洒母日护之不少舎后数日母去谓汝送我而后返吾不汝诈妇勉从母归稍进一饭喀喀哽塞不能下长号浪浪泪满把投匕曰我去母复送之野烟云惨淡日一抹宣公桥下水泼泼妇云母乎河水清且沦漪吾徃从之乐不可遏母闻惊絶色惨怛大呼褰裳不可脱渐台水深濑水阔断萍茫茫强令活去矣还复入君门抱君灵主哭愬君君神在木闻不闻肉摧血裂魂纷纶母去儿解防儿身终自妨儿有十尺麻为君系三纲粗粗髽绖移在脰玉质髙县几筵右手持元气还乾坤青天増髙地増厚是时妇年纔十八英风烈烈塞宇宙呜呼十五国风一共姜南朝惟见李侍郎忠节不但臣妾庆为尔君夫何独幸恺悌君子洪嘉兴二年一日风教行为尔成坟敕埋玉彤管有绎光荧荧岂徒肇家声岂徒信乡俗歌謡长吏泽爱戴国家福慰存尽封恤树劝望旌复呜呼天下多美人人百其身倘可赎
　　
　　懐施侍御儒遂赠（三首）
　　
　　崇堞倚紫冥丹谯摩空青城中树稀无鸟声昨日闻公入朝列相思一夜膓欲絶古人不可见今人交多面古人千载只可慕今人可慕难可遇君离越王台呉王台下来执手一徘徊销尽万古胷中埃与君交一日一日一日益（叶韵）交君未渠央我长不可极（叶韵）
　　
　　岭南古松气森森如君此时之古心蜀山椤梓蟠天回如君卓荦之竒材文章黼黻溟海深令言徽行贵兼金天子策名作进士选众举为侍御史廵行塞徼安逺人谏诤朝廷厉风纪余力千诗百赋成四散江山被绣绮丈夫行道志大申勲名禄位极此始
　　
　　闗闗雎鸠在河洲妾事君子愿到头红颜虽薄志贞固脂泽履綦亦自修鸳鸯锦囊鳯绮琴蕙筵兰室奉徽音金壶玊巵为君斟无将管蒯败昔心愿为南山之松栢不为鹤鹄之离禽天道人性此最至人伦尽然同古今
　　
　　送方行人（鳯）新擢南道侍御
　　
　　彤门九重逺万里四海平康此中起六月七月杂暑雨街泥纔干行沮洳送君都门东堂堂仪貌清且雄手持绣斧骑花骢丈夫意气凌紫虹飞帆南指青冥度石城微茫绕烟雾明月姢姢淮水楼晴霞苒苒钟山树玄武湖边揽苍翠北睇皇居想安寐何以献之缄皂囊一日三发迅鸟翔君能言君理尽君言安得皆流行一日三发翔鸟迅酌君玊壶之美酒赠以锦槖之琼琴清尘弱水自此隔天涯日望瑶华音
　　
　　北崖行
　　
　　君不见吴江汝君子性如山善如水胸蟠万巻帝未知坦腹髙眠故园里明珠无渊不可含白玉须藴巉■〈山监〉间翦琼截璧为小山植朶芙蓉浸潺湲花木被皋隰鸟鸣相闗闗汝君子居盘桓澄懐共髙闲揽苍苍兮瞻岩岩怳然卧逰穹岩邃谷一日数十独徃还蓬莱近东隔弱波衡庐南见空嵳峩人间大山西北多太行恒华不得并列将如何我山不在大俗驾不得过题名曰北崖髙揖祝公为我歌我歌北崖兮气势上与浮云齐光景凌乱干虹蜺撑星挂月拂紫微崆峒倚天剑昆仑升仙梯女娲遗子今日补天阙或作笔柱写帝黼黻扬鸿辉斧钺奸宄乱贼定君臣是非礼乐制作风雅发挥汝君子北崖为子恱性情成功名请歌北崖行金石千年标颂声
　　
　　独当竒处行题何大叅子元藏沈隠君画郴州江山图
　　
　　祝融峯髙插南极东南郴江流不息桓圭削緑浸瑶池天下江山竒复竒昌黎序送廖道士地文争竒无比拟咄嗟道士不可当岂知今有何夫子何夫子谪仙人海外紫鸑鷟天边石麒麟才如寳剑百乱截文似万花天下春昔辞瑶京下九国仙姿萧飒难容得置之江山最竒间明珠辞辉玉避色沈君颇似能写真陈子善题濡笔墨何夫子归去来江山之竒亦小哉君有大道县襟懐我欲从之问消息郴江东去何时回东瀛弱水倘可渡与君握手登蓬莱
　　
　　讼风
　　
　　臣将众心笺天公一月不改东北风酸澌射人痛两瞳零乱百物纷蓬蓬炊烟作难幸出囱涕泪满面嘻何从苇窓楮帐羞无功禽鸟素少并絶踪鲲溟竭石海气通寜或鼓■〈风贝〉由痴龙六月七月如初冬风伯风伯听吾讼颠倒伏腊何强雄秪恐老天不君容
　　
　　月泉篇
　　
　　道人号月泉邀作月泉篇道院常有月道院本无泉石坛空歌罢斜倚长松眠竽籁尽沉寂云烟纷绵聮上有黄玉顶下有碧瑶渊心赏极神畅不测何名天怳然欠伸双瞳开手握碧萝脚蹑紫苔犹是朝元之宇歩虚之台人间少玄境况此百肆万火中安有广寒与蓬莱吾闻太湖之傍洞天之幽千山绕缭相罗周其间飞珠喷玉贯穿漱涤多异流夜夜玉镜飞上千山头来印万壑金波滉漾寒光浮姮娥下浴魈魅避眼波莹照大九州岛授仙老以玉诀与三光而俱留道人已自梦中受得金鎻流珠之洞文吞黄月而饮上池舞贝阙而遨蓬丘世间月泉空悠悠轩辕之孙尔同俦胸有日月袖有海能为道人作此讴向来院字多垢浊勿将灵诠语蜉蝣
　　
　　玉泉咏
　　
　　滴滴沥沥瑶佩鸣缥缥缈缈银河清权公妙句我斟酌醍醐稍重瑠璃轻八功徳水发源处分来南部深公许六指道人隔墙住床头共听无舌语
　　
　　将归行（丁丑九月还兴寜廿七夜渡头舟中作时慈亲在吴室人在广儿在燕）
　　
　　老龙渡头秋欲归炎州霜轻叶不飞江东逰客未授衣拥衾支枕歌式微自余之来日三北燕吴万里稀消息（自苏越恵六千里京师九千里）髙堂梦转眼冥冥山围蜑船天泼墨南溟有龙不可屠北山有虎不可诛鸳鸯相望懐慈乌况又岭南多鹧鸪
　　
　　短长行
　　
　　昨日之日短今日之日长昨日虽短霁而暄今日虽永阴复凉胡不雨雪为岁祥胡不稍暖开初阳徒为蔽天氛曀日黭黮人物惨懔无精光物情望有常造化诚叵量气候淑美少君子道难昌阴晴长短不可问古来万事都茫茫独怜穷海客卧者魂绕江南烟水航
　　
　　月乌篇
　　
　　吾乡沈郎字仲寛为我遥索月乌篇月乌喻孝与客旅二者未知心所安孝为百行大且初鸟中曽参人不如吾闻沈郎孝且才即此乃是曽之徒寒光满林莫返哺哑哑呌断肠欲枯我今南飞依棘枝为子仰天强哦诗乌啼月落粤山低一夜魂逰吴苑西
　　
　　赠盛翰林（端明字希道）
　　
　　卞和能识玉荆山得良寳知玉不知人屡刖自残槁孟尝有内珍何意货贿间灵物不能舎神珠自来还盛公抱天瑞手把山龙章惓与时人观放之瀛壶傍朝披金光草夕悬明月珰适从具茨来独宿白玉房凡夫亦知寳未得先生傥肎示以求之方
　　
　　鳯凰篇（寄盛王二太史）
　　
　　翩翩双鳯凰飞集南海傍众鸟徃从之不弃老秃鸧鳯凰自飞来只在海傍宿人为天下祥我为天下哭鳯鸣四海清老鸧亦解啾啾声老鸧无鳯姿笼中拘辱不得争鳯凰顾老鸧相慰勿自伤老鸧荅鳯凰鳯兮知老鸧老鸧只在草莽伏物遇其类心凯康但令鳯凰聮翩上阿阁老鸧百岁没向江湖亦足乐
　　
　　王提醝画古松歌
　　
　　人言松有节不见节如松问渠老叶终年翠何似妖花三日红人言松节劲不知松气融元和畅生意华茂春葱葱和流则不强苦节亦道穷王夫子和气满胸中守道百炼之青铜画史颇善喻为君写古松予亦为君歌古松古松歌君柰何
　　
　　乐孺歌（吾乡奚氏昆弟汝沾汝承笃于友恭天伦攸厚予题其堂曰乐孺取诗兄弟既具和乐且孺之云也复为作歌）
　　
　　渚鸿不侣鹜聮翩入紫云有时下同宿终然不离羣磊落千金马贡作万乗车双双翼飞龙齐秣亦齐驱驰翔有美世共珍列之天闲织其文（叶）以章有徳劝百臣苍鹰虽鸷犲狼猛安得称重于其伦阊门今古道繁华歌锺日夕沸如麻东邻宴公子西舎酣倡娃谁人堂上题乐孺中有二士为奚家先人应能积为善天锡一双白璧皆无瑕伯兮友仲兮悌棠华韡韡风光媚架有互服衣榻有共覆被入室谐兰香出门偕逺志仗剑作长逰千里万里亦同次番禺城下我逢之三人相携共一醉醉中尚能为尔歌歌此敬多感亦多吴中土风清且嘉今如君者有几何君家伯祖我祖髙弟子文名风节犹嵳峩乃知仁人有后世济美看尔富寿方来百福如山河
　　
　　孟玉磵画瓜
　　
　　溧阳夜燕来仲虚（狄冲）示我玉磵画瓜图嫣绵生意好手笔灯前摸索聊为娱尔日南至气转纾我心之喜君知无黄台离离几抱蔓野田倘有青门夫焉知大瓞方包杞含章陨天天下理天地相逢与子起品物咸章自此始
　　
　　题征明写赠潘崇礼灌木寒泉大幅
　　
　　具区之水被三州洞庭之树千万数沉森浩■〈氵皛〉天下竒灌木寒流此何许潘君抱朴山水人日日策杖独行徧沧浪之濵阳崖众目悦暄媚忽逢阴壑如有神禹鎻老龙■〈釒截〉索絶拏云怒雨出洞穴木号水呼竹石裂众蛇从之互盘结蜕骨戌削杂鳞鬛飕留风叶枸株橜急流抨撞石罅跃珠跳汞走鬬瀺灂微茫上析河汉注奔赴绕伯若方丈脚山鬼伏窥木客泣欲据恐被山伯抶仙老时下憇濯足而晞髪招潘君兮子来共千岁以一息潘君归语衡山氏仙之人兮不可以乆留吾恐一徃与境俱失宣州兎肩毛劲如石深醮金壶玄玉液闭门夜半役鬼工倐忽移来窅无迹支山谓潘君张君髙堂白粉壁焚香日坐对明月之夜风雨夕仙伯谓我当来觅携君巻图愿写照障入懐袖与君骑龙返无极余影终非世中物谢絶宾客扄此室门外有人勿与识
　　
　　卧病懐勉之
　　
　　郊原行中春风颠闭门缩脚七日眠惟懐落落五岳客仰头抱膝作何物尧舜殂落文王没仲尼寂寞书在壁山川结阴草木僵驰今骋古皆未得携君璠玙之乐来黄金香炉紫玉杯烧沉爇蕙降古杰共听君手奔风雷颓然一醉万事开
　　
　　又
　　
　　东园梅花白雪深大堤杨柳渐垂金欲徃攀之烟雾阴美人观道坐空林洪厓举觞江妃斟素女鼓瑟容成吟我独栖迟卧萝屋咏君寳篇千万足
　　
　　阊门歌送郭令
　　
　　鸡鸣角乌乌阊门将启涂船头卒徒拥屋底翁媪呼呼将儿孙起来送郭大夫大夫强汝柔大夫明汝愚大夫饱汝饥大夫康汝痡教汝兴礼节教汝诵诗书大夫舎汝去汝能不思乎君子恱其文细人念其劬说向君子道能歌歌大夫阊门开百姓懐云帆指金台天王御■〈宀禹〉万国来万国来仰帝力王道荡荡平康正直天子岂不思思哉建皇极皇极建若三五大夫忠良伍志岂在朝暮清风穆如去者慰存者懐穆如清风懐其存慰其去穆如吉甫以永今古
　　
　　首夏山中行吟
　　
　　梅子青梅子黄菜肥麦熟养蠺忙山僧过岭看茶老村女当炉煑酒香
　　
　　梦与表弟王制彛卿表甥陈鳌子鱼散歩河曲鳌邀饮其室觉而赋之写似二子
　　
　　三人连袂阊阖行二少年弟一老兄（一为舅甥姑逐便言之要是寱语）莫言蒹葭倚髙树芳菲润暎苍枝荣鱼也有酒旨且多彛也起舞我也歌渭阳棠枤声相和明日可如今日何
　　
　　懐星堂集巻五
　　
　　●钦定四库全书
　　
　　怀星堂集巻六
　　
　　（明）祝允明 撰
　　
　　○近体
　　
　　悲秋（三首）
　　
　　年年吟叹到悲秋心语因循竟未酬日似宝珠容易掷道如沧海等闲求爱憎衮衮风千变今古茫茫貉一丘老子自怜深兴近谯将双眼上南楼
　　
　　荏苒来鸿去燕期骚人切切有相宜汉宫新调初翻叶素女哀音半破丝欲赋心怀无那意少咨时事未能痴长风短雨时时过为暑为凉不可知
　　
　　野老今年齐骑省不从今日见毛斑行过日月知多暇坐爱星河不可攀俯仰随时看物易寻常谈事到身难登登两屐江南阁蒿目西风望子山
　　
　　秋宵不能寐
　　
　　官街彻夜鼔声悲万古浑无至静期百事生来酒醒处七情伤向梦回时红颜交代将人误青史升沉与世移独起挑灯暎窗坐秋光月色共参差
　　
　　丹阳晓发
　　
　　京邑到来熟晓行如赴家月明人渡水星散树惊鸦灯影依依店茶声逺逺车萧骚两秋鬓无处定生涯
　　
　　旅情
　　
　　旅食惭工部分携念孟光岁时临俎豆风露警衣裳满月当春面明霞见晩妆情怀宜自遣看是买臣乡
　　
　　江行（二首）
　　
　　渡口人争发出江舟已微钟声离岸小帆影逐星稀朔雁连云度寒潮伴月归苍然山一带隠隠伏长围
　　
　　丹阳连北固千里草萋萋东去水逾急北来身渐低渔舟长宿火客枕厌闻鸡风景年年是因无妙句题
　　
　　长途
　　
　　长途只是水连天好景惟应月带烟独有流莺与飞絮见来浑似緑牕前
　　
　　看月怀内
　　
　　看他夫孺作娇称拟向君王觅与卿想得夜深刀尺罢推帘独自下阶行
　　
　　答钱二
　　
　　病喉少日兼辞酒养性经年不看花君问情怀看此纸新诗字字学唐家
　　
　　代东园梅见嘲
　　
　　祝家园里一株梅旧是三郎手自栽今岁寒花开欲尽三郎何处不归来
　　
　　燕京陌上游妓
　　
　　相逢无路避青蛾十五燕姬细马駄老眼年来观道熟妖娆知柰石肠何
　　
　　京馆闻莺
　　
　　天风吹出掖垣声浏亮缑山午夜笙错认阊门折杨栁一时飞梦满江城
　　
　　宫词
　　
　　非谪非真是甚仙紫云横截大罗天依稀记得人间事十四封纱二十年
　　
　　咏都城赁骑驴马
　　
　　紫陌东西苦不禁朱门饱秣卧花阴知君未是登台骨休道昭王不挂金
　　
　　自末春入初夏归舟即事
　　
　　往往花移色交交鸟换鸣云将京国逺水别卫河清髙啸迎风转低眠看树行殷勤吴郡酒还得此时情
　　
　　沿潞河直达淮浒岸柳蔚然
　　
　　■〈王灵〉珑翠玉芳阴茂窈窕娙娥婉态多不是一行千万个荒天寥落柰情何
　　
　　黄楼
　　
　　落日照徐彭长堤上下乗黄楼不知处洪水尚襄陵客子能怀警官亭试一冯波涛终古险来往自频仍
　　
　　卢沟桥
　　
　　四海修梁秪有二卢沟雄冠帝城边下临窅窅疑无地上接茫茫恐是天紫蜺平飞通碧汉白龙横卧破苍烟牛车百两春雷过愁压幽燕地轴偏
　　
　　法驾
　　
　　蔚蓝天上郁萧台五色云旌雉尾开法驾几多牛马走不容凡世一夫来
　　
　　卧病
　　
　　同人相见总相称一级名阶只未登此事苦难多着力拙夫甘道实无能垆边岂有升天客榻上分明坐夏僧一片商颜半江水尽堪黄绮与庄陵
　　
　　宫词
　　
　　黄屋巍巍坐九天烟云千迭蔽婵姢流莺回首宫墙逺妾负红颜二十年
　　
　　儿子续入对大廷感激因赋
　　
　　先公磊落传胪处老父迂迟失马中未必逺寻鼌董策青箱犹可献重瞳
　　
　　儿子召试馆职
　　
　　黄纸书名已异恩玉堂观艺复何论持将宣室当前席幸有丹衷世世存
　　
　　儿子召试后忝窃收録遂蒙钦改庶吉士留学翰林
　　
　　文帝弘谟逺明王懋举初望应非曲学功欲得真儒给膳摅文思休朝读秘书养成台辅地嗟尔意何如
　　
　　舟中忆续
　　
　　功名尔已夸雏凤情爱吾犹媿老牛怅望燕山云海隔晓风吹梦过沧洲
　　
　　追和皮陆夏景冲澹偶然作
　　
　　緑漫衡皋带茂林林亭遥对接踈襟江涵竹影铺丰席雨浥梅蒸溽素琴槛水生漪浮澹炎栋云团盖落虚阴人间最是难消此未解尘名误道心
　　
　　闲居秋日
　　
　　逃暑因能蹔闭闗未须多把古贤攀并抛杯勺方为懒少事篇章恐碍闲风堕一庭邻寺叶云开半面隔城山浮生只说潜居易隠比求名事更艰
　　
　　娄江舟中述梦续事状
　　
　　相慰华堂下重逢草野中涂鸦犹习幼策马拯涂穷恩爱千年定精诚一刻通直能呼共老天壤有移鸿
　　
　　壬申闰五廿六晓纪怀
　　
　　龎葛空闻有凤姿仲谋聊可道佳儿病身日对千戈卧别泪时看尺素垂半夜鸡声犹慷慨平生骥足竟驱驰无因便把渔竿去羞向斜阳弄鬓丝
　　
　　絶句
　　
　　白眼青天万里心门前世事正浮沉日斜睡起无聊甚独倚阑干看树阴
　　
　　泪（二首）
　　
　　昔诵江东咏泪诗看来别有一般时孤衾独枕斑斑处半属吾亲半属儿
　　
　　鲁国潸然可柰何洛阳年少更能多静中怕似奸和妇换作临风两韵歌
　　
　　壬申夏夜不寐
　　
　　冷暖光阴不尽来流年五十岂徘徊半牕明月三更后起步中庭几百回
　　
　　醉（断酒二年偶复一醉为此壬申季夏十七日也）
　　
　　醉来中岁里那复有童心秪觉忘人我何为更古今山河秋兀兀星露夜愔愔惆怅惟陶阮悬知磊磈襟
　　
　　苦忆
　　
　　苦忆京华更不禁百壶那解一生心争夸膝下簪缨好岂识痴翁别有襟
　　
　　对酒
　　
　　对酒无歌舞看天只咏诗唐贤文满案半是乱离词
　　
　　山
　　
　　深坞髙峰处处寛寻常歌啸等闲看城门欲闭无船渡却笑今朝要入难
　　
　　咏床头剑
　　
　　三尺青萍百炼锋流年三十未开封藜床且作书生枕只恐中宵跃卧龙
　　
　　早春江行
　　
　　五十六年行役身又漂萍叶及初春桕灯向壁吟残句江雨敲牕梦故人莺转上林空倚醉月生南浦几伤神还家想得儿童笑毛发苍浪緑绶新
　　
　　乙亥五月五日王佥宪文明邀宴庐陵螺川驿楼观竞渡
　　
　　提刑玉节照清江客子游观喜大邦夹岸鱼龙争得水（谓竞渡舟）中流笳鼓杂飞淙国谋幸驻襜帷问鄊思微从俎豆降欲待梅花开后寄只应迁转忽移幢
　　
　　县斋早起
　　
　　县小才踈政未成披衣冲瘴聴鸡鸣向来啸傲知多暇老去驱驰敢自宁有物解将王路塞何人填得宦途平拙谋果是因微禄好傍吴田晏起耕
　　
　　县斋
　　
　　县斋孤坐暂澄怀未觉飞光两矢催夜雨乡闗归梦久夕阳门院壮心回非因傲吏偏违俗且喜微邦称不才坐起忽惊诗景入西南山色隔城来
　　
　　归与
　　
　　炎洲闭戸赋归与县尹何妨委巷居夺禄浪言耕有代（予丙子冬暮入广上司以拙于催科秋税后期停给俸米文移在县而予身在广也）旅行谁信出无车空惭河上深藏贾却笑闗门强著书莫道文章误公事文章今误复何如
　　
　　循州春雨
　　
　　物候逢春好春来闷转深山城十日雨家国百年心海吹饶生冷蛮云易结阴循州本谪地何待此愁吟
　　
　　戏作口号
　　
　　道惠何曽惠言宁又不宁一春眠里过三日水中行坡老荔犹涩陶公酒未成哥哥浑不顾枉费万千声（方吟适聆子规遂为结句）
　　
　　广州戏题
　　
　　生世投闲四十年瘴江班顶试鸣弦今朝也是为官日白日青天闭户眠
　　
　　丙子重九戏题
　　
　　行年五十壮游肠几把他乡作故乡万里一身南海畔客窗独看雨重阳
　　
　　题广州客邸壁间
　　
　　故国间居四十年踈慵虽乐怕违天天应尚念疎慵态又使闲居瘴海边
　　
　　戏为口号
　　
　　逺人羁客古今悲昔日慵看惜别诗六口一家分五处争教不作断肠词
　　
　　广州别表弟赵二
　　
　　海边三载试琴才省问烦君两度来天阔风鹏嗟转徙秋深霜雁独飞回计程驿路过江棹属买渔蓑挂钓台别酒多倾也能醉欢情不似故园杯
　　
　　江沱已喜干戈定吴越犹闻稻蟹肥把酒正看黄菊好凝眸无柰白云飞乡闾讯遗情亲减中外聨行尔我稀幸为经营石湖畔秫田三亩一苔矶
　　
　　己卯春日偶作韩致光体
　　
　　亡羊何日返初岐失马由来未用悲灵药不消心底火世情犹恶梦中棋三年紫陌长虚屐一纽铜章只碍诗好景好将闲领取淡烟明月两参差
　　
　　庚辰二月廿七日晓官窑舟中口号
　　
　　世棋年矢两相催絶岭春深与雁回无限胷中未酬事蓬牕灯枕酒醒来
　　
　　危机
　　
　　世途开步即危机鱼解深潜鸟解飞欲免虞罗惟一字灵方千首不如归
　　
　　夜归
　　
　　雨洗秋光万井明风髙云破月微生还家莫道长酣寝纔聴鸡声又出行
　　
　　看山
　　
　　岭海看山旅思空归来还入画图中平生惬性仍知己只有青山处处同
　　
　　冒冷行役
　　
　　谁使衰年冒冷行几般辛苦几般情重重楼阁深深闭家隔东南四座城
　　
　　宦游句曲偶读丘殿丞寄茅山道友诗有感遂次其韵
　　
　　珠有余妍玉有辉鸡栖鹤驭本相违灵飞碧检文难读想结金堂梦易归颇恨殿丞虚左契终怜长史入仙机悬知紫陌埋尘骨緑草茸深白鹿肥
　　
　　句曲道中
　　
　　老至谁怜昼锦明春来聊得客襟清宵依星斗宫坛卧晓入神仙宅舍行眼看山多城郭少肩挑诗重簿书轻何时总入烟霞去不见人间宠辱惊
　　
　　伤
　　
　　三年两度哭亡儿莫怪衰翁舐犊痴谁使为生便为死可堪成喜亦成悲青蛾怨积兰枝梦黄壤能酬瓜瓞期等是人间慈孝事（缺）
　　
　　次韵表弟蒋煜及门生翁敏见赠喜予归田之作四首
　　
　　中条不改旧王官犹喜书淫共士安汉女红颜非自误阮公白眼向谁看农人问稼教多秫道士裁筠赠作冠日喜车来皆长者秪应姻旧倍添欢
　　
　　荷鉏欣种渊明田坦腹还如懒孝先登山自蜡平生屐载酒时过逺近船焉知鱼鸟升沉性齐得椿菌小大年却笑人间心尚在欲将青史订愚贤
　　
　　忙是挥毫静奕棋雕阑日转梦回迟时从王右军临帖戏学张京兆画眉傍水近开三益径停云徐咏四愁诗新来最满平生意楼上看山独坐时
　　
　　髙眠不怕唤当闗一月华胥游未还意在可兼无可处身居材与不材间琼敷玉藻六七子金雀雅头十二鬟愧有金陵无李白栖霞即是虎丘山
　　
　　口号（三首）
　　
　　枝山老子鬓苍浪万事遗来剰得狂从此日和先友对十年汉晋十年唐
　　
　　不裳不袂不梳头百遍回廊独步游步到中庭仰天卧便如鱼子转瀛洲
　　
　　蓬头赤脚勘书忙顶不笼巾腿不裳日日饮醇聊弄妇登床步入大槐乡
　　
　　卧病
　　
　　鞍掌思将适野情偶縁风火便相婴悬知智鄙同为虐且喜闲忙总不行服饵转令谙物性静思因得检平生医经士典都余策一巻南华万物平
　　
　　无题
　　
　　亭角楼牕取次凭东风不送笑歌声山村水郭城西路却放朝云此处行
　　
　　病卧北牖仰见飞鸢戾天忽然口占
　　
　　海国秋炎紫汉空一声深入太霄中回看五岳三山近略望千流万壑通未必彩鸾能瑞世可怜黄鹄不离笼因思兠率黄金地金翅擎波护鹫宫
　　
　　宝梦
　　
　　牕外星河五鼔天香凝纸帐裹云眠遥寻鹤梦游尘外却怪鸡声到枕前拱璧光阴悲此日怀珠奔走笑当年知音总没惟怀古巻里相看共黙然
　　
　　衰病
　　
　　半年衰病入秋深减却肌肤长道心不省门前犹市井忽瞻墙外是祇林一端惟静为甘味万绪都忘遂苦吟（缺）
　　
　　病闲
　　
　　病闲身懒趣偏长书策纵横掷满床医业探寻胜士业闺房清寂似禅房青春总误今何及白昼长闲梦始忙此境可留终岁月岂湏重觅引年方
　　
　　汉室
　　
　　汉室咸阳建山河百二开甘泉芝草出天马大宛来宣室宵衣问长杨献赋回宁知天禄阁不用子云才
　　
　　沧浪池
　　
　　出巷少人烟林霏四望悬冷光涵曲径沉緑漾平涟古寺依文殿髙城瞰野田每经思版筑忘世更怀贤
　　
　　宿金山寺
　　
　　窓中一抹海门焦珠贝鱼龙共此宵枕得善财参后石洗来天汉转时潮神游会解灵妃佩耳静能传少女箫况是梵王宫阙里莲花叶上蹔逍遥
　　
　　夏日游慈云寺
　　
　　命俦乗暇日散步入慈云野气能遥接秋光自独存小山侵竹尾细水护松根众果都连苑繁花杂植园废兴征老衲文字哭孤孙（朗僧出先公画题诵之泫然）却幸重来好禅床许北轩
　　
　　舟过故表伯父王氏宅前有感
　　
　　轻舟独泛午时风车马当年一日空緑水青门暎红树一时都入感伤中
　　
　　秋晩由震泽松陵入嘉禾道中作（二首）
　　
　　晩发西南郭秋深雨气偏人家低似岸湖水大于天日崦长如阁风樯不用牵辞燕还入越纔费半流年
　　
　　湖尾横波急船头转港频几家危傍水一木老存身黄菊看如客青山坐送人空舟随处泊不用择行邻
　　
　　泊嘉善东桥
　　
　　石梁磻水浸秋寒一夜霜篷寄钓竿是处风光解题品江湖莫作旅人看
　　
　　途中即景
　　
　　地迥景逾胜数程无市人隔篱花脕腆临水树精神村犬随船吠沙禽见客亲渐看明月上夕韵想更新
　　
　　即景复为七言两韵
　　
　　临水树如朋合志隔篱花似女怀春护门村犬还惊客亲棹沙禽忽讶人
　　
　　钱唐泫妙道院夜赋
　　
　　枕席钱唐馆更时未北还毎当身作客转觉意能闲雨气横秋海潮声入夜山道人看黙坐应笑鬓轻斑
　　
　　山牕昼睡
　　
　　身在云房梦亦闲松头鹤影枕屏间一声隔谷鸣华雉信手推牕满眼山
　　
　　晩上吴山风雨骤至
　　
　　东望海门门忽开松风十月滚轻雷山眉一点云拖黑知是龙王送雨来
　　
　　赴报国院海会喜侯二（瑶）葛大（怿）同集
　　
　　隔水应霜钟寻声入宝宫刹那依焰慧六万绕神通欢喜来侯白清真遇葛洪独惭文字累未得此縁空
　　
　　追赋内相吴公邀往书石山中杂题
　　
　　上宰邀书睿制篇幸从几席向林泉晨陪松露飜闲语夜傍贤星聚处眠蹔拂古风嘘故里喜逢佳衲过山前儿童日夹先公膝说向当时屡泫然
　　
　　雨中句容道中喜看山色
　　
　　洗秋零雨向萧神京邑风光斩地新马上会淹京兆客天涯忽见苎萝人轻云淡荡铅华薄初日曈昽宝镜真便欲涉江嗟未得芙容犹自隔青苹
　　
　　寓黄轻车宅雨夜禁直归因戏赠
　　
　　黄昬冷雨湿金鞍鞬箙提巡绕禁銮星散羽林霜气肃天临华盖夜光寒鄂君去后衾犹薄京兆归来黛已残知有游人卧斋阁一般飞梦出长安
　　
　　与沈二（少刚）秋寓建业山院夜话
　　
　　倦迹怜司马清风遇隠侯乡闗不堪问文酒且须酬水压吴王国山横建邺秋髙台仍可喜重见凤凰逰
　　
　　嘲客舍山脚下井
　　
　　脚带浑泥气带腥几家同汲竞罍瓶寒泉只在前山里笑杀居人总不醒
　　
　　幽州岁残
　　
　　冠天袖海舜幽州风候萧森气朔遒双阙日移仙仗散六街尘滚晩衙休马周卧旅犹观国王粲怀乡独赋楼未得边闗擒虎豹还思江海弄鳬鸥
　　
　　暮春山行
　　
　　小艇出横塘西山晓气苍水车辛苦妇山轿冶游郎麦响家家碓茶提处处筐吴中好风景最好是农桑
　　
　　万安道中
　　
　　厯厯长亭过眼频浮家一舸日随身江山不苦南征客星斗应怜北望人剑匣只依书裹住酒杯全亚药炉亲床头厯日闲拈看一岁无端半已陈
　　
　　贑州
　　
　　萧瑟滩声怒复幽四程犹未是炎州行人不解居人语章水相逢贡水流蒌叶槟榔湏学啖莼羮盐豉向谁求英贤满路容参谒珍重昌言日拜收
　　
　　上下滩
　　
　　上滩若縁蚁下滩若驰驶移转顷刻间便是人间事
　　
　　庾岭寄谢江西白大叅（士珍）宗宪副（朝用）二同年
　　
　　太原白居易南阳宗少文千年纔并出一日可离羣契分秋风桂情亲日暮云江波二千里相逐送清芬
　　
　　山人献白鹇
　　
　　草啄萍栖瘴海濆野人携得肯相分九还丹颗浮苍顶一缕青霞断白云五服也知章有徳百禽应是不同羣县斋相对悠然想烟水城西日易曛
　　
　　思食豆腐
　　
　　蹲鸱亦称野人肠薯蓣还输菽乳良轑釡不闻流素汞堆盘无复截虹肪旧知学士能为赞今讶淮王不遗方只恐南山归去后苗稀未得快新尝
　　
　　失白鹇
　　
　　何处青冥会一冲短翎应近井庐中来时想见银塘静去后休嗟蕙帐空自笑无鱼难久馆谁言有鹄不如笼归心一夜秋来月吴水吴山几万重
　　
　　夏日城南郊行
　　
　　古县周遭景物环政虽多暇倦跻攀偶因送客乗时出却得浮生半日闲频过水边仍有竹忽当林断逺逢山但教到处情如此瘴海无妨缓缓还
　　
　　游和山麻石岩
　　
　　山和人亦和乗暇集鸣珂陟岭美未得到岩竒转多交枝树碍马一步地旋螺成屋自麻石作门惟碧萝瞻天隔鸟道入地学蜂窠树向顶上植泉从肩畔过禽虫冯几住云霭入衣摩佛座泥三级僧床石四阿西临野广漠东眺径陂陁逺吹潜生爽骄阳暂息苛祷祈情敬谨乐业舞婆娑物穰用亦俭地危心不颇民风都似此吾为尔陈歌
　　
　　北郊访友
　　
　　风物幽妍上郭寛访朋因得一回看家家黄土墙三尺处处清渠竹数竿欲雨欲晴云半密如秋如夏汗微干苦吟应得山人句却笑笼头少鹖冠
　　
　　过林头看修竹数里不断甚爱戏题
　　
　　五寸冲牙文八矛装成十万绕林头莫欺楪子兴宁县一半人家千戸侯
　　
　　和王太学见赠（四首）
　　
　　水鉴求才事自公徒令寂寂笑英雄山斋一枕渊明梦开眼犹惭七里封
　　
　　道拙才空志不成错将言语占时名无端抛却山林乐换得轩裳底事荣
　　
　　草庐藏得卧龙才许我英雄亦异哉刚道同心金可断江南便是海南垓
　　
　　三载相看有别离春鸿秋燕不同时我寻松菊去方急君会风云行莫迟
　　
　　登越王台
　　
　　环城三面碧波围今古楼台满翠微不见越王惟见佛木绵花里鹧鸪啼
　　
　　惠州西湖
　　
　　西寺东城两幅图长虹脊畔小浮屠杭州惠郡都游遍醉眼时将作石湖（石湖苏之西湖也）
　　
　　莆田郑自修宰河源故厚予四月三日舟过县城君以诖误不在予亦以文法行一时风雨大作小泊沙口而去怅然怀君口占一诗期后寄之
　　
　　河源西郭夕阳过不见美人将奈何雷压船头蓬底坐一时风雨乱风波
　　
　　三月初峡山道中
　　
　　春阴春雨复春风重迭山光湿翠蒙一叚江南好图画不堪人在旅途中
　　
　　庚辰三月归至保昌馆李君士元家适士元车马有行色廿四日解携各北南临岐口占为赠
　　
　　梅花闗下春雨深客送主人无限心凤生南海莫言逺明日一飞归上林
　　
　　市汊阻风
　　
　　十日踰千里三宵滞一隈旅情忙复缓归棹去还来横飓摧髙木飞涛激迅雷坐看村市没行路不须哀
　　
　　宿茅峰
　　
　　下马门前一振衣翠微髙迥逼清微云边洞里真人去月下山中长史归丹伏砂床金焰短术穿崖窦紫云肥神方能咏不能遇一夜爽灵峰顶飞
　　
　　登千佛院塔
　　
　　八面青红倚碧天牕中列坐万金仙排云欲挽三茅袂拊槛惭升八部肩尽讶入檐竒影倒应知出世法门偏诗题漫道游观胜只得尘劳一饭縁
　　
　　髙淳道中
　　
　　柴门对树树临流春日迟迟满客舟一种江南千里景只闻鸡犬不闻鸥
　　
　　经旧游
　　
　　当垆一啜手煎茶迎客桃花戸外斜闻得博陵崔护道不知今日是谁家
　　
　　咏公馆花木
　　
　　句曲酴醿溧水桃溧阳孤柏倚风髙家园几树桑和柳何事令人梦想劳
　　
　　未足句
　　
　　却恨风光同万里眼看百里不能归
　　
　　忧国天髙惟有梦思家怀近不能归
　　
　　与句曲李令徐博士等夜饮
　　
　　洞天福地神仙县宣化承流父母官自笑樊笼犹闭鹄却怜山树亦栖鸾绯英炫幄春方烂红蜡揺觞酒快干未必啸歌妨杼轴风埃浩浩蹔清欢
　　
　　赠江秀才
　　
　　三日芳兰入座薫欲将心事为论文仙囊古玉餐无诀官市新醅饮便醺已羡雄飞难久伏毎嗟同调易离羣茅峰蒋阜无多地未拟相思咏碧云
　　
　　宿摄山栖霞寺
　　
　　寒林日暮息车徒却得南朝最胜区廿载不登禅子榻一宵权作佛家奴齐梁寂寞名犹是儒释纷纭念已无最是宦心能败道羞将束带问衣珠
　　
　　泉洞迷藏草没梯倚岩千佛坐髙低迭襟山色周回峭隔树江声隠暎齐宋刻梁文江令笔龙蟠龟戴上元题栖霞只是枯禅宅尔许头颅向里栖
　　
　　枕上红尘白昼深眼开欲得息劳心灯花暗入僧床冷山阁冯江万木林
　　
　　出湖见山
　　
　　长湖方出口一带横青山行处必如此何云出世闲
　　
　　当涂厯阳溧水界中数还往遂怀李翰林
　　
　　青山厯厯树苍苍逺水长天几夕阳千载更无仙谪下只应愁杀贺知章
　　
　　舟行守风阻险辄睡酣适成咏
　　
　　行役安危定心闲常自如毎当惊灔滪偏得访华胥适逐墙头蝶清涵水底鱼觉来何以遣枕畔一堆书
　　
　　谢杨大送梨花栽成
　　
　　来自清修处士家草堂初就便增华雕栏月上添得影画栋云过分作花园吏引渠经细干闺娥绕树候芳芽洗妆先觅催妆句凭阁巡看几日斜
　　
　　谢吕禹平惠玉鞭粉团花
　　
　　花开根至梢素朶附香条流苏迭脂粉眉钿簇琼瑶不逐紫骝马空依翠鬓翘予方理花事先聘汝无骄
　　
　　中秋日燕客晩雨
　　
　　中秋美景当吴苑十载佳期共此堂珠履髙吟欢满座金钗送酒看分行荆娥妬月俄行雨赵女停弦慢遶梁莫道西岩容易堕朱帘徐卷烂银光
　　
　　十六夜召集
　　
　　广寒昨夜不曾开今夕佳期已报来且向草堂杯举待人间红粉会相催
　　
　　为唐子畏索劔（昔年承唐子惠爱曾以双劔赠荅其意别来恒念之其一镂青萍二文者尤忆间以一章问之或肯假抑更惠乎）
　　
　　手解青萍昔赠君仗来多少截妖氛知君道就（缺二字）后把与东人刲白云
　　
　　简赵西台（二首）
　　
　　满月澄寒镜清霜涤素琴独携车后雨去润豫章林
　　
　　死恨钱塘水悠悠只向东雁飞虽不北连日有南风
　　
　　过郑六（升）不遇
　　
　　欲作春风上国游寻君东海话离忧烟波自剪西牕烛丝管醉眠何处楼五夜不逢黄宪面百壶那解长卿愁平生国士青君眼老矣犹能一笑酬
　　
　　送顾司封（华玉）守开封
　　
　　皇舆百郡首开封良牧分符开治功参庭属吏衣冠满绕郭编人耒耜丰河山郏鄏千秋固云雨乾坤万物同悬知政化平如水共看汉室美吴公
　　
　　戏为朱民部索虀
　　
　　苏公屡欲传氷壶此味能参自信吾为语版曹朱学士客厨争奈并锥无
　　
　　留别赵上舍（元璧）
　　
　　归骑聊乗一日闲夕阳移座未能还西风明日丹阳道回首鸡鸣雪满山
　　
　　吴文定公挽歌词
　　
　　鼎轴参黄阁阶符坼紫垣位迁如始筮人慕过生存一徳天犹格三朝国共尊君臣两无负元烈荷厖恩
　　
　　执绋椒涂逺前驱凤翣还君臣同国运忠爱满人间速夺山河系幽情水竹间吾曹惟淑艾抱籍哭颓山
　　
　　吾祖悬车日知公释褐初遂深鱼水分亦有兎萝图笑语儿童际衣冠梦寐余凄凉天下徳忍谓及门徒
　　
　　赠翁隠居
　　
　　吴郡翁髙士森森君子儒风标抗轩冕礼乐在江湖松露濡谈麈匏樽尽酒壶却嫌城市隔欲别重踟蹰
　　
　　荅日本使（姓橘名省佐相国寺僧）
　　
　　日边来处几何时闻说占申复到寅（海舶行凭指南针日本本在寅由南折西指申却回还近寅乃中国滨寅读若夷）遥仰北辰趋帝座却经南甸驻行麾诗名愧动鸡林客禅谛欣叅鹫岭师回首山川浑渺邈只看明月慰相思
　　
　　怀星堂集巻六
　　

　　●钦定四库全书
　　
　　怀星堂集卷七
　　
　　（明）祝允明 撰
　　
　　○近体
　　
　　简伊佥宪
　　
　　七朝熙洽世臣家班序丘樊势并华忠孝到君传不匮韫沽如玉总无瑕园同涑水青山下扉掩阊门小曲斜老去髙情澹如水著书观物是生涯
　　
　　西台伊公枉和赠篇至于再三重次呈答
　　
　　东野犹居郭外家闭门髙枕叹年华秦人不敢窥干木楚事休教误屈瑕暑气转嫌秋候溽树阴偏受日光斜驽骀过辱千金许惭愧酬知未有涯
　　
　　与吴大（用）饮酒世事浮云几变更邻居长聴鸟嘤嘤缃编俯仰闲今古青眼摩挲老弟兄树下送阄髙啸饮水边聨袂细吟行胷中三十年来气终不销沉负友生
　　
　　赠孙山人一元（自称吟啸仙）
　　
　　思邈先生不可寻紫麟骑下阆风岑宵眠华岳星支枕晓度闗河月满襟惊鹤梦残飘露叶哀猿肠断抱霜林秦台故有吹箫侣一片宫商万古心
　　
　　赠俞隠居
　　
　　水南雉市万尘趋水北还容陋巷居三尺素桐陶靖节百篇华赋马相如心抛世俗争为事手録时贤未见书欲继姓名髙士传怕君嫌我近睢盱
　　
　　寄谢雍
　　
　　谢家兰树有清芬毎诵澄江却忆君想得山庄长夏里石床眠看度墙云
　　
　　赠朱孝廉（性甫）
　　
　　百年贞白旧髙楼傲兀风埃六十秋楚聘寻常来北郭鲁呼前后只东丘书抄满箧皆亲手诗草随身半在舟前辈风流惟此老天公多为后生留
　　
　　方吴二子偿金之什
　　
　　读罢偿金记直疑无此人唐君解言语髙义不成尘
　　
　　友人郊墅
　　
　　孤墅倚髙原扁舟晩到门琴声虚草阁月色满江村霜落鱼鰕出烟收花竹繁不须灯下坐临水好开尊
　　
　　艇子
　　
　　江南小艇子能住亦能诗梁柱无阶砌门窗即枕帷坐流看树过行屋逐风移试欲作舟史半生居在斯
　　
　　题龙归洞下有龙母嶂
　　
　　千峯如帐瞰岩扉灵物何年向此飞潭底火符玄鐡简嶂头金母白绡衣海多云雨应长往壑暗藤萝久不归洞外蛟蛇常起陆可能消伏运神机
　　
　　季冬朔旦汝徳周学二秀才过访病禁饮不能留别去怅然竟日烛下得句明日寄之
　　
　　相思旬日忽相逢不是忙中是病中玉麈漫夸谈柄在朱颜应笑酒杯空怜君济济冲霄鹄顾我垂垂失路鸿吾道若行千载合不须重叹马牛风
　　
　　上元日喜晴柬董博士及诸秀才
　　
　　三月恒阴待此晴灯辉晨暎日华明便趋东郭朝龙驭又向宾筵聴鹿鸣箫鼔儿童聊祝岁（上元张灯事起于汉祠太乙今俗借灯为登以为祝丰年之兆耳）犂鉏父老喜深耕云师雨伯休重恼欲共温泉祓禊行
　　
　　神光山
　　
　　山郭西南五里强翰林留得读书堂漫漫古岫云烟薄寂寂闲坡草树荒数点逺村钩望目一间空殿锁斜阳山灵我为乡人问会许何年更有光
　　
　　赠王希贤秀才
　　
　　缁衣耿耿此心长青眼随人到异乡海外不须夸马脑人间谁解识虹肪也知老桂为仙树岂有幽兰减国香奋翅云霄应不逺相知独愧早称扬
　　
　　谒张文献公祠
　　
　　丞相祠堂曲水涯祠边仍是相公家千秋若解收金镜万里何縁枉翠华门外犦牲兼絮酒岭头松树夹梅花人间不乏牛仙客长揽遗编费叹嗟
　　
　　峡山寺
　　
　　灵区苦不到到亦苦诗难景象絶闻见怪神如等闲地将海作带天借山为闗今日却堪恨緑林栖近间
　　
　　潮州韩文公庙
　　
　　一世北斗望千秋南海滨文章传絶圣政事泽时人姓作儿童字心将动植驯佛灵能有祸终不下臣身
　　
　　次韵奉和方伯汤公回銮志喜之什
　　
　　五云遥捧翠华归北极芒寒万象依闗塞岩岩分地险金汤面面自天围圣图六马知能驭永命三灵未待祈岭海小臣从国老中宵魏阙梦魂飞
　　
　　传闻郊祀后大驾寻复出狩疑信未得因用前韵纪事一首
　　
　　穷海欢传八骏归仍闻消息语依依要荒岂必劳重幸帝命今方式九围禹服正须垂拱治尧年何用筑宫祈明禋眷答皇灵切长使钩陈护六飞
　　
　　奉和顾宪副梧州谒都宪韩公祠堂
　　
　　拔地洪材构帝家倚天雄略眇虫沙诚归魏阙心悬石血饮匈奴胆破瓜半夜昆仑枢密宴三言苡薏伏波车当时利口今何在老树闳祠日又斜
　　
　　梦故知
　　
　　气涵珍玉语良金不论穷通话尽心枕上一时南北海半牕梅影月阴阴
　　
　　谢汤文守惠地黄煎
　　
　　会将云缕换霜华一匕玄琼入紫霞他日天台莫轻住要携徐甲到流沙
　　
　　梦故人
　　
　　今古悠悠老客心酬知何必接兰襟争怜寂寞卢生枕还恐凄凉子敬琴吴苑此中非旧社越江南去是（缺）林纸窓秃笔聊成赋风弄清灯夜点沈
　　
　　元和爱结过深晤言之余复投长句思予和女乃就二章意局情饶聊复尔尔
　　
　　枝山磊落倚东山雪桧霜松许共攀文字虚名今且愧疎慵物议古来艰平生肺腑篇章内身外金兰梦寐间万卷旧书千石酒两人相对白头闲
　　
　　东园访梅已谢
　　
　　故里闲居忆美人开轩延伫御周轮兼旬病起殷勤探玉钿飘零徧委尘
　　
　　愍时
　　
　　巡游方罢乱离平岂谓凶饥岁二更桂玉断来钱货废糟糠空后析骸争焉知卜史言天道尽望仁人辅圣明三戸可怜疮痏在欲凭开凿了余生
　　
　　寄吉安太守徐士元同年
　　
　　梅闗归路拜车尘阁皂书来语意勤始信凌云江海客能怀闭戸薜萝人酬知但有篇章旧名世争看事业新玉版金枨无用逓涧藤崖刻不妨频
　　
　　中表甥陈鳌子鱼久抱微疾怀之得句因寄
　　
　　俊鹤祥鸾陈子鱼阊门楼阁事亲居想因别墅聊行药却得云窗漫校书俗驾向来虚下榻徳星何日见牵车身为公子心为士便是公侯已复初
　　
　　足梦中句（二首）
　　
　　逺公莲作社陶令栁为门止酒用卿法攒眉吾不言白云时或出黄菊故应存二老皆寂寞千秋谁共论圣境不可到魂游记绵花藏竹林院莲号贝多编龙鸟如人礼山河绕法筵秪应身本幻此却是真縁
　　
　　哭周院判（原已　己酉九月二十日赋是日公还玄宅予以疾不能送）
　　
　　雅道凄凉后何情当此悲斯人不易产中寿岂难期鵩兆将无验鸡年竟莫支心曾周晩末目不瞑严慈地有颜渊代天无伯道知负公兹一饯西望涕洟垂
　　
　　哭表弟蒋焘
　　
　　白玉楼中长吉去芙蓉城里石郎归煌煌柱国平生念看到诸孙内外微
　　
　　哭陆大参（文量）
　　
　　四海铨书失老成两朝闺籍尚遗荣达如子贡能从政忧似希文最善兵几度老貂新命夺（公在职方累有大校縁中人超擢公力疏言遂収回成命）两宵幽鬼故寃平（于潜民夫妇为人谋死神语妇魂令白于公妇遂苏诣公得复）文编谏草离离焰付与机云续令声
　　
　　哭王麟
　　
　　宾馆初违梦尚縻讣音俄至欲成痴岂知十日轻谈笑便作千年永别离鸡絮未陈新繐帐凤雏空倚旧霜枝髙风几许堪传事谁写平生入墓碑
　　
　　答史随州（经）
　　
　　楚云飞墨下烟萝想见潇湘又緑波刀剑已知成牸犊簿书何处问弦歌照人颜色春风近入梦江湖夜雨多写就卜居冯问讯青袍今误欲如何
　　
　　访华光禄（汝徳）
　　
　　髙堂此始登兰韵久熏蒸榻定叨徐稚门今识李膺倾瞻疑夜烛笑语泮春氷緑合沙头草归舟发未能
　　
　　广川城（辛未重五经过成水部留饮二皷出城马工作时有寇警）
　　
　　皎月浸严城苍苍百雉横木梁悬絙下竹柝夹鼙鸣水部从时饮山人入夜行因思赵公子封邑尚垂名
　　
　　途中
　　
　　二年四踏两京尘何必临岐更问津斜渡羊车山顶路半欹皮笠雨中人气骄白马涵濡满口过玄蝉啸咏频我有知心在城阙山阴雪驾颇相邻
　　
　　故福建佥宪陈公（祚）直道祠五十韵
　　
　　日月悬臣道乾坤辟圣猷丹青开庙貌风烈见英庥宝厯三光合鸿钧一气流哲人当上瑞畿服产南镠灵派分妫汭洪条发太丘修文登石室射策步瀛洲藩府旬宣重河阳惠爱稠推丹置人腹囊皁达民忧岂谓褫鞶带仍从把铚耰十年依大岳一旦起西畴再属金闺籍还乘绣使驺臣心知不贰帝徳若为酬柱砥千回浪霜飞六月秋触邪惟豸性批逆岂龙谋范进唐宗典苏陈陆相筹缉熙光圣业取善在旁求大学存条目遗编可绎紬意诚縁物格心正乃身修利病非无实安危固有由愿防多内欲乞斩佞人头一疏朝封入三言夕抒投桁杨来孟博贯索下酇侯耄稚爰书没姬姜织室幽一家连廿口五载作孤囚白璧尘埃尽青阳造化周日华临凤扆天语出龙楼岂独除罗网重教侍冕旒玉磨谁可磷金錬转难柔按辔抨藩国飞章速转邮嘉谟应削濞雅志欲安刘天震雷霆怒霜号草木愁国书当极典臣节果何尤祗见义为命不知生可偷吏持三尺法人哭一生休政化权衡凖恩厖渤澥浮解维归北阙迁秩按南州地肃山无警波恬海可游狐丛斥魈魍雀角絶哗咻叔度来何暮渊明去莫留车悬桑梓重山隠桂枝樛箕尾星辰接龙蛇日月遒英灵长宇宙声节岂浮沤主际唐虞圣恩非闗比俦朝廷为世计章典复公收懿徳人惟好羣公志并优学祠崇秩进营兆谨封修载覩专清庙时闻荐洁羞浚培知水木绍述美箕裘直道黄扉扁名篇文梓裒终天弘劝在王化正悠悠
　　
　　题汤三城南庄子
　　
　　嘉树夹茅堂城南十亩庄竹牕遥列岫花溆密围墙兔捷罝施路鱼肥笱在梁毎来无世事祗觉道心长
　　
　　道院楼子
　　
　　重檐雄拔小山幽妙景容居最上头风扫六窗尘尽去鹤乘三洞客来逰髙原树古长依殿画栋云飞不碍楼怪底霓裙浮沆■〈氵齑〉緑章宵拜石坛秋
　　
　　赠太仓汪使君（惇）
　　
　　徳风千里掩雄州争解长刀换乳牛共羡汉家封卓茂且看夫子戏言游功名此去符龟印文彩朝来压蜃楼最是野人怀惠切一廛今拟结沧洲
　　
　　登太仓州中山子怀故襄阳李使君
　　
　　州山昔始剏予幸作游宾丰碑备标纪幽赏恱心神兹来再登陟亦遇贤主人（典州汪惇使君邀游）襄阳不可见岘首泪盈巾
　　
　　游武将军园亭
　　
　　武君好人品园林亦不羣幽迥妙水石妍蔚盛芳芬登眺一时尽道俗忽然分安得杜工部来赋何将军
　　
　　赠邢奎
　　
　　襟怀洒洒气飘飘游遍名都岁月遥花暗燕台春走马月明淮浦夜吹箫华颠相对旧盟在笑口一开尘虑消更喜儿郎皆孝秀入厨甘旨足渔樵（二子甚佳以渔村樵山自称故云耳）
　　
　　题衲子诗稿
　　
　　得来应是呕心肝磨破枯蒲几个团佛有语言唯说性僧为文字不求官色离纨袴通身净味带虀肠一点酸我欲强赓三五首却怜无暇尽雕钻
　　
　　太傅王公欵站台
　　
　　青天洞荡浮云开东方月出临髙台光流碧汉轮飞度影入湖波魄共来贤主嘉宾长会合同光共景且徘徊未咏韩公星没句聊从太白漫停杯
　　
　　南洲词四首（为盘门顾君梁赋）
　　
　　盘门向南起城里百花洲洲边隠客住道是顾虎头
　　
　　朝向南洲行暮向南洲宿不钓亦不泛爱看南洲緑
　　
　　西风忽然起木落波粼粼水浑鱼不定宵来愁杀人
　　
　　春烟杨柳暗秋露芙蕖鲜慎莫生宿莽沙鸥不得眠
　　
　　武帝传
　　
　　柞宫冯几画成王泪落铜仙月似霜王母不来方朔死茂陵松柏自斜阳
　　
　　卞将军庙
　　
　　瘦马城西步夕曛祠堂翼翼护英氛下马入门忙拜礼行人说是卞将军
　　
　　钟山
　　
　　五岳峥嵘卫紫微万方臣妾仰光辉勾陈上直天皇座少海中严帝子闱峯顶日华迎凤下洞中云满待龙归终天王气都留此花木常新鸟兽肥
　　
　　金陵眺古
　　
　　緑谢平芜野烧干西风吹雨打长干盘龙去后金钗饷擒虎来时玉树残结绮阁中香灺歇景阳楼下水花寒秦人岂识千年后终古神州奠石盘
　　
　　太湖
　　
　　咸池五车直下注峨眉岱岳潜相通乾坤上下浮元气郡国周遭护渚宫岩穴会因仙迹幻鱼龙不助霸图雄拟把玄圭献天子再看文命告神功
　　
　　虎丘（二首）
　　
　　循麓都来几屐踪异观灵景正重重入门始见山和水汲涧愁惊虎与龙四面更无林作伴当头又着塔为峯尘裾皁衲纷纷满二竺终无一个逢
　　
　　一点紫泥封岱顶武丘雄拔阖闾城席前花雨天宫落槛外云霏脚底生毂辘十寻抽玉液于菟千百逝金精无穷胜是王郎事吴越消亡几战争
　　
　　包山
　　
　　影浸三州混太虚道通五岳纽坤舆瑶坛白兎藏仙鼎宝洞苍龙守禹书烟月剰将闲处媚风雷常与怒时俱渔郎个个不识字惭愧髙吟莫解居
　　
　　昆福寺
　　
　　坏阁尚岧嶤寒房绕寂寥木撑危殿角草出断碑腰门钥凝尘灭香炉火气销竟空惟佛观亦自有荣雕
　　
　　白莲寺
　　
　　台殿切层霄丹霞逺建标名传白莲妙年纪赤乌遥迤逦城连郭回环水贯桥重来拟分榻尘虑未全消
　　
　　昆山清真观
　　
　　疑分疑幻海中洲只恐人间无此谋殿影四围浮碧沚钟声十里出丹楼仙人示象书仍在（玉皇阁扁吕纯阳笔）道士无鹅字少求至竟今宵为旅客幸来何事不微留
　　
　　沧洲姚家涵碧阁
　　
　　寒塘带州廨幽趣似郊垧树影倒浮緑天光平漾青石渠方似矩板屋小如舲相对只鱼鸟濠梁同性灵
　　
　　赠邓驾部
　　
　　十载襟期利断金髙山无固海无深忽看凤阙城中会还似鸡牕梦里寻袖底电飞雷焕剑壁间泉响伯牙琴休论鉴物知音事识取悠悠太古心
　　
　　三月三日施侍御邀宴姚将军庄宅即旧名东郭草亭遗址（三首）
　　
　　共传修禊事相命出郊原花鸟何须眼栽培亦自村辘轳横转水畚锸削成垣因看劳劳者悬知圣主恩
　　
　　日影迂龙辔春光溢凤城绣衣乘暇出翠幰逐空行姑蔑金盘露郎邪石首羮簪缨杂巾褐莫遣野人惊
　　
　　骀荡三春好陂陀五里遥篇章传保傅（故相三杨诸公有东郭草亭集）地主识嫖姚壁上县瑶轸空中度玉箫南塘无杜句深愧故人邀
　　
　　金华见山亭
　　
　　郡廨当空立林亭面爽开牕中列岫逺江上送青来京兆眉长妩陶公菊自栽安能乞勾漏把笏此徘徊
　　
　　与胡二游海珠
　　
　　人夸本竒境我恨近城闉四面尽江海一拳藏宝珍鱼龙游槛砌舟檝换比邻野马不能到却多车盖尘
　　
　　雨窗有怀连韦二博士
　　
　　薄宦将三载髙情有二君天涯漫萍梗雨下忆兰熏四海习凿齿千年扬子云东邻无百室犹自叹离羣
　　
　　戏简连博士
　　
　　为问磵松夫子来酒肠连日可曽开天炎地陋佳宾少眼底能无曲秀才
　　
　　题杭州蒋自容江湖游卷（三首）
　　
　　越多名族又多才诸老篇章取次裁但看江湖诗一卷定知胷次不尘埃
　　
　　钱夏老成无复见张萧逸驾亦难攀（学士钱文通公原溥大理卿夏公季爵太守张公汝弼黄门萧公文明皆卷中作者他尚多畧举四君）风流一日同千载犹记当时杖屦间（自容与予皆熟接四公者）
　　
　　两人携手五羊城浙水东西是弟兄但使有诗仍有酒不妨长聴鹧鸪声
　　
　　番禺留别衡明府公式
　　
　　风尘薄宦来南海书计衰年走北畿霄汉自怜知己少天涯犹觉故人稀芳菲桃李祥鸾集重迭江山旅雁飞为问微官是何物相依无久又相违
　　
　　隠者
　　
　　白石薜萝房青山云水乡琴传雷氏斵书是汲丘藏鹿友同无我蜂分亦让王枕中藏雅道一卧即羲黄
　　
　　次韵郡守胡公太湖二首
　　
　　名山大川邦域内澄波皓月方舟中鱼龙窟室藏诸有天水鸿蒙望并空禹功想象三江入唐风浩荡九州岛通兹辰更为方舆重帝遣诸侯问上公
　　
　　地轴钩横海岳牵咸池直下具区连封疆何计吴越限光景长涵舜禹天白鸟舞波揺定日骊龙归洞落腥烟木奴万个安能住不是元公即上仙
　　
　　次韵郡守胡公阅城登姑苏台
　　
　　六门车马簇飞埃小垒依稀说旧台暇日蹔迂羊傅驾他年便是岘山隈勾吴于越千秋梦范蠡西施一种才麋鹿绮罗都不见紫烟终古锁荒苔
　　
　　又次登台望虎丘诸山
　　
　　乾坤双眼一空亭山色能令五马停鹿苑尚衔吴子艳虎丘重对白公青烟消碧落千峯出月浸严城万戸扃不但登髙能赋事四郊因省荷鉏丁
　　
　　哭子畏（二首）
　　
　　天道难公也不私茫茫聚散底须知水衡于此都无凖月鉴由来最易亏不泯人间聊墨草化生何处产灵芝知君含笑归兠率秪为斯文世事悲
　　
　　万妄安能灭一真六如今日已无身周山既不容神凤鲁野何须哭死麟颜氏道存非谓夭子云玄在岂称贫髙才剩买红尘妬身后犹闻乐祸人
　　
　　再挽子畏
　　
　　少日同怀天下竒中来出世也曾期朱弦并絶桐薪韵黄土生埋玉树枝生老病余吾尚在去来今际子先知当时欲印枢机事可解中宵入梦思
　　
　　送姜梦宾（二首）
　　
　　万里昆黔地于今得使君莫言民物幸须识圣恩勤旭日开幽蔀清霜条惠文尔知朝事否便是昔朱云
　　
　　矫矫温州牧清声范史云当时称大老今日有夫君徳用玉为器胷盘锦作文志行朝野庆我独叹离羣
　　
　　赠罗抱拙
　　
　　休言雅志与今违吾道何曾有是非自信移山终有术岂知流水亦容机耕田凿井康怀日夏葛冬裘（缺二字）衣谁信阊门名利窟此中巢许自依依
　　
　　赠张守之工部
　　
　　世交先进两先生（谓守之先君与先祖父）白首今成老弟兄知我得师终不改如君直道岂难行路无荆棘安能塞川汰泥沙只自清皓月清风居不隔酒杯茶碗共余情
　　
　　戏为毛百朋索炭
　　
　　眉山羊肉会稽鹅颇欲临池手未和便可把君乌玉换纸窓那得十眉呵
　　
　　题沈山人藏王舍人竹枝
　　
　　舍人清真同右军金銮退直谢鸡羣千金不肯卖一叶今日凤毛留赠君
　　
　　梦噉菜甚美
　　
　　王醴侯鲭信祸胎露茎霜叶是琼瑰如今纔享天家福净洗饕肠待尔来
　　
　　赠承公
　　
　　墙外西林是宝坊林间髙卧有支郎定回斜日云穿衲吟断寒更月满床妙梵逺通潮隠隠清阴分与柏苍苍何时为取无生话共了趺蒲一夜长
　　
　　戏作纪梦
　　
　　何事髙唐入梦逰淡云轻雨太温柔瑶姬错认维摩壻枕畔花人空抱裯
　　
　　送杨礼部（君谦）
　　
　　我有骏马图持附君装畔伯乐既上天留与何人看
　　
　　观湖宛转思及友人
　　
　　湖上秋风生碧漪看来都作忆君思君于湖水元何与此意冥茫自不知
　　
　　赠嘉兴陈使君
　　
　　有徳由来必有言天球刚栗且清温汲公出守谋难寝李勉归来国始尊枭獍不同麟凤翥松篁会与稻粱蕃乾坤直气长留在万转千回道自存
　　
　　柬松江马别驾
　　
　　螭端风采久堂堂汉室忧民牧守良淮甸已知烦汲黯云间今喜得王祥霜寒碧落横鵰鹗日丽丹崖舞凤凰犹记观梅向东阁缊袍长带岁寒香
　　
　　简嘉定王令（应鹏）
　　
　　江海遥分圣主忧春台迟日玉壶秋地当大国方千里才号明时第一流欹枕潮声竒句得暗庭花影早衙休鸾栖自古通麟阁褒徳先封汉室侯
　　
　　赠分司钞闗于戸部
　　
　　初从分部谒巾冠便略形骸露肺肝东有珣琪南有箭紫为鸑鷟碧为鸾闗讥尽道能经国王佐何曾务守官下对苍生上天子知公心事浩漫漫
　　
　　送贰守曾公擢河南佥宪
　　
　　琴鹤扁舟晓觧携春风江郭暗棠梨千家霖雨邦人在一道氷霜宪节西奉国已知行莫止恋恩无奈喜还啼平生志操夔皋是槐棘堂堂次第跻
　　
　　重过元抑
　　
　　再谒还图笑口开客襟长恋校书台每从王郑求新义试把琼玫共品裁（君帐下一时秀才彚集）直恐星辰惊太史岂容江海阻雄才悠悠尘迹期君定泽国秋髙更拟来
　　
　　赠董五（寛）
　　
　　邵南今隠士园北有幽居出市或卖药闭门惟读书白云媚修竹嘉木荫清渠见说新成赋题名后遂初
　　
　　顾秀才阳山草堂
　　
　　家住山城不到山强题诗句抗尘颜君家客坐烟萝里尽着闲人自不闲
　　
　　口占寄陆三
　　
　　达者端居东海边重楼髙榻卧风烟想应草木扶疎下和得渊明孟夏篇
　　
　　赠邻院深上人
　　
　　竹院名童子茅斋坐已公亦如王舍内却愧鲁家东共味井泉接分阴树影中闲眠时倡和律吕隔墙通
　　
　　送王先辈纳言归栁州
　　
　　携将栁州剑独下潇湘船千里景千变一山诗一篇离桥梅子雨归棹桂花烟重会云霄上大都纔二年
　　
　　题人园居
　　
　　未必丘樊好幽居趣自深迟行避小草髙卧托乔林抱灌惟知瓮挥鉏不见金问渠终岁里曾有惜葵心
　　
　　东庄
　　
　　场上鸡豚争稻穗渡头鱼鸭避菱科老农到处东庄有只少君家击壤歌
　　
　　客中以徽扇贶人
　　
　　客里嫁嫦娥其如良夜何共怜风月好不道怨恩多瘦骨支黄竹轻裾迭紫罗半年期握手无事箧中歌
　　
　　都门送施邦直归吴兴
　　
　　一时青眼中容我十里黄尘外送君坦率自怜犹宋玉咄嗟闻共说刘蕡袖头三尺秋潭水口底千章夏岭云今岁南游计应遂升山相访幸相分
　　
　　赠同年赵缮部（天常）
　　
　　剑出红炉锦就裁霜锋霞彩照人开云间素有兼人士天上今推独步才觅句剪灯连绮席浩歌携手看金台迂狂幸托金兰尾况共髙秋擢桂来
　　
　　赠鲍元卿
　　
　　人间有几鲍叅军已见遗文又见君材器共为时世重声华相及古今闻身随李贺新囊锦箧贮羊欣旧练裙（君藏古名流书画甚富定武五字不损禊帖龙眠西园雅集图等皆妙品）一日京华尘土尽十年深恨久离羣
　　
　　都门赠吴渊父（时新授巴陵尹）
　　
　　飞誉响江东鸣琴向楚中麒麟游甸苑凤鸟集梧桐气吐风云动谈余瓦砾空髙松一千丈深喜附唐蒙
　　
　　赠崔鸿胪（深）
　　
　　才分震泽清山玉暎人明济北想崔瑗九江惭祝生笼鹅道士喜辨鲊座人惊相对华风外无因共好兄（静伯兄渊父交予最久其人弱冠之耆俊也不幸蚤没句尾及之吟余惨然）
　　
　　送戴户部仲鹖（冠）督漕淮闗
　　
　　董漕分明是胜逰云司髙步向南州戴凭不独深经术刘晏偏能为国谋竒客昼谈风入座诗人宵咏月当楼悬知燕寝多清梦飞满伊凉紫塞头
　　
　　长乐赠陈叅军
　　
　　浙水两岐非异土天涯万里又同官吴江莼菜皆成梦庾岭梅花且共看立望星河秋耿耿醉闻钟皷夜漫漫人生离合真难定明日清樽好再干
　　
　　次韵奉和左辖方公紫薇东阁之咏
　　
　　仙楼十二大瀛东何日移来此地雄分省势依纶阁重栽花种与禁闱同文书静向髙明处星宿芒寒掌握中知是望京丹悃切凌烟早晩圣恩浓
　　
　　荅郑河源见赠
　　
　　腐芥终依虎魄灵相逢莫道是云萍因思旧雨来今雨却喜文星是使星榕叶作团风猎猎桂花含晕雾冥冥但教光彩长分照万里何妨客紫溟
　　
　　春夜怀郑河源
　　
　　传里诗筒两度过河源君子近如何甘棠昼永迷青野芳杜春深覆緑波两地颇同多枳棘九州岛何处奏弦歌唯应知已情难舍早晩疎踪入薜萝
　　
　　海珠寺送黄提刑
　　
　　风行五峤过三山又得趋庭未是还天下望公知已久朝廷求治亦非艰波澄番舶鲸鲵静笔倚骚坛草木闲瞻恋清光惟此夕月华休下海珠湾
　　
　　次韵答河源郑侯见赠
　　
　　千古髙风一日还摩挲尘眼对清颜且烦元亮为彭泽终使羊公重岘山渤海未容蠡瓣测女萝犹许兔丝攀劳君乞与山阴谱借取仁言此谕顽
　　
　　借前韵赠韦博士
　　
　　胷有灵丹熟九还刀圭能驻世人颜盘开苜蓿先生馔书对神光学士山席上令行椰酒急袖中香散桂枝攀英才满座沾时雨莫信昌黎道鳄顽
　　
　　又借韵自赋一首用呈诸公
　　
　　纔到炎方便忆还空歌游子剑前颜穷秋阳鸟遵遥渚短景浮云出故山开被放衙星未没推牕观海日将攀诸公总是蓝田璧不弃他山老石顽
　　
　　答张掌教再次韵
　　
　　泮宫清寂坐斋心风阁微传弦诵音善价未能酬美玉佳篇重辱惠兼金窗中逺岫浮青霭门外虚塘卧緑沉拟向清风明月夜飘然来此共披襟
　　
　　送张掌教致仕归临江
　　
　　青眼摩挲醉袂分那堪客里别夫君风情好似陶彭泽官职常如郑广文渝水晩沙眠宿鹭蒙山老树暎归云虚堂索句昏钟静宦海潺湲想未闻
　　
　　怀星堂集巻七
　　
　　●钦定四库全书
　　
　　怀星堂集卷八
　　
　　（明）祝允明 撰
　　
　　○近体
　　
　　寄李刑部子庸
　　
　　夫子道中庸谁言世不容山河开正气江海辱髙踪竹素期千载梅花又一冬永怀金玉韵无计久相从
　　
　　送朝言邑博
　　
　　万里我来逢益友三年君宦失严亲欢中未料忽生恨客里那堪更送人夜雨湘江藜烬暗秋风蓬岭桂香新浮云聚散何须问阁凤台鸾看致身
　　
　　送连邑博
　　
　　一纸除书下越中遂行吾道遍西东人言师傅如君少我喜朝廷选士公卓荦松筠饶晩翠芳芬桃李满春风峡山寺里猿声切莫使相思梦不通
　　
　　送张大参允（敬）
　　
　　五月炎州拂袖行蛮烟瘴雾渐身轻鲸波挟飓髙如许归看澄江旧水清
　　
　　广州赠龙鸿胪
　　
　　吉水龙夫子论交岁月长屡衔天子诏三使日南王却馈舟无宝留题稾有囊衔杯海濵馆逺意共茫茫
　　
　　口占赠徐闻令
　　
　　作邑濵南海衔恩下北宸三吴非异土千里亦同寅说到襟怀旧传来耳目新无因便投辖欲往活疲民
　　
　　广州旅舍有怀提举醝司王廷辅
　　
　　阳羡山中王右军祓除尘土拥清芬髙情官下澹如水令气座中和若云前辈风流今渐少平生襟度许平分一回聚首一欢乐不向天涯叹离羣
　　
　　为王提醝索墨（客居偶乏墨然亦不能作好字左右或有新安下品戏以一絶句求之王义兴人也）
　　
　　荆溪麝煤重似铁岭外羊管弱于绵婺州伪剂宜恶札且望分来用一年
　　
　　读河源郑明府公牒有感
　　
　　读罢昌言耳目明头风虽愈沸归情海南潦倒江南客强饭看君作太平
　　
　　宝应衡君公式授宰番禺在都诸君为燕台春饯之什君至粤出示允明倩为补赋
　　
　　皇都日日敞离筵夫子分符岭海天见面谩询为县谱观诗遥想过溪贤陀楼桂雾迷蛮堞宓室秋涛杂雅弦我愿君王明万里岂宜重咏北山篇
　　
　　赠锲生殷邦宁
　　
　　沔阳夫子有佳孙四载花斋侍艺文合江亭下别我去望眼悠悠逐暮云
　　
　　赠安愚栁大中
　　
　　章甫玄端行秘书穹窿山下竹林居淫如玄晏道不逺愚似龙城乐有余皮几丹黄朝（缺）杂烟窗（缺）素夜灯虚人间幸有云龙遇惭愧无因屡命车
　　
　　次韵郭令虎丘千顷云夜坐（二首）
　　
　　峯顶云擎塔门前路接城到山先见寺近市不闻声吊古身逾幻凭髙酒易醒（元借此韵）竒中更竒处风度县楼更登山向落晖曙色又熹微不到上方寂安知尘境低（元借比韵）池星辉国剑松露晕朝衣民事忧方切陶公莫谓非
　　
　　遗安堂
　　
　　何物堪将付子孙襄阳龎老有遗言唯留三寸鉏头泽与作千年葛藟根几见危机生白屋未容髙枕在朱门公侯复始人间事只恐菑畬笏绶存（程忠壮公后故云）
　　
　　喜友人过访（友居西阊门）
　　
　　每寻云外信喜见案头题驽驾吾当北蛾眉今在西风开横海翼霜劲踏秋蹄二十年来道华颠幸不迷
　　
　　赠杜三表弟（愿）
　　
　　中表大郎心似水通家老弟气如云平流浅濑知何用五色光华伫看君
　　
　　和孙二（育）九日
　　
　　霜力棱棱酒力禁卧游终日似登临青山不负谢公操黄菊颇知陶令心清觞细茗成宾主短髪长风自古今晩步从君聊戏马乱峯深处一猿吟
　　
　　赠观
　　
　　不知身到转头年性子观来已洞然铁臼药寒和月捣蒲床脚暖踏云眠归期笑计铢衣石定里闲游宝筏天要识来时同我相一般门外水中莲
　　
　　赠楞伽院老僧
　　
　　庭前柏树手摩挲世寿宁如释腊多何物与师相伴住楞伽山色石湖波
　　
　　赠道士（二首）
　　
　　龙子遗将海藏方换除烟火世间肠三花树顶千秋雪七宝宫中万杵霜琼管緑箫通廓落碧文金检佩琳琅松门昼掩烟萝合独在峯头侍紫阳
　　
　　大道于人自不赊未须终岁学三车云开笙鹤延真驭指绕风雷辟众邪玄牝谷中金母室至阳门上玉皇家悬壶满贮春消息紫陌任雕千树花
　　
　　送万寿恩住持碛砂
　　
　　东郭名区号碛砂主持欣得大方家苾刍不碍旁牵蔓薝卜能开到处花玄鉴杖头酬象马归宗拳下辨龙蛇真经古集充三藏愿假翻寻助五车
　　
　　送僧还山
　　
　　十日云封石榻闲偶然飞出又飞还送师便拟依师住想看梅花欲满山
　　
　　送洽住天王寺李弟请赠
　　
　　权姿妙腊气翩翩应世机锋自颕然修习久栖三宝地主维新属四王天髙台旷苑宜舒啸蒲座香床好息禅我为青莲李居士挥毫题得壁头篇
　　
　　送谢幼和分教兴化
　　
　　芹宫二十春经术重同人月旦先诸谢风流向八闽草塘应入梦荔子且尝新最是襟怀古诸生喜饮醇
　　
　　送苏
　　
　　瑾栁枝不折折梅花带去吴中旧物华白雪黄云迷雁影片帆明日是长沙
　　
　　和吴文定诸公聴琴聨句
　　
　　座有嘉鱼膝有琴今人髙会古人心已闻古奏来盈耳更缀华篇作赏音聘鲁雅评犹可识在齐余韵窅难寻广陵不共嵇公絶响逐儿郎鹤在阴
　　
　　静女眠春晓
　　
　　陈月元非璧荆云本是人抱衾辞永夜失枕卧娇春嘶马应南陌流莺在北邻城隅如可俟无事梦含颦
　　
　　闺怀
　　
　　静婉那成宠娇娆枉自羞秦娥箫已冷湘女瑟空留噩梦疑云雨灵期忌女牛未禁风绰袂无奈月当楼蔽膝强含意琵琶不识愁知谁同薄命心欲为通谋
　　
　　无题
　　
　　强笑争禁别恨牵病容憔瘦性依然梨花小院留人坐罗帐灯昏梦二年
　　
　　戏题秉叔燕月之什（二首）
　　
　　一饮琼浆骨不尘五陵才子笔通神帘前队队红妆坐谁识当年姓沈人
　　
　　无限香云不断霞凤凰台下谪仙家丹山碧水桃千树不遇刘郎未是花
　　
　　秋夜曲
　　
　　明月深穿辘轳井蕉梧戍削藏石影房帷萤火入还出绡被轻围明玉冷
　　
　　浩月
　　
　　玉田金界夜如年大地人间事几千万籁萧萧微不辨露繁霜重月盈天
　　
　　秋宵苦雨
　　
　　井上梧桐阁上钟林间乌鸟草间虫与君尽是凄凉伴若伴愁人最是侬
　　
　　钱园桃花源
　　
　　落英千点暗通津小有仙巢问主人狂客莫容刘与阮流年不管晋和秦桑麻活计从岩穴萝兎芳縁隔世尘只有白云遮不断卜居还许我为邻
　　
　　菊圃
　　
　　髙情别自有风期爱是霜余露后姿靖节以来知者寡天随而下舍君谁夸竒直欲盈千品寄兴何妨只一枝闲处若能为续谱也堪书尾附吾诗
　　
　　月潭
　　
　　南溟分取一泓开便作嫦娥玉镜台魄漾虚金澄万有光寒凝碧浸三台蛟龙且抱明珠卧蟾兎能将桂子来平夺霓裳与云锦却怜博望乏仙才
　　
　　谢道士竹鹤斋
　　
　　仙房深锁白云间君子胎仙共一山千个虚心雍伯玉一丸浮顶葛洪丹瑶台霜莹箫声迥珠阙风微羽驾闲我欲移家鸡犬畔只疑灵境未容攀
　　
　　梅隠居
　　
　　平生不识人间路万树琼瑶锁竹闗刚为索诗城市去杖藜今始出孤山
　　
　　赠铁柱宫闵道士（号明谷）
　　
　　笋为冠子鹤为衣铁弊双鞵只欲飞知白自为天下谷昏昏黙黙是玄机
　　
　　南浦驿送周训
　　
　　放舟南浦草萋萋子又东流我又西怪此豫章城上月清光千里共分携
　　
　　题葑门外马生东溪
　　
　　吴城三面水为州郡郭东南一派流羡尔髙居占清胜更东东去是瀛洲
　　
　　赠江阴方达之
　　
　　岭峤经年未得还劳君光彩照尘颜故乡自有珊瑚树南海何曾见木难
　　
　　简杨三
　　
　　不将黄土点心胷六十年来气似龙竹坞霜寒青凤峙芝田春暖白云封各看明月同千里共对梅花又一冬吴水吴山休负约酒壶诗卷日相从
　　
　　金陵送徐子昭
　　
　　阊门虽不逺白下忽相同仲氏金兰契征君木石风抱琴登蒋阜拖杖吊吴宫拟下陈君榻书囊又向东
　　
　　故相延陵文定公孙仁冠弁窃喜为诗亦以遗之
　　
　　四海吴夫子成人见冢孙礼应先雀弁欢满及龙门紫鷟非家瑞芳兰是国根便看瑚琏就触目有师存
　　
　　见月
　　
　　我后久何处重光如旧明连当三夕见喜似百年生常仪恒在御羲轮日代行莫教巫女妬淫潦复纵横
　　
　　赠张卿（太仆闇夫）
　　
　　诸侯严敌忾天子极酬功进秩三阶重提兵九郡雄简飞霜气白劔绣血膏红还应一匡策缄在皂囊中
　　
　　贺汤弟迁居
　　
　　与尔为中表嗟予多别离称觞看雁翥迁木指莺期杖策时当过停云不用思加餐更相祝行复入京师
　　
　　山行近白云泉有遥呼于林屋乃瘦石大叅也适受风归急不得往抵舍疾甚少间驰怀得句奉呈
　　
　　小车芳径出金山瞥见仙人水石间后客应推先客主行云不及定云闲烟霞自熟孙登啸笙鹤应嗤阮肇还想有题名耀丘壑可能镵我共苍颜
　　
　　寿徐瘦石大叅七十
　　
　　邯郸枕里了功名安乐窝中适性情瘦石烟霞无尽藏小山鸡犬亦长生云间彩凤衔金简花底青鸾度玉笙我是橘中同奕者定骑龙尾共瑶京
　　
　　题徐子芳秋庭
　　
　　孺子间居与世忘萧萧深院暎虚堂露漙玉干桐孙长霜饱金丸橘子香白版拄颐迎灏爽素丝横膝答清商知君不是趋炎客长啸一声天地凉
　　
　　咏梅雪
　　
　　阊门佳丽锦为城中有仙人降玉京罗峤有花花解语姑山若雪雪能行秾如桃李先当素乡自温柔剰得清小室维摩唤天女鬓丝相暎老卿卿
　　
　　挽都良玉
　　
　　曽为瓜圃平生传今读东阳哭死诗雕谢不禁前辈叹风仪长系后人思林猿惊上新华表鸥鸟来衔旧钓丝轩冕知非公素愿凤毛方占上林枝
　　
　　挽沈材广
　　
　　当年校艺每同君长羡昂昂鹤在羣半点功名骰子选一时声价战场文空斋老菊啼秋露高冢新松起暮云人世漫哀冥世慰满枝芳桂散华芬
　　
　　挽陜妇人（其夫商吴乞赋）
　　
　　岂谓中途失少君断琴残瑟乱纷纷梨花寒食夫君梦知逐秦台几处云
　　
　　寿陈叟
　　
　　浑然风气在丘园阳抱山前白板门得得鉏头三寸泽悠悠葛藟百年根旌旃不用来天使轩冕难辞出子孙还记三秔兼七秫寿乡无日不开尊
　　
　　寿王贞斋七十
　　
　　十霜相别又相迎只是当时一様清天上选仙惟在善物中多寿必由贞乡宾近受邦侯礼家瑞重看子姓成知道洞庭波不竭年年酿入紫霞觥
　　
　　谢道士挽诗
　　
　　云房覆清址犹自锁虚寒耿耿鹤一只萧萧竹数竿友人留药饵弟子宝簪冠欲续周师传传师与众看
　　
　　月槎
　　
　　老夫欲问广寒事只欠扁舟渡海云闻有月槎须借我授来灵诀却传君
　　
　　松寿（叶翁武功邻家有髙松公为题松寿扁今翁已死其子持卷乞咏为作二章）
　　
　　陶径曾蒙元亮抚君家今辱武功题护持长使松无恙桑梓清阴百岁齐
　　
　　手种长松已合围翩然骑鹤海天飞月明露下虬枝冷不见人归见鹤归
　　
　　海槎
　　
　　老枿飘揺渤澥滨偶然飞上卧闲身衣沾织女湔裙水石访成都卖卜人九汉珠玑光夺镜三壶宫阙气如银知君半是神仙骨携我明年一问津
　　
　　题人扇
　　
　　扇功本在驱炎上不似屏风只好看算得题诗真拙计却供双眼失清寒
　　
　　鸦
　　
　　日中燖得羽毛纁强効忠来谁愿闻四十颇能知学易眼前消息不劳君
　　
　　竹
　　
　　淇园一枝春雨足渭川千亩秋风髙先生青眼对君子捻落吟须如凤毛
　　
　　水仙
　　
　　罢散天花下紫坛露横秋袂水鸣环凌波欲接君王去又恐繁霜不耐寒
　　
　　芙蓉
　　
　　赞重清芳却恨迟诗人曾费几多词春风无限无名草莫道芙蓉不遇时
　　
　　含笑
　　
　　如皋未射息侯亡不作梁家龋齿妆春色晏然花事好肯将烽火误君王
　　
　　辛夷花
　　
　　春丛绀碧杂殷红不受中书旧日封嬴政少恩君幸免年年何事只书空
　　
　　芙蓉兔
　　
　　霜寒玉线乱秋衣叶重花深草气肥灵药更无人肯饵素娥应道不如归
　　
　　衔芦雁
　　
　　岁岁随阳计秋风三尺芦上林光景好不见子卿书
　　
　　和日本僧省佐咏其国中源氏园白樱花
　　
　　剪云雕雪下瑶空缀向苍柯翠叶中晋代桃源何足问蓬山异卉是仙风
　　
　　牵牛花
　　
　　药品能攻疾花名强效人应无渡河想且免服箱辛殻绽金铃子苞舒碧角巾步行骑水牯欲觅了无因
　　
　　鹡鸰
　　
　　长枕三郎作颂时桂宫兰殿重含思宁哥可是知人意小院梨花玉笛吹
　　
　　鹌鹑
　　
　　利口如锥岂利身名题越调耳常新莫教轻与人将去又遣金陵枉杀人
　　
　　宣宗皇帝画马图
　　
　　昔日宣皇履至尊尧章焕焕满乾坤三千在御均承宠一匹沾恩便不羣马法尽来空地类龙图呈处是天文丹青不逐乌号去从此房星似掩昏
　　
　　家藏刘松年小方
　　
　　暗门终日痼烟霞写得东南处处佳湖上烟波志和宅山阴风雪戴逵家老僧引涧穿新竹童子和云扫落花揖客入门如有影石墙松盖夕阳斜
　　
　　家藏李兴宗毛女
　　
　　宝瑟无弦尚自随秦声那复记当时山头剥枣分猿吃云里巢笙唤鹤骑见说刘郎驱项籍空劳徐市觅安期华阴万树长松叶却笑君王未得知
　　
　　小米山水
　　
　　襄阳松渖未曽干十里潇湘五尺寛樵径不禁苔露滑渔蓑常带水云寒澄澄僧眼连天碧澹澹蛾眉隔雾看恐为醉翁当日写平山堂上雨中观
　　
　　家藏髙尚书松阴落涧图
　　
　　倚壑髙松一万株拂岩飞瀑氎巾铺白龙隠暎苍龙舞山气虚兼水气濡净壁沉沉悬瑀佩空堂隠隠奏笙竽平生负得匡庐约幸拜尚书赐不孤
　　
　　钱选水仙
　　
　　八斗才中画洛神翠罗轻扬韈尖尘霅溪老子真能事更比陈王写得亲
　　
　　子昂小景（五首）
　　
　　春山雨新沐掩霭结浓緑一叶金芙蓉粲粲迎朝旭
　　
　　渔舟何所至两两镜光中沿洄泝春涨更喜天无风
　　
　　江亭小于艇松子落满顶尽日无人来流水抱虚影
　　
　　晴阳破岚暝水色当春和如何异人境而有樵者歌
　　
　　隔坞有絶壁萝扉对山开客子何为者能入深山来
　　
　　吴镇小笔
　　
　　树欲化龙先带雨泉将归海已如涛直恐化人移幻境莫夸墨渖与霜毫
　　
　　戴文进小幅
　　
　　峭壁遥撑落照危蜿蜿曲陇绕修陂前头径转峯回境说与时人定不知
　　
　　沈征君遇小景（二首）
　　
　　藤花垂露媚苍龙山静岚深草气融紫褐玉琴空指点白云楼阁锁重重
　　
　　净壁虚亭杨栁青阑干白祫午风轻披残一巻黄庭诀不见人声有鹤声
　　
　　边文进翎毛
　　
　　来禽画眉
　　
　　巫峡朝云隔翠波仙禽无奈晩来多风流只爱张京兆日日章台走马过
　　
　　樱桃白头翁
　　
　　的厯丹饴妃女唇含来名重不胜春柏梁台上刘郎老断送因他郭舍人
　　
　　为朱民部题陶成水仙陶即其妇翁
　　
　　帝子不沈湘亭亭絶世妆晓烟横薄袂秋濑韵明珰洛浦应求友姚家合让王殷勤归水部雅意在分香
　　
　　题征明画
　　
　　苍帻滃沈雾白氎垂虚泉归帆信流水万襟同澹然
　　
　　征明画草
　　
　　光风轻泛緑迢迢气暖烟和未尽消想得美人帘底坐月华斜漾翠裙腰
　　
　　征明墨菊
　　
　　冻砚呵寒下笔迟须眉幻出陆天随知君绕指氷霜走更把氷霜吐作词
　　
　　尧民小笔
　　
　　隠者髙居不在城闲来搦笔写平生藤枝策策从何去葑水东头吊古行
　　
　　金山图
　　
　　昔年曾趂海门潮独向龙宫吊寂寥衬席寒风不成梦老蛟一夜献琼瑶
　　
　　小景
　　
　　浓云压岭雨初至密叶障林风更多只有渔翁能了事一枚圆笠半肩蓑
　　
　　题何大叅菊花图巻子
　　
　　花有仙灵笔有神化权终不在阳春一般秋色成千品前度桃花却后尘谁信珠玑颜色好独怜霜雪性情亲菊诗万首从君选未必微篇愧古人
　　
　　戏题子畏墨竹
　　
　　唐郎写竹如写字正以风情韵度髙我觧平章不能写未曾分得凤凰毛
　　
　　胡马图
　　
　　骏骨千金产名王万里归风烟辞大漠云电赴皇畿立仗容陪舞从龙敢假威此来空地类苜蓿近郊肥
　　
　　省耕图
　　
　　老农真我事何敢笑樊须植杖芸苗处伸眉纳税余鉏头三寸泽田舍五行书饱饭髙眠熟朱门未必如
　　
　　子儋画梅
　　
　　子儋屋润体复胖写出氷花朶朶寒何物指头能尔许元来铁石是心肝
　　
　　琵琶士女
　　
　　马上明妃万里行四条弦里断肠声如今纎手朱丝底不唱离情唱合情
　　
　　伫立士女
　　
　　非縁望逺上秦楼杨栁依依翠陌头画就逺山调锦瑟最怜夫壻不封侯
　　
　　题画（二首）
　　
　　晃玉揺银小扇图五云楼阁女仙居行间着个秋香字知是成都薛校书
　　
　　一溪流水半山云山桂绵绵日夕芬莫言丘壑藏名姓髙士他年自传君
　　
　　道士鹅
　　
　　曾从老逺说遗经净影堂前几岁聴未必右军今有笔莫将容易换黄庭
　　
　　絶句（二首）
　　
　　忽见银河水倒倾森森毛发不胜清悟来只在空山顶卧聴松风夹雨声
　　
　　寒光交逗眼苍然半夜人间别有天想得非仙亦非鬼四山风雨拥孤眠
　　
　　杂题画景
　　
　　秋浸具区天地寒老崖垂脚怒龙蟠仙人夜半骑龙去木客潜窥古灶丹
　　
　　断崖横截傲崇冈风叶满林斜日黄十岁采薪多伴侣不知翁子有他肠
　　
　　江曲柴门日自闗夕阳舟檝断萍间寒流逺近长如玉流过渔矶便不闲
　　
　　五月江湖风雨多钓矶平没夜来波深林中有扬雄宅莫怪时人载酒过
　　
　　云母薄梳青石发水花肥点碧荷钱树根一坐空山老不许时人问岁年
　　
　　赤城霞断逗秋晖阊阖风髙不耐衣极目水天无了际先生何处朗吟飞
　　
　　滃合浮云晩放晴溪山相照寂无声不知问字人何处门外孤舟尽日横
　　
　　面面青山曲曲溪流云易度石墙低苔生任把门踪合鹤返容教树杪栖
　　
　　琅琊台顶太山杪我欲去登须御风稽首东皇拱双手金乌高捧一轮红
　　
　　烂银盘圆一千里白玉髓喷三万重老蛟背駄龙女泣百斛宝珠抛海东
　　
　　霞卷夕阳天外天抗风疎栁几枝偏抛将湿网坡头晒且旁网边乗醉眠
　　
　　暗崖悬立玉龙飞怒蹴层氷万马齐半夜哀音和空谷愁翻木客唤猿啼
　　
　　玄文草罢坐川湄川与心同清静时此地可忘新汉事莫将容易与人知
　　
　　溪桥回转鸟声微杖屦萧萧两布衣不是耕夫出莘野秋风落日采薇归
　　
　　老石空林了此生一江秋水对人清扁舟若为求鱼出莫向茆亭脚下行
　　
　　栁风欺水细生鳞山色浮空澹抺银总道江南风景好从前都让罱泥人
　　
　　天空地阔偶相逢散漫寒流砢閜松不用方舟细商畧到头岐路总难同
　　
　　花满百花潭北庄无人同出碧鸡坊因风竹叶浮巾翠落地松花上屐香
　　
　　寂厯茅堂草树深隠居踪迹杳难寻直应独自携琴去小答松篁太古音
　　
　　覆有髙林载有苔石公木客可参陪山居事业畧完具只是无人肯入来
　　
　　破屋依依寂寞濵千山头白树存身洛阳县令曾知否中有饥吟僵卧人
　　
　　阔屦寛袍顶不巾天和拍拍面浮春横拖杖子前山去知是人间不吏人
　　
　　秋水浮船五尺深也无情事到讴吟十年荡浆无人问却有飞鸿识我心
　　
　　溪林元不择人清自少人来向此行若使行人多此处谢安何必有髙情
　　
　　岩谷空明溪水冷髙人据梧目若瞑行留坐卧都不省短发长风弄疎影
　　
　　桃花栁花覆春洲燕儿鱼儿迎客舟青天白云紫翠嶂虚桥小浦回环流
　　
　　吟诗写画似叅禅不向他人被里眠生公堂前点头石天平山上白云泉
　　
　　曾到和宁市上来江山满壁照人开都输此幅丹阳景回首烟花暗凤台
　　
　　柳娘标格重经眼玉屑珠尘满扇头彷佛和宁街上见桃花杨柳障春羞
　　
　　落日采薇归萧萧两布衣尔来人采少春雨长顽肥
　　
　　灵岩好个景凿得不成山人自要头白山头也会斑
　　
　　怀星堂集巻八
　　
　　●钦定四库全书
　　
　　怀星堂集巻九
　　
　　（明）祝允明 撰
　　
　　○古体
　　
　　笃初
　　
　　岁时月日维初君子法之作笃初
　　
　　维泓治元祀正月上日岁时月日咸肇厥初乃念之匪物不初维笃乃完春笃初冬乃成岁朔笃初晦乃举月初愆厥理终则斁于戏匪天则然物理人道厥攸同维言启口维初笃兹嘉逺羞戎维行发谋维初笃兹善寡悔基祉听初注耳视初举目情初动志初向维克笃听乃聪视乃明情乃贞志乃成父子初立夫妇初接兄弟初聚君臣朋友初使初事若初交亦维克笃乃亲乃久乃和暨全于戏察首之形可以知尾观端之色可以知匹若木侧本厥条曲若衣倒领裔乃乱训有之靡不有初鲜克有终有初其犹不终矤不有初终将若何于戏正其始百事理差以毫厘其缪千里念哉维笃身其康家其永宁其无败隳于成
　　
　　三诂（三首）
　　
　　知性命则形物外矣存清虚则垢塞消矣食冲恬则劬瘁忘矣尧去天下而天下不能以去尧尧之勤于授时任人亦烦矣尧形不宁尧心孰独宁宁者无侵也舜禹皆得之而孔氏尤执要诸屈曲四海俯用羣君其不能忘尧之烦乎曰圣人废心而用形甚哉孔氏之握枢邪（废心诂）
　　
　　天下蠕蠕毕力而趋日月徇情山川易居兹黑顶者之务弘哉愈执焉而勲名是出出者则必执之尤等其力而出者是权故慕愈出者愈执其究也死生以之噫勲名之损天地亦弘哉吾不能出天下胡得不执也（本功诂）
　　
　　尊卑恢恢惟物之宗燠之悉燠凛之悉凛其奚能束之尊卑不违常尊卑之宰以时也我何以违时为哉将违之而卒无违厥自昧诸得可违而违焉以是售戾咎其身卒无违古与今之贻诋于世者多矣吾幸有闻焉厥微昧诸（宰时诂）
　　
　　达旨
　　
　　夫气命分于化元情性颛于形骸法制拘于时代分者不可易颛者不可移拘者不可越参错枘凿不肯茍一兹古今之生得失之繇以生邪吾生抱虚圆之精丽戹塞之命拘蹙隘之辰撄宁挛拳其何由以自遂假令贤圣当之乃以无累仆则安能夫命匪强从从乎理情匪强徇徇乎正世匪强畏畏乎公若是而已噫知我罪我其在兹乎
　　
　　夏后氏之圭
　　
　　晋人躬稼得圭焉而玄纵当今尺三寸八分有四牦问诸人不知徧稽古决之曰夏物也籍不闻有他玄玉葢伯禹既地平天成告功于虞而锡焉今复出岂庶人敢私其贡诸朝朝命审于有司有司曰是良石然而玄不敢决为玉抑弃之又不可忍寘诸杂良石间晋人愤将薶沈之海岳或曰子固矣逢时杂良石虽少用犹公物也亦有以文章凷砾俾薶沈焉不益可痛夫晋人曰然俯首再贡诸朝
　　
　　归范
　　
　　天垂范圣人陈之迁之而非范范以庶民既富方谷富畴曰福则富谷之征也与时二物者恒相违焉昔今之谈类惑乎是又至于不自已达者激鄙者力不肖者贼其究至底于谴民寡良世多厖诛辟繁戈甲兴咸职乎是吾亦不知所执焉夫富以吝吝非谷而富术矣以凶凶非谷而富术矣柔乃吝强乃凶凡为富者视其力柔强以二道得之二道非谷而富效则其于范征也且奈何哉岂圣辞固枝邪呜呼是其非富也守藏而已矣古之谓贿虏其是已夫与其质气精英产之不繁也而兴宝之得焉而为之吝斯天之藏吏也固亦无深谴矣凶之兼也亦吝故亦或免嗟乎屠坼伤毁撮撮焉裹囊诸奥室坚箧妄号曰卬富云耳奚其富积仓府库共神祇禄士吏理烝人入而出裒而溃曰万乘之富等诸侯卿大夫而下之每然也斯不亦富者而谷者乎虽不得以彼庶氓以校诸上焉者范理一也嗟乎卬士也则乌得以不富咎谷以彼藏吏者而恶之
　　
　　公孙晖伯为铭
　　
　　燕陵之役公孙晖父北焉夏四月庚辰归自燕陵遂怂于昔为铭于玄籁（玄籁琴名）
　　
　　初公孙大父声于荆其二世昭沈隠而颖利公视之尤曰必缉声晖孤过厥志为武十石射聨肘闗絶陈驰庸是四役都五役国将军罢什伍驽频北云呜呼弗逮北过之北过戾乎匪过戾过之哉过之哉无忘缉声
　　
　　探赜
　　
　　祝子三十四家蛊十年未复子往性岐气亦贰若于髙明沈潜急纾弛张无颛度大归不迷多昧小端莫之夫逮兹浸果而敏曰允矣先师不惑匪伊圣程烝人大归矣然而行愈踬千径百虑往多忤则还之性不可气不可理与天道不可也而伥伥已乃沈思冥求瞿然曰先师命人持履以诗书执礼论语其俾之研时也则用易无过自天佑之有所指导矣大矣哉天人枢乎盍其求之曰探赜索隠钩深致逺吾从是探之夫易消长而已矣吾其消矣乎消之为卦也二十有一曰屯蒙需讼小畜否蛊临剥坎遯明夷睽蹇损姤困旅涣小过未济其为爻也不可尽称其所以为消者非六位柔刚胶焉者也有几乎其中矣然而有消之消者有长之消者有消之长者贞者消之消也利者长之消也元者消之长也贞冬也利秋也元春也长之长者此无事言之消长者天行也吉凶者人遘也夫天行而人遘之乃亦任之乎任之非苟任之涂行遇雨有犇辟之方焉方非祝祓也葢吾亦有消长术遘消运者吾以消消之夫运之消长相挟也各三（除消之消长之长以言）吉凶悔吝乃三其消（凶悔吝）故消消之方繁而其力倍重乃始可解消者消之也长者助之也吉略助之而愈吉凶悔吝略助之而愈凶易曰出入以度外内使惧言消长与其方也夫焉得而怠乎夫物必有消长消长有久近尧潦之初载消之久也其九祀之末消近矣又有倚伏初载之前不知潦也陶唐之道天地恶可不位也于是而识之非圆机者畴能之夫消长有久近人遘有蚤莫值其久则消之值其近则亦消之值其近则其出之也易值其久则出之难今有值其久消焉而不遽出则病乎天之难谌而怠焉非圆机而已矣吾之遘消也值其久矣夫夫乌得无出期葢未央也初蹈世也而遄值之比其出而之长也殆将老矣故其愈踬而迕也此也故其为伥伥宜尔也洎乎今也探而获之也则皦然谧然荡荡然而已矣奚其喜愠之有乎故夫遘长消者其亡喜也亡愠也乃为任之唯助吉消凶也其方力不可缺已昔者遘之而失方力也者众焉以兴滔天之衅而锺赤地之酷不可尽称皆不探之过也陈图南亡此则冯（缺二字）也虬须客亡此则刘黑闼也故一遘消焉其即消之消之则为方与力尔不知其久近也不可以为即出也以为即出而恃焉而弗修且守是亡方与力衅酷之所生也故方与力应懋期不可迁也或应久而吾生已焉则亦终焉而已矣子渊是也嘘子渊且尔而有于吾也乎
　　
　　耻伪
　　
　　祝子在京师将归谒玉贾沽珥为总冠贾示三四辄下后因示絶瑜者祝子望之稍骇何质理文泽追琢工至是皦然白虹如也若诚故韫也胡弗夙以示诹其贾瑜直也祝子语从者诚瑜也宜若贾然吾固骇之贾愠涂之客以珥荐数十视其工钧也色钧也而辉不虹若矣祝子审之客曰公取其能冠公耳抑吾固弗执其为瑜若砆也而公又奚难焉公且售吾又将益公者祝子甘其辞又因以为利并市焉归示察玉者悉砆也于是弗能称其冠并冠废焉终日自耻眩于利伪者而失其不伪者以为冠羞
　　
　　晋侯弗政
　　
　　晋侯弗政范文子骤见晋侯釂弗罄亟见曰何范文子曰三鄙有熢并焉敢以鸣晋侯问左右熢人报乎曰不君曰不也范文子曰会也以无熢人报也而鸣若熢人报也则焉用会晋侯曰将厉师饬乎问左右曰君亡令焉君曰未令也范文子曰会也以未令也而鸣若令也则焉用会晋侯弗悟范文子老明年燕人郑人卫人帅师伐晋
　　
　　卫侯好内
　　
　　卫侯好内求国中女未家者备后宫将以嫭易媸冶易鲁幼易长令国人出女以相属诸子鱼子鱼征国女非纳禽若外荒者咸至获其尤若干诚国色也拔之将以献子瑕以女名若干谒子鱼子鱼召女女袨服以往子鱼瞩之微嫭谓子瑕曰其嫭也殆弗吾拔者若也子瑕曰瑕也幸比于君君之志衷吾之腹吾不察其好哉抑古人有言唯色异爱玄之予晳之弃也子又恶乎知之子鱼曰诺遽遣拔者而以瑕之党上诸公公曰子勤矣虽然新女也视故且幼尔其嫭将弗越焉子鱼曰国之艳悉是矣抑君之比臣瑕共焉君实好瑕而又好嫭瑕将不好君之好俾君获好以缔其好乎公曰诺入之已而知其皆犇婢也遂摈之并鱼瑕君子曰卫君举女弗命瑕命鱼明也瑕之荐淫惧以妍易其身宜矣抑鱼胡弱哉君克三易之君子于是乎犹望卫治也
　　
　　感游
　　
　　岁丁卯正月闰一之日祝子东北游越六日迹极东海拟纵大观于时春雨如戏辄施而辍辍而施不可以陆夜舣堤下无一人同谈者噫其去于吾师之浮也几何哉昔者大道之行六总八达弗越今四渤矣余此究南东且将北走燕尧禹诸君之所营而乂也如斯而已矣仲尼遑遑乎其中不能百里五十里毕趋焉茍得不五十里而将皇极之侑建今诚得有司以举诸吾明明后其力及域中可百仲尼地仲尼百无能今一而过之行之易于圣人也如是余胡为乎不行之嗟乎吾独不得泳洙泗津焉惧耳域中之弗济胡余之辜嗟乎务道者辜汲出而瓶羸焉今去大瀛不能里而伏三尺剡木蓬底仰汐而归是力之辜也哉噫幸毋辜务道者云
　　
　　测玄
　　
　　客诹雨霁于瞽史盭而咎且嗤焉缪矣哉愚则焉知天道察昕兴昏止抚躬占气恒可以闭戸而识天下后且旸潦冻暍以然不县缪矣呜呼物病癸亥甚矣葢毕岁无十雨然吾察之歴一祀中暄凉暑温厥候最贞以着眇眇侵交换迁变渐无所戾辰刻间也其为恒旸独且奈何哉贞为自贞恒为自恒厥情皦如若话言示之者噫谓之难谌而亦可探耳奚惑为夫人之相接黙而得其情亦十九矣言其诚也如以伪彼此有一而败无爽矣又孰疑肫肫昊旻者云哉无必伪建意之谓伪天之意随而不建
　　
　　七悲文
　　
　　吴郡祝允明谓悲非丈夫气使气而夫则已矣兹其非夫而非自克者宁能无悲者与聊以其大者件而文之不及爵货者非气也
　　
　　悲道
　　
　　噫鸿灵之解一而万也繇丰趋漓气将人纷世逐人移斯秘也其遂无完期邪而又谁其停之乎尼丘东崩双林西槁明神灵真浮游乎六宇儒墨名刑条树乎千门虽夫霄泉旷域然而旦莫万古矣吾胡为乎伤心哉日月星辰黄道开山河大地经九垓苍衢曙沉沉皇羲安在哉振古迄斯今吾气一何悲
　　
　　悲志
　　
　　孝顺洞穹壤忠精裂山岳万善宅其一躬千夫的其百行日月出而幽蔀发清风吹而烟雾消化物与春澍均濡肃已将秋霜并烈河流之贯夷夏万折必东黄金之蹈洪垆百炼不屈珠沈渊而岂暗玉埋泥而愈辉卓哉往矣悲乎尼之
　　
　　悲学
　　
　　抟涂构室谢享成矣炙鸮纫裳无废师矣扶皇王以定世赞玄黄于不颇斯术也可一日而亡于宇宙悲乎而有絶邪觅之而遇其绪抽之而能继掷而弗用吁谁之过与
　　
　　悲时命
　　
　　旦将行游日有食之积囊欲贸市阓已键霁暄无营雨号驾白日犇走坐长夜九门穿逵我行其野虽有明日吾趾壮否亦厉之而已乎
　　
　　悲余先
　　
　　昔先公以政事言语擅由求宰木之科外祖以裁成辅相躅伊周房杜之运勲充社稷绩振班序暨以家室重获萝松乃事丈人人伦刑范谁有幸者云集于斯悲夫肖邪弗肖邪振邪弗振邪
　　
　　悲党
　　
　　自古在昔同生九区匪今斯今吾谁与徒登途阒然闭戸席满若夫逺追莘渭潜侣箕颍班尧廷而赓歌升孔堂而请事衡步三古友于诸贤聨蜚逸镳分华炙简固亦每接言笑互见肺肝又何必憧憧往来连床执袂而后谓之朋从者哉
　　
　　悲文章
　　
　　伤哉穷也斯文澌矣木落山泽坚腹残丝败轴髙谢委尘燕许长眠曹刘絶交檀左马班之徒岂唯不心并昧蔑面余何归乎余霞成绮春塘草生山川出云采采荣木煌煌乎吾目兮
　　
　　冬宵美月文
　　
　　栗然而结沈然而敛嫣然而附云为之随河为之淡星为之散辰为之莹天为之夐畸人戚焉旷人适焉豪人郁焉灵人逸焉妙哉月乎宜行修逵升重楼登髙台临清川栖玄宫游精庐浮长江跻层嵓横沧溟凌爽风而超青冥可以怨可以触可以兴可以伏可以笑可以哭可以絶榖
　　
　　鸑鷟讼大鹏文
　　
　　长兼鹤孔翠三百六十羽部臣鸑鷟上神凤足下切寻神州北溟都伯大鹏来自鳞位茍幻奸质广翼洪体横加海内胁眩诸族同声随附而鸑鷟等文仪不同姿性难合鹏辄徇厥顽凶妄被遮遏啾啾之众有嗉莫鸣以臣颇备祯瑞属近德辉咸来剖愬臣恐伤贞崇贼情难曲抑矧大明御代万品昭鬯若此豪秽岂容污黩爰肃登闻伏取进止
　　
　　○箴铭
　　
　　三箴（三首）
　　
　　余以祸福非圣哲所趣辟然有自召之者葢亦有其机矣士之机多由三者心舌笔也因各为之箴
　　
　　心
　　
　　倐然而人智贤圣神而与天地均非斯曷存忽然而物奸宄盗贼而作万物螣非斯曷出人用斯杀我我亦用斯杀人以逮其身人不可察而我可戒戒之哉戒之哉祸福曰心
　　
　　舌
　　
　　倐然而誉仁贤智儒而游扬诞孚非斯曷居忽然而毁暴慢鄙倍而憎逺弃罪非斯曷起蔑用斯杀予予亦用斯杀蔑以偕其孽蔑不可察而予可戒戒之哉戒之哉祸福曰舌
　　
　　笔
　　
　　倐然而褒华衮立朝而炙竹耿昭非斯曷操忽然而贬象服黥脸而流污刀简非斯曷典物用斯杀己巳亦用斯杀物以并其谪物不可察而已可戒戒之哉戒之哉祸福曰笔
　　
　　观大铭
　　
　　友人家去海里有半余欲观大从而涂焉稍一往适天澍地洳姑睇洋以归然亦得之矣因铭焉
　　
　　沕沕浑浑融液道元气母皇鸿蠢灵混含曦魄烛宇合宫于渊三灵拥府万有归根滓为莱壶末为龙鲲鼓怒于颷寒光太玄昔之观矣方简腐云今之观矣际漠穷垠卒稹于洪佹佹斯言七空微滋巻渤而还勿失今海袖此玄文
　　
　　赵魏公罗巾铭（赵魏公孟俯与先总管友密馆余家时所留）
　　
　　胡为油油乎霁霄之青胡为缜缜乎氷蚕之经公之衣公之仪仪先乎首其藏惟友而余是守守之守之非其友斯焉取斯
　　
　　溧阳侯庙铭
　　
　　洮流湁潗岊峤奠宅灵君屋祀赫不可斁赤刘之九人纲载辟云起龙骧通侯建绩皇孙内枝中宗外戚平台舞阳光揺帝籍灵君承烈还肇汉室新封焯烁溧阳改邑胜残就地山河重袭君推道化通流沇溢威而不猛寛而乃栗敬简南面德留身没渊渊邑思即丘腏食于煌清庙川怀原翼乔林根着洪阴结郁天际翔屋■〈山集〉嶫翚棘丽藻井泛危鸱吻立殷丹流楹赭绮衣壁皋门有伉胡人遥集龟耸铺首蠡旋太极熏芗帛厚豋俎沓藉萧膋鼎焫黄流樽实神来燕娭嘉生洽液愿抑洚潦冯■〈虫隽〉还职载拯瘨旱赫曦杀力诔释妄疾驱趡鬼役匪私伊公经祠罔息显惠灵济鸿称有锡行宫四达专祠靡易维此湖埭世守以嫡振振其丽生我王国载崇载严钦宣帝泽载采声诗登被金石昭明莫私熙事闿怿卑生勒铭昭于千厯
　　
　　梁太府卿郑公湖山书堂铭
　　
　　莆之郑自昭始由永嘉南渡家而墓于邑之凤凰山莆之学自昭之孙露始庐昭之墓因湖山之胜作室其间与弟庄淑共学焉是所谓湖山书堂而露之季晜当时所谓南湖三先生者也时在梁陈间露官太府卿庄中郎将淑别驾邦乘国志咸征为其地之华重今河源令敬道守其先泽甚谨以诸先辈纪咏书堂者示允明缀铭以归之
　　
　　莆邑之阳凤凰之冈有斐君子肯焉斯堂舒涛泛翠华岑迭苍荪楣药疏兰柱桂梁策有我书我绨我缃音有我琴我磬我锺我有圣师孔姬羲皇我有嘉宾颜曾（缺二字）忠基孝阶义路礼防水知山仁日就月将琳瑶在库纹绣列房霄凤览辉雾豹含章既鸿以栖亦骖以骧流庆曷涯积实接芳秩秩河源闬闳有亢国宠方来家善弥昌文学矢诗镵之勿忘诏百文孙日见尔墙
　　
　　罗翰林墨池铭
　　
　　天作髙山下有氿泉昔公临之染白以玄今我寻之清涔涓涓天地有文华于山川观而化成菁藻以宣兹流弗匮公声亦延挹彼注兹邦髦勉旃天命斯文孰后孰前何必余翰淋沥遗渖淟涊而后信其斐然者邪
　　
　　绍兴赐张魏公砚铭（砚质黟黑形圆尺余厚几二寸下作鼎足八背刻云绍兴五年二月一日宣赐臣张浚谨书又刻云臣胡铨家藏今为光禄华公所蓄）
　　
　　炎辉中明方召执衡入文出武光辅中兴帝锡良石备尔词职告命四方肤公斯出圜体太玄鼎趾周县干元覆物八柱擎天臣浚承宣臣铨继保大猷日陈诛奸有草星移世易阅岁四百有斐光禄尚古斯获山斋衮钺文曜烨烨世守于华刚徳罔缺
　　
　　休阳孙氏孝友堂箴（二首）
　　
　　休阳孙氏世以厚伦着曰子恭子纯子义兄弟者家誉大起时在前元学士钱仁友颜其堂曰孝友虞文靖公辈为之纪咏国初继有作者巨巻完存传至彦达彦达生三子曰志仁志义志谋彦达卒三子事亡父存母无缺孝而友弟不衰三子有子共七人三子卒七人事亡父存母无缺孝而友弟亦不衰信秉夷之共好而不匮之锡类也志谋子永正交予既请续为前堂之记更请以孝友分着其义书而悬诸堂之东西楹因为箴以备其儆察永之后人
　　
　　孝箴
　　
　　于皇出物理气总贯气斯化生理惟桢干黎人凝之殊万以条厥惟孝徳主以司标纲纪秉夷圭璋物则煌煌大哉三才之极孝友为政有华我宗仰止徳称作于先公髙曾祖祢弘肇其先畴望以引子孙曾玄三牲用养五致备事保肤扬名胡曰终始生死无违妻子勿衰无曰不知神明通之武敏诞圣空桑孕灵亦有悖夫狂言寄瓶圣弗可恒狂弗可迷非圣非狂吾将畴依人孰无身身孰无自孝罔异法回瞻尔体鸿波锡类滥觞因心箴人司孝敢告百男
　　
　　友箴
　　
　　蓁蓁有生蒸蒸其贵先民有言四海兄弟矤我羣形气一而分岂无他人莫如季晜明明我祖政繇君陈楣题之义旷禩日新今我孔懐既蕃以炽其蕃不一其志不二姜衾孔厚杨箸日授手足互卫埙箎迭奏伯曰善尔仲曰其唯叔曰行矣季曰后只鲁卫厉政鸰雁兴思毋内以梗毋货而移毋曰圣过事非周管毋曰大异叔无酗短食紾彰讥墙阋垂戾在昔之训吾其敢坠我有螽斯则愿其均其何效之不在我身子以父师孙惟祖示箴人司友敢告同气
　　
　　重恩堂铭
　　
　　简简伊氏望兹吴邦胚华育才絫叶荐绅昔在先朝勤勤少卿罄竭涓流助深沧溟中通于天諴我仁宗隶官司空待诏马门英皇继志求旧耉成命职丹符推荣貤恩皇皇大夫秩阶斯隆台卿从孙复司邦刑皇眷斯加锡封所生命服皇皇隆阶还登所生惟何曰溥绍方念兹泽沛委垂重重其重其笃其岂茍得繄兹构宅皇泽昭揭昭揭惟公惟感之彰感之其酬惟尔先之忠其忠其致诏尔世世重重泽沛皇不尔弃小臣作铭是扬是厉匪伊之劝凡百有位
　　
　　宜禄堂铭
　　
　　宜禄堂者宝应朱大夫家构也大夫字存仁自乡举进士授鄞令以不畏强圉迕执政移长阳三年有贤抚按重臣直其枉闻天子遂改江陵无几以忧去比除因云卧不再出于时其长嗣应登以进士为南京户部主事员外郎华实烨然次子应辰廪学官繇是有斯堂之称岁戊辰冬十一月七日君介寿六十司封顾华玉甫倩徐逸民绘图揭堂以寓庆长洲祝允明从而述铭缀书其端大夫襟赋孤梗仕学咸卓卓然且晏寛恬夷出处朗然
　　
　　淮海浑鸿融育桀灵一家萃之先既涤源达于夫君实丰华滋穷经頖黉发解京闱鸣弦海湄坚谨三尺拔薤啜水开门恤儿宁迕长吏长吏憾君荆湖调移江陵雄封绾篆缺守君往摄司浩然施张故会稽鸡嗁惊诸儿亦惊巡臣归于本治比考绩期巡臣曰闻帝闻曰俞江陵汝为期月而可内忧来赴乃犇苫茨既祥既除曰吾勌勤衡门栖迟秋山棱棱春湖弥弥清风熙熙二子骧云紫鹓苍麟霄松玉芝户曹岩岩班序之光芳闻震驰乃作新堂乃作新称福禄攸宜岁在着雍龙在执徐眉年曰耆司封顾氏作此鹿图系此颂诗君心天游君身天行君年天期维年之崇维堂之宁百世之诒凡百祈年厥鉴于朱家国之祺
　　
　　植本堂铭（有序）
　　
　　慈溪姚氏植本堂者宋处士榛所构也自处士先四世为太守嗣宗后十八世为今太守汀中间歴元至于我明四三百年科第簪笏蝉聨不絶而世守先业堂亦完存汀字惟宁为内相长沙公所取士自文选郎出守袁州尝得堂记于相君矣顷允明以贡士歴事选曹袁州先生属士也复倩为铭谨系之曰
　　
　　惟天生物因材笃之彼懵于机乃自覆之卓尔先觉重华之孙作宋邦牧史烁于闻邦牧居越云楼有业髙闳言言以逮四叶粤惟处士乃徙乃筑联桂之里新堂有作昭先启后植本是称渊渊祖德翼翼嘉名维名之嘉贵称厥实盍征于言相公有毕炜炜甲第煌煌金紫有典侯頖有教胄子帅幕节干牢盆是职藩参臬佥亦有令邑或董学政或梓程文士炙而淑如沾室熏维此袁州世美之尤敷政优优誉通宸旒式构于家式桢于邦乃柱乃梁阀阅无疆孰不有本曾不思植孰不植本有艰嗣力斧斤日寻牛羊不停或栖牝晨或蠧螽螟有伟兹堂作者创之于百千年奕叶荒之维此一心蔚若乔木仁种义培礼扶智沃青黄之华经术出焉蚕丝硕果以惠元元洪根不披皇泽方膏岂惟家华桑梓蜚耀灼于四方伊其来效有镵者铭以劝慈孝
　　
　　寿节堂铭
　　
　　寿节堂者洪武中吴人都文信构以奉其母唐节妇事见四明张中丞楷所为传其曾孙昂复请为铭其辞曰皎皎夫人省元之孙柔嘉自树世德斯甄笄归于都齐姜鲂鱼孩子八年暌厥元夫我匪杨栁折枝以稊谁谓荼苦被彼霜腓风雨如晦杼轴不已曷食安味曷衣解带清氷直绳踰四十龄寔命不周义孰亏盈乃鞠厥婴乃底厥成乃心厥宁载见孙曾母节孔坚七十厥年曷亏厥先申报厥延渠堂子构宁老于母母曰汝孝子见厥考母子泯沦有堂维存谁其守之有美曾孙彼二厥天曾不以耻有瞻斯堂而不赤泚彼不赤泚人则唾之夫人百年士言播之天薄人厚亦厚其来载巩兹堂宅天不涯
　　
　　锡类堂铭
　　
　　粤朱颢氏举子理忧痾几狂送死勿有悔爰宅存于兹署志锡类敬之哉表基以中维声难居隳于隆责备维贤备则从尔子从尔孙从尔子祚胤大降勿谓天茫茫敬之敬之毋怍于尔宫
　　
　　忠爱堂铭
　　
　　猗昔邹公爰宰通道宓琴谐响铎锦蜚耀厥本维何忠门有孝洛诵乃构式署斯效
　　
　　聚玉堂铭
　　
　　繄伯阳父古之遗友宅五同气金玉维偶髙记方歌滕书无朽载焯于遐有赫新构
　　
　　安雅堂铭
　　
　　恭人渊渊宇成孔安甘节诗礼素履丘樊鹿门豹隠梓里松闲永言逸居风襟朗然
　　
　　尊闻堂铭
　　
　　绰兮丘林髙驾日寻多闻直谅左规右箴予其拜嘉服行有钦跻于髙明曾氏之心
　　
　　受益堂铭
　　
　　朋来贲思良药交口何以承之惟谦乃受丽泽蒙润覆篑基厚以深以崇钦哉三友
　　
　　靳氏祭器祭服二铭器铭
　　
　　正德甲戌岁文渊阁大学士礼部尚书内相戒庵先生靳公作祠堂于京江里第茂典聿建彝纲孔修足以法当时而垂后世既请少师李公记之维其祭器之度不可不定乃质诸古训参诸人情而为之式命以今制者常荐而古制者后世以时裁之如其力丰则兼设如此日或否则姑置之复俾允明作铭以章示久逺谢不获谨为制之以复于有司者
　　
　　簠簋彝尊古制攸存吾先之生用则弗亲盌罍壶醆后世之撰维先之用式安且简二器并列馔亦兼设法象载严黍稷有飶今者用享是为常仪古者视力俭或置之匪重燕器而俗之徇事亡如存古亦有训维礼从宜诚爱作基以授不匮百代如兹
　　
　　服铭
　　
　　内相靳公既为祭器遂定祭服之度自兹以往迨于万子孙凡仕者用今制祭服而三品以上去方心曲领以下去佩绶遵洪武诏旨也学而未仕者用儒巾襕衫不仕者用平定巾盘领袍以义起也凡此与祭器之式皆所以体存亡之心酌古今之宜而率无违于礼者爰谓允明器既有铭服不可缺谨复荐以辞曰
　　
　　斋明盛服乃祀之敬维贵与贤其服斯盛奕奕新庙京江有作爰及于服恒典有恪公卿大夫祭服是膺降杀视秩具如国经儒冠襕褐士所固有平巾盘领维庶之守端弁既遥今盛维此承家奉国相君之志志维孝忠格于靳宗维贵与贤传之无穷
　　
　　约斋铭
　　
　　沧洲陆子曰伟良父署约斋陆子词说履蹈服御未曾略纾侈祝子曰是反敛缩束大盈于至亷未可探本量其益执匪渝驯至曾堂孔室乎刻斋铭
　　
　　辩不滕口趍不盈武藏不得睹而忽弥宇瞻彼菉竹尺之阻尺之阻其崇仭以数
　　
　　固交
　　
　　子曰天下之达道五君臣也父子也夫妇也昆弟也朋友之交也四者不道所以合而友特言交意者亦有谓乎仆谓朋友有以地势合者矣吴之偃卫之赐则同升孔堂临菑之玄龄京兆之如晦则夹辅唐室其初岂交也哉至如农耦耕工并肆商集市胥徒之共在官皆因而成类者也然朋友而已耳非所谓交也交也者志同趋学同道仕同忠川之达也或同防而并流或背向而各下岂凡水皆朋哉其纵衡相贯分而合合而分可以为交矣木之条也或骈树而争乔或异植而互阴岂凡木皆友哉其殊枝而共本或别柢而连理可以为交矣故必若游夏之学房杜之仕斯宣父之云达道者矣仆也获友于君子也众其为交非寡而不尽也霅川施君不以下体去之数百里肝胆一日而合直欲挽拙劣于符券为千载友道中兴其力不可以钧斤万千数计仆也何地承之虽趋也道也忠也不敢以企庶几细水之贯长河柔茑之附昂松乎钦膺之钦膺之以期平仲之久
　　
　　理欲
　　
　　事有可理可欲中节为理稍过焉不觉侵于欲矣而犹执曰理则昧之咎与饮酒非非理也礼之共也礼理也人量不齐各极其节则孰咎夫理欤故虽玄圣亦特以不及乱为节所云千觚百榼固无讶尔礼行乎交际以敬物为主则于用酒也宁不以献劝酬酢为具哉具而极也则不觉入于沈湎惑乱狂凶之囿以悖性残道死其躬是用礼用敬以推人内诸恶不肖夭病也敦为敬哉尚孰曰用礼焉于乎举曰敬曰礼曰恶不肖夭病其声臧否判然孰不能知之今始以礼而忽入于彼而不寤则何不类也若是噫则昧而已矣是一事理与欲接其出入交侵之际不察而已矣余见人以理而强人以酒者至推而内诸恶不肖夭病之囿而终不知咎已也始畏之终而闵之谢元和有善饮声余乡与共酒亦必强之近年见其患眼知为酒故又见其饮较旧大减亦辄醉知实已畏矣乃不苛劝之而交从间苛劝者尚如故是未得此说尔余爱之深因书此遗之俾尝置懐袖有如昔苛者出示之或能同此爱人以德者也抑治人者先治已余最受兹苛者故发之甚详庶交厉助之元和以为然否若未契于中此乃是醉后语当以还也
　　
　　别郑惟益语
　　
　　存心莫若寛仁果行莫若义礼传家莫若俭勤教子莫若经史睦族莫若容忍居乡莫若廉惠作善天降百祥敢以献于郑子
　　
　　安晚堂铭
　　
　　安晩堂故都仲德所造与名也今其孙良玉且安焉而倩余追为之铭余惟铭之设所以着前力而警将来大抵为修已之方也今仲德己没则虽模画其初旨亦空言尔不若即良玉言之之为益也因命此意而为之词词曰
　　
　　昔公之安劳在安先功行效获堂名乃刋今公已矣安乃孙子子功子效惟祖之似知安之自无忘其始而堂此名此少旦老晩况之一人以世而评乃类祖孙子之为功得之先人尚贻尔后昆贻子之子子之孙曽玄振振功益厚效益深此堂此名与世永存亦先人之心
　　
　　砚铭
　　
　　宣理言志褒德纂事惟吾言之勲载而行之乃在四君其勲不可遗已然纸也各受所载以往笔墨终期于尽欲章四君勲惟尔攸存石乎石乎日出鸿芬不匮于闻吾山斋之燕然（庚午歳吴祝允明铭丹阳孙思和父砚）
　　
　　止饮箴
　　
　　中以和神过则蠧气睿哉覆杯毋作酿器
　　
　　酒铭
　　
　　噫嘻胡其德噫嘻胡其食噫嘻其志其力
　　
　　小酒巵铭
　　
　　器宜大兹器宜小佳哉兹器其宜宝
　　
　　茗盌铭
　　
　　紫腴翠涛皓盌玄盘我有嘉宾礼乐兹先
　　
　　樗蒲铭
　　
　　静以观德动以观智孰智孰用犹贤乎已
　　
　　书郑生书房壁
　　
　　学者之心贵近愈近则体愈固学者之志贵广愈广则用愈充如是则内外交进动静不偏他日有为当沛然矣
　　
　　吴郡沈氏良惠堂叙铭
　　
　　初沈世用医守王宫声于宋都梁之日国步既频臣黎从南沈事于越京而家于吴邦职偕业存如岐雷道格于后功润于庶君臣用孚高宗实宠嘉之为署书以贲煌俾侈于斯今以引于来其文曰良惠良以言艺惠以言绩艺以树体绩以达庸体以精良庸以効惠乃降休命锡于厥家讫宋歴元逮于皇明改邑留井承家奉遗式侈式引无少衰谢还益炽蕃其在于元曰医学提领瑛曰平江路医学録彦才曰江浙行省医学提举德辉其在于皇明曰太医院御医玄炽于朝也余莫之枚偁炽于野也用医也用儒者弗存焉玄膺宠于仁宗尤炽其来孙出于厥长嗣者五人焉医炽者二惟津瀚儒炽者二唯注溢季实克二道以炽于野惟演演拱持先休夙夜慎恭惧滋久或湮以隳谒吴史氏明乞铭乃为之铭曰佳我沈显祖君职思乂康道用媚宋一人岐相轩格儌侈于天言于天书钦于承以暨于我敬之敬之载阤于我子子孙孙永保千亿年用休
　　
　　史明曰凡美罔受而强作之耻有攸受而忽遗者弛凡先罔美而造之诬有而隳罔孝弗弛者忠弗隳者孝忠为教元孝为天至成忠孝者辞永辞者物受之演乃镵
　　
　　怀星堂集巻九
　　
　　●钦定四库全书
　　
　　懐星堂集巻十
　　
　　（明）祝允明 撰
　　
　　○论议
　　
　　性论
　　
　　今昔之说性者棼然角起而未肎以物证之而明也人与物也髙下县殊其必有受斯谓之性谓之性斯必有恒乃同也今夫物之性柔刚热寒生杀平毒受于是则恒于是故稼必生虎必杀岂惟生尔燔草石至为粉尘毙鸩之翮一染于醴察之不可睹而寻仭之夫一内诸咽以生以死此时上帝不之违焉然则性不恒乎哉羲炎轩喾伊姚姒姬迫之死使恶必弗従癸辛道之生令善亦弗能不従者稼不杀人也不能者鸩弗活人也此一而已矣其必然者也奈何谈者之弗校于是彼有类乎是者尝以犬异牛牛异人云之矣是未究之语也犬牛人之性则异尔其有恒一也乌可以其异也而废乎有恒者邪然则谓有恒者谓皆恶与皆善与不然也有善者也有恶者也有善恶并者也善者则甚少羲姬是也恶者亦甚少癸辛是也并者一而其剂分彼此侵互为品极繁由千万至于无算也古今之贤良中人以至细人是也天地之道二阴阳而已矣阳善也阴恶也阳善亦有恶也阴恶亦有善也如令独阳而亡阴则亡生矣亡阴则亡生然则生矣复安得独善而亡恶乎由其甚少者有恒甚繁者亦有恒故鳯寡鸩亦寡而鸡雀弥弥今古亡变也彼将达其辩故必曰恶者气尔夫理非气不之舍必舍于是合焉而始生生而性始见性非见而有有于合之际矣非鳯其胎而鸩其卵也必寘性于偏善而曰恶者气然则必曰鸩性本善其杀物气也斯可矣生生之属又奚必有性字哉吾非有党仇乎轲告卿雄愈翱頥熹诸子之间循吾见而章之亦俟万年下有定之者然亦非臆议也由孔子曰性近而已自孔子至于今皆推为至圣语必师疑必质而独不是其言性不亦怪乎审是则孔子亦不得为至圣矣呜呼吾独知従孔子也
　　
　　为邦论
　　
　　所谓圣人者谓其能藴天之理察天命焉耳命吾以君则君之命吾以臣则臣之不命则师之非不曰后有圣也吾无事乎作理之当作者吾斯丁之吾敢无传乎今夫上古圣人之为君也因天下之心持天下之理为之倡焉而已匪惟其君之圣其民亦鲜小人也故道之而曰随示之而曰知不必有所决择改移也浸降而醨圣使民由而不使知乃时徙其故以会于理至于累变而愈异甚有矫而翻之者焉既益久而不胜其变圣人亦不胜其矫矣而万世之来方滔滔焉乃鉴于昔而豫于来曰时云尔矣辂云尔矣冕与乐云尔矣矫于时会于理如斯而己矣匪诞也匪僭也天命舜禹汤武而君不命予而师不命可耳不能弃予藴也弃命者违天弃藴亦违天不命亦命也如使嫌不命而违之予其奚敢是孔子之心也敬慎之至也然而如是孔子谓羲炎黄唐不足为与圣圣尽天孔亦举其成法乎言之云羲炎黄唐不足于汤武得乎哉嗟乎邦有常为之无常无常者所以拯敝也拯而还之其常而已矣故曰为者唯四其常由时以羣类方而推之可知由辂以羣类方而推之可知由冕与乐以羣类方而推之可知也已曰子渊之问烛乎前而稽厥契与不知而诹度与曰稽焉而已矣曰今独守之为之事毕矣乎曰请更求颜曷为以问孔曷为以语也
　　
　　治乱论
　　
　　有治者有维治者有乱治者有还治者有乱者有捍乱者有治乱者无絶治者无絶乱者治不可絶也乱亦不可絶也凡人有治乱焉凡天有治乱焉人之为治乱人习识之天治乱奈何天人之始咸无治无乱生为治死为乱安为治扰为乱腴完为治悴伤为乱气化自为之为之而非谋为之犹无为尔无为而然也故物有适与戚而无爱憎比后久且人者擅而弗天乃为之用谋非自然己而天之自然终弗迁是以无为归于天人无以无为为已孔子云舜无为亦衰世之意邪夫人之始天为之时有戚与适而无爱憎久且甚爱憎起焉有爱憎而无愿与尤更久而滋甚愿尤勃而作遂至于后雠遂至于戴杀崇卑之守隳不能持之矣兹焉谓独下民之辜欤夫人之治者为谷膳相甘丝枲相燠牝牡相契慈孝相亲礼乐相顺夫焉不爱愿乱者反之焉不憎尤至于国天下皆然然而始治也人为之续而乱人为之在治而维之先乱捍之在乱治之既治还之皆人为之治者圣哲才贤乱者不肖奸宄盗贼校然已至乎天则未知其有治乱也知之而未知治之职乎人也以天之大尊爱愿焉而不敢憎尤亦以其公仁故圣教称大徳曰生而俾不怨然而人物安焉而不知治其乱之职乎人人之力至而救还之万分一犹若自然矣力而无救还若尧之于水汤之于旱亦末如之何矣兹所谓乱不可絶治亦不可絶者也然而弗可任而无力者焉今夫镜之以日月或曀雾焉润之以雨露或亢烈焉畅之以风气或飙飍焉举而隅反之无不有治乱者治者若常乱乃至于踣陷焦焚摧衂以至瘨虐万形令枯困迸越痛毒磔裂死灭不可以忍语呜呼割矣哉可不谓天之乱而能免下民之咨怨怼尤者与于是有膏薪浆翣屏障之救是不谓夫天能治乱于自然而不能治其乱人能治乱又能治其乱又能治天之乱矣夫夫由天之治谓之大徳以不能治乱为无厚皆不与于天唯公若仁其本性无庸以私讟于乎人不治乱交责之天不治奈何亦置之也耶为孔氏之学独当不怨天而务民义会仍岁四方饥星在壬午以（缺二字）癸未以风是为天乱申之春夏亦屡风激论以尔凡言人之治乱之术者众矣
　　
　　古今论
　　
　　谈者类判古今为岐途吾恒患之大校君子多是古而非今细人多狃今而病古吾以为悉缪也君子之是古非诚是其实也是其声也彼若礼而傧相尸祝升降盘还乐而咸池承云县簴干戚冠而收冔毋追衣而袀袨逢掖绅佩器而豆笾铏瓉俎几车旌布席纳屦岂不美与然而细人未之安也非未可安也古之为礼乐器服者不徒尔矣其为视聴步趋御用者不同今矣其中先有是也由是投之而适举之而宜也葢贤愚之情畧近圣者制之而贤者由愚者随稍従其间举而先之耳后之人中无是也其为贤者亦非必果有是也其知及之遂茍云古是而今非漫然欲以皦皦之身而行浑浑之典是猎其声而己矣若夫细人之狃今亦非诚狃其声也狃其实也其于诸具亦曰投之而适举之而宜第见其外之便于中也吾是以知为古今之辩者亦执其实而校之耳圣之成者莫踰孔子子曰生乎今之世反古之道烖及其身者也孔子亦狃今之徒与非合污也非逃眚也其心也天运其动也天行至当而已矣芒芒宇宙积今成古古今非两世也彼曰无古则曷以成今予亦曰无今曷以为古也前既作之后乃述焉非必今之藉乎古也或曰若是则何贵于圣人者乎哉曰人尽克圣克之而弗为斯后人之不肖也匪曰弗能弗为之罪也鸿荒邈矣唐虞之雍雍殷周之烈烈至矣歴禩二千而乾坤倒悬非我皇祖之更造也而尚有斯世耶唐虞殷周之盛君而生斯辰也其亦若是否乎哉我知其一契也然则谓今之弗逮古者然乎哉方孔子时则以结绳为上古羲黄为后世矣又以视今日何如哉由是则人之不足为世也久矣老列庄周之徒皆然也及至汉氏以来累降而累病予尝统究千古仪制风俗大率三皇之前一时也三五一时也三代一时也周末一时也秦一时也汉一时也六代一时也唐一时也宋一时也元一时也吾明一时也闰穷肇章犹三五也而岂徒哉然而有作于上下未齐也故予病乎其为辩于古今非无辩也徒辩其声非其实也而岂徒哉呜呼非激也激而有以为之者葢存乎其中矣推天地之道迹元圣之训原羣黎之情察陋儒之识为古今论
　　
　　国年论
　　
　　语为国者知在师三五根道徳张礼乐而审政刑矣又知得是者永命失是者趣祚矣或従而案之有爽焉夏之道不降于殷殷之徳非劣于周而其世每趣焉陶虞以禅则自以天地之道公于万世其祚命恒在宇宙非所谓趣者其后刘氏李氏赵氏率四三百禩他则不然葢三氏者弗能纯得乎是而犹弗瞀之此其效也然其去文命之道亦阔矣何其年且庶几乎如是哉按稽之弗能无贰者吾求其故观其国不可识观于人乃得之矣今夫人之年以百二十为大纪而克尔者万一其视为恒度上者九十而已耳八十而已耳亚者七十六十而已耳今由贤以迨愚凡其间心行智术生养以有其躬者贵富贱贫佚劳通穷万万殊矣究而至于死帅底于是无县相违矣则国之修促亦何县去之有何也茍有充于肠无必尽粱凿茍有裹于躯无必尽蚕毳亦勉勉乎终厥人矣茍有发乎此无必极神化茍有被乎彼无必极康乂亦勉勉乎终厥国矣唯去谷稷而鸩葛弃仁礼而戈鋋乃以贾灭亦无爽焉然则为国者无以年败道无以道疑年不尽物而人况加于备养不极理而国况进于纯道纯道之效至矣哉或曰纯道者奈何曰师三五根道徳张礼乐而审政刑是也
　　
　　后国年论
　　
　　或曰审若子言国之祚以徳符之则周之徳其可七百也断可识矣又何以卜为而后始晓乎曰卜史之吻吾不知也虽然即有是者亦奚兆于徳之为符也与夫其必以卜者岂不曰年存诸未至非人知所察而惟天察之乎夫天则察乎其年之未至者矣亦能察乎其徳之未至者乎不能察乎其徳之未至者矣亦能察乎其立于今者乎以其立于今者而察其来是奚必苍苍者能之乎今使问曰文王奚如哉皆曰仁也秦政奚如哉曰不肖也文王二世可乎曰不可也秦政八百可乎曰不可也若是者能语之竖子能之无伺乎祝史也而况于君子乎而况于天乎天之于物也实良者条荂树薄者桢蹶故曰栽者培之倾者覆之故畀以松栢而自然后凋畀之菌槿而不能私延天能畀之不能察之邪周史之卜天之答之弗容自眯也七百之歴非不可溢而八涸而六也大校若是而已故更过之其为斯数者史人候测推步有其术矣蚁徙而泽鸡号而曙不足异矣于乎持斯说以质千古弗迁矣辟国者亦奚为而不师文王乎
　　
　　戏论
　　
　　天地贞观日月贞明有物有则性习不齐圣王修道囿民内于大彛咳笑有度教束刑截无耻弗格以为患何以戏为哉夫游息时舍?张互用谐隠发欢博奕舒气贤哲不废方册有之子曰割鸡焉用牛刀古之戏也呜呼周旋折矩舞蹈象徳遂为冠猴绶狗縁撞手步以礼乐为戏肉刑五等俌教止辟遂为椓烙刳斮以刑罚为戏播种十一粒民养后乃遂税榷椎剥以稼穑为戏理财禁非命令役使乃遂渔贿残惨以官政为戏学古有获诵诗授政乃分经争传伪道贾宦以学术为戏襄政纪事显道擒华乃缪辩洿辞妄制逐科以文章为戏配祖嗣育乃奔淫蒸报以夫妇为戏传贤禅授乃九锡劝进以君臣为戏降衷继善秉彛好徳遂悖心欺天盗圣罔众以心性为戏簒之郊弑之类（类祭）夺而诏侈而封（封禅）莫不攀歴数陈应顺（应天顺人）叙五运显肆谰词对越百灵以天地为戏葢本柢心性临冒天地以有我呜呼至夫以心性天地而戏圣人有作能如之何矣哉甚哉人亡畏如此如此大夫士称为贤才莫不以周孔我师天地我性性理我学皇王我政击臂白眼麾睨天地天生烝民婴儿乎用姧文生杀之为樵苏然为夫妇之别令天穷孀嫠冻饿死君臣以义令良淳民征输役徭犇踶以死咸为屠刘婴儿羊豕等类大畧主务谲欺以相为君以戏臣臣以戏君父戏子子戏父夫戏妇妇戏夫族属友朋邻闾尔我交逐逐用此戏天下日走息戏中其行莫不用此戏其言莫不谓圣哲令贤其执弥贞其事弥戏繇有圣人教而来日走息戏中独醒者飜惑羣酗曰其是同舟弗寤其归也各趣戏无已时乃移戏以争争以反反以乱天地不见所以救饬人人不知死所其所云教之咎邪其戏之罪乎哉噫其终矣乎谓吾言必云妄轻之其必以谓戏呜呼其诚矣乎
　　
　　心气体交养论
　　
　　夫轩葢载涂金钱积椟礼乐充庭勲劳被物缃素列架豪楮飞案英俊驩趋士女爱戴罇罍杂沓声容璀璨田苑蕃丽烟霞出入莫不名响海岳敬咸卑尊如是则志意敷畅精神采发而四支泽腴是心气体之得养果在于外物然而圣人之徒以谓不然故有浮云之麾执鞭之弃至如朝冠不弹铜山无迹鸾刀不更宾馆生尘故旧寂寥吟讽靡寄有谟必偾所投辄戾于是则悰况牢落神襟忽怳偃息蕉萃心气体之不得其养也外物之乏也而圣复不然故有颜巷之乐原室之泰是故众人以物养气体气体美而心従之圣哲用道养心心安而气体従之虽愚有欣戚而贤圣长熈然而肌血所嗜必在佚美有骸之所同特徇道不殆耳其在道独为肌血吾无言之如道可佚而佚之也心气体亦有间焉养心气体犹未曰麤之乎食色声味衾裳室堂舟车之类也精之乎卷籍诵览章句歌吟笔墨洒染图绘拊玩偕得而具享三者养之完矣若是者咸假外物须资金钱事事而求之营营而萃之得而享则心获矣而气体未免于烦劳乎或得甲而缺乙昨有而今无茍不必慕于全不追于昔快乎此且慊于彼喜其存抑伤惋乎亡则心少不足而免于劳烦气体则泰纾然则得其全三者备而道无害不可尚已于其间或得失不齐与必求且嗟三者必欲全弗乏而终弗克无宁任之与力为气体以损心无宁息气体心亦未尝不可舒也余性极任时昨有养三者颇皆得一二比来为人移假洎攘窃去物甚多始多惋恶将复求完之暇坐漫想得此因写出之期以自従焉
　　
　　心气体交发论
　　
　　得前说后便又得想三者皆养胜完矣若得心失气体可以发积中以及外博闻见长知解愉精神得气体且置心亦足以发宁外以至中冥枢机忘物胶放天游二者固交发尔
　　
　　烧书论
　　
　　客入祝子书室誉曰富哉先师之淑万世者其具夫既而曰痛夫嬴政之贼圣典也不然尚博厚矣夫祝子曰圣训在淑身不淑口吾见淑口也众而身之鲜吾不能一乎感实惧倍焉虽然安得政更生以终恵我客惊曰怪哉曷为宥其贼而又恵诸祝子曰政不善燔玉石俱炎然而嬴氏博士之司不与也幸蒙赖汉家君臣灰复燃简复漆今士身厥一辞不迁必去小人徒于君子者若克浸广以臻厥全可贤可圣而奚其少独败吾淑者林林尔吾力绵弗能祛思得吕氏之子之手而假之曰将烧者何祝子指数十箧曰可烧也客试窥之所谓相地风水术者所谓阴阳涓择芜鄙者所谓花木水石园榭禽虫器皿饮食诸谱録题咏不急之物者所谓寓言志传人物以文为戏之効尤嵬琐者所谓古今人之诗话者所谓杜甫诗评注过誉者所谓细人鄙夫铭志别号之文富子室庐名扁记咏为册者所谓诗法文法评诗论文识见卑下僻缪党同自是者所谓坊市妄人纂集古今文字识猥目暗畧无权度可笑者所谓滥恶诗文妄肆编刻者所谓浙东戏文乱道不堪污视者所谓假托神仙修养诸门下劣行怪者所谓谈经订史之肤碎所证不过唐宋之人所由不过举业之书者所谓山经地志之荒诞尘游宦歴之夸张者所谓相形禄命课卜诸伎之荒乱者所谓前人小说资力已微更为剽窃润饰茍成一编以猎一时浮声者所谓纂言之凡琐者所谓类书之复陋者所谓僧语道术之茫昧者所谓扬人善而过实専市已私毁人短而非真公拂人性者问祝子曰斯何恶而去之祝子不应又问子亦以科第之録场屋之业若赘疣然何不及之曰试録者国家用才之阶彰劝之具是王章也非书也科举之作士藉以应求今工之斧斤也抑亦非文矣不足去又问所将去若是将不有甚于兹者乎胡弗之覩曰下此者吾弗有之矣丹灶之方盗邻也房中之猥者淫诲也（房中非邪妄黄帝内素言之史志具之第今传非故策悉秽妄耳）妖谶之文吾耳目无接也吾安得有之而安得去之客出语人曰祝子悍哉乃将是嬴政而欲用之抑犹恶其声徒口以侜我将不复思假吾手以为政秉炬也乎
　　
　　学壊于宋论
　　
　　祝子曰凡学术尽变于宋变辄壊之经业自汉儒讫于唐或师弟子授受或朋友讲习或闭户穷讨敷布演绎难疑订讹益久益着宋人都掩废之或用为己说或稍援它人皆当时党类吾不如果无先人一义一理乎亦可谓厚诬之甚矣其谋深而力悍能令学者尽弃祖宗随其步趋迄数百年不寤不疑而愈固我太祖皇帝洞烛千古令学者治经用古注疏叅以后说而士不従也呜呼试一阅两汉魏晋六代隋唐遵圣之学其义指理致度数章程为何等精宻弘博宋人之劳不见何处及之况并之又况以为过之乎此非空言可强辩解也
　　
　　管夷吾小论
　　
　　管生感知以信志竭能而树绩仲尼随事子夺就问抑扬并达而不相废也故九合一匡无闗于小器三归塞坫曷伤于仁功然则违沟渎之谅已骈邑之怨何莫非圣与哉经济之秘概存于籍子舆时自以王畧独任故过夺管生以一其言尔
　　
　　燕昭王小论
　　
　　夫垒榭悬赀期四方士燕后之意良勤或曰未知道之不尔夫所求乎士以能亷已然后裕人重已然后重人俾慕金而至无亷与重失本寻末乌贵乎士又何赖焉余求之昭亦知之矣四海一后诸侯不方天王之命于是傍求蔀薮凡襟背王畧谁不奋迅为龙之云虎之风时乃七域瓜裂勲名富爵之士选君而趋父母之国不知求之则东厥辕西厥贽憧憧道途茍不设礼于此鸣志于彼乃将命价匍匐尔之匹敌之国以冥搜之与若谓士必君就而起嗟乎莘渭隆中乃尚矣宣父东西南北卫可仕即仕之亦奚必淇之弊先篚于鄹室而后出邪彼哉富有四海金被女寺而士罔觌则何如哉郭生之马喻辩矣他日罔闻焉要隗非国器弗足以塞燕之招故余姑置隗曰昭王君贤
　　
　　嵇叔夜七不堪论
　　
　　超哉嵇子之斯谭也鄙夫愕其迂达才畧其散谁得其心乎七端悉情体所常欲凡有形无不然奚髙之云乎圣贤训人尚勤而戒逸记曰君子弗使其躬儳焉如不终日七端皆儳焉者矣曷为贵邪君臣之义何可以此易彼夫委质立朝夙夜匪懈亦有所立焉将启已以沃君俾主道邦乂焉尔股肱之业独在乎劳其骨支烦其气志而已乎彼其抱闗督邮用趋轶不寐为职事者其具尔也曽谓叔夜斯人之徒与叔夜料即仕不股肱我我弗获为启沃道乂而独以轩英之姿羣诸闗邮尹不亦污弃天命囚龙鳯与枭虺伍乎假使强位揆辅而道不行相爵而胥绩亦非余之心也不然叔夜欲颓惰慢放若是者将诚愚细人禽兽虱蛆矣乎或云康自贵若斯而乃终血碪锧其何贵之有嗟夫忍情徇世颠失道职也者其无死乎哉杀而弗辱者嵇生甘哉之愿也呜呼嵇子智夫有道者心在千载之上惟祝子今知之矣
　　
　　懐星堂集卷十
　　
　　●钦定四库全书
　　
　　懐星堂集巻十一
　　
　　（明）祝允明 撰
　　
　　○论议
　　
　　读宋史王安石论
　　
　　王安石与神宗用虐政杀天下人铚艾国脉脔割烝民三数十年令子孙失守汴京亡国之半遂以终姓人尽知自六贼秦桧贾似道而诛之安石首恶渠魁特与末减吾不知人之心天之理何故亡也彼哉昧夫録其苦节之诈文学之细将遂蔽其元恶欤噫亦其凶焰死而犹祟此缪夫也夫言伪而辩行僻而坚何如少正卯孔子诛少正卯不诛安石乎安石幸免诛其身名曷不为诛诛少正卯士不谓非不非诛少正卯不非不诛安石是何据裁也哉安石杀人与卫鞅等其文学岂及卫鞅卫鞅不以才赕罪宁独得以文赕安石以才减安石由以刃微有刻文又假之曰斯周发之大白鲁之孟劳谓可妄持杀人无戾也今大酖者必内诸醴或杂诸肴安石以文学杀物是醴肴而酖酖杀物已犹曰虽杀吾犹爱其旨酒嘉馔且微其恶声非心风人欤噫何颠冥不灵也如是（诛六贼不诛安石诛徽钦不诛神宗何无度数也）
　　
　　载论
　　
　　或云安石非志杀人期为圣臣以君为圣君世圣治也神宗亦将従之为圣君皆行之而戾焉尔夫行之而戾则不可已然而何以毕行之安石意独欲名为皋夔稷卨傅说神宗独欲为尧舜髙宗而已矣遑恤乎杀人乱国也与哉然而神宗初望以蜀主唐宗望安石诸葛亮魏征信能改过迁善为二君二臣斯嘉已安石一自堕神宗一堕于安石终底于恶归神宗为愚安石为不肖哀夫可胜诛乎哉
　　
　　论潘生为孝事
　　
　　邦大夫士有为诗歌文辞美潘澄天锡氏言天锡事母笃孝天锡多子而孤弟妹三未家室母命子孙家室必以序母没长子儒既三十七始为之娶又假黄冠法令修荐以告母灵久雨是时而霁又有鹤降焉以为皆孝征也复有邀予为言之余迟回久焉夫三十而娶礼也过不及皆不合制然而无必泥也文王十五而生武王舜不告而娶孔氏之训曰三年无改于父之道当是时长者适可嫁娶尔假弟妹更幼复越旬纪纔可毕事则儒也殆知命犹鳏欤设遂以不后此之不孝视彼畴重轻邪或云亦适以其可嫁娶耳傥时诚更过之则澄不为之矣审然其孝又非笃诚也已孝岂视时势为行止之物欤黄冠之事异教非典法鹤下或偶会或有以术致凡数端殆皆莫可训曰然则宜无以誉而毁欤曰亦以义权之焉凡天锡之为曷为乎为孝而已茍一以遵母令为孝则迂曲以徇之求必不置此一命于空荒之地幸有子五则无虑于缓娶而不后异教虽未可凭亦藉以暴衷若必告然至旸鹤之来任之而己如是固无戕于义而归于孝今之反是以徇已遗亲者纷如不予潘得乎余言如是焉尔
　　
　　赵孟俯论
　　
　　惜其才者谓箕子陈范于革姓也夫胥余抱圣道非圣谁其畀之不畀周则兹道万世絶也孟俯非兹道已惜其世者谓三恪之类也（缺四字）夫居宾席守先祧彼此之公也孟俯臣伏而已孟俯才艺多为吾侪师不可为君臣之义耳
　　
　　杨维桢论
　　
　　桢于吾国初应称一才矣其为客妇诗不恭也匪曰不恭亦太愚矣赫曦曜晨瞽于宵者虽躄必作良师发药痾于昔者虽殆且尝吾向失足垂死得践圣人之庭亦大幸矣将遂厥私执小徳欲欺大道得乎哉彼自附于故国余老为贞妪者云嘻见金夫不有躬淫陪台耳谁能汝容髙皇贷厥诛亦伺其丑自永诒于代矣
　　
　　孔子庙堂续议
　　
　　孔子庙堂歴代礼文大率不相辽阔至于本朝崇隆尤至其中或应调酌以趣大中宋学士濓王忠文公袆咸有说焉今日仪章出入宋王议未及者间有豪末蒙朴窃自疑焉因私妄条着云曩者宪宗皇帝推重道之志加祀享礼乐同于天子此其越度古昔哲王逺矣愚窃以为凡为祀享所以报功功有隆卑而其身之品级不可易报者底于其身之极尊焉止矣孔子之功侔配天地然其位惟臣而已夫臣功虽并天地未闻人君事以天地礼也孔子之报极诸臣道可矣非欲杀之无其地焉且孔子之功正人伦也君臣之分可迁则人伦不正孔子又奚功哉今使孔子偃然受天子礼乐孔子安乎愚窃虑其不安假令安焉则必不叹季孙之僭佾三子之歌雍也先朝襃赠穷于王爵王本非臣爵后世以冠五等则王固臣之莫加者耳孔子虽圣臣爵或受越此则非人类所敢闻矣异时儒臣累请増加帝号天子明圣竟格其议此则天地之至公也今第格其爵而还用其礼乐是令孔子明以臣子冒行君上事也百官居服等第稍僭犹无逃于国家宪令矧孔子曽不如今百官之知礼乎故愚谓三数年来之祭孔子计应朝服旁立而无敢当矣夫父子人伦始也今颜子曽子子思并坐堂上无繇点也伯鱼悉列庑下此不几于裔夷邪昔者之论尝谓孔庙之祀出于朝廷乃王者事礼因道綂而起通为天下后世施报不暇计私伦焉矫之者谓道綂不过明伦王事不可偏废故又有别室祀叔梁纥以颜曽子思三父配者此其说虽佳然究之为未明顺愚窃以为直应引三子以归厥考之下何不可也又孟子之传固得其真要其私淑徒也曷若权其体势侪之冉闵数子间乎又华戎之辨有类主奴如前元是奴据主位也今许衡以宋遗才呉澄以宋进士皆従祀则凡故主臣妾率其属以事僭据之陪台者可受法施于人之报也摈出二子其疑又安在哉又礼乐之用不可偏废今礼之节文甚已精宻乐之声容恐未至当愚窃谓宜特令学子颛刻习乐闲暇无缺考校之顷兼用升降务俾礼备乐和无可间然如患未获师承难猝举作或令诸生遴寄太常习其声容必求合乎古雅通熟者归授其党而首通者科目收焉则亦不患其不工也又近时郡县或有上援朝廷祀典用黄冠为乐舞生此又不然学者学夫礼乐也素昔所诵孔子之文何文学道何道顾报祀之顷委之人乎借曰未易习则曷为不习乃忍北面而立以观异类之举措邪黄冠者今之所谓异端虽未知孔子视为何如要为吾党昌言排之者矣扬雄曰在戎狄则进之倚门墙则麾之宁有暇时则极力以排有用则暂假而不麾者今使孔子以明道黜邪受报而更令异道称邪之人为报具哉此又末节愈不通者也嗟夫圣人之道中正而已有生蒙被教泽孰罔报忱顾翻有病焉则未免更为罪乎故愚恐久而有建白者辄申诸鄙陋词旨迫局将幸以来荐绅先生之教焉
　　
　　贡举私议
　　
　　传曰非天子不议礼仪制典程作于祖宗率由是贵故小宜损益不敢易谈然愚以为三重之柄在上刍荛之献在下今万几沿革羣工言之圣人裁焉葢不敢议者臣道无成而不能不言者効忠之常范也窃见贡举一事有应稍为更定以合时措而分在下士未敢昌言辄复私列一二觊异时或有以备草茆之陈焉
　　
　　议曰贡举昉乎周汉考试兴于隋唐隋唐假考试之法应贡举之目姓名不识其孰何性行未察其淑慝侥幸于一朝笔墨之下以为终身隆卑之第斯已术之浅矣然其间犹可称者葢贡举以质考试以文质者必极夫徳行之核文者必尽夫词华之美茍充其实乃称其名故汉唐之士有行足以范世文足以师来者焉繇选之各极其科程也当时之文以诗赋论策咸有旨焉自宋代有道綂性理之学而世主居宿其说于士爰有疑义之制本朝因之初试以口义七篇闻其创体出于刘学士三吾其意不过以笔墨代口讲之义不使面陈故借词稍令类文章成首尾云尔本非古今文章家有此式也三试皆因言以审心详外以测中本之初场求其性理之原以论观其才华诏诰表判观其词令策问观其政术咸善焉则为臣也道立才通而令修政举矣否则反之理难明而系重故求之最多以验其力政匪一涂故求之亚于理性辞令异施故随地求其一才最易见故特取一以充知焉其权衡非不精后先非无序然谈理最深细故虽或减焉不妨吾所求也今之司校者惟重首考而畧于后选是国初定制之旨已有重轻今复加偏焉益重其重轻其轻也故愚以为三试取舍宜均其力为便夫圣贤之言浑涵易直学者宜寛意以玩之无不明达虽所见或殊观其意可获其大归自先儒诂释已不能无异今必欲同归一道或执宋人一词两字以为主意翻乱经文以徇传家或自出诡见雕凿圣文乃窒通途暗求符已凡斯有违必见黜落故愚以为求之宜大勿拘一律为便经词弘深理趣赜奥或涉冥思类移晷刻纷纭之场茍欲精核又望周完日辰有涯资赋非齐无邪一语足蔽全经芣苢数迭徒衍余兴何必务图盈数秪费纸聿哉今或过午篇数未登终场如制减作辄至不誊或不给烛俾研核之功委之无用强记之辈多遂登升故愚以为如制减场不闗去取为便孔氏所述实惟六籍乐经既亡三礼固在后世传业仪周二礼固同戴记为一科本朝独取戴记而废二礼葢以戴记文多论说可以作题敷论而二礼文多叙详制度可为词者寡也然因事明理他经所同直述制度又且何害故愚以为三礼宜复为便五经之外孝经论语同出孔门与五经者均也自宋以来始有四书之目本朝因之非敢妄议然愚谓大学中庸终是礼记之一篇孟子之言羽翼孔氏然终是子部儒家之一编耳古人多有删驳国初亦尝欲废罢故愚以为宜以学庸还之礼家论语并引孝经同升以为一经孟子秪散诸论场为便诸经笺解传释今古浩穰然自昔注疏一定似有要归本朝恵制大全书俾学者遵守亦未尝禁使勿观古注疏诸家也今习之既久至或有不知人间有所谓注疏者愚恐愈久而古昔传经家之旨益至泯灭故以为宜令学者兼习注疏而宋儒之后为说附和者不必専主为便减场之法以五篇为则愚谓既欲其精不须务广或以五篇为全场而其余随力所及但不得省于三篇必理精词达虽寡亦取为便论场之考求之甚博至如性理道学乃其中一事初场既得其说于此势宜简畧或摘一语或搜一人使旁推曲喻亹亹无已似无弘益于学故愚以为论题宜简于性理道学而多论政术人才等事为便诏诰表判或上以令下或下以告上正有官之切用不可忽易故愚以为诏诰表内宜増科二道判语须求用事精博词文华缛为便诗赋之说固非所急先进论驳既繁不必广辩但愚谓人之性情惟言可测而因言识情诗赋尤易故古人之用诗赋以求性情也今或稍用一二以验其性情正邪心术寛猛亦可也至如设策问答正为従事之需政事之方何有限极五篇所具初不为多以此求才宜无遯实今或分问不急之务碎细之谈与记古人陈腐之片词众知之一行以暗中摸索为贵则曷若商确今日安上治下施为之切务哉故愚以为策场所试専以政术为便大抵贡举之设欲得才而用之也致用之道向已养之学校令求之矣今日之求乃以用为急而欲知其体故先以理性道徳经籍之说察之耳于是而一得其实则凡后场诸作悉是为政之事贡举之本意也故宜执守此意则求之之道自不失其权宜矣今人往往谓科目为进身之阶梯意以致用之术自有所在此特借以入其地云尔愚谓祖宗定立国之典巨细周到用人者万政之本贡举者用人之基岂茍焉为暂借之具而已其必有不易之故矣及静观今日之従政者类多建伟杰之业而其设施措置类不豫着于学校文具之间场屋敷陈之内功名之出文章不与焉其进身也在此其立身也在彼此所以有似于借用之器也然则何以是为哉此愚深求其故所以谓主求其用而先察其体乃贡举立制之本意至于久而奉行者稍失其宜如前所云则今日目科目为阶梯之由也或者稍以其用为急求之重轻微形应者趋向立变斯则通明俊伟之才益可前卜于深潜兴起之际矣荒鲁妄见似戾大通将就正于有道焉尔
　　
　　奴书订
　　
　　觚筦士有奴书之论亦自昔兴吾独不解此艺家一道庸讵缪执至是人间事理至处有二乎哉为圆不従规拟方不按矩得乎自觕归精既据妙地少自翔异可也必也革其故而新是图将不故之并亡而第新也与故尝谓自卯金当涂底于典午音容少殊神骨一也沿晋游唐守而勿失今人但见永兴匀圆率更劲瘠郎邪雄沈诚悬强毅与会稽分镳而不察其为祖宗本貌自粲如也（帖间固存）迩后皆然未暇遑计赵室四子莆田恒守惟肖襄阳不违典刑眉豫二豪啮羁蹋靮顾盼自得观者昧其所宗子瞻骨干平原股肱北海被服大令以成完躯鲁直自云得长沙三昧诸师无常而具在安得谓果非陪臣门舍耶而后人泥习耳聆未尝神访无怪执其言而失其旨也遂使今士举为秘谈走也狂简良不合契且即肤近为君谋之绘日月者必规圆而烜丽方而黔之可乎噉必谷舍谷而草曰谷者奴餐可乎学为贤人必法渊赐睎圣者必师孔违洙泗之衺曲而曰为孔颜者奴贤奴圣者也可乎
　　
　　斥仙
　　
　　余答问仙者恒不尽其辞因激直以待扣大归欲得有无宜为不一言以蔽之矣有而不可为也扬子曰圣人不师仙厥术异也圣人非不能不为也子曰朝闻道夕死可矣释氏曰寂灭为乐形灭性不灭也老子曰死而不亡者寿皆无以不死为善由义炎至于孔颜为圣贤在孔氏书者无一人修仙如其言黄帝冲举不知果否史故言帝崩冢且在非谓决必无即信仙帝道已尽身为圣人乃仙亦何害至所称广成之流其为人贤不肖不在世史吾安得知之由孔子后为者悉不闻其素髙识士或言仙若嵇阮郭璞辈知不免世祸托云尔后多放之不诚为其它君臣士庶人诚为之悉愚不肖也虽有良士且为之是知中之愚贤中之不肖也道二君子小人仙所为何有于天典民理益于身家国天下何一心为君子之心何一事为君子之事是故天下诚不肖之事二烧金者大盗也罪溢于跖仙者贼也谓盗贼者无独人世盗贼天地之盗贼也又其事万败而一就就者虽千万岁犹莽操懿温劭（刘）广（杨）虽帝王而盗贼也即所谓锺吕等在坐云表笑九土亦粪土而巳矣（粪土且益世）其败者即卓泚禄山（缺一字）巢等愚中复愚不肖中更不肖穷恶竭祸乞为兽虫不可得万悔不及夫何惑之有
　　
　　说吏
　　
　　吏所以止民之争而吏之争于民甚于民之相争也民之争求止于吏争于吏将焉止之故置吏者必先求其不民之争者而后求其止民之争然后可不然是吏教民争而置吏者教吏争也与其欲止民争而更教之不若不置吏而民之争尚寡也
　　
　　策问二首
　　
　　问刑书之制勾摄公事専于里甲本邑虽微而讼牒繁滋民习顽固承捕者接踵被逮者坚匿虽较督严宻而沈滞自如兹欲别委他役则法制有碍而井闾之骚扰更甚専责里甲则顽梗得计而无辜之笞挞不休况里甲之设有限而文牒之出无穷将若何而可邪诸君子幸明教之
　　
　　问盗贼之端论者多矣圣人以为上有欲余子率谓始于贫穷故曰轻徭薄赋乃为弭之之本言信美矣然今积久之盗其初果皆以窘迫欤招安之命屡下许其自新则其出也可以陈情请命寛恤休养而为良氓矣何以招之则视一时之势而茍免少縦则不悛而重犯欤然则其端亦不系于贫偪而不欲不窃亦不可以槩论欤将必絶之竟如何而当也
　　
　　论髙宪副义田事
　　
　　髙公作义田缙绅先生言其美甚至允明观公自述所以坚持其心而调酌事宜必欲达其志而后止信其义之大矣抑重有感者夫含气之属必抱仁义而后曰人然而遂之者亦必四徳之互成焉今有冥鄙悍戾之徒不识为善之可乐顽然不仁者此则烝民中万分一人体而禽性宣父之所谓下愚若是者无必论其有平居之言知义之美然往往事至而识岐势及而应昧抚机坐失不知悔悟者视彼若愈而要归无成此乏智之故也亦无必论若乃知其为义矣而不胜吝啬之夺惜钱刀之粪土捐理义之珍寳知而不能行是信之未至也又何计耶至有识鉴明决于是数者皆不足以累之慨然思措诸事业而乃局于时之无制病乎古之不可反财莫充量效难博济遂付之一慨而已斯亦异乎其彼矣传曰观其会通以行其典礼然则无拟议裁制之术以底乎是乏礼之故耳呜呼循是四者则天下之事以义举者恒鲜而天彛靡敦凉俗寡救复何怪乎若夫君子之于事也义以为质矣于是众徳夹持以必要于成仁本之智烛之礼制之信果之弗患于闇机弗惧于私夺弗慊于罔术时格莫之违古意莫之失不以赢缩沮不以广狭嫌一日奋树而心获焉志行焉道立焉泽流焉则髙公之兹绩是也嘻是宁特义云哉五常具周才徳交懋完然为当世法君子之道集厥大成也已
　　
　　约庵论
　　
　　或谓允明曰周公之称约庵也自其家食时今位中丞矣业望益极崇广而称不迁其以请于荐绅先生之言者得之卷策矗如也子数年未之复乃将何以加之允明曰隠显一致素履往也久而不迁恒徳固也愚言固莫之尚不知羣公之意何指姑以鄙意推言之夫为约者将独敛束其所猷为令勿放侈焉而已乎约道葢大矣大畧约其言者约华以质约烦以简约躁妄以诚黙约其行者约汰而谨约浮而沈约肆而敬约泛而宻大畧约欲以遵理约气以従志约人而归诸天此士之约也守之为君子进之为贤圣通隠显而然至于约辅棐之道以为臣约子恵之道以为吏则公卿大夫之约也约者无弗贵岂惟人哉物约亦然水约则不鱼其人火约则不焚玉虎狼约则不日啖于市天地亦然风雨约而物育雷霆约而发有时日月约而不踰歴纪暑寒约而不过极以殪人其在于昔孔颜以枕肱箪食约于蔵公仪晏子司马公以拔葵布被等约于位至于土阶菲饮尧禹以之约于王而况于士乎然而约虚位也用之存乎择有弗善约者约其外若谨而中且侈约其言若呐而退且许约其泽不沾众而躬享其腴是则约之不可为也故曰存乎择鄙夫之论葢若是是亦可为中丞答乎或者曰善余曰凡中丞今所谋者公卿圣贤之约也必将恒守之操孔颜之学肩司马之徳相我尧禹之后纳于约道行而国家赖功名收斯称懋矣会太史徐君将还中秘因述其语以就正而并烦致之中丞公焉
　　
　　怀星堂集卷十一
　　
　　●钦定四库全书
　　
　　懐星堂集巻十二
　　
　　（明）祝允明 撰
　　
　　○书牍
　　
　　拟上天公书
　　
　　臣闻天职生覆帝道玄逺故下民苦则嘑天儌帱育之仁极则吁帝冀斡旋之神帝岂乐违仁以损职没神以斁道哉今兹岁行在亥春夏以来淫潦作眚殆半天下三辰失明四渎汩乱淹山没谷沈荡城郡杀麦烂禾人死万万盛阳之期雷电晦灭阴浸沇溢有类秋冬愆燠寒之宜败气度之常甚可畏忌臣闻六物播其游气四令宣其子理雷电之动各有攸司帝惟统运元本消息自然而已然则今之水厉其帝意与抑羣工之失神理与臣愚谓世有隆降道无迁革咎征之下岂应虚茍若某山某土方帝之造帝则潴之某民某物逆帝之命帝则溺之何以溥锡凶旤泛然亡择邪臣又窃见如此一地平坦利往而忽蒙菑害或彼一土峣岨陷众而更自宴宁垫者必窭仄之家存者定侈富之室然则帝意果安在乎虽荡荡惟大靡校锱铢而吉凶影响夫亦胡囏且下民之拯救者至难且久上天之仁佑者极易而速以至易之变化易至难之民劳以至速之神道易至久之人力以一亭毒之功用解四海之困穷繇人情以揆裁必见所従违矣虽不敢以此仰窥鸿造上溷玄机然而自我视聴感兹至諴则下土羣悰亦敢僭闻伏觊急阖辟之枢答侥幸之望释众积之憾肇安辑之喜干道光荗坤舆宁止六合幸甚如是云官雨伯干纪沴化亦乞天威革厘匡戒以归中正臣冒犯清严罪当不宥伏乞照临遂赐俞行
　　
　　上阁老座主太原相公书
　　
　　正徳二年正月十日门生祝允明谨斋洁具书焚沐百拜献于端揆恩门尊先生大人钧墀下圣明践阼昆命爰立天地交泰云龙开运苍生鱼鸟望化咸若矧在门席末士従众抃蹈之余其能遂已而墨墨乎然言而亡采不若弗言间尝条布豪末愚忱期欲附达左右又恐宻勿之地机务填委私牍浪语秪烦口目适以益谴是故久之无所呈彻昨日郡侯召见赐示钧札云云始知先生之不遐遗始知小子之懈慢始知先生之犹畧其罪而与其进也因是复取所条者稍为裁叙因风衔诚终上诸门吏允明窃谓宇宙之内理之与事咸有其至者而各有所居居之者咸得而其功成其绩兴不然者反之曷为理之至也圣贤之道也王佐之才也中正之徳也天人之学也曷为事之至也丞弼之位也霖楫之任也枢轴之权也登平之业也若是者皆具则居之咸得者也上而皋夔稷契伊傅周召次而萧曹房杜韩范之徒是也其功成其绩兴千古一时也理得之事不得之则功无与成绩无与兴上而孔子次而孟轲王通之徒是也事得之理不得之则亦功无与成绩无与兴甚者更以偾古之具臣鄙夫是也是故理未始无其居居之有与事咸得不咸得耳咸得者自是天地间至难之期所谓千古之一时如前所稽可知也而今其时矣先生其人矣自众人观于是者曰贤升而世泰位尊而道行大率若斯焉尔此固尔也自智者烛之则大有非易易者何皇天之萃是至理与事俾先生一人咸得之而当今日之时也意者有所倚托冯藉将以旋乾转坤为我皇明翊无疆丕丕基俾伊周无専美者与天道渊穆草茆之类非所敢知而先生其格于是矣则门人小子亦従众抃蹈而已引颈延伫日诵圣政之维新先生相业之巍赫万邦蒙赖而门墙窃光感戴欣幸自倍恒品何能既言乃若位禄之峻极体履之康祉是皆上天景命中具者不敢烦云以劳聴司也轻忽唐渎无任悚息若夫郡书之事辄亦附陈其故伏自先生行后众以郡公考绩期迫相趣入刻虽曰随刻随校専责有人而要之人情散解又坐图籍单寡日力拘局不免漫浪作事时以允明之不肖虽欲黾勉加力豪末以无负先生若郡公之采举然而人格素卑不能自拔竟不得不避専擅之嫌迁延引却遂致巻帙外周而文字中漏体骼聫整而精神或殊此则允明之罪而其间固亦有不敢尽言者也初允明承委条件令専修者沿革守令科第诸表官署宦迹兵防仓场驿逓冢墓诸志以为书凡十有八巻所参修者城池风俗世家平乱又四巻于时允明所受驱策稍已勉毕其事矣独以先生王命赫临入相期促而书中诸条未有所属者犹繁区区之愚诚以先生之弘纲已举而诸君之众目未集下而宜劳者反逸上而宜佚者更劳仰窥尊抱未免焦烦且我圣上以天下之大任涣命飙驰而先生犹不忍一事之中隳欲目瞩其大势已成而后行是以系累若此小子私懐恶能自安乃思欲奋起自効少分先生之忧而周览其间惟人物志之在范卢旧册者最为浩穰而且无嫌可避于是独取而治之至于宿馆舍继膏烛至漏下四鼓日出而作如是者不及一旬而繇周迨元之人物遂毕又九巻虽才识闇短因人成事意惟不敢负先生耳及后分修本朝人物就所分者得二十人皆文学之科袁华郭翼辈人不过数十言只据原分本稍定一二字尔惟伎艺诸科每项不过数人而各随科分列古今隔越势须逐项先后毕举而次第相衔始得篇章照应巻次停匀乃据呉先生未完本张本都本朱性甫本诸原草之旧而次第修之迄于本朝以成巻次其孝友烈女原议作表诸表都付允明此其分内物也后因更议此二项作表有碍不可着笔乃改作传固非允明之侵分也然固易为媒谤而允明径为之此则果于自信勇于効功而不能避嫌之一也又科第表所载凡诸无传者悉在而以急遽有限之秋欲备登合郡百余年缙绅之姓字履歴抑又初无文字据依秖藉耳目询访欲其一无舛脱宁可得乎此乃事势使然而实憎诃所萃而允明又不量而为之又其果于自信勇于効功而不能避嫌之二也然其失正由愚騃而已固无足他虞也夫岂知事每出于意外竟坐二者而遂贾求全之毁卒致微劳不白而啧言潜讧时非不欲自暴其衷于郡公之前诚以无先生为之依归縦言之无所证断而折衷也故遂包垢抱愤一笑不辨以迄于今亦以事无久而不白尔兹者辱下教命特赐颛委于是信知大人君子果有烛微阐幽之神开诚布公之烈而不一物枉且弃也得命随具事宜帖子申白郡公而事状全非曩昔竟亦付之无可奈何一浩叹耳空荷期委终成孤负恨何可言聊陈大槩附复如此虽然固犹有所不敢尽言者也烦恼威昌知荷万罪至于寒贱倾归亦复缀此喧聒自顷缪领鹗剡忝登龙门抽之于冥览之中而擢之于堆积之下起之于垂废之际而引之于更属之初凡及门弟恩均在三而先生之于允明则倍万焉葢膏澍毓物而瘠壌之泽特丰宵月扬辉而迷涂之夫加赖允明之衔斯厖沛也岂特膺服肝镂而已哉兹则茕独转深颠顿弥亟引览前路邈未可知然而思极性开年加力定愚虽不敏敢负所天忽及么■〈麻外骨内〉不任战灼允明伏惟霁宇收畧幸甚幸甚允明惶惧惶惧死罪死罪允明不宣
　　
　　上堂尊少宰四明先生书
　　
　　年月日门生长洲祝允明谨斋祓诣门顿首再拜上书恩师天官尊先生大人合下允明窃惟天之赋物也各以类就而不能无纯驳贵贱于其间必有精英杰特之气凝之乎沈实之地发之乎显赫之所使之卓拔雄立表仪当时于是驳且卑者得以援攀投附由末以赴本然后纯且贵者以全其类而责塞此天之意也故圣如周公孔子不能已于握哺启发之勤非知夫士之果不若我而姑为尔也知天之吾责者其意如此吾惟惧夫勤勤之未至以违天也夫焉得自已繇二圣人以来天不乏赋若责膺是者亦往往能承之虽未至周孔其意可知已其在于今则先生其人乎自三数十年来海内之称文献冠领者必曰四明杨氏矣由先文懿公而下専明经之门擅儒林之场联络甲乙之科勲华着朝列膏馥被衿佩煌煌延延絫数十公天下之士耳震霆目日月云烝而川趋也今先生道真中腴学泽外滂扬歴清贯简切皇眷乃以天官宰衡之任兼司司成成贤之典官人迪士总存而交委之所谓著者益着被者益被士茍不聋瞽谁不归也而小子之幸则逾其望也倍矣小子东南之下材也夙受先训缪班士列弱冠不自量辄复操管舒觚学为词章以此妄为大人君子所与进然而质陋力谫志劣气局竟不能勉闯髙明之域而日趋丛污方媿憾自艾之余分不能従荐绅先生之后属者归学省执业堂馆伏幸先生进而教之谆勤不已葢于是而所谓踰望之倍者不一二数焉始隠伏茅荜时仰先生之风如企古人以为此生得一识侍为不负愿也乃今一旦而遂之则其幸也何如遂之幸矣而又获立函丈隅末号为弟子以不失素心之依归其幸也复何如依归幸矣而又获盛节懋爱之临被不以泛众视之而特赐垂收曲挽之不已悃悃焉传道受业解惑至于再至于三则其为幸岂不愈越恒品而莫之与京欤夫莫京于其幸而思其报塞者阔焉漠焉恍不知其乌在此所以易幸以惧而不能已于陈说焉先生曰子之资也已良允明自察而见其蒙昏蹇连后于时彦当人一已百之间耳而胡以当先生之期乎此以惧易幸一也先生曰吾之知子也甚蚤时犹在少弱吾已叹为鲜及矣允明自察而见其荒落钝退蹜蹜如循回视昔日已自甚逺求及夫人葢大难矣而矧曰敢先之乎此以惧易幸二也先生曰子为大叅之孙武功之外孙而太仆之甥养而成者厚矣允明自惟朴遫之质幸出附于内外文献之宗而其洿下不振愚不肖如此也愧天怍人死不之塞而复何以哉此以惧易幸之三也先生曰始吾在史馆见所叙上武功遗事者赏之询而知为子笔谓武功之有孙也继望子来以显而屡失之后喜子举于乡庆吾王先生之得人已复寂然毎春试辄従榜録觅子名而不得知其滞矣允明于是而知先生之爱之笃至若是而将焉酬之此以惧易幸之四也先生曰比岁之闻则或谓子崇饮夫过必勿惮改行必求副文名必欲协实年弥长则见弥定子必力勉之允明于是则有惶赧战栗而不敢文也昔也少妄欲达志建业而不可得则孤茕凡懦之质不能自固或有托酣宴以陶神情者兹焉循辙检迹其敢迷先师之丕训违先生之仁教明也敢不自厉此以惧易幸者五也先生曰天之美气精英杰特者不徧赋间锺于是而吾得之则其珍贵希鲜亦重矣必也思所以保惜自重如天之重之也斯为不弃天命于乎先生之伺不肖至于如是此则不肖以惧易幸之六而兢怂顾虑不能自已之尤者矣盘题绅书敢队夙夜嗟夫天之赋物有纯驳贵贱而必以类也久矣纯贵者玉玉琢而文石従佩用成瓦砾者逺矣纯贵者楩梓楩梓立而微材集巨室完榛棘者逺矣先生仪玑衡柱明堂佛仔皇极小子固驳贱甚窃愿别瓦砾辞榛棘遂厥狂简其望至矣琇莹梲楔脱可斤凿卒幸先生与进而终之允明惕息惕息死罪死罪
　　
　　答人劝试甲科书
　　
　　陈义垂省词厚意丰戢佩良益凡国之章数弥髙者荣弥大官之位守弥要者志弥达此众情所识无须劝也且张弧之初期于破鹄岂待衔筈方拟发留恶有足闯棘场乃议进退斯不伺智者而后定也縁夫道以时迁事以势异审而従违乃可称智天下之务求在得之得在行之必然者也如使求之而无方得之而不易行则竟亦空耳何以徒劳为哉求甲科之方所业是也今仆于是诚不能矣漫读程文味若咀蜡拈笔试为手若操棘则安能与诸英角逐乎挟良货而往者纷纭之场恒十失九况枵槖钝手本无所持乌有得理斯亦不伺智者而后定也又况年往气瘁支体易疲寒辰促晷安能任此剧劳哉牕几摹制尤恐弗协时格矧于茍且求毕宁能起观劳而罔功何必强勉此所谓求之之无方也故求而弗得弗若弗求借使以幸得之尤患行之不易足下教云得且未必遑及于行临事而思循次而作固不为晩曷其滞乎嘻人岂不自知古语云人各有能不能若是者非余所能正斯谓也又曰昔既累干今曷中沮茍希野逸胡不夙隠乎夫行已以义制义以时故一鸿而盘陆异一雉而举集殊春苗夏菽随候而蓻又何拘乎又曰然则曷不遂行遯夫不仕无义度力而趋乗田委吏莫非王臣如曰徇放逸之曲懐猎髙尚之浮誉岂吾心哉近世有既举于乡而不会试者语人曰始谓求贤而待若防窃故不复为闻者髙之仆窃非焉夫场屋之规何必亲歴始知如必亲之一场已识当不复入奚伺终试乎今既得而托辞焉是所谓掩耳盗钟将居其实矫其声以它规也是以一世眩而名利归之既而以殊典起天官率成宪授以举人之秩而退此实铨衡之得朝廷之大公也仆可以效尤乎又曰臣之事君劳而不怨中外之劳亦畧等耳舍此就彼将何居乎夫朝署之责隆忠効谏行则绩弘而知不任不任者踬亲民之政狭簿书钱谷则泽小而职易勉易勉者克识非大昧宁不辞踬而趋克乎仆也上不敢如鬻熊次不能为嵇康下又不得如袁甫者乎哉嗟乎去就自有合宜之节难乎识尤难乎执能识而执存乎智者仆不敢以智居而求免于愚何不可乎庶几酾一流于滔滔噤澌鸣于羣响幸循其分焉尔宁矫激邪诚感爱懋友道之隆然而斯言亦仆之诚也幸诚察而信之仆又岂敢以山巨源伤公之义也哉
　　
　　衔遇
　　
　　提督山西学校事按察贰使湖南曽公昔以御史按南辅允明窃蒙教焉然其蒙之也葢曰公之道之行徳礼之被学术文华之敷达闻见之而得师焉譬犹睹日月而愿光明观山水而朂仁智风雨霜露发于天而物自生成无必面命而已益矣一旦斧节下临蓬茅允明惕然出肃奉以入公接之以殊礼与之以温辞儌以髙贤大君子者为待望焉于时邦人耸观以为公之异政而祝允明也荣允明曰此不足为公异允明不敢以荣也有不胜其惧者焉夫自圣贤抑已下人式闾吐握寻常事耳后来人品鲜髙道解风薄据长人之地者傲玩以自贤挫物以为能因谓此也异有如公焉脱畧名位周揽遐末铺沧溟而县宥坐采葑菲而撷刍荛以是行之而自慊夫岂勉强以为之者与是故有不为武王无武王不式哲有不为周公无周公不延士不为公而已矣有公之道何有于斯乎举所足而行之其道之一端焉耳奚其异然而允明则非此人也其奚以胜之不胜而荣乃将挠而为辱故惧焉非不荣异遇繇惧以夺荣不敢居也或曰然则何以弭惧以塞遇也曰是不敢云报黙厉而已矣青阳肇辰万彚以条兰莽惟钧使允明可礼则公得矣不可礼则允明失矣得恒在公故曰非异非荣而独惧焉然则衔感陈诵则无容已方春之条其有喙翼者讙鸣而跃翔焉故言不可已也葢曰公之道武周之道也无所不至而独一端乎允明之不肖且蒙之而况其它乎世且泰公当大行若周公之相武王也则予言可昌矣或者识而退己而公自畿郡守迁今位后益莫可量仲氏先生贰守吾郡允明复辱为子孙无几拔佥河南宪司政比行允明因敢録昔语献之冀为闻于公葢又曰公之道昔此之狭乃今之广众人之异乃公之常而允明之惧乃天下之荣若幸也
　　
　　示续
　　
　　自吾以上二世单传汝若终鲜兄弟则三世矣同曾祖之族即麟之儿有二人麟既不肖二孺漂落逺外亦终当收之此外无一人矣吾家以善积望乡郡迨二百年仕显相袭天之佑荫过厚吾等侥幸踰分多矣独惟枝叶单薄殊为可戚吾既已老所望于汝倍于他情乃复弥甚将若之何此固自天意人不与力然予年至此际西岫髙而羲轮下曷胜惘惘之懐也作好官建勲名固是门户大佳事要是次义只是不断文书种子至要至重茍此业不坠则名行自立势必然也大率今人处世唯应随所赋质成就得一二可名于人便是不忝其祖足为孝人善士要必实成无恶于志乃始是了葢立志固要髙尤贵乎实不必过甚开口圣贤也毎言及先公前后积累至于吾身却顾委担息肩独尔茕茕未始不心折气沮吾壮强贫苦斥弛濩落使其时不幸死则一荒逸无成之鬼耳晩暮粗立门墙支拄世业素日所立文业成名聊以持之下见先人最是一作善之心直献于皇穹后壌塞空神明吾能之也尔盛年幸猎华膴伟业谹声皆可基致然切勿失祖宗以来传家仁厚本子及方册行墨间也此予素衷因念嗣息遂言及此嗣息事吾既无不用情者至如祷祈弓韣以降思欲无不为之今尚未遑尝研观古人论议凡求昌后必以阴徳为冠务方以此镌切膓膈亦未得下手处不胜焦烦与尔天性之切沥髓莫喻偶少暇笔此伺遇便且聊写致之缺一字
　　
　　答张天赋秀才书
　　
　　汝徳秀才足下寅簿范君来接手书即座上拆观辞义霭然仆恒叹今时俗寝窳古风閴寞大夫士相临以位当其时翕翕如铁磁一分携顷便邈若山河宁复望肎一劳手笔写心以相浣也忽乃遭此慰恱何量然而足下之为此不以率规式茍为美观仆总萃其旨大端有五要以仆为可以益足下故至若是凡所以待我与所以言我足以益足下者诚太过太过虽竟莫之益又何可以无复故颇为细条足下诸端而更以平生所得一二继之以极所望不负心契夫足下之旨葢以仆为有徳为有学为能文为能教育为当进显位嘻仆何所有而敢当是羣美夫徳则多目矣自圣人全之贤人失得叅有观古人蜚光来叶或以忠节孝睦若政术勲华循良刚鲠博厚介狷文藻髙逸伎术等类不可枚数茍得一足以服人茍一无之则名亦一无之如仆者乃诚于徳多好好而弗能得也髙明沈潜犹弗能就其一况克而中乎中则全矣虽弗得实深切刻其心谓未有果无毛发之善而犹人者故平生摩厉若自得铢分不敢以谓人也独惟弗能且已以为将口持之以进夫人或因而信之遂繇以成徳我虽不肖令天地出一善事成一善人不既美且乐欤所以毎事辄征古今人可以长人者以类举而谆勤焉足下所谓教育者亦殆此类耳然而其力几何夫所谓古人成徳建名乃不一涂岂于今而不然是故孝忠大节百行细目患不果为无患果而弗成患不果成无患成而弗名吾愿足下之为善由是而益果也果而大就也凡在此日为善者尤以勤勇二道为难更愿足下之果益加策功在二者也勤校分阴勇先万夫齐贤作圣谁恡谁沮吾料足下接此愚言应犁然首肯心协而■〈名页〉■〈名页〉矣乎世人为事类欲先立门户幸足下务其实毋尸其名凡人好大指一而期之指一而誉之且咈尔不怡然従究之口百而身一者亦几希矣其口最以所谓道学者为髙然由仆论之最非美者道学也道学奚不美乎为之非诚其病不胜故为不美之冠斯习岭粤特昌深喜足下慎思明辨之也徳之可为足下言者如此足下以仆为犹或当仕此中此特足下爱我独欲之愚恐足下外无一人欲之也而况于仆而自欲之乎仆诚不善仕其故大帅不能克已不能徇人不能作伪不能忍心视时之仕者若神人然安能企及之哉幸足下尤勿以此相俟又况末所谓擢且重寄之云乎夫以是三者待我我皆末之承矣唯若所谓学与文者可为足下深言之因稍举其梗槩引而就足下之所有所切者会融而陈焉足下之质颖矣才迈矣功勤矣学厚矣文美矣颖乃求求勿茍于细迈乃往往勿岐于侧勤乃投投勿虚于迩厚乃积积勿累于粗美乃善善勿机于凡学者士之食也质者学之田也才者学之稷也功者学之耒也文者学之饎也凡人之质千科百伦然而人之生斯世也古今一也其支骸口目肤发无不同奚有于质而独以后先异然至要其归每従世而下矣何哉斯非质故也气易满盈惰悠日时误其一也志念不卓徇世逐俗误其二也碎尺璧以作充耳翦匹锦而为履綦可胜惜乎惟才亦然古今之禀既同或同髙而効不同等者其病犹质之自误也絷駃騠于漕车舣风樯于矶杙如之何而达欤故足下之质如完璧匹锦才如駃騠风樯吾愿足下有以成之达之毋碎琢寸翦絷而舣之为也至所以成与达之者其方并列诸后即学与功而一其事者也夫学成以勤畴其不知然而古之为勤何如哉葢将役分阴如穷年用寸跬若千里语其至者殆千万于今士矣仆尝闻邻院童子僧旦旦起诵其书无一朝废或时见之问所记未几已易一编稍久已数十其书视儒家言尤难成诵予因笑曰彼为此者上欲作佛下欲成为僧以自养一生尔今为士学者上欲为圣贤君子下欲不失作儒生取官禄尔即不为上为下且不与彼庸孺子欲为一僧者同力是斯童也勤于不勤之士也知成在于勤智于不智之士也知而克之勇于无勇之士也今士动辄非僧佛此一学力已弗若之矣则今之勤学者抑亦有若古之勤者乎虽然葢有之吾未之见也古之为学者何也至于今葢亦多变矣其在于初将明理修身以成已用于时以立政安人建之为志行之为行施之为功业宣之为文章充充如也已而日以壊且浮大较以为人士以为人期其身世以为人期夫士繇是征辟举聘之制作于上征辟举聘之身起于下其道乃是而其实多非自夫子之日己病之矣逮乎（缺二字）以迄于兹宁独为人而已乎其间不能以缕计波冲飙驰颠汩缪迷日不可支而壊焉一壊于策对又壊于科举终大壊于近时之科举矣且科举者岂所谓学耶如姑即以论其业従隋唐以至乎杪宋则极靡矣今观晩宋所谓科举之文者虽至为獧浇亦且猎涉繁广腐绮伪珍纫缀扣镂昡曜满眼以视近时亦不侔矣其不侔者愈益空歉至于蕉萃萎槁如不衣之男不饰之女甚若纸花土兽而更素之无复气彩骨毛岂壮夫语哉而况古之文章本体哉而又况乎圣贤才悊为已之学之云哉今为士髙则诡谈性理妄标道学以为拔类卑则絶意古学执夸举业谓之本等就使自成语録富及百巻精能程文试夺千魁竟亦何用呜呼以是谓学诚所不解吾犯众而非之然而非有知已有所为焉如足下之问焉则何必语乎是亦招尤之术也今为足下则尽之意以足下于此业已精诣其于时取不取非业之咎勿徒止乎是以为学万分一虑足下以此质才与功学者専止乎此则是前所云误用者之类也既语至是因即请道其方凡治经者先诵其文且未思其义言言不遗矣乃取汉贤注传而穷之次取汉后及唐贤疏义而穷之又次取宋贤所传者而叅穷之决择自得于已斯一也已今士従幼便读宋人之传少长従举业师一系足后更无还期薶首泥目甘意睫下与圣门遥遥传胄汉至于唐诸师永不识面悲夫请观皇祖开科诏旨士治五经皆先以汉唐注疏参以宋传不知今日何为而不従圣训也或者槩诿以朝廷以五经四书性理大全书为准的是矣又不知太宗亦有诏旨必令禁断古注疏否欤先后圣人然则果有异同是非耶故仆劝足下宜寻十三经注疏穷之当自有得乃自有谓非可一旦强喥喥云也若患岭外无此篇籍幸力致之或他日仕达得之犹且加一翻力亦不至如前所云也此治经也其于史也先取春秋内外传乃至史汉以降及宋元十九正史治之君纪臣传以系事者尔尔志以系制度时变者尔尔得失分矣几业彰矣劝戒辨矣于是他籍系史而今不恒缀之十九编者如后汉几家三国几家之类求得而通治之他如通鉴之属史通之属少有简辑议评之力者继之野録霸书私史小说之徒又继之斯可已今人自幼则以近人所类故事等迨为举业便事剿捷毕工于短简狭策若所谓少微鉴史畧之类而歴世根本国书罔闻知倘逢一疑觅一征茫无可寻若固应尔吾又不知此何学也请足下取十九正史者治之渐以及他若上所列节本摘编一阅而去精评缪断收掷刚察决择自得要于有用大畧与治经同也经史以外百家子类犹然也勤求决择自得致用与治经史同也毋曰台惟知汉董隋王唐韩可寻也犹未歉也而余不知也又毋曰台惟知周程张朱可师也无可议也而余不知也此非万世之论也仆斯云云者亦春秋知我罪我之旨非可一语为足下立尽之足下倘従之自知之也凡治经史子极于问思辨者皆学也至夫笃行之则为已者得矣凡典册不越经史子集集亦学也或以为为文尔集固独文其间用有与经史同焉又乌可以不博此与为文之说一道故遂言及之夫物必有则亦必有容有者则必定久而小有变移趋时其定者不可议而更正应屡救以回旧贯文章者物之至精必有则必有容有则有定由时小变正应屡救以归旧贯要知若缝人为衣举绮纨布毳精綀殊寛缩益损度制殊及其成衣一也奈何论文者徇今并反乎古要自宋后缪极于斯呜呼岂有古今相承千载而下数口翻覆迁易乃欲为定辞耶今人幼小辄依闾阎童儿师教以书市所卖号为古文者一踏举业门即遥置度外矣又欲自进亦锢蔽于宋后陋谈问文曰祖韩又曰韩柳欧苏耳问诗曰宗杜又曰宋犹唐耳噫闇矣哉然而知韩杜等者贵矣知韩杜等未足擅众而止吾者几人焉知韩杜等未足擅众而止吾者又贵矣知而自信以自遂又几人焉斯其误宁小小然尝使平列今昔文家吾为第差之一决若陈算无或凝塞如将聨及近来则吾不能矣毎遐览先英以逮后来便将狂哭九京亦不知斯文何厄何振当即返正乎归而还乎以为今是昨非一成而勿议之乎何为同人于野者寂寂也然此犹不可与羣语与足下而不语又不可故畧为云尔复不自已启一要术为足下赠大都欲务为文者先勿以耳目奴心守人餲语偎人脚汗不能自得得而不能透者心奴于耳目者也请吾汝徳自以吾目累察而上之观宋人文无若观唐文观唐无若观六朝晋魏大致每如斯以上之以极乎六籍审能尔是心奴耳目非耳目奴心为文弗髙者未之有也至乎元与本朝之文虽佳者亦无必多视其否者请与絶迹毋令厕我面侧终日跨蹇驽不越数堠一乗飞黄便自千瑞安可忽诸足下以为吾为有学为能文吾岂有学即能之哉能言之如此尔（有一为文快捷方式语在别札俟更寄）大畧足下渊淳虚白大似黄叔度英秀朗察复如杨徳祖诚具美之器超时之珍也仆所以钦爱而不能舍既己成而犹进进必大发而犹祝也夫古之学如彼其究如彼今之学如此其究如此是何辽絶也成否而已矣成否何也勤情而已矣勤趣好而已矣成也存乎勤勤也存乎好好也存乎识真不真真而以好则必勤焉勤则必成焉一黍之食一黍之力乌有丝毫事茍不勤得之又乌有都不勤极恐勤之不当勤不当最切误事凡具上诸语吾以为吾汝徳语抵是耳载愿汝徳省之为可用力之不可汝徳意置之承邑志之订甚善比仆自校有三五误处札出改本付殷生修刻亦未知停当否乙亥字误亦已告之今仍发诸误处去烦足下更一取板观如未改尽烦就以此书示谕殷令即改定序文之作尤承厚雅请即速为之以慰悬悬但书无前后序之说在后者只当书作跋尾或只为序不用后字亦庶也仆久以家事未行不幸残腊添一丁数日而夭老懐方此作恶以足下至爱漫及之此月廿八日前后决行矣髙文蚤寄一观然后请径自入书但刻工之费未办倘可成刻千万印寄一本某顿首正月某日书发
　　
　　与张天赋秀才书
　　
　　仆出县时猝猝不能叙别鄙懐已大不堪敬承逺饯郊（缺二字）留连不舍此自足下髙义然独见此愚不能不愧且感且叹重也方拟大倾倒于省邸然期前不遂后不遂果何为然邪皆理之不宜有者释氏谓缺陷世界诚然然此叹何时而已也适遣人便漫致此讯岂能尽言外县志一册附去板在殷处欲用可往问南征槀亦寄去其间多不足观只可与民望同之余以忙不遑多及
　　
　　答郑河源敬道书
　　
　　得侍仪诲仅三岁其间会晤数十荷爱慕徳如自平生然使许时仅一二接颜面为荷与慕固亦当如是如异执事者虽一日三接不能强合也如是者区区衷素无假颊牙矣比承汗简已畧答报亦必既辱洞亮之已而肺膈翻复絫日弗自休故复欲申敷焉而势须以书大凡世人莫不有志志正邪慝良殊而皆自愿遂之其为邪慝者无论即为正而良其负性布行每恒难乎中庸或务恢拓至轩驰跌荡其究圣人谓之狂或颛揫敛至刻峭孤絶其究圣人谓之狷此皆自由其性知务従道而不得大中然必将务达焉以至于遂有若仆者狂乎狷乎每自揆量亦每自贰且笑焉夫中固不能凡临事志未始不在开达当是时自信甚笃脱落防检诚能等万有于一吷乃遂敏厉于已酌而应乎人要之不逆吾道与反吾志其间小小移柱趋调亦无必校期为之而犹为成章云耳或不吾亮吾巽忍至乎八九焉而彼且遂事焉终将并其志而迁之焉于是则蒙顽之姿必至于大校其事可捐者捐去不复望于同不可捐则以死期之不敢诬也由前之必为近乎狂后之捐与期近乎狷鄙夫之执葢若是宠辱福祸诚不能计然用是以贾祸特多焉夫今之世何世哉以是执也行乎族且难况仕乎州闾且难况数千里外华尾蛮头之域乎哉然而以迟莫之景当百萃之役冒焉往为之乌有倓焉无故焉者抑虽得眚不惊焉何也由先识之矣然而必为之者何也以为人生穷通升沈福与祸虽出乎人无不枢筦于天于命也已且若是者固宜失之细人而得之君子独求不逆我道不反我志不羞我心不负我天故冒焉往为之如使君子且不容则吾末如之何也己矣即今使大戾贾祸如前云云即死无惕容夫何惧之有哉然自顷蹈危涂既蒙当世公卿贵贤大人煦温而援上之霁旸之光甘露之润乔柯之烋实谓至知殊遭矣至于今之知与遭也犹然而恨夫不肖之不足能以顺奉之也奈何哉奈何哉獠犷之俗咸阳之鉴发其蔀羚羊之角摧其顽犹未革也载可导而牵之乎今日不肖固无事凡所以回吾道锢吾志淹溷涂炭者非上也非下也非天也非人也已也非已之它也不即去而已矣然其为不即去也正以去不洞朗更是逆道反志故尔有如昨岁事有累道若志者既告去数数矣其后事既散落无统乃径还已此非谩谰为罔人也（此谓修志书事）嗟乎郑君今之世大人君子满前吾岂敢以己诬人哉第古之待士也因其材而笃焉其志在成物今之待士也律万品而一之握吾之律示尽吾之心成否非所必也吾蒙知焉遭焉待而欲成之焉感慕而已矣曷其忘乎且夫人之材品不齐其亡乎此而获乎彼也多不完故有为者不可律于一不可望于人従吾所获而自成之若是者古之人皆尔矣又岂况于今乎某之于仕得不得未可知也于文章间不敢言得期厉力少少勉就则亦可知也今众贤诸友缪见録取者亦以其所为言语可见者采之耳然是物乃日常酬答宾友请觅今虽谓有数十百巻非某之至也愚者之少分颇得自至者未之呈着也今为执事呈之故夫探理徳之真寻道器之秘极人世之务上引圣神中准时宪下惬烝人以可立与为者有子通五十五篇括而韵之者有大游赋一首索赜隠贯异同抽箧取寳指掌向人窈邃纎忽必有物焉者有子微（缺二字）篇衡铺昔今直订是非触意而语随手而述天人虫草广大碎琐索之而毎得者有子杂（缺二字）十巻其它言理载事尚有数种类唯歴世良史二三大家其余虽瑕颣不无要与近代暗涩局陋者大殊异最是赵宋之牒益甚肤鄙其一作者予夺取弃见（缺二字）大同其二畏守太过多笔寡削通数百卷之猥穰而首尾画一宛然公移其三成于宋亡之后势固有知之而不敢尽符孔氏之道者此则尤切介介于愚衷大不自量而辄欲裁定之顷已造端中辍复久今若遂置刀笔长还丘林毕志史业斯文茍就亦不谓千年无知已也此外英山秀水幽垧秘壑壶觞丝竹谁其夺之伏惟执事髙朗杰立古人为徒才志徳学皆非蹇蹶者所望昨日同役于潮虽非共事大帅畧同此独坐时然耳譬之玉石同炎萧兰并霜尘世常态何足挂言然执事箫云之驾理岂有可柅者超然遐骧为知者吐气毋为似钝者不能力为所为以谐人所望而更圣圣乎人不望者而劳力困瘁烦以自苦焉以为时羣嗤允明再拜
　　
　　与朱宪副书
　　
　　耄夫冯杖患人藉医忽然失之颠踣委顿适以謭陋夙頼镌辅自顷暌判阔然春秋明公翱翮翀举切摩烟霄贱迹淹伏蓬藋志阏行絷肠非木石能不动摇明发不寐何复自已匪慕位势道义逺而忉怛忉怛夫仕之达志者立教尊于立政得士多于得民饱■〈飠芺〉经训推泽才髦艳发英藻绚蒙山川登实甫田利富百廛幸矣西土荷此祜福名禄赫来鼎铉恭徯鄙且为今日上下庆倚鄙戾契于时此日渐投衰晩以公昔相期属者视今方不验矣然而迂固之念不自谓了方拟受一命于国铨二三秋后遂置名服放踪磵阿为不材饕年之木焉耳成行计在秋日以髙明惇宻友道聊及之也惟是铅椠之业不忘于懐尔日完得大游赋一首祝子通数巻此二者稍具平生之学其外小言数种纪事数编与写成应时之作为集六十巻凡此悉不足为公言以所图者必欲得公一辞叙论寘之书端规附以逺适在松江得喻侯指示有鲤雁之便舩下烧烛猝猝致此诸草尽在家舍未能随往甚恨恨也图之后便当或可致春深惟良自爱荷天百休
　　
　　与陆侍郎论捕贼事宜状
　　
　　右允明在京时南方贼势正狂屡闻截夺行旅烧刼居民既而病中闻官军累累奏捷又见解到贼首従者不一适病间治行又见陈兵备捷报至虽涂路中仰戴国家之福尤未尝不复羡执事制胜之畧窃感且贺也自入天津而南上下道陈公之绩无间言行人亦果无虞至平原闻朝廷有核实之命逮东昌始见上水舩说贼余党所谓八大王者在谷亭八里湾以至徐沛之间继是大王之报日夕閧于途喥喥不休及济益甚仆舟次警备逡巡而行数日始定每扣之土人乃颇得贼情一二大概龎靡初无智谋所欲只是钱米妇女二者每到一地遇人稍警爽者辄收挟之或号于市好汉従我问得二者所在乃旋行寇最是一等亡赖穷汉为之乡道某甲饶银某乙积粟某丙有美少女烧刼奸杀唯言是聴因即引去至其家亡赖为之迫促有如驵侩贼乃解甲饲马恣饱酗肆污虐方其时羣狗鼠昏醟挠乱虽有余党散在坊巷动辄困睡久始起立方且搬运财物焚荡屋舍而行其时若有智勇者乗其散乱従而掩之直従醉梦中擒缚之如执羊豕但民家幸免又无官司夙为团结豫备不敢决行及官军临之彼反已备拒矣舍此而去亡赖辄随之如前作过一二处往往分与金帛令还或后再经前地复召用事今有因而致富者乡里敢怒不敢逐也以此前日贼有经行地方径过不留者以无土人乡道其心疑虑故也则此辈其可不究惩乎又最难成功者一事曰官军赏罚久严其初官司只以贼盗论赏然彼虽非干纪犯分之比而此之御敌动以伤死为期其至一也今使有功者薄赏効死者无恤则谁其肯前哉闻有所谓刘千户者出谋致力极勤遂至以身徇之罹贼惨害百姓皆谓朝廷立有襃恤之恩争欲奋而効之已而寂寂至于其妻走阙下陈列一再往返而竟不白繇是二者而言则事势大校亦可见矣今兹之计莫若榜谕各处贼可延及地方人民凡遇贼至但须随机悉力互相防备守护不得恃猾乗势为贼乡道指示去处以觊幸免仍行有司访召先被贼害之家宻谕如有审知前日乡道之人即今仍居乡里者许令执缚赴部核实论以强盗得财不分首従之法抵刑枭首本地以警后来仍复多设侦逻访贼所在速报领兵官将所部官军易装散行潜至其地投聚当处巡守官将部署伺贼奸饮昬懵众未啸集之时往与被害之家通知上前擒剿庶易为力其官军果能生擒斩首功绩明白者不为常例重其升赏前有实功未白者追加升赏恤録有虚伪冒功者量为惩治大抵捕盗之举官少军多军人此功固未容有授官之烈况其素志得财胜于得官必须定立等格加倍赏与钱物则其气自倍矣或被害之家有愿跟随官军复仇杀贼者聴又已经被贼夺去妇女者或恐阴与贼连安已戕众亦当体访处置凡此数端皆近于事势而不戾于师律者也自昨天津青城二大捷后渠魁俘献官军气振只今贼党被逐望风犇散大非前比诚恐逋孽冥顽自新路絶尚用故计匿聚有在又况寇有大小而其为情颇同如川汉湖南江右诸盗所以处之固别有方至若惩乡道严赏罚二者实惟用师之纲料不多异或可因此以治彼也今圣政刚明合下抱文武才徳助算庙宁如良在中如仲淹在外小丑不足平已然刍荛之询政此日事不肖频黜有司袖手而退方当隠伏故里以瞻太平然钦公之望而辱公之遇颇与他殊故辄因耳目所获列状以上幸不以出位为谴而并废其言则他能言者当继出矣谨状右状上少司马大人先生执事七月二日
　　
　　复某达官劝会试事
　　
　　舆従下贲不获攀侍媿罪媿罪宠喻贱子北上之计深领长者委曲爱厚之意何以为酬一味铭镂而已葢此事在贱子固不肖不足为郑重然亦系人之出处似亦是一大事幸容其人少行已志可也若稍以恬退为辞便系迂诞不情所以不敢僭妄云云深望公以徳爱人矜恕之草畧陈复统在度内
　　
　　复徐生
　　
　　逺辱専使导谕勤渠领感领感北上之期固自未决亦自有说话其行其止未能语生嗟乎生人生相知贵相知心心非可数百里传递者是故竟未能细细答述如来教所云也其它所示尤是难说嗟乎生奈何哉奈何哉阴寒自爱
　　
　　懐星堂集巻十二
　　
　　●钦定四库全书
　　
　　懐星堂集巻十三
　　
　　（明）祝允明 撰
　　
　　○书牍
　　
　　白郡侯林公为校勘郡志帖子
　　
　　某禀有郡志科第表生已再勘一过标记误处往与杜先生面详过付与章浩领讫今禀欲乞再将志书二部付生于内但除本朝各项人物全不看不动外其余自首至终生当校勘一过亦不动其文字但看得中间有写刻字様差舛者拟用朱笔标记一本呈送案下一本生留下备照不然诚恐重刻表后余误未尽正印出仍前未为停当有孤委托仍乞将各属州县新旧志书见数交付与生以备参考校完一并呈纳恐反劳尊不敢面禀为此谨具申请伏乞钧旨赐示进止
　　
　　上俞都宪论备贼事宜状（正徳七年闰五月二十六日）
　　
　　葢闻事有本未善议者先其本耳岂遂置其末哉兵以谋为本然无骁毅之众可乎谋在智者出之至于施行直须将士今贼虽偪近形迹未接谋之先者宜在选将练卒积粟坚壁四者至于比肩握仗周堞而立此围城时最后事也呉人轻脆谁不知之语曰以不教民战是为弃之今为是将以备贼至而御之乎亦姑以示我之有备乎如谓御敌是弃之也如以示势贼素轻视官军万一有觇谍在城中见此辈怯愞殆同儿戏适示弱尔假令贼奄至当以何人为将武弁谁可守吏谁可乌可不豫定哉辕门之士素昔校阅既不精练今何不日严操演縦不闲习亦愈于执仗拥闗徒事呵喝也抽点民快全是应数而已何似招募拳手棒师广及下县素有惯能骑射运使枪刀等项器械之人使为教师团结民快分令操演然必审究来歴明白须是土人以免贼之奸伪既已团结若镇江报贼果南则急分屯节节御之自枫桥浒墅望亭以接无锡或今先行量拨军快委官部领于枫桥屯札卫护居民流窜今贼众在江神都雄固必不敢犯淮泗上游又不可返则惟有南入京口东趋海道耳海道之备姑别议之万一京口失守则将何如愚以为贼虽猖獗不得船与操舟之人决不能行今既小失于江莫若会报常镇松嘉等府北自京口闸南自杉青闸委官守把一应民商大小船只俱暂不许往来或有紧急官船不得已须行者只令一船单行其郊外以至下县地方但有水路可以出江入海者一体把截船止许往南不许往北近郡之处如太湖沙湖诸处网船素皆私卖鱼盐与贼为邻亦行各巡检司严加宻切觉察止容在湖网渔行泊倘或贼人已入京口即命各屯将领速引所部军快奋勇出竒多方剿御其详此未可以遽悉其时却行添人防拦前项湖船不许出湖若江上防禁严紧贼人无船可夺守京口者只宜相机设竒或多用火器以壊其船则上策也壊船之法自来不过数端如铁锁锥绠火箭纸礟油荻灰豆之类大率如此并临机竒巧今姑未详但本府今所得为只是选将练卒为要虽曰上兵伐谋然孙子又岂单躯徒手可成事哉但今所陈事势颉颃牵掣彼此难齐非尊位主维固有不可今所望惟明公尔至如积粟之说则须调停坚壁之说则须确实今皆谓城外富室巨商之所储蓄如钱万里桥等处囤积官宜移运入城以防闭守既封禁矣然城内固民外亦民也合无量抽其半入城桩贮余且容其粜与本城内外人家以安附郭之民仍复差官监粜不许假托载运逺外及粜与下县别处之人却于南边下县积粟素多之家量借入城倘果用过许后官民设法还价其有厚储愿应劝借者照赈荒事例奏请従重赐级旌表此调停之谓也坚壁之计亦姑未陈古有由地道水道以入城者此难昌言大要先须多搬木材竹石在城内沿濠四散堆垜以备急用善泅之人亦当募备各铺蓄卖硫黄焰硝悉为称收在官用过给价不许存留在铺大抵江南之兵水战为多水兵之胜火攻为多今城郭内外人心揺动士夫必懐长畧而未见会议之图细民仰恃官府而未知定算所在愚生谫昧不知兵事谨以千虑之一冒上左右不敢广为敷援稽扰耳目或布褐之士抱策伏谋恐自有之尤冀博延切问以广忠益谨状
　　
　　与兴宁师生论乡饮帖
　　
　　乡饮之礼主于尊齿尚徳非他宴飨者类故其人宁少而不可滥昨拟数人今稍斟酌之大率不越执事之见但似絶少然不可徇俗也属吏言曩昔执事秀才亦与席愚窃以为不安夫坐而享者为尊且荣之也赞礼奏歌皆为享出如赞奏之顷当出席而有事其隙入席以与饮则是紊礼乐爽名实不足为尊而适为劳不足为荣而适为亵不能当于礼而安于心以食而不以礼非所以待君子也愚故欲改弊习请质诸髙明以为何如
　　
　　与分廵黄佥宪
　　
　　拜辞后抵县贱体困弊犹未管事反复省委二事皆未妥贴不敢率易茍从今具一牍并状申缴察院谨以副本呈览所望于我公者必为调停不失上下之望至扣至扣生自顾不才但县民亦颇相信不恶此归士庶迓及一舎之外有过百里之外者今纷然欲赴上司保留非伪也生欲止之则不忍欲趣之恐近钓名亦听其所为葢今将舎下趋大固无嫌于愿留亦是辞冨居贫之类耳聊附达知不足介意生来此仅歳余而处外者强半如此纷纷益思税驾但愧未能勇决拂袖即行耳惟公加念之不敢覼缕
　　
　　呈分守刘叅
　　
　　禀看得本县往时擒盗保民之人有民壮四百名内设总甲四名领之千长数名各设总甲不等每甲督率乡夫三五十名凡此二项卒徒皆系平日训练闲习临事累效功劳其后民壮裁减止存二百五十名千长因之今值邻封多警之秋本县老长黎庶舆情佥欲将民壮照旧増加千长照旧设立如此诚为合情宜俗有备无患之图生方与众讲求先此申禀容俟议谐别具申请详定其间有旧千长练廷爵者尤为骁捷屡立战功县司累有保举欲令袭授抚猺廵检职事此实合县公论上司亦已洞察但因循久未克就今此具申伏惟审访裁纳俯赐俞允民猺幸甚除公移呈达外谨具陈闻伏惟台鉴万万
　　
　　与徐州
　　
　　禀生辱台严不以属吏见待辄有愚见不敢不尽昨蒙谕民壮事生之分惟当遵奉而行但其间人情事体稍宜处者葢以此辈累曽擒贼是于官为效力而与贼为仇者也今若退之则众皆解体而人不劝贼亦将玩官而复雠矣又近日擒盗其中多与有功今各上司皆令赏劳总府又令分廵道查名照军门赏格给赏候文移至日遵行则又不可退而复进以生愚见莫若俱姑留之容其自效以观其后按临较试去留其新愿报效者或令附名随操以伺后举亦不负收拾材干之盛心而新旧之士皆知感恩奋厉诚为便益生恃至爱忘其僣犯上陈伏惟钧宥万罪万罪
　　
　　呈分廵顾佥宪帖
　　
　　小子鄙猥无似伏辱大君子俯赐纳爱又获收荫桑梓之末荣幸何胜寓京时受教深厚方愧不能仰报今又得与节钺之属所谓二天独有者古人以私而小子以公其驩踊激切诚不虚也在省复承召欵弥隆感恋今以刷卷吏去辄敢具帖申禀小子不敢离所守以躬谒麾下吏往即与生同载儌余宠百凡公务中切觊包荒霁威垂赐帡幪一二小子不特有光而已外调土兵縁府中文移十一日方到兼以民壮粮户四散不能速办糇粮之费虽上司有止给行粮之谕此辈单赤若使窘薄安能奋厉用命以此少缓启行统惟钧鉴海容不任幸甚氷霜之上不敢以仪物冒突统惟台畧万万
　　
　　呈分巡黄佥宪
　　
　　承教欵归感恋无既朝廷求旧伫倚国之老成公方简宠巍俊休佚之图岂道与时所宜请安髙驾式副后辈瞻依以须昌命有如不肖么么匽蹇非敢婟（缺二字）于尘泥升斗间草茅之懐寤寐不置亦以时消息少迟旬月非以岁计也然而未得自遂致其将奈之何昔人诗云早晩粗酬身事了水边归去一闲人矫之者谓事不了即归乃得归耳若事了则又不舍置愈不能归矣此论固善然人之心事有可语人有不可语人察其志适所趣乃自得之若使不得其趣必以所谓身事者如功名富贵之类以为士君子之所不论者又可计于了不了耶如斯论固髙其于人情不尽也茍败义者士君子必不为已义有委曲随时制之何固何必何必以身事为钱刀田舍类耶偶因陈谢辄赘琐鄙唯我公大人垂亮外有拙藁纪事四册呈览又洪氏夷坚书二册并上后更续呈亦稍为公退食解頥之需耳此不足以请裁教切仰阶屏不敢屡溷堂寝辄敢遣人捧献伏惟台畧幸甚
　　
　　六月廿四日河源柬郑尹自修
　　
　　贱迹考满今始成行殊当大乐然竟乐少而慨多唯公知之必欲候谒行色稍急又此中情事忽忽一相对亦安能了公亦不恠在两心悬照耳县志二册附上未能忘言者悉伺后讯即解维矣允明万罪万罪
　　
　　与施聘之佥宪
　　
　　不肖获事四方君子亦多矣过荷甄收亦不少矣然而私心投注窃为见知之深谓无前于执事者故昔者有固交之陈执事固亦不以为过为弃然而比岁形迹则亦阔矣不审焦烂残薪犹不絶于中郎大雅之傍乎自甲戌都门一别又更一甲且一纪矣中间浊迹升沈幸不幸皆不足向髙明道之独索居断梦之际每一念君子即如玉山在座弥久弥至也非谰辞献谀执事固能谅之矣嗟乎人生有几一纪耶当时劝试之举执事将成就仆之心何心也此当雕肝琢肠唯恨当时拙劣执志不终竟两失之徒负君子渊崇之徳惶恐惶恐耳执事向来凛秋霜之操今日霈春阳之泽明良既翕云龙方腾位业烜当代风声鼓青史后世因以知公之友有一祝允明其亦幸甚也已由兹以后公之巍勲仁绩当得之邸牍口碑髙篇大制当得之邮筒崖刻唯面教杯驩不容易而得良用耿耿抑人生萍梗浮踪亦何用意必其为知为益但得心不如金可镕石可泐耳会汉龄之侄时道公恤汉龄死后之事之详其一族生者死者负戴仁恩非仆言可尽今时万里涉巨浸图返旅榇非公终厥赐复将何赖时行辄复具此托致左右譬如良医已投神剂于癠者旁人且更为癠者家进刀匕奉水火以须良医必不恠也外土帕聊引逺念兴宁志附上恐亦已有之闻后政颇有増益或得命印一二本寄下尤幸仆在都有懐赠执事鄙诗三篇崇堞倚紫冥云云又谢邀游东郭草亭三篇共传修禊事云云者拙槀具在又有奉赠七言律一首失槀全忘其词倘恶扎或在行槖暇时命小史録寄益佳旧作济阳登太白楼寄公一首不记曽写呈否漫録并上周时得值斋中丞乃壻陆子余手书并仆一简图欲达之然非执事为之先容则徒持万里之书至而不能达也统望丙裁不肖居忧中不敢用月仪颂祝常礼伏惟台亮允明荒迷不次
　　
　　上巡按陈公辞召修广省通志状
　　
　　恵州府兴宁县知县祝允明状右允明伏闻古者上下之交传忞列事则以书启今世属吏之于上官乃有不敢又闻卑贱之于尊贵有所陈请法当面禀势不得面则以公牒今允明纔辞斧钺所陈不过面委之事亦不应随复托诸笔墨烦琐突冒诚以今所欲言出于垂辞之后其间心志事体有非公牒布露可尽以此反复事势敢以状闻凡公所以期待允明超越典常太过冲挹可谓歴千万人旷数十百载仅一有者诚古贤之盛节昌代之美闻为允明之图独宜感奋有命则従以求报称而已其它皆不宜计何况亵渎烦言以至于此但縁伏自揆量事难勉副是以不敢轻従上之闳阔期待重于丘山下之不肖跋■〈士冖田疋，上中中下〉艰如跛鳖万不得已乃敢僭敷悃臆尘黩昌严夫公之待允明者以为僻海小邑撮土孑民金榖讼牍无足烦为不若去而为文辞务述作既髙且逸功或可见然谓能为文可当述作则既不敢又谓民社之事有不足为则又大不敢者窃自童弱归诚古贤游夏祖宗歴朝工匠黄巻日对师友周旋虽挂名黉籍勉事时学其实醉心古典期毕华颠既而摧颓场屋时文日踈好古益笃雪檐烛牖汩汩笔砚或言心纪事或论政纠俗妄有所述颇就篇帙故有祝子通五十五篇祝子微二巻祝子杂（缺二字）巻大游赋一篇蚕衣五篇浮物一巻野记四巻成化间苏材小纂四巻太中遗事一巻武功佚事一巻太仆言行记一巻先公门人记一巻语恠四编四十巻文集六十巻后集十巻集拔二十巻其它与人共辑先朝实録舆地志记暨及小杂词说又不与焉以是知者妄称能文然自顾愚陋不敢当也今使以拙才闇识荒滞之笔卑微统属之身而网罗十郡之见闻扬搉千载之人物欲得文善而众信岂不难哉此其求诸已而有不敢也幼承内外尊长则以仕学之规并教之又窃自憙古人志于牧字之职者如汉刘梁之流以及唐宋才哲辞中职而请外补者甚众此于愚心甚合窃妄以为他日获登一命茍得亲民诚为大幸五应乡荐裁忝一名七试礼部竟不见録曽未尝有毫发怨尤忿怼之气众人尽知非敢妄缪迨戊辰年会试下第朝廷纂修孝宗皇帝实録伏蒙当时元相欲荐允明入中书执事笔札允明自审力辞不就惟黙感恩而已逮于甲戌赴选天曹乃得今命当时允明非不知其至卑而劳地且微陋然而分之所得志之所安不敢辞避今在治所虽诚荒钝无状然使以为卑且劳而恶之则实无此心何以明之使有此心则当时之荐已辞不受岂有初愿而来今乃不安其分此其心事甚为彰明今荷殊私爱惜期待欲其舍仕而学实公倍万恒品之厖恩而非不肖匹夫之志亦惟黙感而已不敢自昧不揣妄即冒従倘必谓其不可当官而俾之终身执简掉笔是实腐竖无用之材则亦将焉用之又闻重过于待欲以非常之格内选之职辟之此尤小人万万不敢当者何以明之使不自知欲慕华近则戊辰之举可就今殆十年岂有昔既辞之今乃反萌觊觎此其心事亦甚彰明就使恩府必举设得俞命允明亦断不敢受天地鬼神所共鉴知非敢欺饰唯领恩府知遇夐异刻之肝骨万死不泯今自扶疾回县气体困瘁日治药饵未能临事诚恐稽延孤负委托干犯宪刑陨越战灼不胜迷畏谨具状同移文申请先陈猥贱之心其诸事宜总萃其说画一于后
　　
　　一著述郡国史志须籍鸿博之才允明识见庸陋才拙学浅不敢僭妄承此重责如蒙免赐钧命不胜感戴之至
　　
　　一本县虽僻小地方多故止有卑职一员更无佐贰守土如蒙姑容勉守分内执事庶免民人责望
　　
　　一蒙委署摄南海此系公法不敢违抗但临辞又蒙钧喻至此不责吏事但带空衔俾之専治文事如此则是公为尸位废职虽极尊威命所临不敢昌言至于街谈巷议反唇腹诽必所不免以此思之不胜寒胆畏缩且既握章绶则钱谷之出纳刑辟之拟议岂容不知若但瞪目署案不行综究则其间后有失错咎将奚归诚恐不惟浮议难遏而法亦难通倘恩府必欲举修文之事则署印之后乞欲勉干职业一应县事无不与闻撑持处置即如寻常署官事体一般但于察院司府朔望叅揖常规及迎送之类明赐告示量行优免至于总镇市舶衙门亦恐不敢推避又若支应夫马等事亦乞明赐严委佐贰分管稍得窃隙工夫以従文事如此庶几可以尽瘁黾勉趋应严命若但守笔砚不亲民事卑职蝼蚁尘沙之胆万万不敢当受方命之罪
　　
　　一既摄南海计未久新官即至其时文事不终不敢还县实是置身无地若既不治本县又不权他县使之退处闲居惟务纂修全无事管则是已为闲人浑无职事不惟上误钧爱而亦空负国恩不惟外蒙私讟而亦有涉官刑惭惶震悸不敢对人伏乞钧裁俯赐明示
　　
　　一修辑地志诚为一邦之大务一时之盛典公天下后世之心也然人心不同公明者寡同恩府者未必皆然
　　
　　一涉予夺爱恶纷起此理势之必至小人才薄位卑诚所知畏凡以此事罹谤毁者至多小人亲歴者二其它所闻不可枚举其甚至有罹祸败身者古今皆然人所共晓即如闽藩黄宪副先生举事之时亦尝为人投以匿名之牒者二况兹通省之事万口所集其间好恶之私权势之托卑微之手何以当之只今亦已有旁议者不足渎闻倘果欲为必乞镇以钧严之重备行条约除旧志外凡今所修其间一应事件如人物之去取低昂事实之访择笔削一一皆须各该郡邑分委官儒耆士先造郡邑志槀一本申送案下一本径付馆所必待钧笔判示应合收否以凭笔削如古人作史亦有称制裁决之例今须遵依此式庶敢遵依
　　
　　一是书之修必当寛以岁月且修且访庶少遗阙舛讹汗青之辰诚未可卜第恐恩府归朝有期允明辈竣事无日霜斧去后人异其懐孰能主维以完盛举于时已经动支公帑钱粮劳役干办人众使或有人以为受直怠事縻费无功加以稽算责并某等无主无援曷免咎戾于是不徒孤恩府之公心某等虽获谴而无补伏惟钧照裁处降示
　　
　　一允明蒙二天之恩死且不朽此皆肺腑衷情非敢矫诈均乞电鉴霜断但上不负恩府之心下不失草芥之志焚身粉骨所不敢辞以前件状谨録申闻伏听钧旨
　　
　　与唐寅
　　
　　足下之泽我厚矣夙昔见足下才峻志遐力量又捷意钝敝者后必为所遗每讨论顷辄不尽所词意足下之越吾也至其后足下之峻者益峻遐益遐捷益捷仆之所深畏而终不迁者计特足下一人耳然幸到于今不遗吾尝谓今之学者与昔大异要异时所就亦当大异夫谓千里马者必其朝呉暮楚果见其迹耳非谓表露骨相令识者茍以千里目而终未尝一长驱骇观于千里之人令慕服誉讃不容为异词也吾昔窥是业甚蚤及其渐深时乃更以自浅袖手瞪视者甚久不敢姑一跳跃以得踬跲焉故且循涯而涉至于今虽畧获其躅武然故乏踣铁之蹄料其后恐终不入伯乐氏目极自惋也然不能忘望于中每览足下诗笔必兴触此意或相面则辄为家市薪米之语所先气已衰暗此意竟不得大发而长鸣之呜呼人相出在一城郡其事业同志思又畧近乃不相有増长如是夫岁暮科程期迫猝猝将各南北又坐病不出百朝分矣奈何哉奈何哉夫善剑者必用名剑今名劔具在吾将以善劔名必深其法而后用茍术未诣或中路而止然且漫用之则必有解指落腕之悔凡今之自恕而不进者其畏在此厉哉足下大诣勿止母败指腕为劳拙者笑仆尚有论术一二语忙不及告矣或在后书
　　
　　不肖心事支离勉强出山虽未知所之遂否然深忧疎踪涉世牵掣之际并失平生伯虎英朗所谈类能中人肎綮于此行能以一文为规助否忉怛
　　
　　答梁文伯
　　
　　讯至承尊公奄弃馆舍仆虽未获亲侍芝宇不觉放简骇絶何苍苍之难谌一至是邪人所为御世不负灵禀者才所为受天之祜质诸幽明合契自必者徳二者有其一或备而未纯意亦可调酌以取福何至皆具而竟不酬如公者哉孝诚过人想惨割寃毒如何如何数千里悬隔不能犇吊左右所以慰而祝者亦唯在顺变节哀留不訾之躯全忠孝之托幸甚幸甚又荷衢练之恵耻踰几杖使旋率然奉答不谨总在谅恕嗣有便翔无吝教音巻帙二遣去外素绫二幅附往抆涕允明悚息
　　
　　柬何文西
　　
　　客厨乏良酝亦是急务昨见君所泥尊满地是君或二方者乎能分一苞过一河单醪也青蚨继往乃故园价倘欲鄙句为传犹能摇唇鼓舌诵伯伦之颂唱子美之歌也
　　
　　柬钱二
　　
　　今日不审公踪迹如何可出山否若不出少顷允明来就公小谈消暑得否山中诸公有韩文烦借外集看一处
　　
　　答史随州
　　
　　引之太守亲家先生合下违别忽久县思不释虽不及数致音讯如瘖人之望语痿人之望起其口无言其足不前而心日深也贤嗣归得手教矍然为之大呼疾跃仆疾瘳矣凡合下所以劳藉仆者咸出眷爱之情惟饮佩懐感而已不能塞过望也若合下者以古人胸腹才度而当今人之地位故不免自觉戾契尔尔然尝试论之古与今之世竟谁为胜邪今人不能今何古人之能古也少纾贤劳之嗟调重眠食为随人慈哺为古石杜申气大归要无负我天子与所学如宣公语巍阶耀柄公道亦自在朝廷可昌言祝之也喜遇便风稍答一二外鄙句一篇忙边无锻錬功且钞上亦聊以写心又奉先公集呉越书幸置之贤嗣字文勉就再寄使宅寒家尊幼悉无恙不足多述凝睇西南驰思蔚然
　　
　　与都穆论却饭书
　　
　　元敬足下向娄见尧民言足下不肎加饭従平旦一餐后或过午不食仆初谓足下当是在为文词或作字时心有在而忘饥耳心有在而忘饥仆亦恒尔未足深异以复问尧民尧民曰不然仆不信也比访足下馆中当足下朝飱后与谈半日甚劳尧民出酒食食客食纔举为它客邀去足下与尧民与仆至客家更迭进酒客苛劝三人不能御强为进迫莫乃归足下与仆醉葢等午皆失饭也仆至家连索饭食尽一盂即睡去迨一更四点候觉又饭半盂乃徐步立而后寝计足下夜饭亦当与仆等耳次日问之葢是夕竟不饭始惊且信尧民所语非为为文词作字然也非心有在焉而忘饥也非与仆同也思欲走问其故与议所以疗之之方以它忙未克然昨日与足下同诸友登虎丘始入山即讲吟事拟韵定格格韵定即冥搜穷览理笔简检策牍■〈米骨〉■〈米骨〉不少休従者时进一杯亦往往麾去诸君皆尔葢所谓心有在焉而忘饥者居久之诗渐成草各复少坐期上船毕之于时诸君心稍縦适置吟事复酌酒进馔山僧急以饭荐众速取飱恐取缓而饭穷也足下独散步微吟如前仆力劝之足下竟不进也问故足下曰幼以饭时趣卧得中满疾迄今不能多饭饭毕必走步数匝乃始可坐或稍不喜则遂不饭仆闻之始复大愳且疑足下蔵府禀于天果与人异邪是非可强变也然则世真有不饭而生者邪尧民曰元敬虽不饭然屡进杂饵但不急于饭耳仆于是疑释而愳则不能已也因窃为书劝之冀思所疗夫饭不可却也今天下有至愚不辨菽麦者然未尝却饭也有心恙不计死生者然未尝却饭也由至愚而下之于婴児于愚妇未尝却饭也由至愚而上之而善人而君子而大贤亚圣而圣人未尝却饭也即有却者出乎疾非出乎心然不思所疗者未之有也今足下之却饭者何居乎心恙固非矣由至愚而下亦弗论矣由善人以至圣人固足下所能也所学也所愿望也而皆未尝却饭则足下之却饭何居乎由圣人以至戎狄未尝却饭却饭者独有神仙家者流或言之夫神仙者外圣与愚而别为一道然其法亦自有效従之者必尽其方而后可收其效不得其方而且为之则不独效不可收且更有害而其方则不可户得而人习之故其言卒归之茫空虚缪悠而亡征就使有征亦非吾人之所能従而谓足下従之乎既不此従则足下之所従亦圣人耳夫従圣人不従神仙家而乃却饭是真以疾耳然疾而不思疗则又非真能従圣人者也今姑问之足下従圣人乎従神仙家乎则必应曰従圣人夫従圣人则必不却饭却饭则必思疗却饭而不思疗是非従圣人也非従圣人则盍亦姑従神仙家力尽其方而觊收其效可也而足下又不能矣如此是上焉不従圣人下焉不従愚人外焉又不従神仙家之人足下之却饭果不知其何居也夫上不従圣可惧也下不従愚可惧也中不能外圣与愚而若外之而又不能真收其效又可惧也彼既惧此亦惧是惧而又惧也举大可惧三而足下不惧焉此仆之所未喻而为之窃惧而复为书劝之也若夫饭之所以不可却与所以疗之之方则非此便应悉者唯足下开纳而毋使仆之终惧焉则继此当更议之无任切切允明顿首
　　
　　与施别驾书
　　
　　仆闻之歴艰危之后者知忧人之忧在出人之地者可施成人之力故脱波涛而立平陂乃诏来者以寻舟则言之者真闻之者聴矣仆之少也窃幸生于贤邦仁里而出乎诗礼之庭当是时也恬然不知米布之价况余事乎日惟従先人求纸笔耳闇室独坐毎自泰然而喜以为生得内外尊长之诲迪若是不二三十当粗成人也忽而授室倐而抱子曽未转首而继遭大罚羣美顿革霍然如电掣星过凡举其所恃以泰然者邈不知所在矣自是志趣荒落履践钩棘以至于今竟为愚不肖之归冥挤黙摈其状甚众其中万分一犹可以尾君子之末者则皆昔者之遗也尝自思之其所由来固多大归孤立无援之故矣虽然仆则已矣不幸矣又不幸而见乡党有抱附竒质之人亦为世法所挠轗轲臲卼深有似于仆者仆虽跛夫不可以引途又安能忍心吞气不为一求援于髙行逺步之人哉此所以有渎于合下而不能已也所谓抱竒而受挠者谁也合下之婣子邢参丽文也丽文性行简澹操持安定学富而核文质而秀在家在邦虽未无怨殆寡悔尤而勤功逺志迥不可攀未见其止将犹徳骥伏皂千里在枥循是数端谓竒质者非与然而进未升入印组以行其可用之学退无分业以安其草泽之髙此犹可也惟士之常至于人间有身之累尘劳土役所以沸止水而翳明鉴者又可以胜言哉四年之前仆见其有衙府簿牒之语问之知其家故有军事之诬于时仆固已窃叹欲为之排解而愧不能乃至于今闻尚未已则其摧抑蠧败也者当何如哉抑此特仆所知一事例是而推固非仆所尽知而其视仆向遭之艰忧又何殊也仆不幸而不得人知今又不幸而见丽文又幸而见有可救之者则仆又安忍不一为出位轻喙而号鸣之也然谓合下之救者又不特以在婣连之间师弟子之分也以竒质之人宜受救于君子也以婣连师弟则愚不肖者岂亦可救而愚不肖以婣连师弟而救竒质者以非婣连师弟而不救与以婣连师弟之嫌而不救皆非君子之用情矣是以仆反复之而知合下之必肯俯聴仆言而仆言之无愧也至于所以援救而成就之术则无伺于仆矣合下徳学心量皆追古人州里后生向者获立一席之地以承绪余其间蒙赖以成就者多矣顾于一丽文而未念及之邪故仆不免其谆烦之甚也如此未及而言躁瞽和惧有人谓合下曰吾苏山中有荆棘锁一竒石则合下必急曰拔出之有丽文而不拔出是丽文不如石也风气春厉惟道体倍金玉
　　
　　与连博士劝勿食牛饮水书
　　
　　执事允明谓凡为朋友者辅仁劝善固其道之大如传躬保生亦其职义也允明来南六千里接君子亦多矣于执事尤荷勤笃安得不尽愚衷焉允明少憙多学大道固未闻至凡诸人间众艺事葢广爱而兼求之其间如烧金术恶如仇风水大不喜不信相人禄命稍信不喜唯医法当信且讲索者然亦不及加力乃坐疎庸非不信也南中号最难摄身当倍务究医理既来屡沾疾因不免时观其书审其言以自卫虽于其术未至视向之不力稍力矣以是见他人婴疾而失治者亦每好为之讨论况执事乎自始获交执事于今三秋其间聨坐共食不可以数计亦悉知见执事气体之所宜与否矣比复知先患腰痛后患胃府不实且甚久焉执事善饮酒继闻时时禁断之然区区之见禁饮固美恐贵恙所自不必専谓酒要之脾肾多敝此执事已察而理之无庸鄙言昨偶会执事韦公舍颇闻以啖牛脯后胀懑因复饮水遂至大下自天佑之辄即平康此亦无必大虑然而迂钝所见不能止于忠告也夫水辅土以生物物供人啖以养者自其不须熟者外须熟者未能舍水火而成也其功能活人非可以少奚竢于言然而其性则寒寒则能伤人又无竢于言故水不可徒饮也有如壮实之夫或当盛暍或过燥食或作劳气炎冲急则少饮之以杀炽焰可矣又若长江之北以接并冀雍豫之地土壤垍宻刚燥人生坚实一日两饱麫麨侑以葫蒜便大啜凉浆去荤臭充塞自为甚适是犹南人之嚼鲜吸醴以清洁恬澹为畅者也故水在北肚无侵败南方水土疏泄垆薄人得地气以生其间脾胃亦薄若使平居餐麦呼泉流以代三饭如北夫然则必殆矣况岭南海北地气益疏人气益柔水可易入肠肚耶卤且贱者习俗茍忽或易于是若士大夫君子全亲受葆天命爱身过珠玉者可従之耶又况居髙厦坐明几黄巻是对宾朋斯侣夷然洒然而无涂奔市役之烦劳者耶又况玊体素有微痾易于触损者耶以是啜水是决上游之洪以助易溃之卑堤亦可畏矣牛肉之性本和补而质则韧结最难释化烹鲜食之犹可至缩为脯腊尤益缜实其力毎倍焉故用者多于逺征于师行于幻术皆取其敛之细而散之大故以千里称之脾膈素健者纳之较他食消解亦少迟滞又况于胃气素弱久多滞下者能克之乎故牛与水二贼也今先以牛踵以水是自引二贼以入室也牛者善伏强厉之贼也水者善溃诱亡之贼也何谓强厉如一二人敛黙入室不觉其众与掠而既处室中则奋猛肆击一当千百无能御焉何谓诱亡其方入也爽吻便意不觉其有縦放糜壊之慝既入则无问脏腑所受物良否并谷鲜之腴洸溃腐烂务荡荡而去之用索我元气无能固焉牛脯安禄山也水李林甫也均能败国而并相遭于我岂不厉哉昔人传杜少陵以啖牛浮白酒致祸或谓杜贤者宁以口腹害生是不然或无此事则已假令有之杜当时亦偶为寻常饮食不料有后忧不幸及之亦漫偶尔然可见干牛之厉矣白酿亦水类故也若无端漫饮水者古亦有之近时吾郡有史监者其人颇好学然学不及王安石而刚愎自用似之尝自谓知医且妄谓水能愈百疾其言曰天一生水物得水则生虽人病多状第独饮白水元气自全诸疾自去他人未尝信之监用其说于家一儿妇产后病灌以水旋没比自患病亦不儆还自灌焉其躯素腯既灌肚胀如鼓吼声如鸣雷竟即陨此亦明验者也朱彦修金匮钩玄言孙郎中病所用保和丸与下引药李明之神应丸宣明方桂苓甘露饮等皆以饮水致泻此不易之论今奉去与玉机医案二籍并往暇中幸玩体之有所可否后聚晤时亦幸商确之或有髙徒习惯二者以此为迂劝执事谓欲啖且饮无妨视此书为一场漫说话者此仍是其蔽更望转劝之令信之佳
　　
　　柬韦邑博
　　
　　仁人之室弄璋必是兴门英物菲仪遣上不足称贺聊以志喜云尔莞入荷荷
　　
　　复连博士
　　
　　有客至人家主人之子欲厚待客而其父有禁令不许过丰是将従已意乎従父命乎况今上下司之间非独如父子可以情言乃有法焉违之则得罪虽招客之怒亦无奈何矣来文尚不曽出与众知知之则适来之礼亦不可得矣今抄其中批语一节奉观亦以此送答二使可也日昨二使言乞生一视同仁是责其不仁也今执事又责其不公不溥无权衡而有轻重是何仆之多罪耶然亦任之而已设使勉强徇之或致所出之人有词不审二使及先生能代仆处之免之否愚戅奉复不谨亮恕万万
　　
　　答韦博士
　　
　　公方有大故且少之当戒行何以飜为此厚馈乎然欲引辞更是少敬秪领良愧荷也旦晩容面谢不既
　　
　　又
　　
　　允明思公处岑寂况后竟当别殊为怏怏午后携茶饼诣斋舍少聚晤先此奉白
　　
　　请范簿
　　
　　和山岩亦此地胜处明日邀公同一登览已戒驺従矣用此申请
　　
　　请连教与诸生
　　
　　和山之岩亦此地胜处明日邀公同往一登眺已与诸髙第为期矣不知今早有几人升堂者曽道及否若知其赴约者有几幸就示知翌日早膳后请过县偕行
　　
　　答盛检院（希道）
　　
　　日候文驾至当逺迓致领教之愿忽闻宻迩便欲翔跃左石乃坐俗绊而弗能也事十九不如意固自足叹幻世如此亦又可一笑耳珍翰秘集兼下仄陋夜窓疾读攲枕不辍将曙方毕拜此千金之贶服膺服膺恐行色快便草畧上答区区之忱浩然莫罄亦有鄙作拟録一二请正亦未遑暇前潮阳归舟又成一缪篇久不曽寄上今附去添一笑外粗縠一事薄効饯意亵渎京中家书夜间写明早送上求附劳累并赐照畧
　　
　　复恵州邵司训
　　
　　二诏使至辱手汗深仭不彼久别得此固足慰思仰亦増感愧耳不肖拙戅多获戾于时唯为归计犹有所羁不能快耳执事疑其有清思殊不如所望可重嘅也顷通牍于河源不觉烦缕亦何足为髙明语乎唯领畧至爱而已因便草草呈答又以戎务当纷剧时弗能周谨只此小扎且尔他亦可知不缪也西望怅然道养加厚为斯文重万万
　　
　　九日请客
　　
　　登髙落帽皆为风师雨伯阻之虽病齿少饮安能郁郁独抱膝坐屋子下对淋淫者乎驼蹄已熟请午前来呼卢浮白共销之也
　　
　　答毛尚书家讣
　　
　　伏承先尚书国老府君倐捐馆舍俯辱下讣惊哀无已邦殄元老士失硕人海内同怛载惟大孝节哀顺变用终大事容某走吊繐下允明不宣
　　
　　请会试友人小简
　　
　　诸君子用董子之经术贾晁之时务刘去华之忠鲠往献于龙尾道将遂蹑皋武夔以事天子鄙夫偃仰烟萝将未得遽面也骥轫临发能无情乎乃于此月某日邀莅草堂为歌骊之叙君子恵焉
　　
　　请合志友人小简
　　
　　鄙人暮境虽不能谢絶世鞅心契所趋时寻古哲与对晤抑古人有在今日者数贤幸不葑遗而阔焉参辰亦不善自谋矣谨以此月某日攀晞鳯彩戾止草台所幸分辉疏泽照蒙蔀而涤尘裙烹茗张琴以肃君子能无情乎
　　
　　与休承
　　
　　某白休承承遣扎温慰良切感荷闻手勒黄庭入石此后人赖也自水和至唐代为翰扎之嗣者师模趋步葢诸体咸具今人鲜见唐贤小楷不谛能否乌有不能者哉余所见唐临三帖散在残存葢有之矣宋初述者故亦当然四子而后乃絶闻见米有禊序蔡葢非无余未前闻恐余之寡陋尔所见仅髙宗之榻本识者眇然子昻秀出会稽之迹蹈武交徧往复谆烦小楷尤臻髙第故今人间传本独承旨耳皇代崛起之际遗材之制想亦有之沈氏得之擅场宣英而后则絶尽矣今所覩惟周晋二邸本小解昌（缺二字）本数十年来学者键口不及岂唯手乎名卿巨擘葢有能之而不为者吾乡好尚若朱性父殆可与进而偷安自弃亦可闵也迩日英儁云烝青衿亦起永和容彩当由嘉靖呉州而还也乎足下家门传砚会而通之良胜良胜幸为速鸣铁颖拙者老矣邈辞中郎一揖虎贲岂非耄耆之一快哉
　　
　　懐星堂集巻十三
　　
　　●钦定四库全书
　　
　　怀星堂集巻十四
　　
　　（明）祝允明 撰
　　
　　○碑版
　　
　　蜀前将军闗公庙碑
　　
　　天下之达德三曰智仁勇三德相济则道立而名正矣若夫成功其天乎汉步既蹶羣杰角逐英雄择君斯其时也关公以为曹奸孙偏未足为辅幸而中山帝枝合徒于涿于是奔附御侮情同昆弟则其智亦审矣及答张辽之问以受刘厚恩誓死不背立效而去终不可留既而竟行本心斯得则其仁亦笃矣若夫雄壮威猛称万人敌为世虎臣当其没七军降于禁斩龎德下羣盗操议徙避威震华夏与夫刺人于万众之中割臂于谈笑之顷则其絶勇天授不假言矣故知敌忾者以武勇为骨干而忠识为断裁斯不易之势也然而事或未终葢天厯攸在非人所及亦世事有不幸之期玄运属难谌之际焉矣或者病其猎中杀操之圗为疎卤而失智白马颜良之殱为伤勇而失仁殊不知茍无所报则其身安得而逺引许野之劝可以见其素心未尝须臾而置操也二者互鉴足可相明其与诸葛公不容汉贼两立之志皦洞日月葢一贯而已矣奚其病欤公既没蜀人祀之其后遍于天下代有崇广至宋大观中追封为武安王庙号义勇而道家者流乃复奉之为神将崇之曰真君是又或一道也苏郡有庙在子城中今存淳熙三年公牒石刻葢市户俞拱等请府判执状以置祠基者也其前后颠末纪载兵火伤剥与时销沈不可得而详矣宣徳间主庙道士张嗣宗与庙傍民何渊等谒告于太守况公公驩然出俸金三十两并谕长洲呉二县共出金数如之付道士为倡俾募众鼎建之道士乃购木立殿三间汤彦祥氏完其陶甓以至禆宇翼舍乡人相与助而完焉庙成道士乞诸先大父给事府君为文纪事而以暌隔未果今住持张复真以诿允明因述庙事发公之志以勒诏通识云尔言者多称公为王及汉寿亭侯王乃没号侯亦操所表封虽挟汉命非公夙懐公所委质诚在先主终于前将军者蜀臣也今亦本其心而称焉
　　
　　苏州府城隍庙新井碑铭
　　
　　夫灼蔡稽疑则混芒之贶答如响宾旸秩作则生成之大德以通故知效出化元功存幽赞天人协相乃彰厥灵慈隠显相因而受兹玄恵况天地有自然之利明祇司卫护之权可以博济民生蠲除物厉引而遂之亶其宜矣苏州府城隍之祠故无井汲而它神庙墠多设香泉今住持道士戈源广念凡肹蠁之地孚佑维同而润泽之功兹焉独旷岂昭明之不仁抑灵承之未至也爰启胜想庸构永功谷旦于差良工遴集相土于崇廉之下得美于右陛之侧乃凿乃穴其导其浚源脉既通飞流懋涌于是磶其底以乐石甃其围以细瓽崇其干以上立愽其衣以四周渫泥浄尽寒泉乃冽上涵干象下阐坤珍俪金鉴之朗彻过玉醴之甘润其径四尺厥深五仞县瓶■〈雝上缶下〉以不羸运■〈车卖〉轳而收繘始乎癸丒之秋杪成于甲寅之春初尤复构穹亭以羃游尘树丰碑而纪成绩邦之蒸庶仰汲攸归欢悰允谐颂美莫口众志既合琢石宜文道士爰徇佥忱来命小子惟昔圣人之虑世也设险守国则列壤之城池以立利用养民则六府之水榖惟修井之为事也轩皇创而良勲肇伯益治而善泽广康衢讴而尧仁着旁穴出而虞圣章汉吏拜而贡忠唐臣凿而成镇以至玄门有温清随人之圣迹释域有潜龙应呪之神验仙医以之而活人姙妇以之而祝子其为灵异非可枚称故有家之祀五而井居其首自天子达于庶人其典一也有若城隍之主维以民物为心彼如长壕环匝粤依阻以防奸细川条布繄分行而利涉大氐宣泄廛庐之风气流通地土之理络以水为庸固其职也今而斯井既就神功益弘不变为体德渊渊而恒在清通作用泽浩浩而日新恵而不损予之者无穷益而各足取之者必得可以佐饔飱溉艺植荐明祀和药物辅年寿起疢疫延威济于有生表平均而作则者也玄祉洋洋沾遐被迩儒民饮恵敢忘载述于是敷序事实复勒为铭其词曰
　　
　　天一生水济云蒸深沟髙垒民是盛儌神之福神其听惟井有作福乃慿刚中之食惟冽清甘津芬苾流渟泓齐和万物含元精与邑不改均安宁邦民滋沃咸乐生冲而用之恒不盈神功帝力垂千龄人士仰沫刋鸿铭
　　
　　镇洋山碑
　　
　　弘治十年苏州府新建太仓州成遵诏命也堪舆肆其枢烝黎矢其谟巡抚右副都御史朱公瑄建白之太守曹公凤主维之同知万祥等申画之而陈规考工凝绩垂逺咸出于州守李君也初治廨既立百具皆作而相维沿州之东沧溟环输揺汩滔溔万古不休虽新邦呀然傲睨踞压而万井衡夷无标极之形于是即廨宇后筑为崇峦肖象三山中隆夹亚坚壤丰积乐石奇迭材木蔚章鸟兽驯习岌乎摩苍霄嶷乎跨黄祇风蟠气回情惬势到足以聫络地轴支控溟渤州人欢耸征商归瞩夷倭附服艅舶安流伯若兴寳鱼龙帖居乃稽勲名山谓之镇洋判州事龚君诏致命于仆勒纪其事夫两仪育物而川岳奠位王公设险则城隍作藩肇州封山其来久矣又况惟洛食而周鼎定咸阳峙而汉阙依形相之方孰可违废然而不藉贤宰畴匡圣圗故龙门砥石禹成舜功南交铜柱援标汉策厥今沙海渐被扬波不闻所谓龟筮协从神鬼授职因民而利职竞由人然非深不足以经逺非明勿庸以辅幽有如兹州俶构斯山罔兴化机物情未云周审今则地理顺谧水土平康物性充而形势强阴阳和而陵犯解易曰后以裁成天地之道辅相天地之宜以左右民臣也者承君之义以致之民者也则镇洋之创我后知始羣公作成乾坤交宜人物攸赖岂不谓裁成辅相者欤非天下之深明其孰能与于此惟李君抱英负杰直气凛凛殆乎海其智而山其仁者也早由进士简擢御史绣斧所指霜宪峻肃尝道驱豺狼遂落仗马庙堂扬明特起兹任然卧治东壖弦歌鸡割非大贤之路明晨大行独留巍声共山无朽则民之懐矣永以有托君名端字表正枣阳人允明既纂瑑勤懿缀为铭诗诗曰绎绎新州僔僔崇丘拊宁大流厚土崔崔刚珉差差坎络坤维三壶委形日观援明五岳连衡阳侯効职波臣屏息其究安宅都台建勲羣公秉钧凝于州君六府惟修人谋鬼谋以承天休干清坤夷苍生熙熙重译祇祇股肱其良庶事其康献于天王
　　
　　都帅郭公葬部人陈頥之碑
　　
　　某都指挥使司都指挥佥事郭公之镇南畿也崇文下能有古名将风部辖之下茍具寸艺片策罔弗简升时有苏兵陈頥以丹青名公因引致戏下时赐延见俾解执殳之役肆兴含豪之业山溪人物信发而成草树烟霞无故而妙葢頥初法京师杜古狂谨中亦依范沈氏而其中情放浪外状散逸又稍贤于外犬内豕之辈是故吾曹亦知取之而都帅公明贤雅德遂能以贵下能含短撝长焉及公移镇淮阃时亦征颐从事尝棨戟临呉命作绘事因计期锡以良醴十罂殽果十席兼下薪粟如度戒其徒俾投其日画之空輙沃以一罂曰不可使颐忧珠桂以挠趣兴不可使颐受枯渇以违性情庚戌之夏颐复拜公于淮公留之数月赏予周赈秾缛有加然且使人掌而时归之曰颐太疎纵宜留缩以答其家望也已而颐归则已病矣淹留又数月竟死家贫不克葬明年辛亥都帅公复以公程按吴闻颐之死尤复闵之即出俸嚢白金若干两付卫指挥孙君使召其家人用其半以葬颐仍克日反命以要其成存其半买槥以待颐母之死曰此颐未死志也我为全之于是其家敬奉严令卜以其年十一月某日窆于横山修竹坞既得主事杨君铭颐之墓且以为僣享仁公之恩莫颂小人之口意有伺予犹未脱舌予旁闻盛事亦奋欣衷爰陈大归用告未识嗟夫自忠笃风靡上下不通卑列者困役而靡愬髙地者傲分而弗援甚者颛阏伎能肆啖手足独何心哉长此凉徳有如都帅公者挽拔幽滞彰录技业坦荡位势周孚物情因公用人不废无衣之职熟武嗜文同符壶歌之雅器人者明忘已者大至于送死明之与大罔足究之则既仁矣至于推爱所天委到滂溥则仁又莫止而劝孝之道弘矣盛矣是系公之大节伟畧岂特一颐之云乎于乎吾知挟纩之士思结草于默默之地者多矣
　　
　　崔氏祠堂碑
　　
　　祝允明曰嗟乎先王之道湮毁典制迁革人得用其私志与力也以尽身理以立家则以补国教法象不能严仪度不能周规模不能完君子取焉故礼不同也同意也故意本同乎出则物不同犹之可于弃之也故礼从宜三代之宗庙也自天子达于官师多寡而已矣后世臣庶易之以祠堂简也简者时也君子以为庙礼也亡之非礼也简非礼而礼意也不愈于弃者乎哉故礼时为大吴江洚溪崔氏祠堂始作于处士文文之先有某官龄后有太学生澄皆得不祭于寝文是以有作嗟夫以礼则不可私复以令则不着以寝则陋故宁曰以简以简者人犹有不为者此则君子之所不忍而崔氏之不可不取者也若夫报本反始追逺尊祖开业承家之基惟兹之存则不迁于简矣文必知之文之后人惟讲此而已矣
　　
　　无锡华氏浚二泾碑铭
　　
　　忠爱利物之谓仁公诚尽已之谓义仁功有愽狭义举有小大仁义无广狭小大也古之人谓君子之道四而一曰恵不朽者三而一曰功自井田法泯沟洫亡制然而土非水罔作乂水之所在官私错淆兼并侵独富贫偏乏而争纷起田用失利农亦生惰长民者非良不为之加意况齐民乎然而不以人废天行吾义以达吾仁不计功干誉而君子之道兴功不朽焉惟贤者能之江南田多患水其熯壤不得水患亦与过水一茍非已产视槁荒恬然安知天不亡仁义有华氏焉华雄无锡久矣乃嘉靖癸未甲申四方凶江南最甚无锡四郊一望赤烈焦沟燥壑不辨畎亩监司郡县下令劝分华之彦从龙时以胄监生居内忧其心自亲亲而不能遏于仁民然而在观志之辰罔外其用时其严父太学君时祯用令兴发以应最诸巨室先殆千金焉邑博士江君董其事言于大夫陈君君曰令吾邑君子皆太学也吾邑小人其独不知旱瘨乎太学寻谒选去从龙治母夫人冢负土往来见二涸川焉邻家者曰景云乡之庙桥泾邻冢者曰扬名乡之九里泾相去三里其广三丈延共三百余丈从龙曰浚以灌可以补天阙还地功人独分彼我归天地于有憾吾能为之而弗可専也即飞书启太学乡有水可利儿力能兴之请大人命太学答可从龙亟举事佣者受其直督者効其工阅月而竣费白金百有二十两始于仲冬辛酉毕季冬之辛夘于是水发田治仅救数千顷乡老交颂请从龙记于石从龙曰非吾志众乃来致于余夫仁义者天地以之而育物圣贤用之以养民细人以利害或戕之唯贤者存焉天地圣人或有不及贤者得推其所存以补之浚川之事其类也从龙非贤者与昔我乡先正范文正公寔有此仁义而其志曰先天下之忧而忧其在郡忧吴中水利以札上时宰今从龙亦方宅亲恤而念民荒不得以言达达者而以身作功是庸讵以所及小大计其心即文正之心也循其地究其力而仁义充其分矣假令其分力可四海是从龙之仁义及四海从龙方来地分未可滨涘如范公后来勲业有不可同乎哉余既记其事括其大旨为铭曰
　　
　　天利仁义地利水泉农浚浚地士浚浚天天达地义而士乃贤二泾涓涓四海沛然鉴于川铭于川从龙贤哉
　　
　　淮晋氏先徳碑铭
　　
　　维正徳七年南京太学生淮阴晋书将以冬十一月塟其考散官府君于郡东七里塘赵家原之先墓既有铭表又惟其三世幽徳锺绍而墓稍有离合倩余叙述之并着厥徳行阅歴大槩以碑于茔前用语来者为纪之曰周武王子叔虞封唐更号为晋其后子孙遂以晋氏吾苏之昆山有族焉曰福一髙皇帝时入赤籍于大河是为淮族之始福一妃徐氏生处士杰字世杰宣徳中从王事于役西海死之子孙以木主招魂而塟即今墓之始穴也其行歴未悉大帅素位而行夷险不茍变者尝自号素庵亦可以占志也其配张氏罹荼割秉操不贰既没祔君之宫生处士文字廷善性孝痛父卒三不吊而非其辠纔十龄哭不辍声闻人道西洋二语便恸絶家人絶口焉稍长每西向长号曰海乎天乎曷仇吾父闻者尽酸鼻事母张极甘适若非孤贫者执行恭慎信而有恒妃徐氏协徳嫓行以勤腴其家殁祔塟墓次生三子曰瓛琛琰瓛字宗器其行先孝敬修已与人有理道制事必以义以时例授七品散官而情度萧逺别自称江湖散客五十九而卒与配詹氏俱从塟生子策蚤死亦附旁穴琛字宗玉即书父也其为人亦惟彛伦之攸笃母属纩适不在舍奔返哭死复苏至三四丧祭诚悫宜于兄弟饬于言动口不酒体不绮检身若将坠诸渊生产作业常劬瘁于逺外亦以例援散官惟大行式重于乡殆所谓人不间于其父母昆弟之言者也生正统丁夘卒今岁年六十六妃李继蒋有二子长即书次曰语琰字宗秀大河卫千户卒葬他地夫人所愿乎其身者以配命求福愿其先以善余庆后以继述然而元钧鼓运理附气丽或完或亏积而求之徐而答之大应于终获不负耕也已晋氏之世没宁存光尚其达于永久用为勒铭俾登祭封扫之余歌以永思垂作恒劝其无不可者辞曰
　　
　　晋出唐叔惟武之穆遐哉孙子以国氏族有条东南自昆而淮福一胥宇基肇于来素庵是述民义斯力王事靡盬君子于役悠悠苍天西溟乃宅胡懋三徳而罹六极廷善克绍克绍克孝惟恫降割旻昊不吊创巨痛深没齿之悼孰为精卫俾渤恒燠居恭执敬忠信慥慥前衡参倚有瞩恒瞭乃及宗器袭休济美惟敬胜怠以义制事伐檀坎坎萧闲江海散官渊渊惇于有伦毁几灭性宜其季昆法刑闺门人靡间言绮弗被体醴莫濡唇师殷作俭法夏为勤三叶四夫萃宫一丘文孙太学诚孝油油载命于朝貤宠孰侜刻诗牲石永祀斯留庶几锡类式共芳猷
　　
　　监察御史前长洲令俞君遗爱之碑
　　
　　成天下之务者才才达而勲树得天下之心者徳徳浃而爱留铭伐太常不能免春闺枯骨之梦敛益家帑适以膺圣门呜鼓之攻语曰有耻且格贵以徳也诗曰召伯所茇重去思也故室无织蒲则鞭蒲威于鈇钺政无苛虎则郊虎弭于河渡甚哉天下之势才不当事必偾而克之者犹矢释筈栉解发决防而翼风也爱不自中则熄而获久者犹鼓之答桴风之抑草而扬水燕子之懐而荆母之喻也尽二道者今兹俞君遗爱之谓乎君浙人也其字汝成英锺河岳庆始公侯身兼美于四科品当第乎千俊乃以正徳辛未进士来筮宰我长洲百辟之难者郡邑而令其尤也百郡之雄者吾苏而长洲其首县也然且罹多事之辰因不秋之岁士仅持身而乏用则官事斁矣或饶吏干而寡守则烝人痡矣惟君以清徳厉已而英畧理人轩镜胸悬举之则万形齐烛禹鼎韫椟奠之则千奸莫逃廉金返于四知剧务敏于一吷刚正以肃上下蓬众而必从麻温恭以接士儒鹤鸣而和在子初民之最患者赋役不平及羡余之贿也君岁籍均徭赀力足给其外无嬴留焉里长供正之外日持财以应无名不时之需谓之买当费至不訾君力省之有礼义所不可已者稍令应之视昔减裁亦不訾焉私居服御百用单薄食不兼味泊然寒素宾客留欵三年未尝割鸡于时上官与君异操科需雨下君一切倚阁不顾上者愠甚而末如之何也僚属处聚庄以莅之莫不严惮至于胥徒卒皂不容一迹闯于燕居及乎儒业子弟庠生雍士接教以礼文化懋兴县之田赋浩阔侔越藩郡征敛称艰君谧然为之不苛而夙办讼牒穰沓讼繋丛积君每事当前一讯立决片言折狱恢有余地圄犴虚寂殆几刑措于是士庶交懐朝野腾誉既而忽以忧去羣黎妇稚叹惋蔀室相与聚金以献赙亡旌慈君颔而郄之众不敢强持返殆将千金焉嗟夫天下之安危在民民之安危在后后之安危在守令得失上未始不仰重乎下下者每自失之其故何哉葢亦乏其本矣且士之建业有临事而办者乎吾未见也其必蓄之素矣民之思往有儌幸而获之者乎吾未见也其必由诸中矣栾布往而社作狄公去而祠兴阳山以韩姓字子魏人为稚珪肖像是可假也孰不可假噫嘻凡人之情寤寐不足乃及咏歌齿牙有穷爰谋金石繇斯以后贤者继之民则思曰昔我俞侯葢同道矣其或不然民则思曰失我俞君今安得矣是民无触而弗思思无时而有渝也丰碑穷碣载瞻载慕匪实称名孰能享此为斯愿者四民攸同今之所举者太学生若干人曰华庆良庆玄何子忠某某
　　
　　吴县令邝君遗爱碑
　　
　　日月容光天无吝照而局于躔者有限江河润物人皆仰沫而蒙其福者不忘安上治民实存良牧至于安之深而三绩必陟治之久而百里难淹于是恩以陟而始周泽由去而愈觉上之志下之思皆天也今夫地望莫重于江南臣工莫艰于令长故曰鞭蒲者罢投巫者酷推而究之在在束湿也况呉之为聚也巍岩巨浸财赋区薮士豪商雄月旦纷午异时为之者惟跋■〈士冖田疋，上中中下〉之患弘治癸丒天子策士于廷得任丘邝君璠明年吏部以吴县缺令闻天子曰邝某可君来曰是惟国家扶冯又特雄紧非坚其操立而宏其范模者不可我知为之者矣葢君天授英絶才力豪挺明有以洞阃奥知有以斡枢钤勇有以辟强御果有以树事功筹焉而无弗获拟焉而无弗中兴焉而无弗成簋簠修洁其持躬也廉废食忘寝其程力也勤裒多益寡其科赋也平均畨时使其力役也凖左吐右握其礼才也笃予明夺公其听讼也神饬礼举义不可具指始学宫多阙观乃引辟正门购拓隅隧移廨植表昉造射圃于邑治则载新门舍祠表尤详于囹圄之间严慎周完囚免非命逺近杠梁鼎立仍葺者以数十计而西成渡水最巨疏川涤潴不一而归泾之复最便他如洞庭诸山耗税之永蠲者岁六千三百有竒凡制使来协有司集众思以事事者往往君之禆效为多仕优退食又刻楼氏耕织益以治生日用曰便民圗纂与吴越春秋呉中金石诸编流布甚多或研精吟事意致深切辞华渊雅延邹召枚赓载连牍于是桑稼条登弦歌响腾人民育而鱼鳖若奸盗息而鼠雀稀八年于兹六事交乂今岁壬戌朝于京师天子曰邑固壮不足以覊吾良惟徽乏贰佐守女其往哉君乃拜命以行君既往邑之僚属士庶怀恋不已判簿喻君秉姜君亮幕史苏君信吏李镗吴孝粮塘里老王缙徐英沈进陈震等千二百人思纪遗爱树之风声佥议既谐委笔于仆凡君先后建置邦之尊达如少宰呉公王公以及其它纪勒丰赫悬诸不刋矣惟古之论政孔子曰获乎上有道周公曰平易近民民必归之圣人亦若是耳异乎今之谈者或一道焉突梯脂韦模棱三尺以从彼曰所以获上也虐茕畏髙自欺于一朝之革面曰吾民已归矣其然岂然吾未敢信葢所谓获与归者振古难之而今倍焉古难独以已今难兼以人已可力人不可力是以曰倍然君子亦曰已而已矣奚人之问矧所谓已者天之理也天之所定孰得而迁之是故圣人法天命运天机于此拔擢而崇进之其来未可以涘而因以知君之得于上下者由其合于圣言所以久而征去而思其效不于他而于此故曰天也非人也嘻其懋哉于乎翦石镵金永口于碑众有诚思我无伪词
　　
　　怀星堂集巻十四
　　

　　●钦定四库全书
　　
　　怀星堂集巻十五
　　
　　（明）祝允明 撰
　　
　　○传志
　　
　　先妣陈氏夫人墓志
　　
　　嘉靖三年岁甲申春先母陈夫人病蓐食至夏六月十一日甲辰酉时没不肖孤允明以其年冬十一月三十日庚寅塟于横山丹霞坞先茔之右谨用后世墓志法例次第夫人生卒日辰内外宗属并事行节概刻石薶冢中不肖位微不及年格以儌封命于廷为夫人宠荣古谓母夫人故从之夫人陈氏呉县人讳某考讳绅字用章自太学生为安福丞母王氏以正统己巳岁五月十日未时生夫人成化乙未先考丧先妣徐夫人先大父叅政府君为先君圗继室时夫人已踰笄犹在室请而得己亥嫔于祝庚子生一女癸夘先君下世葢夫人嫔时年已三十与先君同室纔四年从不肖勉事凡四十有一年而终先君不幸不及中寿不肖不能蚤仕高位以丰禄久养于夫人夫人虽春秋七十有六而腴佚之日浅独持贞德慈恩以下见先人呜呼岂不痛哉先考讳某字某别号仁斋不肖允明仕恵州府兴宁县知县终应天府通判女弟嫁史臣而寡孙男一人曰续今为临江府同知孙女一嫁监生王榖祯曾孙女三夫人德性纯懿操履详顺抚儿女卑幼咸极仁爱即小小臧获未始轻詈一言挞一棰久约而不愠晩泰而不骄谧处闺阃终岁无所出入夷然安也自余善行纎细不可胜述亦以委伏荒割不敢繁为文辞少间谋请名笔表掲先人之藏或克牵聫书之不肖忍死以有俟也不肖孤允明泣血
　　
　　东南人传
　　
　　东南有一人其世出甚华此人近五十而时不能定之葢轶絶当时皆不能言之言其至不似惊众人众人因絶不识知之宜也知其皮毛而不知中藏知其皮毛已大誉推絶羣而未至初无知中藏知中藏固絶可惊然不异端也读书学为仕亦从世格举不加力务亦弗矫而去之蹇然卑寒无尤止而光焉即此时令长三公丞一人宖然建平天下勲烁百代无颠折颜色声气固凝然无毛末易也以为王公皂隶者一神圣至贼逆乃万万耳自周孔竺干轩老至百流伎无让不克为者又始无颛工随女问斆随出之皆诣冥极也自亦不识何方得之时与古人对语翕然■〈合攵〉至无一箪食无与于其中及临财亦矻矻交于彼亦不作硁硁苦怪节为竦人视聴类鄙贪夫然然为人尽掩取去又无毛末恼以彼得逾驩虞宁粥讥翘侮不消详勺量为两曲全之也寳玉器面掷碎无一点异色大畧观货贿若营护之者与粪凷一此诚天予者由更以贱货病不可强从俗情视俗情皱眉褰而去之然所履有甚于此者为事如倒北至甚若缪缨冕之而无荣挞詈之而莫辱刀斧之而何畏死生不问何有于他哉又若钝强无廉棱其诣处夐然贯日月洞鬼神与元极一而文章与运化流（阙）或问东南之道东南曰大曰不大曰吾岂蜹又问曰实曰不实曰岂刍灵又问曰通曰不通曰岂土木偶欤东南之言若此然则其人固不易知其自语三道者其所以为人乎
　　
　　九境畸传
　　
　　九境畸者合三才万物为其身总花木绘染为其色通风水八音为其声齐有无正变为其道同古今精粗为其事其大葢若是夫人大曰圣禽大曰凤水大曰海大则畸故万载数圣千秋一凤六合四海故曰九境畸
　　
　　系论
　　
　　（原阙）爵服府君乃遣公游业郡胶期武经术举试未捷而府君薨矣公遂依亲以居今皇帝践阼弘施覃霈追恤遗旧诸先有命秩者仍入叙録公于是载佩国章沐浴皇治咏歌圗绘以寄其尚别署味雪居士申情自得踰浃旬纪以疾卒于弘治壬戌二月壬戌初生正统丙寅正月庚辰为年五十有七凡两娶先陜西按察副使刘公瀚女蚤没继太常卿昆山夏公■〈日上永下〉女贤明履道勤家恵下称内外之族偕老聫化相去逾月其讳徳贤字恵媛其生景泰壬申八月庚午卒亦壬戌正月丁亥年五十一子男三人美承夏出美朝美爵别出子妇都顾张三氏孙男二人同符同策孙女三人皆幼以卒岁十一月甲申合祔邑西贞山祖茔之原允明为公外甥寔宜述事标墓播众诒久嗟夫宇宙渺渺人纲人纪君欲臣良臣愿主圣父志子孝子望父慈国有爵赏以劝家有身教以传彼此谐值则国康家肥极建福锡厥为世典大矣然而气数消息理无恒泰倚伏往复不胶于常惟夫明良孝慈天命凝发旷世弗坠何屈伸存亡之隔何日月陵谷之易敬用剟要列石托诸不刋为我徐氏子孙其永法守以无忘王泽先烈又广为人纲之弘劝焉
　　
　　显妣武功伯夫人蔡氏祔葬志（代母舅作）
　　
　　惟有明成化二十三年岁次丁未冬十二月庚寅不孝子世良谨奉先妣夫人之榇葬于呉县贞山之茔祔于显考武功府君之兆礼也夫人姓蔡氏讳妙真宋端明殿学士谥忠恵襄之几世孙今为宛平人夫人之父曰以道母曰朱氏夫人既笄归于府君府君姓徐氏讳有贞字符玉爵至武功伯故夫人如其封夫人以永乐丁亥十二月六日生成化丙午九月朔终享年八十有子男一即世良娶陜西按察司副使刘瀚女继娶太常寺卿夏■〈日上永下〉女女五长嫁祝某次乐亭县知县蒋廷贵次朱琇次王瑮次滦州知州潘龄皆显宦家孙男三美承美朝美爵世良伏惟夫人慈孝贞顺全妇人之徳贵寿令终备夫人之福作配府君内外合懿虽传记所称何有加焉世良不肖速罚以至大故颠越荒乱未能昭发先徳以章示久逺谨叙其族胤始终梗槩志于圹中如此昊天罔极呜呼痛哉
　　
　　王府君妻祝氏硕人墓志铭
　　
　　硕人祝氏讳妙靖长洲王公讳成字彦刚之室赠朝请大夫赞治少尹山西等处承宣布政使司左叅议府君字焕文之长女而允明之祖姑也以洪武三十二年八月六日未时生成化二十（缺）年十二月二十二日戌时卒春秋八十有六子男一讳杰子妇江氏孙男钦孙妇沈氏孙女五秀端秀英秀贵秀芳圎秀壻沈楠吕洪吕韶陈蒙陆铉曽孙男三复胜复吉复庆女一留贞皆幼初杰谋以卒之明年葬硕人于楞伽山之丹霞坞未克事以其年十一月十八日病卒钦乃以又明年丁未十月十九日乙酉奉二柩葬焉呜呼可悲也已允明往相之吊哭之余相与追惟我祖姑之遗德以允明尝事文字之业圗所以永其传者允明谨雪涕述其槩曰祝故甲族由始祖元平江路总管碧山府君以来世以六艺相承至朝请府君及王恭人寔生我祖姑惟我祖姑锺秀聚庆生有异质以孝事亲以友处弟以贞相夫以慈教子以俭勤理家以和抑接族姻以寛临下于妇人之德葢无不备者率所履所言皆从礼则一毫不茍肃如也资志颕敏髙朗多才艺涉猎传记甚富通书数善筹划记藏聃竺经典富习深通葢心一于善而已若组紃笾豆酒浆之工又精之姻党女妇咸师效焉中年不幸以疾失明而贤能罔愆也允明尝记我祖考叅政府君之休致也祖姑寡居久矣府君与祖妣钱淑人时迎归于我苍颜皓首友恭周旋居然类唐李英公家允明敬侍左右教言屡及又时为诸妇道古孝女贞妇慈母故事或述先德其言秩秩有古贤媛风范及府君之弃背祖姑犹存已卧疾床蓐神思颇不宁允明数往问候则欣然引致床侧执手话言不衰允明因问碧山府君遗事为之甚喜郑重道述无几而不起矣呜呼可哀也已惜哉允明愚劣无以章显弘懿将谋之执纪述之笔者以为不若允明之真悉也遂不敢已铭曰
　　
　　女则孝只妇维贞尔母亦慈矣生徳罔愆死范久存贤哉硕人有厚玄宫完璧永封无或坏崩哀哀孙子追逺如始于千百祀
　　
　　明故南京太仆少卿李府君室恭人王氏墓志铭
　　
　　栝松阳之王出唐观察使朗自闽来徙至宋以从龙功得官者十三人至髙州助教利政生大理评事祖光二传为元国子祭酒宗儒又三传即景彰府君国朝以文学起家受知髙皇帝初以举人授教谕诏征天下博学士浙藩以闻留日直翰林升知阆州御书名于策终翰林学士援经擢纬绘绣皇巻颉颃宋王为大明文苑宗家翰林生五子季贯终溧阳教谕是生恭人讳某天授懿淑家凝徽庆抱操静一秉礼坚定平生言无哗猛服弗藻丽动罔専事门不数出晩益泯默寛然靖庄以迄于尽享年七十生于宣徳己酉七月六日殁于弘治戊午四月望日初溧阳频仕畿地而生恭人吴郡李氏游居南都世望肩埒故恭人归于太仆府君贞伯父歴膺命封同归于苏偕老继化恭人出一男曰系为府学生卒二女嫁长洲祝允明武进张廷瓛皆举人嗣子一人曰绍出于侧室年将及童问聘袁氏其未诞时府君以犹子佖综其家至是辅绍卜祔恭人于郡西横山府君同穴以辛酉八月庚午窆呜呼伤哉允明之丧府君也未达不能殚职分而慰遗志以为且妄有待今丧恭人犹然是用前后悲愧无已虽然幸有绍矣铭曰
　　
　　炜炜王宗渊渊李世神作嘉耦人兼允懿四海之顾太仆不显恭人伉清尘其则不逺甥铭即幽以缀家史有弘焯于遐载右嗣子
　　
　　徐府君妻孺人髙氏祔葬志铭
　　
　　呜呼儒人吾先妣之季母也吾自剑提比长时往拜甚依恋然且畏之葢其仁有礼如此今亡矣允明方悲舅氏命记遗淑将瑑石以棺同瘗敢不是奉谨书曰徐为吴望姓自孟声府君国初以富户徙畿赤有子三丈夫叔者武功府君吾外祖也季曰元瑾府君少长在京师孟声令之曰吾欲内尔妇须故乡人吾故人髙徳进有淑女孺子圗焉府君承令内之即孺人也讳妙安时年才十七受母周教甚至既偕来而姑已没事舅极笃舅又没乃与府君归先里府君悉以庐舍与伯兄别就荒地缚茆苇稍障风露孺人手井臼者数年府君出商湘潭闽蜀輙经岁乃归安其事若无家焉以孺人也既富矣孺人曰家自约入饶也则保之有道矣无若辑安先祠辟治茔兆立穑事为子孙恒守乃荐以教之尔府君曰是会吾意至当悉从焉天顺初武功公谪金齿蔡夫人暨舅姨留京师府君往迎还养之孺人调抚之力尤深踰五年天子特旨赐武功归田万里自天而下骨肉聚唁夫人舅姨等交口谓顷都下忍祸离别行者留者投荒去旅卒卒各南北两莫能计母息惙惙焉叔之迎护娣之矜煦何恩也武功曰吾悌弟淑妇素也至不以难迁则非今日竟没没吾失耳矣其若庾衮若王（阙）之妇将无与逊焉葢府君性极好施而孺人尤善（阙）禆补俾勿怠事不独此若赞府君应官格助军受冠带若养给宗党及嫁娶贫独药疫棺暴至潜治官涂甬往往不受丰费又善让恶誉虽恵力在人养其辞孙心推若不及者子姓女妇咸化焉家俗持厚如古义门虽能散然无失当家奉无僣靡之具时语诸幼属以立家时辛酸事或至洒涕曰若曹所受成孰非吾此中来今不复必以此望若曹唯确守不废则亦莫吾媿矣皆惕惕畏服孺人仪法庄整不作侯门靡风虽房院禂复台婢艥艥入其堂户谧然若无人焉者与武功夫人既恩义相洽而夫人柔贞之徳又越当世而彷佛古之圣媛晩暮娣姒相聚皓髻辉暎案席府君卒孺人亦中风逾月属纩时弘治癸丒五月某日春秋八十二矣生乃永乐壬辰二月某日子男二曰世英世杰世杰蚤死女一归杨黼孙男五曰美中美徳美辉美恩美质美徳府学生女四曾孙男五女八葬以乙夘十月某日冢在县西北骑龙山珍珠坞祖兆内与府君祔舅命美徳叙事以来允明既详纂且缀之铭诗其诗曰
　　
　　坤阴含弘道成女女生蓁蓁杂鼠虎孺人粹矣抱淑赋笃性好修行有序曰妇而妇母而母弗为吝啬为均予饰礼充义涣其聚迩族疏婣逮邻伍助吉安凶济凉窭泽出贞闺内斯普峩峩春秋倐遐举徳建庆集无遗祜骑龙之山珍珠坞岩岩左龙伏右虎土膏泉清气膴膴青辉白彩藏珪琥羣昭羣穆钦尔祖封茔有树庙有主时禴时烝警霜雨与泽偕延永亡斁
　　
　　外祖迪功郎江西安福县县丞陈公志铭
　　
　　公陈氏讳绅字用章呉县人考志善妣朱氏生公有良质弱冠从奚进士昌学举业五试不利卒业太学入选授丞于安福安福江西大县俗不尚同辞牍充斥通官显人家满乡邑东连西引人人以第望自负吏政龂龂不易公举其职岸然无回也馈输尤难事公任之有余力令去权绾邑篆亦优优焉任四岁而老民知思之君子以为得其心非得他民心类也平生和气蔼蔼而不流孝友忠信觞吟自娯春秋六十有六终于正寝明年冬月言归玄宅允明公之外孙也哭奠之余谨依公友人周君所书公事撮类为铭以刻之墓石公配王氏子男三人瑛环球女二人长即允明母先人曰祝氏瓛次归吴汝镕孙男四人女三人公生以宣徳元年正月十六日没以弘治四年正月九日葬以五年十一月三日日曰庚申墓在荐福山铭曰
　　
　　士也业成宦也志行老也居宁髙朗令终子孙绳绳安哉九京
　　
　　登仕佐郎鸿胪寺序班汤府君墓志铭
　　
　　汤贯吴县于今以大族称最郡中不特以富而戢葢他大族鲜以九族数千指聚食故多让也独未得其转徙之悉今第知故为中原人从南宋迁江阴呉又江阴分条也始来者曰润卿润卿生均泽均泽生彦祥彦祥第二子曰宗本是生府君府君讳瑄字文瑞母周氏继徐继王府君小学之年则已知孝皇皇犇问求所以报亲者弗得或曰浮圗氏有茹素资福之说遂三年不鲜食弱冠大母有疾刲股药之弗效伤恸作疾继事三母先后一致终无衰减而养事宗本尽五致之孝尤称能敬始在髫总已蓄大志自以为吾长也吾父母当驱吾入仕用路矣既属孤凶夙禀薄弱宗本闵惜以为不任弦诵劳也少逸之将俾壮而理男事府君殊不肯自逸密窃市典册办萤雪圣圣自厉弗休竟展转羸惫以大病而学绪中断焉年二十五始娶允明姑氏汤祝邻密逾百年彦祥竒姑氏聘之亦以病故至是始昏时先大父维清府君叅山西藩政府君数千里来逆女无何与姑氏同归于苏宗本方总家政御众分职举礼理财纲纪烦冗殆犹公府府君承令与羣从更翻行货京师转以饶益乡之仕于朝者结合相与通怀达志会有旨善书者授秩署杂事府君曰时乎时乎即奉例入授鸿胪寺序班阶登仕佐郎越三年勾当江南已而曰吾雅志簮组失其阶涂今忽以韦素超侍禁宥専驰使牡吾复何以塞吾君恩事竣遂不复起居久之病淋不愈改病肺外枯中干荣卫窃消又加痰咳益剧或时迷昩失神犹自支厉一旦音语如常忽然而往矣弘治戊午四月甲午生以正统辛酉十二月丁酉年五十八遗男子二人长正伦为本县儒学生娶顾氏今湖广按察副使逢原女次健庶出聘郑氏女子一人孙男女二人咸幼正伦卜是年十一月十一日奉葬于郡西灵岩乡吴山之麓府君操性皋缓慎重不妄葢孔子所称以约失之者鲜矣则府君其人也虽身不充志逸享未足然正伦秀朗颛勤才业充利大振府君不在兹乎惟先显考终鲜兄弟惇友姑氏与府君犹夫兄弟也而允明辱爱尤深存亡之感实锺厥心与正伦哀吊之余拾缀遗美丹书玄石倚之外棺期重悠永又申之以诗焉其辞曰
　　
　　人各有懐翔髙潜深蜂蚁之义夙尚吾心孰司我彛繋此柅金绵绵髪肤先切渊临大人有命我敢弗钦君陈张仲独媿缨簮贡蠡之业道亦无侵同居千言不间于人兰茁其芽既遏而湮西商作肃更特逢春■〈勿上目下〉骤而乔蔚为穹林六艺之用殊进同伦寓称大鸿楮聿斯任使命煌煌手捧而南还荣乡郡允若买臣河漘伐轮我不素飱殆辱知机长卧故岑我马玄黄西旭移阴尊有旨酒未暇盈斟褰裳去之回元太纯江源悠悠可济烝云防而弗宣执承以奔粲粲文胤既道于岷沛物之勋匪遥伊今岩岩吴山中藴瑶琨徳人比之辉采宵腾録録小子増恤于忱铺华垂烈惭此芜湮永奠隧墟侑以凄吟焄蒿有融三难斯音
　　
　　王烈母江氏寿穴铭
　　
　　允明祖姑归同邑王公公居阊门下塘业故殷公卒子宗善处士绍厥有家处士赋性豪伟有雄才阔量谹然乡卓特人也于其家冠昏丧祭姻友庆吊伏腊迎饯问遗无失礼又熹周赈人多所给施凡若是皆倚办于阃内日日举其所为操施浩然颐指而集取诸囷槖犹原泉不知其所自来后又罹宗人之讼处士胥靡于官疏牒胥伯哗扰歴岁支费益不胜计于时葢主阃者为江孺人江孺人性气畧如处士而材干尤敏利故克有功时凡为族为姻若邻友于王而知江者无不交曰贤也先王父叅政府君示姻曹曰妇任宜师江已而处士死一儿钦纔弱有室三女未行家稍束矣江孺人抚者嫁者无隳焉无几老姑又亡钦又亡于是惟与嫠子妇摩鞠四婴稚孙以居歴暑雨涉荒馑持门户数年不少仰于人烈矣哉孺人之力欤孺人禀执聪明遇事机糺纷人情窜伏一闻之立有裁择判决亿之屡中又意气刚果既事无遁情而行以敏捷故罔弗济又言论顺直容度髙洁党分间不肯以一豪为人谩欺若挫抑之即或有是正辞折之无小不忍之态虽私亲内属倘有忒仪亦正之不能隠忍也又动履严重密姻之家不茍还往曰彼无以其富也而我易近之乎又多艺能孺人之贤众矣其最大者事嫡瞽姑三十年又事生夫姑二十年皆备极子道无一发缺一日怠其至且久如是何其贤哉予每接见敬奉不敢忽今年将如京师孺人命志其履系成章曰即子逺去吾当刻诸石他日寘吾藏穴使后子孙知我于王不敢负舅姑夫子之事如此者噫坤徳之枢机有家何其阔欤为孝妇是为孝子良臣也为贤母是为明君贤父也是君臣父子二道偕也与其本为夫妇者而三焉则人纲灼灼乎在天地之间如其全人者当几何哉当几何哉若夫以嗣以续繋宗祊之重也而又治乱持危与蹇蹇匪躬托孤寄命而不夺者同科则伟哉乎功德均隆而忠良并殚者欤敢僣进以称曰王氏烈母举功之不羣也以诏于来以慰奉其志烈母名某父曰景昭子男一人即钦娶妇卓氏复姓沈氏女五人孙男四人■〈择，王代扌〉琫瑜佩烈母以宣徳五年四月十一日生今弘治甲子岁七十五矣气貌澄健不少衰所治寿藏祔先处士楞伽山之丹霞坞前冈也缀之以诗曰气刚肃兮才明通既果敏兮又顺雍将大施兮沛无壅始履达兮楣栋隆中罹扰兮鼠穿墉终投艰兮哀恤从阅寒岁兮知雕松嗃嗃厉兮卒无凶徳备懿兮功特崇亦慈孝兮兼明忠人纲三兮萃一躬丕哉烈兮悬王宗树沃劬兮食当丰睇桑榆兮延西舂尚福禄兮来攸同尔绳绳兮养奉充世报徳兮思元功美哉壤兮有寿宫后百岁兮双剑封受介福兮王母降回源泽兮流亡穷
　　
　　孺人王氏墓志铭
　　
　　孺人讳妙庆其生之族曰王所后之族曰祝所归之族曰刘刘祝出长洲王出太原皆宦室也初正统时予先王父太中府君以刑科给事中与国子祭酒少詹事刘文恭公同朝府君为长姑氏觅壻因得文恭之从子汝大馆赘于家既而长姑卒府君视先考也少曰当圗辅之者壻故不可离也时太谷王妃父兵马张英知之语府君曰吾中表之族有王君名郁者今任太原左卫千户厥室何宜人诞二女其长者则嫔于晋邸为王元妃次在室也盍后于公而继赘是圗府君曰善从之缄词走伻以诹于刘之尊刘之尊曰可遂就醮焉景泰之甲戌也明年生一男曰干成化初府君致其政还吴孺人归于刘已而居吾家为多后干入京师圗仕进孺人往依之又数年干被荐译夷文于六馆荐以受禄加服遂授鸿胪寺序班岁庚申汝大卒孺人与干归于刘越二年乃卒癸亥正月甲午也以宣徳乙夘五月七日生享年六十九卜以某年三月甲申葬于虎丘合汝大之穴干申奉治命邀余述铭予之孩提葢尝受孺人襁护之德其何能黙孺人性甚婉良而才识警颖工巧越伦又能安时巽履通塞一致其贤洽于诸族姻间而终享寿康进加荣贵亦用慰于冥漠矣汝大以输赀冠带孺人又尝生一男夭今干弟二人妹一人皆侧出也孙女二人铭曰
　　
　　太原彭城居三族之华方舟泳游敦一德于家或柅之輹无往不复子也足母孰与不足纩而恔兮兹谓终福安玄扄兮荐歆嗣禄
　　
　　汤永之妻徐氏祔塟志
　　
　　徐氏予中表女兄也徐汤皆与祝为连汤有士曰永之徐有女曰徳荘年相若也凡三族岁时嘉吉燕会间二氏輙相期结好而未果也既而各问名他姓輙参辰不恊久之汤曰结好之愿当不在兹乎一往求之即谐竟就褵卺徐氏既就汤家室攸宜信睦修笃而未几汤君病不足蓐食淹久以死与徐氏相安葢无几何时徐氏当英岁握志确烈如山不摇沈寂闺寝又十五年乃染疾卒徐氏有至善贞顺之范倍蓰他妇辩言巧笑一生不闻于族侣其生天顺戊寅四月乙酉殁弘治丁巳六月甲戌年仅四十耳父余舅氏字曰嗣华前武功伯犹子母王氏塟以己未八月乙夘穴在白马涧南中麓山之原合祔永之徐氏不字始取永之兄子训以嗣至是其舅以训来稽颡曰新妇志行良无宁使衔恨九土而无如君知也予澘然书之铭词曰
　　
　　身未亡志亡几时泠然以往也婉魄怡怡从灵修而驾元气清霜白月兮无不同之幽幽遗璧掩山陲其年无耆艾羣媪之师
　　
　　史在野墓志
　　
　　在野为余女弟之夫氏史讳臣字在野吴县人也以成化戊戌十二月七日生正徳庚辰五月五日卒年纔四十三嘉靖癸未十一月二十四日庚寅葬花园村祖茔余当铭然而悲夫在野有志而无年又悲夫其孤众室凉身后落寞又悲夫予妹之嫠苦也酸澌不能以笔然而俾其后得据依以知在野生死大概又假偁述以少慰冥漠亦有在于此即言之初先考仁斋府君生妹四岁而下世妹稍长允明与母陈夫人谓不可误其归有问者多不当意史氏自处士浩生今随州守引之甫室张夫人生在野为冢嗣乃以妹为在野求聘遂从而归之无何随州往任在野守庙墓于家在野有志修饬自爱不肯落人后勤营业居阛阓弗溺靡俗不及为仕显然好学尚文尝一往省于随归不数年遂没有三子曰贡曰贤曰赞子妇曰顾曰顾曰张一女嫁张希载悲夫铭之曰
　　
　　行不失贞志在廓而成孰美其生靳靳中齿茕茕诸子孰厄其死与短而臧与抑宁慝而长与是并非人之愿而理之常在野何否而罹一于此尚其余淑之可藉抑冥相之可假俾后弗队以下殆庶乎恔亡灵而慰存者悲夫在野
　　
　　贺先生诔
　　
　　维弘治三年太岁庚戌十二月十一日戊午吴儒贺先生甫卒于阊门外之里第明年葬于黄山呜呼哀哉乃作诔曰
　　
　　邈矣庆宗始显惟辅是佐帝乙効庸肇祜晋郑齐克陈寅与虎军戎赵舍俎豆汉普衍繁东都纯更以贺分柢散条代弗秽谱沿晋洄唐指弗遑数恂恂夫子有耀尔祖事我髙皇绩在大理爰及显考垦兹儒田无妄之灾孰厄而颠夫子承绪出死履安侨寄江阴栖泊丘樊颛志厉业不病其身干蛊克家忘其先艰春诵夏弦笔墨简编菑畬南畴桑麻东阡呑酸茹寒终日干干以壮以强食力累年修文起赀允若计然屡迁师帐再造故廛髙阁连衢书斋数间小山幽亭竒花清泉逺集嘉宾豆豋盘旋富吟宫商侑宣管弦神和气融遐齿益徤众子养色羣孙捧膝士服儒言庭宇翼翼有魁乡策有廪黉籍文源浚流滂濞沇溢夫子之志以莫不适嗟嗟夫子不愳不羣刚勿戕中和非徇人屏断僧巫不谄非神克勤克俭富弗滥贫少靡玩岁老尤持循木啬其根条柯自蕃还庇本趾亦理之然报施既丰忽夺于天淹岁之眚终不可延呜呼哀哉绨帙收芬遗草夜烱尘縢主榼音絶徽轸识旗飞翻黄山之领草露滋涔松溪夙暝颀颀玉躬漠漠沈影呜呼哀哉小子王母连姻外支复有大父为夫子师谊敦歴世义礼匪亏小子之幸撰杖屡随岂不感知巽言忯忯包荒发蒙有衔不遗欲酬之后虽遂焉追呜呼哀哉孰不有厄终泰厥否孰不有死死不愧士隠节完躬显发在嗣乡郡閴寂澌尽君子登文旒旗洟涕曷止呜呼哀哉
　　
　　仙华先生诔
　　
　　仙华先生者长洲赵公与哲甫也其讳同鲁先自浦江仙华山来故号仙华生公以王孙遗贵而沈盎儒术振望林表垂数十年门第钦重是称先生今则已矣多为辞诗以荐伤惜太原祝允明奉作诔曰
　　
　　有宋周叔僴僴恭肃袭侯南阳随国居睦其孙监税宦居浦江良仁再徙斯吴金庄金庄六叶兹惟先生伟表山峙吐音锺鸣成器知道力学稽古上师圣贤近武叔祖叔祖维何曰友同彦如祇事太宗为时硕儒公有其才拥而不试有莘躬耕曽不忘世时事得失生人利病知无不言大夫问政岁则大饥官无善圗公策四出万言为书挟走千里陈于抚臣彼搤其谟而誉其文公曰咈哉余岂衒玉为民请命抗论反复卒用一二布以恤之荐于司举而亦尼之湖淫病田矢谋于公筑之复之坊与水庸彼则何知始怨卒服公置其功而任其讟清籍之苛驱民入伍公则徃愬曷逢彼怒终则以悟乃更厥武或执萑苻导俾诬善乃用贾贿公曰其敢我则随徃不直不返乃悚而释善类斯倓条约于族以义笃亲聚赀公藏散给用均老养少教丧祭冠昏成美疾恶忧乐同人扶尔之颠匪望报为折汝之暴吾岂畏斯平以为执刚以为施通拘立懦时寓风谐先生之学巨细博综天纬地形医方仙洞篇翰葩富谈辩海涌云胡遐徃内外伤痛鸣呼哀哉气钧生人终始有期踰耄之齿公岂憾遗乡门之戚失怙断规呜呼哀哉典刑曷寄咨尔室徒尚列名谥
　　
　　怀星堂集巻十五

　　●钦定四库全书
　　
　　怀星堂集巻十六
　　
　　（明）祝允明 撰
　　
　　○传志
　　
　　元故成全郎江浙官医提举恒斋葛先生墓表
　　
　　士抱赋颕粹砥行修业综古圣人经术固将以自效达志用时兼济上下流华于方来也或世代戾契既不我用于是背廷阙面林皋吾志已矣然而泽物之仁函乎中活世之方寓乎手缅观斯人有病心恻乃有知者举而试之虽地隘施小吾且应之亦有以发志成效不孤天禀为声永身后则独非君子之心哉是亦君子之道也宋箓濒讫竒杰之士散落草莽者何限吾乡尤众其稍出効用于胜国虽百售一二固称于时以貤于后不可诬也若葛提举先生其最也先生业行与其蹈履有黄文献公晋卿志墓之文其裔孙怿比治饬遗冡以文在幽不得外暴虽人多憙传録故不普因斵穹石揭其前特请余属词刻其上因撮黄志大略为之叙云先生讳应雷字震甫别号恒斋世平江人大父曰宣义郎思恭父曰进义校尉从豫先生始受周礼于季父某为举业业成而宋亡无所用之进义故儒者而学多能通九流百家医尤工先生既无意干禄儒业之外遂専治父所遗医法黄帝枢素诸篇搜抉研核无余力自得甚深以为当世所谓医者株守近代意见论病执方如检画一絶不识原委诚异古法乃推运气之标本察阴阳升降之左右以定藏府虚实而合诸经络气血之流注于是疾病之候死生之期无能逃焉从而立方法为之汤液砭焫自不能雷同他人竒效乃着声华日腾焉时浙西提刑按察司判官中州李某推医名尝治其父疾亦致先生决之先生为之语云云李父子惊相顾谓南方乃亦有斯人乎因尽发藏书河间洁古诸说相共讨寻凡先生之语无弗谐合去益以其道行南方之医始能言刘张法者先生启之也先生尝谓守真若子和当女真强盛时人气劲悍故宜多用宣泄逮其兵馑衰残之余民瘁气困于是洁古与李明之辈乃加以补益此其下工也宋既抄末医多袭目见务守护不能为攻伐是谓养病非治病此由不知医当视时势盛衰不知通变者也故所著书曰医学会同凡二十巻大旨类如此于时近逺病家乞治无旷日币马塞门大夫士内交益众皆敬礼推誉大德十年遂被荐授平江路医学教授先生亦不辞为之治田畴严庙祀教育其徒往往去为善医无几省台交举擢江浙等处官医副提举进提举阶自医愈郎至成全郎延佑之某年也至治二年以内艰归执丧过毁竟不久卒于家三年正月十八日也享年六十其子干孙以泰定元年春二月二十八日葬之于吴县至徳乡望墅墩先域之次干孙字可久其学得诸先生而发之益竒取绩转神异世传不衰吴中视为文献家自先生（缺）世乃至怿
　　
　　系之曰士惟无所可见见之或无本抑浅局故其所及名实广狭以之有如先生刿心羣经且将用周公之典以辅斯世既不果退用其余以被物亦取十全功葢亦得上古圣人之秘其震于时而引于后何有也黄公谓先生既弃去时业更以诗授干孙又云先生质和粹识量明达外严内寛孝友笃于家而恵赈泽在闾里然则先生诚徳人伟丈夫文献重吾邦邦人世当重之岂独其子孙恭慎乎丘树而已也
　　
　　葛先生墓补志
　　
　　修行立节人之彦庆余泽引慈之契敬宗传美孝之巨发徳实録辞之善自夫伯翳俶封葛属肇氏拔分五爵散部四民萧规曹随傍流达兼之泽伊耕姜渔巩用舍藏之具君子不斩文献能征千载之间烂然充观若夫唐灵斯薄周民或遗时则道明府君违淮南而之一邦卜澄江以宫一亩尔来不亿尤引无极大概宋富显公元多逸夫胜国告终之末真人出庶之先则兹野樵先生昉宗于吾苏焉葢岁驾丁酉江人恤戎先生从父益之而来洪武初纪遂缀版长洲而授廛城市先生讳侗其字天民起居六艺饮食一经本穷羲文枝猎王郑研几阴阳之缊观象刚柔之赜至于融陶性情比排宫商近严声病之度逺守经纬之旨随时言志夷然自获辛未之岁应辟人材授云南大理府同知力以病谢浩然东归河干伐檀韫匮藏玉闻诗乃兴志从刘王之招学易无过神符阮君之遯董帷尚下马帐亦县生徒执业遐迩烝集永乐戊戌凝然告终阅受春秋七十有八配室顾氏二子华伦始益之造居在本县二十四都陈公乡之雉渎及先生迁筑考命遂即雉渎之址为幽宅焉又越四世其孙曰弘时游大黉力述祖徳更整系谱还辑遗吟复以石文无见玄美未传固乞追纂所知章揭崇石庶几终世有考来哲知钦源长祥余墟穸永妥
　　
　　明故文正书院主奉范公墓志铭
　　
　　自文正书院立世遴一人统司之曰主奉魏公千载不斩之泽行诸其身责不轻矣然恒视其人为低昻由魏公长子监簿公嫡支而下十世曰廷干嗣为之当洪武初资业甲吴一邑邑举总民税税多逋坐当除名诏执归京师廷干与室陈夫人诀曰吾罪即死应尔独世泽斩于我吾何以入厚土何以面先公夫人曰即偿之须几何许曰二十万曰计妾奁饰犹盈并益以君产当足偿奚若以易覆宗之祸廷干曰善立举粥如民负输之即就系及京见上上释其罪更加奨赐遣归由是义田之寄长洲吴江族籍者坐废而呉籍独完存焉廷干生天鉴颕秀抱逺畧有文行让嗣职于他不居其人乃弗克负荷至售手泽质公田义职以蛊连族病之更合议还属诸天鉴之子元理元理儒行惇洁博通经典有大度乃拮据黾勉裁节冗滥复手泽清义田别户籍立提管一人専领之十载一易以革赁售之弊作砧稽簿四册请于巡臣郡守印记之分畀主奉提管掌荘天平坟寺各传守以备叅察失遗又修正家规圗乘损益给助白长吏列刻木榜县示逺久更新忠烈庙若义庄若家庙主奉之任于是为大举娶周氏是生公公讳从规字圎吉赋性冲和操履中庸力思绍述亲事充振先烈如新岁寒堂改涂书院易建石表凡祠事既董正周备又以文正忠宣而下累世宅兆在洛者久缺封扫请于官求自往省遂给过所以去至万安山尹樊里省奠封扫如仪自魏公祔位诸冢遗封故存独忠宣之兆越五里至则无所见问知为屯戍所平久矣因望祭悲号削蓁蔓披砂砾肆搜不得乃祷于空跽泣连数日天忽大雨三日夜雨止涤土去深三尺余露断碣数尺题曰宋丞相范忠宣公之墓公大惊喜亟白于守御分阃官勑戍卒还公始案圗谱加封树作墉屋辨止界正神道植望兽以表之勒石记事讫又为外舍属褒贤寺僧居守又遣吴中支族一人往协相僧以居然后丘陇之职始与祠事并尽既复以今族食指百倍于旧而庄课不登乃合众协谋取汤沐之树易田百余亩以附益之族禄始赡其憙建树多绩效大帅如此始范家园故地残圮公大新之凿池立亭莳花木育鱼鸟中岁养息其间天平故有卧云书院公时往还自得因别号卧云族人或盭绳笵渔饩禀家宪当罚公惟举宪风示而卒以厚度包容之不致罚或曰先生伤圎乎公曰吾家自咸通柱国府君以来积徳百余年而发于文正忠宣恭献清宪诸烈祖奕世大显至于今又六百余年而不衰益炽子孙千亿蹈仪循度不致散背者独持一义字保之故尔人之格不齐惟义可以和之至如条法惩责先君特縁是垂教闲人心耳吾所以两调之如是将以不失先君意而默有以永保义之心也闻者皆帖然其特见御务务为寛雅微逺又如此公生于宣德戊申九月乙夘卒于弘治丁巳三月甲寅享年七十配盛氏故太医院御医叔大之女诚一恵和有古贤媛风称为世家主妇公初昏从外赘处盛氏寻共归治妇母之道并无违以辛亥六月己亥生后公一载二月庚辰卒年六十七初不育常褓公弟太学生鸣吉少子汝舟将以为后既而贰室谭乃生子男二人长曰汝舆今补郡学弟子员嗣主奉次曰汝辂女一孙男女各一汝舆等卜以明年戊午月日奉公与硕人合葬于雅宜山之新穴倩其族兄呉县学生昌辰叙总遗行将着之不朽以允明与有姻分知仰切悉来以为委谨为撮书复缀作铭其词云
　　
　　君子之泽如水行地达之斯达壅则以滞茍达而滔奚逺无济洋洋魏公仁源义委勤以卧云载宣载止清庙既严穹丘亦治徳丰行卓全归善瘗拜瞻先公不恧九地江水泱泱沛于终世
　　
　　薛先生墓志铭
　　
　　吴有隠君子薛氏力学修道七十而没未尝一日同时世浮诡者既没孝嗣应祥谓允明与皇甫録曰先处士多门人传逺之托吾以委吾门人者要至先人之终而贵备也録乃退为行状甚详允明相为参补谨志之以荐于吾师曰先生讳英字时用贯长洲县曾大父名逺大父弘道父继周代传六艺继周娶于程生先生而家计不充然继周不以家故迁守易业教先生转严先生亦转刻厉学成而志不在显赫养亲之余稍以膏馥恵后来刘佥事廷美沈二隠君贞吉启南皆知之递请尸塾席先生学则方肃授诸生悃悃端实居常时慎确寡语对人不能为佞词和颜雅衣仪度沉厚御家不偏于侈陋拘肆自以货殖闻达机智之间举不巧于是自称养拙子微饮谐歌熙然忘老初为郡大夫致乡饮酒二十年后亦勌辞弘治甲寅年七十有四得疾十二月己未终于正寝将加纩犹命笔自书寄颜云云语意可慕其生永乐辛丒七月癸未也配刘氏中书舍人孟功之孙祭酒文恭公之侄生子男二长即允明师寓迹县学次曰得祥女三太学生王颐及刘侍范昌璧壻也孙男二曰金曰铨女三葬以丙辰正月甲申穴在金鹅乡孟字圩之原铭曰
　　
　　鼎鼎诗书翼翼冠裾吴何多儒匪儒之易厥或异趋将守之缺而施则余肫肫先生实乃越誉髙明考终安此幽墟炜炜我师踵弓以箕扬显方来将烦命书有陨自天匪志之需后者而过烦下其车兹唯公宜岂曰室徒
　　
　　故处士颜公墓铭
　　
　　长洲处士颜公将老自为石椁以俟命既十三年乃卒又三年哀嗣复等乃奉以归厝于是处士德行大致今吏部侍郎呉公尝着列因椁以为铭复之将掩封更圗文方石内椁中为陵谷革易之虑邀其笔于允明允明少从先叅政接处士不能以辞文之传逺者既具矣不必以溷惟其虑且不可以废是为述族属经阅一二兼衍前文之实为繁辞以系焉庶几以贻重来世曰处士讳昌字公懋甫曾祖天泽字润之不受张士诚伪元帅府副使之命隠死于皇朝祖天泉字济民父琇字季栗是为哭父死吴之达孝者也母李氏妻盛氏夏氏子男四人泰复升大有女一人孙男六人闵曾言孟冉宓女二人处士之生永乐丙申五月二十七日卒弘治庚戌十月七日年七十五葬癸丑十二月壬申墓在本县金鹅乡古字圩铭曰
　　
　　颜以孝闻振于昔今敷华胚浑有启而承处士之禀弗涣其淳孩提而知知爱曰亲亲足伤爪我踣而呻哀哀失恃学乐之年充充犹犹以罔弗诚窀穸之事我力斯勤左篑右臿指皵搤龟祥忌烝祧祀事员员建本立仪既信而伦敏敏春秋通于亡存我憯我考烈孝亡羣我耀我考我力需人人孰谅只三年亡荤上下以动州司升闻孝理天下将徼劝恩孰为格之国典斯湮我身我心孰道以信口及我先我涕涔涔畴昔之夕既息我形有赫我父下教其訰尔志我显胡究我心尔祖遗休盍焕于文勿以贽修而沮于贫有馈尔相尔伺于晨诘旦占之孰繇孰征有客有客不速而临有馈者器符梦之名乃上太史贲词份份一气之灵繄孝是根既立道本亦多旁仁岐伯之法我庸孔神或乞医焉既施既平有病于旁娈娈女生一匕下之亦底于宁宵闯我寝曰寔感君何以酬之君活之身我頩以迕孰是贾媱孰湼我缁孰磨我磷麾之不回我匪懐春我身曷生我感曷申呜呼噫嘻昧哉愚阴女则何知酬以洁清女乃遄往化此鲁男处士之容令气氲氲座不茍同词不粗陈乡饮社聚方裾修绅頔頔威仪亦孔庄温孝子是呼下彻台臣前以父作后以子因巍巍齐女孝子之门玄运莫留殱我孝君墙翣戒完即此灵辰生晦死薶千古之珍周棺有磶勒此鸿芬广之邦闾永之子孙千秋万年其无震倾陵壊谷移或换髙深孰有见诸勿毁勿垔凡百君子念此孝坟
　　
　　钱处士诔
　　
　　髙阳苗裔彭籛孙子厥名曰孚为周上士职典钱府因官命氏望于彭城世有彦美爰及李唐懿僖不纲九县俶扰镠乃辟疆赵魏分茅桓文尊王比入宋室忠懿来归显列班序笏纽陆离维此砖桥忠献之枝公达昉迁维常亢之维常闳义格于英宗纶音表宅龙光荡空公生令禀仁冠义袵大川外达冰镜内审诗书广才智礼成性孝友大节信恵百行父有富业胼胝干蛊父有殆疾断肤觊愈岂不知礼因心切至暨其执丧戚易兼致两弟短折死葬生给择族继絶厚嫁三息父妾弟妻守节孀婺丰养日奉衣粮岁支内外中表逮诸属眷彼其或匮吾此能赡翼翼先祠累累世丘祭荐叅告谒扫封修绵聫谱牒熠耀文献玉裁宋册铁鑴唐劵先生谢表苏公碑观累代名巨英辞妙翰石磨梨刻覆护流散三华家集名贤确论并归刋布籖帙充衍既圗绍述亦志兼善君子攸依小人复莱尔涉予梁尔暴予槥减额而税不息而贷年凶劝分发粟一再乃至于三曾不少怠有司承制懋赏以秩始用郎级继之右职公咸曰辞岂贾受直官不可回以归燕翼比及其终坚郄犹昔官曰得之亦有故实重门载旌风声沓籍有秩乡饮幸公临席流谦自牧华闻滂溢元公上卿交贽请识褒篇赞章璀璨缛绎公度既达公心孔安崇楼髙斋瀞沚芳园觞歌恱生翔植怡颜七十而卧翛翛大还呜呼哀哉孰不有生生斯负之诡随浮休鸟兽同期公则大完始终弗亏今其止矣绍者伊谁呜呼哀哉孰不有世世彼我此乡原乱德杨朱为已公施溢分曷畦曷涘世则逋公今曷酬只呜呼哀哉深山大泽实居龙蛇公归九原胡迩胡遐止水不滓薶璞非瑕清魂夜游上下无涯风霆共运星月同华公其快哉元气为家呜呼哀哉繄予二祖通好于公祝徐而钱鼎趾同风公不遗予包荒发蒙耉成后凋邦社渐空海宇之嗟曷以私恫最行文旗昭明有融渊渊徳声川壤齐终呜呼哀哉
　　
　　故诏旌义民钱公惟常遗像赞
　　
　　阳秋中蕴制事之义而宅心之仁金玉外相秩乎其言而睟乎其面展也君子今不可见章服威仪千载毫练于何考徳诸老纪传吾萃以为其裔流之诏焉葢曰玉音华衮事英庙之忠金劵汗青绍武肃之孝五品孙而一家肥似古君陈隠从亲而贞在俗类郭有道活冻馁也从范尧夫之弃舟折阉饕也非王孙贾之媚灶幽潜屡书存殁一道呜呼鸿山巍巍中有大寳偕此风神与天不老
　　
　　记吾乡二老者
　　
　　马暠字公素嘉定人举止迂固邻夜火家具一不取惟顶巾蹑履执大袍凝立通衢中行遇深峻必舍舟车而徒回曲淹滞而不厌在舟展佛经香供跏趺呗诵振响人夹堤伫看不顾或称以痴击掌大笑遇鄙客钱虏则以苛礼律之读书専博钞积甚富受妻家膏田悉以与人有白庵集
　　
　　沈诚字希明长洲人言必信行必果立不易方一介不取不予淹贯经籍而家无方策诗篇文笔一字不作居市间密邻不识其面闻其声登橙窃窥喜曰今日纔识沈先生也
　　
　　金孟愚先生家传
　　
　　金孟愚先生者呉郡长洲人也其初自汴随跸南渡籍于此世有佳士而不为仕至父伯广学行尤茂为里中子弟师时葑门亦多儒士夏建中者尤名荐为儒学训导以女妻伯广生孟愚既出诗礼家资赋又明颖文籍一诵读不遗由是少弱已淹贯经史继为里师律身谨而造士勤岿然自重与伯广一辙性寡欲无俗好以介自命举措每不徇同时众其甚也人目以迂以矫而不辞葢诚志乎狷者既鲜合所还往无几人亦毋友不如已云也如陈佥宪永锡杜先生用嘉邢隠君用理顾隠君寅仲其合志者也致孝祖先五祀而痛斥淫祠巫觋及老释之教至野师阴阳宜忌最不信成化末郡守尝要与乡饮酒然其视官政失得民俗美恶恒不能忘言尚书三原王公来巡抚孟愚谓其贤疏民务九端上之逮后御史巡按至亦以时弊往陈亦其志不自己也比老取素所读书中集其闗人伦事理可法者为编曰羣书会萃所为诗文有草藏于家初别号近思后曰竹雪迂夫以自表其髙洁絶世之意
　　
　　赞曰遯之时义以遗世自善为是者必与斯人寡羣亦势尔也然而有不尽絶世念孔氏亦与之耳吴最多隠君子若杜公者函中蹈靖何其凤德之盛与其一于狷独者邢氏与故沈诚希明有名隠而専与世事者赵同鲁与哲顾亮亦然而金孟愚乃畧同之亦各从其志也今杜赵之后乃涉荣涂邢顾沈皆无闻金之子成性守素慕文不令家声委地辑述先事甚勤又乞余特传之亦孝矣哉
　　
　　栁义士归金赞
　　
　　故御史栁公华居忧尝起复嘉定陆坦与倾交持白金五十两来赆公不受以贷则受乃受去公起巡闽中死邓茂七之乱贷金事时独公儿谦数岁侍傍他无一人知比谦从锢没赦还陆已死久谦亦翁矣持子本侑醴食往归陆之子陆子曰无之我固不知知独父持金赆行客耳谦陈状固予之往返三数陆始强受贤矣哉二义夫古罔斯艰于今走九土觅若一个不得也激为赞曰
　　
　　二老去矣二子克承孝达事亡信归平生二老俣俣偕游地下亦让亦悦含笑栩栩挥金见义雅不见金金亦戋戋义权不任维古斯易今力倍蓰完域寄孤反手于兹义如崇丘泰华终古哿矣富人大盈郿坞
　　
　　徐处士碣
　　
　　吴光福多才贤士新故接耀而徐族最徐之最如良夫乐余克昭而来亦接耀而近时特以处士孟祥为鲁灵光处士没门人王复列遗美为传嗣子鼎又自志以毕未备至于今十有七年仲子頥乃更以碑章请于予曰其有待也自先君之意则然矣于乎予不足以尽之按成传举前闻类着于不刋处士讳麟字孟祥其为人也体具阳秋而道孚华实少岁孤薄稚弟三人继母戚之还就弟食处士如不可生亟往省视寻迎致事孝友终身推而敦族外而信友夐县时情卓树古义尝失器疑在臧竖家人曰究之处士曰无问也尝售货贾从贩夫家人曰缩之处士曰无校也邻媪疫无家倚墙俟死处士舍而理之遂存川梁之杠缺病涉恐行处士葺复创之乃济至于儒谢小人学务为已绨缃饫乎腑肠组绣烂于指掌实之而粟布贵精之而糠粃去昏旦益觚椠倐忽就篇什上师必名贤下授多髙第时哲达官承风钦躅然而山岳静肃曦旸动温驩吟缓嚼百裁醉犹夷然无变度焉成化壬寅卧疾不禄甲辰秋日安厝于此邓尉山之南麓其年七十又一前后系属悉述先作嗟乎称士众矣难乎核实有如孝义植其本文华达其枝行治浮其声者非士之真而宜传易家以邦一邦以天下一日以百千世私以公者与彼不尚徳乃弗知传此欲传者必先求之求之无于他焉处士是也
　　
　　韩公传
　　
　　韩公名襄字克赞长洲人也韩自武王庶子昉封及王室东迁失国而子孙遂氏之后更受采地于晋至景侯虔复受天王命列为诸侯迨秦而灭汉兴王信复封传四世国絶孽孙说以功封龙雒侯子增嗣增子寳无子国除寳弟骞迁南阳自骞十世为河东太守纯其七世孙播徙昌黎乃祖纯而为昌黎之族播生后魏扬州别驾绍绍生北齐胶州刺史胄胄生后周商州刺史护护生隋邠州刺史贤贤生唐巫州刺史符符三子仲大智生休相玄宗休生滉相徳宗当安史之乱乃自盐山徙博野唐末徙赞皇五季徙安阳入宋惟颕川安阳二族为大安阳再世为魏忠献王琦当时称为相韩以别颕川族琦生驸马都尉太师秦端筛公嘉彦嘉彦生绍庆路节度使谘谘生保信军节度使仰胄仰胄生浙西路兵马都监廖始居平江廖生浙西路兵马步军副总管性卿性卿生龙龙生荣甫始业医荣甫生信仲信仲生斗一斗一生凝凝生奕夷当皇明永乐中夷与从兄奭并事太宗皇帝以医太宗皇帝官奭为大医院院使夷为院判宠赉优渥多越常典而奕尤以儒行表于山林间当时视其族如宋世之视朱张顾陆矣公为院判长孙葢仲子布出也幼而孤后布之兄存其行首诸房孱苦成立独精先业明允确廉不随不同侃侃如也介介如也老益恬淡无干于时而平生以其术泽人者则弗胜纪王氏妇体硕年老升楼蹶而仆诸医都不终脉摇首言中风立死耳后至公公曰病是跌扑家授药融导气血气血平当愈已而果然从兄之子之夫严恒病胸膈阏滞溺赤精滑作寒热吕骨族间成核如胡桃比一枚特热而痛不能言发在间日既三年公视之曰病自虚火之动为滋阴降火药丸引以龙脑服一月热止更为参耆补两月病已病得之心切于生财而不定也所以知者诊其脉六部虚大时数数然也将归侄女止之公言留无为特留一冬药耳明年春应来苏吾逺迎矣卒如之相城沈大隠君贞歳八十公去贺寿贺顷倐忽不宁便沈剧公脉之报无害饮以汤齐讫君就枕席公与客宿隠君犹子今隠君周舍丁夜闻内大哭声客李者嗤先生误邪公言事有非理所必吾终不见其死耳黎明问焉葢哭以他故所以知者脉惟虚无他八十之人应然也今隠君室陈硕人病咽喉结丸小肿不痛不痒众医并以为痰症也公谓隠君非痰症一溃应死隠君戚其言姑从众谋攻痰无几丸决破越日便逝所以知者其脉弱其形衰其年及耆而不复荣滋部分在开阖也宋徳妻病其友深夜叩公门请决治公往从帷前秉烛望见之即回步不施药强之诊脉亦竟许以死明日更医无言同者三日以死问之公云白如枯骨死也金陵军人妻独居暴怒口鼻顿出血五六升公视之面壁卧不能吐一语气欲属不属奄奄然诊之六脉尽脱取参膏加地黄生犀饮之三日夜止龙塘桥陈家娣姒有言齐成疾居一年姒死娣甚恐力求医连易数子弗瘳皆委去公治之刻以两月可已从之良已公曰形不衰脉有根蔕而已周生内年二十八中风不语诸治者束臂矣公药之任以亡虑既而然所以然者外无六经之形证脉虚迟本情尔也上元人潘病瘵死未死无或以死告告死独公公后告人大骨槁大肉脱是谓形脉俱坏罗佥事中风公诊之其脉如弓弦曰入鬼録迟三日程邪迟三日遂亡成化元年公省妇翁张御医豫于京师阁老南阳公延张治塾宾南海贡士梁淑一晨间张入直李以请公公告李梁病犯厥阴六脉絶不可为已言讫趋而出李与数达官共讶之复并命三五医雷然荐汤液暮而死矣周善妇病于娠公断尺脉不固胎虽成其下也母命其偕乎莫不诮笑不三辰如言焉相城僧病肿胀喘逆旦夜返覆不能寝一息公为沈公邀视视既语云急矣病得之酒遽投辛热味为救俄而苏咸以为庆公曰胡庆为病本犹未断庆在他日耳果三年二发甫除乃以好酒不能禁好厚味不能禁故所以知更发者诊其脉伏逆不应也又姻家赵郎年未壮好酒甚酒不离朝夕以酒废食忽病肌肿浮漫腹彭彭而满时狂愦可愕家人谓之妖御以祝由病益剧公观之赵神方清言无变异也须臾病乃发公曰病得之酒酒以乱神祝何由闗焉噀之水麾之剑符祝嘈杂重实其实虚其虚也令悉屏去留身对病者徐徐譬解之陈以正说戒之絶饮重命之要间以汤饮遂安所以知其非狂邪脉无怪无絶色无恶也戚女倪氏室而抱病公曰疾无伤祇忧夭乎众惊问故公曰质微脉细小是谓形脉不应寻而病果已已无何嫁张生嫁无何得娠产亡焉太伯邹节妇八十伤寒不终朝便委顿欲絶公诊之语其孙炯脉洪而无根然年髙气弱将无虞炯谓市医探利恒态献白金如干挺公却去与之匕剂越日遂瘥王侍郎仲儿四十患痰喘昼夜不得休伯氏评事请公与盛用美氏议治许酬银于二公公曰药当出盛君疗而酬亦当盛君仆则不能评事问所以然曰脉往来啄焉漏焉候厥逆也评事心窃恶之已乃符其说王家遂谓公口不利絶不复乞医矣公之不震富贵又然也弘治己酉允明秋试南都馆舅氏符台李公贞伯斋宇晓起翻阅缥帙入夜饮酒数巵就寝自谓和神也积湿热浃旬渐愦愦不舒八月三日肌大燔灼彻曙自谓困伏故出遨游数里愈不舒亟返归中路遇旋风吃吃忍之还斋不及解衣俯几一大呕即伏枕头岑岑如击碎夜误饮表剂汗如注不解明日添重易以痰剂亦不解又明日成痎又易医易痎剂乃稍定扶归蘓痎尚未已乞救于公延久惫甚公变换救之歴五十日迄痊云允明生晩居姻家幼行钦感既久因从叩得治状一二笔述如右所觊传之为报而犹惜不能以尽公赞曰
　　
　　公之善也夫心行淑焉道业良焉胤胄华焉公善葢三矣昔韩伯休假于卖药以存其隠操公既先伯休行业又然葢三善兼肖之矣斤斤然君子哉
　　
　　朱丈人小传
　　
　　惟朱令族蔚望中吴善源洪流徳风长竞故明仲处士崇实收华培根待秀髙行埃壒雄表郡邦处士既往更大发于今公焉公禀负谹硕操施汗漫意量浩阔质干坚凝内覃九族外及八遐吉彼之不能吉凶彼之不能凶也发箧无匮老吾老以及人老幼吾幼以及人幼也运掌奚难是以尊之于台阁屏翰卑之于甿黎舆皂迩之于邻夫邑子遐之于越季秦昆往往钦仰英声挹清飙而怀卿霱饮受龎恵袭缣纩而饫醍醐信拔俗之伟夫超时之豪材也虽魏颗之草多结而郑庄之纪未闻小子因撮大该传示遐永公名继字宗逺论曰人之谓公如田文即微之犹郑当时其挥斥货寳济辅空急通贯贵达依归凶极信然抑文为大国公子彼将以争强当时当时亦位太子舍人交内间宜是公当今天下混平位不在九品中外之在位若不在位更倚以缀属来往犹羣家尹令其为是岂文当时意哉葢子夏之云四海之内皆兄弟也实其有之而老安少怀友信吾夫子志也公固愿学者欤
　　
　　赞曰百峤望岳千流泽海九族恩孚百夫力逮庇厦俱欢弊裘或隘风行当世声贻旷代
　　
　　怀星堂集巻十六
　　
　　●钦定四库全书
　　
　　怀星堂集巻十七
　　
　　（明）祝允明 撰
　　
　　○传志
　　
　　封刑部主事伊公传
　　
　　伊氏出阿衡而伊水在洛阳之南今淮安府之沭阳县则有大小伊山伊水经焉而大姓伊氏居之葢山以有水故名伊氏自其世居意或者居者大而久山由以名未可知也至宋都南移细四府君始迁于吴五世孙元裕生嗣贤在国初又迁建康生肜封尚寳少卿少卿生恒悌恒侍仁宗皇帝于监国时仁宗即位授工部营缮所正命待诏思善门英宗皇帝即位特勑授尚寳少卿悌性通广有才辩多交名辈是生公公名溥字绍方敏而好学笃人伦勇为义胸度惇厚而中抱气节不茍从时低昻事亲睦族御家有礼先丘在吴查山奸人计噬之宰木刈而赭愬诸官复之加以封树犹子少孤待若所生田之在吴者仅三十亩族人粥女惧其失身也举租赎归嫁之吴毗以贫将弃妻张宁将卖女各资给之赖以完浦君阖室疫姻友削迹独数往视迄无染一丈夫子曰乘徳学懋肖而爱劳之尤切乘举进士官南京刑部主事既家于京四世矣羣从数十人姻属滋蔓不能无干请先生一切严絶不以及刑部刑部益得充其守刑部迁四川按察佥事临江送之示之诗以张文纪赵阅道为厉以赵尝仕蜀而张蜀人也佥事政誉益佳及一考以工程便省装无蜀物则为之甚喜比佥事入奏事竣当复任面乞归养上特允之佥事归公又喜公素往来京吴投老止姑苏居阊门外小曲佥事日侍左右驩然终日公观时贵迁躐之速园庐服御之盛一不动于中二孙伯熊伯恙游业京学抚教尤至每入试輙往视试不捷亦不愠尚徳怜才渇若弗及在晩后者忘年相与眉宇申申和气盎溢然不谄鬼神不信佛老其执毅然今八十五矣手巻不释烛下读书作字徒步数十里陟山颠不少倦每有兴寄发之篇章温厚典雅有唐人之度以京第近天阙山自号天阙山樵号诗伐柯吟槀凡数百篇祝允明曰甚哉伊世之济美也建康之作谱金学士问叙之封君之葬王文端公直铭之学士又传之思存之殁刘大参昌铭之周先生鼎传之其它不胜纪好是懿德谁非乐道焉非乡人之好也于乎岂惟人哉固多有出之丝纶之言者而天之意方灼灼也余于公年殆幼以倍而公遇之过每别去未始不追想弥日恒欲纪録其言履可为仿依会提刑有请而成此愧弗类也大抵德人往往善兴起人伯夷栁下恵有以起百世之下者公徳多端抑其和而介者则羣懿之干夫则其起夫人也殆不犹展公之徒与于乎恵圣人也允明曰圣人予不得而见之矣得见君子者斯可矣
　　
　　陈公季昭墓志铭
　　
　　吾郡有陈公季昭氏艺画六十年逺近知画者莫不知有姑苏陈季昭既没其家请志墓之文于予予感重焉葢自昊羲之水火仓史之日月立象垂文以穷理御事而书画起可声曰书徒形曰画语其上则形声皆赘也以不可偏废者则其究至于丝发不可畧矣其若一笔一点脱骊黄易牝牡曰在神不在质者或一理也而非其全矣公之画不然人必耳目室必梁栋非古人无师非定见无发若限而不滞若质而有味比于工事不为飞题浮楹而青阳总章可累而致也亦艺之成者欤公性气悫简不喜亲世事寡出户庭仕者请画多不予曰彼将与巾币同弃于憧憧者郡大夫致乡饮酒一与永辞曰其殆以吾以艺为酬酢乎吾不能郄棼然之求矣居舍侧隘或曰力可稍广乎曰吾志不于是匪力故也性且孝一生凡三刲股救大父母母疾而母功尤深一时耆徳如东原先生辈多友重焉弘治初年八十诏赐冠带后一纪岁行丙辰十二月某日无病而逝春秋九十二矣其生永乐丙戌七月某日公讳暹字季昭贯吴县父希昌母王氏配某氏子男三曰嵒岊■〈必上山下〉女三孙男一曰奎女三曾孙男一曰慈葬以明年九月某日墓在武丘乡曹巷铭曰
　　
　　艺士也成行士也贞其亦可谥于先生矣
　　
　　潘公孟诚夫妇合祔之碑
　　
　　家以徳久以礼义振以文显主者知之配者成之如是也合焉而谓之大不夹也葢尝稽之往往而然吴邑香山之栁溪有潘氏自其里称之曰大家广而之乡之邑则莫不然吾闻之久矣一旦其塾师徐君正夫以其家葬文事来告读徐君状而犁然信前语不爽也状曰潘故湖人宋元以来一徙呉县坯村里再徙今地在国初则已长乡赋为乡族最至懐徳府君泽仁承先徳先事益大之娶于朱生三子其伯曰孟诚甫则今之将葬者也其讳谏抱赋敏重幼便不羣弱冠继父事公事先辈同父事者推其父为有子也既而与仲季治产作业益隆然恢阔然持之以礼义孝友悃悃周仁喜施筑甬济涉其可见者居处朴与人诚尝自称曰好古人与其为果然也懐徳君既以寿大耋受国养之典锡被冠带孟诚亦已杖国犹共老莱氏之职不衰后十年始病痰隔以卒则弘治乙夘三月己亥也享春秋八十一载矣乡人歆其年而悲其善焉其配魏氏讳懿真亦塘湾名家父宗徳母张氏生魏具妇徳庄勤恵柔宜家式族其卒先孟诚一年甲寅十一月庚寅也年八十三兹以丁巳十一月甲寅合祔先兆穹窿山大院岭右状云尔呜呼是所谓以徳久而礼义振者非与其称大乡邑不缪宜文以显惜余未之尽耳然而不可辞孟诚有一子曰纲为义官后父一年而卒女嫁叶鲜亦卒一孙曰钺娶范女许嫁吕氏一曾孙幼其从子叙等相钺共治大事叙是以从徐君来铭曰
　　
　　善也余其身无毕陈陈以告未闻祉也离之尽无留恨言以慰族胤髙山厚土双玉殡丰碑有掲读者信
　　
　　文林郎南京光禄寺署丞李公夫妇合祔志铭
　　
　　李公讳浩字景洪吴人父伯盛母张氏公资赋峻确十四入郡学无外习已而中乡试会试落副榜不就选入太学久之授太常寺典簿厅典簿司乐某考满无他过法应致仕公为规援得复任某密懐白金馈谢力辞之成化乙酉诏纂先帝实録堂委公修本寺书书成上之丙寅上书列卿及工人各奏保为本寺丞皆不报寻授勑命进阶赠父官封母及妻徐皆孺人乂久之丁内忧起复赴铨踰四年裁改光禄寺珍羞署署正明年前官复职而南京适有是官缺又调公补之奏乞添厨役月粮疏再上不果从居亡何以病在告淹弥经岁遂归吴屏迹息交不涉公府闾里亦罕见颜面甲寅之岁重得疾乃以七月辛亥卒于家公负气不肯委附逐时故在仕地匽蹇戾契不得申虽常格所得犹淹回不即得而终不以夺气性颛颛记纂大官之选伺时既久居京邸无政务不能自逸因取司马氏通鉴朱氏纲目为本又上猎尚书史记下逮宋元史本朝续通鉴纲目统会之以君纪臣传分部摘其事略从朱氏例节书而以先辈论释萃系其下时附着已见为书名曰通鉴断议凡二百四十三巻弘治初上诸朝优诏答之兼赐楮币奉常时彚总寺事疏条为六巻题曰太常总览又集本朝舆地圗乘及礼乐官爵制度政目刑条诸定格之略为大明制略二十巻又有书传评义二十巻并他修齐铨训成编者尚多其勤可知也公生以洪熙乙巳六月朔享年七十子男二曰瑄曰瑁女一孙男二曰大有同人女四瑄辈以卒后四月壬寅为十一月十七日奉葬于县郭横山之茔以徐孺人祔孺人讳素芳亦具妇行甚勤与公齐年诞稍迟曰十二月十七日卒先一年乃癸丒十月八日瑄奉太学生翁君状来求铭铭曰
　　
　　称徳者骥亦既骖驷胡然跲蹛曾莫譵以懫修业维勚亦允其懿而又顷逝宜叹嘳忌尚千百斯祀式奠玄位以偕厥俪
　　
　　唐子畏墓志并铭
　　
　　子畏死余为歌诗往哭之恸将葬其弟子重请为铭子畏余肺腑友微子重且铭之子畏性絶颖利度越千士世所谓颖者数歳能为科举文字童髫中科第一日四海惊称之子畏不然幼读书不识门外街陌其中屹屹有一日千里气不或友一人余访之再亦不答一旦以二章投余杰特之志铮然余亦报以诗劝其少加弘舒言万物转髙转细未闻华峰可建都聚惟天极峻且无外故为万物宗子畏始肯可久乃大契然一意望古豪杰殊不屑事场屋其父德广贾业而士行将用子畏起家致举业归教子畏子畏不得违父旨徳广尝语人此儿必成名殆难成家乎父没子畏犹落落一日余谓之曰子欲成先志当且事时业若必从已愿便可褫襕幞烧科策今徒籍名泮庐目不接其册子则取舍柰何子畏曰诺明年当大比吾试捐一年力为之若弗集一掷之耳即墐户絶交往亦不觅时辈讲习取前所治毛氏诗与所谓四书者翻讨拟议秖求合时义戊午试应天府録为第一人已未往会试时傍郡有富子亦已举于乡师慕子畏载与俱北既入试二场后有仇富子者抨于朝言与王司有私并连子畏诏驰勑礼闱令此主司不得阅巻亟捕富子及子畏付诏狱逮主司出同讯于廷富子既承子畏不复辩与同罚黜掾于浙藩归而不往或劝少贬异时亦不失一命子畏大笑竟不行放浪形迹翩翩逺游扁舟独迈祝融匡庐天台武夷观海于东南浮洞庭彭蠡蹔归将复踏四方得疾久少愈稍治旧绪其学务穷研造化玄蕴象数寻究律歴求扬马玄虚邵氏声音之理而赞订之傍及风鸟壬遁太乙出入天人之间将为一家学未及成章而没其于应世文字诗歌不甚措意谓后世知不在是见我一斑已矣竒趣时发或寄于画下笔輙追唐宋名匠既复为人请乞烦杂不休遂亦不及精谛且已四方慕之无贵贱贫富日诣门征索文辞诗画子畏随应之而不必尽所至大率兴寄遐邈不以一时毁誉重轻为趣舍子畏临事果事多全大节即少不合不问故知者诚爱寳之若异玉珍贝王文恪公最慎与可知之最深重不知者亦莫不歆其才望而媢疾者先后有之子畏粪土财货或饮其恵讳且矫乐其菑更下之石亦其得祸之由也桂伐漆割害儶戕特尘土物态亦何伤于子畏余伤子畏不以是气化英灵大畧数百岁一发锺于人子畏得之一旦已矣此其痛宜如何置有过人之杰人不歆而更毁有髙世之才世不用而更摈此其寃宜如何已子畏为文或丽或澹或精或泛无常态不肯为锻炼功其思常多而不尽用其诗初喜秾丽既又放白氏务达情性而语终璀璨佳者多与古合尝乞梦仙游九鲤神梦恵之墨一担葢终以文业传焉唐氏世吴人居吴趋里子畏母丘氏以成化六年二月初四日生子畏岁舍庚寅名之曰寅初字伯虎更子畏卒嘉靖癸未十二月二日得年五十四配徐继沈生一女许王氏国士履吉之子墓在横塘王家村子畏罹祸后归心佛氏自号六如取四句偈旨治圃舍北桃花坞日般饮其中客来便共饮去不问醉便颓寝子重名申亦佳士称难弟兄也铭曰
　　
　　穆天门兮夕开纷吾乘兮归来睇桃夭兮故土回风冲兮兰玉摧不兠率兮犹裵回星辰下上兮云雨漼椅桐轮囷兮稼无滞穟孔翠错璨兮金芝葳蕤碧丹渊涵兮人间望思
　　
　　秋月生小传
　　
　　秋月生幼读儒家书兼通律厯五行诸家以其绪余卖卜推禄命往往竒中交余家最久余幼比长习接焉以为良术师耳后接益密得其所存甚宜恭以亲生事母孝家庭雍睦既洞识天造物理御其身欣戚爱憎一不寘于中居暇时每独坐鼔琴衔杯吹洞箫长笛作一两曲兴寄悠然不测客来烧香与围棋握槊小醉而解或时挂杖头数十钱浪步以游或便登山临水视时以财官雄者眇如也生业既精余极欲与讨论以求未至恨多事浸浸违去未能间兴懐慕因畧述大校投之觊异时终余志生氏李字文荣自称秋月生或以谓鉴别理数之况然生之本意未可知
　　
　　赞曰人慕外輙出位掇祸患以不知命至知者尤患焉达矣秋月生知而遂之嘻安得人尽生生之业他日必有以名者
　　
　　燕山三氏小述
　　
　　一人曰杜谨言符畜竒气孛孛木火成性通明亢升物不得揜之自研磨要理兼总形实将施利当世假令遂顺将无烦究尽足矣乃复梗塞今渐老矣一人曰仇潼东之中外厚结鼎鼎焉任重之器学殖万锺室也至其执则太行回峻昆吾失铦一人曰释征起宗秀抽南筱明寓西灯纬代之材委止遐寂然如如之妙兼我五总龟而得得之功乏师一铁杖赞曰
　　
　　予之京师求观四方士恨未得得者独三士焉然皆先得者矣呜呼
　　
　　熊先生小传
　　
　　先生熊姓永昌名某字家酆都之遥溪先生学圣贤之道务求内以率性而外以铸人近以达家邦而逺以理百职统经综史博撷羣籍舒为文辞如春熙水流陶镕性情寓发诗雅宛然唐风然而仕限于格半生儒教皋比屡移徒使经济之畧广付四方英髦而未克出诸其身虽然尼山万世道祖厥勋被当年亦独三月鲁司冦泽尔其教散于三千粹于七十功绩乃度越官守百倍先生胡少焉先生在吾长洲数年声效尤赫上官絫推荐今资满当扬明于天曹宜必有大擢授近侍天子或膏泽苍黎功不止士类已然使非以资丞疑可也先生平日交友临众随所地有建树余生颛蒙受益殊弘当别莫所为言聊述大概尔尔今天下凡于师儒职无贤不肖贵贱密疏悉以先生称称而称者指既屈如吾熊先生称称者一人乎先生哉先生哉宜无间于天下
　　
　　徐君墓志铭
　　
　　徐氏自宋汴京来靖康之难太学生揆死之而其父附驾南奔遂定室吴县西光福里是为汴河五府君十有三传至鲁国初为殿廷仪礼司序班鲁生栻栻生君君美风仪喜自藻饰阔巾博褐须眉萧飒引杖笑步林谷如古遗民性闿朗不羁有滑稽之致然不废生作家殖既饶而务民之义赙死济弱或至烧劵以安逋客人疑近名君无迁心焉晩年筑舍万安山傍饮歌其中其歌曰息我之凝然宁息我之泠然既数年化去其子遵遗志就坟焉先事与余友二朱君瀚良育来丐铭记二君道君大致如右因从而文之君讳旸字仲熙永乐庚子六月九日生弘治庚戌八月某日卒始赘新丰钱氏再娶于王子男三人进登顺登县学生女二人孙男女四人铭曰
　　
　　维弘治之壬子十有二月吉日庚申封我徐君徐君遗志在嗣人乐哉君邻乎青山白云
　　
　　周山人墓志铭
　　
　　山人周君讳琇字公瓒长洲相城人也先自汴来祖考达学伟文并晦处茆荜至君风操尤劲恶圎尚直不挠爵显生未尝为誉人语也君期岁而孤事母朱氏不损子理君尝过市见金于肆知主之遗也呼出告之乃去君学通楚骚经得三闾之幽旨平日所尸塾席如西庄沈隠君贞薛泾刘佥事珏荻扁王处士锜皆故家贤主相为劘切葢学诗于沈学画于沈弟小隠君恒而君之室则又二君之姊之夫马隠君翯之女也弘治戊申十二月某日君方拥■〈桼阝〉而哦成七言天寒地冻阻归舟一句而卒其凉獧之兴有寄云享年六十有九明年月日三子镛锺铎葬君本县益地乡新穴先事王处士为治石以书来曰公瓒尝从我读子文而喜之且曰吾平生寡知知惟公吾死得公序吾行得祝君铭之吾墓中吾且亡恨我固诺之矣子今日当无辞余不识君面而数从沈刘王诸氏微闻君今得王书悲其言而从之铭曰
　　
　　悲乎君君亡矣悲乎君悲匪君悲乡人亡此侃侃风
　　
　　处士金君墓碣
　　
　　长洲金氏自宋元以来世以儒术承传有曰绎与其子钊钊子维则皆号名儒维则为四明陈先生子桱之外孙沈处士良琛之壻而师毘陵倪元镇为诗陈五经嗣初铭墓称其讲学闻道习礼有容其诗直而不俚微而不晦畅而不荡异乎今人维则生允端忠信孝友家学不衰所著有江村八咏盟鸥轩集娶楼宣献公大防六世孙生以宾与良琛启南隠君为兄弟行少同事声律相倡和娶邑中沈公望女是生处士处士讳仪字文表幼尝业进士及长赘同里李氏无何妇翁死家向微遂不克毕其业去治货殖而不废学焉其为人益良旦夜劳勤临务好谋至谋决又有胆畧行之不贰故动无偾事家以致饶此其为货殖者也孝则一息不忘其亲兢兢以忝祖为惧弟则让先业于厥兄宾敬夫妇则不畜妾憙静而恶奢慕古而简势虽居度容含而尤慎交不党亲贤逺俗矜持自爱或引觞独醉熈然忘世有劝出金榖为簪绂圗者笑谢去此其为人者也诵读歌吟家风宛然遣子游学善教克成此其为学者也正徳已已五月日以疾卒生天顺戊寅月日年五十二一男子曰岳郡学生娶沈氏孙男二人曰元嗣聘陈氏曰支孙幼女一人曰元爱岳以明年庚午月日葬于某地手状请纂遗美于碑为述而铭之曰
　　
　　体博逢掖声中度律兹学之华尚在践实百行敕修斯儒究职有炜金宗儒耀不息维容庵父功丰绍述文既在兹室亦允殖尚有国光观在燕翼文献永征君其瞑息
　　
　　顾烈妇传赞
　　
　　顾烈妇事在弘治九年良有司两表于朝乞旌恤之以非常格所具议礼之旨未下于时阁老礼部尚书吴公特书本末而大夫士作诗美之累什余赘为赞激俗传善期县之不刋
　　
　　人叅二仪气运五灵大信崇节刚毅以行雍雍顾闺肃肃俞媛礼浸义濡孰教而善灵修疾革吾目胡寓即瞭无睹胡不即瞽抉之卧■〈目卜〉瞳则不脱以刃则割流血活活左既不留右将焉求孰柅吾刃姑惊且休血穷精枯絶矣而苏冥冥索涂唯见吾夫硕人颀颀美目盻兮豕睨狐窥曰人尽妻宛宛弱嫔荑柔不任握一寸铁完万古心嗤髙矐愚并伍县忠惟房公妃千载齐风家风四开王道无涯王道无涯表树斯来
　　
　　文林郎河南汝宁府光州判官赵公墓志铭
　　
　　公姓赵氏讳贞字履正其先河南从宋南迁至今为吴人父伦刑部主事妣安人某氏刑部居官公侍左右少仪谨熟崭崭若老宿父行见輙器异之前太子少保兵部左侍郎嘉禾俞公纲以子妻焉景泰中以善书授中书科中书舍人天顺初改光州判官吏事亦办息县缺令长官檄往摄政輙四三年息人安之后有冦作部中公亦能殱渠魁释胁从不违儒言已而致仕归刑部既先之矣父子复聚故里家庭斑白袍组辉照公益执礼养色衣膳汤药朝夕子典不衰居二十年而刑部没公丧如礼又二十年以年月日卒年若干继娶许氏子男四人渊淳深溥女几人淳娶祝氏山西布政司右叅政维清女即允明之姑也孙男女五人曽孙男女几人公之没渊已死淳乃以年月日葬于某地倩为铭公性颛执颇近狷举措操榘墨不肯与时移推在光时识刘君于学判异礼之刘果起进士授御史适按于苏时公已衰薄辜者以重贿来乞公公拒斥欲执于官终岁无毫毛私其守如此铭曰
　　
　　羌习礼而精书兮儒其艺亦申志而完名兮膴其仕葢君子无病无财兮病无称于没世使孔子称公兮吾必其士葢闻诸子贡之问兮曰行已有耻
　　
　　汤君墓志铭
　　
　　汤自宋世占呉籍为大族在元尤盛至君父彦祥克惇徳衍庆娶杨氏生君及弟数人咸朴茂秖饬竞亢厥宗君讳滨字宗润壮时以白圭之方充展家业水陆南北岁岁无间程中年而弟渭出仕尹赤县赞宗府君与诸弟更畨出入君稍以休居当是时允明见君昆季交聚堂寝周旋友于怡怡如也子姓数十伯人给侍左右仪范甚安整君出则温颜忠语恂恂市里间人莫不亲而敬之风致可挹也君性寛惇无矫貌龎而清多笑容所存甚厚煦煦然恐一人不入其度中自乡邦士大夫皆多其为人君得子晩有侧出一人曰琮早死君方戚复得侧出孪儿二曰长吉长庆又皆死君不能无悲于中沾疾凡二年日就委顿遂以弘治元年七月二日卒于正寝年七十有六其生永乐十二年五月五日也配袁氏甚贤有犹子君取之以子视焉名曰珪三殇子之未生也君又以季弟瀚之子玺为后至是玺与珪以其年十二月庚寅朔奉君柩塟盘门外凤凰墩上新竁葢君所豫营也君尝请先叅政记之而其子今以卒葬之期来使允明续为铭遂铭铭曰
　　
　　终有以慎而逺有以追君于此其无可悲
　　
　　守斋处士汤君文守生圹志
　　
　　举吴之族大而久者最汤而又善也举汤之胤长而嫡者最君而又贤也嗟乎有埓封之富不操筹而悬钥有嚢智之才不槔汲而矛淅有明经之学不及用而不愠也儇子钱十万便买一级用耀妾仆君其不然布衿华于鸟章鄙夫见人一第趋拜车尘以结盟好我则异是蜩枝畅于蝇附云逵渐鸿河漘伐檀不知老之将至亦贤矣哉然而无怨钟漏不讳窀穸长房柩杖从其自好台卿寿藏寔唯我师若夫端木之望圹季孙之树槚齐一机也于是以弘治辛酉卜地筮位创为规抚正徳乙亥成真宅于城西乡敕（缺二字）山之原时有今判徳庆州进士彭君寅仲太学乡举进士王君天文前后为记山溪之胜椁隧之美粲然着矣余昨返初君旦暮过从一日语我平生独子知也深他时将乞铭吾藏非子为之犹弗为为之吾不目犹无为者且古者陶令傅史辈故有自为之吾假手于子子念诸余少君一年髫髦共笔研居第门相对又姑氏为君从嫂长亦同业率亲故契密无过君不为是其何辞君之先自江阴徙大父彦祥用君叔父仕赠大兴县知县考之辈八人曰顺庵宗润为宗子嫔袁氏无出弟承事君宗大嫔徐出君为叔子乃以为宗润后宗润卒无子故君为汤大宗之嫡长其辈数百指指在卑幼殆仅千君资最秀雅始读易治进士后为家政势弗可两遂置去稍循家素业往北都还往齐鲁徐宋间外为贸迁中揽收山河雄浑土风劲婉多接士类耆老用以储见闻博游趣充然也无何觉倦游便归安林涧调睦族属族属有疑纷扣请裁综必沛然与人和而不泛又善教子积书隆师用底于成又多能儒术民义之外人间百事干艺无弗寻究医药卜筮命相天官地形老释神仙之道往往通解然而弗泥溺一端以障通涂性又至旷朗纔四十即举务此其达絶人逺甚其髙行善履甚多前所征其最者为作诗令刻玄堂之砥壁其词曰才通明兮气懿淳椅梧秀兮凤鸾文业充融兮嗣腾骞安真归兮先萧辰枕苍崖兮封白云壁来椟兮更几春吾与子同归兮迟三纪以为信今而往与君花时月宵携壶抱琴相往来觞歌以玩西照时取此辞谣而舞之亦乐只且君以天顺己夘六月九日生今嘉靖三年甲申阅世六十六年矣君先配吴氏贤而蚤世一丈夫子曰俦自邑庠为太学生有文娶袁氏孙男一曰科孙女三长馆壻王洪于家次归光禄寺监事张汴次归礼部员外郎陆尚徳之子府学生焄孙女二
　　
　　怀星堂集巻十七
　　
　　●钦定四库全书
　　
　　怀星堂集巻十八
　　
　　（明）祝允明 撰
　　
　　○传志
　　
　　中宪大夫广西南宁府知府蔡公行状
　　
　　公姓蔡氏讳蒙字时中其先自汝南徙汴曰世洪仕宋为秘书郎直焕章阁从国南迁子太伯侨居包山后遂为吴人数传至仲简国朝以人材征至京未授官以疾告归生桂芳桂芳生景东娶徐得处士庭栢女是生公年十一在乡学父老举于郡乞升邑学太守况公抚其首曰此子异时官当至吾位即补为县学生三试于乡不捷贡入胄监兵部尚书马公昂奏以曹务机要上下疏牍所系不轻不宜专委胥吏当简太学生文行明慎综达时务者俾专司缮録因録其功以高其入铨常资诏从之公在所简歴事仅半年天顺甲申吏部校绩优等授浙江温州府同知阶奉政大夫莅官勤养民惠成化戊子银发属邑泰顺山中闽栝流寇羣聚来刼据山矿挻兵杀伤遍野邑里骚动藩臬以闻朝命中使来督官兵剿御之贼闻兵且至焚野撤桥垒石塞要路候吏驰报公时夜漏下二鼔公惊起曰桥断路窒兵何由进遽帅壮健五百余人往撤石通道伐木为舆梁官兵旦至乃渡会大雨雪不可进冻死甚众众议募民壮补伍捣贼巢穴公请曰彼皆平民鸟合觊侥幸之利非有团固心茍益兵制其死命其势蹙必冲突转斗屠戮更多伤良民非计无若遣一职谕以福祸当免兵而戢矣中使宣言于众当从蔡同知言众言固当从独难其人其人将非蔡同知不可者中使曰然公毅然请行即深入贼窟落反复谕之贼感悟推其魁诣公曰民等愚惑冒干天诛公赐我数千人得生路敢不遵伏当就公前请余命复归事农为太平民语罢立解散兵休而还公复建乆计取民之强勇丁众者立为银赋长领坑夫若干事采凿取富殷者即坑侧为庐舍居之俾御寇各给粮饷事集而民宁焉乐清田数千顷为山潦冲囓壊为沮洳场而公税如故破产者甚多公往相地得水所由道命因其势浚渠筑塍时畜泄慎防护田遂还为膏腴御史藩臬咸上其事朝廷嘉之锡以旌异之典封父如其官母妻皆宜人癸巳浙西饥上意有司不职命工部侍郎曾公都御史刘公继往绥抚兼核属吏臧否存黜之公闻命豫规画积粟五万余石备赈贷及二公至果征粟于有司公举而发之如发囊二公大奬异遂委公考察府僚以至属邑官吏公疏条某贤若某状某不肖若某状上之二公多从焉于是注公绩为通省十三府最将荐诸朝适公秩通满赴天官而郡方缺守民日拥宪司言蔡侯当迁擢他土民等失慈父愿为达天子借蔡侯守此终子我温人于是宪臣偕藩省上疏道百姓意未报而奉政之讣自家至公奔丧归戊戌起复升任湖广辰州府知府之任道间太宜人之讣又至遽驰还辛丑起复改广西之南宁下车集父老问土俗拔弊通利民甚便安又以郡庶华夷杂揉易养难教特加意于是三年俗成如中邦宣化县民竞渡误死被逮入故杀律连七人讼絷淹久累政不决公得其情即释之田州府土守岑浦骄悖不法与其族争袭弄兵相攻杀伤人其僚佐素畏之唯唯承附公独往以直词晓谕皆感服释仇其喜建事多类此久之疏乞骸骨得命致仕明年今上即位诏致仕四品以上进一阶公得中议大夫越七年癸丑八月七日以疾卒生以宣徳丙午八月五日春秋六十八配沈氏生女一适马某次室秦氏生男一曰习女二长赘劳某次适徐某公之没习始九龄诸婿相之以某年月日奉柩塟于绮里谷堆山阳先事以公遗行请予为状谨状
　　
　　伊府教授吴公妻宜人邹氏墓志铭
　　
　　宜人姓邹氏讳某其先自江右隶赤籍来蘓父某生宜人闺幼之日性气淑灵仪则庄整柯斧者至父母辄曰是不足以当吾女时乡先生福建右布政使吴府君好徳有季子方游郡黉即今国教公公美也府君既下世公妣张夫人闻邹女良令媒来以请邹二亲曰此真吾所伺者立许之宜人既妇侑公事张夫人循职罄力无怠时称为簮组大族妇公释褐筮仕为宁晋县学训导继擢岷王府教授宜人随以居多将助功已而公以养亲得告与宜人奉张夫人还吴宜人共事尤备诚孝三年张夫人没协治葬祭咸中礼恔心公服除改铨为伊府教授宜人亦偕行公性坚毅每在官遇事即直前为之宜人往往调之以婉润公于是得之为多平居御下有制节而以恕行之至抚饬二子乃特谆切然未尝伤于苛盖其资度之良得中如此弘治戊子七月某日以疾终于武冈之廨宇始生正统庚申十二月某日春秋五十九子男二人曰用曰冈女四人孙男三人女四人宜人殁未几公遂悬车之请乃携殡以归明年月日塟于本县城西北四十里乌龙山先域之下用以郡学生沈君汉昭所述事状请为铭铭曰
　　
　　坤阴之赋刚柔鲜克刚伤骄戾柔惟姑息允懿宜人温栗至中执之坚贞施以冲融勲章夫子恩荣朝国象服命阶完祉善没奠魄故茔冥祥长发尚百斯年干邪载合
　　
　　苏州府医学正科盛公墓志铭
　　
　　盛在苏着且久自宋相文肃公度吏部尚书章时则以文学政事显其后居苏代有华彦而恒业医至逮在国初辟贤良有髙节逮生起东有劲气杰才且能文初为郡医学正科以其术彻太宗之知一旦召见敷对称旨留近侍授御医承宠顾褎然自见医効亦竒絶太宗呼医中状元时则以材谞奋御医有十子及老复得公行十一生四月而御医没遗命第六子汝徳抚教诸弟公藉以长立讳俌字汝弼智识超特干力雄敏少弱稍用以立事亢宗家政有不足治广而乡党裁疑发谋出必迈人意表事效沛如成化中丘公来守郡郡缺医正科有荐公于丘公丘公固信重公又公兄汝愚丘公同年进士也即奏以授公公既仕所以摅达猷为锋铦而鉴莹囊畜而輠转时则以干用鸣故论者谓公称其世然至施其术以起声立其节以正物者犹有述焉西江醝贾倚丘公乡土中郡中驵以法驵众敛百金寿公乞解公曰吾利也而公蠧丘公法私负丘公知吾不为驵去更属一时宦时宦祝丘公更峻其语丘公益怒将重其手会丘家人疾召公丘公道其事公曰驵固当辟自有常刑如以迕重之法不平抑将非公乡井利丘公意解就末减驵知还馈公金竟却之徐氏二子父死讼论财其少内五十金请公助公言若理曲能倍金吾为若处之少倍以进公召其长数曰而父骨未寒而若是不戚咈父衷冒乡邦腼邪然而窘而弟少裕吾谕而少少裨周若得否长感泣即以金畀之二子遂寝讼睦如初大商与郡贰姻匿税公帅部人发之论如法周氏子负博进怀寳玩质钱约厚息公以交其父谢去语父亟収治行破君家矣父感从而免袁养正先富后落妻病心殆袁持金求治公曰君妇用贫病复减金以加病乎辞而予之药良愈汝愚登第而没养嫂抚孤为植业二十年无怠王氏妇病众为阴虚治转甚公视之曰腹疡耳令其夫按患处痛殆絶灌以溃痈药数日已王端毅公抚江南得疾卧南京众治以痰结郡守刘君进公往公视谓痁也从而瘥畅侍御当暑病寒被数重裘裹衾閟墐室中不胜冷或治为伤寒后邀公公望而切之所谓热极似阴是为中暑启室褫衣被涂以捣葱进香薷汤一啜而苏再索食三病已尚书似公患风蹶公饮之药酒尽三石起似与冢宰马公吴文定王文恪二公羣荐入太医辞以止公颀体疏髯谈议辨亮一时名卿结纳徧四方略如郑当时位官守行其志者四十年得子亦晩既踰六十举其犹子早以自代遂致仕别号春雨以见志业丰享西景又数年子曾长早致仕还举以代焉凡所述公才行述业如右皆其甥朱臣所为状云然而状所举犹多状不言言于乡人者亦更有之公既没其子曾鲁奉状请予铭墓予少公二十年幸交忘年忆公尝语予吾盛在宋姑未论元及国初皆业医而根儒时术人视世墓谓后来宦显虽不絶儒医之巾殆充栋今吾幸不落吾所望者不愿子孙以时宦易世儒也予恒念其语为可传今亡矣夫公生正统辛酉四月十七日卒嘉靖癸未九月五日享年八十三嫡母颜氏生母沈氏配吴氏继陈氏子男三曾出锺氏娶刘氏鲁出氏娶李氏昔娶陆氏女七长适常熟章沐次适即朱臣次适曹钺徐栾都钺次许钱坦其一以疾癈不行先卒孙男七女四曽等以岁甲申某月某日塟公于吴县某乡竒禾岭新地铭曰缺一字
　　
　　成务者才运才以智好谋则获聪作斯贵赳赳其才析纠合戾华先腴后康身行世英英之智依仁比义握机中綮钩深抉秘通躅郑庄辩谐木赐发强我任曽不诎气从政之誉展也孔氏既达而果或益之艺庶几三贤殆其近是世献之征永言铭记
　　
　　散官李公并室太恭人高氏合塟志
　　
　　弘治初朝廷有骨鲠之臣曰监察御史李端以直道事上后竟坐左迁既十三年上察其贤即所任简授广南知府命出于廷而君之二亲前散官府君洎太恭人四月之内荐继奄逝家人前后以讣至部符亦降于是君肃戴新旨面阙谢恩讫遂奔丧归濒发以二亲遗行授太仓州学正甘仁夫辑状投允明为志将刻石以掩幽按李氏襄阳枣阳人府君讳和字介夫其考曰某妣曰于氏生府君七年而孤赖母抱节抚鞠酸情苦力相与为命毎教府君以保身务生亢家之方词旨凄恳府君性质天美弱冠遂能承训勤确共造其家于荒蛊之余时同邑壶闗令髙举有女五姐徳容周淑府君求而得之是为恭人凡府君于修齐典法罔缺而恭人犹能宾敬朂事逮下多惠非祭不踰中阈虽老不废内红已而诸子妇孙集数百指府君恭人抚御均洽临莅庄肃遣太守逰邑庠其余因材授事太守果登进士宰宣城府君恭人心期髙逺严诲不弛宣城政誉腾溢乃有风宪之拔入南京江西道寻谪永宁宣抚司经歴府君恭人犹且赏其往而厉其来云已而迁知石泉又改富顺丁巳国家立太仓州拔知州事三年载有专城之拔而忽衔恤矣时年既耆伤毁怵迫犹在孺弱据状府君生以某年月日卒以辛酉二月某日年若干恭人生以永乐甲辰五月二十五日卒以弘治庚申十月庚寅年七十七子男十一人太守长也次靖■〈立凡〉竑竬翊■〈立戊〉■〈立隶〉竱■〈立巳〉竲女二人归丹咸已嫁娶孙男十七人汝工汝式汝经汝器汝贡汝贤汝赞汝资汝质汝寳汝梅汝仝汝辰汝佐某某工经补县学生女十四人曽孙男三人纠孙言孙谏孙女四人卜以某年月日合祔墓在县东北祖茔之次铭曰
　　
　　华望维李芒寒列史太守曰氷柱史者耳勉寔尊朝纮无绌势重光昌代广南烁矣前锺后发繄若考妣枌榆劝徳丝纶列义甘棠古栢陈根之自恭人好逑徽音世嗣思媚于承式谷尔似閟丘无尘风号露涕山辉宵烛铭诗斯在
　　
　　方承事墓志铭
　　
　　余杭方氏宗唐玄英先生干始祖叔恭宋寳庆间从严州来通判临安其子荣遂占籍焉至将仕郎胜为元太平路当涂县主簿承事其玄孙也父曰让承事行十二讳祥字彦（阙）家故饶让宣徳中以掌税事没于京承事方幼稍长母举存箧并珈珥畀使营殖乃以之积粟贷人而取其息赢转迁之然取不过制又辅以寛慎既发粟岁大侵在在病田其所流布在白社万石仙宅诸乡间辄复稔见者从而继贷其地即转之他乡他乡亦辄复稔诸贷者异之曰此天富方公也又乐其息薄竟无负者虽逃亡亦独偿之而后去且以其贷地卜丰凶焉既独执淳实不欺以为利而果以自得所向罔弗获业复旧而益炽犹云烝泉涌然所执愈谨其效亦不忒往往质诸鬼神灵岳寺僧贷金去已而死其师无偿意忽其小沙弥发狂作亡僧音奋迅白师言弟子前以某费得贷于方长者方长者则何可负何可负师乃归金尝买山于古城山主朱氏既毕事朱复诬谓未受直与其徒三人邀议于山舎承事弗校即更与之第指天矢之曰吾茍负若出门即死于虎若负吾若死于虎朱出门上马已觉体战栗转顾虎突来攫其骑咥其臋承事奋呼举火燎虎虎乃释去朱以缊着厚得不死乃自讼而语诸人其它动与吉会非一端一日黎明凌霜过潘板桥桥布木狭而修下瞰湍流甚险行将半见彼岸缟衣伟男子大言梁断矣勿过因即返候明桴而渡视梁果断霜路无伟人迹意村叟也访谢之通村无此人而旁有周赧王祠疑神助毎过必入拜焉又初生之夕家人见产室外火如斗旋转不休比产乃没又初由苎山徙石阑买居葺筑之见所题落成岁时即其生之期也毎宅心恵济或乗马经行畦浍加驭衔勒不使啮一穂并回戒从骑谓谷以人若牛力而成是奚以供马或误触覆负戴者物须下马慰谢问价而偿之乡井急难赴救惟恐后时公家有一事厉众往匡植之至厚糜金粟弗厌众既推服声闻于上郡邑藩臬有赈恤之政必致诹议承事为调酌动合机宜而首自输助族虽蕃裕不以及之丁酉之赈尤厚是有邦秩之赏平生孝亷好礼燕居虽袒裼无惰气交纳益友恒逺暴慢禀姿臞而精励修眉茸绿意度明爽弘治庚申十二月二十一日以疾卒生宣徳辛亥十月十七日享年七十母颜氏生母朱氏配郎氏子男三长干善书次坤次翼皆治易为邑庠生女一适郎瓒孙男六曰鼎鼐汉冕似龙世隆女三三子以乙丑十月二十五日塟于舟枕山北麓新茔先事坤列手状谒予请志予虽未识承事面而承事不予外曩遣坤翼从予受经窃喜二子之英拔而谓承事之宜食其报也比隔岁不闻问而承事已矣惜哉铭曰
　　
　　大郡维杭大姓维方达于家邦于烁竹庄哿矣富人服义冠仁薄之如云盎之如春诚孚表里信格鬼神申佑于来其祉蔼蔼白驹在谷风尘不辱清扬粲兮霜梧雨竹膴膴舟枕长奠幽寝云封松荫其乐孔甚三雏翘翘殊有凤毛载■〈火旬〉公华将翔将翱
　　
　　王卫使哀辞
　　
　　卫使王氏字廷瑞其人恢阔义惠业阜而持以谨势顺而发以和在名理事力可到者辄力为之以是数者集其躬故遂为伟夫吉人如其以财助国锡爵则归于忠事亲有礼善述则归于孝交友会文辅仁则归于信斯三者又其立身亢家之本也岁十月余逰淮楚寓其家君已疾携手倾倒数日余归不期月而讣至哀其人积于中泄之以辞其大行见诸状志稍撮布焉
　　
　　元化干流兮结灵谓人世善积遘兮诞胚令醇繄子之室兮亶富有宿媺子秋秋兮厥承以谷勺象适舞兮丧其妣茕无违兮里观礼继考徂兮益用情志事述兮不改其政加以广兮义茂成肖圣哲兮像于庙成室家兮仁无告药厉病兮飦馑莩槥而冢兮救焚暴凿邑井兮筑梁道已逋责兮释窃剽既利小人兮曷赞君子文武之籍兮屡锲文梓宾从并兮酒有旨寻奕射兮游图史礼乐交兮于胥喜居有养兮缵有子胡不适兮忽其逝气披披兮信大机纠错出入兮何必絜齐淮汤汤兮亡洿期为君哀兮亦为熈干其弃兮闻斯诒
　　
　　王氏招魂（代唐寅）
　　
　　魂归来兮毋四方些东沈弱波漂榑桑些西遘■〈虎久〉虎实虐肠些祝融灼肌南沸汤些玄氷冱迭北裂肪些魂归来兮毋上下些层闗沓九入亡罅些（缺一字）渊洄洑出亡驾些魂归来兮毋趋隅些荒土无通苍门墟些众安沆泽阳之闾些火土丹泽沙所幽都些千沴万眚不可以居些魂归来兮入淮阳些故土之乐安靡强些重城复湖渺翠苍些乔闳邃堂缀洞房些食有八珍服有五章些带金冠纱奕世炜煌些耳谐丝簧目丹黄些青编积架古图悬墙些嘉宾日合飞清觞些燕歌赵舞妙不双些优游夷羊怿悦靡方些魂昨去兮亶来今淮之阳兮江之阴戎极目兮毋伤心
　　
　　朱守中家传
　　
　　多浇风而长厚为金玉寡文学则藻雅为麟鸾乡里不得终仁士友弗获全益乃亡朱守中守中既亡余从京师宦南海归即迁左畿郡不遑往哭之无何返初守中嗣太学孔年来修继好孔年亦时名士余也吊庆交懐无以荅亡友既用不自己立纂亡友遗美参采邢处士参所篹墓记为朱守中传授孔年并入家牒逺久知守中名寻其行者可从其家以斯文得之守中名正字守中朱氏世居吴郡葑门之郭富而谷之室也至守中特髙出族里为禀仁而秀孝于亲令于族信义于朋友葢惇于五品其最善也优文艺而良医药其余也始守中生未弥月失父母华节妇守之世父瓒鞠之九龄从里师金孟愚授读甚严守中亦甚敏且勤成童时都少卿玄敬未仕守中宗人尧民致主家塾守中往从之虽指授与众同守中毎见推于是时使入庠序捐家政一力科举业其大成沛然当大振扬华节妇与老姑谓久大之家胤遗独但守中单然一线缀世绪爱其躯不遑爱其志俾得遂也然而守中居常慷慨恐落其操尚读书为文辞皆不少勌废诗律严宻字画秀润知者珍爱之守中性最倜傥颛尚信义周恤人急发箧如拾芥憙结纳还往名卿满座过金满堂也而余其最契协烛照肝胆者弘治中余当往京师不忍别为言留贻之曰余观物之禀良于天也而用殊也可胜道哉世多为咎于人呜呼天也今夫玉地理色泽不相辽为玑衡与天为徒等而下之极至为含于死愚人以■〈白上死下〉腐同归又若同作器饰或贤人小人贵贱重不重不同用之又若并杂恶石抑扬倒错施置其悖乱何如也今夫以士入众庶而商农且猎而仕独且奈何哉余守中玑衡玉也亦雕于玉人已而今在野余接之良粹之气充充尔呜呼余观今人妄庸显而尊尽凷砾也以视余守中独且奈何哉吾兹当与守中别相为言之呜呼守中毋以缪乱而败修矣抑或当有后期既而守中终戾契于时然襟素浩然适陶然乐也治亭圃泉沼种树畜鱼鸟谓之僻圃日坐所谓碧沼轩玩物养性吟着日富所为书有诗摘要僻圃吟稿其舅氏医也守中以余力攻其说遂至超诣往往治人取竒效郡县因以名医应诏征起之守中虽籍于有司未行正徳辛未为督上道与张挥使延徳同舟延徳道病濒死守中一投药即苏他医谓专门无此见也既至以母节未受旌典辞其事以归壬申病伤寒纔三日自切脉云吾何死之亟邪涉旬果卒仅四十三岁尔守中长洲人父曰琳祖昱有孝行代父戍南京受知王靖逺以眚不及用归
　　
　　呜呼世浇夫务硕苗者多凉徳有克富谷交培而嗣者安之不能学也或学而仕示其来以侈儇率如是亦自诒戚守中藐孤承先丰室而以学华大之又能使孔年袭休其不谓孝子硕人者与而孔年亦难能矣乎余少尝述交友为金石契其时守中且幼无守中守中且刻之木以其后量之书中人及守中者几何余适谓当与守中罄皓颠驩曷至是也故繁辞以传守中非以守中情谊云尔
　　
　　施处士哀辞
　　
　　施处士以其道昌其生安其死于吴兴死后子起家进士将崇烜于时其学将皦然树丕謩弘勲一驱古人列处士于是食享不可量矤其本道自茂哉处士薖于涧阿虽持赋集政于公繇县官辟之事已皭然去曽不终列一主捕鱼司水防吏曷道之云嘻身而刚亮有执于其家孝孝弟弟慈慈乡则赋平恵流焉此天之能政者何必政于笏绶中曰道乎哉夫以道既行不罪于天则可哀以道可政于笏绶而否亦可哀哀其道不哀其身人谁其不死如哀其身则进士之道也为进士友并为哀其哀亦无侵哉处士名某字某进士名儒字聘之吴郡祝允明为辞
　　
　　秉髙明兮履中直展贞亮兮洵坚特既缜栗兮又坦平施于家兮奚为政长愿其为幼兮卑愿为尊内不怨兮外称仁谊兰馨兮操松茂刚柔节兮玉铉宜寿厥不寿兮哀则那孤之奋兮伤如之何孤志学圣兮尚宾王政由求兮文偃商教诚善兮躬自道道曷哀兮哀孤孝苕汤汤兮霅弥弥弁苍苍兮天目天倚魂为山兮气为水俪深髙兮共无止我有哀兮哀有辞公知不知兮知将我嗤蹇謼謌兮徒嘘唏
　　
　　侃斋徐公墓志铭
　　
　　人之于天也硕厥受矣而护固之条遂之不倾于既构焉则盈厥享天之于人也扈厥初矣而视听焉而消息焉而应焉则赢厥终惟天人之际不可欺卓哉徐公斯其验焉公之先从宋跸由汴移吴之常熟至省八公珵为元海道万户佩金虎符生恢祖居邑之渔梁以开绪立业生举举生徳贤徳贤生讷字敏叔益以豪伟闻生八子公行四徳贤敏叔皆以侍郎恪恩赠通议大夫都察院右副都御史徳贤配邹敏叔配周与公生母张皆赠淑人公即侍郎之兄也讳怀字公允性温而悫外简而中颕外柔而中毅居度充舒有父风而自持严重不喜谐谑读书执礼署其斋居曰侃即其守可见矣初敏叔富且好礼尝作家谱以聫族属又作同居集以示省劝公恒曰欲不怍为人视吾考欲不怍吾考视家集以是握心厉行期以副之率所履务循绳墨孝友为政闺闱肃然鳏居殆二十年而不畜妾媵惟命儿孙温足小苍头事馈食耳弟公度携家赴湖广长宁令为之营室治田俾勿壊及侍郎公肃初仕四方亦为理田宅如视长宁平居与人诚信熹周振割田助宗人空急邻有孕字迫冻馁畀之薪米以全活病不能致医者市药作丸剂审而给之衢杠壊病涉辄为整葺遇途丐随予之谷粟初自渔梁往鸷山山西有隙地因买治为茔贫死无棺敛者量相之使瘗于是成化间应公家兴发拯饥遂被冠带之旌然自奉又亷约邑令长举从乡饮不往逮高年稍一出主宾位便谢不再赴前令杨侯乃致馈于家人谓其交称也日月益隆而自修不衰弘治癸亥二月十九日方坐堂上命觞子孙进牛乳酒饮一巵命冠带服之复端坐而逝其生永乐甲午十二月七日享年九十配王氏贤而先卒王文肃公■〈亻与〉铭其墓子男三人曰纪曰维亦皆先卒曰缃女二适赵伟许浦孙男十二人珙琥■〈王扁〉瑢球珑玭环瑮瑺珍玖女六人皆有归曽孙男十二人文恕慈惠恩徳愚佾健俸余幼未名女十三人悉幼玭郡学生文邑学生缃卜正徳元年十二月十六日举柩塟陆台之原即王氏穴以祔先事奉塾宾夏元玉状来征铭呜呼公之生寿而富好徳考终多男子如是也其得诸天信亦盈而赢者矣夫赞之铭曰
　　
　　视应而全视全而延曷不应之而以全以延兹铭也以天仁不侵富义不妨利曷不务之而以富以利兹铭也以世惟天惟世其不爽也若影与形而以徐征惟徐之征惟徐之铭惟徐之劝徐劝亦弘
　　
　　袁介隠诔
　　
　　袁出涛涂世望寔都逮于建初有倬司徒雪僵昭操日爱兴愉世导而流有汇于吴万户五传乃及夫夫凶割夙锺舞勺哀孤上无二亲下有两弟屹如成人山岳其气维持家观勤渠生计缀旒之纎颓纲攸系维纎以坚系则罔队哿矣俞翁鉴兹美器妻以爱息聿来馆赘益懋益力焦晨惕夕如川斯楫如吹斯翼既亢袁宗亦弘俞室义惟制事仁斯爱物茕茕幼季眇焉无因左挈右携迪尔成人嗟嗟兄子二孺其贫芘尔居庐完尔婚姻棠杕其华鹡鸰在原何以方之张仲君陈家泽允潴余波肆润尔乏卬振尔负无问有负而惶乃计行遯曰其来归卬不女困女曷不信归尔剂券善积欲余祥来式符家肥业腴翘然三雏伯也其士雍頖涵濡帝曰善教往职师儒仲季克家干父用誉承颜善志并玉环除天回地游玄造靡凝无始不终无平不倾翛然还化大耄之龄呜呼哀哉公有诚徳侃侃悃愊尚絅其质如弦厥直尔何噂沓卬不尔惑今也则亡脂韦艥艥公有敏材猎综羣史尧夫喜吟子云竒字歴代治忽人物臧否贯丳鉴别粲然掌指朋来乐意今则亡矣公有隠节执之以介始从官劝分赢拯惫输我廪廛却尔冠带载遭涣汗赐级耆艾公亦曰辞匪我之惠褐寛终身其荣则大霜松雪竹鸿冥鹄迈穆然清风今其安在日月弗居往则玄墟灵旗风薄发引须臾考行抉潜揭我华书恔厥燕翼以广州闾
　　
　　吴罗公寿藏之铭
　　
　　罗出祝融妘姓周末国为楚灭子孙因以为氏歴叶有人至宋通奉大夫两浙路提点刑狱某生寿山为平江録事因家于吴寿山生圣儒圣儒生迪功郎謇謇生黻黻生莹甫莹甫生公约公约生仲华世守儒术而家饶赀积号金银罗家仲华生感字守信国初以贤良征不就寓业于医生肃字原敬修身缮性克绍父业而归心玄寂配许氏乃生公名绎字文宾少将学为仕以家落去与其党杨公玉同服贾无几时视所入利越常算公玉疑有未归人者相与检校数日无有也始分取之公玉因道诸人罗君殆所谓天富善人者后其兴乎已而行货京师一往后不能遗其亲乃不复往居殖益雄四方商日集为贸迁公为裁平物价既乃曰吾宁能为老驵谢不为性孝弟事亲尽理妇马氏有容徳而失意于舅姑公曰训有之矣子甚宜其妻父母不悦出竟遣归其家后马父迫马更嫁马不从以死徇之公之母乃悔命公祀于寝公亦不敢违也马既没同里周参议欲纳为赘壻公曰周公女出富贵安知非庸奴其夫而傲舅姑者吾不能向人喉下取气也谢之其高亮又如此初以兄疾门户事多自持之十年费六百金皆自其力后分爨不校但指其居曰此先人之庐子我数椽遗子孙足矣亲没竭力丧塟不以累兄曰亲亡自应塟兄劳自应代吾不知其它脱独生我则将谁归欤闻者韪之兄感动友爱弥笃兄子疾护视医理至废生业持身周慎行必再思取予务当义雅尚含容多所施济江西廖某误遗金二斤有半访而归之又清江客遗四铤复归之客请留一以酬徳公曰吾不以义顾不以四而以一邪竟却之或窃帛数十束为他人发之公曰非吾帛也邻人筑室稍侵地或请语之不从曰语而不从则当讼之伤邻好矣且讼必横费曷若以贸他地无几邻竟售居于公家落时尝受惠于妻兄姜仲安姜没子且窘乃居之室给之费死营其丧比塟又买田以给其祀官修筑阊门埤及丽谯及越城通济寿安诸桥皆属公董役具着劳助壬子岁饥官劝分既以姓名应之得赏级俄而里正复以其字闻县令史君致之来公持檄白令云云令笑曰此义事能重应之乎公曰然复输之令复与檄公持二檄诣巡抚都御史佀公谢曰民志不在簪组请辞佀公曰国恩也不可公乃受非大礼典不之服焉公于儒医龟卜阴阳释老皆能通之游玩博奕絶于身家积书以教子孙劝督勤厉食指八百礼齐法守闺庭肃雍与人诚而和或就咨议忠告善道不良饮而尽人欢庄人文士多乐与交然不喜趋附郡致乡饮酒数往后乃止曰吾恐以数取慢耳年既高豫治圹于武丘乡花园浜先域之次以属予铭因为序而赞以铭公配初即姜与马继以周及吴朱二侧室所生子曰节周出娶王曰艮娶刘頥娶杨皆吴出初子未生时有表姑之孙徳良孤贫无怙公助育之今名谦娶唐氏女曰咸朱出适髙麒孙男五人曜娶朱晓娶徐昉聘金煦聘陈昪尚幼女八人曽孙男一曰正孙女一人公以宣徳癸丑十一月壬寅生今岁行庚午年七十有八强健如壮夫其铭曰
　　
　　凡壤之贵视藏以卜美木嘉谷兼金良玉人满九土几何不辱艰哉善人恒百而独公则罔艰仁至在欲懿兹膏坟将俟韫椟日月其徐大寳于伏宜曰仁丘■〈言恣〉尔陵谷
　　
　　刘介翁墓志铭
　　
　　介翁刘氏讳某字希福其先沛人始祖某仕宋某官居汴京扈国渡江再徙今吴邑世承仕学曽祖文昌祖景旸父宗美母陆氏赠监察御史继昌之女介翁生有髙志性喜推予自其幼已然既长读书崇礼不慕声利虽身世戾契未尝诎已干物务义事不视盈歉为盛衰有于氏奴窃金一箧来投乞収匿以侍叱不内复喻主奴恩义奴感悟还于于王福岁除夕为市易误赢金数两追还之且戒其勿怠途行得遗帨囊金钿止道傍以俟俄顷女奴泣而来讯之实也即畀之去时方饥家无赢储焉客徐州时同邑叶蕙病疫同邸皆引去为治药省视久不勌蕙赖以起见人事纷揉循理辩论枉直排羣哗弗顾皆严惮之或劝非逺怨计即作气曰天下之理直焉耳吾宁能辟怨以畔理人更叹服毎多谘决焉见崇饮荒逸者恶而斥之人方以陶士行平生服食整洁不惑左道示其子曰利害二言皆非义所校然临世不可不特慎于是茍利颛于已害必归于人惟应以义公好恶则寡过矣与乡人少者语亦以是病革时闻有读时臣直谏章疏犹呼子听之曰作人如此庶几无媿与其方亮合道毎如此也生景泰癸酉八月六日卒正徳丁卯七月七日春秋五十有五配章氏子男二漳浣女一适陈言卜以某年月日塟本县下倪村祖茔浣文业丰茂当益大翁者手遗美来征铭呜呼以义而废利持正以裁枉斥荒推其有以续匮皆斯世絶难事君中岁以介翁自命于是信然铭曰
　　
　　古有黔娄一髪无茍亦有季路生不回口往者其难今莫复觏有重吾邦繄子刘子其义近娄其直近季介哉介哉古之遗美
　　
　　处士丁君墓碑铭
　　
　　丁氏世居常熟柴泾村号柴泾丁家其先出于汴曰良之从宋南迁苍黄师燹间谱志狼借故其先后无征焉迨子敬生仲玉仲玉三叶曰望山望山以义赈赐级娶同知济宁州金和夫女乃生君君讳森字符秀天赋豪迈少时志规仕显后弗克业性孝友望山有别宅在庙泾村去柴泾数百步君既壮使居之君虽承命去毎晨夕返亲舎定省不废子职且恐承事来视日具膳羞茗醴谨伺之至则安奉侍养愉愉终日素情固乐放逸比在亲侧辄敛语摄体不敢少肆一食饮亦缩缩不求如意时序敬修祖祀意气恻怛平生倜傥自命不为琐尾态居度雄阔意尚华侈未尝逐逐利殖间见人有务俭固者曰贫富天也人生贵适意何以自苦为乃尽出所藏饰垣宇葺梁道令悉新丽肥鲜绮纨未尝离口体既以身不遂士业比得一子喜其头角巉异曰此足以毕吾志矣遣从师游日夕督厉成业或乏束修以上即粥田以继之得贾径归之师无少留吝曰宁弃吾产无宁弃吾儿云其后产益薄然益浩然若罔闻知丁既素为乡曲尊信人有小不平往往来质君独以仁让宅心睦于家逊于邦以是寡怨凡质成者独不肯与其事毫髪无茍取焉尝署其堂曰种徳以见志又以家占虞山尚湖之胜放情杯觞以恣真赏世纷一不经懐因自号寻乐居士然竟以酒致疾淹顿床蓐踰四三年弘治乙卯八月十日且革无戚戚色呼其室曰来吾与汝别矣呼其孤曰成败由尔非吾事矣遂瞑年三十六后二年丁巳塟于虞山邵家湾又十年而孤起进士为南京吏部文选司主事思暴君善于碑持事状以属允明乃摭列而系之铭孤曰奉也铭词曰
　　
　　虞山崔崔尚湖洄洄傍有隠君长眠化台维此隠君豪阔之材意拔羣夫气游八垓彼哉鄙人斗筲为侪珠玑盈颊粪砾在懐隠君曰嘻取类奚乖人生本适何自梏之有美不御积笥蠧灰华堂锦裘有金且挥蕙殽兰蒸名醴满罍山光湖波笑口日开彼世是非凂贿集菑何有于吾衣不可埃乃养于尊乃训于卑破产贽师产罄亦宜玉芝不培丰稷奚为芝也克荣三秀葳蕤彤葢王庭瑞庆大来尚有崇阶丝綍褒貤淑矣隠君终耀亡涯自厚其生乐只有骸大闲皎然自作穹祇式荐嘉名宜曰达哉
　　
　　懐星堂集巻十八
　　
　　●钦定四库全书
　　
　　懐星堂集巻十九
　　
　　（明）祝允明 撰
　　
　　○传志
　　
　　程文林诔
　　
　　特授文林郎新安程君名昭字用显以弘治已未卒于家正徳丁卯塟于许龙川子孙孝孺愿着先美其甥庠士戴君昭致辞乞诔遂为词曰
　　
　　周伯休父肇氏于程爰及忠壮霆激云升黄墩奠居世毓材英有将于周东宻屯兵以障乡闬临溪是营宣和再徙建炎专城宋季元杪其居载更天朝晏休始定而宁文昌之坊世华聿腾比及于君孝友性成藏焉修焉斯用而行春诵夏弦秋萤冬雪园无游迹帐有烬湼浑灏噩噩遗书颛业二帝精一三五谟烈有举而措千骥一辙以逮余编羣经宿牒学海艺圃肆功涉猎青衿入泮纔十有四学殖云烝文澜川至伺时而升姑饩而肄岁战文场凡八校艺絷之维之骅骝亦踬乃贡于廷皇曰吾试试而第之允冠多士君曰止矣行藏有时吾齿强矣尚需来期奈此居诸曽不我稽岂不荣仕母髪皓垂菽水幸充五鼎未涯忍曰违之南北坐羁观其会通孝忠互施惟义所在可固而迷白之有司闻之赤墀皇曰善哉其志可依特赐宠命七品秩阶尔其终养遂乌鸟私君拜服命被章来归猗欤孝哉古人一揆乃筑乃构乃豋乃豆承颜晨昏身老若幼今而已矣髙操不朽周贫仁术教子义方有事西畴屏迹公堂朋从日集崇论洋洋和而不流简而有章惟老成人矜式于乡胡然不禄先露溘亡轩冕或来死生浮休孰不有终身去声留子孙孝锡安宅斯丘有耀于遐揭此文旒
　　
　　刘时制墓志铭
　　
　　时制塟以其人应铭以其世应铭郡学张君承庆为状似余曰执事铭时制盖犹王介甫于王逢原黄鲁直于邢惇夫然夫为逢原惇夫微二贤不没没今知二子亦多以二文余愧不及二贤文尔然而述其实或因人以考言因言以寻人言不为无用据状刘出于汴其随宋国播南始贯常熟者曰亨来赘长洲产富道谷遂奠且望者曰希仲希仲生启东华实益茂皇封刑部主事其子即山西按察佥事完庵府君珏国之老乡之先生家之烈祖而时制之曽大父也祖曰徳仪生父曰安简处士传字绍伯母钱氏所后父曰元之时制生性气淳和才具俊迈赋咏图冩游泳艺圃与羣季争能家学粲然其仲兄时服出治经于学官登进士第时制去为父任门户事益有治局筦乡赋善征抉弊多禆县官力家督牟畧田计漫灭窜伏百状钩涤还于初法司核军田部使者董水利哗徒诬讦时制家时制皆往直之平时力穑广产散积济乏勤惠之迹不能一二数元之安简弟也始无嗣嗣时制时制孝睦于两族充然谐也广及嫠嫂孤侄诸族属靡不礼以周初元之赘室钱先没乃归继取吴及元之没塟时制白诸长者迁嫡母来合祔人皆韪之安简固髙亮特器自谓时制惟肖也盖刘氏风流典刑当吴中王谢诸郎嶷嶷时制且有干实犹车骑遏也时制始以成化丙申生以正徳辛未九月壬申卒生三十六年尔妻邹氏生一男曰遇聘王氏女一许聘张某又明年某月某日祔塟先兆本县逺字围之郊原余先王父参政山西与佥宪府君谊并兄弟二氏媾好汔今不减余安敢辞铭独愧且恐文弗能永尔时制讳度诗云
　　
　　苗之夭夭秀之翘翘有寻其标登厥实以饶乃以霪以飙腐于场以漂摇呜呼伤哉大人昆季号而招时制归来乎归来乎其亡不之者或化为金璧芝桂尚粲刘氏之芳馨与声以遥慰尔父尔兄劳心之忉骨肉之复土也谁则不雕
　　
　　志谢可节墓并铭
　　
　　秀才谢可节之墓嗟夫书刻尽乃夜华而萎或燎之膏竭以灺何嗟之为乎玉完于璞出作礼器永用享已矣既器矣炎焚而泥沈之缲茧以就杼经纬既成被服物庸或染之青黄丹缥纁緑五采可絺绣加益华贵已矣未杼也委之牛刀寸截絶之不悲失日炬葩叶是也不悲毁玉断丝岂物之情天之理应尔欤惟孝友于兄弟闺庭粲温益友际处信金石忠裘粟而气兰芝也斯可节之玉也功勤学广思新文蔚先进者谓之球玉龙虎董学使谓才髙气充同侪之隽曰武库也斯可节之绣也可节为吴县生员今年嘉靖乙酉秋乡试南京羣数百辈丛出棘垣扉外万牛马走拥可节寸步反侧行数十丈跟及地曽不聫二三武可节胷背抧塞比能自展步而血结鬲臆固矣强卧逆旅同舎狂童亦姻子也肆妄语自诧坐取名第可节端直人恶斥之迨同舟此狂益诪张不休或缪侵可节可节益疾憎且愤气郁郁怒乗前淤伤其肝归问医竟不可捄冬十月二十四日死此则其为焚沈寸截也者当悲不悲邪汉悲贾生唐悲欧阳詹李贺宋悲邢居实今忽悲可节可节于太傅固少让去詹贺辈不甚逺何代无此悲此悲为舛枉问天不得其言无若视子渊悲可纾也嗟夫观颜氏谊可无悲观谊詹辈可无悲观詹贺等可节可无悲可节师颜贾友詹辈死且同之亦已矣已矣人间事纷乱无限何足铢寸校余与可节五世交可节父元和余异姓老弟也恸可节不止作哀诗甚寃苦以示余余取其意推阔之使刻可节冢石谢长洲儒义家可节曽祖会举人祖炳至元和为七世同居之门可节母吴妻刘二子潾涵涵后可节兄俨女二可节生弘治壬子十月卅晦得年三十四没后两月为十二月廿二日丙午塟胥台山可节名僖余既悲可节不已写为楚诗慰元和即兼以为铭
　　
　　月几望兮玄云灭兔兰摧梓枯兮竹折桂蠧殀鹓雏兮碎石麟雎鸠吟雌兮鸿雁吊羣白杨萧瑟兮黄波东注无回声空山窈窈兮宵冥冥啸山鬼兮舞狐狌安得彩凤鸣噫安得彩凤
　　
　　鸣痴云子塟铭
　　
　　痴云子朱氏蒙名大经字也世居琴川痴云子天真不蠧物艺呈标清非絶羣和亦有立研丹杀青牢笼物状推宫敲征融陶性情江海吾家轩冕何物葢受之而用不罄故有余贵任之而不必遂故无留恋庚申之秋予曰遘止无几问子人曰往矣乃知以腊月二日扁舟访友数酌之余醺然返棹一卧不寤竟成长归嘻何其去来之际如是快哉其初正统甲子八月十六日生在世盖五十八岁明年三月某日其子藏其魄于招真之原请述幽石从而刻云
　　
　　魄阳之于于还游太虚魄息玄庐青松衣被白云满墟嘻乐哉归与
　　
　　张翁墓志
　　
　　张翁非今时人也醇醲酝其漓冲简夷其烦函真拥朴坐回古风何必读书然后为学虚皇授契寤寐玄纲琳编琼简童冠诵习慈俭不先允执三寳耄寿卧疾忽呼其孙令诵圣号家幼悲唤返而吁曰旌盖既引乃此邀沮勉留期月翛翛而逝嘻何应荅之确欤铭曰
　　
　　张为姓谧为讳曰宗学乃其字考孟玑妣陈氏陈蚤失沈斯继室于王始出赘生子裔毛氏俪女一人朱泰壻亦有孙两昆弟曰灵伦顾龚配出二雏曾孙辈秉夷长执中次曽之女草虫是翁初生辛丑岁月春仲日十二及戊午秋之季其日十乃奄逝七十七居人世甲子年月寅位癸酉期归于竁髙景丘魄永憇白鹤导兮玄猿侍参弥罗兮谒穹帝睨尘区兮时下戏
　　
　　王宗肃墓志铭
　　
　　神仙之说或者谓其久亦自息然既从仙出必有非俗情所测识者吴城中街路有王省干氏惟以传所谓遇仙丹者为家凡父子之承述率以是其藉以生亦独以是而守先说甚閟靳不轻以语人至于今施之逺犹良验焉予故识宗肃宗肃讳镛字宗肃本出施父孟文国初赘王氏生宗肃宗肃长而承王母业故从其姓无易省干遇吕公事在宋干道间于宗肃辈当十一世宗肃既服事其术而其禀质本自淳懿乃益专以任真处世平生无分毫外愿每旦日但课念二氏籖典持戒修善饭缁斋黄未尝有勌岁以四月十四日吕公诞辰修祀整饬如承大祭嚢槖虽不盈溢而矜孤恤窭葺治街径若有余者其大节则能养塟父母孝敬诚笃为最可言且其襟情夷坦犯之无怒色三尺孺子与接话亦温实未始欺之而家计盈缺一无所动于中家人当缺时为之商评则徐徐曰听其自然而已其闲暇时亦颇去读书吟诗接晤良友杯榼时御浃然甘适貌古气宁予时接而爱之昨弘治辛酉十一月某日乃卒其生永乐甲辰三月二日阅世七十九龄配潘氏继陆氏生子男七人洪淮济瀚渭洲津女二人嫁吕淮某孙男一煛女三王之先茔在吴县十一都冶字圩之原诸子以乙丑岁某月日塟焉豫事来请为铭乃按吕淮所纂状叙之铭曰
　　
　　气揉赋醨鲜醇醲醇之流衍亦有锺彦哉宗肃的其逢涉世岌岌恒融融志不愧承遘仙宗享世七纪回尘踪苍梧北海访回公傥其遇之攀而从子孙勿隳此古风予笔耀华题山宫
　　
　　孙功权墓志
　　
　　孙衡字功权以字行其父自江阴避世来苏酸苦造家功权继之幼辄勤确务生居积书绘文玩今古珍器物迁易为殖故所交接多大夫士间然务是者大率辅之以谀说求射中功权动辄以庄直为词质质然如老宿尝语人曰吾胜冠便戴此平定巾歴壮老不肯一日以小帽自亵又遇人不以前后贵贱富贫易心改礼多直称其名人亦容之且谓其自述应非伪也暇时或相与裁品人物必曰某才能若某事某事然无徳某寡才若某然有徳重重轻轻有类儒史晚年作一小亭目之曰安老多为章表而今吏部侍郎匏庵先生特宠之以诗时在某年功权既八十矣气血渐消久不饭日惟饮酒啖少果物某月日奄然而尽亦无大疾苦初配顾氏三十始娶子男二女四明年月日葬某山长儿文拜乞铭墓铭曰
　　
　　徳以取人而自亦少愧勤以立功而卒食勤味七纪太平生长老死尚徳之词犹若入耳功权功权亦安死矣
　　
　　陶孟实墓志铭
　　
　　王章曰此辈与一把算子不能用史以示讥余恒谓未然仕学皆自有本末重轻不可偏且倒耳若尽去度数块然守理性其亦何以集功将全才不如是也自士以经术从政则往往畧艺事至不能遗也而付诸彼其果然哉余因陶孟实家乞志孟实而感之孟实姓陶氏讳信孟实字也家吴县吴苑乡之陶家场父仲融母金氏生孟实抱赋简质不喜为靡丽然外闇中融思致明缔深通九章之业用以条析积聚斤斤也毎县令当饥年计会裁损税赋若称停徭力辄以属孟实葢无窳事者孟实亦足观矣夫夫所少于计籍之手者愳侵牟也茍司存既治将之以端慎则以何道黜之兹孟实之始不独感焉而志之宜者夫孟实以某年月日生某年月日卒年若干其娶某子男三昂某某女二孙男四某某塟以某年月日墓在某其家之请因其友陈良玉以来良玉且为状云耳良玉固信人铭曰
　　
　　汉名元理齐庸九九求也之艺从政何有陶既才美端慎将之魄阳斯尽重以吾诗
　　
　　承事郎钦君墓志铭
　　
　　信民姓钦讳允言字信民吴县人五世祖铭洪武间起家进士授湖广道监察御史有直声坐谪戍辽东曽祖逊祖礼父士俊母马氏生信民而父没信民虽孤弱赖母拊以长辄克家治父故业卓然而植充然而肥也其业主总商贾赀本散之机杼家而敛其端匹以归于商计会盈缩低昂而出入之刻时审度彼此以济皆信委帖服焉葢其资本聪明识理道又有材局干能又性倜傥开诚布公用是以得之然为行又良能孝亲痛养不及父用情于母甚至燕居无惰气与人不茍言裁事多中节后奉例赈饥受冠带之旌召相公事以劳病瘁正徳丙寅十二月九日卒于家生于成化丁亥四月廿三日得年四十娶孙氏子男一人曰冕聘袁氏女三人长适郭恕次未行信民之卒冕纔十龄其妇翁袁君汉章为相后事五年丁卯十月既朢塟于灵岩乡吴山陈湾村祖茔奉塾师陈嘉甫之状请予为铭袁君髙士所誉必有试呜呼世固有通明之材将之以忠信居然事事合理宜物何必读书然后为学信民唯其人也袁君又云其病也诸商来视相吊曰子或不讳吾属将畴依洒泣而别其动物至是不亦信哉呜呼铭曰
　　
　　莅物之要知及仁守岂巨则然而细乃否彼玩其细或昧以茍乃迷而踬孰任厥咎哿矣钦氏美自性受卒食其效安安丘首其才其生偕酬不负尚不负于来以昌其后
　　
　　承事郎卢君墓表
　　
　　弘治十八年九月某日吴邑哀子卢慈葬其考承事君于黄村平原之新竁以知随州史君引之所述行状来拜乞为文词表树墓上卢出太公望齐文公曽孙高徯以采地为氏中世望于范阳号海内四姓条分于吴亦既久衍着为盛族按状君讳棡字熈逺高祖廷震曽祖子谦祖文寳父以杰君既绍武先业服贾居货尝谓人之于世业有异宜心有异存邪故夷然以坦易祁然以寛纾掔然以敦厚宁弗腴吾殖勿瘠吾天君也力可及物者秉毅敏为以达吾义他日江南连郡洪潦江湖泛漫长吏劝分君既应格被郎秩之旌已而凡官有力役则以命前受秩者往董振之会瀹白茆港因简君莅事君捐家励公绩用告成退处井闬操修谨谨以饬于有家年未耄荒而子姓蕃庶骈事僇力人间事无弗足者岁在癸亥季夏上日春秋告终享世五十八年君之母为范氏妻为史氏即随州使君女兄也男子三人女子一人孙男四人女五人三子者慈恩宪卜地营圹差此谷旦举柩窆焉嗟夫先师有言茍志于仁矣无恶也君执心厖浑不以业迁不愧于善称矣又云不患无位患所以立君赈凶之惠涤川之劳不赧于郎秩矣又云积善之家必有余庆君子孙薨薨勿替引之不忝于祖系矣率三者以始终既顺既安殆非圣人之所与与乡邦佥悼宜树风声近慰嗣息逺诏陵谷其文曰
　　
　　抱淳懿天无亏赴民庸亦有施九属洽家之肥粲于邦靡愆仪生尔死■〈飠芺〉若饥华身章衔国阶蕃来胤流祥禧瑑遗芬表山陲安且耀亡穷期
　　
　　赵君墓表
　　
　　君子之表人必其骋竒树异骇耸羣听为不可恒者而后可乎如是则中庸之所以鲜也圣人且叹之何有于表乎今俗情所最乏无若亷与逊矣夷于门跖于室而后利羊其貌狼其心而后得则莫不惟利与得之趣耳而何亷逊之计有人焉不食薇而毋以利迁不脂韦而毋以得累理如是吾如是耳则不曰诚亷若逊哉诚亷若逊而不表之得乎哉吴赵君时宪氏诚亷者矣诚逊者矣既卒君子思欲表之曰不可以无据会其子镐有举而属之余余何敢以君子居从而表之君子意也乃从同人陶君麟状述梗槩一二君居南濠丛市中为醝贾贾叶端误溢直既去君复程厥金曰误矣追归焉异时又有误者归之如叶端是非亷者欤持躬遇物虚襟冲然如弗任镐治易为吴学弟子员君尝取其书读之至谦瞿然曰谦之理如斯乎吾见人卑牧者恒契于懐今幸窥大道指归吾敢不服膺终身诵之乃以谦署其斋是非逊者欤帅二道也表而传之可也君他行称是慎重温雅事父廷宏善养志事母王克以巽裕解其严卞之性日用俭约奢俗不能移待夫人嘉善而矜不能其归金事既着后自亦尝误溢金他商他商亦归之人之善易感应也如此君之质尤敏于医卜形相五行诸家言多所通解少独以病弱不能事进用之业耳君生天顺己卯卒正徳丁卯年四十九一男子即镐承考扬显器也以己巳正月三日塟君陈湾村原故为书穹石如右以表诸其墓前
　　
　　盛至刚墓志铭
　　
　　盛氏世为安庆桐城人居凤仪坊以善世济而弗用于时至华二生茂茂生君讳健字至刚八岁而孤出就外傅即克自持异同队少长资尚恬雅初先业甚丰至是少落君能益自约脱畧纨袴态既冠娶力综家政业浸以复故茂始配燕氏出三女燕没继胡出君及一女又一弟泰一女弟出庶母张于是上有二母下有弟姊妹六辈咸未立所以养事抚给甘脆燠凉奁具之属皆出君种种周致孝友之风蔼如也自以干蛊弗终学笃意教三子延良师礼贤宾夹辅之其季曰徳蜚声頖序戊午当试京闱咸谓其可拾取君曰学优则仕若固可行盍姑养以伺之乎徳不敢违辛酉犹然迨甲子曰可矣徳承令一往果峻捷时以八月晦揭榜南都去家不五日徳归舟阻于石尤十月四日纔抵舎是日即君生辰也有司乡缙绅交贺君播为双喜诗什君敬受而所以朂徳者尤切君美姿仪中懐冲厚外度散朗当衔恤时三恶奴乗纷披攘赀畜叛去易姓而处犹齐民比其后奴死家且赤还粥其子孙又归君家君亦不究其往人信天之好还而称君之长者也君善饮酒喜宾客正徳丁卯正月二十日卒生正统癸亥十月四日年六十三配同邑王氏先卒三子者长曰隆娶周次曰仪娶张次即徳娶倪二女壻胡文敏汪溉皆王出也孙男五悉幼徳以先辈无锡丁君所为状乞墓铭乃摭叙而铭之初王之塟在乌石岗至是诸子筮地以合王兆者遇临其繇曰元亨利贞至于八月有凶以祔祖茔之侧者遇豫之坤其繇曰由豫大有得勿疑朋盍簮乃从祔法筮日曰某年月日吉乃窆铭曰
　　
　　天道益谦无往弗还循昃而午厥理常然于昭盛君弗眯于是既槁而萌乃壅而溃彼以蛊乱我干而治彼以趋踬我徐而至弗弛于道弗张于欲有佑自天实受那福有松在涧郁翠于晩君实所之观化长返虎魄菟伏有炜其文世需既显归耀灵根
　　
　　崔孝妇传
　　
　　崔孝妇讳某乌程栖梧里诗书家黄庭畹长女十三失母执礼如贤丈夫三年不荤十七嫁吴江崔文友其孝动二老者姑曰孝妇哉犹吾懐褓出也舅曰孝妇哉犹吾良子昌吾门姑疫将死窃刲股肉和药姑饮讫即愈越五日其子澄始知之而哭孝妇掩澄口曰此非合理道事毋使人知他日姑死孝妇哭失音不能言絫月始复孝妇父母墓地为贵家夺孝妇力不能外施俾澄请于尊长以簮珥营他地迁塟遂以忧愤病死年四十九论曰
　　
　　孝因心生不以贤愚殊圣人作礼以辅其偏故曰刲肤非孝事若女妇类鲜闻道虽少过亦足贤矣崔孝妇又能知此其可谓知道哉其它行则亡弗合理称孝宜矣称孝宜矣
　　
　　陈子中室李氏墓志铭
　　
　　允明于陈为母族之亲稔知令人贤其卒而塟也子天贵请为铭其所纂行状益赡悉约而述之曰李长洲着族令人处士景清妃金氏出也讳秀宁十一失父外静而中颖不与羣幼女类季父光禄丞景洪赏之十九归同邑陈君子中子中父志道先生为莱阳训导子中携令人往侍或慰其少而逺母不能无悲思令人曰吾始获事舅姑惟失驩是虞而曷有于他懐莱阳有充耳以赐令人令人谨其服藏或曰石耳奚过谨令人曰嘻匪物之谨赐命是谨闻者韪之及莱阳归田家少谢令人相子中致养滋味不减焉比莱阳没送死尤饬而厚子中尝疾濒革令人罄所有求治或谕疾不可为徒费耳盍存缩为后计令人曰与费产纵不効吾且能缩于独守时恶有豫谋一躯而坐伺其殆乎已而子中竟起子中兄弟欲分养母子中谓母安令人请独终养令人亦曰然遂迄如志洎子中为两弟娶妇为女弟治丧令人力亦厚邻夜火子中不在舍令人弗顾其室左捧莱阳遗照右扶姑以避子中悫而俭善治生又赖令人内相之家寖裕喜周施有势家奴持主财失诸途将求死子中见之谋及令人欲为偿之令人即举箧以奉他多似此陈故以儒业授受子中初务学以体弱不仕迨令人生天贵子中遣游邑庠令人所以辅迪之尤笃平生勤慎庄严不妄言笑不憙矫饰约而不求盈而不汰壸彛具焉姑尝称曰吾获此孝妇媿无以报之姻连家纳妇者至假服于令人曰使新妇被之庶几肖其人也其见重于内外若此其生成化丁亥正月甲戌卒以正徳丁卯十二月壬午年四十一生子男一即天贵勤敏博文显庸器也娶杨氏溆浦令子行之女女二犹幼孙男一曰科孙子中以卒后二年庚午二月壬寅葬武丘乡皇字圩之原铭曰
　　
　　令族难为女令家难为妇令夫难为妻令子难为母难者繄惟人天彛本举羽陈李两华玉左珩聫右瑀嫓徳允若兹胡不偕迟暮灵原閟藏椟光气烛九土尚有登席珍粲粲者琼树
　　
　　贤妇吕王氏墓铭
　　
　　贤妇王氏吴吕禹平妻也死且塟禹平写其行为状请为铭评其行谥以贤而述之凡为贤之云所以为褒褒者将以荣之也令不公知者不信之且或议之则何以荣何以褒为哉若称吕贤妇必有知信者余岂佞者乎状之道贤妇懿淑工能甚多余语其最大人难能者三一曰孝顺禹平家与贤妇家世连壁居吕之祖父王之父谊犹骨肉儿女髫齓结为婚姻及吕母将死欲见贤妇妇仓皇来嫔仪物阙如贤妇无少慊姑死无几舅亦死贤妇与禹平治塟祭慎诚兹不谓孝顺邪二曰安贫始禹平治举业贤妇固望得仕进庶几且富贵收之桑榆已而吕又失不成复无以为商乃为童子师守笔砚坐一席二十年贤妇虀盐荆綀井臼晨夕胼胝瘁枯与禹平相视驩然曽不吐一片憾语视姻里华首缋躯泊如也兹不为安贫邪三曰厚伦禹平既失父母蚤又有二幼妹长者同母未十岁次庶出纔五龄贤妇拊育教之女事比长辅禹平资嫁之厘装虽简尽其心与力焉且无庶贰视之兹不谓厚伦邪至其性资柔仁手不刃牲遇虫豸未尝辄杀之持度谨肃识文字成诵孝经小学书为嘉言启导童蒙诸行无足备云者呜呼颓俗羣妪蒙成于夫富则骄贫则怨慢其尊嫜而不恤夫同气十而九也贤妇总三大行而细徳周令谥之贤不可邪不谥之贤亦何以铭为贤妇讳秀宁父曰宗肃母陆氏贤妇生成化庚寅二月四日正徳壬申病脾肺癸酉六月某日卒得年四十四生子男一曰绎尚幼女二长嫁周斆次亦幼塟以甲戌岁某月日墓在横山先茔次俗谓荐福山九龙坞铭曰
　　
　　凡铭者以示后冀知者敬且怜以勿坏而延敬且怜者匪以位以年而维厥贤贤哉吕妇王殆一十于百千慷慨更生之笔髣髴黔娄之室庶几遗风之爽然
　　
　　举人谢君妻卢氏合祔志铭
　　
　　天下之事往往难得其当或实盈而声微形细而名夸盖亦有势以驱之于不容不然者矣凡今人之贵富强达者多收亡稽之誉而闺冓幽贞之操则传者百一即传也亦不究而章是岂惟人情之难得其当哉亦势而已矣允明先叅政仕给舍时长洲谢君会游学京师来受时业遂中乡试以归连会试不中入监坚存逺大之志数年朝廷有风宪之拔而君先一日死矣时君妻卢氏守道于家寒静敛黙不下古之节媛至于今四十有二年竟完璧以见往者呜呼岂不贤哉士君子激一日之义慷慨挺烈鼎镬河海者则孰不曰难矣乃若履臲卼阅世纪硁硁然恒其徳以终身是不难于一日之激者哉而其声上不可登邦国之筞逺不可及四海之诵非势也哉始卢之未亡也教孤儿昞以父之行教诸女妇以身之徳抚育夫弟之孤勲择孙睦读祖书为县学生凡丈夫所应务于家者优务之逮其亡也昞能无违雍睦能述遗懿冯金石以图私传于永久是又善福之理无闗于势者邪凡睦所述甚详故撮叙大归而系铭其墓俾薶焉卢氏讳妙定吴县人父曰志善母李氏生男独昞娶魏氏女二人孙男二人雍睦女一人曽孙男五人仪俨侃偁僖其生永乐十五年四月二十九日年七十五弘治四年正月六日卒其年九月九日壬午祔胥台山谢君兆谢之字维贞也铭曰
　　
　　家运时蛊存灭际引先启后维妇系硕人其然功则大黄泉有目四十祀相见并瞑在兹岁悁悁余望积秀嗣玄宅永宁伺封贲
　　
　　懐星堂集巻十九
　　

　　●钦定四库全书
　　
　　懐星堂集巻二十
　　
　　（明）祝允明 撰
　　
　　○传志
　　
　　贺节妇家传
　　
　　节妇吴氏吴县洞庭西山吴寛之女东山贺君元良之妻今儒士艮之母也其名某年十六归贺君琴瑟雍宜裁八年而贺君病以卒节妇弃耀饰极哀毁用诚丧塟致力合礼族党已贤之然谓少复弗子也徐之当徙其志暇日因稍导觇之节妇潸然涕曰闻女一天耳古今以不贰媾为礼训抑吾心本自愿此不愿彼爱恶去取自天性非他人所得裁量又先良人士类而大夫族也不幸不禄吾又能以匪贞蔑之邪具三不可而本性尤颛固不可解者谢女意休矣于是羣意息而且竢之节妇亦益安之事姑孝谨外寂谧闺寝久之族党为节妇贞居既越二纪生春秋越三纪志行既定矣如岳不移井不波今兹当不为厥终焉谋邪乃选于幼得佳儿为告于先良人若祖考族人立为嗣用承贺君祏祠即艮也既峻事节妇欣动中臆我今兹可以媞媞毕姑孝笃子教无队贺君业异时能完心面见良人也已由愈闭户茹澹被麤劬绩以厉艮艮又秀良隠抱逺器未遽量皇帝登极诏郡县举孝顺义节来闻下旌表于是族里以节妇事上邑邑上府将升于朝时为嘉靖初元先是府以诹于邑学官合学之士友以实对而且征古髙行巨鹿之操烈重孤存祀之义以为方艮持其语示余以余素友艮而钦母或计有以传母事附家牒者因遂谨据述之为传赞曰
　　
　　人闻道全节妇称善一啧啧哆口已矣或传一子刲肌庐墓士危言来黜辱必耸叹不休如激忠不懐其躯固难亦或自贾声以痛寸咫肤苫息中野视吊景寒闺毕生不有笑歌欢虞半亡人或冻馁交病娄邻死絶难易假诚独且奈何哉贺节妇如是抑非觊有今日为暴广之者其何为哉斯天人之完者也以身为贤夫为令妻子为严母族为保傅家为福庆国为瑞天下为治俗载俟之廷典来而为圣王君师政教风四海为益与繁巨且繁廓哉堂堂乎兹惟厥本柢众其鉴于兹传
　　
　　李硕人墓志铭
　　
　　故广东参政椶园刘先生钦谟用其文学日月海内允明弱冠寔朝夕之始公近中岁颇隠商瞿之忧后得冢嗣于李硕人曰嘉■〈糹育〉嘉■〈糹育〉生十二年而公长往亦既连有二弟无数年嘉■〈糹育〉辄大秀发章采烨然便复渊迈惊駴老长余益比焉有芝兰之好无几而殒遗一息曰穉孙踰三十年一日穉孙来曰自先人之亡不肖与嫠母衔荼负刍勉事孤大母唯鲜甘绮是慊幸而日月斯永于昨岁而终则既八十二矣今兹将治长寝于府君玄扄之侧离而祔之以旧以文石铭无外执事者亦硕人意也请按硕人姓李氏讳柔字柔贞长洲人考某母柳氏硕人在室女红攸闲文籍亦涉府君初仕南京工部虞衡司主事召修两代史居中秘与杨夫人偕无几安人亡史事亦罢返初政乃纳硕人生二女家縡是相府君攸宜既而得男曰熈学辄即殇府君复娶于贺不身硕人又得雄曰鹤寿而又殇乃又生一女府君以署郎中事员外郎擢河南按察司副使硕人乃二姙一男一女男嘉■〈糹育〉也府君迁广东左参政谓地厉二亲皆八十外留硕人事二亲复纳赵氏与贺往贺终不身以死赵育二男曰嘉縜嘉绩已而府君捐馆舍唯硕人与赵二嫠乳三孤持家毕塟聘婚遣嫁外辛中酸户閴闺凛力踰丈夫且不肯落儒宦事遣二幼并游学隶弟子员■〈糹育〉特英拔而复劬刻少之竟病勚不禄于是硕人之苦囏转倍前日语■〈糹育〉室曰少寡老独女之烈衅我寔不淑闵凶是罹复连新妇新妇能知我心知而能一一而能定夫气有福祸行有慝良世有休衅情有甘愠故良而祸衅衅而不愠者安天而尽人者也我女也而勉克己矣妇其克我也乎妇亦能之遂与以有终焉硕人懿明如此性复婉巽或逢怒于长侵侮于侪无校意寒窘偕年愈深而甘勤不怠正徳岁庚辰六月某日体病纔二日便尽七月甲子朔也比没襟神爽然遗词尤善饮茗一杯而瞑其初生正统已未七月某日三男子嘉■〈糹育〉为县学生娶贑州守顾公■〈目寉〉之女嘉縜府学生娶金嘉绩娶夏亦皆先卒女四秀整适江西布政昆山项公之子贡士拱辰秀齐适丁文祯秀严适孙璠秀肃适吏部尚书松江钱文通公原溥之子巗孙男六长即穉孙娶温州守文公之孙征静之女次寉孙竹孙犊孙兰孙桂孙皆出嘉縜女三曽孙男某某女某某塟以嘉靖癸未十月某日墓在仰天山铭曰女
　　
　　不朽三余徳容工言髙节义贵孰与封位秀子孙富孰与琛珍淑闻烈寿孰与日月儒宫宦阀有妇人焉徳四者全三不朽不愆硕人亶其然乎
　　
　　姜氏志铭
　　
　　志曰兹惟吴张凤妻姜氏玉莲成化戊戌五月丁亥生弘治乙卯十月癸亥以生女卒于蓐明年三月丙午塟此横山之下呜呼十四而妇十八而母母五十日而止然而女不失爱于亲妇克送尊者死祀奠纂组割烹无废政以英龄处富室能敛焉幼习闺态不形见亦无惭于壮老者铭曰
　　
　　不缺也其性也乎不盈也其命也乎月晦川逝云散华落大化衮衮随乎委乎而莫之问乎呜呼翠案虚眉朱丝断瑟漆焰幽眠千秋婉骨
　　
　　故袁天禄妻王氏令人墓志铭
　　
　　令人者长洲袁君天禄之妻也其徳行既淑良遭家不造凶丧频仍其功力倍艰而又不幸身以继殁仅倍殇折呜呼君子以为诚可贤又可悲且阐扬之也已将塟其子胤文等捧其从兄郡庠髦士胤昌所属行状乞为铭乃荐其称曰令人而志之云令人讳正贤父廷仪母冯氏其族与袁同望于邑里廷仪嘉天禄也壻之令人赋性深沈严恪不茍言语十九入袁事舅姑合道礼侍夫又庄谨值事能裁治无忒差而无擅制独成之过遇人且雝巽中外敬羡谓为四徳之式焉为妇财十年而舅没少之夫没令人上存茕姑下系二孱儿且丧且家丧未讫少之姑复没于是以三十二岁之嫠持三丧支一门事无几而殡一旦讫三大故无违礼亦无勌状观者咸相愕眙仰叹于乎非材矣夫丧后家政周秩若不乏丈夫者而又减畧容饰迹不踰庭昏嫁子女秉礼而去泰督莅奴婢严黙而干戢临敎二孺转加深笃复延老师守而训之比长咸有老成人风斯特其力之烈而道之茂者也正徳壬申正月某日卒生成化戊子六月某日年仅四十五所生六子三男三女男曰胤文胤武胤章文娶王继喻章娶刘女长适李泰幼适许淮中男中女皆未及嫁娶而卒孙男一曰尚絅女一令人归土以本年十二月某日墓在武丘乡之袁家泾铭曰
　　
　　结髪事君兮晏晏笑言上堂馈服兮式敬且闲割酷忽罹兮祸极并连殍气销骨兮大典以完繁霜屠林兮玉石一焚善不蒙福兮谁持物权君嗣在室兮卬身在泉终君信誓兮卬复何寃存亡禄兮没亡年身则缺兮道斯全薄苍旻兮漏黄渊万斯霜兮神栗然
　　
　　张廷润妻钱氏墓志铭
　　
　　张氏以富善闻于嘉定之三槎里顷廷润没塟于泗沥河南之原守瑞州邑人李君尧臣为铭兹正徳辛未九月四日其嫔钱卒其孤锦等以祔塟者颇紊于位更度地于先兆之左卜岁壬申某月某日窆母因遂迁廷润之槥而合焉乃进唐解元子畏事状谒为铭据状及前志谓廷润刚劲孝睦御家严居乡惠而钱寔能左右之敬释老乐幽寂而钱能顺适之室雄而善持祉繁而能安固君子之嘉匹右闾之良相也已生乎宣徳庚戌十一月四日年凡八十有二男子四人锦钺镤铠其妇蘓吴李赵女子一人其壻金橖孙男十人曽五玄一孙曰淮济沂津湘沐澐潜某某津为功臣教读曽曰彬郴桥梓楫彬桥为国子监生嗟夫子以亲成亲以子显家室同穴存亡备征粲黟揭遐匪文曷寄爰约铭诗镵附墙翣其词曰
　　
　　嫔兮淑修君子是逑柔风内扇刚操外彪白茅藉地丰纩袭裘余华垂裔百世用休
　　
　　陆徳芳室谢氏孺人墓志铭
　　
　　世毎谓女妇不外见然不见非病病不究其道为道也者心本之理明之志达之见之行焉而道成矣即士亦然茫昧澌陋百不践于十斯可病也曷有践而弗著者哉余读云间高企为孺人陆谢氏状曰美哉谢之道也剽闻之当广焉矧以属我为传逺计则曷以辞栝其事述之曰谢氏上海富室翁某与室某生凡四女生长辄赘壻至儒人最幼其壻曰华亭陆徳芳徳芳性阔畧不闲小徳与妇翁媪异操尚孺人视诸女兄若不伦然孺人无怨色然徳芳亦不有谢氏财赤手作生业以致大盈逮于后孺人或更分以赡诸女兄家亦无徳色世俗女赘者多乗阳或独知亲而不知舅姑孺人执孝敬如外从矫俗以合礼徳芳多妾媵孺人逮之惠且均遇其子无异情冢妇蚤寡守义孺人爱保尤至以安其志徳芳不仕以赀授仕章服子宪为太学生欲急得荣禄及亲毎可行辄即病孺人曰凡仕内视学外视时何可以情徇之儿无热中为孺人平日少言笑待宗姻邻里有恩嫁孤侄女二人凡其端亮识理道类如是皆与世俗愚妇人反非所谓究而著者邪正徳辛未三月二十日卒生景泰乙亥十一月十一日年五十七明年壬申十一月丙申塟其家之旁祖茔内孺人有子男四愈先卒次即宪次忠次恕忠恕庶出也孙男五曰镗曰鑐曰鏶曰铨曰錞女二铭曰
　　
　　爱不余翕余乃不悒产弗余集余则躬立更众之及以莫不给舅姑夫子我事我执媵娣粲者衾裯有辑螽薨栋隆一表数袭用顺为贞是曰从一谢风弗泯千媛之挹
　　
　　张文声妻左氏墓志铭
　　
　　扬之江都有张左二族张以善闻左亦儒旧张之子济廪于邑学官为弟子员比者渡江来吴中拜予门请铭其母墓手叙母行以进按而志之曰左氏讳某其父曰宜母曰吴以成化元年十一月十九日亥时生左氏享年六十嘉靖三年五月二十六日申时卒所生子男一即济女三长适进士知蒲州高瀹次适许汉相又次适县学生曹鸿又次一幼出侧室济用某岁某月某日塟于城西花台新营地文声先一年没实同日塟用鲁人祔初左氏生性质聪慧姿容秀雅而中有材用十三失母与弟妹居祖母王赏爱言此女必不碌碌事继母仝氏谨二十三年始嫁张君事舅姑同父母持心饬履以和顺为主奉已持家以勤约为素女红精良旁通书数人不能欺姻里女妇多宗师焉文声治贸迁川涂多于室家而家观修整闺门和肃皆左之为也江扬纷华之区临之泊然一疏衣或五六年不易妇曹姤集见盛饰金寳锦绣璀璨然漠不悦慕且曰如此奢汰岂长守富贵之道邪姑死无几舅卧疾愦弗省左侍药食昼夜不懈祝天恳祷一日舅痻絶左立榻侧饮泣达曙舅苏视之曰新妇犹在此邪然我终不起妇善事汝夫保爱汝儿汝能孝顺天必有报汝我独以望汝不与诸妇同也舅姑既塟睦娣姒尤有恩义文声季晜欲异产文声诹于左吾亲之遗皆匮于彼今产吾剏何当分之左曰虽然君睇彼寒饥宁能独享安之乎文声曰亦试若尔事即定教子女甚笃而不以槚楚自然畏服不喜私蓄用财丰约宜于度重宾祭恤灾窭平居相文声将顺美善消解诟怨操辛虑患不少暇逸唯恐家业隤落嗣息无成兢兢憴憴归于考终亦云福善备矣铭曰
　　
　　硕人温温嫔陪令门淑仪玉润秀韵兰芬澣綀视约甘荠彰勤孝无匮独公可征均锺仪有诏郝法犹存声蜚右族荣起来昆引蜚不匮不在斯文
　　
　　告殇穴从叔弟侄迁塟
　　
　　文告于从叔二官人弟庆元从侄五寿之灵允明今将饬治茔域相地之宜以翌日丙午迁塟叔等于原产之南十余步许用先告启其毋震惊往即新宅谨告
　　
　　南海回祭先墓文
　　
　　允明嗣承宗祏黾勉负荷兹以宦游过家霜露既降瞻扫封茔
　　
　　祭王文恪公文
　　
　　嘉靖三年岁在甲申十一月辛酉朔二十日庚辰门生前承直郎应天府通判祝允明谨以柔毛庶羞清酤奉祭于柱国太傅户部尚书武英殿大学士文恪王公尊师守溪先生之灵呜呼小子将哭公以公也郊鳞岁龙圣贤亦穷骑箕蚀璧揆相必终何伤于吾公与将哭公以私也铸金百冶擢桂千枝赐也奔走商也赞辞何戚于吾师与惟士之节报死于知何不才有如小子而蒙被乃超于等夷待以国士要以逺期所谓春澍膏萌萧兰同徳而焦枯之枿倍荣秋月扬彩遐迩齐昭而迷涂之夫加赖昔者允明上公之语公既谅之矣幽明有殊心口岂异所最痛者生无所立以光公之教又不即能死以从公之逰怅进退以无据徒衔知而弗酬用此负公虽哭毁以絶亦何补而何赎祖载即期敢藉茅鬯因荐心曲赞徳颂业铭不朽而铿无穷者出在天子兴在四海职在国史非小子之事也呜呼小子崩摧迷絶奈何奈何惟公尚飨
　　
　　赵姑夫启殡祭文
　　
　　维嘉靖二年岁次癸未正月癸卯朔十四日丙辰内侄祝某兹以尊姑夫厚斋赵公将安厝灵魄于玄宅谨陈牲醴哭奠几筵而告曰呜呼公之心爱我如子者在而公身亡矣公之言教我以善者在而公身亡矣公之力辅我之家者在而公身亡矣是在尊卑常分犹自哀毁不胜而况加受诸徳者乎日月不留往即长夜某之沈痛如何可云若乃死生定命公复达者又胡必计菲肴薄酤奠诀筵下痛何可言尚享
　　
　　祭钱处士文
　　
　　渊潘集鳞枳枸来巢风义之树景附之招昔者小子求仁而亲耆年逸徳惟吾丈人杖屦未执车马先及世好之念葑菲斯拾乃拜乃从敢不敬恭熈熈赵日泱泱齐风小山游盘高楼燕息频侍豆觞屡赓篇什大仪撰物惟气是冯或近或久或革或仍有发于钱光肇武肃式仍且久百世犹复唐风既衰五姓纷纶孑孑周余故依桓文来归于宋以文辅世跨元入明曽弗少替分条吴越采食世家绵绵千瓞烨烨三华以逮公辈又三珠树公为其季引于晚暮我内外祖咸兹托交兰馨互袭松韵无雕公寔父行视予小友幸附清尘期终皓首岂伊旦夕而遽幽明独有教言心腑长铭辟如大树厥荫乃广十载懐思恒共俛仰载入公门载上公堂清流嘉木宛然不亡瞻公遗容薄奠三酒岂曰懐惠聊以借口野人时来小子惭后
　　
　　儿妇祭其母文
　　
　　母乎母乎痛哉痛哉呜呼资生受体何如其尊也呜呼昊天罔极何如其徳也呜呼下寿痡尽何如其割也呜呼号擗崩絶何如其酷也呜呼壻仕甥幼孤孱伏奠也呜呼知邪不知形存心死也呜呼母乎母乎痛哉痛哉尚享
　　
　　祭王廷瑞文
　　
　　岁月日友生祝允明祭于廷瑞挥使尊契呜呼廷瑞哉今其何往岂能化星辰附河岳植为芝兰行为凤麟或更降为贤良君子名仕高隠以祥人间乎如是则古今圣贤才杰当无不然而未必然子固思齐贤者吾又不敢必也岂随气任化消沈澌荡与草木俱槁邪如是则造物初无清浊厖懿无必美者贵而劣者轻吾又不敢然也岂存则有立而没则无知其生也可荣而死弗足计乎如是则君子求诸已此自应尔彼为世道谋者初无扬揜之权于其间不怠善而遂恶乎吾亦不谓然也呜呼子于是又何必抗而为上瑞污而为废物大氐前二途者付之无意后之所谓实子之志而予侪之责铭志传表言者满巻子长不死又何修促之拘也乎呜呼日月代序草木岁荣故者不必恒留新者引而延万物芸芸然何必今至于子而始贰吾识去年登君门馆君室君已抱痾犹旦暮论心而促膝悲乎哉一往更弗觌风飂飂兮树阴阴美人逝兮伤我心壶俎列筵兮安得与子而同斟呜呼廷瑞哉彷佛尚飨
　　
　　吴氏新阡叙铭
　　
　　丘兆之典之于古也大司徒族之墓大夫掌之图之厝禁有令讼有聴厉有巡守有室何重也然而曰不坟也不树也不修且不易又何简也夫非简也或曰殷周礼异然古之所不为者皆有义焉皆损益乎事者也亡损有益乎事者古则不为而后世为之不改其义又为之重者焉夫子曷为而弗由也夫人之用情必有至焉古之于亲也至今之于身也至至于亲者由生而养由死而塟祭无有益而不思为也亡有损而弗思去也弗计而简弗矫而重备物安情中礼焉耳矣若夫至于身者曽何有乎是丰觞匕而畧簠簋腴妻孥而瘠严慈崇宫寝而荒陇茔诿而曰古不冢事重也噫其何有于重简非孝而已矣予观今之如是者盖有之矣甚者窃瘗以觊利达用夷以水火先躯其又无累于言矣独奈何哉其有独异于是至于亲备物安情而中礼焉独不为孝而君子重予之乎哉歙吴逺芳以考思恩之祔丙村祖域者已隘匪迁而始之则难乎其后乃慎求而得其土于永丰乡之察塘山营而迁焉既得大宗伯无锡邵公详纪其事复问于予善其用情过笃不能已为抉其能居今求古至于亲备物安情而中礼可以为孝焉叙而铭期诸大而逺
　　
　　至其亲不至其身是谓曰子是谓曰人有一子子于家一郡国有子子也子孙承而家郡国视而劝家之郡郡之天下天下皆子子今与古一风也其道甚大而名亦巍子孝矣乎哉子惧矣乎哉予俾子铭铭之墓门子惧哉钦子惧哉钦子墓之目而室之心
　　
　　王昌传
　　
　　义兴人王昌有竒力治田不以牛身犁而耕妻驾之昌一奋土去数尺或抵塍塍为之动尝馈运昌肩舟之桅而担焉前后堇十锺达数百里他舟人不知昌乃或侮昌昌曰若欲以众慑我邪虽百人胡能为众恚集邻船得百许人争欲击昌昌持樯拂左右左右及拂者无弗溺者昌山行见蝇蜹纷然起丛薄间眂之有巨蛇长几十寻昌走不竟蛇蛇将尾而寘之口昌怒捉蛇尾振之举投空中逮地死矣途间遇搏虎者持枪戟来昌弱其具都折而置之自拔巨竹削其端使亷甚水以和之火以坚之方俯偻治竹未就虎突至后昌不及运竹便以两手搘虎两膊又交执于一掌抽腰间竹刺虎喉信手一掷踰其背后树杪毙焉昌或久虚其力辄手足撼掉不自休速犇山中擢林木数株运弄之或提顽石行百匝雨无为于室则索绹如杵数十丈寸寸掐断之力稍解云昌有女力肖其父陆有修舰众莫致之水造昌庐命昌昌病命女女往辟人独荡舟手及舟舟在水矣昌行四人以行连其名呼曰昌四白石翁云闻之其乡人
　　
　　义虎传
　　
　　荆溪有二人髫丱交壮而贫富不同窭子以故宴安无他技独微解书数妻且艳富子乃设谋谓言若困甚盍图济乎窭告以不能故富子曰固知也某山某甲丰于贿乏主计吏觅久矣若才正应膺此耳若欲吾为若筞之邪窭感谢富子即具舟费并载其艳者以去抵山又谓言吾故未尝夙语彼彼突见若夫妇得无少忤乎一忤且不可复进留而内守舟吾若先容焉计也窭从之偕上山富子宛转引行险恶溪林中窭胼胝碎破血出被踝踵不已至极寂处乃蹴而委之地出腰钺斫之陨絶富子谓死矣哭下山谓艳者若夫君啮于虎矣若之何妇惟哭富子又谓言哭无为吾试同若往检觅不见乃更造计耳妇亦从之偕上山富子又宛转引行别险恶溪林中至极寂处拥而求淫之妇未荅忽虎出丛柯间咆哮奋前啮富子去毙焉妇惊定心念彼习行且尔吾夫其果在虎腹中矣不怨客转身而归迷故途顺涂而哭倐见一人步于傍问故妇陈之人言尔勿哭当返诸舟可归尔舟在彼遂导之返见舟而灭盖神云妇登舟莫为计俄而山中又一人哭以出遥察之厥雄也妇疑骇其夫鬼与夫亦疑妇当为贼收矣何尚独存哉既相逼果夫果妻也相携大恸而苏各道故夫曰彼图淫若固未淫若图死我固未死我则我可置我憾也妇曰吾苦若死若固不死图报贼贼固自得报矣我憾亦何不可置邪于是更悲而慰哭而笑终归完于乡
　　
　　祝子曰视贼始谋时何义哉已乃以巧败受不义之诛于虎虎亦巧矣非虎也天也使妇不遇虎得理于人而报贼且未必遂遂且未若此快也故巧不足以尽虎以义表焉可也
　　
　　懐星堂集巻二十
　　
　　●钦定四库全书
　　
　　怀星堂集巻二十一
　　
　　（明）祝允明 撰
　　
　　○纪叙
　　
　　丁未年生日序
　　
　　余梦庚庚辰之岁今丁丁未之腊日为初六年盖四七矣人生实难天运何遽质自俶降无变乎空疎貌与时移转沦于苍浊聚萤媿学倚马非才伤哉贫也非为养生叹轩乎舞之未以竭精玄激义而气贯白日廓量而心畧沧海思诒逺也通八遐之表愿处髙也立千仞之上洗涤日月披拂风云谷雉之死而靡它山鸡顾景而自爱一履独往千折弗挠者矣然而志匪孚内谤屡兴外放意溟涬则埃壒不容帖息滓秽则肝肾弗克茫茫下土谁则同心汤汤巨波独也遐逝盖白贲非众目之悦而清角乃旷代之响亦可谓天閟国寳神淹世骏者乎故逸落垢溷超诣冥极见古哲于迹外期知我于后来观其玩习握琬琰讴吟振钟球谭吐散玑琲遨衍流烟云对曲牖而瞻天光坐委巷而聆轩县白室洞然光宇昭若亦嚣嚣而得焉兹辰也风日髙洁气候澄肃凡英泯没而梅呈皓颜杂喙寂谧而鹄矫黄翮拜圣善而悰慕参先祠以目泫遂冥坐文寮叙其懐境
　　
　　自送会试序
　　
　　成贤不肖者五身舆也世涂也才马也心御也理御之法度也盖才出乎心身乗之以临世岐径交杂百轫争发或以达或以覆绩败着焉以非马也非御者也而败焉宜矣抑以荆榛硗埆则将孰归尤吾尝视古人事类是者不可胜计其幸不幸可胜道哉然而贤誉恶谥留之万年则可不为鉴欤吾尝勉于静地人或不谓之然吾任之吾所操者无迁也兹当行吾加惧焉于乎今之世固康庄也吾独不得为王良其人故惧焉虽然逐禽过表之度不秘于古训吾勉之尔矣于乎吾行矣青山白云吾与若姑相离异时不知无腼于再见与否于乎悠悠吾懐
　　
　　偶然书
　　
　　秋日与客午食罢客去席地而卧既交闗未息喜怒亘懐寐去易境情随见迁寤而更追昔事以为真喜怒亦能知其妄矣时仰视庭下木阴过半日加申矣内外寂谧恱怿无限谓境加美加恶咸不是适焉世何负于人哉廓然感荷第未及坐忘耳
　　
　　梦述
　　
　　环东南数千里无不可居之山无不可钓之川无不可耕之壤山皆奇川皆媚壤皆腴而居者不终于山钓者不恒于川耕者不老于壤故地负人也十一人负地也十九而后乃隶于有司右七十二言癸亥九月辛卯夜宿留都黄轻车斋阁梦中文思腾发对人随口成此语来思方涌触响而寤天既曙矣徐思之不得其祥余夙抱遯懐词于是多矣而身未决岂造物以是决余与终其篇云叙赋征节樵渔经括于都魁里胥以为兹地羞人不尽地地亦罔克自尽与尽人也呜呼名于常主谁兹黜陟利于自然何斯予夺安于随身孰其调移不然也已夫奚地之罪哉梦辞颇佳不审后指当果在此否以意为近聊戏附会之
　　
　　丁卯年生日记
　　
　　舟自东海西归冬曦满船逆风栗栗引满一醆拥被篷底嗟乎吾与斯人之徒四十八年汩汩其湛湛扰扰其止止谁为之哉我为之哉嘻且奈何亦无必如何矣自其近也吾生有终阖辟亦有终自其逺也阖辟无涯吾生亦无涯吾尝有窥焉如斯而已矣是日为予生辰故语至此
　　
　　所事儒教鬼神解
　　
　　事鬼神者不外祈报余既老构宫以居乃用一室为事为西方导师以其属生死所依归也三清境以及覆载等亦生死所由与儒氏通者今世事者止是或出入之或一二称士者都废之谓吾教当然此非我所知然都无事儒氏诸先圣哲者余乃谓不然乃为此宣圣外为首阳二子为其不肯活叛世与大让老荘为大道之本所存与外身齐物长庚以秕穅万有香山以夷旷赞皇不应举千载真杰一人斯皆志之师也丘明班马暨余子为其文屈宋蘓李四杰温韦暨诸子为诗赋调词二王张锺率更余子为书皆学之师也希文君实逮诸子以为人行之师也称诸心师匪古人尽师必有神受若命面焉故心自所服膺非徧于先民亦罔可枚偁故谓诸取舎不得与人同以诚非声也题不以官师匪是也或特表之其重切者柱下两出教异也余亦有重互焉同也皆报而亡祈焉二祔以亲尊亦用笵志笵亦有多寡焉嘉靖三年三月既朢吴郡祝允明谨记
　　
　　祝文
　　
　　维嘉靖五年岁次丙戌九月辛巳朔越七日丁亥哀子允明敢昭告于显妣陈氏日月不居禫期已及礼当迁主入庙谨用牲醴粢盛哀荐祔事追逺无及不胜感怆尚享
　　
　　又
　　
　　年月日云云孝曽孙云云兹以继妣陈氏禫期已及迁主入庙不胜感怆谨以酒果用申虔告尚享
　　
　　窅冥记
　　
　　大象亡象至形无形羲和不征晨夕无纪若追梦若握鬼长谷之暄爞然而不得其本也发广莫次具茨寝空同无何氏之野有神人焉云体而月目山河作腑环流不息吾见之其容侌然其声唲然愈行而不动其趾是天下之物具其手足焉盘古得之而造天地羲农轩娲氏得之而理尼父得之而一切吾见焉而弗得也南方有域曰扶舆城曰依元由东门而之南以西其北至者即死西南列山九万蹑风入林黝墨无容飞禽翔肩犇蹏挟胫草木比躯人皆婴儿与吾连共五藏互借耳目山九窦窦九窟窟为髙门崇亷堂房九重房九室室九合合九屏青黄黼黻宫商卤淡容臭水火日月卵刃夫妇父子君臣焉悉缀于是往者而中迷焉者十九
　　
　　动静记
　　
　　物之动静动静二吾之动静动静一静无初终动初之先终之后其于静何哉固无殊尔独其动之中际为异彼物之中际与其后先则殊矣故曰二吾循先而迎初不见其入由终而归后不见其出中与后齐初与终偕如投土石入于长津津身平流投处自沸虽彼自稽天流者无别也吾尝从静以观动动起动灭忽劳忽常劳过常住而无损益于静本以物校吾吾亦然耳而物以动为动以静为静吾以动静皆为静如吾坐观时吾之动动者自明于此此者静也是吾动静一矣劳常变灭者死之属也明一者生之徒也吾以静观动是以生观死也而物且反之吾执其生反其反庸讵物诸岁辛亥九秋四日昼寝书寮几觉时一鸟嘲咔櫩栋遂豁然而寤万动凑耳偶出此想因笔之
　　
　　建康观云记
　　
　　昔之称观者以山云水月禽树之徒最焉雕绘色泽张皇情藴至工矣比居建康之鸡鸣毎日濵于二舂万云流西阁晖而夕姿态横生一晡百变因得剧观焉将称之而频吃盖无超乎昔词者矣又不能噤始语其约畧焉夫峦者岩者岫者陂者洼者潮者澜者湍者揖者坐者拱者骈者舞者戏者鬬者翔者驰者泳者轮者楫者烧者縠者绮者匹者绚者以青以丹以黄以碧以绯以赤以苍以紫以緑以素以组杂以斑错而嫭焉而妬焉而恚焉而惧焉而偶妃焉而丽附焉而乖暌焉而攘排焉而杂支杂伧囊焉而无恒焉察之而益繁况之而不穷盖其孕自钟山大江华阳句曲八公三君崇嶐浩溔之犇凑阻泄故其观雄以宖其发自山君川后灵天洞地仙神魈鬼之呿呀挥霍故其观赫以恠在朱明长嬴盛阳丽舒之候故其观昭以文有皇闱帝座日月钩陈苍龙朱鸟龟虎之依卫翕张故瑞以华有蒋尉卞将军之刚愤故崛奇有王谢诸人之风流故玄逸有六代徐唐烟花脂黛绮楼玉树之妖淫恠艳故粲而冶其情也丛以支其变也疾以滋而其薄于人也戚欣以岐而独畸人佚客函章抱润与时沈浮流而未沛渟而未晦者触而忪焉不可以笑不可以泣于是乎伤吟冩骚叙物赋事绣肠绮舌搜幽剔秘以为云貌一真于是乎云不得逃其情而余也殆欲从之而未能矣夫嘻云乎云乎无骸而貌呈无性而情生无服而饰形竒乎哉竒乎哉夫由有是也而憎怜发焉宠辱别焉忭嗟勃焉又因之以儆予又钦之为祯妖戴之为泽恩礼之为师神其有知乎哉其无知乎哉于乎皆冥冥而已乎
　　
　　冬夕起坐小记
　　
　　夕坐恒多为夕坐语亦多又奚啧哉乃已岁子月旁死魄在京旅宵分起星檐风牖与神鬼语枯简黟编寻圣人迹混极造运河山蒸黎禽虫道器政治今昔事行百千万亿何为其纷纷棼丝飞尘野马乎吾无百千万亿情曰治于一吾适于此讨之
　　
　　谯楼鼓声记
　　
　　居卧龙街之黄土曲北鼔出郡谯声自西南来腾腾沉沉如莫知其所在呜呼鸣霜叫月浮空摩逺敲寒击热察公儆私若哀者若怨者若烦寃者若木然寡情者徒能煎人肺肠枯人毛发催名而逐利吊寒人惋孤娥戚戚焉天涯之薄宦岭海之放臣岩窦之枯禅沙塞之穷戍江湖之游女以至惸孽背灯之泣畸幽玩剑之愤壮侠抚肉之叹迨于悲雅苦犬愁螀困蚓且鸣号不能已呜呼鼓声之凄感极矣岁庚戌五月十八日丙夜闻之以为记
　　
　　兴宁县城隍庙碑
　　
　　唐李阳冰记缙云城隍神言祀典无之宋史谓城隍诸祠由祷祈感应而封赐之非通祠魏慕容俨有一事云其地先有城隍神言有亦非常祀也陆游记宁徳庙言自唐以来郡县皆祭之又云社稷虽尊特以令式从事明此非令式故城隍歴代咸不在祀典至本朝乃甚重洪武初以公侯伯三等分封府州县其号皆曰鉴察司民显佑后复去之而列常典与社稷均礼凡小大守臣礼上夙祭誓于神然后莅民施政朔朢走谒祠祀厉则牒邀神共临之毎行事拜以四皆悬着令甲盛之至矣而民之私事者尤极恭肃遇事祷祈匍匐控扣即无事亦以时瞻顿凛凛如事生逺近之所同也岁乙亥予来宰兴宁率国章弗敢弗虔于神邑地陋憙事鬼而于神特严予以其正弗止也凡民有事两自谓直不肯下家族乡侣判以理未遽服宁并走庙号于神矢之愿福直祸枉乃遂释去虽沈痛重货寘不复校以为神司之矣至两造于讼庭或有疑须左验而人若券剂不存官将诹于众不愿愿即神共誓后便聴如所拟无复哗其崇信秖畏如此然其始盖诚然既习以玩则曲者亦恬然为之又黩而已矣戊寅之岁予初考将盈毎谒祠见颇有未葺饰处稍以私钱整之因文于碑终为民徼于神且以儆民焉夫甲乙俪诅岂双直乎必有一欺神矣神不章别善淫久将弛厥敬信焉又凡曲者既缪为之至不肖之举杀刦奸偷亦渎神以幸免请焉若是者彼固自为黠然实顽冥不灵不知神之聪明正直不尔聴也今而后愿神直之小子才踬徳凉临事闇顿政为多迷用弗闯于治或者信其爱人而不获乎上下者又有之矣兹惟庸愚之效然而如伤之心丝缕眇眇可质于神神鉴之矣行当去此斯民者神之民也神既洞灼物隠于素以予所知斯土污习多岐有如刼禾夺婚侵防冒田诬冢墓屠耕犍轻生自毒是则最繁其甚者乃嚚讦健讼陵弱暴寡又甚者乃寇掠刘杀斯二大憝冒声于邑亦孔之丑惟神枢机其间先导之趋辟后布之祥殃煌赫震厉俾潜迁于良良人益安岁穰物熈邑用大康兹惟神之休长吏之志而黎人之攸企愿钦事亡斁敢因以荐闻神其采诸
　　
　　兴宁水记
　　
　　昔者夫子之称水曰美哉水洋洋乎水之美能济物也泽百谷煦羣动利舟楫饪鲜食济之用无涯唯田功大焉使无水无稼絶饮废粒人物且尽舟楫焉往兴宁小邑一陴不可舒舞袖然四郊皆平畴千山锁合民稼环堵中水出山为泉四壁杂下曳练萦带信土分走注而为溪广而为湖障而为陂遏而为塘潴而为潭通而为河砂而为滩涉而为渡穿而为池皆有济也而农之利不啻十九自其一源一流游阡泳陌涵禾润壤灌沃滋荫达自然之才以为庸者动越千亩见者徒觉其或平渟而静或奔凑以勇与物旷然无情第澄懐爽气一畅耳目而未觉其恬行黙运辅吾烝人尺浸万钧力也其或髙卑势违乃稍助以人力轮而挈之泽乃亦罔缺凡水之力大小必与田称盖凡兹邑之水勺勺滴滴无不济人者勲莫之与京已视他邑或水踰土功病参半若全病者尤善倍蓰焉夫海之巨江河之逺殖财利涉事状信雄阔能无垫溺之眚欤唯兹邑之水无小无大靡不有善无害育万生口甚矣乎美哉洋洋者欤然民以私决壅利已病物以起讼者毎不免呜呼井法不存沟洫亡制水克恒济人人有弗克用水悲夫予既美水功又伤其局于斯域而弗溥又伤夫人乃有更弗克用水聊列焉以扬于其邑之人
　　
　　游罗浮记
　　
　　山踞广惠二郡左行人沿博罗増城龙川大涂往来江船中见山卧江里若甚近实逺若甚易登实不可率然盖以其大故逺似近寂故非宦舰商舶所肯迂程而入也余亦逸者而处粤五载无虑十过犹趾违心口戊寅小更解符入会府乃始克之七月廿三日午至李村村叟黄老为觅小舠同泛入沙河夜到徐老门泊明日徐老供饭后同登陆须叟便过梅花村无一树徒名在尔便已循山足望山色异甚状亦絶诡奇山横亘盘盘如巨屏畧无林樾然而神气岋岋若与天为徒高处峯崖接次不断下则杰石植建或数枚或数十百枚各离立若士伍鱼鹤不丛杂犹将帅犹卒徒犹缨冕犹王朝君臣公司官隶列侍犹天仙道士临醮俨其威仪然玄皓异章危顶如飞云麻姑仙女诸名峯朱陵青霞诸洞君子通天诸岩皆时覩一二从者指说乃得之不暇按记歴认也近洞天下乃是宻林匝合穹壁下仅通一径稍诎曲前后行者不相接见又前为大池荷满其中千万计而花已过巨叶如大车盖微风鼔之交舞摵摵如玉石切磋之音及门前稍治为甬唐旁大树列夹之地亦渐高颇似虎丘下车而前一道士出迎导其道院之外门大题金书曰朱明洞天又重门署曰勅赐冲虚之观欲谛扣境物道士姓邓不甚了了命召他道士云主者李生下山已趣召俄而来果秀粹皃亦腴泰问姓曰李乃随扣而得入门便是一广庭中存方坻髙尺许李道士曰玉简殿址也殿故制如亭中为坛藏歴朝所赐玉简殿熄烬而坛夷堇存三级云简瘗坛基下未知实否也址前当右陛下为丹灶基即稚川之遗深广纔二三尺中稍洼上及旁以瓴甋围覆之外过三四尺道士谈说其异谓暵不燥潦弗溢抔其底泥为丸投洁水中辄有微沤起谓百年前投者犹有白气烟冲而升今乃特有泡是丹气在土中以尔验之信然废玉简后为三清殿三清后新构一殿未讫后便是山坡削为大横级二三上则雄木怒石势蔚然矣前除之右一门入旁庐乃羽流室寝庖庾等与其它从舍率小而陋颇甚欲止歩已而微雨下与二道士坐一幽室中意颇不快道士与从行二老重迭设酒馔予意不在之髀趾数动跃亟欲徧步冈洞峻陟颠领尽饱平生饥馋不得乃索山经翻按随所见细问道士荅亦不过如书所云云也午后雨少止谓道士决欲登跻道士言此暑时林气郁菀不可入即山中人岁岁年年亦然唯但第三时可耳凡诸灵药异卉草虽实者多以寒若敷华发秀必在二三月独其时蕃鲜塞望咸奇植也乃可骋目界余曰虽不有芳馥政唯欲目瞻恠状足诣仙土结超想飞魂荡性爽灵为不孤兹行奈何至此棘我足语逈厉意殆若狂道士乃曲从予举趾步步沮滑林木湿不可攀迄弗遂徒睇空而懐因更指点问名处一二如石楼铁梁飞云絶顶皆眇眇见之渐夜道士更具饭细话山事李生屡自道其兴复之力谓唐宋来山所入积藏诚极丰近百年来无复檀施土田割于暴客殆尽又经刼灰寂寞特甚昨来身奋勇走京师列牍诉天子三四上始得恩命下有司稍清复故业百一归尚未久今方谋兴起而未克也其言虽所欲闻终以不尽见诸奇杰如旧所传辄即数问如古名仙逸迹已多载纪乃不消云云近者至于今亦有入山修习若炼养等异人无云无神化变现有之无云无然而独何以异于他峦不腼古称邪李乃悉数山所产却便便不休又出黄纸印列万物性用形状如图经以赠予其间最者九品曰丹灶泥丸即前说曰竹叶符刘真人修道时弟子苦蛇虎虫刘即竹上一叶书符恶类悉絶后此一丛竹叶皆有天生符青黄篆青叶上如枯他竹不尔也曰过山风似（缺）此数品皆寻常以饷游客即投予数囊其它如云母九节蒲（缺）不可殚纪至如孔翠（缺）唯所谓五色雀云时见之既夜深各就榻明日天气尚阴沈晨飱罢出山殊依依不堪舎小立树下徒御忽呼门左竹上有彩鸟道士即举头曰信此即五色雀也予亦随睇之不见盖其物隠见不定故谓异物所云余襄公来一见后（缺）以为贵人至乃出嘻余非时所谓贵人其出何意抑漫然邪戏邪或非所谓者邪遂还游二日得诗二篇
　　
　　知山六十年此日仅攀縁仙事不全见世人争共传眼犹疑昨梦身已到中天
　　
　　羽辂璇霄任所之铁梁云顶渺无期若教鹤信终传在未恨蓬轮此到迟事极灵奇难尽目神游冲漠不能诗浮来若复能浮去便卧苔阶更不移
　　
　　赠李道士
　　
　　今古神仙窟罗浮道士家藜床挂星斗芒屫带烟霞曽见桥横铁应知灶伏砂此中成道易遗履莫教賖
　　
　　罗浮声压海内到矣宿矣不能登焉鄙邪懦邪仙梯难攀世情必憾去喜愠冥得丧乃本道耳班尧廷者恶得皆九官入孔门者岂其尽回赐无乃冠颅髠头居仙栖佛场尽为真人四果者与夫慕灵虚者嗤觅富贵者觅富贵者又都秦桧王元寳等辈乎
　　
　　越台诸游序
　　
　　顾公丙子秋来佥广东提刑按察事至旬日即往潮州督捕漳州贼帐筹戎衣月七朒朓而贼平归于台一日即往视清逺贼见其情授畧于裨校归于台一日允明用部吏规见公问管内事若某某允明对尔尔问文章事某某允明对尔尔遂问全广风俗物产等因言地多灵山杰水足以夸足目于四方者允明对若大庾之巨浴日海珠辈之细罗浮白云浮丘之居仙曹溪峡寺之居佛至乎韶石韩山之居圣贤厓门之系乎兴灭类未足尽数公谓姑征最近且古者允明以越井当焉公曰明日与子陟之明日公果召允明从至台下即有屋首之盖所谓悟性寺门步以上台为楼殿者三余为从寮楼不甚轩敞拊前槛虽可瞩逺上偪檐下蔽于林不能大广豁寺外亦无余隙壤无大竒处实不满其名盖一台尽为室庐满之凡佗尉之栖屡称于名辈者亦惟其逺焉耳时其僧庸狡畏供游人为忙频夸望海楼之胜以捭阖之公与允明亦欲遍及可览处因遂舎之去陟望海望海盘卧厚堞飞櫩五成四墉凿牖冯其前而睇之东南之海西北之江广狭带束省郛逺近山累累然省郛衷万室拥楼下乃足为大观稍盘旋下从人导而东至迎真观小憩其外一丘亭间解衣微觞纵话古今大率深浅事物意悠然逺日影渐下遂不入观去将归导者言路便崇报僧舎乃少过之得一轩畧坐啜茗允明挈坡公写丹元复传李谪仙仙后二诗巻在懐因展阅之须臾乃返明日往谢公因谓公今之人游事亦多以声吾尝蹴某仙厓佛石识某圣辙贤武营营以趋眩眩以寻而逐逐以诩之何游乎夫唯勤之可朝佚之可野张之可武弛之可文动之可议静之可黙徐之可置疾之可即于是徧天下局一壑莫非胜眺是故宗公之谓观固云道焉以公之负者厚济者深允明幸从今之游以有其大者
　　
　　懐星堂记
　　
　　懐星堂在苏州阖闾子城中之干隅日华里袭美街有明逸士祝允明之所作也清嘉左抱吴趋右拥（二曲名）面控邑公之室背倚能仁之刹斯其表环尤有襟密则西接旃林王中书空室家以宅三寳者也南临乐圃朱秘书属渊孝（杜琼先生）以栖双髙者也至于堂之奠趾懿惟少保左丞石林叶公少藴之（缺一字）也宣徳中曽为先外王父柱国大学士尚书武功公之所茇正徳之杪中表羣从将迁于他嘉靖俶落余自南粤还履丘园乃归于我焉于是存先庐以系思筑新栖而萃众厥壤也奠隆而夷向明而邃堂构聿起旁舎景从梁栋有截（缺一字）栊附丽轩窓洞明院落舒旷其内则图书矗矗以周列琴瑟闲闲而在御筵案肆设钟鼔静县月旦藏家人之仪晨暮集髙朋之驾芝兰满坐云霏盈耳若夫星鸟殷仲则西林百舌吹笙鼔簧东苑千芳飞红泛翠至于朱明长嬴则緑阴昼合灵飙潜袭朝云萦栋千峯献奇乃若西郊迎帝万物咸说则瑶津挂角金波潋空遥岑削碧以淡影黄华傲年而依人暨于玄冥羲轩北陆（缺）斯亦四序之呈妙（缺五字）者也或孤据屏几崇朝忘兴或甘瞑枕席踰辰乃寤或（缺八字）或研磨竹素丹烬纷纭周孔之礼乐洋洋上下渊赐之音容誾誾左右遨春秋而友辞令蹈战国而参机辩炎刘与贾董（缺二字）卿云（缺二字）典午共嵇阮（缺二字）王谢分标（缺四字）于六代（缺四字）于李唐（缺一字）兮惚兮恍兮（缺二字）乎灵飞浑澒神潜窈冥孤若禅祖寂如洞穴万如纾网一若执象江山不异风月依然俯仰平逺皇羲何在千古在目万玄集膺虽则一扉隔而道俗悬百英对而今古接至于求获肾肠之合契犹恨齿牙之不宣未尝不废简而叹反袂而悲者矣嗟夫事盖有图难而昧易情盖有亵逺而忘迩故家在东而呼丘珠含裾而犇觅于是穷而不岸忽悟返而内寻旦暮之间嘻遇之矣乃假昔人睹洛懐禹之意着餐羮觌尧之义巍榜大题谓之懐星且夫少微煜煜烱苍（缺一字）之表二王拂荣空尘玄览真归处士之特也六符煌煌谧紫垣之位左丞谠谟卓识絶党安止弼宰之光也而彼徳辰下注贤人般集则又秘校惇硕厖耉之余彩矣有如武功雄标峻（缺一字）偕少藴以宾主用嘉谌孝懿节揖长文而友于矧是数公莫不宫羽铿锵旒巻华烂兹文斯盛颛蒙得师俯仰醉心钦承虚已旦则昂瞻衡察冠屦俨然左拱右挹鬒眉冁尔堂戺有践玉趾之所布武江山留照（缺二字）之所睇赏宵则凝薫广除虔礼霄落璇田县象以错落诸老之精英（缺一字）如雕甍延景而晶荧小子之（缺四字）可以亲炙（缺四字）涕洟时尘者矣慨惟西邻浄土迩为有司攘其强半以为书院事言游氏固亦洙泗之流风可亲武城之弦歌成想圣科文学故在余乡吾党狂简益存（缺二字）伤哉王子旷代之鉴（缺四字）之（缺一字）风流转衰音徽销减法圣退处于下室嗣徒散托于旁庐仪矩萧萧香烟漠漠钟磬时韵若含凄楚之音梵呗有作少谢溟潮之响愈足以増前幻之浩叹弥虚襟而莫已虽然华严华藏海芥无择妙心寳性飞沈不迷实获我心安足翳眼归投竟了损益何存也哉按石林避暑话云朱伯原居在吾黄牛坊第之前号乐圃又云珣珉宅在日华里今景徳寺是又云余大父旧庐与寺为邻卢氏郡志载珣宅与叶録同盖本其言以笔而乡都条乃云凤皇乡集祥里今俗亦惟知称为集祥岂日华即集祥旧名邪或凤凰不止一里而卢独得其一邪黄牛之称不知其故与始余以吴趋清嘉吴中雅观坤为之物曷可辱厕后先名哲暎接相望因创斯袭美之呼焉嗟夫择仁而处者智也安土乐天者达也求古而归契者尚贤也是之谓三善有美而不知得师者蒙也懐居胶有将为其后之恒守者鲁也是之谓二缪循三善而屏二缪居室之理其殆庶几乎爰用声其肾肠登笔垣屏时余龄六十七矣嘉靖纪元之五祀苍龙驾于降娄干丽于柔兆月惟宵中星虚哉生魄丁卯文成
　　
　　懐星堂集巻二十一
　　
　　●钦定四库全书
　　
　　懐星堂集巻二十二
　　
　　（明）祝允明 撰
　　
　　○纪叙
　　
　　游福昌寺入佛殿后记（甲寅）
　　
　　六月二十日与洪子诣福昌释院逃暑洪子还出具饮膳僧人不来以俗貌侵扰意已虚阔又能开佛殿导入乃稍入后门已褫服不复作礼坐槛侧瞻相皆圎满犹欲垂言者又不可亵玩因回首看庭落牵豆蔓作顶障日风微微来时院内外极寂谧不闻一声音不独解体亦解心暑四体尚有萦被物乃渐以去巾次去手翣次去小拭巾次去屐意渐随去物以泰因悟夫佛之理以渐去为得者其大是也又思吾之教如干世辅物者底于至有以为力至其终而吾故无有则今日之空无烦至于其终而同也使人荡荡焉无累矣洪矣佛之理欤一二刻际乃力尔欤是不可思议大弘重也又回瞻相即如真躯限一木臬如别圣凡焉一时皈愿无极既而饮食来思灵者超存而溷淆不足记已殿中相者正坐三世尊后三大士旁先二十天次十八应真尊者次下达摩师地蔵菩萨宋本刹慧感陆夫人及护伽蓝神二
　　
　　再游福昌谈卧记
　　
　　二十二日又与洪子侯二王郎入前地王郎具麦饭饭后悉卧地渐次縦谈人间事间及一二出人间事未及究细瞻佛相益熟若有会许者
　　
　　游雍熙寺杂记
　　
　　二游后幽想不息二十四日侯君偕洪来期往玄妙观斯须吕学究不速以至遂偕行会道士修事不可留即返往汉寿亭侯庙亦有碍又往雍熙遂登大殿沈靓弘窅其前广庭左右夹室重楼可蔽日面北缚桧为屏数丈苍蓊生冷气是日极热此若不知者予家故为寺门徒诸比丘并坐道二十年来事兴人懐耿耿斋食后释客请作诗书扇甚多书后更少食到前殿各房院往往转清胜湜师诵予十五六岁时所赠诗如在梦内渐次迫暮乃归
　　
　　杭州夏日以文会诸君従聘宅序
　　
　　凡士居以学展策冯几或受教圣贤辨难英杰闭户终日恐一尘客挠也出而游到一境便应脱樯马徧求是邦之彦而扣之或登泛山水访览往迹唯恐程役日力不足以给耳目傥遇合契与晤荅一室若居学然又佳也余于三者皆然而二静处益深也乙亥暮春至杭州事其大夫之贤者友其士之仁者目餍川壑耳实忠爱至于夏首几行诸子従聘自呉兴归遂亟相往来积思之余一日一面犹谓阔阻乃四月廿一访君里仁坊之隠居君释之服饮之茗发笈抱策堆积几案珍编秘典大道碎事谈辩勘校钩索指擿雄论转广精摉益冥探元化之幽眇觅鬼神之情状研象数之钤轨诵皇王之治业征才哲之景行订文章之作述揽百子之秀实猎虞稗之小说及夫明堂金匮锺律符印蓺玩之言穿贯今古虽六时之趣而神游畧徧于时锢霖小霁绪风清和虚堂洞檐草木秀媚市无喧音宛在岩野快哉兹集之惬也迫暮言返明日移侨呉山道庐君复来连榻再宿别去江船遂南旬月坐卧湍濑懐忆风猷殆无间刻予亦不自知其绸缪缔结何以至于是也因细纪于篇候因顺风翔以似焉
　　
　　言医赠葛君汝敬
　　
　　世迁道裂人习茍陋口以耳言足以目行胥四海而一其能廓玄见以躅古积功力以给用者无几繇小大之务人皆若人习皆若习万事如何而治哉又甚者以伪袭之昧自曰解卑自曰髙缪自曰是噫若之何哉余将平隲今古固不胜慨因葛君疗疾将赠之言而触于懐由医而发也姑寄辞于医医之道大欤细欤医之道非大古之为医者其人大也炎农轩后而下作之述之飞声千载者皆大圣神仁智英杰贤人也以斯人用医乌获之振羽也乌乎而不大故医之用与耕者植者并济养人生其道畧等非甚髙大而其人皆大也病乎后世之为医者良百一而庸十九是人病医非医病人矣余少读经史子传期为用世学固不遑暇于是间时或猎观枢素难脉明堂内照千金本草书觉意中有一种言也又观诸医师治效扁鹊仓公华陀褚澄徐秋夫辈以底于孙氏则多契前旨又后稍观张刘书而因验其人又有一种意也又下及李明之言与朱彦修并得其人又有一种意也又下及胜国国初名家如吾郡葛氏张氏盛氏韩氏王氏犹然也今天下称良医师纷纷以余不习其法所不敢知然其以名者则以能持李说也持李者谓之王持张刘者谓之伯况孙以上哉迩年始得千金翼读之益契旧闻大发蒙塞或以其旨索诸今人为之骇然亦不敢言也今人家子弟为科举之术必持程朱不持汉儒为医师必持李不持前人何昔之大儒上医甚艰有今正叔元晦明之盈天下闾巷也今称良医师多江南余旧有戏语谓北人乏医试以戸曺版籍校计何生死者之畧相当欤嘻尧舜以揖譲汤武以干戈茍合道济世何必曰禅道不同不相为谋有语则吐亦焉知其为是为妄邪知我罪我皆所不辞微葛君也吾其鬼矣葛君生我我知报之申吾感因述吾志而已葛君字汝敬其为道吾能识其超拔髙妙所谓廓玄见以躅古积功力以给用者而不能指言之因称以语人曰仁哉汝敬乎活今人之心智哉汝敬乎得先圣之道葢汝敬可久玄孙也知可久知汝敬矣
　　
　　知山堂雅集诗序
　　
　　夕拜溧阳史君缨冕世华烟萝自性含香南舍飞襟北山乃筑知山堂于长安东陌蔵林谷于皇州夺声色于艺圃来往偕适朋游共之乃已之岁子之月笋舆复寓兰宾还集斜阳来而合座宵柝半而分襟宾凡六人吏部郎建邺王顾二公新除延平使君淮海朱君三进士秣陵陈罗二先辈呉门祝允明也各成诗一篇又近体聫句四篇通十篇列书之允明序之
　　
　　太仓州儒学记
　　
　　初兵部尚书徐公晞言天下武卫无有司可附者得辄立学官便诏従之正统戊午太仓卫士查用纯以卫与镇海二武守共一城请如制合建一学报可巡抚周文襄公忱董于成张内翰益沈处士鲁纪其事弘治丁已昉造州绪正百度学制随以更初守襄阳李侯为之补缺饰敝又添辟仁恵斋事事维力他日学正甘君泽等请于侯诿允明记之惟天下之治在君臣相遇其治之道一而古今之用殊古之用人者二曰士曰民今之用人者二曰文曰武古之为学也由明徳知类由弦诵由论政以及于师旅狱讼咸是焉出凡民之秀者业于是为士逮入官则文武具矣随用以成绩其民则官者教而用之故于时文武不角立甲胄无専官繇学校一地尽之矣后世裂而两之茍手任五兵则不必读书为従政然其后也势终不可若是以班故复为之齐量挈束俾文可综武而武不得以猎文如官之分典也六而兵刑各其一刑者小兵兵者大刑是皆武道纔万几一耳至于镇巡藩牧凡百有位孰可不执干戈以卫社稷若是者咸来自学校是竟不违先王之所以教也惟如是所以教之地若术弗可异而文弗可以弗右圣人镜机而操枢乃地术合于一右文焉绩庸以收始时无学士就邑校以兴洎学设乃弥盛于是文学政业诘戎祥刑丽六官襄万几后先炜然有功称由得地与术厥效校然着已今更一甲子而学还文制圣人右文之意逾至则士也大厥奋兴铺闳勲岿鸿称以称圣人意也应复奚若诗曰周虽旧邦其命维新其斯之谓与小子幸列下士仰沐皇泽敢不是赞凡宫頖规度前纂有揭及陆大参容尝疑所传礼殿为宋故构与学址为万户官第者当失实州志已具其说维兹更制之间所以仍旧贯作新民承圣人意以通吾君臣相遇之机者厥功在当道昔季路将以民社废学而夫子恶之兹又何敢弗着纲维者都御史朱公瑄彭公礼监察御史方公志王公鼎刘公昺王公约袁公经郡太守曺公凤及李侯端也参佐其务者州同知丁君隆周君明判官陈君玺龚君诏黄君谱而典教席者甘君及训导林君垍邹君纨李君相周君干云
　　
　　重浚湖川塘记
　　
　　水生于天行乎地而假人以治治无所用于私私则凿物失其理而乱吾更以凿加之是益其乱也惟知及之而以勇成之则虽不必创作其绩有以相时圣后配古圣臣以康黎民何也得其理故也孔子称舜禹之有天下也不与而无为观舜命禹禹尽沟洫力至胼胝八年若是谓无为不与者邪为不为咸以理理为而为虽甚劳烦焉犹无为也天下之水十五在江南去禹踰三千年而三江失入震泽不定昔之议治者棼若聚讼繇范文正苏文忠迨二郏单任等言人人殊至就其理而理之狭者广之髙者下之塞者通之乃不能异也则今日循故理成新功不以巨微古今而间然为之者其舜禹事欤太仓州北数里有塘曰湖川延袤九万七千一百尺有竒西分源于太湖歴娄江而下由巴城湖新塘以来汇东连小塘子贯石婆港以达刘家河海潮西突巴城东注清浊交啮又刘家潮之纬州而西出者由盐铁塘到湖川而定东北自七丫港而花浦而杨林塘潮之来者亦及湖川而尼当地与时之会故浑沙迎合淀壅淀洿可立而待傍田藉沃泄者频病之天顺间民沈定奏可下郡县浚治时治塘面广二百四十尺底半之堤深丈有二尺辅堤之广杀二尺潮归枝川傍田以利迄今久且复淤东至堈身十里余塘成夷壤草荄糺盘小泛絶滴西至金鸡河口亦仅沮洳民吴纪复奏可下郡县浚治郡县以役寡工薄稍疏陿中纔如沟无几何辄已涨平佃涉兼病岁庚申民吴贤等牒陈于今巡抚南畿都察院左副都御史彭公礼提督浙西水利工部郎中傅公潮乞裁治活赤民二公曰俞属之治农官苏州府通判陈君暐率太仓州判官黄君谱往相度得其理乃鸠州万有五千夫昆山千二百夫挑抉涂泥导诱线路畚锸任扉云集蚁运二公躬临视之初塘身既辟而两岸夹立相去直与下等彭公曰是不然岸稍遇潦当即溃塘立塞耳乃命削其亷隅俾夷而固启役于冬十二月上旬讫事于明年春三月十三日凡浚自徐昌桥至于金鸡之口八万五千一百尺入昆山西段又六千尺广一百尺底广四十四尺深九尺尤以民造新州积劳日给导河夫官银糜三千二百五十两有竒于是水道流利而田野辟舟楫便租赋复上下赖焉彭公命允明记其事允明民于郡郡大利病固无越水事窃尝究研今昔诸贤绪论毎病其异同然以为水之纲要不过宣防二道至于理之一言贯万物亘宇宙弗可易者有物于此失其理而乱无事更张复之则还于治兹塘是也复之者宜之也假令舜禹复起其于是能舎浚瀹而他为乎大哉二公知及而勇成之五行既陈六府乃修有以相后皇补天地葢其根柢所在独操一理以宰割百度故不以巨微循而不凿有为而若无为若禹之于虞也乌乎劝今规来永古作者之泽以申吾民之刓镂固小子幸愿且承命也不敢辞谨用铺勒成烈俾职于后者时消息以斯理将万世是赖是役也承引而挈提者知府曺公凤知太仓州李侯端董莅于成者陈君専职之力及黄君也外参事于是者系聮以书
　　
　　邦侯晏海颂
　　
　　林侯为吴邦之四年狗鼠余魂弄兵东岛厪天子赫命相时拊禽一时文武小大之臣集思用命罔弗奔走而要会于侯期年底定惊波载夷三锡焕被万口衔颂其为士者各文其词彚题之曰晏海之什小子矢厥终始标其最者曰伐谋曰精忠曰除器曰饷给曰整暇曰扬武曰来安曰信赏曰旋凯曰劳谦凡为十目目为颂一首葢丙寅之绩莫巍于侯而侯力莫重于十事我不敢佞
　　
　　谷丰于畬蟊则贼之蟊贼于年侯则伐之伐匪厹矛上兵之谋惟此英断炳于潜幽魁则以殱来则以安胁则罔治帝闻曰然谋之定矣以发以帅孰逃其机曰战则克
　　
　　右伐谋一首十六句第一
　　
　　维此邦畿地夷民熙昔者我后烦侯卧治戴星之勤既道既齐矤兹小丑警在吾鄙郊之有垒吾且以耻乃厉于精浩气云横乃奋于忠丹台荧荧干城御侮惟王荩臣
　　
　　右精忠一首十六句第二
　　
　　侯命良工除此戎器干将区冶民有素伎作之鏦鏦集之丛丛呉钩东箭云麾扇红林列洪流天山失锋孟劳煌煌以血元凶
　　
　　右除器一首十二句第三
　　
　　桓桓虎士旅万旅千云屯霆飞启行连连陈红青钱充槖蔽船饷于东道舳舻相属不敛而集不疾而速以食以兵以莫不足神哉萧相千祀一躅
　　
　　右饷给一首十四句第四
　　
　　鲸沸日闻兵形屡迁试觇于侯香寝晏然侯襟侯度溟含岳峙蠢尔么■〈麻外骨内〉固难芥蔕羊公雅歌寇君雷鼾侯力兼之尔何足算
　　
　　右整暇一首十二句第五
　　
　　古亦有训报虐以威我武维扬耀于天池貔貅洸洸云合星张山摧卵压舂挻击撞靡执不降靡馘不従枭鲵斮鲸韲粉老雄老雄既终胁徒既穷知侯功乎万兵在胷
　　
　　右扬武一首十六句第六
　　
　　侯有凛霜秋飞杀稗侯有膏澍春濡作解招之来之系颈累累告归天子请涤而绥援数千夫还于版圗
　　
　　右来安一首十句第七
　　
　　凡此英勲集于信赏俎有酒肉案有金镪来之益众给之靡爽大信皦如天澄日朗
　　
　　右信赏一首八句第八
　　
　　狗鼠荡定鱼龙奠居伯若効职俛鬛而趋籍献于王请省羣俘王曰释胁肆厥冥渠宛宛赤子既惕而苏泰和蒸薫协于唐虞
　　
　　右旋凯一首十二句第九
　　
　　于戏噫嘻形弘受广山崇藴卑奕奕新功予其敢私元后之祉羣公之为劳而不伐丰而不持岂伊骏勲徳以将之执以往哉百工一揆揖譲尧廷左禹右夔侯则安行登崇在兹天王圣明父母煦慈海隅苍生诚讙诚嬉皇圗晏完大庆方来草莽作颂以烜亡涯
　　
　　右劳谦一首二十五句第十
　　
　　江淮平乱事状
　　
　　正徳五年秋大憝伏诛疮痍向复国宪昭振文武吐气万邦苍生方仰颂皇烈奠鸿寳予无疆未几羣盗复起或凶丑所遗或余虐所激呼啸团络动至千万最厥渠魁所谓刘六刘七齐彦名杨虎者倡乱于霸州遂至狼戾四方上薄畿辅横行齐鲁旁延荆豫下靡徐沛屠城破邑发庾溃狱杀人如麻烧庐空野钞敓市旅奸掠子女以至窃名号攻宗藩戕百官由盗而逆梗为国疾始于辛未之春逮乎壬申之夏皇帝屡命内外文武大臣分阃専钺四出征讨虽其东扑西燎左翦右蔓然而卒藉庙社之灵圣后之徳臣工宣力将士用命凡彼诸酋先后戡戮与其夷类悉同汛扫惟刘七与彦名鞠顽负固奔迸后诛乃七年七月癸已竟授首于南通州之狼山于是妖孽荡涤王路载夷江河晏澄井邑绸缪兵休于伍民返其业喜极而鸣驩然一情淮安守罗君循贰守胡君轩扬州贰守于君利来属允明纂次其事将请诸太史先生碑勒崖浒允明以为残逆殄除固将登纪史注题名太常以示有截而悬无穷惟斯一捷独在二凶祸始于西北而终于东南故特按荡平之迹凡事聮江淮者系时叙録以为状据而其它伟绩地属殊方时非此日特书有在兹故畧焉刘六刘七者霸州之民兵也初六年之春朝廷以其故实剧盗下命捕之围困于霸纔三十人他盗齐彦名劫围而出与俱奔东兖转上湖广复来山东五月寇大名等地六月甲申寇日照遂寇诸城自甲申至于庚寅凡破州县十三辛夘入文安趋霸州壬申寇武定至于丙午又破州县十六七月己酉朔寇齐河至于乙夘又破州县八丙辰寇冀州先是他魁杨虎流劫山西转掠而南亦以六月甲申寇武安后为都宪陈公天祥所蹙乃来大名与六七合羣其后或分或并至是二党方聚丁巳遂同围枣强众二千骑烧杀惨毒知县段豸死之自是狂焰转炽戊午六七彦名寇景州至于甲戌又破州县八丁丑虎寇沧州至于八月己卯方解去自桑园入平原而刘七踵至复围之癸未始解沧被围凡七日焚掠死伤不可以数毁漕舸三百艘六七彦名亦自桑园寇陵县由穆陵闗而东至沂州攻城犯藩府数日由峄县兖州出至济宁烧运舰千五百余艘径趋大名往来山东縦横残毁初都御史马中锡被命捕贼布招安之令六七来以受招罔马马聴之遂至猖獗于是朝廷逮马还以都宪陆公完代之复命中贵谷张二公监总戎务少司徒杨公（缺一字）督理饷给陆公以是月辛巳受命视师癸未陛辞而出首命各郡县募集民兵修浚城池自是贼至不能入城又令诸乡村拘收马骡入城自是贼至野无所掠乃相机运算简将练士师律明肃出辄有功丁亥宣府副总兵许侯泰游击将军郄侯永等与贼战于霸州之平口斩首百一十有竒副总兵张侯俊兵备少卿陈公天祥与战于信安镇斩首二百一十有竒生擒百一十有竒辛丑许副总又破之于阜城之半壁店斩首百九十有竒生擒百一十有竒甲辰郄游击又破之于景州之鉴桥集斩首百五十有竒其它小战往往皆捷于是军威始振民之従贼者始有畏心陆公乃乗机布令以晓谕之又于军前立招帜以散胁従于是散去者甚众九月戊申朔延绥副参将冯侯祯及郄永等兵击贼于景州之宋门店丙寅又击之于曺州之裴子岩皆大破之宋门之级千有五百裴子之级二千有竒其它小战亦无不克贼魁朱千户为沙长孙所戮刘四齐仲徳皆被杀死四即刘七弟仲徳彦名弟也贼既屡败十一月甲辰又为冯副参将李侯瑾破之于郓城斩首五百六十有竒丙辰郄游击破之于髙丽店斩首七百七十有竒由是其势益衰六七彦名先自霸州渡河时十二月丁丑朔乗舆方出郊省牲贼奄至新城涿州之界大肆烧劫以揺京师复往至大名之小滩甲午冯许二公又破之于彰徳之何家屯斩首七百有竒乃奔至山东之桐城驿复上文安时七年正月驾将郊贼窥伏近地而迫于官兵不能肆也始杨虎之解沧围而入平原也乃由髙唐以西随地寇钞既数为陆公部兵所破遂流掠兖州邳宿上下十月壬辰寇永城转寇夏邑虞城丙申寇归徳遂寇亳州总漕巡抚都宪张公缙遣永平卫指挥石坚夏时知亳州张思齐等策御之丁酉坚破贼于卢家庙擒其魁杨经等二十六人斩首四级贼退屯泥台店二将移兵伏白龙王庙集伺之己亥贼来夺船将渡涡河坚至击破一船溺死其众贼乃返北岸与我相持坚之父玺急命指挥沈勇以其部兵张亳州遣其民兵俱来援颍州兵备佥事李君天衢亦遣指挥巩臣丌麟以兵千余并至战御贼乃退庚子收溺尸得四躯令所俘贼参伍验之一乃虎也一为李隆与前所擒虎之孙经皆僭王也余贼乃由蒙城太和行劫入河南境后推其首刘三赵风子等胁従甚众时号河南贼亦为都宪彭公泽咸宁伯仇公钺剿灭无几正月辛酉郄游击等大破六七彦名之众于穆陵闗斩首六百贼愈耗衂逋迸自后遇官军不敢肆敌陆公益遣兵分道击御是月甲子河南余党贾勉儿寇砀山丙寅寇萧二月己夘寇睢宁典史袁浩死之张公帅兵往袭甲申贼至宿迁欲渡公所遣指挥周正拒之乃退往桃源公追至白洋河壬辰勉等由灵璧虹县遁去而刘七之众万有七千又自文安南下以是月辛夘由郯城贑榆而西将寇沭阳张公得报当河南贼甫去急引而东丙申入邳戊戌贼至沭阳公遣千户张瀛帅数十骑往觇道遇贼三百骑瀛力战斩三人贼去公所遣他兵追袭亦多斩获复遣兵下清河淮安以捍之辛丑贼寇邳州以八百骑三面薄城余众充塞郊野公视城惟南门东稍门二重要害命瀛守之持兵扼门之险贼破外门瀛并开其内战杀四贼贼不能入乃退遗惫马骡百余近水沮洳中以饵我军公曰此莫敖伐绞故智命勿取贼计不得行不三时竟去城以完癸夘贼过吕梁杀官民烧署舍张公帅兵三千追袭之贼奔至滕县甲辰辽东副总兵刘侯晖遇于吕孟社大败之斩级九百有竒贼趋徐人为张公遣兵备宪副冯君显所搤乃东至邳之马古城遇许副总及参将李侯鋐之兵三月庚戌夜半与战贼且战且却至鱼头集败之斩首百三十有竒夺回虏众贼乃东奔登州海套虽经数败随在胁聚寡而复众陆公乃大集诸路之师毕至分道屯袭弥布逺近公麾霍诸将各授成算而往动合机宜料决若神于是郄刘李（鋐）三公及副参将温侯恭之兵并各郡县官校诸军并进与贼遇于嵩浅坡古县集等处咸奋勇鏖战凡斩首三千级窜遁千余伤残死没不可胜纪四月丁丑等日也前后灭其酋豪殆尽六七彦名独挟所余骁猛仅三百骑间道而逸驰至河西务其势莫御复下至临清之南陆公策调官军邀击之癸夘刘温二副参将等与战于冠县等处大败之斩首二百四十有竒于是止遗剧徒二百而已遂奔河南是月之初河南旧党来寇定逺六安哨骑东躏巢滁惊偪陵寝已而复西戊戌遗二千余骑窃渡白洋又为周正所拒庚子越邳州渐北至双沟频欲渡不得癸夘乃复由灵虹西南遁去而六七彦名复以五月丁未渡枣林庚戌夜渡邳纔三百人従光山确山奔上湖广乙丑至阳逻团风舍骑而舟丙寅遇都御史马炳然胁迫之马怒骂贼遂遇害而刘六随溺水死惟七与彦名沿江掠聚其势复盛至七百人闰五月己丑突来瓜洲京口寄巢于常熟之福山港通州之狼山遂凌骛江面通州之皋濵江之区咸被创残于时张公洞机研虑随势应变数遣将校守吏遏截卫防通泰仪真瓜洲海门诸要害地募兵万有五千分屯应援储粟积刍除器修堤数出竒畧为必胜之计胡贰守及扬守孙君禄皆承檄以集事贼不安水居日上通州城外游掠城守甚坚贼潜谋掠马窜乱淮北海州张公得侦报急申严防御拘蔵马骡贼既窘六月辛亥乃蓦海门而上甲寅越瓜洲过南京丙辰过采石泊芜湖乙丑在段腰遂自湖口县乗风而西寇南康迤逦蕲黄以及九江安庆肆暴益甚七月壬午复越瓜洲而南先是陆公自海套冠县捷后身统中军札镇临清以控扼上下至是朝廷以贼势且南复赐玺书命公南下直抵苏浙以穷逋魁务期殄絶公以六月戊申受命即留监督中贵陆公监鎗尹公驻扼通海要冲以遏贼奔而自驰以南是日至扬州会张公议兵所向逻骑报贼将犯仪真张公乃往赴之并温副参之军以従陆公督刘副总之军趋瓜洲比二公各至坝上而贼已东陆公乃急渡江驻京口守截时总督水利都御史俞公谏亦被勅同捕贼陆公分兵与之并命刘郄及都指挥陈璠等往袭贼将犯镇江璠御之陆公又移巡抚都宪王公镇来驻京口区画备贼南冲时罗君方守镇江乃集水工千人治战舸百艘以周戎事惟力诸军俱赴太仓会仇公与会将金侯辅各以兵来陆公因与仇议以副总兵时侯源守镇江金与游击将军陈侯珣守瓜洲部分定彭公且至而陆公已督诸军水陆并东矣丁亥贼泊狼山刘七妾丁氏阮氏逸入通州守兵执之己丑贼令狼山寺奴持书来索不与遂帅众二百余来攻我军击之败归入船其夕大风发烈甚贼船皆解壊飘落其众颠踣不支仅存八舟将窜而遏于风势兵威惶惑弗能前乃登狼山团聚或下崖散逸辄为通州诸处守兵指挥刘葵胡镇千戸王诏通判髙升等邀逐擒斩不絶庚寅斩首六十一俘口四十七辛夘俘十七有漂船至西洋港升岸掳掠辽东官军执之又斩首二十九俘二十壬辰陆公在江阴会诸将指挥方畧其夕三更刘副总帅辽东兵千总官任玺帅大同兵副之郄游击帅宣府兵及诸従校并进癸巳与守兵主客齐集日比午与贼战我军声焰震天风雨交作贼披靡大溃奔跻山颠古坦峻甚冯髙据险枪矢瓦石雨下鏖敌至于申际刘副总引其部领张椿萧滓髙云李春美饶征等誓死决战分军为三刘任在山北郄在山南皆戴盾跽行而上手施抢礟且上且攻盾上矢集如猬将士有被数箭中数石者不退遂夺其地贼坠崖死者无算刘七下山入舴艋将遁刘侯列兵崖下百矢齐发舰中礟矢并集七堕水死彦名为宣府游兵小旗张鉴所杀刘公擒斩余贼馘截沈水贼级有泅而北者髙云追斩之皆尽已夜息兵甲午诸军复登山搜检贼已无类乃旋师凡斩级四百七十有竒俘有逃匿复为通州守兵等擒斩先后三日内所获并前共为级五百八十九俘二百四十八其俘曰刘恵呉汉则皆僭王也遭虏胁従释归其家而江南官兵前后所获又不与焉于是一时平乱诸公献俘奏馘朝于京师而黄门柴君竒侍御呉君堂纪次功伐上之陆公亦具实以闻天子嘉悦特降徳音赐赉文武之臣以酬薄伐之勲劳鼎建江海之祠以申捍患之报祀葢是役也坐役飞筹知人善任料无不中发无不克者陆公之烈也保障京辅卧护东南先几豫防部属死守者张公之绩也以至天心助顺以效灵将士鞠躬而尽瘁用能千臣一心肤公协奏夫岂偶然者哉草莽臣不佞目烁盛业于生长之邦敢因请者以叙状如右正徳八年夏六月一日状
　　
　　河源尹郑侯旌奨政绩序
　　
　　史家传人或累举其事或独征一二端而必言其性气大致人建行立政必自其中主发之得其本外可灼知多寡一而已矣此史氏之法余行四方见君子便思亲之往往辱先焉懐义抱益盈吾懐焉正徳乙亥来长兴宁获与知河源莆阳郑君游君始以公事一至敝邑承颜色接辞令甚幸得君子为僚居一二日厯受教与求治心行已之方若放论仕学谟策功用礼乐文翰法度权度古人议其徳行为低昻每闳大精核充充而来甚幸得君子为友朋既数离合凡一见未始无新益久益隆殆有师道焉益钦倾敬恭不敢懈乃卒甚幸得君子为师云侯宰邑仅二年善政不可尽书绩熙声翔上官周闻丙子六月总镇尚书中丞陈公总兵武定侯郭公巡按侍御陈公檄藩省下之郡独以其禽戮逋寇魁某事功利皦然阔雄令遣官假使持币簮花被彩羊酒到县奨劳之士民感悦动地士能言又申之以贺庆铺为文诗更私列羊酒拜庭下呼颂功徳以侈上泽恩庠学师徐君某锺君某与凡邑属僚复扣予乞文言之余曰君政无独以剪盗上官旌其一而百着千劝矣百姓衣食侯心徳功利与诸君与予所欲言君亦无独祛害事従上所举申其一百可随焉余欲尽称君善又曷独是势亦且因事为语是故寻史家意云尔知者其自得焉若我郑河源君则允君子之英其何绩不英羣言中如谢进士称君业实崇文奋武省刑虚狱缓贼禁奢宣王徳谕民俗时使节力诸件目最详抑犹未究予势既未可究稍微引之
　　
　　懐星堂集卷二十二
　　
　　●钦定四库全书
　　
　　懐星堂集卷二十三
　　
　　（明）祝允明 撰
　　
　　○纪叙
　　
　　周氏随侍龙飞序
　　
　　皇明御宇一百五十有四年岁在辛巳夏四月某日皇帝自兴藩入绍大统圣人既作万物咸覩臣时以王礼朝京师日伏阙下目日月耳雷霆而身雨露既事竣往谒宫詹乡先生周公诏及其従子大鸿胪丞璧其子序班珵寺丞以公命持一牍谓允明请为序列以申感戴示后人允明视其目曰随侍龙飞读其词曰某以成化庚子举乡进士授山东之嘉祥教谕九年先献王建国于兴天官曺选某入藩府事先王为伴读荐厯纪善加五品俸璧始由引礼厯典仪珵亦官引礼先王薨继事今皇帝于是臣诏在犬马列已三十余年璧十有六年珵亦数年矣乃是年武宗皇帝晏驾文武大臣奉遗诏及太皇后命来迎今皇帝三月辛巳至藩国合符四月壬午朔今上诣松林山谒辞先王寝园癸未发行遴国僚文武二十余人以従四月壬寅至京师翌日癸夘昧爽臣某等扈従上入禁中日午上御奉天殿即位诏下罢行大小政事既乃颁赉従官赐第暂居大官日给饩廪有差五月乙夘吏部言随龙诸臣在王国侯服皆守法奉公克效劳勚如周诏逮事陛下读书讲学辅成圣徳出治有本忠勤尤着请以诏兼中秘近侍职任俾得朝昃侍左右缉熙旧学用日新圣徳诏可遂擢诏詹事府少詹事兼翰林院侍读璧珵亦皆进秩如前云臣允明读之既扬言曰臣之于君也以问学导于先徳业辅于后兹惟良士君之于臣也学而臣之师而相之则为圣后故踆乌扬彩于层霄顾兔摇辉于碧落岳峻而云髙干乔而枝耸洗光咸池而夹飞天衢理之恒也然昔君畴之于尧务成昭之于舜西王国之于禹甘盘之于髙宗则旧学矣而未闻爰立而置左右冯异薛振等以随龙宠任而未闻其初有翊导缉熙之劳若兼二者如史浩辈亦难乎纯全至宋昌张说等弄臣狎客则尤不足言惟张燕公之于玄宗若稍可述焉为世美谈我朝则如杨尚书仲举亦然尚书尤以厚徳懿学重于时尚书亦呉人也今周公何其似之而今日龙飞之中正随侍之亲従又非杨尚书可比其勲名禄位当不多譲（缺一字）公圗所以报我后者惟终始典于学复祖治贻王业于亿万年如君畴辈以尧舜禹而显如张燕公以玄宗而贵国华巍焕家芳附垂于无疆于惟休哉
　　
　　潘君子大水劝农圗记
　　
　　阖闾城西郭踰一舍而远为香山隶呉县山左为胥口潘氏着姓于其间农业而儒行世于善今之著者曰半岩处士崇礼父与予为金石交四十年矣今复有连其行极淳古将所谓澄之不清挠之不浊者与知者咸以善人称之予曰未也其殆所谓君子人欤君子人也何以言之其人明明则必有嘉谋其人仁仁则当有义勇谋嘉而勇义必有所树有树曰才才徳兼有曰君子闻者识之乃弘治壬子吴大水方春腐麦及菜谷苗始萌溺湖涨中众惕号不知所以救之处士帅畯甿负土筑防桔槔雷运不舍昼夜越五日水杀二尺然而苗腐者半矣间未败者卧巨浸与败者拥积将同归于壊处士教人络竹为大栉疏而立之去其斁扶其良苗复长乃得以莳终少获焉他非力所及者人不能效为之遂归荡然事竣处士去敛手缄舌亩行而亩止无所见也乃正徳庚午吴又大水倐忽若神鬼至势狞甚人益不得治之方处士趣众急従水底掇苗壅之它垍壌将俟潦怒泄而种之俄而水益洚加壬子者二尺狂白渺然不辩牛马众益自懈分今年无复穑事已耳处士教多泛小艇取坻京之土循岸趾覆益之日劳百人力不能成寻丈而风浪又去之矣众愈瘁必且委弃处士厉声徧呼而等毋惮为瘁人犹可免作馁鬼众问计乃令编苇卷土复投趾上力既速趾渐隆稍出水外即复以白茅苫其两旁以拒风浪堤卒用成因集少壮布桔槔十百具并力排水大出堤外外水浮于内二尺处士乗舠巡视补缺塞漏益増土培且筑日夕毋少懈堤愈固乃不溃禾则尽实竟全稔事既处士还于黙安常而处顺无所见也逮嘉靖初辛壬癸甲岁比凶乙酉乃和春播夏芸势勃然盛矣至于秋七月忽螽农初视稼疥焉痿焉若重疚不悟何也处士俯察之有见焉为蝇焉蚉焉丛于禾处士曰蝗也呉田故多病病独多溢不解所谓蝗况解疗术束手哭曰天实殄我其奚以为哉处士曰恶何自弃云苍苍之生天用俾我后牧后付之我令长今天灾流行岂不当援于君长吾今幸遇天子圣令长仁曷为以自穷即为小网网虫括之轻绡囊奔县中呈示令南闽杨侯曰微若云我固将言之然而言之吾君敢不慎而审之二虫也其能罄吾稼与吾见且惑盍谛诸处士曰唯亟返更察禾曰虫在穂若叶胡根干是蹶因取稿苗破其根食者如蛴螬曰尔其蟊者欤裂其节茎食者如蠖曰尔其贼者欤夫向之见者螟尔■〈虫貣〉尔伤哉一蠧之不可御而四具焉禾将焉遁即复上于令令持白巡按监察御史朱君君奋作奏绘虫之形并椟虫驰控黼扆乞减租之半且多其圗椟徧示财赋之曺及中掖大臣天子戚然飞诏如御史言呉县得免什四于是士民戴天子之圣暨御史之徳令长之恵而感其建举于处士也其为士者将圗永其感者会处士年踰六十将如俗写其容所谓行乐像者以寿之处士闻之曰岁事如此吾黾勉救凶以茍免忍谓行乐云哉或曰否当亦肖之以遗子孙处士曰吾观今传真者或金紫待漏蟒玉荣乡缝掖以为儒藜藿以为隠吾农也今且老颜枯而态惫写之当毳服布■〈衤癸〉芒屩竹枝后人想象容止亦何为益茍无已则盍为披蓑戴笠勤甿捍灾之状以寄训厉或因以固志安土而保吾业且古士农一故无不农之士后世不尽尔亦大校然有能偕者不妨朱绂方来吾独以素服入家庙厥亦无怍于我衷请者韪之比其子鋹之京师翰林待诏文仲子以众誉诹鋹鋹述之仲子乃手写之目曰大水劝农圗俾包山蔡君衍述其事乞予记于圗予固喜吾之知处士也乡者才徳之论之誉今有所试寔获我心亟为书曰潘君子大水劝农之圗而详言之
　　
　　梁推郡善政记
　　
　　宇宙间元气之浩然以阔竦然以特者潴而为大川峙而为穹崖犹未之能尽也则必锺灵发秀出之乎魁岸之才奋立斯世以不负天意而物之蒙其泽者亦随地而滂焉世称琼山不恒产才产则拔萃信然哉举今日之所知则梁君其人也君字绍甫登癸夘乡荐天子俾推徽郡事治绩粲然既而以诖误解任未几公道昭白复其位移节于严陵其治绩亦粲然上下交服一时名公取其所聴淳安民讼事者着之诗文以播遐迩他日予得君所自书淳安事感叹无斁既而曰前什固善特君政之一端他尚多也乃载举一二大者述之初梁之族有恒产而惟君室为给他支稍乏君乃斟酌彼此以赢补不足岁分而日割房至而口及其族之饮恵者甚众其在于徽则不茹柔吐刚寛猛水火弛张韦弦持平守正事必求诸心与理以底乎大公而后已紫阳之裔孙与人争田公私皆右朱君察其直在彼也曰文公之气所以不泯于天地亦以公耳其肯以党者望乎吾徒哉为直于法及考绩于朝还至张秋逢一寓公家人仓皇若无告者葢寓公暴卒室无眷属自随猝无与治后事者君之槖本廉力为营办得善棺衾以成敛丧事具检谕其下而遣之乃不失所寓公者弋阳汪君俊也仲氏翰林先生伟钦公之义屡称诸人搢绅従而赞颂之者不一及新安之去夷然无所校人益难之比在严淳安民钱文才惑后妻析产遗三子偏缪多状钱子嫡子贯始鸣于官二少晃昱私议稍归其赢以复于官贯复姑隠之君至贯乃来白求直时晃死矣君取其父遗券推察之得其曲状了了因谕昱与晃子纯云云皆扣头曰诚如公言无丝发遁情愿従公判以归于直而各守之晃下犹有田当返昱昱感发愿畀纯以恤其孤弱于是久疑以释曲以直即诸公所为称之者也
　　
　　甿诵
　　
　　余静居有欵扉谒者数十辈方巾缁衫骛旅而进揖而曰吾侪为查鼎祥等皆郡郭之民长役于井里者也凡井里之长其在城者长洲呉通三十有六人即某等是疮痏之薮也间者少息焉今益息焉父子女稚相面以庆揆所自自我邦守君天水公语至是余止之问且将柰何曰民徳公在心固罔蕲公知能不令郡上下众及遐外知耶然而吾侪小人口不文文羣心于口而传之广且速也非执事能耶余曰诺其状奈何曰葢不可胜称焉然而自吾身受者诵之始凡送徒部递囚赴上官唯吾侪是遣甲乙以往环循而无穷费不訾公置吾弗遣遣健步少须饮食用省不翅十九始诸官船茵帟百器吾侪是供公为它规措吾以免始旱溢长官则亦罔弗祷祷亦罔应公则亦罔弗祷祷亦罔弗用应雨不雨霁不霁其来若吸也其去若掷也乃今年乙酉八月螽繇西北旁郡以及我蟊螟蟘偕焉公一禜于社若先稷逮山川鯈偬雾雨降气凛严虫立死不死者还翼以西民繇以益神公乃徳之不谖而斯谋用作余曰善矣信矣而未究也公徳庸讵是是一民之知也知徳公者士有之农有之工贾有之吾党葢有志焉矢诗陈风建碑铭器乃兹昉于若数子数子之述局矣然而独本其躬者乃谌以公矣余特为若诵之权舆尔前驱尔如予所知究者微缀其大目若饬礼若兴乐若勤政若俭享若崇祀若教士若养老若正俗若讲武若表先哲若修庠校若钩校擿伏府史诸在官者宿剧弊章章然多矣至问学文翰璀璀霏霏黼黻我江山草木又咳謦余也其或继兹者野人犹能言之
　　
　　江右平寇诗什刻行本后序
　　
　　三代之后凡称元宰国老具文谟武勲之闳杰震赫者若张子房诸葛忠武侯杜当阳谢太傅裴晋公韩忠献范文正上下千载最者仅是数公何也彼古今小大百僚武弁劲卒亦每能有所就何以最儒文爵且甚鲜乎彼非必无成武弁之雄者亦以与大臣者合余大帅随焉偶焉而已耳乃如大臣者当无事时渊然靖共于重位即有事会之至我后锡命是倚是委于是乃视义若时不可为则卧不应义合时至必奋然起不缓终日谋必完用必当发必验出于帷幄之沈密而征于执讯攸馘连连安安之煌耀克于一封之境而收对于天下之丰烈盛矣哉岂若是漫而出尝试而行幸以成委以斁者乎哉其要也智烛之勇达之黄帝汤武师尚父宣父皆是术也而况乎后数公者哉皇帝初载江人病寇厥乱孔炽厥延至数岁前后受戡伐寄者成偾间错竟弗底于靖夷皇帝若曰我有元宰国老惟大司徒陈公惟今师尚父予惟以栋石我邦家是居不可渎以干戈然若兹之时江之区非司徒焉克之爰即起公于居庐中授以旄钺公视义若时奋以应不缓终日往即戎谋而完用而当发而验出而征克而成烈期年而三捷数岁之炽寇靖以夷焉于乎如是者一散吏介胄士办之邪智自上施勇自下承施以烛先承以达后发笥探物之谓也而又奚疑焉公之诗所谓都道书生难作相谁知野老亦谈兵其素定亦断可识矣岂诚方忧忽喜任成败于幸委者哉三捷者先平抚之东乡次平饶之姚源次平瑞之华林凡平一地天下称庆而其地之君子野人皆歌颂之抚有（缺三字）瑞有（缺三字）皆镂刻以行惟抚之后饶之先公尝自为律诗十四篇以言志纪事饶既平其为歌颂者因即公韵和之余千令徐冠集之将刻而冠被召去今某乃讫其事初冠既请前中丞艾公叙之今就刻藩叅张公乃命小子述其故以授某不得辞敢系云尔
　　
　　诹政
　　
　　昆阳大夫邓君顾临于予辱诹政焉愚则何知然素尝鑚研故册观古人与今之所以异况尘踪土迹未及有位亦尝稍従傍观之虽不达也愿以所闻对甚矣古今之异势而难易以之也古者贤君良臣上下相孚虽地分逺絶不若是其亡情也而贤君以守令为共天职凡百有位尤切要者故加察于是其付之则重也其待之则厚也其处之则久也付之重则徳刑専徳刑専则恩威达待之厚则人莫间人莫间则道志行处之久则民情孚民情孚则服従诚以是而有为沛然也虽不得乎此而必契于彼虽有梗于一而莫违乎众由是政成誉起而泽广身荣流汗青之芳矣如董宣强项而光武莫之屈又戒任延以善事上官无失名誉而延且以为不然此其上下之情何如也二子之所恃皆以光武与吾同此情也吾且直言之直行之帝不违也非特不违而加美焉由其本同他不得而间也今之势其然乎百需交责日取民之所以养者而归之上官朝责之藩郡藩郡责之州县凡所敛散行止县未之能専也未能専而实亲其事彼赤子日所见征求督校于我者独县官耳于是有恩则归于上有怨则委于县其责之也极严而付之者弗重民有善如嘉禾者令得而举之乎举之则以为私矣有恶如稂莠者令得而诛之乎诛之则罹于法矣昔人有言鸣琴堂上将贻不治事之讥投巫水中必得擅杀人之罪政斯谓也故曰恩威不达由付之不重此一难也夫昔之欲得守令之实者亦尝有刺察之使矣然多出于公故或书名内屏知虎渡河由夫刺察者公而询之切也今也爱憎出于上官以至于游客甚至于权幸憸细吾秉吾公彼则弗知吾拂彼私彼必腾谤萋兮菲兮亦可畏也故曰道志之不行由待之不厚此二难也古之任者必久其期伺其效着泽流则峻迁之虽其前之淹而后显之峻故得殚心毕力令徳化浃洽如卓茂以一令遂封侯此循良所以特盛于汉代也今往往未久而迁其迁之当者固不负其所志而百姓已失望矣诚使必久其任其在任而绩效已著者不伺其满而先加以台部之擢乃莅其事既可以久化又易于伸志一旦期满更崇其秩亦何不可而今不然故任之不久亦一难也虽然此皆在外者耳贤人君子抱负高逺固不以是沮先后有人焉敢厚诬有如明公其一也巍阶要地匪朝伊夕此上下之至公也岂曰鄙人之谀
　　
　　中丞周公致政诗什后序
　　
　　随而不可违者时也卓而不可乱者志也终身由之而不可愆者礼与义也时违则戾志乱则忒事以従时志以建事而皆以礼义准之斯不愆矣细行且然而况于出处乎古之人出处合礼义者位髙如裴晋公卑如陶彭泽等标暎来叶非以果去为善良以不愆礼义志获时合葢有得夫易之道焉故名不缘位而重轻一彭泽令且然而况于尊者乎今天下十三牧天子命大臣督帅若抚民一牧以一人或至二三人广之东西藩初各一人或二人三数年来以议者乃并命一人建台于梧州总督两藩军务兼巡抚焉葢其重踰它藩数倍非宿望元老莫之轻命而莅之者进退之际其为重轻称否则又视其人焉耳正徳乙亥缙云周公膺右都御史简命衔勅来镇有以奠之为泰山之安也有以煦之为春澍之膏也有以肃之为秋霜之凛也百度澄谧提封晏熙凡为两藩长吏大小百执事若黔首卒伍以及夷■〈豸尞〉咸倚公为师帅生息明年公遽疏请老朝廷弗能舍不允疏屡上上始従其志锡以温纶俾致政乗传而归且给月俸従驺凡优老异数悉备公遂行山河动色歌谣载涂公感遇惬志不能自己乃即事命题十有二题为一诗且自序之以赠饯客于是东藩诸公和之盈卷方伯呉公宪副汪公彚之以归于公仍命小子识诸卷尾伏惟公遭逢云龙之盛自持风操之髙与诸公分携之懐赤子去思之勤举无烦于渎言独以公之出处一准乎礼义志获而时合敢扬言俾诵此诗者无曰公之髙而已矣是礼义之典度荣轨之法程得乎易之道也已
　　
　　休宁孙氏孝友堂后记
　　
　　巍巍乎洋洋乎帝衷罔坠民伦恒叙家猷永华代劝攸属休宁孙氏孝友之居益遐益彰厥惟重哉始在胜国时惟伯深父承先开来号称亢宗既卒而三子子恭子纯子茂养祭丰慎友弟肫至世观伟然其母之弟靖江推官某君为诗美之翰林学士钱仁友始大题其堂曰孝友与虞文靖公辈播以文记一时文献蔚然此堂之始彰而重也继在国初时子恭以丧乱之余家彝周完世观不渝而先时文献则已不足乃请于先契之存者侍郎朱公大同春坊江公叡辈续为诗文卷轴完存以迄于今此堂之再彰而重也继在宣英时其族属益蕃世观亦弥盛而诗文嗣作大富不可枚数此堂之又彰而重也今其诸孙永正寔来以后记请葢子恭四世曰彦达彦升彦达生三子曰志仁志义志谋而彦达卒三子事亡养存友季悌晜益力益笃世观益华而三子咸卒三子之子共七人永正为志谋之长男与六子者所以事亡养存友季悌晜犹三子也是故益以彰重先志而垂之无穷以求大鸣于时作者于乎言言闶闶有隆栋梁筑理义而房宅天纪而居人纲四海之广百世之远尚公有重于兹堂也
　　
　　歙许氏孝义序
　　
　　许氏出太岳之后望于髙阳文武代着布在方策歙之有家葢昉乎前宋盛乎其后而尤着于今日吾闻诸廷徳者道其父事若某某善哉父名思字功显少有至性质敏而志遐父客远外功显年十六辄往代事及父在宣城蹶伤足功显一日夜驰三百里往负之返逮卒哀致如礼祥忌奠献恸擗犹在虞殡时过封茔亦然母病思牛脯猝莫致遂为大恨终身不噉牛并絶荤酒常时养祭悃悃退友羣季气性惇翕季曰龙具士材劝助尤笃遂取科名推而济空裂券者有之或者相雠校聴一语多散去由是乡井以孝义先生称易其字葢所为大着于今者若此不亦善哉廷徳又厯孝义以上若大父者曰其讳忠字思正以父士良非辜失命南都缧绁间孤婴奋立追痛不衰且积而能散若曾大父者即士良而髙大父者曰讳宁始徒邑西潭湖亦轻财士也宁之出则曰顺一顺一之出曰文文之出则鹏程也与弟鹏举鹏南皆宋景定进士鹏程官终国子祭酒又上几叶曰宾则始徙邑北之昉溪而族最盛许村之名之始也又上二叶曰会则始来寓邑而占籍焉者其考曰原官转运使是有诗名与欧梅友其考曰逖官监察御史其考曰规是在宋前守池阳有循政民肖像祀之九华山而家于池之始也又上二叶曰儒则自雍徙江南又上二叶则寔李唐元忠睢阳守协忠公远也凡廷徳之自述如此然则于茂哉铺览今昔君以此启必以此承天人迭应幽显连理济美之永胚之锡类廷徳知之善矣如其善之善者独非存乎不匮矣哉乡井能称之吾闻也能序而广之惟有伺乎其征焉者廷徳曰既有之矣因进丰册葢今昔之众言彚焉予阅领有间曰果茂矣宜为四方诵之遂掇书以表其始
　　
　　许氏感慈记
　　
　　天下之母皆慈也胎教之周审孕产之囏劬乳哺之勤瘁保抱顾复之劳宻衣之食之教之冠而昏之有不慈之母耶天下之母之慈皆当感也不生于空桑不无湩而能食食不无襁而能冠裳不去懐提剑负而能立行动息以为人有不当感之慈耶以遗体所出或弃林寘巷寡恩且虐焉以出乎天纲秉彝而感自不已矤有加于是乎呜呼予特悲夫母无不慈而慈有弗感者也天也无迁人或蹄翼也甚者曰寄缾啮臂极乎枭獍而非人类可口已徽许岩禄为母程氏之季子幼少比长受程罔极之徳固不必言比程没而岩禄方商于外归不及矣用是送死之余其为感倍益恒类葢有不可胜喻者属者语之予予慰之曰感慈天下一也而于此信子之倍益宜尔也然而有天也者有人也者今夫事君于朝治民董政于班列或徇节絶域或成仁王事或游学或行货或公家事于役于是失易箦渳含能无斯感乎然而天也何尤彼有异乎此而亡感也者则亦寄缾啮臂之不远矣子既知之能之子孝矣予喜且申望以慰子诗云孝子锡类吾知子之子孙必贤矣经云孝弟之至通神明吾知子之家必来祯祥矣易云积善家有余庆吾知子之室由是而益富谷炽昌也又可识矣
　　
　　谢氏世徳记
　　
　　长洲有世美之族曰谢氏自其始祖涛生知制诰绛绛生司封郎中景初五传至东山代引令绪东山生佑之冲夷守道元季离骚寄尚林壑入国朝终老闲散稽岳王彝作松泉居士序赞称其视天下理乱欣戚犹寒暑昼夜之相代一不动于中有道者也是生彦达孝弟执义母婴末疾保之如婴儿欲有行则抱拥以往踰十年无少懈卒塟如礼事兄文华极恭顺皓颠同服食不少相违兄卒子亦先死哀抚孤嫠尤为恳欵择士为侄女馆赘于家以慰亡志为人沈毅质厚而不循枉或与物迕乡有亡赖子欲挠侮之彦达报之以直亡赖子遂诬以匠役赴京尽瘁二十年不怨尤同事有欲妄援怨家者彦达曰吾为人诬以及此而更诬人乎自号诚真事具诚真道人小传生以澄资赋敏利动必以先人为法工算数禄命杂蓺善计事而不愆礼义继匠事于京他人惰且黠率愆期觊幸免以澄独不失尺寸然家不以匮而彼更不及焉従兄渊没事嫂汤有礼教二子读书修行长子成名将卒留训大率谓吾宗数世持孝义以为家吾少厯囏劬従兄蚤世二子沦谢虽其间尝窃科名吾视之犹烟云之过眼人间事若不足然自揆素日所为无大不善者宁人负我我无负人且喜二孙能顺吾指趋吾实无厚积以累之所望同心亢宗不得弃先人敝庐分门析爨以辱世败家耳以澄生会及朴会字惟贞朴字惟徳惟贞禀抱尤超杰少有远志従先叅政维清受易厉业勤苦母恐其疲惫每为节缩膏蜡惟贞默诵帐中登景泰甲子乡荐入太学一日内旨拔为风宪官命下先一日死矣立行卓特岿然老宿之气有容庵集存家吴文定公原博为之序其行槩见杜渊孝先生所为墓志与惟徳守先训敦友于之谊惟贞在京惟徳思之不寘径往候视号为难弟兄皆早卒其妇陈与卢皆守操不贰予顷志卢墓尝道其事惟贞子昺惟徳子勲虽隔一従无别同气昺字明仲外讷中朗含淳蹈坦澄然庄雅而孝友特甚堂有连服室无私蔵勲字仲贤其为人亦称是终身无一日谇语明仲二男曰雍曰睦元和幼和其字也元和子三幼和子二贤仲尝育而夭以元和之季嗣葢自东山至于元和之行已厯七世而房戸不析饔飱无二谱于家籍于官传志题赞咏歌于君子之言同然无异辞者而其第八世亦既聮五人骎骎长立情协势固世美之济可征不诬噫其何积而至于斯也余尝谓是有二道焉有悬诸天有维诸人不可谓天之自然不可谓人之矫强谓天自然胡彼不然谓人之矫何循之者若窃脂驺虞若是乎其利也葢当视诸稼者而得之种之良者天之故也获之丰者人之力也恃天而弗人不苗者也倍力于硗确辟荒者也不苗者罔辟荒者薄故种之良则力愈效力之深则获愈穣相古先民乃多有之谢氏其允绍矣自羲尧遐逝风不尽醇圣人踵而承之表里树声其制继立葢圣人之虑后世万古毕于一瞩矣予故私列而窃传之非敢必期彻诸上下有闻而起亦作者卫世功也天无易运人不迁性哓哓之言不为谢氏
　　
　　感慈诗什记
　　
　　初歙许君志室芝横程氏许出太守某程出文简公卓宗望骈暎士女彦嘉馈修谨蠲琴瑟雍谐而螽羽不征璋瓦絶梦程心谋曰唯阴徳集祥唯至諴感神唯积善有余庆婢子将儌嗣事于苍苍释兹焉圗乃唯是之树许义人也凡义每病于内吝于是程加以禆赞故许之建事殆振羽焉有癠于涂许恵之金归道于程程曰由妾畧之无若即医之愈焉使遄以往客终以是生此其义且智最可言者一以槩众他固无庸枚称也然卒亡兆则又诊于许曰君岂其以一姬故斩百世文献系欤婢子闻君舅疾之革也絶口于望孙婢子其敢以忘治令爰内淑女以荐于许遂踵生三男其嫡曰志次曰梓全程于是鞠摩顾怙三儿不啻其身出也比长各因其材而笃焉志丽籍頖宫余力田行贾属者程逝三恵衔教茹恩镌琢心骨弗可以口志业士也得以鬯于文乃布母徳书数十百简挟之走四方遘善言者即求焉或总其旨标之曰感慈比学于苏捧言拜余属以纪事若夫皇帝降衷慈孝恒性无为而慈无为而孝天人一机道器均流非有利焉自然之谓矣如其交强互贵徇声而务伺感而慈须慈而孝是质剂之术也于是寓缾誓泉哗恶于炙青又况嫡孽之判媢疾之酷殄家瘁国不可以耳又乌以言为哉故许氏之感程氏之慈皆天云尔而乌有所为乎哉嗟乎天道流达一日不斁程往而慈留三恵存而感追畴实使之昊穹枢焉如其有一发伪也而不愤者几希矣诸为感慈之言者心声成文风雅盈耳已极劝惩之义矣君子曰总厥旨无越乎天于是征其微属斯文以为记
　　
　　懐星堂集卷二十三
　　
　　●钦定四库全书
　　
　　懐星堂集卷二十四
　　
　　（明）祝允明 撰
　　
　　○纪叙
　　
　　王氏复墓碑阴记
　　
　　王氏居呉郡最久且显儒统文业宦绩医功大之于孝忠细之于方术五百年来不匮而方滋盛矣哉其盍簮坊之居第桃花坞之茔冢皆即宋代之遗也顷承事惟颙又得复其先丘之中失者知者为之喜而中丞刘公大书之石矣然主在复地故所叙不及其余因复请为详列其阴云所谓大坟者其封五七奉议仲举与配方著作苹先妻蔡十八儒林府君大中与配陈也北坟之封四十一府君蕴与配徐杨袁也叅议坟之封二十一参议大本与配陆也石安人坟之封一即安人乃参议之先妻也南坟之封四十三府君大成与配赵一讲书府君楙与配葛也新坟之封二十有几承节提干府君徳文子云峤府君敄以逮诸子孙若光庵府君宾某某皆在也至如所谓二十官人坟者在路家山其封五即二十府君大方与配方百三十府君霦八府君蘩与配呉也六孺人坟之封二六府君之渊与配郭即孺人也凡此皆旧地也其外于今又有四曰新南坟其封四瞶斋府君孜与先配严长子鼎仲子节也曰大姑娘坟其封二聩斋之女弟与继室谷也曰三节推坟其封一节推泰也曰三娘子坟其封一节推先配文也凡此皆新地也而悉在一山承事别购数亩其间将伺百年之蔵焉嘻茔冢之久且蕃善守而能复若王氏者其多见乎哉宜中丞之特笔也凡所以美今而劝后者已备予无以加赘惟述此以垂示庶览者如指掌焉若诸封之域址坐向殡祔岁月在圗乗铭志蔵其家
　　
　　卧病颇究医理畧说其意三首
　　
　　其一言人病凡自我医亦由我
　　
　　夫人有百体养之用之不可过与不及有愆其度则病矣若守而役之咸奉自然之候安得而有疾也然使湛溢酒醴餍饫牢羞奔骋弋猎鬬击凶狠盗窃闇险荒耗男女奸逆刑狱以是获病非由我乎或以饥贫枵馁寒暑冻暍竭力养亲官府徒作公役奔迸征战锋镝天为六淫地有震溺时气疠疫鸟兽蹄踶啄啮食噉误潜毒若是病者非自作孽然其生亦出吾身故谓病悉自我固校然矣茍将治之安用外觅寻其所来察其所证过者损之弗及益之虚者填之实者疏之或反其愆或导其故或用摩引或以砭焫或藉服饵要去其（缺一字）复其本然而已矣斯术也犹水润木犹火伐金动无不克医者得之而以奏绩乌有自弗可为哉如其术则固有科格而非不学可解者斯不足深论吾独悲夫人萃造物灵气成而弗知守与役之之道以至为疾是何无勇也既病又尚不能自治属之人而复且昧之又无勇也逮痼而不可为又不能还委造物廓然偃逝至死戚戚遑遑不忍舍释含怨挟憾而往又无勇尔三不勇并集遂奄忽为懦鬼悲夫
　　
　　其二言古今世医人各有五难
　　
　　（缺五十余字）余谓今世医人此五者外复有五难病家贵骄不肯敬従一也病人愚愎强谓自知不能服従二也愚下之辈畧不能辨良庸秪冯耳聒时有劣工缪得俗誉此下辈者必弃上匠而委时庸三也劣缪之徒信其妄施偶中他力自执为是或亦自知非是而恃其屡中安然发之以人尝幸良医洞烛而耻于自列重于构怨或陈之而反逢怒招诮枉自愤厄四也良虽荐药服者他参用而复疑愈不専功败乃分谤五也噫古有五难而功弗完五而复五并受而望免责集绩则如之何
　　
　　其三言时人不知医者
　　
　　京师絶无佳医南方医工之絶下不用于乡者则之京师不几时必盛行公卿大夫以饮其功徳金帛文词辇填其邸甚者鸣其良于朝辄即取供奉上禁亦辄有中得为官然实缪也人以卿相贵不敢非亦不敢问或问之相相曰彼信庸也然而必功吾诚不知医惟知其验尔即知之亦取其验耳彼虽庸亦不害也呜呼相任人当如是乎哉医极小伎不知医又安能知士哉治其身死生且弗虑姑任其缪治天下不任其缪矣乎
　　
　　书述
　　
　　检坎草中有书述一段不记谁作或自作戏录之书理极乎张王锺索后人则而象之小异肤泽无复改变知其至也遹逮唐氏遵执家彝初焉微区尔我已乃浸阔步趋宋初能者尚秉昔榘爰至中叶大换颜面虽神骨少含晋度九往一居在其躬尚可尔来徒靡从澜倒风下违宗戾祖乃以大变千载典模崇朝败之何暇哂之亦应太息流涕耳暨夫海濵残赵颠缪百出一二守文之外怪形盈世吾于是不能已于痛哭矣元初数子未定甲乙（虞夔等辈可尔枢邓与余人无足语）呉兴独振国手徧友厯代归宿晋唐良是独步然亦不免奴书之眩自列门阀亦为尽善小累固尽美矣饶周之属且亦可观二宋在国初故当最胜（克昌裔）昌裔熟媚犹亚于克宋氏父子不失邯郸（濂燧）詹解鸣于朝卢（熊）周（砥）守于野（如滕公等尤多未遑繁举非弃之也）朝者乃当譲野而希原干力本超更以时趋律缚耳自余彬斑甚众夫则不暇二沈蜚耀墨林昌辰髙步自任人推皆谓絶景大君宸誉遂极衮华抑在一时诚亦然耳学士功力深笃其所发越十九在朝乃亦薄有绳削之拘非其神之全也或有闲牕散笔辄入妙品人罕覩尔棘寺正书伤媚行草伤轻因成儇浮自远大雅危帽轻衫少年球鞠又如艳质明妆倩笑相对朱夏榜署纷纭易于驰誉（孔昜仲昭）下及廷晖养正之流烟煤塞眼悉俗工也其间太常稍近清润吏部蒋颇主沈雄惜乎不肯自脱孔昜掾史手耳养正吾不知也（不知当时何以得列书苑）二陈壁伤矜局登畧上之亦有宜黄呉余庆昆山卫靖少自出尘趣向甚正恨不廓且老耳程氏父子篆隶擅名斯业既鲜不得不与其后左参李相颇为青氷（左赞与长沙公）李牧杨师不以书名亦有可观（昌祺文贞）洎乎近朝所称如黄翰二钱张汝弼皆松人也（松人以沈氏遗声留情豪墨迄今犹然然荆玉一出而已）小钱大致亦可翰与东海人絶熏莸而艺斯鲁卫张公始者尚近前规继而幡然飘肆虽名走海宇而知音叹骇今且以人而重与黄人行伎俱下非吾徒也又有天骏者亦将婢学夫人咄哉樵爨厮养丑恶臭秽忍涴齿牙恐异时或得其名失其迹妄冒误人且为赘列紫薇郎署分科木天执事左阁丝纶后先匪此能悉谈者谓任道逊姜立纲及迩日周文通宜攀詹沈葢亦依俙若徐武功刘西台呉文定李太仆咸为近士瞻望（吴公不负书名故非当家爱人及乌贵在起稚去俗斯亦牵笔勿讶不伦）徐刘与呉并马刑部萧黄门（愈显）亦皆师模宋元之撰而已（徐放米刘赵吴苏马亦米萧自成状而近彦修）于中刘无一笔失步亦可嘅舍文武而攀成康也太仆资力故髙乃特违众既远羣従（宋人）并去根源或従孙枝飜出已性离立筋骨别安眉目葢其所发奴书之论乃其胸懐自憙者也
　　
　　太仓州新志序
　　
　　慎哉刘侯之作其州之史也其古之遗教乎书与春秋之志也都氏之笔亦有以成其志焉舜肇州封山浚川禹敷土奠山川贞田赋作贡盘庚治亳周人宅洛政之大伦也右史记其绩仲尼述以县训又笔削鲁纪城社山川宫庙门观台榭廏囿军戍税甲之间粲然矣而特加志于人材务褒善斥恶二典者立功与言之法程也今之従政君子自孔氏者类知所范模则善矣其或未尽者讹其政夸其言言卑若货券言髙若凤鸷不知慎也故君子难之刘侯之为政与言也览斯策志可睹矣侯越人也名龙字允卿以进士来二年政成而为之史都君名穆字玄敬仕太仆少卿吴人也始州未建陆大参容作太仓志陈丞伸作太仓事迹其它散在昆山常熟嘉定三邑书李君端初守州即属桑郡判悦为志今志葢总诸策而登黜之其旨主简核故寡失而可观书成都且病革不及自序故稍为详之虽然书春秋天子事也刘侯事功以位限不尽见见者其志嗣此有为执之以往易之翼升曰南征吉志行也其渐曰进得位往有功也嘻九官十乱兹其阶也欤
　　
　　重刻鄂州小集后序
　　
　　圣人没六经絶而文章之法垂春秋以还述者孰不欲袭芳贻猷传信来叶未始匮于方策其称者可知也左氏孟轲孙卿而降代不数君近世有唐宋四家之号遂令初学胶固耳评他若罔闻知愚尝以为不必然诸子咸师孔氏诚理至辞达可名世也即如仕绩世史所录胡宁一士今称辅相若萧曺长民若龚黄之属亦率若无复余子夫其然乎葢铨藻人品宜揭其冠冕至尚友得师靡遗可也赵箓既南气蹙文细朱吕数君子说理之外称者仅仅有如新安二罗先生鄂州端良郢州端规葢未之前闻也今读其书则异矣鄂州之文诚斋攻媿当家二老固称之朱子又称之以至于今宋太史王忠文辈累称而益崇噫信乎是也愚言讵非一得乎哉举其尤者而厕诸四家亦复奚媿理致严实规模尔雅太史所谓与秦汉并知言哉至其政绩可见又何尝自譲龚黄诸人谈者睹是宜无容易矣先生之集前后彚刋传泯颠末具存众叙弘治已未其十二世孙惟善等重刻之请允明纪事辄申狂简焉耳今集凡五卷郢州文十一首附焉此惟善之新志也亦善圗也岁在庚申正月上日
　　
　　新刻龙筋凤髓判序
　　
　　龙筋凤髓判二卷唐司门员外郎张鷟撰近时少传允明得之先外大父武功徐府君家乃元人录本尝以示沈津润卿会吾邑大夫舂陵欧阳君东之以进士来试鸡割富民教士化理大着鸣弦之余益思有以助仕学者谓是书其一也将取而刻之津进曰民请任之不足烦我公乃手誊登于木工完倩述其故惟昔先王议事以制故郑之刑书颇诒时诮至秦燔圣典専吏师一切深刻汉矫其枉虽入官者儒吏并进而断狱必贵引经尚有近于先王议制及春秋诛意之微旨其后乃有判辞然往往芜萎而阔于事情至唐制四铨判専其一鷟在当时藻翰敏艳有青钱学士之号史称其八举甲科四参选判策为铨府最宜是笔之美也宋元承袭国朝因之试于士行于官咸有可观中间崇笃经学或稍未遑精选迩来文教弥振英才骏腾秉政者裁驳详允宾王者章藻粲发优而従事仕学交懋是书固无所与譲而亦可以策筌蹄之勲焉惟我大夫秋月悬胷而南山在笔然且已达达人嘉恵来学此其学道爱人之一端行复大施以辅国家弼教造士之徳意厥功不亦茂哉辄申狂简以为先驱而津之好义能文亦従见云
　　
　　重刋王著作文集序
　　
　　呉郡王氏祖唐水部府君棨至观为十九世实惟闻孙力振先泽间取典籍之存者彚整刻之于是著作之集亦复行世著作者水部之九世孙观之十一世祖也其集自寳佑中其曾孙进士思文取福清邑庠墨本刋于呉学迄今传者甚鲜观因其旧复取象赞之属附之第为八卷授允明特序其成而寳佑之序跋所以论先生之道与文者既详矣今观集中所载不过状札数篇余文五首与周宋二弟子所録语耳葢程氏之教不尚词章固如此然岂唯是哉尝窃求诸孔氏之书如论语中齐鲁诸君之问荅即后世之状札也门人所述微言绪论即后世之语録也则圣人之文亦若是焉耳论语不朽于两间是集虽其言有远近殊学者能不保守付畀期于不朽也哉先生亦有论语解刻成当有叙其旨者庶以见先生之全焉弘治三年里中后学祝允明谨序
　　
　　伯时父史圗记
　　
　　伯时父圗史事八端其一沛公坐文榻隆冠长裾一手卷按榻厕一手疏其髯意韵凝远垂两足以洗右一女捧持足左执而濯并鸱蹲姿质窈窕一童佩剑立榻后去稍远郦生髙视挺立举两手傲对沛公眉目鼻舌皆豁朗须耏飘摇宛然长者情度其二文帝傍瑟缓立垂襟引髭若歌彻而思者慎夫人却立帝后婉■〈女恋〉宻倚瑟首张廷尉秉简拜奏座侧岩岩有大臣气其三为孝元据床熊突而前冯媛扬其躯正面交手临熊屹立傅氏回身上旁敛唇蹙额四体展布意愬愬将趋辟者上一手按厀摄裳一手举向婕妤定婕妤意亦畧似动志者而风神固自安确也其四唐明皇帝散步中立拂髯握带危巾丽裳风态逸甚犹在天府一従官遥捧大鉴对值又三辈在鉴后执杖者二义手者一皆伛偻严畏上后一人抱龙文坐墪一人操钺乃瘠于韩丞相时也其五博陆侯夜将夺玺郎时子孟握剑而来従以六士一士把巨燎以先二夹掖之一髯持旌前后各一人拔剑向外前者特骁狞挺臆怒胔刃直冲人反一掌背后将承霍氏之剑俨如肆刼夺之词而索双锷以舞进者郎对立凝顾右手横剑左指抚之僴毅特甚而更谧定于大将军之徒也后一人宻拥之其六骑者寛巾大袍半俯其首醉思蒙漠两足推镫而前左腕犹扬鞭右肩垂垂一奚在马边肩荷之随行人三其一髽髻负罂其一冠裳想是侄儿辈一童子被发擎一爵以进爵有籍马为乗者髀压其络俛鬛急颈不能以遽驰马前儿四齐开掌奔绕而阑之两脚开者一立一蹻者一曳向后一将失下跪软不胜者发四垂者覆頟者髠者数螺累累者长衫者半长衫者褁者引缚者凡与后四従者悉大笑而形模畧不雷同焉此山公也其七二才对坐而谈戴帻曳舄面目疎秀美髭髯两手义握按一膝者桓公也褐博垂臂一手入懐臆间潇然沈雅者王景畧也老温后髯参短簿偕立以侍一长面趣额一颇丰腯别一执事人免冠加鞟捧剑植立于后一苍头双髽徒跣握如意一背负蒲籍口眼寒苦可匊而自温之桀拔其溢乎容者亦无若王君之充衍也其八玄宗遣张韬光视太真妃于私第而妃献发事也肢体婉转鬒云髙蟠犹蔚然如生垂一细缕殆长逾其身左手持右手剪精玄入神玩之疑便欲断然小女子跪托一盘承之面貌结束亦复飞动韬光执挺遥立别一侍擎奁盒之属意状幽恻而庄敬凡事八则系李氏澄心纸白描人长不过今五寸每纸不过三尺通为丈夫三十六女妇六婴稚四君臣夫妇僚佐宾友侍従之异品喜怒悲壮谈笑奉事之异情忧勤忠节才畧放逸委附之异务人能识之伯时父又自疏节史文手钞每册之后览者了然矣所以重者伯时父之艺其一而又托以鉴古之为世劝惩也予既获观因思所以解其嗜想于一瞩之后故志之云耳
　　
　　宋徽宗画猫记
　　
　　画猫一幅用笺纸今尺髙二尺有六寸阔半之为猫三一质纯黄面特白立前足正视一杂斑质为瑇瑁文挛足回尾绕其腹一白者正面熟寐三躯相支依毛彩错互细察乃辨神状生发若将鸣下有锦藉上方题曰宣和殿制次行曰赐贯贯字下印曰御书之印葢赐童珰者为某寺僧所蔵纸质多黯黟僧云繇初蔵迨今三百年师递传护护太密故多经梅蒸以然岂贯括花石时行李所遗耶呜呼其为具微矣而余感六焉固陵与珰相得极深密赐受之顷张奓赫赫运去物革君臣意契漠然而物迹斯存焉以贯娱玩更以此为贯娱玩为情笃矣而贯终以饕啖赤子酬祸于君报之反也如是当其时厕廷列食太仓多不捕之辈相乳鬻恩与义府柔害等类不足以禁圉鼠辈帝之不察焉而牝牡骊黄之计亦失其类矣哉故曰帝王之学也缓艺帝不知以艺而尾其首矣然而今世学士艺工何臻是之寡哉浮圗氏法以空为宰其守执之力乃更严于俗此又俗刼之可嘅于空门者邪感恻既繁因复托诸谣讽焉其词曰宣和殿里多鼷鼯一遣三往愿驱除锦鞯绮质光煌煌鼠曺凭社乃相乳风流君王赵八郎奎文■〈火旬〉灿浮貂珰玉府一斑坠九土返壁不随花石纲茂苑伽蓝慎扄护夜夜愁防六丁取叶公之龙未跃去老僧髙眠哭羣鼠
　　
　　陈氏蔵宋元名画记
　　
　　册聚宋元名画自徽庙而下凡若干事皆只赤方圎小幅题咏悉旧迹阳羡陈子征之以丰贾积岁而成焉眠山川坐木石通语百载之上趼足酸目衡着心腑不可除谓予幸叙列之呜呼天地山川阴阳鬼神人伦隠显动植生化龙象魈魅之凝涣轩举挺露无名之与师罔象之与尸太鸿之与期孰得而知惟人焉而参之法象竒偶利用出入英灵之发掠彼枢轴注我心手而圗绘兴焉无声之造运着而圗绘作后世不传其死也者而造运乱昊牺之■■苍史之■■吾未及论陶虞星辰山龙作明以来顶汉踵唐文生秀人之玄迹邈乎悠然而二代君臣典刑之存有如兹册所萃其圗绘之铮铮矣夫其存之难其萃之难夫人喻焉居然无烦词矣惟诸老甲乙昈聚其精神流行两间微之显竞爽错彩更互师友虹发鬼护信为重于有家之文献而吾陈子遨游其间始见蔑面继见蔑心终以弃去肖貌而结融万有与造运者偕则兹册之重吾陈子也庸讵供两曈子夫
　　
　　九歌圗记
　　
　　杜君九歌圗向侨余舍手造蔵四十年矣今持归吾子儋以词赋不遇者灵均以词赋遇者长卿长卿视屈犹子视父也葢才为时低昻如此今士生盛世茍抱一艺必庸焉至有猎极华要者尚何云遇不遇哉子儋才气与年皆似贾生初遇汉文时一蹵千里在朝夕长卿不足云也至探幽寄野斫青光而写骚时厯屈坛或不尽一级余所以遗之者殆将以屈况其才司马况其遇云尔
　　
　　画鱼记
　　
　　画杂鱼缯一幅衡六尺缩三尺有半为水满缯中作大鲤堇三尺昻首振鬛尾拨刺掉而未申远观巍然葢以主羣鳞也余鱼散处四旁鲫三金鳜各二鯶鮧鲦各一鮡五鲨九余悉鱦而别其状体员而鋭喙如鲫之数体如鮡差巨而有赤文数亦如之首体特丰囷蠢而色秽杂者一体极细鳞鬛未具而微红者十有五直者横者顺者倒者跃而疾者伏定者大者赢尺小至于寸分鳞之类如是而不觉其多焉蝤蛑虾各一介类止是而不知其为少焉芰叶苹蔈淹冱溶漾甚有真意其隅识曰直仁智殿安成刘节写知节为官司人未知何朝意宣英间也外大父陈公持视允明窃观乎鳞之大有脊千里鬛千仞以逮乎寻丈尺只澒洞泱漭之间升沈怪幻厥为雄标竒观超兹圗者阔矣而未有贵者焉曾不如毫栖墨寄乃得文章以传非缪乎哉又胡有于真假之择幸焉耳不幸焉耳是未足以知夫人之所遇然哉即观乎其假者昔之名圗神绘又孰少哉往往云飘花堕矣而兹圗也得君子焉而宗之应弗遽腐灭已又未足以知夫幸不幸之不出于良庸哉允明承教久莫为复暇日谛观而感焉因托为记云尔
　　
　　新刻震泽纪善録序
　　
　　宋史言著作王先生信伯不著书然木钟之扣门人不能无书绅之圗也故周宪氏有兹编然以为先生之道尽于是固不可以为不须是亦不然也使宪辈闻而不録先生之道遂无闻于世乎雨露之濡也不能一日而徧天下茍有被之者欣欣然向荣矣兹编一话一言类有以淑人心鬯圣谟审理义天下后世人得见其一言一言之泽也其言及于一人一人之泽也岂独一家文献之征为子孙百世之幸而已乎初淳熙间蕲守施君以兹编与先生文集同刻之郡庠今先生十一世孙观既重刋文集复别锓此俾可孤行焉呜呼去先生四百年而其言复为世恵观之心即宪之心亦先生之心也人可以见君子之泽不斩于五世而贤子孙之所系不轻矣新本既就允明谨叙其故以为被先生之泽者告云
　　
　　髙陵编序
　　
　　宋滕■〈山上成下〉作孙王墓记洪武中卢舍人熊辨之诸贤表跋歌诗前后班班亦可以观堇缀一编鐍诸东邑黄文学应龙之私筥吾党朱尧民取第次附益之而沈润卿以入刻然后不泯夫封干祠孔昔君用誉史郡国者丘垄之载不可缺已而为事至于无所为者而义见焉于是亦有以识尧民之义也吾郡新志屡艰于成异时有良史治郡书则是编其中流一壶也欤
　　
　　考徳録后序
　　
　　太子太保礼部尚书翰林学士延陵文定公没既塟嗣子中书舍人嗣盛取所受两朝诰勅谕祭文及碑志铭状诔挽之属类为书曰考徳录允明従二三子读之或曰言止于书乎曰书不尽言其要也徳止于言乎曰言不尽徳其稽也葢凡公之发于家则教淑于士恵饮于州闾其立于朝则道格于天子义孚于百辟而福蒙于天下咸无得而称焉及其既往而孚者思义淑者思教饮者思恵蒙者思福不能自塞而始为之言葢其徳犹风雨之泽草木岩壑苑囿施被无间而得者各自以为懐言之者犹济者之诵江河憧憧皆是而不必人人之能言也虽圣人于是亦付其全节备绩于公万世之信书至赠奠易名之际且概致其旌劳崇旧之大畧耳此其势也昔之哀三良者黄鸟三章哀公诔孔亦三数语有炜一编天纶昭回宗工皇士鸿制森列布之四方维公生荣死哀之系葢曰言之文者行之远轶秦风俪鲁记以县诸不刋或读者终卷而思见言公之全者倘以愚言而少慰焉
　　
　　遥溪诗集序
　　
　　西川熊君气韵粹清少以毛氏诗取科名天子使为学者师先主蕲之武陵改蓟之房山又改吾郡之呉今转于长洲虽所职在经术而故抱诗癖不一日废吟事宦踪之所履东西南北抚心触物临人接事欢欣而感愤抃蹈而戚嗟流达而沮缩酸醎而甘苦以至饮食梦寐谑浪笑傲一寄于声焉既久而富次成数卷谓予可以参印授以乞序试观之祁祁乎晴云之多态也湛湛乎秋川之濯石也欵欵乎亹亹乎布粟之恵利人也葢其志在兼善故其情和而不流其守廉谨故其词怨而不怒其行已孝友忠信故其气惇厚而有容余恒怪时之人媢唐而媚宋元人学唐而靡今之工者乃犹不能追之反师宋而又失故步遂致连卷伧囊地自为派人自为格其升也若谵其沈也若粘如是者亦独何哉君之诗尤长于五言葢非唐莫拟拟之久而化焉每若合契夐出他作之上耿耿乎劘长卿之长城荡信明之枫江予谓可孤行焉君名永昌字某世家忠州之酆都遥溪其因所居地而为别号者也
　　
　　重刻中原音韵序
　　
　　有文韵有诗韵有词韵曲韵有古韵有今韵古韵出于六经作文者用之古选诗用之今韵出于沈氏近体诗用之词始于唐盛于宋以迄于今其用韵犹诗也惟金元北曲乃用所谓中原之韵葢因其国都在幽燕之区河洛相去不遥其方言如是也故为其言者每诋诗韵之偏而为诗者则至今犹不従之我洪武圣人亦既命儒硕定正韵如其说矣诗韵姑未论若北调之制可不严于此耶余也好乐故尝自负知音谓四十年接宾友无一人至此者颇有言乐之书兹未遑似诸人每浩叹今日事惟乐为大壊未论雅部秪日用十七宫调识其美劣是非者几士数十年前尚有之今殆絶矣不幸又有南宋温浙戱文之调殆禽噪尔其调果在何处噫嘻陋哉大河王将军廷瑞俊迈士也既刻诗韵复欲取周徳清中原韵入板以示予予为之喜甚凡正音之说徳清全书言之甚详因稍为括取要旨数节授之令列诸前庶览者可得其槩也缮毕就梓稍引之云尔
　　
　　刻沈石田诗序
　　
　　唐人以诗为学为仕风声大同情性畧近其间李杜数子杰出然而格有髙下音非辽絶犹十五国各为一风可按辞而知地唐亦然尔斯其美也宋劣于唐居然已其有杰出若杨刘欧梅钱惟演王元之林君复魏仲先苏子美晏同叔王介甫恵崇之流犹唐声也无已刻志少陵苏黄亦尔虽门行若别而堂室暗符故能豪擅自任然使孔子复生则有若瞠乎避席矣流及国南曽戴去非数子犹师道也洎至能务观廷秀又自苏黄而变然转奥宛而趋畅惬或伤率易而邻讼辨矣或以宋可与唐同科至有谓过之者吾不知其何谓也犹不能服区区之一得何以服天下后世哉国朝诗人其始如刘崧林鸿辈以至四杰十才而来班班然可知也有不以宗唐而胜与沈公独酾涓流横放四海一时风骚譲以右席尝试观之唐与宋与众或未知我独知之葢其家法固主放翁而神度所寄唯浣花耳是以兴观羣怨君父动植已发之而自惬人推之而莫辞号为我朝诗人谓其音异唐而犹挟其骨也不然徒以其语将不足以望前辈诸子况其上者乎公始爱予深其子云鸿又余表姊之家也辱公置年而友昔命云鸿持诗八编倩为简次皆公壮岁之作纯唐格也后更自不足卒老于宋悉索旧编毁去后学者皆不知此余犹为惜之不已今人重公诗亦多震于声尔公学练左氏传平生语言义理皆左与杜也其集稿甚富稍有华氏沈氏二刻本淮阴王挥使廷瑞又以所得百数篇成刻请序聊为一言之廷瑞好作义恵事观沈集中赠其诗可以得其人
　　
　　潜庵游戏引
　　
　　王潜庵有成已成物之恵有独乐同乐之趣才人韵士为乐府以美之者成卷潜庵亦有荅报双调一章并自述谕俗南曲数首主器荩臣卫使彚而梓之噫方潜庵在时吾辈相与举杯歌啸命童子拨弦度拍以乐青春桃雨落红丽日将暮此词足以发胸中之耿耿今潜庵往矣子敬之琴山阳之笛吾侪固不胜感慨然潜庵达者也吾辈临风对月试理旧腔潜庵得不又为赤壁之鹤敲门之竹与我等赓和于形骸之表耶因为引之目之曰潜庵游戏
　　
　　懐星堂集巻二十四
　　
　　●钦定四库全书
　　
　　懐星堂集巻二十五
　　
　　（明）祝允明 撰
　　
　　○纪叙
　　
　　杜憼古易序
　　
　　门人杜憼以为晁氏吕氏朱子所定古易但复汉初之本皆为近之而未合孔氏之旧乃出已意谓羲易独八卦象有画无文亦未立名因重因重出于三代文王命名而作彖周公作爻辞孔子十翼以说叙杂彖传象传系辞文言为次亦皆有旨此乃汉前未乱之易古文本也乃定以羲皇三画八象为一篇文彖上下二篇周爻上下二篇孔翼十篇共十五篇书成不以示人独持谒余请序余虽一日长憼治业不尚章句憼质颖力勇一旦发此具有叙例又作辨注圗说以发撝辅翼其书曰周易余毳以成一家言自云入山啖虀几三十年万得之其勤苦如此亦勤矣大率圣人之言简而远裕而周学者随其所近求之无弗得会之无弗通况易之精深几微岂庸士能测由孔子后至于唐述者如是其繁虽其书今在无几其间英玄之流邃诣旷得亦安可诬吾意非无知此者要在钩发赜隠置畧章句擢玄缊而遗粗迹得意忘象如负苓笑王通之鱼兔即康成辅嗣康伯仲达辈其遐迈颛确如是乃不知乎葢亦姑从简便以为无损易之大致云尔且昔人之讲重卦命名之说亦多矣憼此本固亦宜存以备后来参订其广之勿秘也杜为吴中世儒髙隠之家憼为渊孝先生之孙余师佥宪先生之子志夐而行狷笃学力贫不茍谐一人一事游神风埃之上有轩举霞外想竒士也
　　
　　西洋朝贡典录序
　　
　　西洋朝贡典録者所以叙海表列国之事辨方域列山川计道里陈土风纪产育述朝贡以阐王化録建设以美使才备国典之实録寄通览之遐志者也若昔先王乗龙守寳则莫不重于舆乗夏贡周方涉笔圣作史汉志地粲在指掌后史继起损益可知大槩成于革代之士掇当时之闻见以附前典之同异至于元氏抚有天下号称广拓然此西溟南涨挺而不宾我髙皇帝出震行干威徳迈古率土来王不贵远物太宗修文爰务通道始有剖符之命包茅之征中人郑和等飞星舶于天池耀皇华于鳌极然后章亥旧步载纒縢鞟张骞异域倍收筐匦前后輶轩互形方策虽称实録犹未会通言而不文行之岂远黄子勉之生乎华文之区而遥揽恢诡之观隠乎一尺之几而虑经六宇之阔游乎熙安之代而慕驰奔奏之辰间气龎博时而出之握椠随襟是有此作其为书也法班马叙国境所在风俗所殊法周官叙田畜法山海经叙山水鸟兽草木法禹贡叙贡物每一岛末复着论以该未尽事事有征言言非亿刚柔错布譬繁星之丽紫霄纲网有条烂璇珠之缀藻冕信乎逐南左之良匠追卿云而我仪者矣嗟夫斯今之世作者寂寥或辨性较礼附丽经师或猎琐浮尖依俙文苑以子之器何不髙谭五经富眩千轴岂其憙役于裔荒恢竒之形而甘似于齐谐志怪之见也哉吾又悲夫得黄子之心者寡也将其明发有懐思辅明王弘际天盘地之治也思效使能以达居中驭外之策也思豁耳目以抒笼山络海之气也而重慨夫横絶英雄徽纆于三场二试腐章屑句之条律曽不若奄尹儓臣衔天言蹈地维行志吐气以琭琭珞珞如也故去彼取此裹粮蹑屩孤踪千里访鞮人于海澨诹黎老于蔀庐阅七龙易七槀而编始成前史异今置而弗溷或涉疑舛时议及之以于西洋特详故题目云尔其间演论数右张旌能无隠忧岂徒骋艺曩时太传太原文恪公尝谓黄子中秘亦无诸国风土之书春官所掌不过朝聘表章万物闻有此撰爱赏良深而未瞩其就黄子不妄比人上唯王公下猥及我今王公既没我当叙之是故望英主艳伟功爱才猷乗桴非愿放海皆准进绎宣尼之麟管退扬子长之辔丝则典录之用是黄子之志也
　　
　　书汉唐秘史后
　　
　　宁献王撰汉唐秘史二卷自叙及安王跋言太祖皇帝观唐史后胡寅断辞因命王为之书大意主于戒偏详于怪乱淮南王母张果辈凡后人所称二代杂怪诡事征采最繁多不自正史出也至极鄙亵若武氏如意君髙力士假妻小说之至靡者往看禆书犹以为设托此悉入大笔载述凿核又特承宸旨而为其敢以无稽云者剿淆之邪葢王憙纂辑竒编閟牍丛萃其邸王浩猎而为之固易若徒出不经之策外人亦能之更不敢尔
　　
　　约斋闲録序
　　
　　约斋先生俞君寛甫呉之乡校师也秉操贞介守道笃学慎交简出泊然安素其为学也好剧飱饴勤彰逐月外视权要若仇声利若沤黄卷宾王墨订朱雠日与古哲者游葢皇甫玄宴之流也寄业函文姑应童蒙之求仅五十年乡邦之徒先后百数去而化之向善知耻殆有潜助风教之功焉尝结同袍为社以相切磨若张云槎南伯而下凡十余辈月以朔望一人为主具鸡黍脯修宴会斋馆必有诗篇唱酬雅歌髙谈以毕舒景余三十霜其乐有王公不能得者已而渐以雕落今独君岿然存尔予自布素交君亦且四纪今或二毛相顾襟礼不异曩昔其嗣弁字子容凤毛兰种世其儒业尤益亲予比持君所为约斋闲録二十卷示阅属序葢君绨简仓箱充饫耳目暇日以其胸中千卷摘类为此皆其平素翻玩有契意处便为札记至是因整比而成之非其学之全也然览者蠡测亦足以得其鉴裁之髙而有劝惩之益矣唐人为稗虞之册各征见闻不事剽袭宋之述者倍繁自一二大手外窃掠复迭多有可厌君书每少引故典而收拾当代为多此吾所谓髙者书之部类第次亦有微旨观者当复得之
　　
　　洚溪崔氏族谱序
　　
　　洚溪崔氏族谱重修于处士云其孙太学生澄又益续其世捧副见示阅之谱凡十有一世始于五八秀才云当八世澄之言曰澄闻诸大父大父闻诸族中之长曰先世扬州人本姓郑至六七朝奉府君为宋武臣靖康避地东南侨湖州之长兴遂易姓崔其子百九秀恐失本姓因两存之而徙呉江之洚溪以迄今而姓则竟従朝奉之易澄又稽诸庙主之陷自六世以上皆题崔郑氏其后乃止曰崔又稽诸旧谱一世祖曰郑五八秀才其子曰崔郑六七朝奉则知加崔始于朝奉无疑郑为本姓亦无疑今当削崔而还郑又无疑矣今谱第因旧本而继书之前无所与变维兹说则非言不章抑凡作者续者之旨皆觊于执事者以诏吾后人允明曰审然则曷为不正言以明示之乎澄曰慎传疑也允明曰善哉谱一言以蔽之所谓慎而已矣氏姓谱中第一事失今不明后则必乱然与断焉万分一有误则固不若传疑之为愈也庸妄者至冒先他人则传疑之善子其勿惑抑岂特氏姓一端世次慎则昭穆正矣称号慎则传远信矣行治慎则功徳着矣矢身慎则惩戒生矣行第慎则宗支定矣嫡庶察矣疏宻彰矣承传慎则永以弗队矣凡此皆谱之具皆以慎焉则谱之善其至矣若夫根柢于亲亲尊尊合异而同以之崇天常而维有家则固必繇此善也以出而作者续者之旨悉萃于兹矣凡尔后人尚相与鉴诸
　　
　　蕲州甘氏重辑族谱序
　　
　　甘侯于夏以其国氏至盘为殷王师周以国封子带或曰姓始此入春秋有徳秦有茂罗居丹阳汉有延寿呉有宁晋有卓咸昭列世史至战従许逊学神仙圗经言上升逮五季従矩仕南唐左钤豁始自润迁丰城生祯仕武功大夫右军卫前总管充左平野指挥第一部副兵马使申报本部公事检校国子祭酒兼监察御史上柱国后佐宋祖封丰城县开国伯生宗袭爵生令绪居唐福生茂筠茂筠生熹熹生量量生靖靖生礼礼生遐遐生宗明宗明生有文有文生永坚永坚生景山乃徙蕲生叔杰叔杰生正徳正徳生雨雨生应模应模生文焘文焘生某某生某某生廷震廷震生仕英仕英生仿仿生莹莹生泽仕呉县儒学训导所受世系独宣徳间应模墓为人发纔得文焘所著碑阴志称祯一世祖应模当十六世弘治丁已泽迁太仓州儒学学正一日与同寅临川邹君元洁语及家世邹君曰予内氏即丰城之甘也泽曰嚄岂是哉邹君固好义者立邀舅氏希圣挟谱以来参对志谱果脗合而向之阙者以续世次不爽且圗传登载详甚泽捧读驩愕以为自天而下乃悉授允明乞订辑之乃为统并植本而剖剔枝条造为蕲州派定谱如左凡谱掲圗于首表纲也传次之疏目也诰志次之备事也旧序述又次之广稽也他支尾焉周远也传则否畧也祯载丰城谱明甚而志作积葢时族人争掩穴茍遽传录而舛或涂沙迷漫文画亥豕乃类积未可知也志谓永坚为十一世今自祯数之当为十二葢其误亦犹祯积二端之类而此従谱追始于従矩则实乃十三世而应模乃十七世为真也志言正徳生雨雨生应模而谱作正徳生百七百七生庆孙继百七为雨行无疑而庆孙继孰为应模亦未可知也又谱书允坚志作永谱书叔杰志作杰此则永允讹于声相近杰即杰异文也凡此详说之而传疑不决焉慎也若夫谱之隠而显与离而合则皆天也天者理也莫之为而为若不与于理而辅彝教长孝仁一家之私而大化回合若有意焉实理之自然也于乎莫之为也而契诸理且曰天意也当承之矧上帝初降我衷孝仁彝教之根柢其理质核而付畀执持之绵固终吾生不可一日违焉以承天意者宜何如也于乎宜何如也作谱序
　　
　　莆阳林氏世徳圗序
　　
　　海内林氏皆出黄帝而祖比干上下数百年今无盛于闽之莆矣允明尝従今南台中丞公待用翻察世箓本柢条枚乗载甚详宻葢自铜盘铭丘汗竹演派景龙氏族表元和姓纂名士传人物志温彦博李习之等碑述三仁建徳九牧流庆煌炽昌蔓噫其盛矣公又示厯世绘象昉于睦州继以九牧以底于公絫二十辈为之列赞目曰世徳俾作叙系自或者以程叔子疑缪于一发之论往往后此夫刍灵木俑靡矣彼铸金懐忠雕木广孝君子不废至于麒麟云台凌烟之作驱逐旁求之华尘吾独不得以是比于裳衣宗器之万一欤故曰君子不废也意者君子之所以孝也则因而进之其骨干忠孝肤肉遗则血脉典秩毛发文华而秉执精神含蓄元气以致象贤保遗之力来晜云仍后世万子孙无替也则圗也者直羮墙乎哉中丞公祯符当世其出处如睦州劲节如邵州文业如江陵余并无忝于乎其坐食于是也久矣夫予敢集诗以谓公以至其后人葢曰惟其有之是以似之子子孙孙勿替引之
　　
　　江阴夏氏新辑族谱序
　　
　　维嘉靖三年春江阴习里夏氏再辑族谱成请其友长洲祝氏叙记之于戏善夫夏之为斯谱也其文献之咸而展者欤昔先王惧斯人之淆其生类而禽也薄所厚厚所薄用弗戚戚疏疏而颠也懐膝室宫遂必至于涂陌而草木也于是乎有宗法之建以尊其祖以敬其宗以系巩其条枚以长其仁爱忠敬之心而成其孝慈友睦之行以迪于皇彝民是用乂而勰圣泽涸王章偾而世政茍宗事斁焉宗法废而谱谍起自魏晋以至隋唐凡厥士庶姓氏族望官有簿状家有谱系簿状定选举谱系别婚姻立局署置圗籍郎令史掌之中正功曺据之于是乎民无弗谱之族而又公有知撰之士私有辑述之儒若王僧孺徐勉何承天髙士廉栁冲路淳韦述栁芳张九龄林寳之徒百家百官谱姓苑官氏志氏族志姓系録开元永泰衣冠诸谱韵畧姓纂姓解之类篇卷详博荐振斯道爰及其后国萃民散弃而弗庸迨于欧阳修氏用其畧以表唐之君相仍自作其家书苏洵亦创为之其规小异近世大夫士或作或否作者惟放二家而为之非先王之制亦先王之意也是故先王之于人也聮其散以坚其合后世任其一而趋于分至于今之所作则亦畧随近体而存其意云尔矣然犹有不为者非先王之所纠以自弃于皇彝之外者乎若夫为之则美矣奈何好声夸俗炽乎其胸懐乃且文瞀实私尚公伪灭诚以败其仁爱忠敬之始志于是乎简编具而心行违其尤至乎搜华祖异以易背其先始以广孝而不孝是终又将焉用谱为以余之见观今之俗愚贱不为已富不谷不为已富谷而为则多践于夸以伪庸弗悼与葢夏氏于是乎免矣夏实圣后莫非文命之流而谱弗援焉乃始乎竦而弗讳迁焉风声丽于王言行谊灿于文苑天叙有惇典礼攸行不亦善乎斯文也始作于处士雪洲颧继修于云溪蒙兹乃再辑于太学谅帅其父易轩顺之教而为之书既善矣繇文以稽物仁爱忠敬之心茂焉慈孝睦婣之行阜焉冠昏时礼重其世也生养没蔵备其孝也斋祭时思追其远也义仓苞筐博其恵也诗书瑟琴章其教也俎豆宴享浃其党也笏绶夙夜移其忠也无墙阅螟无牝晨蠧无色博鼠中胖外上型下前榘后可以修身可以齐家可以化乡可以达天下故君子曰夏氏之斯谱也善夫可谓文献之咸而展者乎信斯言也可谓文献之咸而展者矣
　　
　　跋锺元常荐焦季直表真迹
　　
　　弘治初客従越来持锺元常书荐焦季直表示予察验真伪将售诸博文家子未敢决亦以岁月绵阔已甚不能不传疑也后乃归之沈先生启南家先生长子云鸿为予中表姊夫更诹于予予应之犹是也他日外舅太仆李公阅而赏叹不置特为鉴定题曰此千二百年之真迹希世之寳也然后众论乃定公又言曩于秘府见二王书二王书则人间未闻影响二十年前有以十八字为右军书嘉兴人以重贾购去然固亦未能决者也
　　
　　跋定武兰亭
　　
　　闻为定武刻谓必神彩英艳发阅乃如木本大不然者徐察之然后见至神极彩在太素浑涵中葢事物之圣者必如此定武本有肥瘦此或是肥者又前有二郡名字此无之而名贤标记来自甚明真当为世寳今蔵吾党良恵沈氏屡观敬记
　　
　　跋王方庆进唐临晋帖（万岁通天二年四月三日银青光禄大夫行凤阁侍郎同凤阁鸾台平章事上柱国琅琊县开国男臣王方庆进）
　　
　　宋太宗刻阁帖皆当时善书者摹真迹故唐临不入雕镂数百年来犹在人间然亦不完矣描貌之手为冉闵具体上也有若之似亚也后来多阳虎耳华公蔵之真是絶寳予曰幸哉今日得従公见冉闵
　　
　　跋蔵真千文
　　
　　蔵真书向独见妇翁太仆李公所蔵一帖耳今复观此葢方岳顾君所蔵玩之不足谨志岁月以自幸耳辛酉二月望日
　　
　　跋王右丞画真迹
　　
　　嗟乎魏晋六朝之迹予不得而见之矣入唐固当以辋川为宗祖山西有摩诘四景山水石本四方方尺有只薛尚功辈题识徧其上绘事岂金石所能办亦存其骨肉大都耳可见在当时已稀阔珍贵之至故谋及琢磨而况于今乎倘能见之非人生大庆快邪迩来闻有一轴在亲军黄君所昨者乃得捧阅大内后宰门有丹漆巨挺一以支北扉不知几何年矣成化间挺偶堕地破乃髹竹也中蔵卷三其一即此事闻进御重瞳一阅明日左右请所归掌时亲军伯父司礼侍侧上遂以赐之亲军云尔圗用细练髙尺二寸长四尺竒前后周完末下正书三言曰王维制
　　
　　跋褚摹右军枯树赋
　　
　　河南存笔在人间者数十年来特传有禊叙一本在故祭酒陈缉熙先生家号为真迹而今亡矣此外虽赝本亦罕经见此枯树赋殆是元人翻搨其中不胜褰裳濡足之苦其外正若桓大将军之于刘司空甚多似而多遗恨者后有鼌补之跋却是真手笔辞气笔势皆极超拔矫然游龙金陵人家蓄之请予鉴玩因书云尔予见鼌书前此止一小牍不知其精絶如此也
　　
　　跋东坡草书千文
　　
　　北鄙之夫居邻大阅之场旬朔见大将军帅数百士入场校猎数骑张弓发矢驰马回旋几匝鼓进而金退顷刻而止曰战陈如是已甚则弯桑折栁效之自以为不大相远一旦此将军统十万众出塞横行匈奴中鱼丽鹤列噏忽开阖变化若神戈矛弓矢之具击刺向背之法与向来故步如不相闗者鄙夫见之然后魄陨魂越始知兵法乃如此今之学坡书者故未尝见其槀法使观此帖其陨越失措何可免也帖在练川沈文元因出共阅辄附此语何日相与请正于阁老延陵先生必有教吾二人者
　　
　　跋米元章泛海等九帖
　　
　　范至能说米书初自沈传师来后入大令之室此九帖当时已入秘苑后有元晖跋今在黄轻车家前后具完尚昔之粘缀也其一帖评唐人始言草法不入晋格徒为下品此固通论殆亦其实録邪麝煤鼠尾熏染终岁所成若此今之学者亦知之乎
　　
　　跋米九帖后
　　
　　又书米九帖中其一乃所作海岱楼望月絶句三四云天上若无修月戸桂枝撑破向东轮一诗凡书三过最后者又绕书其旁云凡四五写方有三两字佳信书亦一难事其用意如此海岱即海岳之谓又知尝有此楼东字旁又作西字犹自未定
　　
　　跋东坡王仲仪哀辞
　　
　　长公王仲仪哀辞淡黄绫界兰亭行书前题武宁军节度推官苏某体度荘安气象雍裕中和大成书之圣者也
　　
　　跋苏沧浪草
　　
　　苏氏父子兄弟以文学鸣汴都盛时传家笔札擅声翰府子美尤称独步赞者谓花发上林月滉淮水其既遭一网之打残章碎简留迹极寡后朝廷重购于其家家裒数简上之皆才翁笔也朝廷不知其家亦不知也此帖董良史氏所蔵今存中丞陆君家允明在南京中丞出示抚玩竟日平生昉见之耳意谓根本大令而得于张长史为多第前人未尝论如此如其锋颖秀削清劲动荡则花月二语亦颇得之
　　
　　跋米搨兰亭
　　
　　禊叙真本自温韬弃掷人间虽淳化之君购募而不得故不列于阁帖当时士大夫各以所见本临榻各因其材所偏近者而得之然每披阅未尝不见右军之一斑葢如大成之圣为其徒者具体一支皆有益于后人老米此本全不缚律虽结体大小亦不合契葢彼以胸中气韵稍步骤乃祖而法之耳上下精神相为流通吾辈试窥其同异之际必有可言者此正轮垩妙处也今欲拈出噫欲识栁下季只看鲁男子
　　
　　跋文潞公三帖
　　
　　右潞公手札三札不过数十字而辞意蔼然资政一帖国谋友谊尤见素懐字虽不甚置意亦时有唐人风致非无师法者苏文忠谓公综细务虽精练少年不如贯古今虽専门不逮二者于此帖亦皆可见
　　
　　跋华光禄蔵宋代遗墨
　　
　　右宋代遗墨十有三人思陵二米南宫二欧阳文忠公韩康公张魏公山谷老人林和靖陈简斋张樗寮朱文公岳侍郎珂陈参政自强各一而秦桧以当时人元巙子山柯敬仲苏昌龄倪元镇以题识皆附之通十八纸国朝李布政昌祺详系卷尾今为光禄华公汝徳所蔵髙宗所书是李诗米是王畧帖赞中语及太宗御书赞余皆札启忠定与赵忠简简斋与向芗林余皆一时僚友姻眷或衲子辈大抵谒谢报荅日常事然如欧林黄朱上不谄下不渎自然可慕张岳虽徇时仪尚多忠实魏公简斋専谈国事简斋间及时政魏公忧其君之目疾喜桩钱之多入劝忠简以戎务责成于已而専养气以伺之其忠亮皦然特殊简斋报芗林以庙堂用其名而召曺成畀芗林宫祠又报李忠定帅湖南且云李在福州已令分韩世忠一军便由汀州去朝旨甚严必已就道亦喜辞也诸人以书名者如米黄张三氏人多见之此帖黄当是盛年书然云失牛儿牛儿是知命子知命已先亡岁月亦可考今未遑尔昌祺云米诗不类其书余审察实是但浅目不识巙倪所称辨右军之说是跋王畧语也又太宗作真宗亦误樗寮数笔特丰润茂宻轻重得所卓异他日书他如六一则庄安寛博晦翁则真率简古林处士岳倦翁类欧公而林稍驰骤岳尤矜持犹存翰墨家法子华任意而已徳远去非自强皆晩宋一种字陈稍藻饰忠定转柔弱葢功不暇也秦老想亦效米而不胜搴襦之态大率观古人手札可以四科求之言语文学一览先得或谘官业谋家务可以知政事理致短长意度寛猛大小可以观徳行今求之斯卷其具者亦多矣独奸桧厕之多欲削去余语光禄曰勿削此他山之石也
　　
　　跋苏文忠五帖
　　
　　右苏文忠五帖其一与郭廷平二与中玊提刑廷平不知名提刑不知姓所言报荅小事外献蚝帖极言蚝之美至令叔党勿宣传北方君子恐求谪海南以分其味苏钧秀才帖言歙研发墨滑润虽非絶品亦不必他求闵仲叔不以口腹累人公人品絶世岂以一蚝秘于人大率寄其髙逸之韵如以啖荔欲长作岭南人游事竒絶而不恨死皆此意也然复以此望于人可见其视世满目皆同志君子也即品研之旨亦然何其闳博大人至如此帖在朱子儋所后一纸为叔党题郭熙平远三絶气度正尔与乃公相缀属尤可敬爱
　　
　　跋米书天马赋
　　
　　南宫与眉山豫章莆阳擅声宋室近时学者寡师王氏宗祖必先事四家为襄阳之学者大抵步入狂狠允明亦愿学而资力兼乏乃不易尔而亦不易以语人此天马帖为梁溪钱氏世蔵其孙昌言出示舒玩未终第觉法度森出与寻常之论大异高阳冯几之口不几于误人邪昌言请识跋稍附尔尔异时缔观着力或得畦径一二当为再议以易此语
　　
　　跋宋人聚帖
　　
　　右宋人遗墨聚为一册通若干纸书者凡十九人今蔵予姻沈润卿家其人为苏文忠公王荆公米南宫赵王孙令畤吕吉甫蔡翛王岩叟范文穆公韩侂胄蒋宣卿外名无咎一觌一克家一而不氏想是鼌补之孙仲益梁叔子又名光一衡一正夫一未详其人前两人或是温公与叶梦锡未可知又某乡一某一结字草异不可辨大帅皆自仁宗至宁宗时人也以君子小人杂列故署题不称贤所书虽皆寻常与人诹报事情小简札自髙贤名家外其它小有才者词义字体之间亦往往可观视后世羣辈不独徳不胜才而并亡之者又不侔矣此亦系时运之叹然而薫莸之臭果孰得而乱诸千载而下览者犹恶其共器且犹累善类之称题也人心之严竟如何哉则其在当时凡为彰瘅旌别于朝野者其心即今日无少异抑又何患乎天理之有泯时哉然彼且得以其艺文之末而附厕珠玊之侧以窃寿于人间世则后之论者或曰质而已矣而何以文为者又如何哉此圣人之教必曰文行忠信又曰志于道据于徳依于仁游于艺所以本末了然呜呼斯其厯万世而无弊也夫
　　
　　跋山谷书李诗
　　
　　双井之学大抵以韵胜文章诗乐书画皆然姑论其书积功固深所得固别要之得晋人之韵故形貌若悬而神爽冥会欤此卷驰骤蔵真殆有夺胎之妙非有若据孔子比也其故乃是与素同得晋韵然耳今之师素者率卤莽求诸其外动至狂恶又是优孟为叔敖抵掌变幻眩乱人鬼只能惑楚竖子耳亦独何哉可恨可恨卷迹英气横发于其本书故是平生神品尚古光禄蔵护过于至寳老谷不死之神在华氏矣
　　
　　题米老着色桃花障子
　　
　　元章画故未见一日过阊门姜氏壁间县桃花圗一轴漫即视之见其绢极缜细却看其笔正作树一本上发花叶茂宻丹粉傅染莹然妍烂气势盎郁甚异之徐见下左角一印察之方堇二寸作缪篆其文曰楚国米黻始知为公之笔更缔玩之益悟其妙以语主人亦始知珍秘后几日过之不在壁矣今其人已亡便従其家索之料亦不可见矣暇日臆其笔法以世不多见其画漫志云尔
　　
　　跋宋儒林郎王大本遗墨
　　
　　右门状二纸请支米呈一纸皆王大本存槀予尝观王氏世谱大本字立之官终朝请郎浙西安抚参议今按此状前纸与米呈具衔同独辞判府状易奉议作承议耳宋制阶官承议在奉议之上葢前状淳熙三年六月所为后纸则九月也以是知大本转阶在六月九月之间当时迁转之制四年一转以是知大本前任葢已四年无出身人逐资转有则超资至奉议则并逐资是未知大本出身何如也米呈无年号然称干道九年职田米则应是淳熙元年初绍兴间举行元佑之法阶分左右史谓淳熙初宗室善俊请去左右字従之观此则善俊之言当在春夏大抵古人遗墨类可以参稽国政家事凡此数端皆小节无庸深论然亦可以补家乗之一缺故先世遗墨之当重不特以手泽之系孝思然也承议九世孙观请余题其故因识此观又谓米呈后衔书不完想以此不发此恐别自有故亦不必求
　　
　　跋重勒宋太学生陈公少阳书草石刻后
　　
　　陈公一死光烛千古史纪其所语髙宗者在留李忠定斥汪黄及下亲征之诏罪不进兵之将毋幸金陵二事其后乃言忠定请都江宁初奏之误宜従后说即此书也今人见其碎谏鼔脔内竖至舆榇伺戮疑其所言必巉絶近讦观此稿开陈事体展转曲畅岂若是者哉史言八月壬午用黄潜善议杀东此稿书八月二十五日所作其日即壬午也然则具草録进与遇祸皆一日也书中辞理明彻与其笑语收吏之言皆神度渊澄真善处死生者哉书云傥蒙赐尽于陛下之威命则死实甘心或恐遭害于权臣之毒手则死不瞑目故尽言以求死生之决庶父母遗体不至暧昧而没于是其死果得其素心矣书草石刻在镇江郡庠四方学士犹罕见之太学孙育思和取拓本摹入木刻以便流布其志嘉而力劳天下良心之同也予与赞其事刻成因稍志其故正徳庚午十一月三日呉郡祝允明题
　　
　　懐星堂集卷二十五
　　

　　●钦定四库全书
　　
　　懐星堂集巻二十六
　　
　　（明）祝允明
　　
　　撰
　　
　　○纪叙
　　
　　跋宋髙宗付岳武穆手敕
　　
　　宋艺祖得天下虽不以兵车要为英武之君也至于端王以浪子而失之于前康王以昬懦而不能全复之于后二君之文艺皆有可观独无为国之才耳丹青翰墨艺祖岂有是哉而天下得失之效乃尔何哉二君明其小艺祖明其大也此绍兴与岳少保手敕中间付属之重处分之均期望之深非愚者所能然桧谗而岳死于前敇犹两人由其明小故反而大闇焉回视厥祖所以用曹彬赵普与斥雷徳骧之事其得失粲然矣敕为光禄华公汝徳蔵不独兴君子之叹其亦君人者之永鉴乎
　　
　　跋宋髙宗付岳武穆手札
　　
　　石刻由三代而后先君蒙尘失国而继体者中兴则其贤不肖率由以分然究其理道是不可以成败论葢县乎其智勇矣昔人有言项籍临死归恨天亡耀射杀追以示非战罪斯羽缪也彼以攻战为取天下之务不知善战者乃将帅事取天下在仁智仁来逺人智收英杰羽不知也斯言政可以为若喻葢创业以仁智中兴以智勇校然矣由三代而后试举数世以参伍之葢如元始毒建安禅懐愍执天寳犇以至于徽钦之狩者彼昭烈元帝卒不全复版章肃宗幸复而有间然唯光武为能尽道究而论之则智勇深浅有亡之间而已矣智非钩箝阴谋勇非战克攻取自其秉不共戴天之大义以为智之根本而至于择相简将相时审势知几决策烛奸破诈察君子小人之分严理欲界至之辨皆智也自夫厉卧薪味胆之苦志以为勇之根本而至夫训武练兵信赏必罚任贤去邪不为势回利疚皆勇也视权谋攻战而大者也是道也得之完者其效亦完而誉腾亦久汉世祖是也得之而未完效亦视之而誉亦视之昭烈元帝肃宗是也若建炎之人品其去光武逺矣校诸蜀晋与唐疑可伯仲而实不及焉何也智之大者不及也昭烈之任孔明晋元之任茂弘肃宗之任长源则可谓不贰者矣凡其武功之耆繇庙谟之定庙谟之定智勇是也其有偏全之间者则所谓成败之天而其后来之得失又系乎既平之后之敬怠此别一理也若髙宗者则异矣其君臣之间日夕之所论议未始不以中兴为辞葢不胜其纷厖错杂前三君之时不闻费冗若是也而效卒不逮焉岂非智勇之大者未闻乎智勇之大者葢如彼而髙宗昧焉宜夫颠之倒之自壊以资敌而委其事于丰败大耻终其身与子孙数世而莫之赎也亦可痛哉岳桧之不同立谁不知之谈者迄于今不二而反复其故职由诸此有国与家者宜不是鉴哉而儒生断史案亦可以旁证互佐而得其情矣武穆受建炎手敕甚多当时皆入检括此一纸寿春帖不知何一好事者镵之石正足以重鹏举之忠寃悼九哥之昏风吾姻氏沈润卿治地得之以表于时诸文章家题述已富予缀此论相参焉
　　
　　跋宋赐江宾王进士出身敕
　　
　　句曲江秀才永年为宋进士宾王十三世孙持宾王所被敕及同年小録示予宾王绍兴十八年登第注授左迪功郎扬州泰兴主簿官终翰林编修江氏胄蕃且华望其邑然宾王行业阅履他无考见其详寻县志无传志近时所为极芜陋不足观即问之永年亦曰歴世蔵先遗物甚多三厄于火遂失十八九所知者如熈宁九年进士适道绍兴十二年进士汉建炎三年乡贡进士通道至大二年乡贡进士镇国初处士东辈与宾王畧着于志而凡公牒传志金石之属具守数百年而一旦亡之又传兵戈时失之沟渎惟此敕録并他房所留世系图巨轴在尔即録亦已焚其一后造室于旧壁中得之葢当时有二本一手传于外一寘壁乃知昔人蔵保之图亦已周谨然非易墙亦亡耳宋人敕告传于今甚多敕中语无必论尝谓前代命官必有词至卑逺若降谪亦然虽似过文然上下间情文固宜颇近俞咈之风本朝极简重虽髙位重寄若非纶綍之被不过佩片纸往莅事行即上之使有丰徳茂勲而非私家传志之播则一时后辈亦往往不谛其践履况后世乎此亦事之宜讨论者也虽然士果志乎建徳植业而树声亦固不以此就如宾王令闻之存亦不繄斯一巻也永年好学善文其耀世华祖者已自立行当褎然此固其弓玉亦绅盘也与
　　
　　跋赵子昻书文赋
　　
　　观古人文可得书法观书可得文法此具目者之能事也此巻所具亦多矣
　　
　　跋赵书团扇赋
　　
　　子昂书团扇赋近来顿见两本此小字者先出精微妙丽所谓不能赞一辞
　　
　　跋赵书韩诗
　　
　　韩公山石句浩烂豪擅非细软笔墨能发之而学士此笔亦复襟宇跌荡情度浓至脱去平常姿媚百倍譬如圣后封岳省方徳容正大琚衮和博摈相明习仪履安闲所谓従心所欲不踰矩可望不可学也
　　
　　跋赵松雪管夫人与中峯手帖
　　
　　右赵承旨手牍十一纸魏国管夫人一纸皆与天目幻住公者承旨所云悉为夫人没后与住商评欲修事荐严时承旨老矣音辞宛恻读之可为兴感不知当时本老答语何以写其忧也夫人以书般若得公讃叹致谢云云皈依之诚尤为迫切本之徒永定通作一卷今归黄轻车间以相示余谓三士咸従菩萨地来所谓应以比丘宰官信女身而得度者因縁聚会乃如此今皆还浄土矣学士夫人不能释然于现在之时予乃为勘破于过去之日相对一笑摩挲移日不独以其翰墨之妙而已也
　　
　　跋钱舜举明皇击梧桐图
　　
　　赵飞燕舞在掌上杨玉环比昭阳微有肌为盘中舞宜也谢阿蛮等奏乐其旁而潞州别驾所按与之谐则其素习可知虽微杨玉环独无一盘中之人哉来渔阳之鼙鼓不専在羽衣一婆娑也吾惜杨玉环受诬已久漫因钱呉兴为一举末减之手
　　
　　题顾司封蔵旧人画卷
　　
　　旧人笔虽有髙下必走法度中其下者凡耳今人縦佳者多以脱畧法度自为髙沈畦灭径指作意外境直愚耳凡可也愚不可也此段不知何旧人作
　　
　　跋石勒问法图
　　
　　右石勒问法于佛图澄图一段元人遗制也自腾兰来法轮通流东华无碍时诸比丘亦接现神通而十六国纷乱之际最盛姑以西来者言之如鸠摩罗什佛陀邪舍竺佛念之在姚秦菩提达摩之在拓跋魏昙无懴之在沮渠凉菩提流支之在元魏求那跋陀罗之在刘宋等或以禅定或以呪术或以翻译随机应縁未可悉称如帛公之在石赵尤神也当时诸国之君类皆憍慢顽凶在十不善业中为生活而往往崇事此数公者世恒谓神者莫盛于寳志崇者莫盛于萧武而祸身败国亦莫甚焉则其余可知矣抑不然也释伽文自以逃储弃国而得道者其道成后谓其力可以利物福世犹之拾芥而不以为能事也故従之者宁问以无生之法奉持恭敬唯恐不得一闻而谓家国之浊恶非其所与非惟不问而且惧其以此舍我也其于此犹所谓是不为也非不能也吾儒之教自身而家国天下本末周具为法判然而不相谋以正邪是非决之则有说矣而此则其势犹参赞位育莫非本具而唯以用行舍蔵为至义葢视人而行已不以具而不遂者为累其势然也延陵相国捧揭日月蓍蔡四海其言治国平天下之道也予也亦不佞佛亦不逃儒因其教而陈其事云尔矣唐子无心应世之语畧见大致予也复一鼓喙亦聊以游戏三昧绘笔工能好事博雅者珍收之此嗣昭之美也无劳于烦辞
　　
　　题元人写崔莺莺真
　　
　　崔娘莺莺真像乃旧传本非宋即元人名手之所摹也予向者都下曽従一见之继于疁城僧院中见一本大畧相类妖妍宛约故犹动人苐似微伤肥耳陶南村说曽于武林见崔丽人遗照因命盛子昭临一本且有赵宜之等题咏甚详此岂即其物欤盛君之临本欤或好事者重畨盛本抑因陶说而想象之以暗中摸索而为之者欤既识蔑面游艺之隙漫书以记吾曽云耳噫尤物移人在微之犹不能当予之徳不足以胜妖孽恐贻赵颜之戚姑未暇引尔归丹青也
　　
　　跋元末诸人帖
　　
　　由元末入国初一时文学无盛于浙西此皆遗陈秩维寅如倪瓉元镇王蒙叔明谢应芳子兰杨基孟载张羽来仪虞堪胜伯陈植叔方郯韶九成王行止仲其著者他不啻十倍羣材茂发蒙古既不能有零落蔓草或幸显于天朝未之尽也巻蔵尚古览之既多室兰之羡亦饶黄杨之叹耳
　　
　　跋太宰王先生蔵饶参政书罪言后
　　
　　杜舍人以当时措置亡术失山东巨镇作罪言信善论大事者邪饶参政以髙才受藩寄与僭据者居其时又不若唐季其亦有牧之之隠忧乎然又不敢有所论述因寓懐于挥写间是固非漫浪为之者矣太宰太原公取而珍玩之葢特重其书耳其事其文皆非今日所取者噫是亦公録善庸艺之余旨欤
　　
　　二研志
　　
　　少宰太原公示客二研允明获従观焉其一形中规有柄可提铭以璧海而系之辞魏文靖公遗也一正圆若镜山人耕土得之以呈公而公自铭者也二石皆良材固当甲品然而材之良不止是独是着焉以其属之公也即公之蓄固亦不止是独是着焉以公尝取而表之也天下之物之良而系乎取而表之斯着焉者亦多矣乎夫流发磅礴而异厥锺者天之气也凝合以成质粹杂髙下不可以迁者地之宜也随其禀以效用过则败啬之而不究者物之材也求之乃获表之乃贵利器以善事者人之术也天下之撰则皆若是也矣而岂惟二研然哉于是亦有以察公之莅斯世也夫研之遇取而表也以放之则山龙一人以巻之则衮挞百王此其不负公者如以辞而已也殆非研之所以望于公而自効者也非天地之所以生研而属之公之意也小子敢云
　　
　　跋元末国初人帖
　　
　　元至国初善书者甚多此册数人华光禄蔵今试因所聚取其尤者为评曰虞集如卤簿礼官赞导应节结束弄姿稍逺大雅鲜于枢如三河壮侠长袖善舞豪鸷自擅时落俗体邓文原如迭甓层城不胜沈实饶介如时花沐雨枝叶都新张雨如道士醮祠虽礼而野倪瓉如金钱野菊畧存别韵杨维祯如呉歌楚些时露方言陈璧如有若据坐尚有典刑宋克如初筵卣彛忽见三代解缙如盾郎执戟列侍明光
　　
　　题王安道华山图后
　　
　　畸叟学术渊邃吐露竒杰惜不见其至文士辈传述仰重固知其不没没竟独従其医理之籍推测云尔沧洲武将军家蔵得其华山图子凡数十段诗文数百首首尾烂然整完发巻便携人到异境诗句巉窅模象深古叙记脱迈人间世艺事有如此者俊哉近代当有几何许西岳雄诡精神与人踪迹言语间相警发者韩公杜老潘子陈先生后乃始得叟
　　
　　跋沈书徐公归田赋
　　
　　祖宗崇文教词林巨公黼黻皇度者后先照暎至宣英间而极盛大理先生之翰墨外大父武功公之文章皆一时独步也然作者能事类多兼之徐之书沈之辞又称尽美此巻所具葢其势若勍敌而其妙若合璧者矣吾友顾启衷寳爱甚至其得之固多矣抑今日文化弥盛君之志其将兼而有之以续国华于无穷者欤
　　
　　跋俞陈二先生遗槀
　　
　　呉故称多材葢不特以一艺云然醇徳雅操笃行善政每多兼之至于文学其一也有如都昌五经二先生一时师友倡和嘻其盛矣今乡后进多知其学耳若二先生之徳之操之行与都昌之政则皆兼而有之谓之君子儒可也谓之卓行可也谓之循吏可也而岂一材之云乎若夫文章之间慎守榘矱有徳之言则既知之矣而何足以尽之因阅子容所蔵二先生遗文辄系云尔
　　
　　记钱长史荅邹处士书事
　　
　　初洪武间锡山邹处士伯阳有昆季五人曰某某伯阳惇同气署其堂曰聚玉取庾氏金昆玉季语也伯阳广交纳滕尚书用亨为作篆书刻枋间而同邑钱长史仲益时为太常博士伯阳以文记属之太常报书云吾长官少卿髙公士敏及侍讲方公希直方操今日文印且不茍作其言能重轻人非其笔也无足以崇兹堂者既为请之髙公业已许矣须其成也则更求诸翰苑史馆国监诸词员诗之而王纪善尹实篆题王舍人孟端为图庶乎可也钱语如此第不审当时竟就绪否或得而复失之否伯阳既往三传以至今时用时用失亲蚤于时故堂之存者惟业业家东偏空壁几堵耳子孙亦惟知家有聚玉堂而已文纪之征漠如也他日时用偶语诸人乃得滕扁于一邻家已而装他故札又得钱之报章三数纸其间道堂名事者屡屡大率如前所云时用近鼎构家舍咸请予为题名而以故扁示属摹而大之以持揭于一堂复倩述钱书以见当时事势为晓后来乃为备纪复系之曰友于之重文章之重友道之重兹堂所系信善矣以今百年上下隠显之间而言之吾固善乎昔人之振当时也吾又善乎昔人之望后人也吾既善乎今人之承昔人也吾又善乎今人之望后人也若夫后人之于今人也吾又未知其善之何如也时用悠悠吾能引之引之于言者如斯而已矣
　　
　　跋侍御成公纪行集
　　
　　先公举正统己未进士其年仅百人其后以徳操材畧政业文学显耀朝野登列史籍者葢不可胜纪始以文学言如侍御毘陵成公始终尚书文通华亭钱公溥文僖钱唐倪公谦都宪锡山杨公璇大参昆山张公和修撰呉邑施公盘尚书余杭邹公干都宪三山林公聪尚书闗西杨公鼎大尹呉江莫公震与先公皆倡和赓载美哉沨沨乎鸣于逺也侍御文通先公尤以雅道自负交裁互赞推许不易文通谓先公古选尤杰称为祝选先公所称诸公者各有在其于侍御甚至也允明儿时习闻之后来所见诸家集亦多独未得侍御也比道平原侍御诸孙尚书冬官属都水君周始以纪行编见恵归舟亟诵之一月三千里至家未尝一日废甚矣公之能言也葢其中诚抱气操勤劳国家寝食子美又所歴秦陇湘桂迹亦躅杜肺肠耳目皆出没开元天寳间故其言与合者居然妙契与强捧心颦眉者殊当不长留天地间邪然又意公不颛在是唐英之语葢博参焉故其它多与杜异而竟不尝违唐又与后来媚宋者不同科卞和知之不必为彼谈也集有聂临川大年叙道此意而未尽小子喜遂昔望因题其后云尔正徳辛未通家儿长洲祝允明题
　　
　　朱氏家蔵手札序
　　
　　故山西按察佥事钝庵先生云间朱公没后诸子咸绍世业起科第跻膴仕游太学绳绳不匮间取公存时所得交游寅寀诸公手墨彚装为巻比太学君以其一示允明题曰见似羮墙允明阅之皆简牍也其间如文安刘公主静中丞杨公叔玑太守张公汝弼辈及先参政公皆宿徳巨公余亦一时名流凡数十通类多手翰太学命允明序之允明窃多感焉诸札固皆讯答一时情事非命题创意之制而词情谆确视其它泛泛贡谀者不同间或有及于君臣夫妇之典者读之可见辅仁隆礼友道蔼然亦可以为众劝而非独其后人之宜重也葢公以名进士起家为侍御史乃迁西臬所莅声绩皦然风裁澄耀又以其绪余发于文艺舂容词林涤去俗吏之尘故所与者无非文章政事胜流而与中丞及先公契结特厚余光逸响辉暎三晋及乎恩赐养老优游淞泖康享上寿以终而遗泽所霈爰及诸君蔚然继起观斯巻之题旨亦可以占一斑矣太学之孝秀端不可揜而其荣达方始所以显公者尤未可涯也至于余风所激以迨小子则秪益感愧而得师思齐之力抑又多矣命不可辞漫书以复且以祝其后此者益勿替引之云尔
　　
　　跋雪夜聨句
　　
　　征雪事于文如梁园之赋于武如蔡州之捷伟然者也宋人之咏至诒时宰合闹之嫌雪系时事有如此其言可窥人又如此至吾中丞公与吾内外二祖武功参政诸公所赋长句词华情致又极一时之伟矣迨卒章曰望已慰三农功尚修六府嘻爱国忧民二言尽之此兼将相事也时诸公皆在休散独中丞方受国寄将建方叔之勲宜斯言之出于公也后数十年为正徳己巳端午日中丞孙勲示观敬记
　　
　　跋诸田蔵贺氏帖
　　
　　公宣名振父也美之名甫子也此为呉中贺氏二儒此帖与江阴诸田皆寻常还往杂事然其词气恳实则为厚往复谆益则为勤豪楮亷约则为俭厚与俭勤皆人所可法也
　　
　　题马刑曹画草石后
　　
　　清痴君赴地下修文之代仆常堕骚坛落星之泪今日见此遗墨髙木荆棘忽已移君土馒头上转为酸鼻
　　
　　跋亡友刘嘉■〈糹育〉秀才手帖
　　
　　协中赴长吉之召久矣仆常哭东南死却灵气今日在孙氏又复酸鼻见此遗玉
　　
　　书文选吕大夫祖邦夔诗巻后
　　
　　诗有以时异者繇汉魏迄今代自不同唐一朝且四三变焉有以地异者周太师歌列国风延州子能辨之今之能言者多矣天官大夫吕公夔独不逐时地雷然同也其能言之尤与所谓豪杰也已此数巻中咄咄劘唐贤之垒而夺其气可窥者或夷澹为辋川或木强为昌黎或雄擅为杜陵其合处往往乱之
　　
　　写各体书与顾司勲后系
　　
　　仆学书苦无积累功所幸独蒙先人之教自髫丱以来絶不令学近时人书目所接皆晋唐帖也然不肖顽懒畧无十日力今效诸家裁制皆临书以意构之尔知者乃或妄许为能书殊用愧恨而已此在建康为顾司勲所强黄庭兰亭急就章草二王欧颜苏黄米赵追逐错离时迫归程无暇豫之兴又乏佳笔只饶得孺子态耳欲且卷去司勲临之势有不可姑记日月尔后倘有余力期书一二来幸肯换之
　　
　　跋为葛汝敬书武功游灵岩山词后
　　
　　外祖武功公为此游此词时允明以垂髫在侧于斯仅五十年矣当时缙绅之盛合并之契谈论之雅游衍之适五十年中予所接遇皆不复见有相似者真可浩叹独此词士口盛传风趣常新又可喜耳会闲舟作图倩书其颠因系此感如闲舟潇散得此一段情味于辞墨间葢自有甚乐者又闲舟守道简古其所得复有在此外乡郡美风前后辈缀旒亦尝有在闲舟耳
　　
　　戴文进画菊赞
　　
　　有明画家推钱唐戴生笔墨淋漉以雄老特名少作花草红翠媚荣忽复见此蔵之毛卿丹黄交加与石争亷棱竒哉秀哉亦如夸妍写冶宋广平我思菊党陶冷陆野故是铁石朋戴史得其颜毛子同其情也哉
　　
　　题池州章汝愚秀才蔵履吉九华山歌
　　
　　九华之胜余与履吉父好同好而未见恨亦同余数往来池阳阻俗而止饶恨矣汝愚寝食其中又广之于呉呉山水不多避舍汝愚兼得之又得履吉父琼玖盈懐何汝愚得之已富余二人之劣耶系之曰九华吾不得而见之矣得见汝愚者斯可矣汝愚秀而敏华而雅吾得多于见九华矣
　　
　　书相人金生巻后
　　
　　金生以相人鸣久一日以书介走堂下延之阅书已进数大轴复阅之皆一时名贵所赠言侈其富而重其重于人也坐定生请说相事乃止之非以矫异大帅子亦素多学鄙事惟二三事不甚着意最不喜者宅塟相亦不着意事也生既去旦旦谒问之亦欲予言曰不得不已一得即往耳问所如曰将浮海游朱崖亟回更欲北走都西走陜临诸边塞广闻见予固不自靳言然而以术则生已鸣一世以人则观诸公之言亦得之矣故言无足重生将不言又拂其意漫墨卷尾凡生术既可重人又可重由是更莫有少生者予独重其趣耳迹已半天下而犹飘飘然不自萦缚何壮欤何竒欤予行归呉异时生或能来当别有相与言者非今日之所能尽也
　　
　　为徐博士草书题巻后
　　
　　右为邑博徐君书矾纸不纳墨益乏神彩畧存大势耳然无乃丑面嫌脂粉乎
　　
　　题草书后
　　
　　予旧草书不甚慕山谷比入广诸书帖皆不挈独甲秀堂一巻在日夕相对甚熟畧不曽举笔効之也昨归呉知友多索书因戏用其法得者辄谓近之亦大可笑也此为抑庵写写过自视殊不佳然而抑庵亦且以为好也知如之何时为辛巳六月一日在天津官舟雨中
　　
　　题草书后
　　
　　多处不可多少处不可少大处不可大小处不可小胷中要说话句句无不好笔墨点曽知闭眼一任扫（原阙）
　　
　　题草书后
　　
　　来索书者动粘数幅欲夸人为多得遥望兴残临几手怒安得而佳及此巻趣髙而笔偶乏即用二文羊乱落墨为之乙酉年九月六十六岁书
　　
　　书与王希贤秀才写巻后跋
　　
　　循州无笔判案牍者江人贩鬻殆不能胜山谷三钱鸡毛管王宗颜请书幸有一苏毫亦下品也不得已用之宗颜喜学书尤喜赵体因戏効漫挥唐风数篇还之余不専师赵素无三日积功聊以慰其意耳平日东邻一旦欲似西家施岂能之哉
　　
　　送杨松泉序
　　
　　松泉鲠介不茍言笑又慷慨雅畅啸歌超适至救人过失侃侃法语不顾忌是为令人以与之周旋则益友也余交最少而东西南北间之是故合欢鲜离忆多兹同旅南海濵乃欵宻甚勤亦足以偿所恨矣及同行又赠之言夫方舟殆当两月旦夜趣厀笑晤又乌复假此予恐一抵故园更会稀矣故谋及言亦以自为也何则葢予最多过别君则箴规薄已従谁而拜昌乎所以拳拳无舍君宁烦其辞存草时亦自展省若对面也一札既呈双浆遂舞夫偕行而有饯言亦古今所未有者新格也
　　
　　送进士秦君诗序
　　
　　弘治八年天官侍郎延陵公丁太夫人哀来归帝遣进士台州秦君従简来治塟明年事竣去公犹子奕合羣従以及乡诸诗人为诗送之葢公于进士君意有劳谢而礼不得以言奕等得言而不尽诸人士得尽言之于是可以观礼可以观诗可以观贵族之教交党之助矣至其所自则非进士君之有重也者有是也乎是重可以观使华之皇皇矣仆勉将附词而命其意无越于诸君也乃止而独为序其事实云尔
　　
　　送梁道夫序
　　
　　别之事不一而为情殊有可重有可壮有可悦有可竒有可戚后人一于戚非也大率别以伦典则宜重以逺游宜壮以清晏宜悦以觞歌宜竒戚者出乎四者之外不得已者也何足言南海梁君道夫之尊人推守于浙之严郡君来省之道出呉门未几去呉士之辱君倾葢班荆者同饯诸金阊之外为诗遗之而托予序嘻君之此行英山秀水登临数千里足目双饱时觅同襟吊古猎幽开口论天下事髙歌起舞归力于上兹又转而之他其于别之胜葢尽得之无不足者吾侪于是而重之而壮之而悦之而竒之皆宜矣其不能无戚戚者情耳何足言虽然君知之乎四者皆宜而最重者以宁亲宁亲之外更有重者在乎挟治安策请缨扣阍谒帝承明之庐而霈其抱耳如是也尚何有于一解手耿耿乎哉长风甚利剑光煜然君请往
　　
　　懐星堂集巻二十六
　　
　　●钦定四库全书
　　
　　懐星堂集巻二十七
　　
　　（明）祝允明
　　
　　撰
　　
　　○纪叙
　　
　　奉饯大方伯方公朝觐序
　　
　　皇帝十有二载春月正元日受觐礼天下方伯十有三牧帅郡公邑尹厥属千官入阙下广东大方伯方公先半载戒行寅属交従得以礼通者帅致寅饯则有言公谓小子允明亦能言与小子惟古者言不以上下唯其贤则言今小子愚不敢以道知小子不肖不敢以告贤小子卑不敢以渎尊小子贱不敢以烦贵小子不敢公意未俞乃敢进曰古之善为送人之言者无若尹氏之于樊侯然今言于公诚宜若是抑众言率先之矣小子思独以所封之民望利者祈公为天子言求兴之瘼求瘳之庶不出位然是蕞然小土曷敢烦公为乃探百姓之懐扬言曰天子必以已先民内重外留公置诸其左右公则以式是百辟王躬是保出纳王命赋政于外四方爰发吾人第不耳目公仪音耳尚实被其风泽或上念逺人载假公来终活我裔氓实唯更生徳羣赤子怙慈母也抑又不敢贪天之私以为我公必悠悠我思小子既述焉复矢诗谣于祖衢之下公庶几聴之诗云
　　
　　兟兟公马骧云于天云従龙兮雨彼八埏于行于南终膏我田云之绵绵兮不可従以旋兮我思不可谊兮
　　
　　东巡归朝序
　　
　　王制天下藩十有三治有易难广外际海内槛以延领天气地物皆纯驳参错故称治在易难间迩岁天下十有三者称并难大端有二以斯人良者穷暴者横广虽（缺九字）然二者两各趣其趣实益实虚益虚于实于虚寔日深厥难亦特明已小子乙亥来长古循一小垒蒿目藩事葢若此丙子春监察御史陈公来巡按此藩始至不用察察自襮唯墨墨取前积事甲乙裁遣去若风驰雷击雨注自朝至于日中昃遂向晦不息越丙丁夜纔少休以息众日出而作胥録案檄数夫手不给旦旦案簿迭山晡而空焉哗嚚牒投匦缟庭实目一过百斥一聴曰吾岂弗志除贪螟乳虎若狼狸辈欤此哗嚚不情是螟虎狼狸尤也倾之政乃枯枯乃窳不可重楚之去取真螟虎狼狸焉者重辟之无怵焉群昉慑息以伏公有洞秋毛之晰不灼于细有摧氷岳之威不摇于微有肉白骨之仁不姑于（缺一字）学殖山藴文章葩发其君子仰之孤鳯翔于千仞咸游徳辉之内其小人窥之虎豹踞于九岩弭伏林垧之外孔子曰知及之仁守之荘以莅之动之以礼又曰道之以徳齐之以礼有耻且格是则公之谓也于是广封得公二三祀且不称难国度近臣不久外满一岁当还柱下属吏雷然以公之道若泽鸣图永焉小子随之既而曰公之道其得以一地一时止之乎葢卑者分可止是公之官立乎朝可以举乎天下莅乎天下可以举乎朝此本职中事公又加举者而奚竢于此且（缺二字）言之葢亦尝知其举乎朝者巍矣赫矣而非所敢尽
　　
　　送宪副黄公按察八闽序
　　
　　士用世者忧民之深无若持身之亮也建勲之华无若克念之诚也拯时之雄无若拔志之卓也皆美也以为有重轻又若不相类然然乎哉夫忧必行之则出入之防将弗遑审矣建必暴之则四三之术或莫知愧矣拯必遂之则枉直之度殆不免乱矣茍不为角阶序耽肥轻如是为之亦足施一时济羣类耀声于荣涂然而为孔氏者不为也江阴小江先生黄公起家进士拜夏官大夫道行伟然或弗谐于志还卧丘渚起佥广东提刑按察司事视民隠犹美疢寤寐不忘去治牢盆治戍人屯田治分巡诸道事无为烈烈声无不润植槁枯剪削荟棘务至到协理惬心谭御世乂物大裁制如拾粱掷稗即用其谭罔乏庸其天下完巨材而邦之干桢也已然而有出乎是众或知而未殚宁空抱伊稷耒耜时忧不以斯汩吾防宁建有弗章于人不能以自欺每浩叹诚之艰立于今日仕轺之尘后驱者多先腾焉倓然啸纾未曽有淹骏之歉此何为者邪为孔氏云也丁丑夏天子升之自岭臬迁按察闽建而进位贰使行色之光上有天王之宠音次有当路羣公之雅颂惟是有未尽者曰亮曰诚曰卓为孔氏则然斯其本允明敢云
　　
　　送王禄之会试诗叙
　　
　　禄之与余家交久而姻宻禄之少韫瑑嚢锷辉末弗见识者窥其国器也既従今翰林文仲子游为古人之文学久之日章不得以自揜今年乙酉稍以其时学领乡举将赴会试别我允明虽偃卧蓬林畏辟荣辙喜吾姻契之进取吾古人之文学之得伸也起而饯之时学在禄之不足誉其取上第易易时学最所极不过在能寻记后世所谓经义追逐而徇従稍以利才熟语发之得之者自有科举来何可胜数此不足重禄之古学若山海出纳无所穷际禄之往取上第若翰林当最称去为他官以此古学达之霈如也子游曰君子学道则爱人小人学道则易使此所谓古人之文学禄之既知之吾兹以言饯非期祝禄之葢示先知云也有诗系之
　　
　　丹丘有彩鳯紫庭有神龙龙飞御干极威鳯乃来従阿阁览垂衣蒲宫聴笙镛五文离焕烂七始叶雝雝翊帝宣文化四海扇熏风沧洲有鹏运观尔盛遭逢
　　
　　赠钱君医效序
　　
　　钱氏以颅■〈恖页〉医世名呉中郡之人孩而活之以长老者不知几千万指也与余家友谊尤厚余之幼葢亦活于其门之一人也近年来家有求活者则多之孔征比余有二息孙每多疾遇大疾则奔告焉小疾则奔告焉孔征闻告审其疾当视也则亟来视焉当药则畀之服焉其来视也余辄従同视孔征问证切脉察色揣肌审声曰其来也以是其验也若是其治也宜是为之校计乳哺之节凉燠之候襁负眠坐溲便之度与其母服食之宜导谕周悉谆至然后使药之葢其用心施术匪伊良医师慈母贤保傅不易及也噫嘻世间人臣负主官怠政厉民士背先师众庶交欺卖至有天属诈忍贼伦者何如哉殆皆孔征罪人孔征术既精泽既广不伺余语语直以伸报徳之懐而活人受福且为孔征必之庆之亦报徳中意也
　　
　　将赴京师与朱正言
　　
　　余观物之禀良于天而用殊也可胜道哉世多为咎于人呜呼天也今夫玉地理色泽不相辽为玑衡与天为徒等而下之极至为含于死愚人以臭烂同归又若同作器饰或贤人小人贵贱重不重不同用之又若并杂恶石抑扬倒错施置其悖乱何如也今夫以士入众庶而商农且猎而仕独且奈何哉余郡朱正守中葢玑衡玉也亦雕于玉人已而今在野余接之良粹之气充充尔呜呼余观今人妄庸显而尊尽凷砾也以视守中独且奈何哉吾兹当与守中别相为言之呜呼守中无以缪乱而败修矣抑或当有后期
　　
　　杭州奎上人署书赞
　　
　　雄颖伟墨突如其来云谁之为缁师宗奎佛有三昧散在百观子以其余戏入书翰天宫寳树截万桢干昆刀瑚珠钩钺鏁钻縦衡阖辟缔构辗转按规拊矩束带顶冕千力万气曳斫不断平原风骨溥光首面耳目警耸谁敢亵玩众夫瞻仰老史作赞
　　
　　三望一首赠杜子
　　
　　吾乡杜子锺资甚秀志甚髙世其医业英年活人绩已不胜録余爱之笃乃愿之至作三望张之一望望济其世之美杜用医着呉数世若某某前辈名老以文字传之甚富余望杜子齐之虽然杜子已武之不足止二望望袭吾邦之休呉由宋元来最多上医甲四方若韩盛张王葛等皆挺然于时与北之张李南之朱戴齐不齐亦各擅其时也然在子锺度中不足止三望望陟于儒儒中医一事世将进医援附儒非也儒之道通天人医握天人枢者也非圣不作非贤不行后代攻而弗振者或良其伎而丑其行空抱圣术为不肖归或习而庸累道以入伎余望杜子奋兴鬯于儒告子以其方中且径者可治一室将诗书周易戴礼春秋论语孝经公谷周官尔雅注疏敷之几学之问之思之辨之居之行之宋以下传解勿接目举业士讲论毋涉耳儒体立矣又将史汉下十七史暇而择阅之儒用达矣足矣外且又将老列庄周荀扬国语淮南吕览刘向书博吾识又将文选文粹唐音鼓吹昌吾声又将阁绛诸名帖升吾艺余无烦矣异时出列班序被金紫分中事不足语即在野作乡硕耆岂不伟哉
　　
　　隠士赞
　　
　　外彪日章豹华斑虨中立不倚华嵩嶙峋江湖有忧天子不臣神随下笔鬼莫穷文蔵之清朝山川不贫
　　
　　朱母大耋颂
　　
　　家肥国阜爰有慈母婉嬺静直令仪令色徳气垂委乃生孝子以养以顺以莫不致居适食丰滋味充充鼎鼎春秋九十其崇龙在大渊献月在玄枵吉日戊戌俶降兹朝酒食衎衎言笑晏晏跪拜欵欵祈颂大算大算维何维葑溪之水渊徳不挠流美不涘寿母维何维令人周氏孝子维何长洲朱颢七十之孝终身是保孰归孝称天子有诏文孙存理曽玄弁髦五世之泽膝抱而敎允明作颂以劝慈孝
　　
　　蒋外生西楼读易图记
　　
　　易道大者圣人以穷理尽性而至命天地大徳生物圣人位大寳前民开物成务革命无不在其细至行庭窥户刲羊见豕亦尔其为物虽定于卦六十四爻三百八十四而其为用敛千万而一亦可取一而为万亿亦可曰六十有四三百八十有四易也是读易非得乎易者也前之云大者圣人之读易也细者百姓之读易也圣人得之百姓或得或弗得今之读易者借倩之买名利官禄耳长洲官校髦士蒋垕子重予中表外甥也家呉淞之濵治业西楼中有为西楼读易图悬其壁生请予着数语生质厚重而气爽秀志功甚勤因畧语此而书其上昔生叔祖予之姨之夫乐亭府君以易取科名而修身为政咸得易道以为名卿大君子生毕时业蚤入官绍前人而大今之道望圣贤为归则亦予之勋子生也层櫩江湄西爽暎帷敷策而呻拱襟以思旦斯图夕斯辞绰乎渊哉蓍龟
　　
　　甘泉陆氏蔵书目録序
　　
　　故浙江参政式斋陆先生文量以雅徳硕学伟才髙识立功立言于宪孝两朝间平生蓄书甚富既没其子乡贡进士安甫彚列其目并已所得者通系之凡为经史子集合若干巻以示仆请序夫自髙论者以皋夔稷卨无假读书而视蔵书为羡余事不知书以道出道原于天发于圣人皋稷圣人道所出亦书所出也皋稷不伺书以圣而欲人皆圣不能以无书今人不皆皋稷而欲舍书是将舍道道可舍乎哉又皋稷之圣着于典谟孔子删旧册以成书有典与谟又安知皋稷时不尝有书也人饥寒则需食与衣病则需药富则需珠玉异玩食衣与药以活身寳玩以娯耳目智于活身者犹能弃珠寳以易食衣与药故稻菽裘布参苓狶勃兼收焉而况智于修身以期配玄黄均为才者当舍书乎哉故人不皆圣而圣人不能无书我不圣而不能舍书不能无饥寒而不能舍食衣不能无病而不能舍药者也矤药活身身活或不肖犹为不活书以修身身修道立生将参玄黄夕死可矣又特药等邪故善积者与积寳玩宁积食衣药积食衣药无宁积书也式斋先生之书躬积而躬发之其徳学才识所立已如是是将虽不迨皋稷而当其徒矣至以是敎安甫安甫用以进取徳学才识与先生惟肖异时所立当躅武继响是积书之征行之校着也已于乎无怪乎其爱重章表至如是也
　　
　　陆启明旸谷叙
　　
　　林屋洞有三门同会一穴其左为旸谷下复有子洞通林屋之腹西包之要处也道书为左神幽虚之天其中可居有金庭银室啖有白芝乳泉读有素书大道所存即不能到居其表吞云吐霞衣流冠石襟波袂月宾■〈鵕，兔代鸟〉鹤饫梅橘醉泉荈何地可以越此又胜者今有师相元老才大夫士或隠君子髙僧处其间足师友闳闻见以长人品又胜者有佳子弟茂学业翘菁英将贵显时代于是居之乃至有数者之益如此由遂以号称或従而为之辞蹈厉奋纾岂不宜且美哉今陆君启明惟厥一人焉抑复有进者闻启明最静黙身康家泰矣且恬然不用外物飙炎其中金人三缄匿大铦于至质其潜修宻养将必有自得非予所知者以是主张胜居标揭灵域优优乎卓哉何有于予数十语为姑叙致之葢其子呉学官弟子员鹄来请之
　　
　　慎斋记
　　
　　有双舟偕济川甲乙操者飙鼓涛怒甲济乙溺焉甲樯柁檝碇■〈木戢〉弗饬师兢兢各备事乙否也二人者患疾候证一医一一死一生生者饮其药遵其戒衾服凉燠兴居用时节食禁色死者药而已矣是何也慎不慎之辨也昔者呉越并有国呉亡而越存越慎也又有甚者齐桓公始伯诸侯万国推长而末淫蛊以死溃骸二月而敛唐明皇初治齐贞观卒遂乃困而殂此二君一人而后先殊亦由是已故身与家国天下无不生安于慎而死败于不慎凡慎之道具经传事效列史集不可胜道人莫不知之习焉而弗能用徽人孙武求予记其妇翁程氏慎斋者予亦未识其翁能称果能用以否然而审其自有可言者翁名譲字廷敬慎斋其别为号者武又言其为人简黙厚重夫譲敬慎皆一道也然名幼取诸父字宾以名起固望而未卜者若至自号乃志所趣行所安岂以无所得而茍称之乎哉因其称而求其行见其行而知其人藉白茅系包桑意城瓶口不出户庭廷敬亦诚善美矣乎武又言程自篁墩迁率东六世祖神叟有方山楼朱风林为之记廷敬居既邻方山亦建松云楼以继之其肎构绳武以保泽葢亦慎之推也于是翁之为慎志日益得业日益固而名将日益起以永其家声也夫
　　
　　従一堂记
　　
　　皇帝若曰为国在振纲常风民民有以节义孝顺著者所司以闻苏州卫奉诏言于巡按御史故卫士杨贵妻唐氏二十一而嫁二十七而寡褓厥遗孤子女清等三人守操严苦于今逾三十六年合官格请表门以旌如制御史下其事于府府与卫交核覆验具实以复御史御史乃与府卫臣各保明以闻诏可下有司如请乃正徳已已郡命为表树第前其署曰贞节之门于是清且强矣后数年作堂以奉母语其友臣允明乞名堂而系之言用侈上恩晓子孙世世葵藿于天王允明曰唯表厥宅里树之风声书之言也妇人贞吉従一而终易之教也肆我后勅天之命以惇典庸礼我邦臣工将顺皇典以溥泽劝众节妇峻完天明用迪于壸彛清事母孝又慎修不队母志若事以及于署纪允明因友道以敷言谨援易义题之曰従一之堂于戏君臣夫妇父子朋友交发兼尽五典备饬以享于唐虞若此惟杨氏之有维杨氏之光乃拜手歌颂式铭于其堂其词曰寒霜矫节皎日全誓归猷承后肯构懋嗣臣友纪纲敢効勒记尚几类锡天明不匮贞吉而终媚于天子
　　
　　梦墨亭记
　　
　　子畏天授竒颖才锋无前百俊千杰式当其选形拔而势孤立峻则武狭童幼所志以为世勲时位茂禄侈富一不足为我谋少长縦横古今肆恣千氏一日忽念欲了其先人之遗望且以毕近易事遂乃苞铦坊滔萃神于科第业闭户一岁信步闱场遂録荐籍为南甸十三郡士冠人骇之而子畏自顾折草尔由益信人间事无必烦智虑者当是时且以谓崇爵显章晨金午玉阶升而矢流耳曽儌朕于闽之神所谓九鲤湖者梦神恵之墨万个子畏谓涂楮画素或但成细琐蓺玩殆涩儒腐生之业亦何直许云是殆匪如响者也领荐之明年会试礼署乃用文法诖误卒落荐籍人又骇之而子畏夷如也去核求神钤天轨至理极事山负海茹鑚琢窈惚于是心益精学益大而迹益放或布濩余蓄以为图绘日月山河霄汉风气烟云雾雨花鸟树石仙崖鬼窦竒夫旷人侠子媚女樵牧耕渔墟市舟骑千形万模皆务为凌夸横突峻掘谲诡周曲碎杂无不求诣各至妥帖地必将躏古人之輹踪惴惴然惧一失足俗驾当其妙解超然冥会乃复以为业无小大神适斯贵是诚可以陶写浩素我心获兮比自四方而归结亭阊门桃花坞中目之曰梦墨章神符也谓独余为可记陈前故以来请于乎子畏自以为志畅矣神符章矣余忖度之其果谓之然哉于乎然而不尽者也往者王子安尝梦墨而以文章名余亦尝梦墨未知以何名审子畏之梦墨其果以画名哉墨之用独画哉子畏之文岂特余等亦岂特欲勃等第哉子畏不谓符文以为符画子畏格气乃果独是哉以为符文余且谓不尽而又卑于文者哉子畏以文自居余犹进之有尽墨之用者犹为非子畏志之真也又以画余肎谓之真哉设余第徇子畏云尔已矣当不畏人笑失伦又不畏神怒忽畧茍且阿人哉神之祥子畏不唯是也必然矣然而人之志最易止止子畏之志无亦果本尔乎或是则不可不可必进以従余如子畏不然又何烦以余文为哉
　　
　　保和堂记
　　
　　唐王殿下于承运殿之东墀构堂以为燕学之所名之曰保和洞户延室弘敞沈穆图书列架琴瑟在御堂之四隅翼以斋舍其名曰由训曰秉严曰若虚曰无逸堂外嘉景罗布名其大者有六曰振雅曰采风曰文华曰翰海曰椽床曰霜髓殿下朝政之暇则御于是葢所以养心典训以广睿学隆徳业而保天命也有命某记某闻之保合太和天之所以贞万物也懐保咸和文王之所以绥民也殿下英睿天成亲贤地重勤兼四库乐唯一善陋炎汉之间平俪苍姬之旦奭而且志崇索驭功存宥坐洞神襟以纳物谨周防以宅心于是新儆汤盘敬彰武牖观其所名而天与圣人之心可见矣然其窥渊算之所依测鸿称之攸指葢取诸孝典云在上不骄制节谨度所以长守富贵不离其身然后能保其社稷而和其民人者也夫保和之道兼内外而贯巨细通上下而彻幽明某试条其概焉殿下缉熙之余飞神探赜于是时也近取诸身玉体宁与夜气清与志光明与逺取诸人琴瑟戢与宫府一与臣工谧与广及于家邦民乐生与黍稷登与郊垒平与祯祥兴与属属乎邕邕乎思之得矣行之获矣金瓯无疆玉烛辑矣书云欲至于万年惟王子子孙孙永保民此之谓也
　　
　　寳善堂记
　　
　　物至于必不可少也而后贵而圣贤之择物则详审调酌宁近疎迂而要期于亡弊焉人之所寳大率存乎美丽贵重罕有之间是故金玉之徒最之而圣贤之言寳则必曰善舍夫美丽贵重罕有之间而更取于简淡寂寞苦强之具圣贤岂咈人之性而昧择物之智哉葢意期于亡弊而审夫人之必不可少者独在此也比屋可封之政行则珠玉为公具采薇啜菽之义建则金贝乃废物况务货未必丰谋道未必窭茍能事事则富贵皆完人穷达悉天民而灵于万物之寳恒无凉薄之忧矣不必财而殖不必力而备无事于假借无虑于匮尽多蔵而不亡呈露而莫窃有于身而身贵充于家而家肥积于子孙而子孙吉被之人而人康以泽善之不可少也如此吾非至愚安能收护其可少者而翻弃夫不可少者乎哉故取舍之间自不能不尔葢圣贤精于择物要期于亡弊也然従事者故寡则亦不知而已矣包山蔡进之独知之不惟行之于其身而又称之于其居曰寳善之堂间语于予请述诸简予闻君志行清古食礼义而衣诗书者有年其为是非茍以知及之而云也葢行之而效不能去之而他图也予则能不是与抑有间者是义也君行之于身及之于物而根之于心足矣又何事于屋庐表暴之间而疑乎赘也进之曰唯走亦知之独念夫时迁世易则将容有坠忘者唯若是则使彼仰瞻兹堂留训赫赫庶几乎睹墙而懐尧睇洛而慕禹使兹堂为蔡氏命脉所属而歴代犹吾之身焉耳鸣呼审然此其志又行之无穷而堂之力益厚矣尚何以赘疑而已诸呜呼予又能不是与
　　
　　燕翼堂记
　　
　　阖闾北城外荻水之东自宋王氏所止中更消息居业非故今日隠君元禹俶以充辟建作聿成中堂五楹七介其袤十丈入深十二髙二十二尺容中三间壁东外翼西格合为合室重疏崇亷修弄夹延其余屋称之所以致安亲尊止息心体别睦宗属省敕胤系宅有家之典停诗礼之具浃伦友之通往寓遐旷之风气者也复又总萃旨理豫备忧虞法规先民取义诗人归名正堂谓之燕翼焉弘治五年予诣访公公之二子攀求铭戒夫经营以振先者孝人之志也因效以垂功者长虑之敎也知志而思永者述人之善也附物以立道者智者之务也名义之宜安敬之训讲玩明熟居然无烦申矣是故新言毎宜于警耳近指信可以起心故日新者以盘洗濯之类也行徳者以带动服之属也故公之立旨主于垂后二子思承前业鉴兹堂乎非柱则不立非栋则不架非题桷榱杙则不连非牖户则不通非欂栌梲楔琐细则不完非基则不容非室合亷弄则不尊巨碎之缪施隆卑之倒安上下之失宜其岂以成堂哉二子求燕翼之术在堂而已矣且夫栋柱之羣用为室之事也室非能自为皆公精神心思之所经至而出之也称名之本繇此而已二子审之强勉之诗曰子子孙孙弗替引之此之谓也
　　
　　懐振堂记
　　
　　詹氏先中山人国初以功授锦衣卫指挥后従驾迁行在府军卫今袭任居北都者曰辉府军之従孙曰济字泽民居吾苏久矣其为人年壮好修澡躬暴名不肯落人后其勉义朂恵求符契其名若字者亦久矣比者慨然以懐振号其堂识者诘之泽民曰吾尝诵范忠宣对文正公语因寤寐郭代公之为人慕焉而欲希希焉而惧遗故窃即公之名而寓以懐葢谓称之弗切则志之弗専云尔非敢僣且亵也诘者赏之泽民因与之来谒予以记请曰幸托诸文笔以厉吾力云噫斯道也今也或是之亡也又久矣幸而得泽民不亦善乎且为是者不必以事以其志也亦足以醇彼浇醨矣今而事又然不又善乎大抵今人之病于是也非其独无仁爱之性之于帝降也是其于货贿者其生之也孤其为之也劬而其为计也吝以愚故用之也自弗能以舒矣如代公之事非智仁勇之兼具者固难矣夫于乎在文正且未可先决忠宣忠宣亦且未能必时人之有也而况于他乎况于今日乎今日之従事也葢必始乎激激久则利利久则安故曰夫仁亦在乎熟之而已矣于乎郭代公果何人哉予深以望诸泽民泽民力焉
　　
　　宾山堂记
　　
　　叶君民服居具区东山之下其人温泽流达知其得乐水功也他日以其堂记请乃曰宾山诘之葢以居藉山为东道主而志藉居以发故云尔民服因问子宜否予曰灵神之区所产多杰特而杰人者亦必择胜境以居人卜居居助人宜哉取居以目人也今夫絫土石附枝叶嵚岩葱茏拔地而党天宅仙鬼而兴寳蔵具区之山又东南表然者而吾子举数十栋宇六尺之体以临之其小大不伦而宾主适相当犹一客据座而主人虽王公子姓摈従千万人无加焉则子之宾山山不得而辞主虽然宾主犹名也子达者予畧名实为子广言之子以先有山也而自待以宾不知兹山寂寞孤处千万年而今始遇子以契以名庸讵知山之不以子为主乎又従大块者观之子无族属于山山无伦品于子庸讵知夫子与山皆可宾乎皆可主乎而又况乎名者实之宾而又况乎言又主乎名实者哉皆瘿疣也子归勿观于数十楹外土石枝叶瞑视塞聴窅窅兮其凝其盲必别有一山嶷然为主于子者
　　
　　寄寄堂记
　　
　　扶风马世用家太湖之洲山川之与身鱼龙之与邻视草木之附着犹曰奚其凝也余其寄他日以家终不能脱城府而营营别家焉又曰奚别于湖家余其寄即大书二文为堂名云寄寄谓予曰知请契诸是非述之文嘻余斯人者之寄者之特者也果知之马氏发其一发其二未发其累转而无穷木寄土工寄木构寄工曰家家寄湖湖寄城曰别堂寄别名寄堂曰寄寄吾将累转至于我我固无寄乎寄诸骨肌肤毛骨肌肤毛奚其寄故寄亦寄也寄寄名者寄寄寄实者也统名实之致会儒老之趣贤马氏之鉴开方来之绩余谓马氏宜无察乎寄无寄而察乎寄无寄之名实如察骨肌肤毛之寄名而任乱其实则能以肌立以肤毛内傅辅其立而以骨焉外包裹乎故亦终无能焉是名实之辨也又及于堂家湖城邑天地也谁不然故马氏察寄名毋乱寄实马氏契于余余必进马氏马氏进者与马氏不止问知马氏进也旅氏之山有小石焉羣飞止之人旦朝逐止之名名之鸮磶鸷■〈琐，石代王〉鸺磈鷔础歴者瞑而不觌明日羣飞之长止之遂名之曰鳯凰之台弗觌者因取懐而归珍之故石一止羣而名生名美恶殊实定而爱憎生羣名者寄寄名也羣飞者寄寄实也寄寄名者人可乱也寄寄实者我不可乱也故可乱者寄寄之寄者也不可乱者寄寄之不寄者也故马氏之知在寄寄之寄寄寄之不寄知寄寄之不寄而马氏进
　　
　　懐星堂集巻二十七
　　
　　●钦定四库全书
　　
　　懐星堂集巻二十八
　　
　　（明）祝允明
　　
　　撰
　　
　　○纪叙
　　
　　存义堂记
　　
　　故昆山费君宗善负义气所勇为事歴歴振人耳少赘于张妇翁死毕其丧植其孤嫁娶其士女乃去自居居庐器服一不取先事其兄甚弟兄数劝归君谓兄殆不忍吾窭欲以归裕吾乎吾何有于是不従也父产竟不沾毫毛比兄卧病永平君亦客通州去省视兄则死矣君哭之累絶而稣咽闭不能食扶丧至通亦竟长逝尝客湖湘寓邻李生以事坐狱君矜之辄哺之食并哺其家其家独有艳妻人疑君意在是也李且出亦谓然尔感之既甚一夕挈妻来谢请以妻酬君勃然斥去其平生事可见者如此它固未悉也既卒逺近以义称之千舌一辞焉君有子纮为郡学生文行兼美甚称君因构堂名之曰存义尊先烈也作者撝发已富纮特属纂记之笔于我嗟乎石而介水而流性也染而苍染而黄习也故性于义孰能水其石习于不义孰能石其水寥寥古今独称展季王徽之彼何人哉后之称是踵费可也抑纮所立如此其大达而扬显之也将天意自定者耳我不敢佞
　　
　　嘉靖堂记
　　
　　去阖闾北郭二十里许黄埭之西漕湖之南逍遥湖之傍有美壤焉予友顾君朝周家于是通川经纬沃野环衍城市非遥而嚣尘夐隔轩冕时集而驺诃不扰诚郊居之最也迩者重筑新第门巷舒邃垣庑寛雅崇堂中建无雕缋之繁缛而宏敞靓深庄秩昈章言言如也于于如也登之者耳目朗洁意气宁谧有以消朴鄙而涤喧烦焉君署之曰嘉靖且属予记夫嘉美也靖安也书曰嘉靖殷邦斯堂则诚美且安本此以署之固甚宜然堂以嘉靖宜人人则宜之宜而不法之则不尽人不尽人人且不能为堂宜故欲宜者在法今夫堂之为嘉靖者以其髙也法之以髙吾志以广也法之以广吾度以深也法之以深吾思以庄直也法之以庄直吾心以强干也法之以强干吾行以虚明也法之以虚明吾气以羣材小大不遗位置有定也法之以周吾百行而有恒每法之而居焉以睦宗族以树纲纪以施条目以勤作息以饬威仪则罔不美以安矣典礼行于斯而序声乐奏于斯而和文学成于斯而着操履寓焉风气宅焉声华起焉安常处顺之间收礼乐敎化之懿尚逮于方来子子孙孙弗替引之堂之为嘉靖大矣哉君才局英迈尚志修业自期髙逺辟斋堂隅积书满其中以肆搜讨所得日深其丰获大就得斯堂之助而与堂交宜也亦审矣嘉宾日觏敬恭周旋秋秋提提以鬯于文必多有铭赞赋歌以相堂事而堂之为嘉靖益广矣
　　
　　保堂记
　　
　　沈君惟时以保署堂乞允明记允明曰保之时义大矣身无以保将恐隳家无以保将恐摧卿士能保以有其位诸侯能保以有其国天子能保以有四海保则得弗保则失保者盛之始也兴之繇也安固长永之基也保之时义大矣然求其切者身尔家尔保身之事二其道九保家之事三其道八徳也躬也身之事也伦也声也物也家之事也是故信以保言敬以保行仁以保心义以保事智以保患是之谓保徳内视保目反聴保耳节食保口安重保四体是之谓保躬伦之保存乎亲义别序信声之保存乎积善物之保存乎俭勤保之时义大矣事亦繁矣然其要可知也君子欲保其家先保其身欲保其躬先保其徳身治而家否者鲜矣徳修而躬不宁者未之有也嗟夫保所以守其固有而永其方来也惟时之族为长洲甲所谓五事勿庸论其遥胄葢自介轩保之以诒同斋同斋保之以诒石田石田保之以逮惟时惟时知此而存之心署之堂托之文章可谓孝矣然保之难而保之终尤难惟时其必知所以终其保者矣朝焉夕焉陟降有严爱护而仰瞻不犹见羮墙佩韦弦以自免于弗构之愆者邪惟时之意逺矣
　　
　　雪堂记
　　
　　堂以雪名何进人而天也雪天也宜人也天人判矣而一之何其本同也其同也柰何三才一阴阳也然则人天地中也清阳浊阴不闻偏受以生而谓可以一于清何理同而气异异天人以气形清理一也清理一浊亦理一必欲去浊而即清何阴阳类异而美恶殊清美也扶阳抑阴屏恶而遵美欲为君子也雪则何以为清何以为阳雪雨云皆水而雪因寒以凝従风而成阴极而趋阳者也是故雨重而雪轻雨濡而雪燥雨柔而雪刚雨黒而雪白凡以趋阳故也阳则清固本理也夫人则曷为而比于雪之趋阳乎人自强则轻去染则燥力善则刚寡欲则白皆治理以帅气去阴而阳之道也故郑氏之称雪堂君子取之取其君子徒也郑氏名佑字惟恩呉之沙头人美质好修白贲素节是故君子取之
　　
　　葛秀才小楼记
　　
　　将以宣豁风抱纾和志节则必得长津阔野以极其大将内观心语玩索理性则必得窟室奥寝以极其小若夫欲大可放欲小可敛欲事崇广而遐旷自致于尺寸之地则以据境之要乎葛秀才家葑门外临河构重屋三间间阔不十尺深不二十尺北窻一开则有十数里野意楼面壬背丙危城引目而逺转有假于峰岩修隍浸趾而广漾疑意于洲溆丹霞丽谯清流白鸟风牖吐纳月榭迎饯此其外也一几仅容数十策而上下几千载事理者备一榻仅息一骸而能弥纶万务者具食不能方丈而觞者乐题桷不敌于従室而自外百步望之可以指而趋此其内也秀才居而自乐之请子记夫秀才居小而得大读书于楼而求用于世是秀才以一心治百政于异时者兹楼比也地要而得多学要而功博楼之助我大矣哉彼若分情鱼鸟结好川石为若不类所当者乃不然致用推发存乎养中是故息焉游焉半蔵修之力浴沂风雩尼父与曽氏子
　　
　　讷斋记
　　
　　子曰君子欲讷于言讷亦多状焉当语而已者心欲语而口不克者能之而以他止者皆非也已者狡不克者愚他止者诈皆似之焉耳奚讷乎必其时而言时而黙简而理达讱而中节焉斯讷道之贵耳以此守口犹有成虎铄金以乱物者徽罗惟周以讷名斋乞为记噫时方鼓簧子宁缄金鞘大铦于无形椟龟玉于莫觌嚢神颖于不试蹙仪秦谢华士却少正卯又进焉求若子骞之有中望元圣之似不能而想象乎苍苍之何言斯讷之无弊而至善有如不然惟讷司牧而无计其宜不宜焉将愚狡与诈三过者集乃将无逃焉而又何君子之有惟周诚厚易良操已与物浑焉敛焉足以存无名璞泳鸿蒙津其讷不过也葢抱真守天求益师圣贤者耳予以其讷志甚鋭求其理过计焉为兹谈荅之
　　
　　审斋记
　　
　　昔读荘周曰水之守土影之守人物之守物也审而耳目之于聪明心之于殉也殆以为名言已而曰未耳目之聪明则物之与物也何审与殆之反别葢无若陶唐之语审殆也曰人心惟危道心惟微惟精惟一允执厥中危殆也微精一审也执守也荘举揉而尧精虽周未莹然审自二科有审也者有审之也者本然审者也力而然审之者也本然而然圣也本然而不然而知然而力然之贤君子士也是审之者也审其审乃自审繇士陟圣今之务审者宜尔矣晋陵胡君志于是遂假居斋以名愳力遗焉顷为予学道期有长之者尝问焉予谓君于是其迹者当得之其根委剖涣如尧荘之纯揉不可忽故聊为疏之迹者当得之矣君曰曷为迹言审乎诚伪行审乎善恶视聴审乎正邪取予审乎义行蔵审乎时持家审乎礼与人审乎恭御世审乎法诎信审乎天命君曰唯唯信矣将学而未能予曰此君之所以能也书斯言斋垣君亦更审之
　　
　　斐斋记
　　
　　斐为字従文非谐声许祭酒谓分别文也引易君子豹变其文斐也按今文作蔚虎变称文炳豹乃异虎蔚亦殊炳其初作斐固以分别为义又论语斐然成章徐散骑亦以为分别之也宋儒直云文貌郑司农释卫诗有斐为文章貌小雅斐兮为文章相错周礼斐色注为采貌大帅斐者文采分错而可观之貌也太学顾君朝镇以斐颜其斋意亦主于文厥身欤夫文大矣古之曰文者动乎四体宣乎言辞懿行畅诸躬天典粲诸家而礼乐声明华诸国与天下皆是也其着于漆简纸笔之间以布治化以述圣道以纪世史以诏来学以至乎言志叙事凡号为文者文之一端也必咸备而后全古之人得其全而一端者存今人之必由其一端者以求其全一端者莫大乎十三经莫备乎十九史以极于百氏言斐多矣即经之言亦有异焉学者宜始乎成章求裁焉而中乎赫喧瑟僴则发焉以终乎豹变斯为斐之道也贝锦之华乃所戒焉朝镇抱质昭颖而方力乎是其必探性道之根咀理义之英撷辞章之藻学聚而问辩寛居而仁行务令五品顺百行懿容貌庄威仪饬辞令美如金既冶如玉斯琢卿云绚乎篇章春葩烂乎行墨其文分错而可观则斐道得矣异时庸显于朝敷施益弘鳯仪虞廷麟游黄郊于是斐效乃益大以全余也不足以尽此朝镇蓄书满斋中居而求之日衣锦也以朝镇有请势且鋭迈姑以是为执殳
　　
　　恬隠斋记
　　
　　恬隠者黄岩戴先生斋名也先生名琏字尚重其先由闽迁台世擅诗名宋东皋石屛父子尤着诸孙如竹洲兰谷宓轩东野渔村秋泉樗巢介轩累累不絶今家太平之■〈山上乔下〉山先生读书龙鸣山避喧庵中以此自呼或寄为斋名觞歌自得莫测涯际行年七十有六乡邦倚为瞻式主器先生于允明有师道使为记之葢位南都太学丞（阙）人之情动胜静者十九静胜动者十一隠静之至也而复何有于恬不恬耶世下矣名至静者而犹有不恬不恬而犹曰隠妄也不恬而曰隠者妄吾固不能忘恬而隠也不恬而隠者妄则恬于隠者诚至矣恬于隠者诚至而又何有于标着乎是亦将固其至者而已欲忘恬而先之者也故观恬隠之称而知为真隠知为真忘恬者也至矣哉戴先生之号恬隠愚不能赞焉绎而为歌敢以献先生隠乎隠乎奚其岐恬乎恬乎隠之不欺隠乎恬乎繄先生之全乎
　　
　　坦轩记
　　
　　赐佥苏州卫指挥使司事隆亭华君世宏以坦名其轩乞记于予坦安也平也尝得其义于孔子之书曰君子坦荡荡循天理而无外虑无往而不平也君子以之又得其义于周公之书曰履道坦坦幽人贞吉居中安下履道而正者也幽人以之又求其义于天地万物皆然也暑寒之代序髙卑之相因未尝偏极而不反惟人也可不坦乎书曰王道平平诗曰周道如砥由天子以至于庶人有可以不坦者乎彼不然者秦政汉彻以求仙并夷病天子之坦七雄刘濞之徒以逆纪兼类病诸侯之坦仪秦鞅睢莽卓之属以攘位窃国病公卿大夫之坦王衍宋齐丘之辈以矫名窃利病士之坦以至乎蚩蚩之氓干纪厉众越分以自恣者病庶人之坦皆以坦为不足而抗之张之以极其私欲者也然卒之有不贾祸而并亡其坦者乎故坦不可不由也今华君之才豪敏而果利行之必达其世以孝义传袭甚华其身受国家三品爵冠弁金紫昻然荣其家广第宅连阡陌厚生用无欲而弗遂自他人视之髙逺阔大不可易得而兼有也而皆君之常耳使君不自安之而毎欲凌跨超越以为快则未必不能而违道逺矣君乃不然唯执一坦以自居此其尽道迪吉度越于人逺甚故平定冲易以坦其心敦本务实以坦其行恬澹贞静以坦其志典雅诚信以坦其言俭勤庄睦以坦其家谦和直谅以坦其与人彼髙岱嵩吾坦夷壌彼危太行吾坦康衢彼深九疑吾坦旷野以是日用而自然其心宁其行达其志申其言従其家肥其乡邦重而尊之一身泰康百福应集葢坦之效大而逺也本如是而君独能获之君殆知天地万物之道而周公之所谓幽人孔子之所谓君子者乎述之以赞于久
　　
　　招隠亭记
　　
　　招隠亭在无锡之甘露作之者曰西野华君文润文润抱局疏雅含薄风素髙居遐揽同心者稀于是寓刘淮南之志于兹亭焉人莫不髙之予也惑夫安以王孙之华赫不足以尚其旷逸之想故使八公者造二山以讽引沮溺招援黄绮孤标灵韵激兴后来自是以还必斯为美或云卧以终身或拂袖于中路任南董者传隠列逸与勲劳以齐芳信髙尚矣抑皆执是则将蔑礼崩乐废养乱刑五臣遐举十人行遯唐虞不就夏周不兴而后我独贵乎圣贤之情其亦异矣呜呼葢尝徐察而深求之然后知君子之居心御世所执微矣葢曰三代以还极乱可隠极治亦可隠也三数君固已有说今君臣明良时事泰清而文润为是则所谓极治之隠者也百僚充备绩効既征揭吾一人独见林下以助化赞理黙与弼教致世者同功焉不亦可乎故唐虞有巢许周有夷齐先民予五臣十人而不夺四子则招隠于治世者可知矣故曰道并行而不相悖文润殆知道者非邪既叙以助志复为诗瑑亭石时歌而招焉词曰山有木兮木有枝木山之阳兮山木贲思糺崟岩兮樛单柯兮矫窅君不来兮木以老
　　
　　于牣亭记
　　
　　长洲郭汝载家城北彩云里汝载治士有恒心恒产去家东凿疏壌为沼循沼内为副堤筑内为中洲内外堤匝以嘉木柳枝桃花绯绿互焕亭洲之中以主张众美谓生意无若羣鳞之繁且妙也名亭以于牣仆游焉而乐汝载曰吾不为宾谋也者而为是吾乐而之是而乐益忧而之是而忧损吾谓鱼独吾乐今而后知其众而斯名之宜夫予曰然执道以御物道不精失物情征物于往者之于道也则居可知矣古之言鱼之乐一也庄周公孙侨子思之徒与周之为雅者二其为乐一也夫枯辙旱陆易煦沫而斗津吾邌然乐其乐而况方舍继縦游乎伐冰之家之池洋洋悠悠又况跃沼于渊极与翔摩戾空者咸察焉又况泳洄徳涯遨盘道川微鳞巨鬛左右充盈其为情无以尚之者乎故称鱼之至者古今底于平王子善称哉然吾始乐之今有忧焉鱼吾之尽性皆以遇圣人今鱼遇圣人处乎沼情尽耳吾与子生圣人时被圣人教将求为圣人用能若鱼之恝然无为乎若是则负圣人矣夫鱼满沼贤才满天下吾与子于是不可以贤才自居不可以满自恕居则骄骄则倾恕则怠怠则斁倾与斁非鱼所知吾与子罪也故于是当修焉无作鱼羞子曰诺予曰夫鱼且勿可羞而况室居名言之张奓乎汝载瞿然请记之
　　
　　清兮亭记
　　
　　居天下名山水性气不足以充发之且当与阎坐市立者殊科矧抱质澄雅又知读书事隠是境之为其専且名也亦不辱矣洞庭天下名区也金作之山玉作之水不肯受尘土一点罗氏居之哦山啸水吞烟吐霞衣流冠石作一亭储羣胜号之曰清兮来邀予志心地之接者于亭楣噫去孺子二千年不闻洞庭有擅兹名者葢天胜不迁知契而取者自寡或有之矣而我未之见也未之见而昉见之又乌得而忘言也噫毋缁而衣毋棘而足吾他时占子旧缨当无一丝发垢浊
　　
　　吹绿亭记
　　
　　钱氏有大圃焉一方池居前旁为亭面东轩豁疏彻不受一泥壒入毎坐栏临流四檐草木生气蓊合翔禽交呼波菱水葓膏碧乱掷游鳞潜鬛时时拨剌出入水面水痕散而为罗激而为珠澄而为练一坐便废昼夜酣畅之余取五柳先生巾漉苏州莲花白时咽饶州一白醆旋入池采菱剥莲菂饱啖手自垂纶钓鲜鲂兼洞庭橘子皮酒烹之以荐抱阮咸作一两曲熈熈而醺冥冥而眠仰面看碧落髙歌归去来歌已长啸流云数声却梦与点也接与沂雩一境然后寤亭之趣大畧如此主人澄彻二兄弟得之最深夏日予过之以为趣颇分请名亭而文之予大意以为亭趣惟有生意故胜遂用韩吏部诗语摘二字题之曰吹绿
　　
　　杨氏祭田记
　　
　　曲礼曰礼従宜礼器曰礼时为大顺次之称次之礼之重于祭久矣若夫士祭之田其在于王制既曰有田则祭无田则荐而又曰圭田无征在于孟轲氏之书既曰卿以下必有圭田五十畆而又曰士无田亦不祭然则田之有无未决也观周礼地官任土之法有士田圭田郑司农以士谓仕谓仕则赐圭田然则圭田亦以赐否为有无与夫制之存乎籍者如此后世何居乎自井田废而礼随以迁近世朱氏所述以立祠堂置祭田冠乎有家之四典今士诵法圣贤知重于是矣然必执而望之上之人之赐乎则礼无时而行矣葢圣朝调酌古今仕者禄而不田至大勲庸之赐间出焉亦先王意也士于是得为而为之弗禁也不得为而不为弗让也得不得者力之谓也然则士于是得为而为之亦近于所谓时者欤近于所谓天地之祭宗庙之事父子之道君臣之义而顺者欤近于所谓君子大牢而祭谓之礼而称者欤皆従宜者也亦为之而已矣呜呼吾独嘅夫为之者之寡也夫得为而为之上也不得为而为之次也不得为而不为又其次也得为而不为斯下矣某郡杨某室既侈富礼典周举属求予记其祭田夫人则知祭矣祭而以礼者寡也礼而知以时又寡也礼亡时得而能调酌建置以不失先王之意不悖时王之宜又益寡也是所谓上焉者其可嘉哉葢世以其得为者而他为焉又多也不亦重可嘉哉虽然万物之情外必自中某之所为葢不特是乐其发慎其独所谓外心内心其必能交致矣夫田之度籍之石阴
　　
　　南山隠居记
　　
　　孙居润殆五百年当大江之濆严庄之郊依山北而家天顺中故处士大章有三子各授以业季氏公正君得山南地地广而荟君时壮且敏视其地若玉未琢也力治之薙其芜夷其垤垆其埴整其缭筑其领为第易其幅为畴艺其裔为圃第之属敞而为堂宻而为室重而为楼虚而为亭敞者主之余者従之其制无飞题藻缋之靡其贮惟琴书耕织之具畴之属有畎有畆有沟有潴其种秔秫麦菽圃之属凿曰沼迭曰山障曰篱通曰径其植柿栗桐漆松杉竹蔬麻枲大率居尚朴固而等威有章物可游玩而材实给用美足畅适而规可示后于是地事乃尽而安处焉犁鉏共简编并持乐道与治生偕事子姓日侍宾朋时集安之而不迁享之而亡怍信居室之善者也君标其称曰南山小隠相国长沙公而下多为题署复请予记夫深山大泽惟材之依故嵩华有虎豹而蚁封无楩椅然得而不知居之耀华于郊饕啖于野其招伐而就禽也立至故周颙种放中道而废以为其地羞此又地之依夫人者也惟知道者得焉而守之大颖阔力函拥不散乃治地以自宅心综而躬理盈而为虚泰而为约卒食其报积于尺寸之力而收于亿廛之获乐于充赢之享而免于悖出之虞得于今之寻常而流于后之无穷也此则为隠之道而独君以之长江大麓非斯人其畴依哉君有二子方育皆植志媚学拔类材也方领荐于乡育业辟雍行且争驱一日千里此又山川不舍者予特従君请也本其雅意如是者而言之
　　
　　石田记
　　
　　君子之心望于世也亷而自治也勤其望之亷故甘为未辑之瑞治之勤则不宁耀其生耀无穷焉葢有不度而试者以杙为楹以挠人之堂殿君子视人恒若余视已恒若虚每退一武曰吾弗彼若则弗可以试非谦也其自期者遐而更觉其敛而不知其已度越余子逺矣伍员之喻石田以弗稼犹无田也沈先生则弗稼者与其以为名所谓君子之心也先生者巢许其居服而禹稷其肾肠既自退曰吾不敢丰望于世为是名已乃去以道自治削萧莠抉沮洳揭其坚白以对日月爽然风尘之表璆琳琅玕従厥自生自润吾亦不强自键闭唯不为太仓玉食之需安于寛闲之野寿于寂寞之濵焉耳吾何恧乎哉或曰审尔先生亦独洁者矣而亦乌乎耀矤无穷与余曰先生之植志操节也不可窥吾试与若窥其诗非孝忠节义也无触于膺无寄于声油油乎茁元化之嘉种粒烝民于终古其不类杜少陵与杜之位不过一员郎无片事自振当时而自方稷契人不笑之以诗史耀也而先生又乌乎恧哉先生之为斯称也在少而小子言之于其老凡言诸先者当以期今则定矣敢以垂赞无止
　　
　　东山竹屋记
　　
　　国家有耉成股肱之臣曰大理卿金坛虞公歴辅祖宗仁宣四朝率典宪弼教用平慎闳雅以格于又既没而遗休垂光肆达于胤人实覃且吁其曰邑黉之彦来鳯君孝秀凝特益振世华用维绍先开来者是承是荷尝割父授口分之业为祊田继两走阙下上疏请明先公延赏之典不报请赐谥又不报犹以言直迕权奸谪东裔踰年天子诛奸贼宥流人来鳯得释归辛未春月予遘于京师唁且庆之视其气浩然直熏然充也问来故来鳯曰遇明天子将复申先公事予曰不其惩欤来鳯曰吾以直奚惩乎抑先公之道其岂和玉之类顾不能三献哉予甚壮之明日以其所谓东山竹屋者求记亦自己有言言辛酉之秋由下第归游庄城之东得其地胜有山水之雄秀竹木之茂悦因旁竹结屋而居以讨古今索名理养节气于是有朝阳之况虚心子之称且上寻先公有玉雪之轩亦以竹喻玉以温栗雪以洁先公以喻吾以指言其将因地以获先公之心获其心尚武其道云尔凡其言之大校若此嘻既尽之矣予不足助来鳯所不能忘言者悦来鳯之气也夫玉所以温栗雪所以洁竹所以似二者所以具是姿性节操先公与来鳯之所以有取之皆以得此气耳至如衡古今而观之瑟兮僴兮赫兮喧兮卫武之竹也邦有道如矢邦无道如矢史鱼之竹也笔则笔削则削春秋成乱贼惧孔子之竹也其在于今则出谐箾韶处光汗青惟虞氏之竹乎此殆可以赞来鳯之志彼其留眺于緑枪金鏁之状注聴于琼琚玉佩之韵与东山之佳衡宇之适以极语言风咏之工者可语众人非所以记来鳯
　　
　　眼空台记
　　
　　鸿山自栖梁伯鸾以来居者不易称可知己樵竖耨夫何有于地乎逮西野华公徳始能居之亦始能称之阐古构新名其特胜者至十有八嘻盛矣哉山于是为中兴其间曰眼空台者惟吟眺之所间尝以语余余想其燕闲之时觞豆之隙哦兴横生活气欲吐则振衣而上于是衡睇六合冥诣太始不见有一长物虽山川之流峙草木之荣瘁禽虫之鸣寂奔伏以至乎烟霞之互彩日月之代明万有错于前而曽不满吾之一瞬故举所见而空之此其加于人信逺矣然而空有之际取舍之间而是非判焉公察之久矣故自其有而论之则日用百需钓弋之微亦不可以去自其空则混沌七凿宇宙之大亦不可以执譬诸饮食方食为有食已为空如不食以为空不可也食已而犹执之亦不可也葢万物皆备吾身而初不物于物乃君子之道也此言不可去者也又况有是非者介乎其间巨桥之粟于纣为有而武王为空时则主于空居延之节于苏武为有而李陵为空时则主于有故空有不在物而在眼不在眼而在心不在心而在理不然无择而毕归于空西方之言非公之意也故公之所谓眼空以道为枢者也古之为观者若山渊之平庄周恵施之眼也是齐也非空也块岳杯湖李白之眼也是大也非空也二子烛道未尽故齐之大之而未至于空若公于是无必乎齐无必乎大其视夫山河草木之属流而自流峙而自峙以极于万有之积而各具自然竟无一事凝塞于吾中者而又矧乎伤道败徳之初赘疣梏絷之具龌龊琐屑胶扰烦乱交病吾心眼者哉九霄上帱八纮下陈旷然吾两瞳子唯见一道道以眼着眼以台着不可谓台罔功予不佞请发公之道以镵于台
　　
　　菊花荘记
　　
　　兰溪伊廷玉家有菊花荘以其道行于医寓志于是云尔判太仓州龚君为道其志幸予记之菊事亦大矣有菊徳有菊操有菊趣有菊功舒而葩散而叶绯緑而色芬馥而气本乎地者所共菊无贵也徳而黄中操而后雕趣而幽野功而济人斯菊善已伊亦特举一隅吾请为徧征之夫植焉名焉而玩游焉以助徳焉厉操焉适趣焉辅体焉一身之菊庄也徳孚于伦属悉由中焉操立乎上下咸有守焉趣无弗适而体无弗康焉一家之菊庄也一家然而一国具其来至于康疲癃活夭札州里之菊庄也推于通国通国之菊庄也广之天下天下之菊荘也又至乎反收内巻以小喻大物喻道则百行异而私欲亡君子进而小人退善人多而恶类消中国治而夷狄臣阴阳和而万物遂亦人与国家天下与天地之菊荘也已小乎哉福建宪佥前翰林章公有记亦引厥旨矣龚君之命不可已且申之云尔伊君亦然之乎倘然之幸分我一落英餐
　　
　　芝庭记
　　
　　叶君明哲之新居在太湖东之纪革始迁而芝产焉因自称芝庭主人吾师天官守溪先生为署二大字他日就仆问记祯妖之谈古今岐焉或曰犹影响或曰阔疏至折诸圣言则如礼之云四灵春秋之书螽螟居可知矣予衡观其间不可决谓天之有意无意在也一气流转或为人或为物其粹精者植出而芝动出而才秀非无种也种于太和焉矣其间有人物相为征应者亦自不同有人未至而物先见者有人既孕而物斯従者有人与物适相值焉者由君子言则可喜也亦可惧也昔之名卿喜佳子孙之出其门如芝之生其庭髙贤固然而今吾得之是可喜也然而佳气吾集能无迓导承凝之方欤必人与物偕而后不为吾芝辱可符谢公言少当苍苍意是可惧也今叶君于是则信善矣其人恂然恭冲然和蔼然才且淑也而嗣者泳游頖波英藻粲发可以袭桂馨夺杏艳是封胡羯末徒也则知而无事乎惧一于喜者也既以为君庆且以伫焉而永之以歌诗其词曰
　　
　　烨神蕤兮翘吾庭粲吾嗣兮协厥灵友黄绮兮采岩垧粲者起兮甘泉九茎芝兮芝兮绵修龄
　　
　　懐星堂集巻二十八
　　
　　●钦定四库全书
　　
　　懐星堂集巻二十九
　　
　　（明）祝允明
　　
　　撰
　　
　　○纪叙
　　
　　桐园记
　　
　　人以桐自称也者指有二以木也以琴也其为以琴也者亦有二以鼓也以喻也王君世材家呉城东之甫桥家傍有园植桐盈之耳目之洽心趣属焉乃自称云桐园是以木者也顷请余章于辞以重其木实重称也余求其大者无若以琴之喻者言之夫琴盛乐也大可以荐天子廷为民释愠阜财建大和以奠世育物奔蹈鸟兽岂宜废置哉今寄之于园是荒寒寥寞与繁植者芃芃然骈也今世材负材局不入夔旷手此其喻矣然奚病乎哉古之人风尚髙逺凡其道诎信志显晦身行蔵悉泄于琴其为晦蔵者杏坛汾亭其尤也琴岂不宜隠者琴之不宜隠为世言不为人琴言也况引桐以归园是未斵之材拥天贞完天和惟直应抚桐之木安园之地称焉而已矣世材于是惟日消摇乎老圃之间视吾峄阳之孙居然亡恙为之培扶灌洗使姿格洒洒出羣表碧阴凉叶铺十亩无尘之土吾坐其下时而茗时而酎歌清商舞玄鹤优游卒岁无伺乎束帛之贲而希声大音振响于离垢独乐之场不亦善哉世材之趣本若此前之所喻谓其宜琴而不琴不宜园而园也者余意也所以长世材既复世材又为歌使可弦焉桐之荣兮可阴碧瑶兮沉沉息兮我襟桐之桢兮可音紫琼兮愔愔写兮我心桐之寓兮我园襟兮心兮我桐园兮
　　
　　南村记
　　
　　苏之胜左川而右山出胥门絶官濠入桥而西穿横塘越荷花荡乃至山下跨塘双桥立东桥上四观可尽其山川之胜其村墟之最也乡人王臣之居之而号南村因李孝亷请予状之以文章噫南村之名以山川之胜山川之胜臣之得之不能言而假予言予能言而不能得山川之胜得之者在此言之者在彼两不相值何以言为哉泽国雨晴风色清俊吾期孝亷过臣之而告臣之以南村之真文章不在笔墨在三士登桥上连手南顾而一笑也
　　
　　南江记
　　
　　气之秀者其锺也物而为山川人而为知仁就其有动静焉则物而川人而知秀气之动者也惟动也故周流傍行不舍昼夜涵两仪首五行滋万物通九有功之巨莫加焉消息万理机权百事订是非审时势别行蔵乐日用心之灵莫加焉夫子所云智者乐水无烦多辩矣然吾观于是水其亦待人而功乎一河也或漕国计或利众涉或下流归墟荡焉而已矣以至其它千条万派用而利弃而否皆然也若夫势趋东南故呉尤多江湖蒋君允昭家呉淞之濵以南江称宜也吾以君抱泽物材未得沛乎四海而泊焉寄髙踪于寂寞之澨临清赋诗濯缨放歌汪汪之府虽不自少斯固安时顺理夫子之所谓知者矣固足以涤顽夫尘契逝者叹不亦大哉虽无舟楫庸江功不以君废也故为比类引义宣其大旨若此君当谓然彼如分情鱼鸟寓兴藻荻消光阴于钩纶者末也
　　
　　西郊记
　　
　　劳君以名麟号西郊用鲁事乎麟之祥于鲁可知矣吾天朝可以鲁亵乎成康之郊固曽容之君将以是乎然而引之于西则果用鲁矣嗟乎鲁之不竞久矣东门之人鲁之真麟而使其若丧家狗尚何有于鉏商奴隶之手一麕身鳯臆之足云乎故孔子悲之自获麟来谈者众矣且乌乎折衷或曰以肇汉也夫汉之文景固谓追轨成康则或者之谈亦或可信今天朝自祖宗来皆尧舜也虽孝景称几刑措犹不及吾累朝之専止于仁则今日果有麟焉出于西郊亦成康而已矣使孔睹之且声颂之不遑又何有于反袂拭面涕沾袍者哉故曰大道之世无孝子无忠臣非无孝忠也夫人而莫非孝忠也曷以一麟为兆而矧于朝野之辨耶则劳君于是殆迹似鲁而心真成康者矣又曰审然则胡为不犹黄帝时之在囿而若是逺疎乎曰尧舜之世乃有巢由今劳子在尧舜世而不用独不得以巢由自居乎不以巢由自居则吾君非尧舜乎
　　
　　可斋解
　　
　　允明交何子凡何子操中施外为学与仕者允明见之其必欲足其道也何子寻常自谓可人亦谓可允明亦谓可直谓谦尔未始为之深长思知其旨有他也为之思而知之而言之匪一士葢无若方子方子推何子之志匪无择可匪见小利可其必得乎易之时当其可言何子之道莫大乎是何子受其言足矣又问允明则安能墨墨欤葢有一言而两之者可是也少之曰可多之亦曰可何子之道无不足何少乎何子则不自满又何多乎允明为何子审之士于三代后则必折衷于孔氏无可无不可然则倚于可殆不可嘻何子岂倚于一者何子正以择其可为可耳为天下之行抗之非可抑之非可为天下之言髙之非可卑之非可为天下之用同之非可异之非可杨失之抗墨失之抑庄失之髙子云失之卑冯道失之同王安石失之异皆非孔氏徒何子宁为是葢曰行必无适莫言必六籍用必如司杙以至大司寇行相事斯则何子之所以能折衷于孔者也
　　
　　陈氏燕翼堂记
　　
　　诗人言武王之仕曰诒厥孙谋以燕翼子谓传其所以顺天下之谋以安敬事之子孙子孙敬其事者行之乃安甚矣武王之善继而诗人之善言也近儒谓谋及其孙则子可以无事安有弗谋其子而先其孙子教未施而徒欲安之虽敬不先于安其说若近而反迂后世欲法之従古训可矣为天下国家皆有道焉所谓孙也故称燕翼者先求其孙之道长洲陈君文焕少游邑庠将光大其族不幸壮岁不禄有二子伯曰凯字徳和仲官徳相徳和承所遗厚业能以诚笃敬慎加培之徳相生于遗腹积学敏功必将遂扬显之孝爰构华堂三楹以储先人之休泽而事其母陆硕人硕人且六十矣慈孝相洽友恭既翕家室攸宜日以康豫因署其堂曰燕翼谒余乞言昭之亦甚矣陈君之善诒硕人之善守伯善述仲善继将完其志与事而佚母于寿祉燕翼之道其允获而无忝与为之记而作诗系之其诗曰有木维桥终风霣条肆笃其稊以莫震摇谓我雏鳯并谧于巢栽培有道敬事勿雕（右一）伯兮善述载述载昌载获厥播载构其堂笃诚以勤饬修无荒敬事先采嗣服不忘（右二）仲也善继善继维志夙夜辰竸风云力致兢兢祇祇虔恭寅畏存荣没显扬芬嗣世（右三）有赫新堂嘉名用章以宅三纲以出五常埙箎雝雝琴瑟锵锵母也顺只式寿且康（右四）凡诗以尊者美以卑者劝劝斯懋懋斯永伯仲其知之矣
　　
　　潘氏湖山佳胜楼记
　　
　　包山具区拔造化精金玉作山水自竒而灵萃灵而神天烟霏霞月地澜沦湍波秀荂嘉实良干材幽翔逸趯弗可究名状人居占尺土丈流至澹翠浅緑遥耳目手可指接亦皆足夸佳胜其未至若千里为柳溪即胥口有居者前太湖而东灵岩西香山环前而错布洞庭羣峦也先东跨箭泾而梁穿湖流达于灵岩香径桥也先西而梁穿湖流达于穹窿山桥也是为潘氏而一楼卓其居是为主人之子太学生鋹和父蔵修所也和父得郡名士咏歌之而署以湖山佳胜潘氏余世交也今又为婚姻家太学之父崇礼隠君古心行君子也善家徳门也太学起家器也他人以是居请语余且为地喜谈之抑我潘氏潘氏以他居请为人喜谈之以潘而是居能已乎哉吾观凡居之胜者得其人甚难獧者浮露而伤华优伶而被冠绅浊者昏钝而伤质乃金碧涂土木偶其居蒙羞山不得自髙川不得自涤太学父子之于斯也忠信长厚増金庭玉柱而崇澄■〈氵靓〉涵渟廓东南之薮而阔崇礼偕佳胜以卒岁太学遄往用于时异日返初尽崇礼孝事引养于蔵修之所而楼之佳胜大成也已
　　
　　笠泽金氏重建安素堂记
　　
　　呉中自昔多儒家不特一时师友游会之盛往往父子昆季交承绍袭引之不替斯风至美摇城金氏其一也其始祖为宋迪功郎章至元间其孙伯祥父尤名尝作安素堂于所居贞丰里钱逵伯行氏为之记称伯祥端重有守知所止而无外慕之心暨入国朝其后人守耕读之业不衰而转盛伯祥六世孙允彰益清修克振先绪以安素者文献存而栋宇湮矣乃就元趾复构之请余纪其成凡安素之旨与其道钱君之论理畅而言美矣余更以事言之夫以物授受者期欲必守之无徙良难伯祥学有得知夫金帛宫室长物不足为身之重子孙之传也独取吾志所处山泽之区宫一亩田一顷以安其中而不动乎外虽非屡空可谓素行乎贫贱者其世当溷浊彼士之为鱼腥蚁膻者皆茍且以就功名而伯祥考盘磵薖涅而不滓饘斯粥斯终吾生以徜徉耳既而子孙守之遭时闵凶干戈四溟金之族遵晦故栖无流播之虞可谓行乎患难之素天王新海寓霈膏泽百六十年而允章继述益炽虽不轩冕又非所谓素富贵而行乎富贵者耶甚矣儒効葢至乎是其要不过不愿乎外故无入而不自得安素之大无踰于此矣吾又不知当伯祥时郡乡之显者青紫奕奕富者仓箱矗矗其所安所遗有如伯祥者否有之当并存今安在乎不安素者効若是伯祥之贤加人既逺而子孙之美允彰之孝又焉可证哉韩氏之子不能安退之文学之素故诒金银车之诮卢氏之孙不能安懐慎亷正之素故掇澧州之放奸臣之史兹堂之名与允彰之声并延而未央也岂不重与允彰名焕号友衡凡金氏之业安素者耕读二道既其熟习而有得者使徒美而无奨掖功将非允彰意复援诗礼经训铭诸堂之两序曰播厥百谷实函斯活驿驿其达有厌其杰厌厌其苗绵绵其麃载获济济有实其积万亿及秭右在左曰修礼以耕之陈义以种之讲学以耨之本仁以聚之播乐以安之右在右
　　
　　南冈序并诗
　　
　　以朱公为南冈之号说之者葢咸谓南于象为明为文居为君子之强冈为髙为亷为坚磨而不磷数者咸令徳有一加于人而公兼之物以名体名以方徳信美已然余知公者就其行征而符之公久莅谏垣有犯无隠危言累百牍可知者如为建储为视朝为抑奄尹为斥权嬖为止畋游为登正黜邪为公进退刑赏为申寃滥为振灾困为论列大礼务举前旒而启之明拔黈纩而纳之聪崇议切辞何明也何髙也又何亷也而翘翘批逆中立而不倚不变塞以期至死如其强如其坚畅其末为词华咏歌而又尽南冈之能事毕矣有而似之谁实方之公今赋政东南省至于王丞弼极髙明诸叙为日丽辰揭小人作诗公焉永懐以慰其愿
　　
　　公位之煌煌兮公道之堂堂兮堂堂且南冈且陵相省之屏也台揆之升也道大行也极髙明也展大成也
　　
　　表弟蒋秀才遗文序
　　
　　李义山序李贺集称贺死时语其母帝召作白玉楼记顷之烟气起贺死事传于今七百年人信之极章着余近得姨母蒋夫人说表弟事知千载有继贺者事复章着葢气元英灵天人流通自轻清降凝俄复归返若帝有命兹固古今之理与弟名焘字仰仁故乐亭令君遗胎而生夫人方在蓐恍惚见道流三人入房便失其一焘既免矣襁褓神颖能言诵习九岁治四书易皆通十一入为府学生乡郡知名十四应乡荐不捷而声转蜚溢隶贱遐僻莫不喜称之丁已之岁其年十六冬月将尽一旦枕上呼夫人曰母宁知帝京有紫府琼台乎母曰不知又曰儿当以母老辞归可邪夫人讶其不伦且谓呓语置不问数日夫人长壻刘■〈山介〉来叅贺元节入焘斋见周易书中有夹置一纸书千百言取观之乃焘所记前梦事其初曰某年月日梦老父引登髙境目曰紫府琼台撰文曰翠碧重华玉殿金阙其末曰某再拜泣请家有老母愿放归养姑还云云未及读中文焘适来夺之夫人亦来问故不对夫人取纸将视焘窘遽云母毋观此泄天中机夫人恶之抵于地焘遂拾置册中其年秋焘病病中语夫人李贺为帝召为文不免死奈何三月日焘竟死死后屡梦于夫人一夕见夫人即驰去夫人逐之人言焘今非复若畴昔行也夫人愈逐之及问焘今何在焘曰儿为召作丹台记夫人言丹台非世间有其天居邪焘愕然曰儿不得如昔滞行即去一夕又见焘父言吾死不如焘吾死即灭即散焘死不灭不散渠乃全者欲来即来耳言既随复见焘夫人问其死状焘曰儿死従首上以往又言不灭等语与父言无少异又曰母哭无过恸若过恸若不荤食若拈弄儿典籍皆令儿悲遂寤凡焘之章着若此呜呼焘果従长吉游诸清都紫微谒帝而代言乎何世不幸不能留焘使麟鳯埃壒也夫人将显焘焘故未及为古文辞独时文数十篇自题曰东璧槀夫人取刻之俾允明序夫人又言焘记梦文在册中后为某攘去并文亡之故今不得其详焘与余皆为特进柱国武功伯天全府君外孙魏舒之誉将望于焘余实甚愧之因序焘文详列为后人诵焘虽未仕徳行备美幼受夫人教旦畏恭如严师夜乃慈恋达母子之恩三岁人示以文鸟焘曰我非畜鸟人也性复简静温洽今刻文亦可为经生法
　　
　　表弟号懐海生序
　　
　　表弟徐美承抱志旷阔予前既序其字又告余常欲白其抱为一别号旷阔有踰海者乎李谪仙曰海懐结沧洲可号懐海弟曰唯又曰吾世偃王后也食东海特进柱国武功伯祖也称必先东海上轻车锦衣将军考也自呼东濵遗客则引伸懐义于思祖考者亦可耶予曰亦可也人懐在中有依焉而不离道皆可也弟志既卓存而充之耳予祇従其题漫浪言之天公地媪东王西母块岳抔湖盥日澡月九尘彚毛众蠕集蠓裸骸而植行者稍黠于其羣因持牦以长毫咄哉何足以数有能瞥视而不盈溟渤小聴而不响潮汐鼍龙之腥不满两鼻孔鱼盐之味不充寸舌端爪承三山吸竭四浸尔将谓天神哉一六尺人耳此乃所谓懐者自懐而一之不知身为海不知海为身此则懐之至者羣黠于蠓者因惊而异其名曰仙岂知仙非别一种物吾辈懐者往而为之耳凡仙悉可为吾辈先为儒者为之最易弟毋谓我毛肉龊龊然焉能仙焉能仙不然也吾已号弟明日来従吾执手髙步而往
　　
　　银浦序
　　
　　若夫商飙扫夏玄露洗秋碧瑶晃清微之田黄金横蔚蓝之界霜轮涵暎榆叶萦回尔其涤源尾箕垂条参井发坤成象衡苍涉津渊渊注玉倾银渺渺翻瑶潋碧葢絶地天通而气润华葢子以母显而色従皓金虹饮华流云和汐韵贯元精而霏沆瀣倬皇文以示昭回乃有奕奕侯门翩翩公子织妇贻枕海宾赠槎迎仙鹊羣跻虚龙缟蹑翠梁而徐度遵青霓而上征窥星妃步袜之尘浴天媛湔裙之水涤荡肉骨磋鑢容华拔云体于尘嚢嘘仙风乎泥殻江汉以濯金玉其相寓蘧庐则为洁夫游泬漻而号玄客陋宋郎之口过嗤郭生之欲凡余也幸抱君平之灵因成七襄之报公子徐氏美爵为名余前擢桂之漫郎曰祝允明其中表兄也
　　
　　毛梦哲字叙
　　
　　梦哲为今内相三江先生主器始将生时先生梦前内相嘉禾吕文懿公过之因取文懿名名之曰希原宾友多为制字而未定也比允明来京师梦哲又辱问焉允明曰即为梦哲何如请质诸先生先生谓之可梦哲复倩为叙不得辞因窃推先生之心告梦哲夫先生之欲梦哲希文懿也岂曰以其位固以其贤也故字之旨若是然诚欲其希贤者也则曷不择夫古之大贤若圣人者而命之葢于是愈可以见先生欲其子希贤之心无不至也惟夫欲其子希贤之心无不至也故随所触遇而辄白之畴昔之见文懿也寤而心警焉而梦哲适生于是遂以称焉使当时梦古圣贤或事物之良可比喻以为贤者吾意先生亦将随以命之矣大率欲达其望之之心而已文懿以耆徳宿学夹辅累朝国倚其功民被其泽士仰其风而身膺宠光位极人爵梦哲希之而至也则梦哲亦文懿而先生之心得矣然文懿之在当时其自为者亦将有无所希者乎予又意其所希者不踰夫皋夔稷契伊周孔颜之间也今先生之命梦哲又独欲其希文懿而已乎殆不然希文懿所以希前数圣贤云也而岂徒哉此又先生之心无所不至而无穷者也抑允明之昧昧则无以长吾梦哲有一道可以为梦哲策功焉文懿不可见矣希之者求其所谓贤者若前所征焉尔今先生之徳之学之功泽名位即文懿也庸讵独文懿所谓皋稷周公之同归也此文懿之可见者也梦哲果欲齐文懿且以成先生之心乎求之家庭足矣
　　
　　杨氏三男子名字叙
　　
　　长洲杨氏三友昆以其三男子名谒邦大宾遂字乃辞受书返以迄祝事礼也初三昆之长安卿生檄次昭卿生楫次威卿生校世齐而齿县昆谋曰夫生子者祖咳而名名立而字字成而祝故名以别命字以章徳辞以祝成古之道也楫也齿长而第仲若伺厥昆季偕长而图今之长者无乃旷修抑唯今长者是务孺将怠焉夫调义以起礼时也寘齿而并命顺也举一而毕二知也盍并作焉于是以质诸宾人宾人曰善乎深谋哉昔者先王尚象制器以前民用刳木为舟剡木为檝舟檝之利以济不通致逺以利天下葢取诸涣檝字伯涣若以礼义为舟檝典常为大川用迪于五彛庸于百度将集善以凝徳聚其涣济其履亨其道利孰大焉先王秉忠信以诏临于四方四方化成易绳以契百官以治万民以察其既降也滋冈孚以渝记曰殷人作誓而民始畔周人作会而民始疑其在于今非契策也罔政檄字仲符夫忠信以为檄言行以为符执檄而求符主于心而履谐发于躬而物格作于事而道尽厥允以罔斁先王戚人之不人肆为之庠序学校以教之五品乃孙百姓乃亲校字叔教其敦诗书则先民服圣哲惟法语用遵父昆用循用充率天之命以无腼于物教辞既登三子旅而矢之曰二三子钦思哉凡物各名名各字字各义惟义弗各于道是故人万其行行万其义义一乎道二三子慎之交修之引而申之触类而长之成人之能事毕矣二三子钦思哉三昆拜手曰俞哉敢敬拜君子之贶顾三子前升阶由隅抠衣上堂再拜稽首祗对于大宾曰唯惕哉肆成人有徳小子有造惟弗堪是惧敢不夙夜承事以无队师宾之弘诲金成性父视三子犹甥也揖而进之曰美哉洋洋乎令猷也哉布策敷几肃宾请载其辞出以号三子而授之
　　
　　徐氏三外弟名字训
　　
　　外大父武功府君既归闲乐天观生无不自得游放歌啸融融泄泄而所轸于念虑者独以未见其孙耳尝书二字于籍曰美承先人问之府君曰此吾孙名也子他日必见之已而府君薨则美承在胚中矣薨后九月而生果男也于是府君之心已慰于冥漠既而美承又连得两弟皆男舅氏前锦衣卫指挥使嗣勋甫名之曰美朝美爵今皆长矣美承且弁舅氏又従诸宾之请加之以字承曰志学朝曰自学爵曰天学使允明敷其义旨以教三弟允明曰诺惟人之所以承其先者非一道然要以志为主志立则道行矣惟人之显而朝廷者亦非一地然必自学中来学优斯可仕矣惟人之爵本外物而孟轲氏之言则有天人之辨以为仁义忠信乐善不倦乃天爵也人能修天爵则其学正矣凡此三说葢字之义也因名而出者也我舅氏之所望乎三弟之旨也三弟其必钦识之而允明之意又有溢乎三说之余者且拳拳不能休将重以为三弟告夫承在乎志孰非志也而有切者焉闻昔者府君之童也尝揭一聨语于书室之柱曰男儿志气云霄上君子声名天地间时多比之寇莱公华岳之咏已而果然则府君之志何如也弟欲承之请事斯语矣人之在朝廷孰非学所自邪而府君之立朝其孤忠元烈何如也则弟欲学以为仕请事斯语矣人之有官孰非爵哉而府君之爵文臣之极者也则弟欲修天爵以伺人爵之従请事斯语矣三者非一也而三弟欲践之则皆法吾祖而已矣无必泛思而旁求也传曰公侯之子孙必复其始于戏三弟必勉之勉之而显则庶几乎用以缉我祖之丕烈就使居隠亦不失为世家之贤胤也已允明生晩不幸不得受烈祖之训命虽然窃有志也于乎深愿与三弟者加勉之
　　
　　史在野字叙
　　
　　物必有合而后久者莫大乎五品五品莫大乎君臣矣凡合父子兄弟以天夫妇以礼君臣朋友以义五品之不孙也君治之是五者统之乎君臣焉诗云率土之濵莫非王臣君臣合而不可离久矣而先民之训为臣者葢云合则従不合则去然而君可去邪去者以位言之分者无去也故曰无所逃于天地之间孟轲氏之论臣有市井草莽之称意亦若此今天下大一綂野而耕市而工商其谁不共臣之职随州太守史君名子为臣大宾为字曰在野在野读书修行以为士然未用也于是则亦共为臣职而已矣耕而赋工而庸商而税心诚输力効之以至夫在官者事事学而求用之皆然也勉焉而已耳无所加乎竒画怪行出位而谋也如是则义矣道合矣无所愧乎君臣之分矣而名字者宜吾欲益在野欲在野以三隅反耳所谓反者谓五品之皆然也一者无所逃四者其逃诸虽然以为逃也而勉者情也之五道者道也无所逃于心在野其念诸在野之室吾女弟也又在野资甚颖才力警健又有贤父师吾之所大愿望也
　　
　　罗晓字辞
　　
　　罗以善闻焯于呉门粤徳俭父产此鳯麟惟此鳯麟其名曰晓宾人象徳启东是表皇钧造岁环运宵旦赫斯耀灵实系厥判命驾旸谷濯景若木金雅既腾六合清淑万蒙忽昭羣伏以起容光必照苍生仰止析木而炎寿星而寒莫不自东靡异趣延惟天有日万物之则大明启宇咸作于出维人有心函气以存向晦宴息随候而昏昊天曰旦无然泮涣丹台煌煌千彛炳焕泰定光生明而思诚事至而应物来而名礼不云乎志气如神事物将至有开必先易不云乎山天大畜笃实辉光日新其徳敬哉罗子惟明之劭五品爰察家邦有耀载鉴于物昕则有月烛亦代匮其辉不竭作物之勲乃肇于晨罗子敬哉毋腼照临
　　
　　袁植字叙
　　
　　袁君汉章之子名植字斯立请予叙焉汉章髙士斯立又敏迈好修宜有以深期之语之曰植者立之也斯立者其验也子受名于父受字于宾名策其力字睎其验二义交致焉兹请先视子父以策力父善教矣教子以谨言植子之言也教子以修行植子之行也教以尚志植其志也敎以笃学植其学也教孝以植其子教友以植其兄也教慈教忠教别教信以植其为父为臣为夫为朋友也推之而皆尔皆植也子也力言必谨言斯立矣行必修行斯立矣志必若孔颜学必若游夏子必若曽兄若舜慈若文王忠若伊周别若臼季信若晏子鲍叔推之而皆尔斯皆立矣子戴苍而履黄与飞走者殊科而忍自仆乎哉于乎太上自立其次植斯立若植而不立斯为下矣子之父宾姑望子以其次子独无意其上耶予则进子以是固尝曰敏迈好修此其为上之道也其来验可胜用哉予愿与子父若宾也而同迟之
　　
　　袁氏四子字叙
　　
　　袁氏世为呉中善家居郡郭之南濠南濠万靡之区而自袁氏出者率惇厚周恪雍喈庄雅为尊者以慈称卑者以孝评交者称其多益也其曰存省处士汉成宗族之所推也有四男子曰楷曰模曰桢曰橚宾为字之楷以斯端模以斯范桢以斯厚橚以斯瞻斯端娶余表妹赵氏于是存省以四子字叙属我吾固曰袁美世济观取诸名字者而慈训章矣四字之义与其名不相逺亦不过深而无不寄规饬之意古人之取亦若是耳故文字之义无必烦陈且为四子推所以因义而树功者行已有耻而遵义则若楷之端矣动必以礼则可作人模范矣以仁存心则桢干立而本厚矣内诚而表荘则如橚之可瞻矣圣贤之教不舍是以为先善哉存省之所取也然此父道之一耳名字用情如是而况于日用之间乎而今而后亲长以名呼朋友以字举入耳怵心乃履诸其躬不为孝子良士不止如是不为孝子良士亦不信也四子毋泥字义而眩文华此而翁问予之旨予为言之职四子勉之毋作父宾羞
　　
　　懐星堂集巻二十九
　　
　　●钦定四库全书
　　
　　懐星堂集巻三十
　　
　　（明）祝允明
　　
　　撰
　　
　　○外教
　　
　　重修苏州府开元禅寺之碑
　　
　　呉大帝赤乌中乳母燕国夫人陈氏舍第为空王居在今阖闾子城中之西南维时释端文师实肇其绩寺名通玄唐明皇帝以纪年更天下寺頟郡择一大区専之吾苏遂以通玄当焉开元之号于是始着晋代有石像二石钵二浮海而西至于郡之沪渎里人朱膺虔奉入寺迄今遂为中土神寳详纪见于法苑珠林诸典而韦太守应物皮处士日休以来吟述接响寺于是为选佛场内神化名蓝又不特称大而已旧有赡僧之田为亩千余今虽未复而刹右蔬圃广数千弓犹陈夫人花苑也牲石之载名文久显而竒渥温氏倒屦之末郡罹干戈寺归刼灰碑亦解碎杂伴瓦砾故无得而称焉皇明平定永乐之初寺主永宗和尚重翦茆棘弘建诸果为大雄殿为千佛阁为山门为戒坛为僧堂丈室精舍庖湢次第咸成像设毕备而神像与钵岿焉无恙寺观返旧继者指南又返緑阴堂以待海内名贤之莅止堂葢元綂乙亥恩公断江所造虞文靖公记之者也惟正大殿未就南公之徒泽源宣禅师奋为经筹余三十年而复竟成于是故迹无遗废矣宣之上足润公天雨持席既久亦复新敝易残补缺増华润传濚源洁濚传今玉涧清公益克绍述以戒坛殿壊特甚更撤建之而涂塐仪相整肃具足芳园流池旷广澄活卵湿育殖果木茂丽中兴之功更为大成则今弘治丁已年也其徒与外刹同勤莫不一口讃叹清师之功坚固光明胜果能圆灵场载辟是宜追初照来登示金石谓余郡士刀笔可寄窃惟千载神区五天分化道俗依仰遥贤称诵一旦完结辉赫江海凡音肉语不能宣赞乃为録述本末大概姑为刋着以伺鸿手行字就列复说偈言南阎浮提最四洲兹蓝前后表江南呉媪唐王创继雄十号具足天人师浮大瀛海化身来神通变现悟众生灵感道俗昭赡部刼轮环转壊复成绍千岁往启万来大哉诸此勤宿力今力转大恵清师殿阁栏楯耀七寳慈容变相威仪俨旛■〈旛，章代番〉香花灯烛等■〈巾〈宀登〉〉乐荘严种种具流泉迭山旷大园花叶果蔬禽鱼顺如大日月开光明愿此功徳在人天无量无边遍恩有诸佛菩萨摩诃萨
　　
　　苏州五显神庙记
　　
　　造化之数五为大纪爰自三才奠居而五行効用象于天为五纬形于地为五物丽于人为五徳贯幽明而共彻质鬼神而无疑者也五物之神其在于上为五天帝所谓灵威仰赤熛怒白招矩汁光纪含枢纽而配于人帝所谓太昊炎帝少昊帝喾黄帝官神所谓勾芒祝融蓐收玄冥后土其致一也明堂既祀上帝而小宗伯又曰兆五帝于四郊皇朝既祀星岳于郊墟又为五显専祠于他山亦其义欤五显所起未审前闻世所传祖殿灵应集云与天地同本始年逮光启降于婺源王瑜家语邑人麋至尝血食于此于是建宇栖之功佑丕格邑人依怙初名庙为五通大观以后累封王秩昉有五显之称宋迪功郎国史实録院编校文字胡升所作星源志则疑会要不载姓氏而推本于五气亦近雅论升又辨五通之说按李觏作五通祠记主在报徳不知其它此云政和已废五通宣和始封五显审尔则非五通明矣又佛典则为华光蔵菩萨之化夫自执一者观之以为神祇鬼判然不相谋也且三皇二帝固皆人鬼何亦丽于是乎圣既有之贤亦宜然葢一元合分精英旁魄或于天或于地或于人无不可者惟圆机者其知之矣呉郡行祠未的所始或曰始于建炎即织里桥南朱勔旧苑地为之嘉熈中比丘圆明重建正殿寳佑甲寅通复鼎新又増大雄殿于东序景定以后正知善已继新三门两庑以逮行日踵持月有阅经之会岁修庆佛之仪入至元间日又劝善男子孙子发与弟子荣特建华光前阁元贞众力复成后阁大徳中如海购地拓广再置呉江田为长明灯油及赡众费延佑丁已寓公叶武徳又作圆通殿此皆延佑七年呉江州儒学教授顾儒寳记平江万寿灵顺行祠所述也暨入皇朝嗣者不弛而岁久颓燹正徳初同守李公恒聴讼于是乃加葺饰更剏杰阁今主僧某来谒予记于戏以神之灵贯三才通古今遵乎上而信征诸下而従众既归止徒宜护持予敢従民以徼于神尚有异休如水以沛如火以光翊圣图煦生类以昌于无疆哉
　　
　　呉郡三茅观碑
　　
　　道无在无不在神无为无不为无为道体之本有为上下之契是故崇宇备物貌像熏炬明之所以事幽流祥集厘烜赫震荡神之所以答物若夫清玄眇穆希夷以微昏黙窈冥恍惚有物其谁得而测之非夫假显寻微潜机暗会则上下左右安在而可通也寥阳通明之阙三垣紫微之府曜灵广寒之宫七寳芳搴之林西龟位乎九光蓬阆集其八子莫不髙卑秩奠后先袭缀于若岳卿定録保命三真茅公兴乎嬴刘之代而穷乎宇宙之永出乎咸秦之里而宅乎勾已之岳三霄秉法九截承事京江南北尤隆且繁亦由明灵发迹之神区故与呉郡之宫在城中之仁风坊始于淳熈复于天歴再毁于洪武复于成化而广于弘治备于正徳焉比余返初主观道士景用圭荐状列绩乞文勒石维三神道峻功巍灵煌迹赫凡其琅霄紫册枫陛龙纶英工翠珉之笔骚客金薤之谣铿闻骇瞩沇溢鞺鞳粤纪兹区则贵实録故为详纂次第而稍系之云始淳熈之剏未得其名必有废焉天歴乃举其徒口传以为建炎之燹且髙孝纪年先后颠乱按卢氏郡志独揭淳熙寻光宁诸朝郡鲜兵祸则呉回之先虐甲子亦未稽尔至于天歴己巳本府都纪冲静法师俞心渊构而未弘其徒副纪倪弘素廓而富有洪武壬子再毁主者即倪之徒袁静和未克复旧迨及壬午袁之徒龚允清微为葺补久益芜落仅将为墟龚亦耄矣而以其徒未堪兴废之任乃致袁氏徒孙之处他院者曰范处恒之弟景浚之请于有司来继主而托焉时为天顺癸未所栖纔存寝室五间而已浚之多才乃鸣于宫请纳赋以广傍地而附益之乃以成化某年肇筑杰阁五间其崇三十九尺延十三丈前为山门三间左右辟址以需后举时则秋官主事马公愈侍御夏公玑按察佥宪张公习亦加相焉暨于弘治乙卯浚之复以已资肇帅其徒住持谭惟重及苏惟显劝募加构正殿三间髙三十尺深广称之前敞三轩傍翼双楼其度皆如殿殿阁皆肖三君望像供奉百具完周而庭列炉井傍结房寝庖湢従寮（缺二字）详备时则用圭与允清嗣传之孙王以正者亦皆効劳而成功皆浚之也乃至正徳浚之惟重皆已羽化而用圭奉檄绍主又克负荷遂以甲戌之岁与其徒钱守藴更造石柱山门壮丽加旧又添作二门重甃阁地于是观事大备时则郡人陆宇府通判焦君思明亦各効财而成功则用圭也观之废兴具是伊主嗣者慎保无隳勿负师慢神斯永有终（缺一字）用圭之志也嗟乎赤城大霍霄端云表上（缺一字）星辰之（缺一字）句金良常便阙阴宫下绵山河之限神之格人不可度也鹄翔怅语宿顶玩丹人之事神不可斁也昧夫或疑曰人命生灭必有司録则元寿之先必将泯棼乎施治属部茍无居方则江介之署殆均虚位乎揭虔妥灵须用世器则清玄紫纬之标不假旄节乎噫嘻是何言与仙科授转亦犹人代岂谓九官未建农轩之绩不熙也玄功周普不限方域况复岳籍总綂呉越之区其本也至如蕖冠绣斾瑶钺琨章琳腴翠釡琼闱緑室锡酬九事童女三八天授当由于鬼工人供岂妨乎世匠斯（缺二字）也幽既有之明亦宜然于是灵官有侐像设具严兰膏寳熏金摐玉击霞飘星转班僚列拱乎璇坛日就云瞻士女降升于笋席终岁（缺二字）之日三春降会之期或爇鼎践盟或敷筵蒇醮广集四民之卑众连十等之臣莫不幽以显通髙従卑聴俾尔亲睦伦属和乎室家固厥仓箱登其黍稷奉亲者长充鼎釡茀子者遄秀芝兰蠲痾保龄辟非消难传曰流润万物徳加鸟兽各获其情祸福验明风雨时五禾成疾厉息暴害絶断灾眚而逺戎兵于戏盛哉来尔道俗沾颁拜赐勤恭修奉玉佩金珰流铃火珠青芽燕芝得人可授紫符金刻玄枢有光我作空歌师吟弟和皈命三君归与归与王君赤真青童金母烟軿雾乗停龙跱鸾啸仙妓歌玄云尔乃登歌旅迎当得感应诗可以兴尔其习之其词曰
　　
　　渺渺金陵曲三峯焕嵯峨勾呉奠离宫刼峙层城阿朱官导素虎婇女擎紫华鸾簧玉折矩游盻同山河齐神跃太霞不动江湖波念子勤奉我众修兴无颇隤址孰旷宻非计年刼多将子遂幽躭皓暎生青芽朂我治区众万善蒙一和士诚女信丹寸地为仙家呉之濵兮越之涯道俗（缺一字）林兮蔼如麻俯呉宫兮予女嘉子善事兮予如何神眷我兮能文扬鸿瑑而齐遐
　　
　　会道观修建记
　　
　　域之教也三曰儒释道道之纪也三曰希夷微道也者殊轨辙而同归贯有无而为物故轩尧垂衣重华褰裳其与夫诏为国于烹鲜指冥机于寐鹿一也若夫视聴之接礼乐之交善福与庆赏均流淫祸共刑威并降则柱下之法亦不倍于东鲁者矣是故由其无也则精蔵窈冥物藴怳忽等圣智于刍狗自其有也则璇坛蕋宫緑舆羽葢严法象于琼科葢有之以为体无之以为用亦毂辐之义欤此呉中会道之观修建之绩不可黙也始端平中绵州道士邓道枢従文靖魏公来游赵守与■俾居郡城文昌宫宋社既亡斯址继得即郡人上官氏之废囿也道士因别筑而栖焉名会道观时有家则堂铉翁为记逾元迄今观既颓落记亦亡失住持张复淳者玉峯人也中蔵冲淳外貌朴简然而秉尚坚毅操力精勤啖素靡间于隠餐居财弗别于私箧视真宇之失观若膏肓之匿竖于是发其帑畜征诸善信又得今中执法顾公故连枌社时犹青袍为之倡募赞縁由是民俗向赴金谷既集土木凑呈夙壊聿修新构载起有若三清殿有若玄帝殿有若山门有若夹庑皆一日鼎成完满弘壮彩土塑像玄金铸垆洎诸法筵供具亦复种种严备巍乎焕乎恍焉太赤青微郁萧通明之坛倐移于阖闾之区也始营于成化之丙申收工于弘治之某岁念其劬剧冀在孠承谋述文词来托予手嗟夫世多斥道请借儒喻刑政者理物之末徳理者陶世之源士不尽彦则簿牒刀杖日閧于讼庭不可谓鸣琴画衣未足以为政也清虚者玄元之体供养者感应之机徒不尽贤则殿阁香火空眩于尘目不可谓见素抱朴未足以辅世也不然角冠黄裾五性胎积而符劔焚诵日喧于其宫信弗能以延真驭集灵厘矣而彼天下纷纷万官府吾亦未能保无一臣之弗败官也昔者邓君斋科精严朝禁眷委逮乎髙峯之青章既吁松闗之黄头终突退蔵于兹道价髙卓已而踵其席者越二百年今张师天抱既超宗授尤异葢自莫月鼎传之张雷所张雷所传之步云冈步云冈传之周鹤林周鹤林传之郭本中郭本中传之张秋谷张秋谷传之郭绍林师则绍林之上足也成化壬辰受檄部街号纯诚凝静宏道法师胜縁既谐弘勲乃集视诸彼哉势同霄壌今有弟子曰缪徳安杨徳铭孙徳钦孙曰呉明椿宋明潮于戏师尚有以终之日帅其徒精修虔礼逺躅邓君近武诸祖祝厘行道蒇事日严雷霆斗曜调元化于雨旸笙鹤龙鸾接羣真于寥廓俾其良者扬玄风于世外亚者守弘业于无穷庶几神鉴人钦以不负昔人事
　　
　　南京洞神宫崇玄阁碑
　　
　　都城中近西南维旧内之后秦淮之右有川带之曰清溪由六朝来有玄元氏之宫今号洞神成化中一松顾师即正殿左方隙地谋造重屋以宅上真乃出香炬余嚢为之柢本又扣诸善信者益之于是购财就事由某及某（缺二字）而工成凡为阁三间七梁牖格户壁丰墉周绕肖玄帝像于上屋之中神容渊穆临莅有赫蓬猷四帅龟武二灵严列具侍香幢经乐可蒇而坛榜其题曰崇玄之阁无几顾师委化余往来都邑每假阁之傍舍而馆焉于是其徒唐绍伦李真祚请纪于碑以永师绩夫谓帝为浄乐国嗣成神受勅镇綂北方者道流之说也谓北极即五行之水玄武二物之精不可以人鬼称者宋儒之议也按先王祀五帝祭四方兆五帝于四郊与周公明堂上帝之祀皆五天帝也郑玄以郊为五帝黒帝即汁光纪明堂之帝为家语所言帝颛顼而神玄冥者玄冥即修熈也王肃诸儒皆非之然特驳其误以郊为祀尔如家语之说则颛顼玄冥亦人鬼也惟帝以其聪明正直助化荡魔往往流形着迹震耀耳目而道流所传帝训不以人之敬怠为福祸者葢大公而无我斯固帝之心也然而威灵肹蠁不度矧射是以天下之人钦崇祗事罔敢怠遑繄兹一阁之奉不足为帝之益而有敬亡怠自弗能已此亦民之心也岂惟民哉我太宗皇帝继綂御极致孝鬼神建构太岳雄拔海宇圣人刚严睿知勤俭造邦而独力乎是岂亦漫忽而为之者哉咨尔诸黄冠师无虞人之弗虔惟虞已弗虔无怙阁之易成惟怙已善守则惟尔之职先顾师之心神其佑于自然安祉无极
　　
　　镇江府道纪司移建记
　　
　　王制以黄冠之徒徧天下令郡县简其练于教而敏于事者为之长以綂之有官矣则又建之司署俾位以莅之其署率多寓于观宇之广大者凡大郡之署曰道纪司镇江之司旧在玄妙观正殿之西庑神人杂居喧寂交厕居者知病而茍息焉亦久矣弘治初魏君守真为副都纪君有通材洪度而埋日力于片香寸炬数巻枯简中其胸次眼界如锥括嚢骏系枥发露腾踔岂能自己视其宫倾焉缺焉漫黟焉若体疢废弗能一朝宁乃奋兴一图应者响集材既大具始饬三清殿继创燕堂巨屋五楹以及従舍凡縻千余缗观工讫以其余赀羡材相隙地于观门外途右之南鼎建新署凡为堂三间门一间左右庑几间昉乎（缺二字）之（缺二字）落于（缺二字）之缺（缺一字）既成迁旧治而位焉辛未岁秋邦大夫诸公聘允明综治郡志馆寓观中与魏君处久之嘉其人而乐其地君因述创司首末请记于壁夫建事者必在财与力聚众之财藉众之力以兴举者官为羣有司私为缁黄之士乃然然而琳宫梵堂之视官舍也每易于成何也或曰政实多门彼无它务焉尔斯亦然矣然而政之大于兴建者则宜无不治矣而或不然焉又何也葢凡有所建树以集庸究职也者其必有存乎财与力之外者欤魏君之为人如彼其建事如此纂而章之凡览者亦有以得师焉君既毕志遂请老退处静室消摇与游今嗣官者曰某继是尚益师君以不怠懋哉懋哉庶斯署偕其人以勿壊噫予犹谓可助乎吾徒之师也而况于其徒也哉
　　
　　勅赐苏州府报国禅寺记
　　
　　姑苏报国禅院在郡城杨家巷初至元二十二年有岭北湖广道肃政亷访使失其名捐楮币购地为供佛道场殿堂门庑周严其内垣堞沟堑卫护其外延普照智明师主之一时禅风甚盛再传觉无像三传某子通暨入天朝洪武中并隶开元而栋宇摧落场路灌莽淹沈岁时不遇縁主景泰之际爰有大徳曰志学来以自任废起缺完故壮新华剏筑法堂丕树幢教天顺改元复请于朝报可仍以旧名勅赐为额就令学公主之既而公示寂众举其徒大用钊公继席钊益弘振载建正殿以及寮室荘严像设种具件足钊传法南南传能香香传仁桂乃具始末及泰定丁卯通师所立寺基图簿示予求记按当时所载寺南距路北距堑延七百尺东距火烧池西距红白二蜘蛛沟袤四百尺前出官衢三面阻水所辖山场阡陌甚广别有下院七区可谓盛矣又传亡宋遗老郑君所南久居其中所南狷独少合寺多佳僧亦可知矣予谓夫创复之功固勤然纪事者其徒自为之亦可矣而必问之予曹岂非以其言之文可以传逺耶従而为言固当使纪于今者然着以重览于后者惕然虑以嗣则善矣夫二教之徒其事之所以易建者何哉倡之者无禁従之者非勉故也倡之而无禁上下然矣然其洞心性出世外超生死者上士之志也消罪苦得安隠乐人类者细民之欲也为儒者不及此而彼乃専之则尽生人之属谁不欣跃以従之者欤先王之于人也养于井牧教于学校行于礼乐齐于刑政为之祈报为之祓傩生遂死息而已矣人无他好恶亦无他念虑也自竺昙之敎至于是以其所有谕此所无此之有者已衰于旧而其无者方切于今则従违之势安得而不至此极也今百神之典祀儒官之建修敛其财役其力民以势従之尔恶知所谓法施定国之五者哉故不知而倡之虽従犹勉耳有能奋志树力大有为以复先王之法亦若其徒之勇焉则其效当亦有异于斯者今第持空言以求胜彼而行乎已者甚自恕则又何贰乎彼之易建事也乎于乎发虑精厉力坚势与缺一字时而偕行作则必要于成桂之绩信美矣而斯道也岂独斯绩乎哉
　　
　　书绣观音后
　　
　　昔在竹林普陀今在丹纱彩缕不知已来未来时际大士在甚么去处缕也针也纱也手也眼也心也少一件大士不来不知那一件正是大士咦应以缕针纱手眼心身而得度者即为现缕针纱手眼心身而为说法卷去像■〈巾〈宀登〉〉大士不去
　　
　　了庵记
　　
　　有一苾刍其名曰义往苏州城卧龙街上报恩贤首大阿兰若于大阿兰若中造一小舍号舍曰了于身称唤亦复如是来请卧龙街中菩萨弟子明为说其义我闻世人谓诸心事究竟完结谓之曰了如苾刍旨谓之曰了我未知识譬之如舍于舍一间谓之曰了一间无逆如一间外为当曰了当曰不了谓当曰了则舍有二谓曰不了舍身乃连譬之如舍于舍一间于间一柱谓之曰了一柱无逆如一柱外还有一柱还有十柱百柱千柱还有一梁还有十梁百梁千梁乃至又还有椽有栱有墙有瓦有门有阶为当件件谓之曰了为当总件谓之曰了于件谓了则未完舍于总谓了件非非了如是苾刍不谓一舍乃谓一身如谓一身血肉曰了四大见存如谓一身心性曰了心性未泯如日已没谓曰日了如谓已了明日还日如谓不了日在何处于一夜间为当曰了当曰不了于此境界于此时候为当何称为当有称当无有称我问苾刍苾刍无荅所以我于称唤云未知识云何为说我闻菩萨究竟完结在一大无苾刍如是当大明心当大见性当大发力如是乃知菩萨究竟完结在无所了亦无不了亦无无了与无不了转转皈无乃是了义苾刍闻我所说欢喜解悟乃为约宣此义而说偈曰
　　
　　我观苾刍身非无非非无身外复有舍舍外复有称如是以为了如称木云灰苾刍如了此无称亦无舍无身无我语而究竟完结
　　
　　简义上人
　　
　　不奉慈诲已久恨疥癣被体未能奔侍丈室蚤晩期抽身一往也昨夜梦被人诬以杀人窘挠间忽得师来导引同入佛场亦有仙道叅列师以有一寃贼作祟果一物踞朱案若人若猴师持薝卜二朶掷起花腾飞空中怪物应手形影灰灭余花散落瓣瓣如雪余意乃安与师更周旋久始觉思平生无伤人害物念岂四大家里六贼将肆毒害赖师导指脱此寃纒乎随服以还先此驰讯遥丏洞察叅面领受
　　
　　记梦中作伽陀
　　
　　尔时遇佛子云所有都失各各大惊怖奔走四寻觅散乱如狂痴走回各相值开掌各示说在此何曽亡急急同把去纳还两足尊纳已还共看元有还在此此必是佛说而非波旬说
　　
　　顾居士颂
　　
　　顾居士始操刀作饔夫絶精美一日曰我负众生我负众生我以一毛塞一生将不给奈何乃峻建法幢念先絶杀不戕一雏鸡次絶荤血次循修炼家诀为调坐法乃逺游寻师博访叅终曰非西无归矣乃一乎是其所为外不能知惟知其一掷脱世上事无公私小大犹本无者勇絶勇絶昨日忽命请素知识集谓曰明日我行请为别众固未信去明日复集候居士坐见曰未也时午幸报已而报午拱手曰往矣遂瞑夫文辅及三五武烈奠天地孝灭躯贞徇死撑拄宇宙皆一勇尔西道以勇基最世间如上事力万万至不可说不可说居士此力入其地矣我不敢知姑列颂言居士与予善亦有所说与其它杂言行悉非其至者其故不在此不足言初睹易牙作菩萨八万四千清凉法血刀一截彼岸达
　　
　　书须溪经说后
　　
　　须溪说佛书非果有世外异人语言其穷极变眩即儒者自为之后来者不知而思求之虽攻者亦然古人大心胸笔刀如庄周楞严皆曲士之魁雄杂说渊薮耳须溪深于禅谛每张吻及西竺语齿龈津津其于真觉吾虽未敢保领在在当时固称通四谛者晩为此语飜缩回一步即下以为髙用拙作巧谋揜其平生将欺儒又欺佛也然佛岂可欺若使舌簧于外不心懴于冥冥者吾不信也此等小聪明吾曹常有之非不能发直不肎尔将谁欺小人不耐事口多老子莫怪
　　
　　北禅雨花台修造疏
　　
　　南朝四百八十寺伟此旃休西尊百千万亿身徧于华蔵将圆小果敬扣大檀惟中呉之杰区有北禅之雄刹戴处士初焉启筑髙扇玄风陆司勲继而卜居犹存胜号迨作五天之宅式为四众之依通阁观堂荘严法像蛙池龙部竦动人天堂堂选佛之场妙妙台宗之教允兹秘土宜彼灵栖故梵法主挺异于先朝而洽南洲标竒于昌代因雨花之伟迹剏布雁之广堂虽壊空不免有常期然起废不愁无喜舍愿诸天之助力看不日以成之比花非空花由迦叶笑中飞下此雨乃天雨如法云地位分来广结十方谁云一见曼陀罗曼殊沙乃至摩诃普共于缤纷善男子善女人如是功徳不容于思议
　　
　　福济观造殿疏
　　
　　福济观呉中真境城市山林神仙殿吕祖道场人天眼目欲鼎新而革故望推已以及人载述前闻请垂仁鉴自有宋淳熈之际逮皇明正綂之间上下四百年兴废一再举语其异迹殊胜羣山吕纯阳跨鹤王省干受方灵踪赫赫陆道坚设斋叶竹居请頟法派绵绵仙风扇于寰中玄敎畅于方外然而物有成壊因壊而后为成世有古今修今所以继古昨以谢仙逸驾遂令回禄煽威虽玉石以俱焚固天人之相胜惟金玉无胫而走彼土木何地不生徧叩贤豪仰凭道力圬操墁匠操斧与吾羣立以须廪有粟嚢有钱愿公一笑而舍莫道柴荒米贵古云明去暗来孔方兄若点头公输子便动手如云集矣不日成之平空现蓬莱岛出来忽地看洞庭湖飞到共拜无心昌老再沾有验仙丹念念流通家家安乐
　　
　　跋拙老书与李汉云后
　　
　　古拙为汉云开方便门不知汉云后来踏着闗捩子么若曽吃此一攧方信拙老元不曽说法也今二老俱已无而此公案尚存览者悉知悉见有案无二老以吾观之二老何尝无而案何尝有哉正徳二年月日在新河汉云曽侄孙文逺出示漫云
　　
　　懐星堂集巻三十
　　
　
