　　御制观皮日休集因作
　　襄阳间气自标拟隠居鹿门期不仕天随子与相倡和二十八巻词诚美居然进士登咸通幕府朝衙已委靡何至学士署黄巢为【去声】作防词翻害巳进退无据羞斯文然似斯者不少矣吁嗟末路其诚难适百里半九十里
　　乾隆甲申仲夏
　　读皮日休集
　　链意清新选字竒鹿门曽亦隠居之黄巢伪署公然受朱祐谬称所弗辞间【去声】气诚当如是否醉吟何谓不孤斯【间气布衣醉吟先生皆日休自取之号】与其及祸因文字骂贼奚如死节宜
　　按皮日休与陆蒙为友二人风度诗词颇堪伯仲然陆始终髙放皮则曽受黄巢伪职二人品格于斯可判矣黄巢贼也贼而从之直非人类较禇渊之事二姓尤可耻矣犹有为之讳者曰使为防文疑其讥已遂遇害夫为贼为防文岂士君子宜有之事此而怜其及祸公论何在唐史录陆而不及皮尚可谓不孤狐笔耳
　　乾隆庚寅孟夏
　　【右二首谨依御制诗三集恭录】











　　钦定四库全书　　　　　集部二
　　皮子文薮　　　　　　　别集类一【唐】
　　提要
　　【臣】等谨案皮子文薮十巻唐皮日休撰日休字袭美襄阳人居于鹿门山自号醉翁先生登咸通八年进士官太常博士唐书称其降于黄巢后为所害尹洙河南集有大理寺丞皮子良墓志则称日休避广明之难奔钱氏子光业为吴越丞相生灿为元帅判官子良即璨之子陆游老学庵笔记亦据皮光业碑以为日休终于吴越并无防贼之事皆与史全异未知果谁是也是编乃其文集自序称咸通丙戌不上第退归州墅编次其文发箧丛萃繁如薮泽因名文薮凡二百篇宋晁公武谓其尤善箴铭今观集中诗序论辨诸作亦多能原本经术其请孟子立学科请韩愈配飨太学二书在唐人尢为卓识不得仅以词章目之集中诗仅一巻葢巳见松陵唱和集者不复重编亦如笠泽丛书之例耳王士祯池北偶谈尝摘其中鹿门隠书一条与元徴君书一条皆世民二字句中连用以为不避太宗之讳今考之信然然后人传写古书往往改易其讳字安知日休原本非世本作代民作人而今本易之耶是固未足为日休病也乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　　官【臣】陆　费　墀





　　钦定四库全书　　　　　集部二
　　文薮目録　　　　　　别集类一【唐】
　　巻一
　　赋
　　霍山赋　　　忧赋
　　河桥赋　　　桃花赋
　　巻二
　　讽悼
　　九讽系述　正俗
　　遇谤　　　见逐
　　悲游　　　悯邪
　　端忧　　　纪祀
　　舍慕　　　洁死
　　悼贾　　　反招魂
　　巻三
　　杂著
　　十原系述　　原化
　　原寳　　　　原亲
　　原巳　　　　原奕
　　原用　　　　原谤
　　原刑　　　　原兵
　　原祭　　　　补周礼九夏系文
　　九夏歌九篇　春秋决疑十篇
　　巻四
　　碑铭讃
　　文中子碑　　咎繇碑
　　首阳山碑　　春申君碑
　　刘枣强碑　　汴河铭
　　蓝田闗铭　　隋鼎铭
　　三老董公讃　易商君列传讃
　　巻五
　　文论颂序
　　补大戴礼祭法　祀疟疠文
　　晋取阳樊论　　秦穆谥缪论
　　汉斩丁公论　　周昌相赵论
　　陵母颂　　　非沈约齐纪论
　　正沈约评诗　　补战语
　　独行　　　　法言后序
　　巻六
　　箴
　　六箴序　　　心箴
　　口箴　　　　耳箴
　　目箴　　　　手箴
　　足箴　　　　动箴
　　静箴　　　　酒箴
　　食箴
　　巻七
　　杂著
　　读司马法　　请行周典
　　相解　　　　惑雷刑
　　悲摰兽　　　诮庄生
　　旌王宇　　　斥胡建
　　白门表　　　无项托
　　郢州孟亭记　通子栖賔亭记
　　巻八
　　杂著
　　正尸祭　　　读韩诗外传
　　题叔孙通传　题后魏释老志
　　题安昌侯传　赵女传
　　何武传　　　鄙孝议上篇
　　鄙孝议下篇　内辩
　　巻九
　　书
　　移元徴君书　请韩文公配飨太学书请孟子为学科书移成均博士书
　　鹿门隠书六十篇
　　巻十
　　诗
　　三羞诗三首　　七爱诗序
　　房杜二相国　　李太尉
　　卢徴君【鸿】　　　元鲁山
　　李翰林　　　　白太傅
　　正乐府十篇　卒妻悲
　　橡媪叹　　　贪官怨
　　农父謡　　　路臣恨
　　贱贡士　　　颂夷臣
　　惜义乌　　　诮虗器
　　哀陇民　　　奉献致政裴秘监
　　秋夜有懐　　喜鹊
　　蚊子　　　　鹿门夏日
　　偶书　　　　读书
　　贫居秋日　　　闲夜酒醒
　　秋江晓望　　　旅舍除夜
　　过福上人旧居　陪江西裴公游延庆寺西塞山泊渔家　襄州春游
　　送从弟归复州　皮子世録










　　文薮原序
　　读皮子文其目曰薮凡薮者泽也又曰渊薮也以其事物萃集之也古国之大各有薮焉鲁大野晋大陆秦阳陓宋孟诸楚云梦呉越具区齐海隅燕昭余祁郑圃田周焦护皆为薮也谓是地之广故以名之也鲁晋秦宋楚呉越齐燕郑周分里之不同各名以异之焉然一天地矣予谓皮子之名薮也疑为以其文之众作之薮也又疑为若鲁晋秦宋楚呉越齐燕郑周以其文类不同各为薮也是文之类虽不同而曰薮亦若鲁秦宋楚呉越齐燕郑周之薮虽异而摠一天地也都以文而统之是曰文薮也疑而爱之观其首又无所序説遂尽而读之见其薮之为意也霍山为赋之薮首阳为碑之薮隋鼎为铭之薮易商君传为讃之薮周昌相赵为论之薮陵母为颂之薮心为箴之薮移成均博士为书之薮三羞为诗之薮薮之于文不可尽举【若九讽十原决疑杂著之类也】约其名防尤者例而取之也【谓赋下题名也】大野之下国之薮焉霍山之下文之薮也孰谓皮子文薮之义不曰是乎将不曰是即不在此而在于彼也传者得以取义焉栁开序咸通丙戌中日休射策不上第退归州来别墅编次其文复将贡于有司发箧丛萃繁如薮泽因名其书曰文薮焉比见元次山纳文编于有司侍郎杨公浚见文编叹曰上第汚元子耳斯文也不敢希杨公之叹希当时作者一知耳赋者古诗之流也伤前王太佚作忧赋虑民道难济作河桥赋念下情不逹作霍山赋悯寒士道壅作桃花赋离骚者文之青英者伤扵宏奥今也不显离骚作九讽文贵穷理理贵原情作十原太乐既亡至音不嗣作补周礼九夏歌雨汉庸儒贱我左氏作春秋决疑其余碑铭讃颂论议书序皆上剥逺非下补近失非空言也较其道可在古人之后矣古风诗编之文末俾视之粗俊扵口也亦由食鱼遇鲭持肉偶皮子世録着之于后亦大史公自序之意也凡二百篇为十巻览者无诮矣皮日休序
　　钦定四库全书
　　文薮巻一　　　　　　　唐　皮日休　撰赋
　　霍山赋　　　忧赋
　　河桥赋　　　桃花赋
　　霍山赋【并序】
　　臣日休以文为命士所至州县山川未甞不求其风謡以颂以文幸上发輶轩使得采以闻六年至夀之骈邑曰霍山山故岳也邑赘于阯至之二日离邑一舍望乎岳将颂之文也及见之则目乎戅手乎亸心乎耸神乎瞀始欲狂其文冩其状如丹青之不差也颂其风文其謡如金石之永播也既而其精怯然抟敌躁然械囚纷然棼丝怳然堕空浩然渉溟幽然久则知才智之劣如耄而加疾将杖而奔者于戯霍山之灵哉霍山之灵哉将阏其神而愚之邪抑有所逹而托之邪其辰既浃其精忽渝怯然而胜躁然而适纷然而静怳然而安浩然而济幽然而愈如壮而能决将阵而敌者扵是狂其文冩其状其词曰
　　太始之气有清有浊结浊为山峻清为岳其山厥臣其岳惟君惟南之镇曰霍为尊岳之大与地角壮与天勍势荆豫华嵩青沂兖岱如垤而秀如块而鋭岳之髙千仞万仞苍苍茫茫日月相避其光望之数百里外为天栋梁岳之尊端然御极耸然正位静然而聼凝然而视其体当中如君之毅其属者如骈其拇如枝其指若卑其仪若肃其位岳之气其秀如春其清若秋其翠如云云不能丽其色如烟烟不能鲜若雨收气爽丹青满天岳之灵其神不朕其报如响若雨用淫岳能霁之若嵗用旱岳能泽之岳之徳生之育之煦之和之开蘤染卉萋萋迷迷藻缋数百里岳之形有云骛骛其勃如怒有泉烈烈其来如决叱丰隆奔列缺轰然霹雳天地俱裂岳之异状其势如危或不可支若不可维或仰而呀有如吮空或俯而防有如攫地其晓而东有如冠日其暮而西有如孕月有水而脉有石而骨有洞而腹有崿而节或鋭而励或断而截或廽而驰或仾而折其经之怪之祥之诡之千种万类繄不可得而详记因神狂不能自主迨而寐梦一人绛衣朱冕怪貌魁形曰余祝融之相也霍山余君之故治也尔赋之诚形矣胜矣怪矣典矣然义有弗备帝俾余莅夫古有五岳霍居其一所以五岳相迩者唐虞之帝五载一廵狩一载而徧上以觐侯下以存民侯有治者陟不治者黜民有寃者平穷者济自唐虞以降皆燔柴于霍我帝用飨其礼至周旦策而命我与诸岳星列中国自汉之后乃易我号而归于衡故祝融迁都命余守霍今圣天子越唐迈虞而废廵罢狩余之封内有可陟可黜可平可济者是圣天子无由知之尔能以文请扵职事之逹者易衡之号以归扵我请天子复唐虞陟黜之义故尔之将赋余阏尔懐而不尔文帝曰有衡既逺有廵必劳惟霍之迩斯号可复赋者能言胡不俾传帝俾余命尔锡尔文尔无忘也臣曰请惟神贶既觉而书呜呼异哉
　　忧赋【并序】
　　草茅臣日休见南蛮不賔天下徴发民力将敝乃为赋以见其志词曰
　　上自太古粤有民族颛若混命愚如视肉当斯时也虽三王之道不能化五帝之泽不能沐迨乎混沌欻起觇视驝分其形也有精有神其心也有伪有真既凋其质又秀其纯有智有机有仁有义有怨有怼有悲有辛居人灵府者摠属扵神神之生也摄爽孕精胎意婴情不迹不朕无臭无声不居于愚不侵于婴先物而动先人而行不注而溢不丝而萦神之居也填胸塞臆黙黙静如寐魇将语不得其遇如噎其饮如食其轻者膌其重者殛神之行也其居幽幽其行悠悠来不可抑去不可留其情如剸其绪如抽其刚为愤其弱为羞其子为恨其孙为愁入人之心也如毒如螫如防如刘不纶而渔不兵而搜其坚也龙泉不能割其痛也萆荔不能瘳入人之怀也徜徜徉徉隠隠遑遑牢然不胜悒若有亡威能制佚力可摧刚乖人之性反天之常不丧而戚不役而忙不触而醉不驰而狂是知食鯈鱼者不能巳树萱草者不可忘傥懐如嚄【乌百反】唶【音则】者其人立伤入人之神也昧人之精烁人之英痴然而作如病宿酲虽有王澄之色必俛乐广之神不清入人之首也欻从内热郁而上结不劳膏沐自清其髪有久而释者则其人也冠丝簪雪入人之眉也扵悒摧頺思不自裁动如葭灰飞上眉来颦然无力自落金杯有积而未巳者双眉之翠如一月不开入人之目也端坐日晏凝然忘倦注睫直视外象不遍虽有斧藻之绣毛嫱骊姬列扵前昏如有事入人之耳也希希夷夷俯而不思殷然满耳其身如尸虽师旷之善聼苟入之也迅雷烈风亦不闻之入人之齿也噤其齿牙淡其含咀悲嗟既巳哆如饿虎虽有膹炙餫堆其前粝不可茹入人四肢也如絷如维如劳如疲其力如桞弱不可支苟甚者消骨枯髓夺色削肌其人也立不胜衣噫呜戯忧之甚也如斯向其入之也臣皆有之然犹未忧何寔为师既忧其身湏忧其时苟肉食者谋失而藿食者殃罹可不忧欤可不忧欤夫扵政而疲扵禄而尸王道不宣皇纲不维元恶作矣大盗乘之是臣忧也后妃之际隂教防矩夏徳涂山周赞文母牝鸡无晨中馈有主苟竒衺而不黜乃神器之可取宫掖紊乱奸邪尘聚文信为相而私后董偃作庸而尚主其甚也汉成母以国循性周宣后将权授父是臣忧也储右之选寔贤与良少海増润重离益光辅导不至乃为猖狂叹戾园之思子嗟临江之悯王斯爱是即恶乃易彰其甚者愍懐死而晋乱房陵易而隋亡是臣忧也封宗王嫡所以贵亲茅土足以继其后印绶足以餙其身至乃割域中之土宇半天下之黎民王犹未足乱以遄臻其甚者簒则王伦孙秀杀则清河万人是臣忧也辅之而王在忠与良致叔父扵折木取太公扵钓璜宠之极也其化为权权之极也其化为强其甚者曹操以兵而上殿髙澄抑帝而劝觞是臣忧也内竪之臣乃宠乃绥竪刁乱齐之日伊戾祸宋之时西汉则中令扇迹东京则鄛卿搆基举手天转切齿国危其甚者陈蕃以贤而陷矣何进用忠而僇之是臣忧也贾谊爱时仕止扵国傅桓谭非防官止扵郡丞是臣忧也将在扵军君命不复知魏绛之法行见条侯之令肃郭开受谏李牧就诛范雎一言武安被僇是臣忧也王臣蹇蹇言湏逆耳治乱终书善恶必纪赵盾终屈扵董狐崔杼竟书扵太史至有陈象极言以族灭李云上书而身死是臣忧也悬官待贿命相取资崔烈作司徒之日曹嵩为太尉之时未搜岩穴莫访茅茨秦缪既诛扵五羖桓魋将退扵仲尼是臣忧也法令如网随而补之肺石之上落人涕洟公孙鞅恢令之法严延年扫墓之期是臣忧也命将兴师夸力四夷既侵岭徼又定邉陲以无用之沙漠竭有限之民资是以先王谓之荒服后嗣谓之覊縻岂可使亲帅武旅躬挥战麾故汉髙有白登之辱隋炀有鴈门之围是臣忧也出警入跸以示严肃非有事扵名山即展义扵羣牧故昭王防汉水以无归宣帝幸中山而不复是臣忧也功作非宜夺民农时我簠不粢我黍阻饥倾宫既作阿房又施人既怨矣鬼其泣之是臣忧也头防箕敛闗征市赋民之胥怨无所赴愬人厌进修家为积聚卜式出扵冨人羊拔扵贾竪是臣忧也外戚之贵上公是列西汉则王根为玉山东京则郭况制金穴国歩将移天泽未歇不师殷鉴尚遵覆辙是臣忧也大乐既没淫声是起宋都已改行人贪贿如斯陈国一时雄玉树后庭花至死是臣忧也先之而昌后之而亡先之者尧兴唐舜兴虞后之者癸丧夏辛丧商故王之忧国者日旰不食士之忧位者载防出疆鹑居食者何汲汲孔席墨突者何遑遑故臣之忧也尽此而已矣愿陛下忧之治可致乐康道可跻羲皇则天下幸甚
　　河桥赋【并序】
　　咸通癸巳嵗日休逰河观桥之利不檝而济美其事着河桥赋其辞曰
　　西荒之外有昆仑山帝都之下丰隆在焉其表无际其髙破天河汉极北昭回相连分其坎徳遂有河源其出绵绵其流涓涓如带是也滥觞信然始礜石以作注终裂地以成川迨乎放勋之世重华之年其水懐山其波浸天鳌怒则蹴翻五岳鲸激则掉破百川迅澓欻而似瀑涌湍濆而若煎渍地轴以摧矣烂天轮而然草木则尾闾之外日月则沃焦之巅人民死而为介倮防化而为蠙有桑不绩有麻不田此则乘垲望万里之渊且夫天地之前有河生焉则盘石之神不能导而使归海朴父之力不能疏而使为川岂非元命未降抑自上大圣未出大功未宣天之作矣抑有由焉扵是尧之心恻然惘然咨其四岳举尔所贤天之元命不自扵鲧鲧虽作矣其功不全果殛扵山其罪昭然天之元命降而自禹禹既作矣其功如天扵是禹之心忧然劳然股既无胈过不入门以已为下以物为先既乗橇以即檋又随山而濬川导自积石至于龙门裂岝峉以风响斩崭岩而昼昏破灵怪窟断天地根分其注使不可溃修其流使不可呑然后千岩万壑雷吼电奔抉逆流而并泻入渤海以犹浑天下安流昏垫无忧禹功既大舜禅克脩其功也与天优优其绩也与河悠悠兆庶既安九河如箭浊不可鉴不可见涡若惊风浪如狂电若此帝妫之世则其流也如丝如线在昔典午之世也其君寔良其臣孔臧念济者之太劳乃致功而去航子产之济也不足比充国之奏也胡可方扵是督斤斧扵梓匠下材干扵豫章造其舟也乃絙乃杠乃舆乃梁功既夺扵利渉力可侔扵巨防知御鼋鼍者以妖为徳聚鱼鼈者以怪为祥观其歩髙扵空履险扵深其形也若劒倚天外其状也若龙横水心其髙也若大虹之贯天风吹不动其壮也若巨鼇之压海浪泛不沉曙色霍开济者相排如川失水一物时来蹄响如雨车音若雷有贤有俊有有台有贫有窭有货有财噫前王之道深有防哉在水则河桥晓济在陆则四闗尽开水之与陆一贯而来所以大同其轨广纳其材岂梁之防乎抑闻三代之桥也不斤不斧不徒不杠以道为水以贤为梁济民者民不病溺济世者世不頺纲开之也通仁流义闭之也闗淫限荒夏之梁也曰汤殷之梁也曰昌周之梁也曰旦汉之梁也曰光自汉之季国窃主折为水者以降以强及隋之世为梁者唐故能济民扵万方同轨扵八荒是知河桥之义也可以献扵天王
　　桃花赋【并序】
　　余常慕宋广平之为相贞姿劲质刚态毅状疑其鐡肠石心不解吐婉媚辞然覩其文而有梅花赋清便冨艳得南朝徐庾体殊不类其为人也后苏相公味道得而称之广平之名遂振呜呼以广平之才未为是赋则苏公果暇知其人哉将广平困扵穷阨扵踬然强为是文邪日休扵文尚矣状花卉体风物非有所讽輙抑而不发因感广平之所作复为桃花赋其辞曰
　　伊祁氏之作春也有艳外之艳华中之华众木不得融为桃花厥花伊何其美实多儓肄众芳縁饰阳和开破嫩蕚压低柔柯其色则不淡不深若素练轻茜玉顔半若夫美景妍时春含晓滋宻如不干素若无枝姅姅婉婉夭夭怡怡或俛者若想或闲者如痴或向者若歩或倚者如疲或温黁而可薫或婑媠而莫持或幽柔而旁午或撦冶而倒披或翘矣如望或凝然若思或奕偞而作态或窈窕而骋姿日将明兮似喜天将惨兮若悲近榆钱兮妆翠靥映杨桞兮颦愁眉轻红拖裳动则袅香宛若郑姬初见呉王夜景皎洁閧【胡弄切】然秀发又若常娥欲犇明月蝶散蜂寂当闺脉脉又若妲已未闻裂帛或开故楚艳艳春曙又若息妫含情不语或临金塘或交绮井又若西子浣纱见影玉露厌浥妖红坠湿又若骊姬将谮而泣或在水濵或临江浦又若神女见郑交甫或临广筵或当髙防又若韩娥将歌敛态防动轻风婆娑暖红又若飞燕舞于掌中半霑斜吹或动或止又若文姬将赋而思丰茸旖旎互交递倚又若丽华侍宴初醉狂风猛雨一阵红去又若褒姒初随周主满地春色堦前砌侧又若戚姬死扵鞠域花品之中此花最异以众为繁以多见鄙自是物情非闗春意若氏族之斥素流品秩之卑寒士他目则目他耳则耳或以怪而称珍或以踈而见贵或有实而花乖或有花而实悴其花可以畅君之心目其实可以充君之口腹匪乎兹花他则碌碌我欲修花品以此花为第一惧俗情之横议我曰不然为之则自我目吾目我耳吾耳妍媸决扵心取舍断扵志岂扵草木之品独然信为国兮如此



　　文薮巻一
　　钦定四库全书
　　文薮巻二　　　　　　唐　皮日休　撰
　　讽悼
　　九讽系述　　　正俗
　　遇谤　　　　见逐
　　悲逰　　　　悯邪
　　端忧　　　　纪祀
　　舍慕　　　　洁死
　　悼贾　　　　反招魂
　　九讽系述
　　在昔屈平既放作离骚经正诡俗而为九歌辨穷愁而为九章是后词人摭而为之皆所以嗜其丽词撢其逸藻者也至若宋玉之九辨王褒之九懐刘向之九叹王逸之九思其为清愁素艳幽抉古秀皆得芝兰之芬芳鸾鳯之毛羽也然自屈原以降继而作者皆相去数百祀足知其文难述其词罕继者矣大凡有文人不择难易皆出扵毫端者乃大作者也扬雄之文邱轲乎而有广骚也梁竦之词班马乎其有悼骚也又不知王逸奚罪其文不以二家之述为离骚之两也昔者圣贤不偶命必著书以见志况斯文之怨抑欤噫吾之道不为不明吾之命未为未偶而见志扵斯文者惧来世任臣之君因谤而去贤持禄之士以猜而逺徳故复嗣数贤之作以九为数命之曰九讽焉呜呼百世之下复有脩离骚章句者乎则吾之文未过不为乎广骚悼骚也
　　正俗
　　粤自亶之薄俗兮其风狡而且苦吾欲以直道揠其邪心兮皆逞容而莫顾前诲行兮后止髙谕仰兮下俯咸为吾之儇为愚兮并以吾之防为伛羌灵修之乃吾知兮先职我而为辅奈其臣之狺狺兮不知吾之所抚吾欲以明喆之性辨君臣之分兮定文物之数吾欲以正讦之道兮进忠贤而退奸竖吾欲以醇酿之化兮反当今而为往古吾欲以忖度之志兮定觚圜而反防矩念儓覆之在位兮若枭羊之当路内灼怛以为俦兮复何知其所愬乃指天而郁悠兮将天夺乎国之祜永惄惄以何言兮将永知扵吾祖
　　遇谤
　　有肪兮防而谓之不洁有泉兮壅而谓之不决有茝兮而谓之不芳有轴兮锲而谓之不辙声咺唏以无音兮气郁悒而空噎既憗憗以憎惧兮又谩谩而不诀诬彭祖以为孺兮谲殇子以为耋伙众人之难信兮挦夸者之不恱佞为痝兮何去奸为疣兮莫劀讟为辔兮莫御谤为玉兮何切彘既防而必烹兮木方葼兮必折心以似车兮思绵绵而如瓞手欲动兮似拲足将行兮如絏既不辨扵顔跖遂一贯扵尧桀吾哀生之不迟兮奚至死而惙惙念帝座之不兮胡交光扵巻舌既何路以自辨兮遂没齿而痨刺
　　见逐
　　靳尚之言兮美如防子兰之气兮醲扵酲既怒以相向兮遂裹足而南征面惬惬以奚色兮心而何情耳方聪兮忽睽目方视兮忽盲日方当午兮便昃天方昼兮不明欲泣兮有血将啼兮失声望灵脩兮似失出国门兮若惊轫识怨兮亦缓驷知愁兮复鸣既徜徉兮夏水复眷恋兮南荆嗟子夙禀扵大训兮涵渍骨之忠贞既眢者之莫余容兮向重苍而自盟既惏仁以凭义兮遂鈲信而摫诚将真宰之不仁兮胡为役余以此生彼鸒斯以有贼兮固不能容乎鸧鹒彼茨菉之丛秽兮固不能让乎杜衡已矣乎国无人兮莫我留将诉帝于玉京
　　悲游
　　荷为裯兮芰为摆荃为防兮薜为袆弭吾棹兮澧之浦驻吾檝兮湘之湄悲莫悲兮新去国怨莫怨兮新相思幽篁萧兮静晩清漪澹兮去迟湘君欲出兮风水急帝子不来兮烟雨防芷既老兮深约日将暮兮红萎朝浮乎鹘跪夕呌乎覊防漾漾兮不止防悠悠兮何之日出没兮北渚云依俙兮九疑既无人以辨余兮又何心而怨咨退不觧其防兮进不知其忸怩寒蜩怨而无声兮古木凄其寡枝嗟吾魄之不返兮千秋万嵗湘中驰
　　悯邪
　　慨天道之不明兮何独生此大佞若防貐之能冠兮当一国而持柄见乱臣之及诈兮信其主以不竞辙已覆而又遵仡将飜而不整不思心腹之疾兮又玩膏肓之病竟客死扵咸阳兮终不作毒王之幸既养防以遗患兮遂倒釬而授柄将谀臣之肆祸兮岂上天之付命粤吾大以为不可兮彼以灾而为庆傥灵修之魄有知兮刷吾耻扵下瞑
　　端忧
　　有一美人兮端忧千喑万惄兮曽不得以少休肠结多以莫廻兮泪啼剧而不流王孙何处兮碧草极目公子不来兮清湘满楼汀边月色兮晓将晓浦上芦花兮秋复秋天沉寥以似淬兮峯巉崒以如抽筼筜飒兮雨岸杜若死兮霜洲遗余程兮澧之侧整余陌兮湘之幽望女嬃兮归梦懐宋玉兮荆门愁欲向天以噭咷兮寸晷不可以少留不知吾魂之所处兮永寞寞以悠悠
　　纪祀
　　山之巅兮水之涘桂为祠兮兰为位执玉桴兮扣雷皷奠金兮滴浮蚁荐琼芳兮望暮云献椒醑兮拜寒水祝肸飨以怪谈兮巫妖冶而魅醉波闪倏兮湘君竹箫踈兮帝子日将暮兮河伯秋正深兮山鬼神之化兮何方人之艰兮至此胡不化其邪而为正兮胡不返其戾而为义胡不转其亡而为兴兮胡不易其乱而为治但血食扵下国兮罪不少禆扵有位吾将乘青螭而驾白虬兮将谒帝而诉神之累请天弧发镞兮天棓行棰神速悔尤兮俾吾灵修而易志
　　舍慕
　　粤吾秉志兮洁扵瑾瑜芬而徳而芳其道兮荣扵防芜将兴国以见罪兮拟佐王而防辜彼羣小之茸茸兮如慕之蟞蜉以大鹏为爵兮以康瓠为防以衮衣为褋兮以黎丘为墟以郑姬为丑兮以子产为愚以鲍焦为贪兮以孔圣为诬吾将奋鳞扵太空兮奚独慕此江湖吾将发荣扵蟠桃兮奚独守此蒿蒌吾将荡其魄兮骖风轫与轧车谒帝扵之天兮秉其生杀之枢将飘飘以髙逝兮亦何必懐此奸邪之故都
　　洁死
　　尧死兮舜灭禹殄兮汤絶似玉兮将沉如金兮永没行以仁兮止以义生以贞兮死以洁念余曽不足以蹈圣阃兮亦慕兹而自悦湘浦兮烟深沅江兮风切顾影兮自怜抚躬兮永诀鬼惨兮天愁雨泣兮泉咽竟汨没以奫沦兮永幽忧而怫郁湘之山兮未尽湘之流兮不竭千秋兮愁云万古兮明月灵均之寃兮孰能销其气灵均之愁兮孰能释其结来者之目鉴兮无致位扵牙孽
　　悼贾【并序】
　　余甞读贾谊新书见其经济之道真命世王佐之才也自汉氏革嬴髙祖得扵矢石不暇延儒人及为天子制缺度防处华而夷是时独有叔孙生能定朝仪其制未悉唯生草其书欲以制屈诸侯推定正朔调革舆服通流货币天不祐汉绛灌兴谤竟枉其道出傅湘沅生自以不得志哀屈平之放逐及渡沅湘沈文以吊之故其辞曰厯九州而相君兮何必懐此故都噫余释生之意矣当战国时屈平不用扵荆则有齐赵秦魏矣何不舍荆而相他国乎余谓平虽遭靳尚子兰之谗不忍舍同姓之邦为他国之相冝矣然则生之见弃又甚扵平当汉时舍文帝则诸侯矣如适诸侯则新书之文抑诸侯而尊天子也舍诸侯则胡越矣则新书之文灭胡越而崇中夏也是以其心切其愤深其词隠而丽其藻伤而雅余悲生哀平之见弃又生不能自用其道呜呼圣贤之文与道也求知与用苟不在扵一时而在扵百世之后者乎其生之哀平欤余之悲生欤吾之道也废与用幸未可知但不知百世之后得其文而存之者复何人也咸通癸未中南浮至沅湘复沈文以悼之其辞曰粤炎绪之嫣绵兮其国度之未彰天锡生以命理兮冀其道之益光伟吴公之知贤兮道其名扵文皇既敐以召之兮遂位之扵上庠愍耄儒之惷愚兮对天问之不臧既羣儒之譲俊兮驰其誉之煌煌嗟大汉之丕绪兮虬其贤扵污潢上下溷而不分兮议制削扵骄王杀僇棼而不制兮断椊胡其寇欀羌虏坌以侵华兮曽不能以抑强饵其嗜之延延兮实三代之计良念五徳之更承兮论尵结而不纲乃秉臆以兴説兮数用五而色尚黄又诸侯以开国兮输其租扵咸阳曽不得以抚民兮俾其君兮何忘请纡以乘印兮各驰化扵所疆上既悦而欲大用兮遭绛灌与东阳道既摈兮何明乃出傅扵沅湘浮沅波之翕洫兮或棹以夷犹望灵均之没所兮顮其心之怊怊临汨罗之浩兮想懐沙之幽忧森樛萝以蓊郁兮时迸以相号雾雨暗乎北渚防毒乎芳洲景黯沮以不明兮若天悼乎离骚香依依兮杜若韵凄凄兮篻簩山隠隠以扫空兮烟防防而淡秋嗟吾不知所感兮泪懭恨以横流当抱扵渺藩兮曽无足以少休既菼乱以伤思兮又鸺鹠以动愁呜呼哀哉世既不平颔吾道以为非兮吾复何依苹兰憔悴兮稂莠繁滋麟鳯匿迹兮枭獍腾威愦匠罢斧兮拙者构之离娄闭目兮瞽者扬眉子都防袂兮敦洽骋姿呜呼哀哉亦先生之尤也眙其世之不可兮何不觧而去位又垂万世之名取舍在此奚自谤扵童羖兮乃然而为累盖伊尹三就五就之心兮冀其民之可治奈惽惽以不悟兮又被之以非议幸一人之再觉兮荅受厘之奥义既孱王以堕驾兮乃寃恸而已矣讯曰君不明兮莫我知幽都寂兮和涕归文悬日月兮俟后圣用之大故忽兮其何足悲
　　反招魂【并序】
　　屈原作大招魂【或曰景差作疑不能明】宋玉作招防皮子以为忠放不如守介而死奚招魂为故作反招魂一篇以辨之辞曰
　　承溟涬之命兮付余才而辅君君既不得乎志兮余飘飘而播迁余将荡太空而就灭兮君又招余俾复身余诣帝以请诀兮帝俾巫阳以筮云巫阳语余以不可归兮故作词以招君乃下招曰君兮归来故都慎不可留【些】其君雄虺兮其民封狐【些】食民之肝鬲以为其肉兮摘民之发肤以为其衣【些】朝刀锯而暮鼎镬兮上暧昧而下墨【眉】杘【痴些】君兮归来故都慎不可留【些】余昔为比干之魂兮干僇而余去【些】未闻干贪生以自招兮余竟洁其所处【些】君兮归来故都慎不可留【些】余昔为伍胥之魂兮胥僇而余逝【些】未闻胥贪位以惜生兮执属镂而不滞【些】君兮归来故都慎不可留【些】余昔为演之魂兮演自残而余行【些】未闻演惜命以不死兮俾其义而益明【些】君兮归来故都慎不可留【些】帝命余以辅君兮亦以君之忠介【些】今以忠而见闻兮尚盘桓而有待【些】将自冨贵而入羁旅兮其志乃悔【些】将恋骨肉而惜家族兮何不自裁【些】枭食母而獍食父兮见禽兽之为生苟凶残者眉夀兮实枭獍而同名【些】君乎慎勿懐故都之恋归来乎余为君存千古忠烈之荣枯










　　文薮巻二
　　钦定四库全书
　　文薮巻三　　　　　　唐　皮日休　撰
　　杂著
　　十原系述　　　原化
　　原寳　　　　　原亲
　　原巳　　　　　原奕
　　原用　　　　　原谤
　　原刑　　　　　原兵
　　原祭　　　　　补周礼九夏系文
　　九夏歌【九篇】　　　春秋决疑十篇
　　十原系述
　　文原者何也原其所自始也穷大圣之始性根古人之终义其在十原乎呜呼谁能穷理尽性通出洞微为吾补三坟之逸篇修五典之堕防重为圣人之一经者哉否则吾扵文尚有歉然者乎
　　原化
　　或曰圣人之化出扵三皇成扵五帝定扵周孔其质也道徳仁义其文也诗书礼乐此万代王者未有易是而能理者也至于东汉西域之教始流中夏其民也举族生敬尽财施济子去其父夫亡其妻蚩蚩嚚嚚慕其风蹈其梱者若百川荡滉不可止者何哉所谓圣人之化者不曰化民乎今知化者唯西域氏而巳矣有言圣人之化者则户以为嗤岂圣人之化不及扵西域氏邪何其戾也如是曰天未厌乱不世世生圣人其道则存乎言其教则在乎文有违其言悖其教者即戾矣古者杨墨塞路孟子辞而辟之廓如也故有周孔必有杨墨要在有孟子而巳矣今西域之教岳其基而溟其源乱扵杨墨也甚矣如是为士则孰有孟子哉千世之后独有一昌黎先生露臂瞠视诟扵千百人内其言虽行其道不胜苟轩裳之士世世有昌黎先生则吾以为孟子矣譬天下之民皆桀民也苟有一尧民处之一尧民之善岂能化天下桀民之恶哉则有心扵道者乃尧民矣呜呼今之士率邪以御众握乱以治天下其贤尚尔则不肖者反化之不曰难哉不曰难哉
　　原寳
　　或问或者曰物至贵者金玉焉人至急者粟帛焉夫一民之饥须粟以饱之一民之寒须帛以暖之未闻黄金能疗饥白玉能免寒也民不反是贵而贵金玉也何哉曰金玉者古圣王之所贵也其在舜典则曰修五玉也其在春秋则曰诸侯贡金九牧禹所以铸鼎象物玉所以饰礼金所以备贡以斯为贵贵不多乎曰舜取五玉以备礼禹铸九金以为鼎由言其礼不为诸侯乎不为人民乎苟无粟无帛是无诸侯与人民也则五玉九金岂徒贵哉如舜不修五玉禹不铸九金三代之祭祀不以玉货贿不以金矣由是言之金玉者王者之用也苟为政者下其令曰金玉不藏扵民家如有藏者以盗法治之民不藏矣法旣若是民必贵粟帛弃金玉虽欲男不耕而女不织岂可得哉或者曰然
　　原亲
　　能嗣其亲不曰子乎吾观夫今之世诲其子者必槚肌篣骨伤爱毁性以为教呜呼孟子所谓古者易子而教诚有防欤不能教其子者是遗其身者也不能得其亲者是舍其族者也古之佞臣爱人之贵过于其亲必舍而事之公子开方是也爱人之权过乎其子必杀而循之易牙是也自兹巳降为夫强臣者将欲夺人之宗必先杀巳宗矣噫教尚不可况其杀欤或曰均是亲也均是害也则周公诛管蔡石碏杀石厚叔向僇叔鱼汉文流淮南可乎曰均是亲也贤则能嗣防则能覆族均是害也周公不诛则佗人诛之石碏不杀则佗人杀之叔向不僇则佗人僇之汉文不流则佗人流之巳刑则及一人佗刑则及其族此圣贤所以惜其族也刑也者仁在其中矣【杀宗王莽杀子宇是也】
　　原已
　　能以心求道者不曰巳乎能以心为天子为诸侯为贤圣者不曰巳乎是巳之重不独重扵人抑亦重扵道也甞试论之能辱巳者必能辱扵人能轻巳者必能轻扵人能苦巳者必能苦扵人为顔孔者非佗寳乎巳者也为盗蹠者非佗残乎巳者也故古之士有不出户庭名重扵嵩衡道广扵溟渤者敬扵巳而巳矣或曰所谓敬巳者不曰不能害巳乎如竪貂自宫能敬已乎鲍庄刖足能敬已乎曰均是敬也均是害也其媚与直不同也所谓敬扵巳者以道也害及已者亦以道也或曰圣人汲汲扵民至若尧如腊舜如腒其劳至矣扵已安乎曰劳者劳扵心也劳一心而安天下若禹者股无胈肿无毛其劳亦至矣劳者劳扵身也劳一身而安万世者也古者有杀身以成仁者况劳者欤呜呼吾观扵今之世谄顔媮笑辱身卑巳汲汲干进如竪貂者几希
　　原奕
　　问奕之原扵或人或人曰尧教丹朱征丹朱之为是信固有其道焉皮子曰夫奕之为艺也彼谋旣失我谋先之我智旣亏彼智乗之害也欲利其内必先攻外欲取其逺必先攻近诈也胜之势不城池而金汤焉负之势不兵甲而犇北焉胜不让负负不让胜争也存此免彼得彼失此如苏秦之合从陈轸之游说伪也若然者不害则败不诈则亡不争则失不伪则乱是奕之必然也虽奕秋荐出必用吾言焉甞试论之夫尧之有仁义礼智信性也如生者必能用手足任耳目者矣岂区区出其纎谋小智以着其术用争胜负哉尧之世三苖不服以尧之仁苗之慢尧兵而熠之由罗人杀鸺鹠献人烹鲲鲕者矣尧不忍加兵而以命舜舜不忍伐而敷之文徳然后有苖格焉以有苖之慢尚不加兵岂能以害诈之心争伪之智用为战法教其子以伐国哉则奕之始作必起自战国有害诈争伪之道当从横者流之作矣岂曰尧哉岂曰尧哉
　　原用
　　尧为诸侯非求为天子也挚之民用之舜为鳏民非求为天子也尧之民用之或曰摰善亦尧乎曰亦尧而已矣曰摰与尧其民俱舍之则善恶奚分邪曰摰固不仁矣尧固仁矣尧仁如是民尚慕舜况有君恶扵摰君道不如尧焉得民性哉故曰圣人不求用而民用之求用而圣人不用之曰若是则孔子奚不用鲁曰用之则鲁化不用之天下奚化
　　原谤
　　天之利下民其仁至矣未有羙扵味而民不知者便扵用而民不由者厚扵生而民不求者然而暑雨亦怨之祁寒亦怨之已不善而祸及亦怨之已不俭而贫及亦怨之是民事天其不仁至矣天尚如此况扵君乎况扵鬼神乎是其怨訾恨讟蓰倍扵天矣有帝天下君一国者可不慎欤故尧有不慈之毁舜有不孝之谤殊不知尧慈被天下而不在子舜孝及万世乃不在扵父呜呼尧舜大圣也民且谤之后之王天下有不为尧舜之行者则民扼其吭捽其首辱而逐之折而族之不为甚矣
　　原刑
　　或曰丹朱为诸侯舜为天子丹朱有过舜诛之乎商均为诸侯禹为天子商均有过禹诛之乎曰不也朱均之为国必有舜禹之吏翼而治之何容朱均得暴其民也哉苟有过必谕之谕而不可夺其政如诛之者去尧舜之嗣也焉有为人臣而去其君嗣哉或曰法家严而少恩周官有八议汉法有三章微八议也虽然人可免以三章而亲贤必刑何哉曰圣贤在世不能无过以轻重议之可加以谤刑刑之虽周孔其可免诸
　　原兵
　　管子说蚩尤割庐山之金以铸五兵说者或云蚩尤古天子则炎黄继命其间无蚩尤之运也案史记云蚩尤与其大夫作乱如此为庶人之暴者且庶人不当有大夫日休以为蚩尤乃黄帝之诸侯葢其为人暴黄帝征而灭之如此为庶人一夫之暴不足当天子用兵也又明矣呜呼昭然之理前贤惽之况大圣之深防哉
　　原祭
　　说者以蚩尤为五兵每有师祭当祭蚩尤譆厥乱甚矣皮子直以蚩尤为黄帝逆乱之臣五兵直作扵炎帝固始苟自蚩尤始以其乱逆且不当祀况果不自蚩尤蚩尤不道黄帝灭之又不当以不道充祀轩辕五帝之首能以武定乱以徳被后君之师祭宜以轩辕为主炎帝配之扵义为允
　　补周礼九夏系文
　　周礼钟师掌金奏凡乐事以钟皷奏九夏案郑康成注云夏者大也乐之大者歌之九也九夏者皆诗篇名也颂之类也此歌之大者载在乐章乐崩亦从而亡是以颂不能具也呜呼吾观之鲁颂其古也亦久矣九夏亡者吾能颂乎夫大乐旣去至音不嗣颂扵古不足以补亡颂扵今不足以入用庸可颂乎颂之亡者俾千世下郑卫之内窈窈冥冥不独有大巻之一章者乎
　　九夏歌【九篇】
　　王夏之歌者王出入之所奏也
　　爣爣皎日欻丽于天厥明御舒如王出焉
　　爣爣皎日欻入于地厥晦厥贞如王入焉
　　出有龙旗入有珩佩勿驱勿驰惟慎惟戒
　　出有嘉谋入有内则繄彼臣庶钦王之式
　　王夏四章章四句
　　肆夏之歌者尸出入之所奏也
　　愔愔清庙仪仪衮服我尸出矣迎神之谷
　　杳杳隂竹坎坎路鼓我尸入矣得神之祜
　　肆夏二章章四句
　　昭夏之歌者牲出入之所奏也
　　有郁其鬯有俨其彛九变未作金乗来之
　　旣醑旣酢爰爰舞象物旣降金乗去之
　　昭夏二章章四句
　　纳夏之歌者四方賔客来之所奏也
　　麟之仪仪不絷不维乐徳而至如賔之娯
　　鳯之愉愉不不笯乐徳而至如賔之娯
　　自筐及筥我有牢醑自筐及篚我有货币
　　我牢不愆我货不匮硕硕其才有乐而止
　　纳夏四章章四句
　　章夏之歌者臣有功之所奏也
　　王有虎臣锡之鈇钺征彼不憓一扑而灭
　　王有虎臣锡之圭瓒征彼不享一烘而泮
　　王有掌讶遉尔疆理王有掌客馈尔饔饩
　　何以乐之金石九奏何以锡之龙旗九旒
　　章夏四章章四句
　　齐夏之歌者夫人祭之所奏也
　　衡笄翚翚榆翟自内而祭为君之则
　　齐夏一章章四句
　　族夏之歌者族人酌之所奏也
　　洪源谁孕疏为江河大块孰埏播为山阿
　　厥流浩厥势嵯峨今君之酌慰我实多
　　族夏二章章四句
　　械夏之歌者賔旣出之所奏也
　　醴酒旣酌嘉賔旣厚牍之为奏
　　醴酒旣竭嘉賔旣恱应为之节
　　醴酒旣罄嘉賔旣醒雅为之行【牍应雅三乐器也】
　　械夏三章章三句
　　骜夏之歌者公出入之所奏也
　　桓桓其珪衮衮其衣出作二伯天子是毗
　　桓桓其珪衮衮其服入作三孤四人是福
　　骜夏二章章四句
　　春秋决疑十篇
　　夫赵盾弑君莒仆杀父春秋显书其过何则楚公子国弑其君郏敖子驷弑其君僖公齐人弑其悼公各以疾赴春秋皆书曰卒乎曰人之生也上有天地次有君父君父可弑是无天地乃生人之犬恶有识之耻亦由汉书云律母妻母之文圣人所不书是也赵盾反不讨贼董狐谓为杀君莒仆以其寳来奔里革谓其弑父斯二者罪名巳彰仲尼承彰而书耳斯三逆者弑君以疾赴仲尼非可诬也据赴而书者不忍也故不忍也者耻在其中焉惩在其中焉夫春秋弑君三十六其余之逆亦据赴而书耳
　　夫赵孟以无辞伐国杞伯以夷礼来朝春秋皆贬之曰人曰子何至其罪大者为之隐其过小者必以书之曰伐国无辞专君之命也君而可专孰有其国得不贬之乎若不罪大者为之隐推亡也其罪小者必以书固存也
　　夫齐荼野幕之弑事起阳生楚灵干谿之缢祸因常寿而春秋归罪扵陈乞公子比者不其逺乎曰野幕之弑罪归陈乞阳生之罪可知矣干谿之缢罪归子比常寿之罪可知矣春秋之防譬酷吏决狱髠钳之刑尚犹不舍刀锯之戮何自而逃
　　夫齐桓救卫不书狄灭晋文召王而云狩于河阳曰狄实灭卫因桓救而获全斯不灭矣文实召王因王来而称狩斯不召矣苟桓不能救卫文不能匡王必书狄灭卫晋人召天王河阳矣故春秋之时灭人国者多救人国者鲜仲尼旌其防患也背周者众朝周者鲜仲尼旌其勤王也夫哀八年及十三年公再与呉盟皆不书【八年注云不书盟耻呉夷十三年注云盟不书诸侯耻之故不录也】桓二年公及戎盟于唐则书呉实华族其道夷也以强要盟不曰夷乎戎实夷族其道华也以道好盟不曰华乎故耻而不书惩也以戎而书劝也
　　夫桓二年书曰宋华督弑其君与夷及其大夫孔父僖十年又书曰里克杀其君卓及其大夫荀息夫君称弑也而云及者是君臣无别也弑之者罪臣下也夫孔父以夺室见弑荀息以立君被诛是无辜之怨是以及褒之者何自臣及君也盖贬华父与里克也俾孔父之死如与夷之死荀息之死如卓子之死及之者贵之也夫姜氏淫奔子般夭酷鲁之丑也讳之可也至如公有晋为齐所止为邾所败皆讳之者何曰周之有鲁送可也如晋以盟主而臣鲁讳之者讳乎以诸侯而事诸侯也诸侯有过则削地有逆则夷宗齐鲁一体讳之者讳乎以诸侯而正扵诸侯也夫天下有道小国事大国邾小国也而鲁讳之者讳乎以大国而败扵小国也夫定六年郑灭许男归而哀元年又书许男与楚围蔡曰郑实灭许而后或复之当复之时其赴不至扵鲁故不书耳凢国有来赴者虽小必书宋之六鶂退飞是也无来赴虽大亦阙晋之灭耿灭霍灭魏是也夫楚实灭陈后复封之狄实灭卫后复全之斯亦诗之类是也夫春秋之防获君曰止诛臣曰刺杀其大夫执我行人郑弃其师陨石宋五若斯者即古史之全文也奚在其笔削乎曰仲尼因鲁史而修春秋是明不诬扵人也又曰知我者亦以春秋罪我者亦以春秋其是之谓乎若扬子之草其数则易其文则是也
　　夫宋襄执滕子而诬之以得罪春秋则承赴而书何至鲁之君也杀者五逐者二并阙而不书苟如是惩恶劝善何以的乱臣贼子何以知惧曰夫仲尼修春秋而依微其防固有俟尔苟无丘明发决其奥廓通其亦赴来而责实也非可诬也如自书其鲁之杀逐者则鲁人攘羊仲尼证之也










　　文薮卷三
　　钦定四库全书
　　文薮巻四　　　　　　　唐　皮日休　撰碑铭赞
　　文中子碑　　　　咎繇碑
　　首阳山碑　　　　春申君碑
　　刘枣强碑　　　　汴河铭
　　蓝田关铭　　　　隋鼎铭
　　新城三老董公赞　易商君列传赞
　　文中子碑
　　天不能言隂隲乎民民不可纵是生圣人圣人之道徳与命符是为尧舜性与命乖是为孔顔噫仲尼之化不及扵一国而被扵天下不治扵一时而霈扵万世非删诗书定礼乐赞易道修春秋乎故孟子叠踵孔圣而赞其道夐乎千世而可继孟氏者复何人哉文中子王氏讳通生于陈隋之间以乱世不仕退扵汾晋序述六经敷为中说以行教于门人夫仲尼删诗书定礼乐赞易道修春秋先生则有礼论二十五篇续诗三百六十篇元经三十一篇易赞七十篇孟子之门人有髙弟者公孙丑万章焉先生则有薛収李靖魏徴李勣杜如晦房龄孟子之门人郁郁扵乱世先生之门人赫赫于盛时较其道与孔孟岂徒然哉设先生生于孔圣世余恐不在游夏亚况七十子欤惜乎徳与命乖不及覩吾唐受命而殁苟唐得而用之贞观之治不在扵房杜禇魏矣后先生二百五十余嵗生曰皮日休嗜先生道业先生文因读文中子后序尚阙于赞述想先生封隧在所因为铭曰大道不明天地沦精俟物圣教乃出先生百氏黜迹六艺腾英道符真宰用失阿衡先生门人为唐之祯差肩明哲接武名卿未逾一纪致我太平先生之功莫之与京
　　咎繇碑
　　噫谆谆之命必归于徳盛者出不徒然上应运次命代苟非相者数十祀翼出扵一时者其运与命彼失此得彼得此失咸在乎谆谆之命焉奚在归乎徳也夫帝挚之徳不盛于尧尧而得焉十六族之徳不盛于舜舜而得焉至于咎繇徳齐于舜禹道超乎稷啓禹荐于天不命而殁则谆谆之命奚归乎呜呼天何为哉不付咎繇之命者将欲空受天下哉未必独死咎繇也设咎繇得天下其暮必荐益益得天下其暮之荐必有其人自咎繇之降空授之主其暴民黩天者可忍言也哉太史公曰禹封咎繇之后于英六五年春日休自淝陵之江左道出英六城下因求遗实厥祀存焉乃絓马于古木再拜于庙庭退而碑之请枞阳小尹刋于壁铭曰
　　惟天降圣不锡厥命一篇帝谟百王之镜禹有奚遏荐之不定啓有令徳受之而正巳矣何伤明徳逾盛
　　首阳山碑
　　天必从道道不由天其曰人乎哉大圣应千百年之运仁发扵祥义动扵瑞上圣帝也次素王也莫不应乎天地亘乎日月动乎鬼神或有守道以介死秉志以穷生确然金石不足为其贞澹然氷玉不足为其洁非自上古圣人不以动其心况当万世富贵之士哉斯自信乎道天地不可得而应者也呜呼夷齐之志甞以神农虞夏形扵言由是观之岂有意扵文武哉然迹其归周不从谏而死彼当求西伯也而得武王也不曰得人乎旣得仁而仁不取其谏则夷齐死之宜矣太史公以其饿死责乎天呜呼若夷齐之行可谓道不由天者乎如不得人而饿死天可责也苟夷齐以殷乱可乎而臣扵周则周召之列矣奚有首阳之阨乎若夷齐者自信其道天不可得而应者也天尚不可应况扵人乎况扵鬼神乎
　　春申君碑
　　士以知巳委用扵人报其用者术苟不王要在强其国尊其君也上可以霸略次可以忠烈无王术而有霸略者可以胜人国无霸略而有忠烈者亦足以胜人国春申君之道复何如哉忧荆不胜以身市竒计不曰忠乎荆太子旣去歇孤在秦其信刑待祻若自屠以当餧虎不曰烈乎然徙都扵寿春失邓塞之固去方城之险舍江汉之利其为谋巳下矣犹死以呉为宫室以鲁为封疆春申之力哉当斯时也苟任荀卿之术广圣深道用之朞月荆可王矣卒以猜去士以谤免贤扵戏儒术之道其奥藏天地其明烛鬼神春申且不悟况李园之隂谋岂易悟哉岂易悟哉
　　刘枣强碑
　　歌诗之风荡来久矣大抵防于南朝壊于陈叔寳然今之业是者苟不能求古扵建安即江左矣苟不能求丽扵江左即南朝矣或过为艳伤丽病者即南朝之罪人也吾唐来有是业者言出天地外思出鬼神表读之则神驰八极测之则心懐四溟磊磊落落真非世间语者有李太白百嵗有是业者雕金篆玉牢竒笼怪百鍜为字千链成句虽不在躅太白亦后来之佳作也有与李贺同时有刘枣强焉先生姓刘氏名言史不详其乡里所有歌诗千首其美丽恢赡自贺外世莫得比王武俊之节制镇兾也先生造之武俊性雄徤颇好词艺一见先生遂加异敬将署之賔位先生辞免武俊善骑射载先生以贰乗逞其艺扵野武俊先骑惊双鸭起扵蒲稗间武俊控不再发双鸭聫毙扵地武俊欢甚命先生曰某之伎如是先生之词如是可谓文武之防矣何不立一言以赞邪先生由是马上草射鸭歌以示武俊议者以为祢正平鹦鹉赋之类也武俊益重先生由是奏请官先生诏授枣强县令先生辞疾不就世重之曰刘枣强亦如范莱芜之类焉故相国陇西公夷简之节度汉南也少与先生游且思以见命列将以襄之髹器千事赂武俊以请先生武俊许之先生由是为汉南相府賔冠陇西公日与之为笔宴其献酬之歌诗大播于当时陇西公从事或曰以某下走之才诚不足汚辱重地刘枣强至众必以公賔刘扵幕吏之上何散之如是公曰愚非惜幕间一足地不容刘也然视其状有不足称者诸公视某与刘分岂有间然哉反为之惜其寿尔后不得巳问先生所欲为先生曰司功掾甚闲或可承阙相国由是掾之虽居官曹宴见与从事仪埒后从事又曰刘枣强纵不容在賔署承乏扵掾曹诎矣奚不防整其秩相国不得巳而表奏焉诏下之日先生不恙而卒相国哀之恸曰果然正掾曹煞吾爱客之有加等坟去襄阳郭五里曰栁子关后先生数十嵗日休始以鄙文称于襄阳襄阳邑人刘永高士也甞述先生之道业甞咏先生之歌诗且叹曰襄之人只知有孟浩然墓不知有先生墓恐百嵗之后埋灭而不闻与荆棘凡骨溷吾子之文吾当刋焉日休曰存旣摭实録之何愧呜呼先生之官卑不称其徳宜加私谥然枣强之号世巳美矣故不加焉是为刘枣强碑铭曰
　　巳矣先生禄不厚矣彼苍不诚位旣过扵赵壹兮才又逾扵祢衡旣当时之有道兮非殁世而无名呜呼襄阳之西坟高三尺而不树者先生之故茔
　　汴河铭
　　夫垂后以徳者当时逸而后时美垂后以功者当时劳而后时利若然者守道之主唯恐徳不美后时逸扵已民也夸力之主唯恐功不及当时劳扵巳民也故天下也不逸不足守不劳不可去致其利害生扵贤愚之主自古然耶则隋之防淇汴凿太行在隋之民不胜其害也在唐之民不胜其利也今自九河外复有淇汴北通涿郡之渔商南运江都之转输其为利也博哉不劳一夫之荷畚一卒之凿险而先功巍巍得非天假暴隋成我大利哉尚恐国家有淇汴太行之役因献纎诫是为汴河铭
　　惟河濔濔循禹之轨厥有暴隋凿通津泗昼泣疲民夜哭溺鬼似赭流川如松贯地龙舟未故江都已弑陈迹空存逝波不上在隋则害在唐则利呜呼圣王守此而巳
　　蓝田关铭
　　六年皮子副诸侯贡士之荐入京程至蓝田关覩山形关势廻抱于天秀欲染眸危将惊魄噫将造物者心是而加力邪不然者何壮观若斯之盛也易曰王公设险以守其国信矣哉若为天下之枢机万世之阃阈者非兹关而莫守也因陈其规是为蓝田关铭天铺唐业地造唐关千岩作鏁万嶂为栓难图其形莫状其秀双扉未开天地如斗轧然昼啓人流如济似画秦图铺扵马底崄不可侵唯王之心矧夫兹关独可规临
　　隋鼎铭
　　隋氏有鼎其器非古以诈为金以贼为铸以虐火煎四海以毒气蒸九土天假唐力杠之仁地以泽扑虐火以徳销毒气旣折其足又齧其耳噫戏圣王无畜兹器
　　新城三老董公赞【并序】
　　在汉之取天下也三杰而巳矣萧何苦民力以给兵韩信杀民命以骋战功留侯设诡策以离秦项当其时未闻仁义说于君者而董公乃谕之以防义帝至使天下宗汉者为其防义帝也夫汉祖以曹参虽有攻城野战之功不如萧何也信矣焉至于苦民力杀民命设诡防反不若董公之功也哉如高祖为天子以公为师友行其道扵时其利可知矣公之道巳行扵汉而不覩封赏之礼又当时史氏无一字以襃者因为赞以旌之项氏狂攘贼我懐王天命未的孰存与亡皤皤董公一言汉昌一人弑君天下皆伤一人哭君天下皆防项由是弱汉由是强扶义而征可知轩黄唱仁而战可知武汤用于天道折彼雄铓繄公之道与汉而光
　　易商君列传赞【并序】
　　商君者用扵孝公制其法而秦给御其谋而魏败【缺】封邑未居轘刑以及呜呼商君之匡秦虽不必尽是然亦至矣太史贬之过实非以欺公子卬刑公孙防拒杜摰之说者乎然有一是亦足救斯非也余悲商君忠而受刑因重述其行事以赞曰
　　商君之于孝公也一二见孝公不悟其说非皇王之道行之难不及其身者乎斯公之罪也在商君有心扵是道不亦多乎当商君一二说孝公行之商君必为阿衡矣呜呼卒以竒令特用自防扵僇悲夫












　　文薮巻四
　　钦定四库全书
　　文薮巻五　　　　　　唐　皮日休　撰
　　文论颂序
　　补大戴礼祭法文　祀疟疠文
　　晋文公取阳樊论　秦穆谥缪论
　　汉斩丁公论　　　周昌相赵论
　　陵母颂　　　　非沈约齐纪论
　　正沈约评诗　　　补战语
　　独行　　　　　法言后序
　　补大戴礼祭法文
　　祭法曰法施扵人则祀之咎繇作帝谟为士师其道参乎舜禹不曰法施扵人乎何祀典之阙哉祭法曰能御大灾则祀之尧舜之世山林蕃鸟兽暴益作虞也山林疎鸟兽鲜人民安不曰能御大灾乎何祀典之阙哉祭法曰以劳定国则祀之昔者周公辅武以宁殷乱佐成而立周业制礼乐立明堂不曰以劳定国乎何祀典之阙哉如以咎繇伯益之功小于舜禹不在祀典则契为司徒而民成咎繇也冥勤其官而水死伯益也如以圣人制礼自有七庙不合列在祀典则文王以文治武王以武功周公也如皆以功烈列扵民者则吾之先师仲尼迈徳扵百王垂化扵万世孰不若契为司徒冥勤其官也哉日休惧圣人之文将乱而坠敢叅补而附之文曰咎繇能平其法以位终益能立其功以让禹政周公以文化仲尼以徳成非此族也不在祀典
　　祀疟疠文
　　昔夏后氏铸鼎象物使民知神奸或魑魅之外魍魉之余匿天命窃帝威不见形于鼎上者自夏后氏去继为祸扵人间被之者始若处氷鉴复若落炎井瞀荧惑视之累形听音重声骨节殆重如山已倾始或醒时夺人之情防人之精兀若木偶昏如宿酲噫或饮食不节哀乐失所病于人者上则汤剂次则矿艾愈矣凡在是病者人也又非天也汤剂不可理矿艾不可攻呜呼疠之能祸人是必有知也旣有知奚不効神为聪明正直不加祟扵君子焉遂为文祀而逐之曰
　　疠乎疠乎有事君不尽节事亲不尽孝出为叛臣入为逆子天未降刑尚或窃生尔宜疠之有专禄恃威僣物行机上弄国权下戏民命天未降刑尚或窃生尔宜疠之有卖交取禄谄交结族一言不善祸发如镞天未降刑尚或窃生尔宜疠之美曼之色媚扵君侧巧笑未足巳亡于国天未降刑尚或窃生尔宜疠之柔佞之言惑于君前委顺未足国歩移焉天未降刑尚或窃生尔宜疠之四星之位奉于紫宸萧墙祸起帝座防尘天未降刑尚或窃生尔宜疠之见灾幸久闻祸乐成含羞冐贵忍垢贪荣天未降刑尚或窃生尔宜疠之疠乎疠乎尔目不盲尔耳不聋如向来所陈奚不祸扵其躬仁者必有厄义者必有穷见仁义而勿疠遇奸佞而肆凶非唯去乎物患抑亦代乎天功疠乎疠乎苟依吾言而若是吾将逹尔扵帝聦
　　晋文公取阳樊论
　　三代之赏臣下以爵不以位不以器迨夫后世君弱臣侈拨去古法能立一功者先伺君地焉能立一勲者先窥君器焉犹是扵晋有三桓扵齐有田常扵楚有白公是赏过有僣生焉甚者夺主从来尚矣且姬之列侯守其本封胜其主爵锡之以鈇分之以钟彛休慼其民生杀扵国其贵巳极矣遇天下无事则行其徳化奉其贡軄居则待乎廵狩行则赴扵防同遇天下有事则申之以钟鼓行之以征伐上以定王室下以正诸侯真侯伯之軄业也是常节也苟周天子有赐宜以徳让之岂当更受其地也苟让不获听受之者其爵可也其器可也且天子之地方千里则不足以待诸侯诸侯之地旣侵天子之甸由削枝者必反乎榦剸肉者必至乎骨何者势使之然也如晋文旣定襄王于郏鄏王劳之以地阳人不服晋侯围之乃辱其宗祊苦其人民虐其甥舅呜呼晋文其亦不仁矣是晋文虽有入天子之功而有凌天子之威也当王之赐宜让曰臣重耳以眇眇之徳处专征之任遇翟防肆虐天王少违宗庙臣敢兴下国之师杀凶臣定王室乃臣之常也不足赏也苟天王特念小伐不寘诸刑列唐叔之祚获臣有奉为赏厚矣苟以畿内之地为臣之邑是上滥其赐下僣其受也虽天王之荐宠臣其若宗庙之灵百姓之心后世之罪何而晋文曽不是让又请隧焉岂内轻衰周之凌遅外恃诸侯之强盛而为邪殊不知周王之尚守乎典礼也且王曰昔我先王之有天下也规方万里焉以为甸服以供上帝山川百神之祀以备百姓兆民之用且王之所赐田皆在周甸也王明知在甸内与乎晋者是力不能制晋也如力足制晋肯以规方千里之内地与夫诸侯哉是王之语晋侯以规方千里者讥其受地也文公不悟卒而受之呜呼文公之霸也有召君之讥请隧之僣不为甚矣甚者在阳樊也
　　秦穆諡缪论
　　圣人务安民不先置不仁以见其仁焉不先用不徳以见其徳焉苟如是是见危者巳坠而欲援观鬭者将死而方救噫其亦不仁矣以高辛之仁化用一挚挚之不善天下之民捕尧以为君以唐尧之仁化用一鮌鮌之不绩天下之民噪禹以为功夫如是挚之与鮌是高辛唐尧诚用之也非先置也推其诚而用之人民尚陪之如是况先置者邪当晋献孋姬之乱后奚齐卓子之死余重耳在翟夷吾居秦以秦穆之力制翟而安晋其能必矣夫重耳之贤也天下知之又其从者足以相人国如先立之必能诛乱公子去暴大夫翼徳扵成周宣化扵汾晋而穆公乃取公子挚之言乃先置夷吾是为惠公公之入也背内外之赂诛本立之臣烝先父之室故生民兴诵死者无报卒身获于秦而子杀扵晋呜呼致是也非晋人之罪秦人之罪也夫挚立八年不善而去鮌用三载弗绩而诛况晋惠公之在位作宗庙之蠧蝎为社稷之稂莠一立十五年其为害也大矣今之学者以秦穆为缪尚疑其谥得斯文也可以谥缪为定
　　汉斩丁公论
　　忠之为称也盖欲委身以事主不以猜悮贰其心不以辩说贰其心不以疑惧贰其心者也上有过诤扵公不扬名扵私岂猜悮之足入乎上有忌愈乎进不愈乎退岂辩说之足入乎上有间【去】惧乎心不惧乎事岂疑惧之足入乎夫苟禄恡生而仕者上有过言未息而惧乎诛谏未再而去乎位自以得古人三谏不从之义然幸其生贪其禄是猜悮而贰其心也上有忌必奸于心机媚于声气不思巳之不聦而谓上之受谤不思道有未可而谓辩之足从必从辩而去是辩说贰其心者也上有间必佞彼爱取乎厚也必謟彼幸求其舍也有爱不可佞幸不可谄即苟而巳矣是疑惧贰其心者也呜呼刘项之作也淮隂不以猜悮而去项乎淮南不以疑惧而去项乎曲逆不以辩说而去项乎去彼而就此果谓忠乎果谓不忠乎是利则存不利则亡者也则丁公临敌舍敌无杀诚恻隐之仁者岂有猜悮辩说疑惧者耶有利则存不利则亡者耶与其不忠则彼三侯者未可免鼎镬之诛刀锯之刑也是高祖斩之果不为当噫汉之初立未为无人丁公就刑未闻有一言而戾者将固之命也悲夫
　　周昌相赵论
　　夫刚柔之分在乎性得失之机系乎用苟刚暴则胜柔柔久则胜刚物之常理也或用之以刚处柔以柔处刚其机必得矣如以刚处刚以柔处柔其机必失矣周昌之性刚也吕后之性刚也汉祖以百嵗后以赵王如意为忧故辍昌相赵呜呼汉高之意非逞志扵一时纳虑扵一谏而相昌乎不然何其用之失也如以昌之刚足固赵国则赵之兵甲能当汉乎是不可一也如以昌之刚足固赵王吕氏之徴王特一邮夫之力耳不可二也如以昌之节足以存赵不过乎死死则赵王旣徴耳是不可三也卒使百嵗之后如意寃僇周昌愤死惜哉汉祖未崩前以周勃统南军以昌领北军以陈平为谋主则吕后之令产禄之谋不能当临大难而不廻秉大节而不坠者也苟使握军政执相权昌能之其奈乎误用
　　陵母颂
　　孔父称唯小人与女子为难养也夫女子之忠贞义烈或闻于一时小人之奸诈暴乱不忘扵一息使千百女子如小人奸诈暴乱者有矣使千百小人如女子忠贞义烈者未之有也则安国侯之母也不以项强而刘弱俾子事项不以子背君而别事而有忿色对暴君而抗大节舍其生而践死地呜呼春秋书解杨致晋君之命汉史称周苛拒项籍之爵方诸陵母诚未为忠何者男子少服教壮行义忠义贞烈虽死不辱鼎镬在前而不惧锧笮被体而无怨乃男子之常事也至夫女子少隐帷薄壮执箕箒岂甞熟扵忠贞义烈哉是女子之有是者由百物之有瑞者矣岂易为哉岂易为哉
　　非沈约齐纪论
　　沈约作齐纪论云太庙四时之祭各以平生所嗜飨之汉明帝梦光烈皇后明旦车驾至庙躬拂帷幄亲易粉泽前史以为美谈此亦先代之旧典也日休曰荐飨之仪笾豆之数圣人之制定矣苟非通如周孔不相防袭者谓时有人乎无其人制之谓乎非也宜矣修其书不正而反赞之谓乎妄也又宜矣夫屈到嗜艾屈建荐之为乎合礼曾晳嗜羊枣曾子不食之谓乎不忍一隅之国礼文不备宜哉约以方之汉明大孝过矣
　　正沈约评诗
　　周诗曰驷騵彭彭注曰驷马白腹曰騵议者言上周下殷沈约又云騵者葢三家之色相胜又示周殷相代也日休曰天之命也必以二徳则文王自信矣何为不受殷禅哉诗曰文王受命作周又曰文王有明徳俾其率天下之义师取一隅之凶主南面扵殷其能昭昭矣然非人事不可也天时未可也岂不可谓殷之贤人尚众兾匡纣而易政也岂能以驷騵之色示乎代殷哉呜呼禅代之事符于天命必不可以驷騵之色胜之也谓尧之运为火欤则车服一当从其色则尧不当乗白马冠黄収衣纯衣也故圣人继运以徳受禅以仁如以马之色示于代殷则吾以圣人用于左道矣或曰若然者奚着曰毛公悮笺沈约过释
　　补战语
　　宋襄公伐郑楚伐宋而救郑与楚防战旣济未阵司马子鱼请击之公不以战卒败而退公羊氏以为文王之战亦不过此日休补其文曰圣人制民患其力不可禁也设法以刑之患刑之不可止也用武以兵之兵之旣出也民秉之为格杀执之为攻残故圣人施金鼓以节之用羽旄以饰之为搜狩以教之自三代以降春秋之时礼乐之征弛掩袭之广穷其力者譬角觝者争其胜负并驱者竞其先后胡为仁让哉文王圣人之至也虽以徳化未闻不兵而获者然则伐犬夷征密须败耆国伐崇侯虎襄公始战齐而纳孝公次及于则云不禽二毛不以阻隘夫圣人之爱民也班白不提挈又云一夫不获其所岂能区区扵死地决其胜扵人命哉较其战也文王不为也噫公羊氏违邱明之防为文王之战亦不过扵此罪也
　　独行
　　士有洁其处介其止扵世者行以古圣人止以古圣人不顾今之是非不随众之毁誉虽必不合扵禄利适乎道而巳矣要以今是我之非我非今之是彼知扵我者闻毁适足誉不知我者闻誉适足毁昩然不顾其是非毁誉者用之呜呼士之道得不顾其是非毁誉者用之则天下之治不啻半扵淳古矣今之所誉者处以古圣人以今逹者闻是则进闻非则退有爱者闻毁而疎之有不合者闻誉而洽之故道不加扵世业鲜异扵众则其人贸贸扵禄利嗤嗤扵朝廷望天下之治不啻扵淳古也难矣哉
　　法言后序
　　法言孝至之篇曰周公以来未有汉公之懿者说者以为扬子逊伪新之美又以为称其居摄之前云呜呼日月岂卒能逊莽乎未若无阿衡之称也噫旣有其文不能无其论吾得之矣在美新之文乎则雄之道扵兹疵也










　　文薮巻五
　　钦定四库全书
　　文薮巻六　　　　　　唐　皮日休　撰
　　箴
　　六箴序　　　　　心箴
　　口箴　　　　　耳箴
　　目箴　　　　　手箴
　　足箴　　　　　动箴
　　静箴　　　　　酒箴【并序】
　　食箴【并序】
　　六箴序
　　皮子甞谓心为巳帝耳目为辅相四支为诸侯巳帝苟不徳则辅相叛诸侯乱古之人失天下防家国者良由是也帝身且不徳能帝天下乎能主家国乎因为心口耳目手足箴书之于绅安不忘危慎不忘节穷不忘操贵不忘道行古人之事有如符节者其在六箴乎
　　心箴
　　大化之精孕之曰人大纯之灵形之曰心心由是君身由是臣中旣龃龉外乃纷纶耳厌闻义目恶覩仁手持乱柄足践祸门舜为天子舜不得尊其不尊者与心为臣纣为天子纣乃得尊其得尊者与心为君天子之外复有尊者乃舜之心将舜之身天子之外复有卑者乃纣之心将纣之身危乎惕哉臣之谏君辅相不明诸侯不賔君为秽壤臣为贼尘未及于斯良可自勤呜呼吾君无忽兹文
　　口箴
　　古铭金人谓无多言忽有所发不可不论旣有所论复谓多言中庸之士由兹保身吾谓斯铭未足以珍出为忠臣言则及君入为孝子言则及亲非君与亲则宜黙云谤讪之言出如奫沦一息之波流于无垠猜毁之言出如钧天钧天之乐闻于无闻佞媚之言出如丝棼一入于人治乱不分间谍之言出如鹰鹯鹰鹯之迅一举凌天无嗜于酒酒能乱国无嗜于味味能败徳以道为饮以文为食成吾之名繄乃勉力
　　耳箴
　　听扵无听黙黙性闻扵无闻洋洋化源勿恃己善不服人仁勿矜巳艺不敬人文勿躭郑声其乱乃神勿信美谈其殛乃身听悮多害听妄多败近贤则聦近愚则聩尧居九重听在民耳故得大舜授彼神器勿听他富荧惑乃志勿闻他贵隳壊乃义慎正今非慎明古是舍是何适古乐而巳
　　目箴
　　愧尔暸然为吾所视高覩古人有如隣里勿分秋毫分于邦理勿视邦祲视于人纪惟书有色艶于西子惟文有华秀于百卉见彼之倨汚甚涂炭见彼之贤绵甚葛藟勿顾厉阶紊吾大志勿视怨府损吾高义入吾明者何人而巳古之忠臣古之孝子上立大业中光信史苟不善是蝝之类
　　手箴
　　惟尔之指屈伸由巳勿执乱权勿树贼子勿秉非道勿持非理勿挤孤危勿授奸宄慎握吾操俾直扵矢慎伏吾心俾平如砥剪恶如草飏奸如粃为而不矜作而不恃智如公倕勿为小巧机如偃师勿为竒伎身高道端毫直国史敬之戒之俟为天吏
　　足箴
　　惟尔跰跰为吾所先居必宅地行必依贤勿践乱阶勿履利门勿蹈怨府勿蹑祸源鳯皇乃禽不栖凡木驺虞乃兽不践生物唯尔栖践保兹无忽
　　动箴
　　动生扵欲行生扵为欲则不妄为则不疑吾道未防于何不之勿生季世有爵必危勿居乱国有禄必尸住无市怨去无取嗤迹无显露名无求知声无取猜誉无致疑坦道如砥履过蒺藜四海如家去剧絷维日慎一日言兹在兹
　　静箴
　　冥冥黙黙惟道之域处不违仁居无悖德勿欺孩孺衣冠失则勿慢皂语言成隙深山虽乐豺狼尔殛深林虽安虺蜴尔螫居不必野唯性之寂止不必广唯心之适勿慠乎名要于聘帛勿矫于节取乎禄食躬虽日安若敌锋镝味虽以甘若含氷蘖成吾高风唯静之力
　　酒箴【并序】
　　皮子性嗜酒虽行止穷防非酒不能适居襄阳之鹿门山以山税之余继日而酿终年荒醉自戏曰醉士居襄阳之洞湖以舶防载醇酎一甔徃来湖上遇兴将酌因自谐曰醉民于戏吾性至荒而嗜扵此其亦为圣哲之罪人也又自戏曰醉士自谐曰醉民将天地至广不能容醉士醉民哉又何必厠丝竹之筵粉黛之座也襄阳元侯闻醉士醉民之称也订皮子曰子躭饮之性扵喧静岂异耶皮子曰酒之道岂止扵充口腹乐悲欢而巳哉甚则化上为淫溺化下为酗祸是以圣人节之以酬酢谕之以诰训然尚有上为滛溺所化化为亡国下为酗祸所化化为杀身且不见前世之饮祸耶路鄷舒有五罪其一嗜酒为晋所杀庆封易内而躭饮则国朝迁郑伯窟室而躭饮终犇扵驷氏之甲栾髙嗜酒而信内卒败扵陈鲍氏卫侯饮于籍圃卒为大夫所恶呜呼吾不贤者性实嗜酒尚惧为鄷舒之僇过此吾不为也又焉能俾喧为静乎俾静为喧乎不为静中淫溺乎不为酗祸之波乎旣淫溺酗祸作扵心得不为庆封乎郑伯乎栾髙乎盖中性不能自节因箴以自符箴曰
　　酒之所乐乐其全真宁能我醉不醉扵人
　　食箴【并序】
　　皮子少且贱至扵食自甘粢粝而巳未甞食扵乡里食扵亲戚食扵州鄙有邓邑大夫飨皮子之名曾未相贽具厚羞以賔之皮子辞大夫许之曰子自甘粢粝则可矣扵乡里亲戚州鄙何有皮子曰一防之食至鲜矣苟专其味必不能自抑旣不能自抑日须丰其羞旣日须丰其羞则贫也不能无不足因是妄求苟欲之心生穷贪极嗜之名生且大夫不见前世之味祸乎故羊斟不及华元受其谋鼋羮不均子家肆其祸熊蹯不熟杀宰夫而赵穿弑双鸡易鹜馈子雅而庆舍死呜呼吾不仁者乎诚頼其用所欲不可求所嗜不可得方自甘粢粝而巳使我生扵钟鼎之家膏粱之门日纵异嗜年成竒欲未必不为御者之犇华元也子家之伐灵公也晋灵之杀宰夫也蒲卢癸之杀庆舍也此犹之禽兽欲争食而死者矣故食扵天子者则死其天下食扵诸侯者则死其国食扵大夫者则死其邑食扵士者则死其家又焉能以乡里亲戚州鄙为让乎大夫曰善自惟食之性不能自节亦犹酒之性也复箴以自符箴曰
　　宁能我食不食扵人复食扵人是食其身



　　文薮卷六
　　钦定四库全书
　　文薮巻七　　　　　　唐　皮日休　撰
　　杂著
　　读司马法　　　请行周典
　　相解　　　　　惑雷刑
　　悲挚兽　　　　诮庄生
　　旌王宇　　　　斥胡建
　　白门表　　　　无项托
　　郢州孟亭记　　　通子栖賔亭记
　　读司马法
　　古之取天下也以民心今之取天下也以民命唐虞尚仁天下之民从而帝之不曰取天下以民心者乎汉魏尚权驱赤子扵利刃之下争寸土扵百战之内由士为诸侯由诸侯为天子非兵不能威非战不能服不曰取天下以民命者乎由是编之为术【六韬也】术愈精而杀人愈多法益切而害物益甚呜呼其亦不仁矣蚩蚩之类不敢惜死者上惧乎刑次贪乎赏民之扵君由子也何异乎父欲杀其子先绐以威后啗以利哉孟子曰我善为阵我善为战大罪也使后之士于民有是者虽不得土吾以为犹土焉
　　请行周典
　　周礼载师之职曰宅不毛者有里布田不耕者出屋粟凡民无軄事者出夫家之征日休曰征税者非以率民而奉君亦将以厉民而成其业也今之宅树花卉犹恐不奇减征赋惟恐不至苟树桑者必门嗤户笑有能以不毛而税者哉如曰必也居不树桑虽势家亦出里布则途无踝丐之民矣今之田贫者不足扵耕耨转而输扵冨者冨者利广占不利广耕如曰必也田不耕者虽势家亦出屋粟则途无馁毙之民矣今之民善者少不肖者多苟无世守之业必鬬鸡走狗格簺击鞠以取飡扵防闲太史公曰刺绣文不如倚市门是也如曰必也凡民无职事者出夫家之征则世无防惰之民矣此三者民之最急者也有国有家者可不务乎周公圣人也周典圣人之制也未有依圣制而天下不治者执事者以为如何
　　相解
　　今之相工言人相者必曰某相类龙某相类凤某相类牛马某至公侯某至卿相是其相类禽兽则富贵也噫立形扵天地分性扵万物其贵者不过人乎人有真人形而贱贫类禽兽而富贵哉将今之人言其貌类禽兽则喜真人形则怒言其行类禽兽则怒真人心则喜天以凤为禽耶鳯则仁义之禽也以驺虞为兽耶则驺虞仁义之兽也今之人也仁义能符是哉是行又不若于禽兽也冝矣或曰相者有乎哉曰上善出扵性大恶亦出扵性中庸之人善恶在其化者也上善出扵性若文王在母不忧重耳弱不好弄是也大恶亦出扵性若商臣之蜂目豺声必杀其父叔鱼之虎目豕心以贿死是也中庸之人善恶在其化者若大舜设化而有苗格仲尼垂谕而子路服是也是从善而化者也若齐桓管仲辅之则霸竖貂辅之则乱是从恶而化者也故舜相扵尧而天下平禹相扵舜而大灾弭咎繇相禹斯谓相见者见人知其贤愚见国知其治乱亦相也或曰贤愚者见行事而知也敢问圣人之相人知其有位哉曰尧之扵舜任之以天下知其有位也舜之扵四凶投之扵四裔知其无位也曰苟若是圣人之能相人也是必贤者得其位不肖者不立朝三苗九黎焉得以侯飞亷恶来焉得以爵曰有是者其君不能相也将其国之是灭岂暇相人而用哉是则三苗九黎未闻不灭飞亷恶来未闻不诛呜呼圣人之相人也不差忽微不失累黍言其善必善其恶必恶言其胜任必胜任今之人不以是术行其区区求子卿唐举之术居其穷处其困不思以道达不能以徳进言其有位必飜然自负坐白屋有公侯之姿食藜羮有卿相之色盖不能自相其心者或有士居穷处困望一金之助已有没齿之难有诞妄之人自称精子卿唐举之术取其金则易扵反掌矣有能以圣贤之道自相其心哉呜呼举世从之吾独戾也其不胜眀矣
　　惑雷刑
　　彭泽县乡曰黄花有农尸曰逢氏田甚广已牛不能备耕尝僦他牛以兼其力逢氏之猾恶为一乡之师焉得他牛则昼役夕归棰耕于烈景笞耨于晦晐未尝一息容其殆忽一日猝雷发山逢氏震死日休曰逢氏之猾恶天假雷刑絶其命信矣夫生民之基不过乎稼穑之功皆不为是畜之力哉则天之保牛齐乎民命也冝矣今逢氏苦其力天则震死如燕赵无頼少年椎之以私享烹之以市货法不可戢刑不可威则天之保牛皆不降于雷刑哉则逢氏之死吾不知是天地也
　　悲挚兽
　　汇泽之场农夫持弓矢行其稼穑之侧有苕顷为农夫息其傍未久苕花纷然不吹而飞若有物娭视之虎也跳踉哮视其状若有所获负不胜其喜之态也农夫谓虎见已将遇食而喜者乃挺矢匿形伺其重娭发贯其腋雷然而踣及视之枕死麕而毙矣意者谓获其麕将食而娭将娭而害日休曰噫古之士获一名受一位如已不足于名位而已岂有喜扵富贵娭扵权势哉然反是者获一名不胜其骄也受一位不胜其傲也骄傲未足扵心而刑祸已灭其属其不胜任与夫获死麕者防希悲夫吾以名位为死麕以刑祸为农夫庶乎免扵今世矣
　　诮庄生
　　庄生免范蠡之子死至矣夫范蠡子复取其金则怒乃言扵椘王死之呜呼夫交者以义合至死不离也以利合者全扵利前者鲜矣况利死之后哉则庄生谓毕事而归金其言信矣至其取金则复言而死之焉有夫归金之心也哉是庄生与范蠡果曰利合也或曰庄生非利金而渝言是范蠡之子利金而渝言也曰夫赦者椘之尝法也范蠡不谓乎赦为椘之尝法以其兄自合不死非庄生之力也故取夫金是愚竖之纎鄙也何足责哉如庄生与范蠡义合则取金之信以易乎人命也哉是果曰利合兼不全扵利前者也
　　旌王宇
　　王莽窃弄汉柄擅斥帝族当其时有名臣名士身被汉禄者阖朝皆然也莫不廻忠作佞变直为邪曽不敢一忤莽色以平帝得亲乎外氏者也而宇乃以为谋事泄受祸日休旌之曰若宇之道真忠烈之士哉不以其父得天下为利以反道为虑不以已将为天子之子为贵以愆咎为戒呜呼宇之道大不负天地幽不慙鬼神贞不愧金石眀不让日月扵臣子之义备矣而班氏忘讃皮子旌之悲夫
　　斥胡建
　　古者将在军君命有所不受若穰苴之斩庄贾孙武之僇宫嫔魏绛之辱杨千是也如建者为军正丞设御史有奸在建职当以状闻自有天子之刑名如擅斩者乃一夫之暴贼上吏者也以辱国威国威者军刑者也夫军正之职当申眀其法于军帅亦不可擅行诛杀也正且不可况又丞哉呜呼汉不以是僇建以正其罪反以诏命赏之嘻妄矣过直近乎暴物过讦近乎擅命有之不戢在家为贼子在国为乱臣其建之谓矣
　　白门表
　　三年秋徐卒无状叛兵逐其帅不再日剽公私财析尽异时卒有不平者至是皆门坑之监戎者以闻上赫然大怒命大将职正其罪卒有首叛者前后累刼其将曰银刀至是命皆僇之无赦将至先令徐禆将曰银刀族无老幼强者斩之弱者幽之及徐之枝邑聚捕银刀族且尽或僇而枭者或拲而送者不浃日其族不余或有诈弱惧僇皆论幽扵牢迨六七百人且俟大将命业兵之居无何上愍徐卒尽死中或有不干其谋者偕僇降内防人扵徐诏曰银刀族诏至未死者贯之六七百人分属数郡未至属所途亡为盗四年夏盗推其率鼓而徐入火里舍将县令诛制使系虏民辎而掠货徐守闭中城竟不命偏将御之盗得志徐去四年秋进士皮日休之白门道逢徐民之耄者泣曰翁世冨扵徐子孙嗣其业祈二百年前日以徐卒乱翁之资已竭扵兵刼矣独存者居第而已为残烬翁以为天子命将尽杀之且银刀族无三千人耳遇圣天子在上四境无征伐重粮其属厚衣其身有餔儿啜孙至死手不执干戈体不被铠甲者上扵徐卒厚矣今乃忘上恩叛主帅逐天子命将残天子兆民如此逆之甚也上又活其半今反盗而冦徐前日翁之亡独贿与产耳今子孙为贼妻女为贼室余骸残齿溘然无取呜呼皇天仁扵数百人反不仁扵一郡岂得言者过耶且兵者圣人不能免其征仁帝不能无其伐是以逆者必杀顺者必生所以示天下不私也往年数万之卒逐天子命将自树其便者国家以不忍尽杀因听之皆贼而不贡兵而不从死而輙代名为列藩实一州之主也故春秋讥世卿得专公禄者以春秋小国尚贬而不空况今圣天子在上百执事称职万方雀息以无虞四夷骏奔而入贡哉前日徐卒幸活而为盗扵民特苦国家无辱或不尽僇而赦之则自树其便者日休曰翁其力之贤者耶吾知夫今之食其食者未必有翁之是心也幸以文贡而未得入上言列固不合陈便冝事然以翁之説为表庶天子召直言极谏者得以遗之
　　无项托
　　符朗着符子言项托诋訿夫子之意者以吾道将不胜扵黄老呜呼孔子门唯称少故仲尼曰顔氏之子其殆庶防乎又曰贤哉囘也叹其道与已促固不足夫蔽之也如托之年与回少逺矣托之智与回又逺矣岂仲尼不称之扵其时耶夫四科之外有七十子七十子外有三千之徒其人也有一善仲尼未尝不称之岂扵项氏独掩其贤哉必不然也呜呼项氏之有无亦如乎庄周称盗跖渔父也墨子之称墨尿姢婵也岂足然哉岂足然哉
　　郢州孟亭记
　　眀皇世章句风大得建安体论者推李翰林杜工部为之尤介其间能不愧者惟吾乡之孟先生也先生之作遇思入咏不拘奇抉异令龌龊束人口者涵涵然有干霄之兴若公输氏当巧而不巧者也北齐美萧慤有芙蓉露下落杨桞月中疎先生则有微云淡河汉疎雨滴梧桐乐府美王融日霁沙屿眀风动甘泉浊先生则有气蒸云梦泽波撼岳阳城谢眺之诗句精者有露湿寒塘草月映清淮流先生则有荷风送香气竹露滴清响此与古人争胜于亳厘也他称是者众不可悉类呜呼先生之道复何言耶谓乎贫则天爵于身谓乎死则不朽扵文为士之道亦以至矣先生襄阳人也日休襄阳人也既慕其名亦覩其貎盖仲尼思文王则嗜昌歜七十子思仲尼则师有若吾扵先生见之矣说者曰王右丞笔先生于郢之亭每有观之志四年荥阳郑公诚刺是州余将抵江南舣舟而诣之果以文见贵则先生之貌纵视矣先是亭之名取先生之讳公曰焉有贤者之名为趋厮走养朝夕言扵刺史前耶命易之以先生姓日休时在宴因曰春秋书纪季公子友仲孙湫字者贵之也故书名曰贬书字曰贵况以贤者名署于亭乎君子是以知公乐善之深也百祀之弊一朝而去则民之弊也去之可知矣见善不书非圣人之志宴空豆撤立而为文咸通四年四月三日记
　　通子栖賔亭记
　　距彭泽东十里有山邃源奥处号曰冨阳丈士李中白隠焉五年冬别中白嵗且翅再自淝陵之江左因访于是至其门骖不暇而目爽神王【去】怳怳然迨若入于异境矣愬别若外不复防一词且乐其得也木秀于芝泉甘于霁峰倚空如碧毫扫粉障色正鲜温鸣溪潨潨源内橐籥鞲出琉璃液石有怪者髐然闯然若将为人者禽有翼者嘐嘐然若将天驯耶每空斋寥寥寒月方午松竹交韵其正声雅音笙师之吹竽邠人之皷籥不能过也况延白云为升堂之侣结清风为入室之賔其为趣则生而未覩矣中白所尚皆古以时不合已故隠是境将至老呜呼世有用君子之道隠者乎有则是境不足留吾中白也昔余与中白有俱隠湘衡之志中白以时不合已果偿本心余以寻求计吏不谐夙念今至是境语及名利则芒刺生背矣夫宾之来也不逾于邑【谓彭泽县】邑距是十里至是者不为易矣其延之旦不晡乎晡不夕乎则俟賔之所果不可低庳扵是钜其寝西向百歩则筑賔亭焉两其室而一其厦且曰賔将病暑吾则蔽其檐賔将病寒吾则奥其牖自竟是功则鱻薧之馈罍樽之费纵倍扵前矣其功始扵咸通二年秋八月后五年五月中白馆余扵是且祷其记而名之者累月让不获因曰古者有髙隠殊逸未被爵命敬之者以其徳业号而称之徳晏是也夫学髙行逺谓之通志深道大谓之男子通称谓之子请以通为其号请以栖賔为亭名噫知我者不谓我为佞友矣五年五月朔日记












　　文薮巻七
　　钦定四库全书
　　文薮卷八　　　　　　唐　皮日休　撰
　　杂著
　　正尸祭　　　　读韩诗外传
　　题叔孙通传　　题后魏释老志
　　题安昌侯传　　赵女传
　　何武传　　　　鄙孝议上篇
　　鄙孝议下篇　　内辩
　　正尸祭
　　圣人知生足其事事之知死不足其思制之生象其死穷其思也尸象其生极其敬也夫礼者足以守不以加加则弊足以加不以阙阙则怠足以阙不以废废则乱故祀享立尸于庙王则迎有拜有酳尸有酢所以立象生之敬也今视唐礼皇帝神降而拜象乎妥尸受福于神象乎酢尸呜呼唐有天下化乎三百年其礼典赫然可以蠛汉蠓魏岂不能守周孔礼制哉故曰不以加加则弊礼无盥之文汉魏以来加之是也以加不以阙者周官射人祭祀则賛射牲王亲射也自汉魏以来惟以毛血为荐是也足以阙不以废古者屈到嗜艾屈建荐之谓乎非礼梁氏祀以蔬食是也呜呼读汉魏及梁书代无其人忍使其礼弊怠废阙相接至此耶岂天使之然俟吾唐之人补其逸典哉是宗庙祭尸不当废也已
　　读韩诗外传
　　韩诗外传曰韶用干戚非至乐也舜兼二女非达礼也封黄帝之子十九非法义也往田号泣未尽命也日休曰甚哉韩诗之文悖夫大教夫尧舜之世但务以道化天下天下嘻嘻如一家室其化虽至其制未备岂可罪以越礼哉如以韶用干戚非至乐则颛顼之八风髙辛之六筮不可作矣如以舜兼二女非达礼也则尧之世其礼未定不当责也又冝矣以封黄帝之子非法义也则丹朱商君无封邑是庶人也传曰贤者子孙必有土又曰公侯之子孙必复其始夫贤者与公侯其子孙尚不废况有熊氏道冠扵五帝化施于千世哉如以往田号泣未尽命也则舜之孝道匪天也其谁知之不号泣则吾恐舜之命不及于尧用呜呼韩氏之书抑百家崇吾道至矣夫是者吾将阙然
　　题叔孙通传
　　古之所谓礼不相袭乐不相防者何哉非乎彼圣人也此圣人也不相袭者角其功利之深浅尔不相防者眀其文武之优劣尔故三王迭作五帝更制夏殷易置文武逓述其礼文昭昭然若两曜争眀百川之注溃者矣然犹周公刋之仲尼正之以周公之才之美谓后世无其人乎乃有仲尼仲尼之后迄今望其道如顔闵文如防夏者鲜矣况圣人哉是后之制礼作乐冝取周书孔筞为标凖也汉氏受命礼壊文毁时无圣人苟措其仪立其礼不防袭扵圣制者妄也夫国之大祭不过乎郊祀宗庙也汉之既命其郊止扵五畤之祀者礼不曰兆五帝之郊者乎止扵昭灵之园者礼不曰天子七庙者乎而叔孙生不为之正郊祀立宗庙去秦时之非制议昭灵之非礼汲汲扵朝防之仪俾汉天子为髙祖身不得郊见享不及七庙噫生其制物刋厥式非不标凖扵圣人乎将以汉新去水火方弭兵械为改作乎将不眀坛墠之位禘祫之仪者乎若然者汤伐桀周伐纣其制可知也呜呼不眀扵古制乐通扵时变君子不由也其叔孙生之谓矣
　　题后魏释老志
　　魏収为后魏书大夸西域氏之教以为汉获休屠王金人乃释氏之渐也秦始皇聚天下兵铸金人十二扵咸阳汉复置之岂可复为释氏哉夫仲尼脩春秋君有僣乎号者皆削爵为子况戎狄之道不能少抑其説耶孟子曰能以言拒杨墨者逺矣不能以言抑者収也亦圣徒之罪人矣谓史必直欤则春秋为贤者讳之为尊者讳之笔削与夺在手则収之为是媚扵伪齐之君耶不然何不经之如是
　　题安昌侯传
　　安昌侯禹见时变异若上体不安常择日洁齐露蓍扵星宿正衣冠筮得吉卦则献其占如有不吉禹为感恸日休读汉史至是未尝不为之动心因书曰夫宰相之节以已道辅上天地平则致扵君夷狄服则致扵君风教行则致扵君苟天地有灾则归扵已兵戈屡动则归扵已此真大宰辅之軄也禹也为汉名相居师傅之尊处辅导之位见灾异屡发上不能匡扵君下不能称其軄孜孜扵卜筮为事斯不足以为贤相之业也呜呼当汉帝之重禹禹之有言如师训门人未有门人可违师之防也依违在位竟无所发诚伊周之罪人也大凡国有灾异穰占筮之事自有司存【古人大祝之官】为宰相者当提大政之纲振百司之领握天下之枢而已不空以处斯位也以直论之近乎佞以诚论之近乎伪为宰相其名儒之耻耶呜呼汉之尊禹崇师道也禹若此者即非崇师道之过矣
　　赵女传
　　赵氏女山阳之盐山人其父贸盐出其息不纳有司赋官捕得法当死簿伏就刑有日矣赵氏女求见盐鐡官泣愬于庭曰某七嵗而母亡蒙父私盗官利衣食某身为生厚矣今父罪根露某当随坐法若不可官能原乎原之不能请随坐之法官清河崔据义之因为减死论赵氏大泣曰某之身前则父所育今则官所赐愿去髪学释氏以报官徳自以女子之言难信因出利刃扵懐立截其耳以盟必然崔益义之竟全其父命赵氏侍父刑疾愈因请归浮屠氏舍日休曰古者救危拯祸必先示信至夫家全国完则随而乖其盟如赵氏一乳臭女子耳继死请父命孝也自刑以盟言信也秉孝植信髙蹈扵世洁乎瑾瑜不足为其贞芬乎茝兰不足为其秀与夫古之救危拯祸者逺矣今之士见难不立其节见安不偿其信者其赵女之刑人乎噫后之脩女史者幸无防邪
　　何武传
　　何武者寿之骁卒也故为歩卒将戍隣霍岳岳生名荈有负其贩者多强暴民民不便必愬扵将武之至矣责其强暴者尽擒而械之俟簿圎将申夀守请杀之强暴之党惧且死乃诬愬武于夀守且曰不顺守命擅生杀于外夀之守严悍不可犯苟闻不便扵民虽剧寮贵吏得皆辱杀之至是闻武罪如乳虎遇触怒蝮遭伤其将害也可知乃命劲卒将命拲武至府武已知理可申不奈守严悍必当受枉乃乐而俟死矣至则守怒而责武以其过武善媚对又肢体魁然乃投石状枉之事守雅爱是类翻然释之黜其軄一级武曰吾今日不归地下真守之赐也请得以命报居未久夀之指邑曰枞阳野冦四起其邑将危武请扵守曰此真毕命之秋守壮之复其故軄奉命为贰将领偏师自间道入枞阳不意伏盗发扵丛翳间兵尽骇逃武独鬭死日休曰武之受谤不当其刑况其死乎如非武心者纵免死其心不能无愤也况感分用命哉呜呼古之事上遇谤当軄遭辱苟其君免之必以愤报破家亡国者可胜道哉春秋弑君三十六其中未必不由是而致者也武一卒也独有是心呜呼今之士事上当軄苟遇谤遭辱无是心者吾又不知武一卒也
　　鄙孝议上篇
　　有天地来言乎孝者大曰舜小曰参舜承顺父母之道无不为也虽俾食于防噐寝于厠窦犹将顺之况夫脩廪浚井哉然犹避乎大杖世虽尝以小杖为顺则舜脩廪可也浚井可也设死于大杖谁养瞽叟哉参承顺父母之道无不至也锄伤根曾晳杖之防至于死是以仲尼不以为孝也何哉有参则晳安无参则晳孤参顺锄之罪设死于杖谁养夫晳哉夫以二孝之不受重责恐夫糜骨节隳肢体有辱于先人也岂有操其刃剸已肉以为孝哉夫人之身者父母之遗体也剸已之肉由父母之肉也言一不顺色一不怡情尚以为不孝况剸父母之肉哉故乐正子春伤足不下堂汉景不吮孝文之癕二贤卒成大孝犹伤足不下堂吮癕有难色何者伤已之足伤父母之足也吮父之癕吮已之防也伤之者不敬吮之者过媟是以圣贤不为也今之愚民谓已肉可以愈父母之病必剸而饲之大者邀县官之赏小者市乡党之誉讹风习习扇成厥俗通儒不以言执政不以禁昔墨氏摩顶至踵断指存胫谓之兼爱今之愚民如是其兼爱邪设使虞舜糜骨节曽参隳肢体乐正子春伤足不忧汉景吮癕无难今之有是者吾犹以为不可况无是理哉或执事者严令以禁之则天下之民保其身皆父母之身也欲民为不孝也难矣哉
　　鄙孝议下篇
　　人之心也仁者孝有余凶者暴不足故圣人之制礼非所以惩其不足抑亦戒其有余由是节之以哀戚定之以封域制之以斩衰仁者之防满其哀也不足扵心而不能有余扵礼凶者之防满其怠也有余扵心而不能不足扵礼此由民之心必有嗜欲必知饥渴自开辟而至于今未能改也鲁人有朝祥而暮歌者子路笑之夫子曰由尔责扵人终无已夫三年之防亦以久矣又孔子既合葬扵防曰吾闻之古也墓而不坟今丘东西南北之人也不可以弗识矣扵是封之崇四尺孔子先反门人后雨甚至孔子问焉曰尔来何迟也曰防墓崩孔子不应三【以其三言之自以非礼不闻也】孔子然流涕曰吾闻之古不修墓以三年之防天下之通制也古不脩墓圣人之格言也以朝祥而暮歌圣人尚不笑之以经雨而防墓崩圣人尚泣而怪之况庐之扵其侧朝夕而哭哉故合葬扵防孔子先反者尚修虞事也今之愚民既葬不掩谓乎不忍也既掩不虞谓乎庐墓也伤者必过毁甚者必越礼上者要天子之旌表次者受诸侯之褒賛自汉魏以降厥风逾甚愚民蚩蚩过毁者谓得仪越礼者谓大孝奸者慿之以避征徭伪者扇之以収名誉所在之州鄙砻石峩然问所从来曰有至孝也庐墓三年孝感至瑞郡守闻扵天子天子为之旌表焉呜呼夫古之庐墓至畜妻子扵宅兆之前其波流弊至今亵嫚焉有守正者虽大孝不録为非者虽小道必旌则圣人之制后何法焉或曰子贡居扵夫子墓侧六年乃去非庐墓之自邪曰子贡之罪大矣口受圣人之言身违圣人之礼嘻甚矣夫子曰事师无犯无隠左右就养无方服勤至死心防三年又曰师吾哭诸寝是师之防也心防止扵三年哭泣至扵寝室未有倍其年而哭扵墓者斯子贡之罪也今执事者见愚民之有是者冝责而不贡鄙而不旌则民必依礼而行矣苟若是则隳教之风息毁制之道壅传曰辛有适伊川见被髪而祭扵野者今之有是被髪而哭扵野者防何不为戎之扵宅兆乎有心扵是道者得斯説而存之禁之可也令之可也
　　内辩
　　日休自布衣受九江之荐与计偕寓止永崇里居浃旬有来者曰子防退于有司防孰于执事其誉与名晔晔于京师矣致是也者孰自曰偶与计偕者曽未识咸阳城阙所贽者未及卿相之门所趍者未入势利之地其誉与名反不知其自矣曰闻子受今小司徒河东公知素矣公当时之望溟渤扵文塲嵩华扵朝右子之上第不足慿他门曰公之为前达接后进今人之中古人也愚欲自知其道干之以其文以名臣之威绌贱士之礼其为知大矣所谓干之以其道知之亦以其道遇其人则宣之扵口不遇其人则贮之扵心非妄传媚说者也或者不怿而退居一日又有来者曰喋喋之人谓子頼其知欲一举扵有司信哉曰于戏圣天子之世文教如膏雨儒风如扶摇草茅之士得以达市井之子可以进名塲大辟豁若广路千百人各负累能时执事各立用誉如日休之才处扵塲中若放鲲鲕扵东溟逐麞麛扵五岳以小入大以微混众其汩汨没没昭然可知矣岂能一举扵有司哉或练穷物态晓尽时机一二十举扵有司傥处之下列行其道也上可以布大知下可以存禄利而已矣曰若能者谤欤子冝黙处梁上第防其萌曰大圣者不过周孔然犹管蔡谤扵前叔孙毁扵后何由处势而然亦由登髙者必望临深者必窥矣诗曰谗言罔极交乱四国夫四国且乱况一士哉虽然敢不防其萌呜呼防而免者人欤防而不免者天欤









　　文薮巻八
　　钦定四库全书
　　文薮巻九　　　　　　唐　皮日休　撰
　　书
　　移元徴君书　　请韩文公配飨太学书请孟子为学科书　移成均博士书
　　鹿门隐书六十篇
　　移元徴君书
　　徴君足下行竒操峻舍明天子贤宰相退隐于陵阳踞见青山傲视白云得防不可揺其心荣辱不能动其志挃拲冠冕泥滓禄位甚善甚善苟与足下同道者必汲汲自退名惟恐闻行惟恐显老死为山谷人矣或名欲遗千载利欲及当今者闻足下之道可以不进其说耶日休闻古之圣贤无不欲有意于民也苟或退者是时弊不可正主惽不可晓进则祸退则安斯或隐矣有是者世不可知其名俗不能得其尚惧来世圣人责乎无意于民也此谓之道隐其次者行不端于巳名不闻于人欲乎仕则惧祸欲乎退则思进必为怪行以动俗诙言以矫物上则邀天子再三之命下则取列侯殷勤之礼甚有百世之风次有当时之誉此之谓名隐其次者行有过僻志有深傲饰身不由乎礼乐行已不在乎是非入其室者惟清风穿其牖者惟明月木石然麋鹿然期夫道家之用以全彼生此之谓性隐然而道隐者贤人也名隐者小人也性隐者野人也有夫尧舜救世汤禹拯乱之心者视道隐之人由夫樵苏之民耳况名与性哉今天下虽无事河湟有黠虏之患岭徼有逋蛮之虞主上焦心灼思晏询夜谋宰相战栗于岩廊百执事犇走于朝右然尚未复贞观开元之大治有致君于唐虞跻民于仁夀者其人则鲜其求则勤纁之聘屡降于山林少微之星但明于霄汉此真足下之所髙视也呜呼斯时也山林之间宜倒衣以接礼重迹以应命赴明天子千年之运成大丈夫万世之业勲铭于钟鼎徳着于油素可不盛哉夫主上知足下之道乆矣加以郡守荐之宰相誉之虽锡命屡烦而髙风转固接物日简入山益深且足下将为道隐乎则道隐者世不可知其名俗不能得其尚足下之名尚也丹青于世矣岂谓道隐哉将为名隐哉则名隐者以怪行动俗以诙言矫物足下之道伸之而伊防屈之而夷齐岂谓名隐哉将为性隐乎则性隐者饰身不由乎礼乐行已不在乎是非足下须荐名于有司客位于侯伯岂谓性隐乎然三隐者足下皆出其表复何为而髙卧哉如终卧陵阳而不起是废乎古人之道者也仲尼曰素隐行怪后世有述焉吾弗之为也君子遵道而行半途而废吾弗能也已矣君子依乎中庸遯世不见知而不悔乎夫前三者圣人之所不为足下之学杨墨乎申韩乎何其悖于道也如遯世不见知而不悔则舜不为髙蹈也舜不为真隐也足下其亦有意乎如纳仆之言翻然而起醒然而用朝廷必处足下于大谏次用足下于宰辅其在大谏也以直气吹日月之翳以正道立天地之根先黜陟于朝廷次按察于侯国其在宰辅也外以道宁四夷内以法提百揆俾天地反妖为瑞使隂阳易愆为穰然后以莬乐浪为持节之州昆崘崦嵫作驻驆之地又不知房杜姚宋何人也果行是道罄南山之竹不足以书足下之功穷百谷之波不足以注足下之善以足下之风可以知仆之志以仆之道可以发足下之文故不逺千里授书于御者用以吐仆臆中之竒贮也仆之取舍自有方寸异时无望于足下发函之后但起无疑不宣日休再拜
　　请韩文公配飨太学书
　　于戏圣人之道不过乎用用于生前则一时可知也用于死后则百世可知也故孔子之封赏自汉至隋其爵不过乎公侯至于吾唐乃筞王号七十子之爵命自汉至隋或卿大夫至于吾唐乃封公侯曾参之孝道动天地感鬼神自汉至隋不过乎诸子至于吾唐乃旌入十哲噫天地乆否忽泰则平日月乆昏忽开则明雷震乆息忽震则惊云雾乆郁忽廓则清仲尼之道否于周秦而昏于汉魏息于晋宋而郁于陈隋遇于吾唐万世之愤一朝而释傥死者可作其志可知也今有人身行圣人之道口吐圣人之言行如顔闵文若游夏死不得配食于夫子之侧愚又不知尊先圣之道也夫孟子荀卿翼传孔道以至于文中子文中子之末降及贞观开元其传者醨其继者浅或引刑名以为文或援纵横以为理或作词赋以为雅文中之道旷百祀而得室授者唯昌黎文公之文蹴杨墨于不毛之地蹂释老于无人之境故得孔道巍然而自正夫今之文千百士之作释其巻观其词无不禆造化补时政繄公之力也公之文曰仆自度若世无孔子仆不当在弟子之列设使公生孔子之世公未必不在四科焉国家以二十贤者代用其书垂于国胄并配飨于孔圣庙堂者其为典礼也大矣美矣苟以代用其书不能以释圣人之辞笺圣人之义哉况有身行其道口传其文吾唐以来一人而已不得在二十一贤之列则未巳乎典礼为备伏请命有司定其配飨之位则自兹已后天下以文化未必不由夫是也
　　请孟子为学科书
　　圣人之道不过乎经经之降者不过乎史史之降者不过乎子子不异乎道者孟子也舍是子者必戾乎经史又率于子者则圣人之盗也夫孟子之文粲若经传天惜其道不烬于秦自汉氏得之常置博士以专其学故其文继乎六艺光乎百氏真圣人之微防也若然者何其道晔晔于前其书汲汲于后得非道拘乎正文极乎奥有好邪者惮正而不举嗜浅者鄙奥而无称耶葢仲尼爱文王嗜昌歜以取味后之人将爱仲尼者其嗜在孟子矣呜呼古之士以汤武为逆取者其不读孟子乎以杨墨为逹智者其不读孟子乎由是观之孟子功利于人亦不轻矣今有司除茂才明经外其次有熟庄周列子书者亦登于科其诱善也虽深而悬科也未正夫庄列之文荒唐之文也读之可以为方外之士习之可以为鸿荒之民有能汲汲以救时补敎为志哉伏请命有司去庄列之书以孟子为主有能精通其义者其科选视明经苟若是也不谢汉之博士矣既遂之如儒道不行圣化无补则可刑其言者
　　移成均博士书
　　夫居位而愧道者上则荒其业下则偷其言业而可荒文弊也言而可偷训薄也故圣人惧是移其化上自天子下至子男必立庠以化之设序以教之犹歉然不足士有业髙训深必诎礼以延之越爵以贵之俾庠声序音玲珑于珩佩锵訇于金石此圣人之至治也今国家立成均之业其礼盛于周其品广于汉其诎礼越爵又甚于世而未免乎愧道者何哉夫圣人之为文也为经约乎史賛易近乎象诗书止乎删礼乐止乎定春秋止乎修然六籍仪形乎千万世百王更命迭号莫不由是大也其幽幽于鬼神其妙妙于造后之人苟不能行【胡郎】决句释者犹万物但被造之化者耶故万物但化而已不知造之源也夫六艺之于人文何异于是故诗得毛公书得伏生易得杨何礼得二戴周官得郑康成摫其微言鈲其大义幽者明于日月奥者廓于天地然则今之讲习之功与决释之功不啻半矣其文得不弊乎其训得不薄乎呜呼西域氏之教其徒日以讲习决释其法为事吾之视大学又足为西域氏之羞矣足下出文阃生学世业精前古言髙当今洸洸乎洋洋乎为诸生之蓍作后来之绵蕝得不思居其位者不愧其道处于职者不堕其业乎否则市大易负乗之讥招诗人伐檀之刺矣奚不日诚其属月励其徒年持六籍日决百氏俾诸生于圣决也洞知大晓犹驾车者必知康庄操舟者必知河海既若是矣执其业者精者进而隋者退公者得而私者失非惟大发于儒风抑亦不苟于禄位足下之道被于太学也其利可知矣果行是说则太华之石峨峨于成均之门者吾不颂于他人矣足下聴之无忽日休再拜
　　鹿门隐书六十篇【并序】
　　醉士隐于鹿门不醉则游不游则息息于道思其所未至息于文慙其所未周故复草隐书焉呜呼古圣王能旌夫山谷民之善者意在斯乎
　　或曰仲尼思春秋纪灾异近乎怪言虎贲之勇近乎力行衰国之政近乎乱立祠祭之礼近乎神将圣人之道多岐而难通也奚有不语之义也曰夫山鸣鬼哭天裂地拆怪甚也圣人谓一君之暴灾延天地故讳耳然后世之君犹有穷凶以召灾极暴以示异者矣夫桀纣之君握钩伸銕抚梁易柱手格熊罴走及虎兕力甚也圣人隐而不言惧尚力以虐物贪勇而丧生然后世之君犹有喜角觝而忘政受拔拒而过贤者寒浞窃室子顽通母乱甚也圣人隐而不言惧来世之君为虵豕民为淫蜮然后世之君犹有易内以乱国通室以乱邦者夏啓畜乗龙周穆防瑶池神甚也圣人隐而不言惧来世之君以幻化致其物以左道成其乐后世之君犹有黩封禅以求生恣祠礼以祈欲者呜呼圣人发一言为当世师行一行为来世轨岂容易而传哉当仲尼之时苟语怪力乱神也吾恐后世之君怪者不在于妖祥而在于政教也力者不在于角觝而在于侵凌也乱者不在于袵席而在于天下也神者不在于机鬼而在于宗庙也若然者其道也岂多岐哉
　　民性多暴圣人导之以其仁民性多逆圣人导之以其义民性多纵圣人导之以其礼民性多愚圣人导之以其智民性多妄圣人导之以其信若然者圣人导之以天下贤人导之于国众人导之于家后之人反导为取反取为夺故取天下以仁得天下而不仁矣取国以义得国而不义矣取名位以礼得名位而不礼矣取权势以智得权势而不智矣取朋友以信得朋友而不信矣尧舜导而得也非取也得之而仁殷周取而得也得之亦仁吾谓自巨君孟德已后行仁义礼智者皆夺而得者也悲夫
　　文学之于人也譬乎药善服有济不善服反为害或曰圣人见一善必汲汲慕之夫丹朱商均虽曰不肖岂便毒于豺虎哉何其嗣之逺也且善足以保身不足以保天下噫丹朱商均苟非尧舜之子一身且不保况天下哉
　　毁人者自毁之誉人者自誉之夫毁人者人亦毁之不曰自毁乎誉人者人亦誉之不曰自誉乎
　　或曰神农牛首蜚仲鸟身信乎哉曰非形也象也夫枭羊防貐尚犹类人况圣贤也哉
　　或曰夏禹为黄熊信乎哉曰非也感也夫简狄吞鸟卵而生契姜嫄履大迹而产稷是也当禹之母梦熊而生耳不然者禹诚是熊吾以圣人为罔象也
　　或曰孟子云予何人也舜何人也是圣人皆可修而至乎曰圣人天也非修而至者也夫知道然后能修能修然后能圣且尧为唐侯二十而德盛舜为鳏民二十以孝闻焉在乎修哉后稷之戏必以蓺殖仲尼之戏必以爼豆焉在乎修哉盖修而至者顔子也孟轲也若圣人者天资也非修而至也
　　穷山人尽行也大江人尽渉也然而不幸者有遇虎兕之暴蛟龙之患者矣岂以是而止者哉夫途有遇是患而死者继其踵者惟恐其行之不速也今之士为名与势苟刑祸及流窜至是监刀锯者必名人司流窜者必势士继其踵者惟恐其位之不逺也呜呼名与势然也吾患其内虎兕乎蛟龙乎是天不为人幸也非人也其或披林逐虎兕入水婴蛟龙遇其患也是人不为天幸也非天也若是以遇祸则终身所为心之驵侩焉君子不为其所不为小人为其所不为
　　可以威而不威可以杀而不杀难也
　　洁者不观其穷观其富也慎者不观其危观其势也苟当穷能洁当危能慎戒也非真也
　　古之官人也以天下为己累故已忧之今之官人也以巳为天下累故人忧之今道有赤子将为牛马所践见之者无问贤不肖皆惕惕然皆欲驱牛马以活之至夫国有弱君室有色妇有谋其国欲其室者惟恨其君与夫不罹赤子之祸也噫是复何心哉
　　孟子曰伯夷隘柳下惠不恭伊尹五就汤五就桀皮子采廉于伯夷廉于天下不为隘矣择和于下惠和于天下不为不恭矣取志于伊尹志于天下不为不大矣天有造化圣人以教化禆之地有生育圣人以养育禆之四时有信圣人以诚信禆之两曜有明圣人以文明禆之噫禆于天地者何独圣人虽禽兽昆虫云物亦不能自顺其化麟鳯禆于祥瑞也蛟龙禆于润泽也昆虫禆于地气也云物禆于天也而况于圣人乎况于鬼神乎故纡大君之组绶食生人之膏血苟不仁而位是不禆于禄食也况能禆于天地乎吾乃知是禽兽昆虫云物不窃于天地之覆帱也
　　舟之有柂犹人之有道也柂不安也舟之行匪柂不进是不安而安也人之行也犹舟之有柂匪道不行是不行而行也夫秦失柂于项项遗柂于汉是圣人之道不安其所安小人之道安其所不安也
　　伊尹之道一介不以与人一介不以取诸人吾得志弗为也与之以道取之以道天下可也况一介哉伊尹之道近乎执吾去执而取廉者也伯夷弗仕非君弗治非民治则进乱则退吾得志弗为也不仕非君孰行其道不治非民孰急天下以非君乎汤不当事桀文王不当事纣也以非民乎桀民不赴殷纣士不归周矣故伯夷之道过乎髙吾去髙而取介者也
　　柳下惠何事非君何使非民与恶人言虽袒裼裸裎于我侧尔焉能浼我哉吾得志弗为也夫蚍蜉岂过人而有礼哉民之下者亦若是而已柳下惠之道过乎溷吾去溷而取辩者也
　　于戏黄巻之内圣贤者皆在焉慕而不可及爱而不可必郁郁于厉夫至乎是者为心乎为身乎心则劳身则惫呜呼道果不在于自用
　　古之奢也吾不奢古之俭也吾不俭适管晏之中或可矣噫古之奢也僣今之奢也滥古之俭也性今之俭也名
　　学而废者不若不学而废者学而废者恃学而有骄骄必辱不学而废者愧已而自卑卑则全勇多于人谓之暴才多于德谓之妖
　　小善乱德小才耗道
　　以有善而不进以有才而修孔门之徒耻也
　　古之隐也志在其中今之隐也爵在其中
　　吏不与奸罔期而奸罔自至贾竖不与不仁期而不仁自至呜呼吏非被重刑不知奸罔之防已贾竖非遭极祸不知不仁之害躬也夫易化而善者齐民也唯吏与贾竖难哉
　　人之肆其志者其如后患何
　　圣人能与人道不能与人志
　　呜呼才望显于时者殆哉一君子爱之百小人妬之一爱固不胜于百妬其为进也难
　　不以尧舜之心为君者具君也不以伊尹周公之心为臣者具臣也
　　造父善御不能御驽骀公输善匠不能匠散木吾知夫不教之民也岂易御而易匠者哉阳货者仲尼之驽骀也牙卿者仲尼之散木也
　　或曰子之道有以迈千人子之貌固不足加于众噫何哉曰亦何异哉伊臯亦人耳孔顔亦人耳
　　不思而立言不知而定交吾其惮也
　　知道而不行知贤而不举甚乎穿窬也夫盗也者不能尽一室如不行道足以防身不举贤足以亡国
　　金贝珠玑非能言而利物者也至夫有国者寳之甚乎贤惜之过乎圣如失道而有乱国且输人况夫金贝珠玑哉
　　圣人行道而守法贤人行法而守道众人侮道而货法古之决狱得民情也哀今之决狱得民情也喜哀之者哀其化之不行喜之者喜其赏之必至周公为天子下白屋之士今观于一命之士接白屋之士斯礼遂亡悲夫
　　幸君之急而见惩糺已之讐而为直因躬不好者而为廉因人不乐者以为正大人不由也
　　圣人之道犹坦途诸子之道犹斜迳坦途无不之也斜迳亦无不之也然适坦途者有津梁之斜迳者苦荆棘三王之世民知生而不知化五帝之世民知化而不知德
　　毁人者失其直誉人者失其实近于乡原之人哉惮势而交人势劣而交道息希利而友人利薄而友道退明君善全臣者不狎哲士善全友者不昵
　　或曰我善治苑囿我善视禽兽我善用兵我善聚赋古之谓贼民今之所谓贼臣
　　虸蚄能害稼不能害人奸邪善害人害稼者有时而稔是不害也虽有祝鮀之佞宋朝之美其害人也可胜道哉
　　或问君子之道何如则可以常行矣曰去四蔽用四正则可以常行矣曰何以言之见贤不能亲闻义不能伏当乱不能正当利不能节此之谓四蔽道不正不言礼不正不行文不正不修人不正不见此之谓四正鹓鸾不常见君子慕焉鸎鸠常见小人捕焉噫君子之出处亦犹夫鹓鸾而已矣
　　不位而尊者曰道不货而富者曰文噫吾将谓得时乎尊而骄者不为矣吾将谓失时乎富而安者吾为矣或曰将处乎世如何则可以免乎谤曰去六邪用四尊则可矣曰何以言曰谏未深而谤君交未至而责友居未安而罪国家不俭而罪岁道不髙而凌贵志不定而羡富此之谓六邪也自尊其道尧舜不得而卑也自尊其亲天下不得而诎也自尊其已孩孺不得而娱也自尊其志刀锯不得而威也此之谓四尊也
　　爱虽至而不媟讐巳危而不挤势方盛而知足利正中而识已岂小人之能哉
　　以俭而获罪犹逺乎奢以退而遇谤尚愈乎进弓箕之家生子而舍乎弓箕陶旊之家生子而舍乎陶旊噫吾之道犹弓箕陶旊乎
　　自汉至今民产半入乎公者其唯桑宏羊孔仅乎卫青霍去病乎设遇圣天子吾知乎桑孔不过乎贾竪卫霍不过乎士伍
　　古之杀人也怒今之杀人也笑
　　古之用贤也为国今之用贤也为家
　　古之酗醟也为酒今之酗醟也为人
　　古之置吏也将以逐盗今之置吏也将以为盗
　　或曰杨墨有道乎曰噫钱格簺皆有道也何啻乎杨墨哉吾知夫今之人嗜杨墨之道者其一夫之族耳

　　文薮巻九
　　钦定四库全书
　　文薮巻十　　　　　　唐　皮日休　撰
　　诗
　　三羞诗三首
　　其一【并序】
　　丙戌岁日休射防不上东退于肥陵出都门见朝列中论犯当权者得罪南窜卯诏辰发持法吏不容一息留私室视其色若将厌禄位悔名望者皮子窥之愵然泣衂然羞故作是诗以赆之
　　吾闻古君子介介励其节入门疑储宫抚已思鈇钺志者若不退佞者何由逹君臣一殽膳家国共残杀此道见于今永思心若裂王臣方謇謇佐我无玷缺如何以谋计中道生芽孽宪司遵故典分道播南越苍惶出班行家室不容别鬂行为霜清泪立成血乗遽剧飞鸟就传过风发嗟吾何为者叨在造士列献文不上第归于淮之汭【入】蹇蹄可再犇退羽可后歇利则侣轩裳塞则友松月而于方寸内未有是愁结未为禄食士俯不愧梁粝未为冠冕人死不慙忠烈如何有是心不能叩丹阙去去负君归南山采芝蕨
　　其二【并序】
　　日休旅次于许传舍闻叫咷之声动于城郭问于道民民曰蛮围我交阯奉诏徴许兵二千征之其征【阙】再有战皆殁其哭者许兵之属呜呼扬子不云夫朱崕之絶捐之之力也否则介鳞易我衣裳其是之谓耶皮子谓之内过曰吾之道不足以济时不可以备位又手不提桴皷身不被兵械恬然自顺恬然自乐吾亦为许师之罪人耳作诗以吊之
　　南荒不择吏致我交阯覆绵联三四年流为中夏辱懦者鬭即退武者兵则黩军庸满天下战将多金玉刮则齐民防分为猛士禄雄健许昌师忠武冠其族去为万骑风住作一川肉昨朝残卒回千门万戸哭哀声动闾里怨气成山谷谁能听昼鼙不忍看金镞吾有制胜术不奈贱碌碌贮之胷臆间慙见许师属自嗟胡为者得蹑前修躅家不出军租身不识部曲亦衣许师衣亦食许师粟方知古人道防我已为足念此向谁羞悠悠颍川緑
　　其三【并序】
　　丙戌岁淮右蝗旱日休寓小墅于州东下第后归之见颍民转徙者盈途塞陌至有父舍其子夫捐其妻行哭立丐朝去夕死呜呼天地诚不仁耶皮子之山居椸有袭鍑有炊晏眠而夕饱朝乐而暮娯何能于颍川民而独享是为将天地遗之耶因羞不自容作诗以唁之天子丙戌年淮右民多饥就中颍之汭转徙何累累夫妇相顾亡弃却抱中儿兄弟各自散出门如大痴一金易芦卜一缣换鳬茈荒村墓鸟树空屋野花篱儿童齧草根倚桑空羸羸班白死路傍枕上皆离离方知圣人教于民良在斯厉能去人爱荒能夺人慈如何司牧者有术皆在兹粤吾何为人数亩清溪湄一写落第文一家懽复嬉朝食有麦饘晨起有布衣一身既饱暖一家无怨咨家虽有畎亩手不秉镃基嵗虽有札瘥庖不废晨炊何道以至是我有明公知食之以侯食衣之以侯衣归时防金帛使我奉庭闱抚已愧颍民奚不进德为因兹感知巳尽日空涕洟
　　七爱诗【并序】
　　皮子之志常以真纯自许每谓立大化者必有真相以房杜为真相焉定大乱者必有真将以李太尉为真将焉傲大君者必有真隐以卢徴君为真隐焉镇浇俗者必有真吏以元鲁山为真吏焉负逸气者必有真放以李翰林为真放焉为名臣者必有真才以白太傅为真才焉呜呼吾之道时耶行其事也在乎爱忠矣不时耶行其事也亦在乎爱忠矣苟有心歌咏者岂徒然哉
　　房杜二相国【龄如晦】
　　吾爱房与杜贫贱共联歩脱身抛乱世防杖归真主纵横幄中筭左右天下务肮脏无敌才磊落不世遇美矣名公卿魁然真宰辅黄阁三十年清风一万古巨业照国史大勲镇王府遂使后世民至今受陶铸粤吾少有志敢蹑前贤路苟得同其时愿为执鞭竖
　　李太尉【晟】
　　吾爱李太尉崛起定中原骁勇十万兵四面围国门一战取王畿一叱散妖氛乗舆既反正凶竖争亡魂巍巍柱天功荡荡葢世勲仁于曹孟德勇过霍将军丹劵入帑藏青史传子孙所谓大丈夫动合惊乾坤所谓圣天子难得忠贞臣下以契鱼水上以合风云百世必一乱千年方一人吾虽翰墨子气概敢不群愿以太平颂题向甘泉春
　　卢征君【鸿】
　　吾爱卢徴君髙卧嵩山里百辟未一顾三徴方蹔起坦腹对宰相防帻挹天子建礼门前吟金銮殿里醉天下皆哺糟徴君独洁已天下皆乐闻徴君独洗耳天下皆怀羞徴君独多耻银黄不妨悬赤绂不妨被而于心抱中独作羲皇地蓝轝一云返泥诏褒不已再看缑山云重酌髙阳水放旷书里终逍遥醉中死吾谓伊与周不若徴君贵吾谓巢与许不若徴君义髙名无阶级逸迹絶涯涘万世唐书中逸名不可比粤吾慕真隐彊以骨肉累如教不为名敢有徴君志
　　元鲁山【徳秀】
　　吾爱元紫芝清介如伯夷辇母逺之官宰邑无玷疵三年鲁山民丰稔不暂饥三年鲁山吏清慎各自持只饮鲁山泉只采鲁山薇一室氷蘖苦四逺声光飞退归旧隐来斗酒入茅茨鸡黍匪家畜琴樽常自怡尽日一菜食穷年一布衣清似匣中镜直如琴上丝世无用贤人青山生白髭既卧黔娄衾空立陈寔碑吾无鲁山道空有鲁山辞所恨不相识援毫空涕垂
　　李翰林【白】
　　吾爱李太白身是酒星魄口吐天上文迹作人间客磥砢千丈林澄澈万寻碧醉中草乐府十幅笔一息召见承明庐天子亲赐食醉曾吐御牀傲几触天泽权臣妬逸才心如斗筲窄失恩出内署海岳甘自适刺谒戴叔伦赴宴着縠屐诸侯百歩迎明君九天忆竟遭腐脇疾醉魄归八极大鹏不可笼大椿不可植蓬壶不可见姑射不可识五岳为辞锋四溟作胷臆惜哉千万年此俊不可得
　　白太傅【居易】
　　吾爱白乐天逸才生自然谁谓辞翰器乃是经纶贤欻从浮艳诗作得典诰篇立身百行足为文六艺全清望逸内署直声惊谏垣所刺必有思所临必可传忘形任诗酒寄傲遍林泉所望标文炳所希持化权何期遇訾毁中道多左迁天下皆汲汲乐天独怡然天下皆闷闷乐天独舍旃髙吟辞两掖清啸罢三川处世似孤鹤遗荣同脱蝉仕若不得志可为镜焉
　　正乐府十篇
　　乐府葢古圣王采天下之诗欲以知国之利病民之休戚者也得之者命司乐氏入之于埙箎和之以管籥诗之美也闻之足以观乎功诗之刺也闻之足以戒乎政故周礼太师之职掌敎六诗小师之职掌讽诵诗由是观之乐府之道大矣今之所谓乐府者唯以魏晋之侈丽陈梁之浮艳谓之乐府诗真不然矣故尝有可悲可惧者时宣于咏歌总十篇故命曰正乐府诗
　　卒妻怨
　　河湟戍卒去一半多不廻家有半菽食身为一囊灰官吏按其籍伍中斥其妻处处鲁人髽家家祀妇哀少者任所归老者无所携况当札瘥年米粒如琼瑰累累作饿殍见之心若摧其夫死锋刃其室委尘埃其命即用矣其赏安在哉岂无黔敖恩救此穷饿骸谁知白屋士念此翻欵欵【于孩反】
　　橡媪叹
　　秋深橡子熟散落榛芜岗伛伛黄髪媪拾之践晨霜移时始盈掬尽日方满筐几曝复几蒸用作三冬粮山前有熟稻紫穗袭人香细获又精舂粒粒如玉珰持之纳于官私室无仓箱如何一石余只作五斗量狡吏不畏刑贪官不避赃农时作私债农毕归官仓自冬及于春橡实诳饥膓吾闻田成子诈仁犹自王吁嗟逢橡媪不觉泪沾裳
　　贪官怨
　　国家省闼吏赏之皆与位素来不知书岂能精吏理大者国宰邑小者皆尉史愚者若混沌毒者如雄虺伤哉尧舜民肉受鞭棰吾闻古圣王天下无遗士朝廷及下邑治者皆仁义国家选贤良定制兼拘忌所以用此徒令之充禄仕何不广取人何不广厯试下位既贤哉上位何如矣胥徒赏以财俊造悉为吏天下若不平吾当甘弃市
　　农父謡
　　农父寃辛苦向我述其情虽将一人农可备十人征如何江淮粟挽漕输咸京黄河水如电一半沉与倾均输利其事职司安敢评三川岂不农三辅岂不耕奚不车其粟用以供天兵美哉农父言何计逹王程
　　路臣恨
　　路臣何方来去马真如龙行骄不动尘蒲辔金笼璁有人自天来将避荆棘丛狞呼不觉止椎下苍黄中十夫掣鞭防御之如惊鸿日行六七邮瞥若鹰无踪路臣慎勿愬愬则刑尔躬军期方似雨天命正如风七雄战争时賔旅犹自通如何太平世动歩却途穷
　　贱贡士
　　南越贡珠玑西蜀进罗绮到京未晨旦一一见天子如何贤与俊为贡贱如此所知不可求敢望前席事吾闻古圣人射宫亲选士不肖尽屛迹贤能皆得位所以谓得人所以称多士叹息几编书时哉又何异
　　颂夷臣
　　夷师本学外仍善唐文字吾人本尚舍何况夷臣事所以不学者反为夷臣戏所以尸禄人反为夷臣忌吁嗟风衰何尝不由是
　　惜义鸟
　　商顔多义鸟义鸟实可嗟危巢米累累隐在栲木花他巢若有鶵乳之如一家他巢若遭捕投之同一罗商人每秋贡所贵复如何饱以稻粱滋节以组绣华惜哉仁义禽委戏于宫娥吾闻鳯之防仁义亦足夸所以不遭捕葢縁生不多
　　诮虚噐
　　襄阳作髹器中有库露真持以遗北敌绐云生有神每岁走其使所费如云屯吾闻古圣王修德来逺人未闻作巧诈用欺外域君吾道尚如此敌情安足云如何汉宣帝却得呼韩臣
　　哀陇民
　　陇山千万仭鹦鹉巢其巅穷危又极崄其山犹不全蚩蚩陇之民悬度如登天空中觇其巢涂有争纷然百禽不得一十人九死焉陇川有戍卒戍卒亦不闲将命提雕笼直到金台前彼毛不自珍彼舌不自言胡为轻人命奉此玩好端吾闻古圣王珍禽皆舍旃今此陇民属每岁啼涟涟
　　杂古诗十六首
　　奉献致政裵秘监
　　何允本徴士髙情动天地既无阀阅门常嫌冠冕累宰邑着嘉政为郡留髙致移官在书府方乐鸳池贵玉季牧江西泣之不忍离舍杖随之去天下钦髙义乌防白絺裘篮舆竹如意黄菊陶潜酒青山谢公妓月槛咏诗情花溪钓鱼戏钟陵既方舟魏阙将结驷甘求白首闲不为苍生起优诏加大监所以符公议既为逍遥公又作鸱夷子安车悬不出驷马闲无事微雨渼陂舟残日终南骑富贵尽凌云何人能至此猜祸皆及身何复至如是贤哉此丈夫百世一人矣
　　秋夜有懐
　　梦里忧身泣觉来衣尚湿骨肉煎我心不是谋生急如何欲佐主功名未成立处世既孤特传家无承袭明朝走梁楚歩歩出门澁如何一寸心千愁万愁入
　　喜鹊
　　弃羶在庭际双鹊来揺尾欲啄怕人惊喜语晴花里何况佞幸人微禽解如此
　　蚊子
　　隐隐聚若雷噆肤不知足皇天若不平防物敎食肉贫士无绛纱忍苦卧茅屋何事覔膏腴腹无太仓粟
　　鹿门夏日
　　满院松桂隂日午却不知山人睡一觉庭鹊立未移出檐趂云去防戴白接篱书眼若薄雾酒肠如漏巵身外所劳者饮食须自持何如便絶粒直使身无为
　　偶书
　　女娲掉绳索絙泥成下人至今顽愚者生如土偶身云物飬吾道天爵髙我贫大笑猗氏辈为富皆不仁
　　读书
　　家资是何物积帙列梁梠髙斋晓开巻独共圣人语英贤虽异世自古心相许案头见蠧鱼犹胜凡俦侣
　　贫居秋日
　　亭午头未冠端坐独愁予贫家烟防稀灶底隂防语门小愧车马廪空慙雀防尽室未寒衣机声羡隣女
　　闲夜酒醒
　　醒来山月髙孤枕群书里酒渴谩思茶山童呼不起
　　秋江晓望
　　万顷湖天碧一星飞鹭白此时放怀望不厌为浮客
　　旅舍除夜
　　永夜谁能守羁心不放眠挑灯犹故岁听角已新年出谷空嗟晩衔杯尚愧先晩来辞逆旅雪涕野槐天
　　过云居院福上人旧居
　　重到云居独悄然隔牕窥影尚疑禅不逢野老来听法犹见隣僧为引泉龛上已生新石耳壁间空帯旧茶烟南京弟子时时到泣把山花奠几筵
　　陪江西裴公游襄州延庆寺
　　丹霄路上歇征轮胜地偷闲一日身不署前驱惊野鸟唯将后乗载诗人嵓边候吏云遮却竹下朝衣露滴新更向碧山深处问不妨犹有草茅臣
　　西塞山泊渔家
　　白纶巾下发如丝静倚枫根坐钓矶中妇桑村挑叶去小儿沙市买蓑归雨来莼菜流船滑春后鲈鱼坠钓肥西塞山前终日客隔波相羡尽依依
　　襄州春游
　　信马腾腾触处行春风相引与诗情等闲遇事成歌咏取次冲筵隐姓名映柳认人多错误透花窥鸟最分明岑牟单绞何曾着莫道猖狂似祢衡
　　送从弟归复州
　　羡尔优游正少年竟陵烟月似呉天车螯近防无妨取舴艋随风不费牵处处路傍千顷稻家家门外一渠莲慇懃莫笑襄阳住为爱南游缩颈鳊
　　皮子世録
　　皮子之先葢郑公之苖裔贤大夫子皮之后在战国及秦时无谱牒可考自汉至唐其英雄贤俊在位者往往有焉前汉时名容者以善为容官至大夫后汉时名廵者为太医令三国时无闻焉晋朝名初者为襄阳太守名京者为贤处士宋朝名熈祖者与徐广论议苻王世名审者为坚侍郎后魏世名豹子者为魏名将子道明袭爵弟喜为使持节侍中都督秦雍梁益诸军事大将军仇池镇将假公如故喜以战守之功累加勲爵后转散骑常侍安南将军豫州刺史卒于承宗爵喜弟双仁冠军将军仇池镇将北齐时名景和者以功大官封王名延宗者为黄门侍郎隋朝名子信者为刺史至于吾唐汨汩于民间无能以文取位唯从祖翁讳瑕叔举进士有名以刚柔不合时受蜀聘为幕府累官至刺史从翁讳行修明经及第累官至项城令以盗不发贬州椽卒时日休之世以逺祖襄阳太守子孙因家襄阳之竟陵世世为襄阳人自有唐以来或农竟陵或隐鹿门皆不拘冠冕以至皮子呜呼圣贤命世世不贱不足以立志地不卑不足以立名是知老子产于厉乡仲尼生于阙里苟使李干早胎老子岂降叔梁早仲尼不生贤既家有不足为立大功致大化振大名者其在斯乎










　　文薮巻十
