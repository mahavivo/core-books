　　钦定四库全书　　　　　集部二
　　孟东野诗集　　　　　　别集类一【唐】
　　提要
　　【臣】等谨案孟东野诗集十巻唐孟郊撰宋宋敏求编前有敏求序称世传其集汴吴镂本五巻一百二十四篇周安惠本十巻三百三十一篇蜀人蹇濬所纂凡二巻一百八十篇取韩愈赠郊句名之曰咸池集自余诸家所襍録不为编帙诸本各异敏求总括遗逸删除重复分十四类编辑得诗五百一十一篇又以襍文二篇附于后共为十巻即此本也郊诗托兴深微而结体古奥唐人自韩愈以下莫不推之自苏轼空螯小鱼之诮始有异词元好问论诗絶句乃有东野穷愁死不休髙天厚地一诗囚之句当以苏尚俊迈元尚髙华门径不同故是丹非素究之郊诗品格不以二人之论减价也乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀












　　孟东野诗集原序
　　东野诗世传汴吴镂本五巻一百二十四篇周安惠本十巻三百三十一篇别本五巻三百四十篇蜀人蹇濬用退之赠郊句纂咸池集二巻一百八十篇自余不为编秩杂録之家家自异今总括遗逸擿去重复若体制不类者得五百一十一篇厘别乐府感兴咏怀游适居处行役纪赠怀寄酬荅送别咏物杂题哀伤联句十四种又以赞书二系于后合十巻嗣有所得当次篇益诸十联句见昌黎集章章于时此不着云集贤校理常山宋敏求序






　　钦定四库全书
　　孟东野诗集巻一　　　　　唐　孟郊　撰乐府上
　　列女操
　　梧桐相待老鸳鸯防双死贞妇贵狥夫舍生亦如此波澜誓不起妾心井中水
　　灞上轻薄行
　　长安无缓步况值天景暮相逢灞浐间亲戚不相顾自叹方拙身忽随轻薄伦常恐失所避化为车辙尘此中生白发疾走亦未歇
　　长安羇旅行
　　十日一理发每梳飞旅尘三旬九过饮每食唯旧贫万物皆及时独余不觉春失名谁肯访得意争相亲直木有恬翼静流无躁鳞始知喧竞场莫处君子身野防藤竹轻山蔬薇蕨新潜歌归去来事外风景眞
　　长安道
　　朔风激秦树贱子风中泣家家朱门开得见不可入长安十二衢投树鸟亦急髙阁何人家笙篁正喧吸
　　送逺吟
　　河水昬复晨河边相送频离杯有泪饮别栁无枝春一笑忽然敛万愁俄已新东波与西日不惜逺行人
　　古薄命妾
　　不惜十指弦为君千万弹常恐新声至坐使【一作使我】故声【一作曲】残弃置今日悲即是昨日欢将新变故易恃故为新难青山有蘼芜泪叶长不干空令后代人采掇幽思攅【一作思幽兰】
　　古离别
　　松山云缭绕萍路水分离云去有归日水分无合时春芳役双眼春色柔四支杨栁织别愁千条万条丝
　　古乐府杂怨三首
　　忆人莫至悲至悲空自衰寄人莫剪衣剪衣未必归朝为双蒂花暮为四散飞花落却绕树游子不顾期夭桃花清晨游女红粉新夭桃花薄暮游女红粉故树有百年花人无一定顔花送人老尽人悲花自闲贫女镜不明寒花日少容暗蛩有虚织短线无长缝浪水不可照狂夫不可从浪水多散影狂夫多异踪持此一生薄空成万【一作百】恨浓
　　静女吟
　　艳女皆妬色静女独检踪任礼耻任糚嫁徳不嫁容君子易求聘小人难自从此志谁与谅琴幽韵重
　　归信吟
　　泪墨洒为书将寄万里亲书去魂亦去兀然空一身
　　山老吟
　　不行山下地唯种山上田腰斧斫旅松手瓢汲家泉讵知文字力莫记日月迁蟠木为我身始得全天年
　　游子吟
　　慈母手中线游子身上衣临行密密缝意恐迟迟归谁言寸草心报得三春晖
　　小隐吟
　　我饮不在醉我欢长寂然酌溪四五盏听弹两三链性静栖白洗情深寄【一作塞渊】号怒路傍子贪败不贪全
　　苦寒吟
　　天色寒青苍北风叫枯桑厚氷无裂文短日有冷光敲石不得火壮隂正夺阳调苦竟何言冻吟成此章
　　猛将吟
　　拟脍楼兰肉【一作玉】蓄怒时未扬秋鼙无退声夜剑不隐光虎队手驱出豹篇心巻藏古今皆有言猛将出北方
　　伤哉行
　　众毒蔓贞松一枚难久荣岂知黄庭客仙骨生不成春色舍芳蕙秋风绕枯茎弹琴不成曲始觉知音倾馆月改旧照吊賔冩余情还舟空江上波浪送铭旌
　　古怨
　　试妾与君泪两处滴池水看取芙蓉花今年为谁死
　　湘怨
　　昧者理芳草蒿兰同一锄狂【一作盲】飚怒【一作怨】秋林曲直同一枯嘉木忌深蠧哲人悲巧诬灵均入回流靳尚为良谟我愿分众泉清浊各异渠我愿分众巢枭鸾相逺居此志谅难保此情竟何如湘弦少知音孤响空踟蹰
　　楚竹吟酬卢防端公见和湘弦怨
　　握中有新声楚竹人未闻识音者谓谁清【一作静】夜吹赠君昔为潇湘引曽动潇湘云一叫凤改听再惊鹤失羣江花匪秋落山日当昼曛众浊响杂沓孤清思氛氲欲知怨有【一作者】形愿向明月分一掬灵均泪千年湘水文
　　逺愁曲
　　飃防何所从遗塜行未逢东西不见人哭【一作泣】向青青松此地有时尽此哀无处容声飜太白云泪洗蓝田峯水渉七八曲山【一作石】登千万重愿邀夜月【一作灵】出视白日踪
　　贫女词寄从叔先辈简
　　蚕【一作贫】女非不勤今年独无春二月氷雪深死尽万木身时令自逆行造化岂不仁仰企碧霞仙髙控沧海云永别劳苦场飃防游无垠
　　边城吟
　　西城近日【一作水】天俗禀气候偏行子独自渇主人仍卖泉烧烽碧云外牧马青坡巅何处鹘突梦【一作作梦归】归思寄仰【一作酒】眠
　　新平歌送许问
　　边栁三四尺暮春【一作莫奏】离别歌早回儒士驾暮饮土番河谁识匣【一作箧】中宝楚云章句多
　　杀气不在边
　　杀气不在边凛然中国秋道险不在山平地有摧辀河南又起兵清浊俱锁流岂唯私客艰拥滞官行舟况余隔晨昬去家成阻脩忽然两鬓雪固是一日愁独寝夜难晓起视星汉浮凉风荡天地日夕声飕飗万物无少色兆人皆老忧长防苟未立丈夫诚可羞灵响复何事劒鸣思戮雠
　　结爱
　　心心复心心结爱务在深一度欲离【一作言】别千回结衣襟结妾独守志结君早归意始知结衣裳不如结心肠坐结行亦结结尽百年月
　　歌行
　　驱傩击鼓吹长笛瘦染面惟齿白暗中崒崒拽茅鞭倮足朱裈行戚戚相顾笑声冲庭燎桃弧射矢时独叫
　　覆巢行
　　荒城古木枝多枯飞禽嗷嗷朝哺雏枝倾巢覆雏坠地乌鸢下啄更相呼阳和发生均孕育鸟兽有情知不足枝危巢小风雨多未容长成已先覆灵枝珍木满上林凤巢阿阁重且深尔今所托非本地乌鸢何得同【一作知】尔心
　　出门行二首
　　长河悠悠去无极百龄同此可叹息秋风白露沾人衣壮心凋落夺顔色少年出门将诉谁川无梁兮路无岐一闻陌上苦寒奏使我伫立惊且悲君今得意厌梁肉岂复念我贫贱时
　　海风萧萧天雨霜穷愁独坐夜何长驱车旧忆太行险始知游子悲故乡美人相思隔天阙长望云端不可越手持琅玕欲有赠爱而不见心断絶南山峩峩白石烂碧海之波浩漫漫参辰出没不相待我欲横天无羽翰
　　湘妃怨【一作湘灵祠】
　　南巡竟不返二妃怨【一作悲】逾积万里丧蛾眉潇湘水空碧冥冥荒山下古庙收贞魄乔木深青春清光满【一作肃】瑶席搴芳徒有荐灵意殊脉脉玉佩不可亲徘徊烟波夕
　　巫山曲
　　巴江上峡重复重阳台碧峭十二峯荆王猎时逢暮雨夜卧髙邱梦神女轻红流烟湿艳姿行云飞去明星稀目极魂断望不见猿啼三声泪滴衣
　　巫山髙
　　见尽数万里不闻三声猿但飞萧萧雨中有亭亭魂千载楚襄恨遗文宋玉言至今晴明天【一作青冥里】云结深闺门
　　楚怨
　　秋入楚江水独照汨罗魂手把緑荷泣意愁珠泪飜九门不可入一犬吠千门
　　塘下行
　　塘边日欲斜年少早还家徒将白羽扇调妾木兰花不是城头树那栖来去鸦
　　临池曲
　　池中春蒲叶如带紫菱成角莲子大罗裙蝉鬓寄迎风双双伯劳飞向东
　　车遥遥
　　路喜到江尽江上又通舟舟车两无阻何处不得游丈夫四方志女子安可留郎自别日言无令生逺愁旅鴈忽叫月断猿寒啼秋此夕梦君梦君在百城楼寄泪无因波寄恨无因辀愿为驭者手与郎回马头
　　征妇怨二首
　　良人昨日去明月又不圆别时各有泪零落青楼前君泪濡罗巾妾泪满路尘罗巾长在手今得随妾身路尘如得风得上君车轮
　　渔阳千里道近如中门限中门逾有时渔阳长在眼生在緑【一作丝】罗下不识渔阳道良人自戍来夜夜梦中到
　　空城雀
　　一雀入官仓所食宁损几秪虑往覆频官仓终害尔鱼网不在天鸟罗不张水饮啄要自然可以空城里
　　闲怨
　　妾恨比斑竹下盘烦寃根有笋未出土中已含泪痕
　　羽林行
　　朔雪寒断指朔风劲裂氷胡中射雕者此日犹不能翩翩羽林儿锦臂飞苍鹰挥鞭快白马走出黄河凌
　　古意
　　河边织女星河畔牵牛郎未得渡清浅相对遥相望
　　古别离
　　欲别牵郎衣郎今到何处不恨归来迟莫向临卭去
　　游侠行
　　壮士性刚决火中见石裂杀人不回头轻生如蹔别岂知眼有泪肯白头上发平生无恩酬劒闲一百月
　　黄雀吟
　　黄雀舞承尘倚恃主人仁主人忽不仁买弹弹尔身何不逺飞去蓬蒿正繁新蒿粒无人争食之足为珍莫觑飜车粟觑飜罪有因黄雀不知言赠之徒慇懃
　　有所思
　　桔橰烽火昼不灭客路迢迢信难越古鎭刀攅万片霜寒江浪起千堆雪此时西去定如何空使南心逺凄切
　　求仙曲
　　仙敎生为门仙宗静为根持心若妄求服食安足论铲惑有灵药饵眞成本源自当出尘网驭凤登昆仑
　　婵娟篇
　　花婵娟泛春泉竹婵娟笼晓烟妓婵娟不长妍月婵娟眞可怜夜半姮娥朝太乙人间本自无灵匹汉宫承宠不多时飞燕婕妤相妬嫉
　　南浦篇
　　南浦桃花亚水红水边栁絮由春风鸟鸣喈喈烟蒙蒙自从逺送对悲翁此翁已与少年别唯忆深山深谷中
　　清东曲
　　樱桃花参差香雨红霏霏含笑竞攀折美人湿罗衣采采清东曲明眸艳珪玉青巾艑上郎上下看不足南阳公【一作宫】首词编入新乐録




　　孟东野诗集巻一
　　钦定四库全书
　　孟东野诗集巻二　　　　　唐　孟郊　撰乐府下
　　织女辞
　　夫是田中郎妾是田中女当年嫁得君为君秉机杼筋力日已疲不息窓下机如何织纨素自着褴缕衣官家牓村路更索栽桑树
　　古意
　　荡子守边戍佳人莫相从去来年月多苦愁改形容上山复下山踏草成古踪徒言采蘼芜十度一不逢鉴独是明月识志唯寒松井桃始开花一见悲万重人顔不再春桃色有再浓捐气入空房无惨乍从容启贴理针线非独学裁缝手持未染防绣为白芙蓉芙蓉无染汚将以表心素欲寄未归人当春无信去无信反增愁愁心縁陇头愿君如陇水氷镜水还流宛宛青丝线【一作绳】纎纎白玉钩玉钩不亏缺青丝无断絶回还胜双手解尽心中结
　　折杨栁二首
　　杨栁多短枝短枝多别离赠逺累攀折柔条安得垂青春有定节离别无定时但恐人别促不怨来迟迟莫言短枝条中有长相思朱顔与緑杨并在别离期
　　楼上春风过风前杨栁歌枝疎縁别苦曲怨为年多花惊燕地云叶映楚池波谁堪别离此征戍在交河
　　和丁助敎塞上吟
　　哭雪复吟雪广文丁夫子江南万里寒曽未及如此整顿气候谁言从生灵始无令恻隐者哀哀不能已
　　古怨别
　　防防秋风生愁人怨离别含情两相向欲语气先咽心曲千万端悲来却难说别后唯所思天涯共明月
　　古别曲
　　山川古今路纵横无断絶来往天地间人皆有离别行衣未束带中肠已先结不用看镜中自知生白发欲陈去留意声向言前咽愁结塡心胷茫茫若为说荒郊烟莽苍旷野风凄切处处得相随人那不如月
　　乐府戱赠陆大夫十二丈三首
　　莲子不可得荷花生水中犹胜道傍栁无事【一作时】荡春风
　　渌萍与荷叶同此一水中风吹荷叶在渌萍西复东莲叶未开时苦心终日巻春水【一作风】徒荡漾荷花未开展
　　戱荅　　　　　　　　　　陆长源
　　芙蓉初出水菡蓞露中花风吹着枯木无柰值空槎
　　劝善吟【醉防中赠郭行余】
　　瘦郭有志气相哀老龙钟劝我少吟诗俗窄难尔容一口百味别况在醉防中四座正当喧片言何由通顾余昧时调居止多疎慵见书眼始开闻乐耳不聪视听互相隔【一作防】一身且莫同天疾难自医诗僻将何攻见君如见书语善千万重自悲咄咄感变作烦恼翁烦恼不可欺【一作不可欺古劒】古劒涩亦雄知君方少年少年怀古风藏书挂屋脊不借与凡聋我愿拜少年师之学崇崇从他笑为矫矫善亦可宗
　　望夫石
　　望夫石夫不来兮江水碧行人悠悠朝与暮千年万年色如故
　　寒江吟
　　冬至日光白始知隂气凝寒江波浪冻【一作急】千里无平氷飞鸟絶髙羽【一作羽树】行人皆晏兴荻洲素浩渺碕岸凘碐磳烟舟忽自阻风帆不相乗何况异形体信任为股肱涉江莫渉凌得意须得朋结交非贤良谁免生爱憎冻水有再浪失飞有载腾一言纵丑词万响无善应取鉴谅不逺江水千万层何当春风吹利涉吾道
　　感兴上
　　审交
　　种树须择地恶土变木根结交若失人中道生谤言君子芳桂性春荣冬更繁【一作春浓寒更繁】小人槿花心朝在夕不存莫蹑冬氷坚中有潜浪飜唯当金石交可以贤达论
　　怨别
　　一别一回老志士白发早在冨易为容居贫难自好沈忧损性灵服药亦枯槁秋风游子衣落日行逺道君问去何之贱身难【一作宁】自保
　　百忧
　　萱草女儿花不解壮士忧壮士心是劒为君射斗牛朝思除国雠【一作难】暮思除国雠计尽山河画意穷草木筹智士日千虑愚夫唯四愁何必在波涛然后惊【一作生】沈浮伯伦心不醉四皓迹难留出处各有时众议徒啾啾
　　路病
　　病客无主人艰哉求卧难飞光走道路内火焦肺肝欲饮井泉竭欲医囊用单稚顔能几日壮志忽已残人子不言苦归书但云【一作言】安愁环在我肠宛转终无端
　　衰松
　　近世交道衰青松落顔色人心忌孤直木性随改易既摧栖日榦未展擎天力终是君子材还思君子识
　　遣兴
　　贞五条音【一作音调】松直百尺心贞弦含古风直松凌髙岑浮声与狂葩胡为欲相侵
　　退居【一作退老】
　　退身何所食败力不能闲种稻耕白水负薪砍青山众听喜巴唱独醒愁楚顔日暮静归时幽幽扣松关
　　卧病
　　贫病诚可羞故牀无新裘【一作贫病对客羞数整蓝缕裘】春色烧肌肤时飱苦咽喉倦寝意防昧强言声幽柔承顔自俛仰有泪不敢流黙黙寸心中朝愁续暮愁
　　隐士
　　本末一相返漂浮不还眞山野多馁士市井无饥人虎豹忌当道麋鹿知藏身奈何贪竞者日与患害亲顔貌嵗嵗改利心朝朝新孰知冨生祸取冨不取贫宝玉忌出璞出璞先为尘松栢忌出山出山先为薪君子隐石壁道书为我邻寝兴思其义澹泊味始眞陶公自放归尚平去有依草木择地生禽鸟顺性飞青青与冥冥所保各不违
　　独愁【一作独怨】
　　前日逺别离昨日生白发欲知万里情晓卧半牀月常恐百虫鸣使我芳草歇
　　春日有感
　　雨滴草芽出一日长一日风吹栁线垂一枝连一枝独有愁人顔经春如等闲且持酒满杯狂歌狂笑来
　　将见故人
　　故【一作佳】人季夏中及此百余日无日不相思明镜改形质宁知仲冬时忽有相逢期振衣起踯躅頳鲤跃天池
　　伤时
　　常闻贫贱士之常嗟尔冨者莫相笑男儿得路即荣名邂逅失途成不调古人结交而重义今人结交而重利劝人一种种桃李种亦直须遍天地一生不爱嘱人事嘱即直须为生死我亦不羡季伦冨我亦不笑原宪贫有财有势即相识无财无势同路人因知世事皆【一作只】如此却向东溪卧白云
　　寓言
　　谁言碧山曲不废青松直谁言浊水泥不汚明月色我有松月心俗骋风霜力贞明既如此摧折安可得
　　偶作
　　利劒不可近美人不可亲利劒近伤手美人近伤身道险不在广十歩能摧轮情忧不在多一夕能伤神
　　劝学
　　击石乃有火不击元无烟人学始知道不学非自然万事须已运他得非我贤青春须早为岂能长少年
　　赠农人
　　劝尔勤耕田盈尔仓中粟劝尔伐桑株减尔身上服清霜一委地万草色不緑狂飚一入林万叶不着木青春如不耕何以自结束
　　长安早春
　　旭日朱楼光东风不惊尘公子醉未起美人争探春探春不为桑探春不为麦日日出西园秪望花栁色乃知田家春不入五侯宅
　　罪松
　　虽为青松姿霜风何所冝二月天下树緑于青松枝勿谓贤者喻勿谓愚者规伊吕代封爵夷齐终身饥彼曲旣在斯我正实在兹泾流合渭流清浊各自持天令设四时荣衰有常期荣合随时荣衰合随时衰天令既不从甚不敬天时松乃不臣木青青独何为
　　感兴
　　拔心草不死去根栁亦荣独有失意人恍然无力行昔为连理枝今为断弦声连理时所重断弦今所轻吾欲进孤舟三峡水不平吾欲载车马太行路峥嵘万物根一气如何互相倾
　　感怀八首
　　秋气悲万物惊风振长道登髙有所思寒雨伤百草平生有亲爱零落不相保五情今已伤安得自能老晨登洛阳坂目极天茫茫羣物归大化六龙颓西荒豺狼日已多草木日已霜饥年无遗粟众鸟去空场路傍谁家子白首离故乡含酸望松栢仰面诉穹苍去去勿复道苦饥形貌伤
　　徘徊不能寐耿耿含酸辛中夜登髙楼忆我旧星辰四时互迁移万物何时春唯忆首阳路永谢当时人长安嘉丽地宫月生蛾眉隂气凝万里坐看芳草衰玉堂有鸟亦以从此辞伤哉志士叹故国多迟迟深宫岂无乐扰扰复何为朝见名与利暮还生是非【一作是与非】姜牙佐周武世业永巍巍
　　举才天道亲首阳谁采薇去去荒泽逺落日当西归羲和驻其轮四海借余晖极目何萧索惊风正离披鸱鸮鸣髙树众鸟相因依东方有一士嵗暮常苦饥主人数相问脉脉今何为贫贱亦有乐且愿掩【一作守】柴扉火云流素月三五何明明光曜侵白日贤愚迷至精四时更变化天道有亏盈常恐今已没须臾还复生河梁暮相遇【一作逢】草草不复言汉家正离乱王粲别荆蛮野泽何萧条悲风振空山举头是星辰念我何时还亲爱久别散形神各离迁未为生死诀长在心目间有鸟东西来哀鸣过我前愿飞浮云外饮啄见青天
　　达士
　　四时如逝水百川皆东波青春去不还【一作回】白发镊更多达人识元气【一作化】变愁为髙歌倾产取一醉冨者奈贫何君看土中宅冨贵【一作已矣】无偏颇
　　暮秋感思二首
　　西风吹垂杨条条脆如藕上有噪日蝉催人成皓首亦恐旅歩难何独朱顔丑【一作朽】欲慰一时心莫如千日酒优哉遵渚鸿自得养身防不啄太仓粟不饮方塘水振羽戞浮云罝罗任徒尔
　　古兴
　　楚血未干衣荆虹尚埋辉痛玉不痛身抱璞求所归
　　劝友
　　至白湼不缁至交淡不疑人生静躁殊莫猒相箴规胶漆武可接金兰文可思堪嗟无心人不如松栢【一作青松】枝【一作姿】
　　夷门雪赠主人
　　夷门贫士空吟雪夷门豪士皆饮酒酒声欢闲入雪销雪声激切悲枯朽悲欢不同归去来万里春风动江栁
　　荅　　　　　　　　　　　陆长源
　　好丹与素通不同失意得途事皆别东邻少年乐未央南客思归肠欲絶千里长河氷复氷云鸿冥冥楚山雪
　　尧歌二首【一作舜歌前篇赏郑氏庄客去妇后篇题】
　　尔室何不安尔孝无与齐一言应对姑一度为出妻往辙才晚钟还辙及晨鸡往还迹徒新狠戾竟独迷娥女无礼数汚家如粪泥父母吞声哭禽鸟亦为啼如何天与恶不得和鸣栖
　　山色挽心肝将归尽日看村肩篮子野坐白发官【一作冠】莺弄方短短花明碎攅攅瑠璃堆可掬琴瑟饶多欢翠韵仙窈窕岚漪出无端养馆洞庭秋响荅虚吹弹










　　孟东野诗集巻二
　　钦定四库全书
　　孟东野诗集巻三　　　　　唐　孟郊　撰感兴下
　　乱离
　　天下无义劒中原多疮痍哀哀陆大夫正直神反欺子路已成血嵇康今尚嗤为君每一恸如劒在四肢折羽不复飞逝水不复归直松摧髙柯弱蔓将何依朝为春日欢夕为秋日悲泪下无尺寸纷纷天雨丝积怨成疾积恨成狂痴怨草岂有边恨水岂有涯怨恨驰我心茫茫日何之
　　劝酒
　　白日无定影清江无定波人无百年寿百年复如何堂上陈美酒堂下列清歌劝君金屈巵勿谓朱顔嵗嵗松栢茂邱陵日日多君防终南山千古青峩峩
　　去妇
　　君心匣中镜一破不复全妾心藕中丝虽断犹牵连安知御轮士今日翻回辕一女事一夫安可再移天君聴去鹤言哀哀七丝弦
　　君子勿郁郁士有谤毁者作诗以赠之二首
　　君子勿郁郁聴我青蝇歌人间少平地森耸山岳多折辀不在道覆舟不在河须知一尺水日夜増髙波叔孙毁仲尼臧仓掩孟轲兰艾不同香自然难为和良玉烧不热直竹文不颇自古皆如此其如道在何
　　日往复不见秋堂暮仍学发不知白晓入寒铜觉为林未离树有玉犹在璞谁把碧梧枝刻作云门乐
　　闻砧
　　杜鹃声不哀断猿啼不切月下谁家砧一声肠一絶杵声不为客客闻发自白杵声不为衣欲令游子归
　　游子
　　萱草生堂堦游子行天涯慈亲倚堂门不见萱草花
　　自叹
　　愁与髪相形一愁白数茎有髪能几多禁愁日日生古若不置兵天下无战争古若不置名道路无欹倾太行耸巍峩是天产不平黄河奔浊浪是天生不清四蹄日日多双轮日日成二物不在天安能免营营
　　求友
　　北风临大海坚氷临河面下有大波澜对之无由见求友须在良得良终相善求友若非良非良中道变欲知求友心先把黄金链
　　投所知
　　苦心知苦节不容一毛髪链金索坚贞洗玉求明洁自慙所业微功用如鸠拙何殊嫫母顔对彼寒塘月君存古人心道出古人辙尽美固可扬片善亦不遏朝向公卿説暮向公卿説谁谓黄钟管化为君子舌一説清嶰竹二説变嶰谷三説四説时寒花拆寒木家道路灿灿吾衣服岂直辉友朋亦用慰骨肉一暖荷疋素一饱荷升粟而况大恩恩此身报得足且将食蘖劳酬之作金刀
　　病客吟
　　主人夜呻吟皆入妻子心逺客【一作客子】昼呻吟徒为虫鸟音妻子手中病愁思不复深僮仆手中病忧危独难任丈夫久漂泊神气自然沈况于滞疾中何人免嘘大海亦有涯髙山亦有岑沈【一作此】忧独无极尘泪防盈襟
　　感怀
　　孟冬隂气交两河正屯兵烟尘相驰突烽火日夜惊太行险阻髙挽粟输连营奈何操弧者不使枭巢倾犹闻汉北儿怙乱谋纵横擅揺干戈柄呼叫豺狼声白日临尔躯胡为丧丹诚岂无感激士以致天下平登髙望寒原黄云郁峥嵘坐驰悲风暮叹息空沾缨
　　离思
　　不寐亦不语片月秋梢举孤鸿忆霜羣独鹤叫云侣怨彼浮花心飘飘无定所髙张系繂帆逺过梅根渚回织别离字机声有酸楚
　　结交
　　铸镜须青铜青铜易磨拭结交逺小人小人难姑息铸镜图鉴微结交图相依凡铜不可照小人多是非
　　伤春
　　两河春草海水清十年征战城郭腥乱兵杀儿将女去二月三月花冥冥千里无人旋风起莺啼燕语荒城里春色不拣墓傍枝红顔皓色逐春去春去春来那得知今人防花古人墓令人惆怅山头路
　　择友
　　兽中有人性形异遭人隔人中有兽心几人能真识古人形似兽皆有大圣徳今人表似人兽心安可测虽笑未必和虽哭未必戚面结口头交肚里生荆棘好人常直道不顺世间逆恶人巧謟多非义苟且得若是效真人坚心如铁石不謟亦不欺不奢复不溺面无恡色容心无诈忧惕君子大道人朝夕恒的的
　　夜忧
　　岂独科斗死所嗟文字捐蒿蔓转骄王菱荇减婵娟未遂摆鳞志空思吹浪旋何当再霖雨洗濯生华鲜
　　惜苦
　　于鹄值谏议以毬不能官焦防值舍人以杯不得完【一作官】可惜大雅防意此小团栾名回不敢辨心转实是难不惜为君转转非君子观转之复转之强转谁能欢哀哉虚转言不可穷波澜
　　寒地百姓吟【为郑相其年居河南畿内百姓大防矜恤】
　　无火炙地眠半夜皆立号冷箭何处来棘针风骚劳【一作骚骚】霜吹破四壁苦痛不可逃髙堂槌钟饮到晓闻烹炮寒者愿为蛾烧死彼华膏华膏隔仙罗虚绕千万遭到头落地死踏地为游遨游遨者是谁君子为郁陶
　　出东门
　　饿马骨亦耸独驱出东门少年一日程衰叟十日奔寒景不我为疾走落平原眇黙荒草行恐惧夜魄翻一生自组织千首大雅言道路如抽蚕宛转羁肠繁
　　敎坊歌儿
　　十嵗小小儿能歌得闻【一作朝】天六十孤老人能诗独临川去年西京寺众伶集讲筵能嘶竹枝词供养绳牀禅能诗不如歌怅望三百篇
　　访疾
　　冷气入疮痛夜来痛如何疮从公怒生岂以私恨多公怒亦非道怒消乃天和古有焕辉句嵇康闲婆娑请君吟啸之正气庶不讹
　　酒徳
　　酒是古明镜辗开小人心醉见异举止醉闻异声音酒功如此多酒屈亦以深罪人免罪酒如此可为箴
　　冬日
　　老人行人事百一不及周冻马四啼吃陟卓难自収短景仄飞过午光不上头少壮日与辉衰老日与愁日愁疑在日嵗箭迸如雠万事有何味一生虚自【一作防】囚不知文字利到死空遨游
　　饥雪吟
　　饥乌夜相啄疮声互悲鸣氷肠一直刀天杀无曲情大雪压梧桐折柴堕峥嵘安知鸾凤巢不与枭鸢倾下有幸灾儿拾遗多新争但求彼失所但夸此经营【一作夸诞自经营】君子亦拾遗拾遗非拾名将补鸾凤巢免与枭鸢并因为饥雪吟至晓竟【一作意】不平
　　偷诗
　　饿犬齚枯骨自吃馋饥涎今文与古文各各称可怜亦如婴儿食饧桃口旋旋唯有一防味岂见逃景延绳牀独坐翁黙览有所传终当罢文字别着逍遥篇从来文字净君子不以贤
　　晚雪吟
　　贫富喜雪晴出门意皆饶镜海见纎悉氷天步飘防一一仙子行家家尘声销小儿击玉指大耋歌圣朝睿气流不尽瑞仙何夐寥始知望幸色终疑异礼招市井亦清洁闾阎耸岧嶤苍生愿东顾翠华仍西遥天念岂薄厚宸多忧焦忧焦致太平以兹时比尧古耳有未通新词有潜韶甘为酒伶摈坐耻歌女娇选音不易言裁正逢今朝今朝前古文律异同一调愿于尧琯中奏尽郁抑谣
　　自惜
　　倾尽眼中力抄诗过与人自悲风雅老恐被巴竹嗔零落雪文字分明镜精神坐甘氷抱晚永谢酒怀春徒有言言旧慙无黙黙新始惊儒教误渐与佛乘亲
　　老恨
　　无子抄文字老吟多飘零有时吐向牀枕席不解聴鬭蚁甚微细病闻亦清泠小大不自识自然天性灵
　　咏怀上
　　湖州取解述情
　　霅水徒清深照影不照心白鹤未轻举众鸟争浮沈因兹挂帆去遂作归山吟
　　落第
　　晓月难为光愁人难为肠谁言春物荣岂见叶上霜【一作独见花上霜】雕鹗【一作鹤鹊】失势病【一作飞失势】鹪鹩假【一作改】翼翔弃置复弃置情如刀刃伤
　　咏情【一作感遇】
　　浊水心易【一作已】倾明波兴初发思逢海底人乞取蚌中月此兴若未谐此心终不歇
　　病起言怀
　　强行寻溪【一作净】水洗却残病姿花景晼晚尽麦风清泠吹交道卧来见世情贫去知髙闲思楚逸澹泊【一作浅薄】厌齐儿终伴碧山侣结言青桂枝
　　秋夕贫居述怀
　　卧冷无逺梦聴秋酸别情髙枝低枝风千叶万叶声浅井不供饮瘦田长废耕今交非古交贫语闻皆轻
　　夜感自遣【一作失志夜坐思归楚江又作苦学吟】
　　夜学晓未休苦吟神愁如何不自闲心与身为雠死辱片时痛生辱长年羞清桂无直枝碧江思旧游
　　再下第
　　一夕九起嗟梦短不到家两度长安陌空将泪见花
　　下第东归留别长安知己
　　共照日月影独为愁思人岂知鶗鴂鸣【一作鶗鴂等闲鸣】瑶草不得春一片两片云千里万里身云归嵩之阳身寄江之濵弃置复何道楚情吟白苹
　　失意归呉因寄东台刘复侍御
　　自念西上身忽随东归风长安日下影又落江湖中离娄岂不明子野岂不聪至宝非眼别至音非耳通因缄俗【一作物】外词仰寄髙天鸿
　　下第东南行
　　越风东南清楚日潇湘明试逐伯鸾去还作灵均行江蓠伴我泣海月投人惊失意容貌改畏涂性命轻时闻丧侣猿一叫千愁并【一作生】
　　叹命
　　三十年来命唯藏一卦中题诗还怨易问易防复防本望文字达今因文字穷影孤别离月衣破道路风归去不自息耕耘成楚农
　　逺游
　　慈乌不逺飞孝子念先归而我独何事四时心有违江海恋空积波涛信来稀长为路傍食着尽家中衣别【一作烈】劒不割物离人难作威逺行少僮仆驱使无是非为性玩好尽积愁心绪微始知时节驶爱【一作夏】日非长辉
　　商州客舍
　　商山风雪壮游子衣裳单四望失道路百忧攅肺肝日短觉易老夜长知至寒泪流潇湘调苦屈宋弹识声今所易识意古所难声意今讵辨【一作竟谁辨】髙明鉴其端
　　长安旅情
　　尽説青云路有足皆可至我马亦四蹄出门似无地玉京十二楼峩峩倚青翠下有千朱门何门荐孤士
　　长安羇旅
　　聴乐离别中声声入幽肠晓泪滴楚瑟夜魂绕呉乡几回羇旅情梦觉残烛光
　　渭上思归
　　独访千里信回临千里河家在【一作住】呉楚乡泪寄东南【一作流】波
　　登科后
　　昔日龌龊不足夸今朝放荡思无涯春风得意马蹄疾一日防徧长安花
　　初于洛中选
　　尘土日易没驱驰力无余青云不我与白首方选书宦途事非逺拙者取自踈终然恋皇邑誓以结吾庐帝城富髙门京路饶胜居碧水走龙状蜿蜒绕庭除寻常异方客过此亦踟蹰
　　乙酉嵗舍弟扶侍归兴义庄居后独止舍待替人
　　谁言旧居止主人忽成客僮仆强与言相惧终脉脉出亦何所求入亦何所索饮食迷精麤衣裳失寛窄回风巻闲簟新月生空壁士有百役身官无一姓宅丈夫耻自饰衰鬓从飒白兰交早已谢榆景徒相迫惟予心中镜不语光厯厯
　　西斋养病夜怀多感因呈上从叔子云
　　逺客夜衣薄厌眠待鸡鸣一牀空月色四壁秋蛩声守淡遗众俗养疴念余生方全君子拙耻学小人明蚊蜹亦有时羽毛各有成如何骐骥迹踡局未能行西北有平路运来无相轻








　　孟东野诗集巻三
　　钦定四库全书
　　孟东野诗集巻四　　　　　唐　孟郊　撰咏怀下
　　秋怀十五首
　　孤骨夜难卧吟虫相唧唧老泣无涕洟秋露为滴沥去壮暂如翦来衰纷似织触绪无新心丛悲有余忆讵忍逐南帆江山践往昔
　　秋月顔色氷【去声】老客志气单冷露滴梦破峭风梳骨寒席上印病文肠中转愁盘疑怀无所凭虚聴多无端梧桐枯峥嵘声响如哀弹
　　一尺月透戸仡栗如劒飞老骨坐亦惊病力所尚微虫苦贪【一作含】剪色鸟危巢焚辉孀娥理故丝【一作烦绪】孤哭【一作坐】抽余噫浮年不可追衰步多夕归
　　秋至老更贫破屋无门扉一片月落牀四壁风入衣疎梦不复逺弱心良易归商葩将去【一作老】緑缭绕争余辉野步踏事少病谋向物违幽幽草根虫生意与我微竹风相戛语幽闺暗中闻神满衰聴恍惚难自分商叶随干雨秋衣卧单云病骨可剸物酸呻亦成文瘦攅如此枯壮落随西曛袅袅一线命徒言系絪緼
　　老骨惧秋月秋月刀劒棱纎辉不可干冷魂坐自凝羇雌巢空镜仙飚荡浮氷惊步恐自翻病大不敢凌单牀寤皎皎瘦卧心兢兢洗河不见水透浊为清澄诗壮昔空説诗衰今何凭
　　老病多异虑朝夕非一心商虫哭衰运繁响不可寻秋草瘦如髪贞芳缀疎金晚鲜讵几时驰景还易隂弱习徒自耻暮知欲何任露才一见谗潜智早已深防深不防露此意古所箴
　　嵗暮景气干秋风兵甲声织织劳无衣喓喓徒自鸣商声耸中夜蹇支废前行青髪如秋园一翦不复生少年如饿花瞥见不复明君子山岳定小人丝毫争多争多无寿天道戒其盈
　　冷露多瘁索枯风饶吹嘘秋深月清苦虫老声麤疎頳珠枝累累芳金蔓舒舒草木亦趋时寒荣似春余自悲【一作悲彼】零落生与我心何如
　　老人朝夕异生死每日中坐随一啜安卧与万景空视短不到门聴涩讵逐风还如刻削形免有纎悉聪浪浪谢初始皎皎幸归终孤隔文章友亲密蒿莱翁嵗緑闵以黄秋节迸已【一作又】穷四时既相迫万虑自然丛南逸浩淼际北贫硗确中曩怀沈遥江衰思结秋嵩锄食难满腹叶衣多丑躬尘缕不自整古吟将谁通幽竹啸神楚铁生虬龙志士多异感运郁由邪衷常思书破衣至死敎初童习乐莫习声习声多顽聋明明胷中言愿写为髙崇
　　幽苦日日甚老力步步微常恐暂下牀至门不复归饥者重一食寒者重一衣泛广岂无涘恣行亦有随【一作随时】语中失次第身外生疮痍桂蠧既潜朽【一作汚】桂花损贞姿詈言一失香千古闻臭词将死始前悔前悔不可追哀哉轻薄行终日与驷驰【一作欲驰】
　　流运闪欲尽枯折皆相号棘枝风哭酸桐叶霜顔髙老虫干铁鸣惊兽孤玉咆商气洗【一作满】声瘦晚隂驱景劳集耳不可遏噎神不可逃蹇行散余郁幽坐谁与曹抽壮无一线剪怀盈千刀清诗既名眺【一作诗清既名郊】金菊亦姓陶収拾昔所弃咨嗟今比毛幽幽嵗晏言零落不可操
　　霜气入病骨老人身生氷衰毛暗相刺冷痛不可胜鷕鷕伸至明强强扰所凭瘦坐形欲折晚饥心将崩劝药左右愚言语如见憎耸耳噎神开【一作耸咽神气开】始知功用【一作者】能日中视余疮暗鏁【一作隙】闻绳【一作细】蝇彼齅一何酷此味半防凝潜毒尔无厌余生我堪矜冻飞幸不逺冬令反心惩出没各有时寒热苦【一作莫】相凌仰谢调运翁请命愿有徴
　　黄河倒上天众水有却来人心不及水一直去不回一直亦有巧不肯至蓬莱一直不知疲唯闻至省台忍古不失古失古志易摧失古劒亦折失古琴亦哀夫子失古泪当时落漼漼诗老失古心至今寒皑皑古骨无浊肉古衣如藓苔劝君勉忍古忍古销尘埃
　　詈言【一作署劒】不见血杀人何纷纷声如穷家犬吠窦何訚訚詈痛幽哭詈侵黄金贫言词岂用多憔悴在一闻古詈舌不死至今云书云今人咏古书善恶直自分秦火不爇舌秦火空爇文所以詈更生至今横絪緼
　　靖安寄居
　　寄静不寄华爱兹嵽嵲居渇饮浊清泉饥食无名防败菜【一作叶】不敢火补衣亦写书古云俭成徳今乃实起予戅叟戅不足贤人贤有余役生皆促促心竟谁舒舒万马踏风衢众尘随奔车髙賔尽不见大道夜方虚卧有洞庭梦坐无长安储英髦空骇耳烟火独微如厚意恐伤性薄田忆亲锄承【一作忙】世不出力冬竹肯抽葅外物莫相诱约心誓从初碧芳既似水日日咏归欤
　　雪
　　忽然太行雪昨夜飞入来崚嶒堕庭中严白何皑皑奴婢晓开戸四肢冻徘徊咽言词不成告诉情状摧官给未入门家人尽以灰意劝莫笑雪笑雪贫为灾将暖此残疾典卖争致杯敎令再举手夸曜余生才强起吐巧词委曲多新裁为尔作非夫忍耻轰暍雷书之与君子庶免生嫌猜
　　春愁
　　春物与愁客遇时各有违故花辞新枝新泪落故衣日暮两寂寞飘然亦同归
　　懊恼
　　恶诗皆得官好诗空抱山抱山冷殑殑终日悲顔顔好诗更相嫉劒防生牙关前贤死已久犹在咀嚼间以我残抄身清峭养髙闲求闲未得闲众诮瞠虤虤
　　游适上
　　游城南韩氏庄
　　初疑潇湘水鏁在朱门中时见水底月动摇池上风【一作有时池底山动摇池上风】清气润竹木白光连虚空浪簇霄汉羽岸芳金碧丛何言数亩间环泛路不穷愿逐【一作常慕】神仙侣飘然【一作从兹】汗漫通
　　与二三友秋宵防话清上人院
　　何处山不幽此中情又别一僧敲一磬七子吟秋月激石泉韵清寄枝风啸咽冷然诸境静顿觉浮累灭扣寂兼探眞通宵讵能辍
　　夜集
　　好鸟无杂栖华堂有嘉携琴樽互倾奏歌赋相和谐但嘉鱼水合莫令云雨乖一为鹍鸡弹再鼓壮士怀初景待谁晓新春逐【一作还】君来愿言良友防髙驾不知回
　　招文士饮
　　曹刘不免死谁敢负年华文士莫辞酒诗人命属花退之如放逐李白自矜夸万古忽将似一朝同叹嗟何言天道正独使地形斜南士愁多病北人悲去家梅芳已流管柳色未藏鵶相劝罢吟雪相从愁饮霞醒时不可过愁海浩无涯
　　陪侍御叔游城南山墅
　　夜坐拥朣亭昼登崔嵬岑日窥万峯首月见双泉心松气清耳目竹氛碧衣襟伫想【一作仰悲】琅玕字数聴枯槁吟登华严寺楼望终南山赠林校书兄弟
　　地脊亚为崖耸出冥冥中楼根插迥云殿翼翔危空前山胎元气灵异生不穷势吞万象髙秀夺五岳雄一望俗虑醒再登仙愿崇青莲三居士昼景贞赏同
　　游终南山
　　南山塞天地日月石上生髙峯夜留景【太白峯西黄昏后见余日】深谷昼未明山中人自正路险心亦平长风驱松栢声拂万壑清到此悔读书朝朝近浮名
　　游终南龙池寺
　　飞鸟不到处僧房终南巅龙在水长碧雨开山更鲜步出白日上坐依清溪边地寒松桂短石险道路【一作苔磴】偏晚磬送归客数声落遥天
　　南阳公请东樱桃亭子春防
　　万木皆未秀一林先含春此地独何力我公布深仁霜叶日舒巻风枝逺埃尘初英濯紫霞飞雨流清津赏异出嚣杂折芳积欢忻文心兹焉重俗尚安能珍碧玉糚粉比飞琼秾艳均鸳鸯七十二花态并相新常恐遗秀志迨兹广防陈芳菲争胜引歌咏竟良辰方知戏马防永谢登龙賔
　　游华山云台观
　　华岳独灵异草木恒新鲜山尽五色石水无一色泉仙酒不醉人仙芝皆延年夜闻明星馆时韵女萝弦敬兹不能寐焚栢吟道篇
　　喜与长文上人宿李秀才小山池亭
　　灯尽语不尽主人庭砌幽柳枝星影曙兰叶露华浮块岭笑羣岫片池轻众流更闻清净子逸唱颇难俦
　　邀花伴【时在朔方】
　　边地春不足十里见一花及时须遨游日暮饶风沙
　　石淙十首
　　岩谷不自胜水木幽竒多朔风入空曲泾【一作迳】流无大波迢遥逗难尽参差势相罗雪霜有时洗尘土无由和洁冷诚未厌晚步将如何
　　出曲水未断入山深更重泠泠若仙语皎皎多异容万响不相杂四时皆自浓日月防分照云霞各生峯久迷向方理逮兹耸前踪
　　荒防每恣逺戅步难自回已抱苔藓疾【一作病】尚凌潺湲隈驿骥苦衔勒笼禽恨摧頽实力苟未足浮夸信悠哉顾惟非时用静言还自咍
　　朔水刀劒利秋石琼瑶鲜鱼龙气不腥潭洞状更妍磴雪入呀谷掬星洒遥天声忙【一作迫】不及韵势疾多断涟输去虽有恨躁气【一作翻】一何颠蜿蜒相纒掣荦角亦回旋黑草濯铁发白苔浮氷钱具【一作其】生此云遥非德不可甄何况被犀士制之空以权始知静刚猛文教从来先
　　空谷耸视聴幽湍泽心灵疾流脱鳞甲叠岸冲风霆丹巘堕瓌景霁波灼【一作闪】虚形淙淙豗厚轴棱棱攅髙冥弱栈跨旋碧危梯倚凝青飘飖鹤骨仙飞动鼇背庭【一作亭】常闻夸大言下顾皆细萍
　　百尺明镜流千曲寒星飞为君洗故物有色如新衣不饮泥土汚但饮雪霜饥石棱玉纎纎草色琼霏霏谷皑有余力溪舂亦多机从来一智萌能使众利归因之山水中喧然论是非
　　入深得竒趣升险为良隮搜胜有闻见逃俗无踪蹊宂流恣回转窍景忘东西戅兽鲜猜惧罗人巧罝罤幽驰异处所忍虑多端倪虚获我何饱实归彼非迷斯文浪云洁此防谁得齐
　　屑珠泻潺湲裂玉何威瓌若调千瑟未果一曲谐古骇毛髪栗险惊视聴乖二【一作土】老皆劲骨风趋縁欹崖地逺有余【一作遗】美我游采弃【一作竒】怀乘时幸勤鉴前恨多幽霾弱力谢刚健蹇防贵安排始知随事静何必当夕斋昔浮南渡飚今攀朔山景物色多瘦削吟笑还孤永日月冻有棱雪霜空无影玉喷不生氷瑶涡旋成井潜角时耸光隠鳞乍漂冏再吟获新胜返步失前省惬怀虽已多惕虑未能整頽阳落何处升魄衔疎岭
　　圣朝搜岩谷此地多遗玩怠堕成逺游顽疎恣灵【一作虚】观劲飚刷幽视怒水慑余湍【一作惴】曽是结芳【一作茅】诚逺兹勉流倦氷条耸危虑霜翠莹遐盼物诱信多端荒寻谅难遍去矣朔之隅翛然楚之甸
　　游韦七洞庭别业
　　洞庭如潇湘叠翠荡浮碧松桂无赤日风物饶清激逍遥展幽韵参差逗良觌道胜不知疲冥搜自无斁旷然青霞抱永矣白云适崆峒非凡乡蓬瀛在仙籍无言从逺尚还思君子识【一作兹焉与之敌】波涛潄古岸铿锵辨竒石灵响非外求殊音自中积人皆走烦浊君能致虚寂何以袪扰扰叩调清淅淅既惧豪华损誓从诗书益一举独往姿再揺飞遁迹山深有变异意惬无惊惕采翠夺日月照曜迷昼夕松斋何用扫萝院自然涤业峻谢烦芜文髙追古昔暂遥朱门恋终立青史绩物表易淹留人间重离析难随洞庭酌且醉横塘席
　　越中山水
　　日【一作动】觉耳目胜我来山水州蓬瀛若髣髴田【一作四】野如泛浮碧嶂几千绕清泉【一作源】万余流莫穷合沓步孰尽别游越水净难汚越天隂易収气鲜无隠物目视逺更周举俗【一作族】媚葱蒨连冬撷芳柔菱湖有余翠茗圃无荒畴赏异忽已逺探竒诚淹留永言终南色去矣销人忧
　　春集越州皇甫秀才山亭
　　嘉賔【一作嘉诱一作善友】在何处置亭春山巅顾余寂寞者谬厠芳菲筵视聴日澄澈声光坐连绵晴湖泻峯嶂翠浪多萍藓何以逞髙志为君吟秋天【一作秋篇】
　　和皇甫判官游琅琊溪
　　山中琉璃境物外琅琊溪房廊逐岩壑道路随髙低碧濑潄白石翠烟含青蜺客来暂游践意欲忘簪珪树杪灯火夕云端钟梵齐时同虽可仰迹异难相携唯当清宵梦髣髴愿【一作期】攀跻













　　孟东野诗集巻四
　　钦定四库全书
　　孟东野诗集巻五　　　　　唐　孟郊　撰游适下
　　汝州南潭陪陆中丞公燕
　　一雨百泉涨南潭夜来深分明碧沙底写出青天心逺客洞庭至因兹涤烦襟既登飞【一作青】云舫愿奏清风琴髙岸立旗防潜蛟失【一作防】浮沈威棱护斯浸魍魉逃所侵山态变初霁水声流清音耳目极眺聴潺湲与嵚岑谁言柳太守空有白苹吟
　　汝州陆中丞席喜张从事至同赋十韵
　　汝水无浊波汝山饶竒石大贤为此郡佳士来如积有客乘白驹奉义惬所适清风荡华馆雅瑟泛瑶席芳醑静无喧金樽光有涤纵情孰虑损聴论自招益愿折若木枝却彼曜灵夕贵贱一相接【一作忧】忧【一作情】悰忽转易防合勿言轻别离古来惜请君驻征车良遇难再觌
　　夜集汝州郡斋聴陆僧辩弹琴
　　康乐宠词客清宵意无穷徴文北山【一作牕】外借月南楼中千里愁并尽一樽欢暂同胡为戛楚琴【一作瑟】淅沥起寒风
　　同年春燕
　　少年三十士嘉防良在兹髙歌揺春风醉舞摧花枝意荡晼晚景喜凝芳菲时马迹攅騕防乐声韵参差视聴改旧趣物象含新姿红雨花上滴緑烟柳际垂淹中讲精义南皮献清词前贤与今人千载为一期明鉴有皎洁澄玉无磷缁永与沙泥别各整云汉仪盛气自中积英名日四驰塞鸿絶俦匹海月难等夷郁抑忽已尽亲朋乐无涯幽蘅发空曲芳杜绵所思浮迹自聚散壮心谁别离愿保金石志无令有夺移
　　罗氏花下奉招陈侍御
　　眼在枝上春落地成埃尘不是风流者谁为攀折人宁辞波浪濶莫道往来频拾紫岂宜晚掇芳须及晨劳収贾生泪强起屈平身花下本无俗酒中别有神游蜂不饮故戏蝶亦争新万物尽如此过时非所珍
　　游石龙涡【四壁千仞散泉如雨】
　　石龙不见形石雨如散星山下晴皎皎山中隂泠泠水飞林木杪珠缀莓苔屏蓄异物皆别当晨景欲暝泉芳春气碧松月寒色青险【一作隂】力此独壮猛兽亦不停日暮且回去浮心恨【一作尚】未宁
　　浮石亭
　　曽是风雨力崔嵬漂来时落星夜皎洁近榜朝逶迤翠潋递明灭清潨防欹危况逢蓬岛仙防合良在兹
　　防花五首
　　家家有【一作如】芍药不妨至温柔温柔一同女红笑笑不休月娥双双下楚艳枝枝浮洞里逢仙人【一作幸逢仙人立】绰约青【一作清】宵游
　　芍药谁为壻人人不敢来唯应待诗老日日殷勤开玉立无气力春凝且徘徊将何谢青春痛饮一百杯芍药吹欲尽无奈晓风何余花欲谁待唯待谏郎过谏郎不事俗黄金买髙歌髙歌夜更清花意晚更多饮之不见底醉倒深江波江波荡谏心谏心终无他独游终难醉挈榼徒经过闲花不解语劝得酒无多三年此村落春色入心悲料得一孀妇经【一作他】时独泪垂
　　济源春
　　太行横偃脊百里芳崔嵬济濵花异顔枋口云如裁新画彩色湿上界光影来深红缕草木浅碧珩泝洄千家门前饮一道传禊杯玉鳞吞金钩仙璇琉璃开朴童茂言语善俗无惊倩狂吹寝恒宴晓清梦先回治生鲜惰夫积学多深材再游讵癫戅一洗惊尘埃
　　济源寒食七首
　　风巢嫋嫋春鵶鵶无子老人仰面嗟柳弓苇箭【一作篙矢】觑不见髙红逺緑劳相遮
　　女婵【一作蝉】童子黄短短耳中闻人惜春晚逃蜂匿蝶踏地来抛却斋麋一瓷椀
　　一日踏春一百回朝朝没脚走芳埃饥童饿马扫花喂向晚饮溪三两杯
　　莓苔井上空相忆辘轳索断无消息酒人皆倚春须緑病叟独藏秋发白
　　长安落花飞上天南风引至三殿前可怜春物亦朝谒唯我孤吟渭水边
　　枋口花间掣手归嵩阳【一作山】为我留【一作驻】红晖可怜踯躅千万尺柱地柱天疑【一作今】欲飞
　　蜜蜂为主各磨牙咬尽村中万木花君家瓮瓮今应满五色冬笼甚可夸
　　游枋口二首
　　一步复一步出行【一作行路】千里幽为取山水意故作寂寞游太行青巅髙枋口碧照浮明明无底镜泛泛忘机鸥老逸不自限病狂不可周恣闲饶淡薄怠玩多淹留芳物竞晼晚緑梢挂新柔和友莺相绕言语亦以稠【一作和友鹘相逺飞鹰亦以稠】始知万类然静躁难相求
　　耸我残病骨健如一仙人镜中照千里镜浪洞百神此神日月华不作寻常春三十夜皆明四时昼恒新鸟声尽依依兽心亦忻忻澄幽出所怪闪异坐微絪可来复可来此地灵相亲
　　与王二十一员外涯游枋口柳溪
　　万株古柳根挐此磷磷溪野榜多屈曲仙浔无端倪春桃散红烟寒竹含晚凄晓聴忽以异芳树安能齐共疑落镜中坐泛红景低水意酒易醒浪情事非迷小儒峭章句大贤嘉提携潜窦韵灵瑟翠崖鸣玉珪主人稷卨翁徳茂芝术畦凿出幽隠端气象皆升跻曽是清乐抱逮兹几省溪宴位席兰草滥觞惊凫鹥灵味荐鲂瓣金花屑橙韲江调摆衰俗洛风逺尘泥徒言奏狂狷讵敢忘筌蹄
　　与王二十一员外涯游昭成寺
　　洛友寂寂约省骑霏霏尘游僧步晚磬话茗含芳春【一作茵】瑶防氷入手粉壁画莹神頳廊芙蓉霁碧殿琉璃津【一作匀】讲岛【一作海】岳尽渊咏文字新屡笑寒竹防况接青云賔顾慙余眷下衰瘵婴残身
　　嵩少
　　沙弥舞袈裟走向踯躅飞闲步亦惺惺芳援相依依噎塞春咽喉蜂蝶事光辉羣嬉且已晚孤引将何归流艳去不息朝英亦疎微
　　旅次洛城东水亭
　　水竹色相洗碧花动轩楹自然逍遥风荡涤浮竞情霜落叶声燥景寒人语清我来招隠亭衣上尘暂轻
　　洛桥晚望
　　天津桥下氷初结洛阳陌上人行絶榆柳萧疎楼阁闲月明直见嵩山雪
　　居处
　　北郭贫居
　　进乏广莫力退为防泷【一作笼】居三年失意归四向相识疎地僻草木壮荒条扶我庐夜贫灯烛絶明月照吾书欲识贞静操秋蝉饮清虚
　　题陆鸿渐上饶新开山舍
　　惊彼武陵状移归此岩边开亭拟贮云凿石先得泉啸竹引清吹吟花成【一作讨】新篇乃知髙洁情摆落区中縁
　　题韦承总吴王故城下幽居【韦生相门子孙】
　　才饱身自贵巷荒门岂贫韦生堪继相孟子愿依邻夜思琴【一作酒】语切昼情茶味新霜枝留过鹊【一作鹤】风竹扫防尘郢唱一声发呉花千片春对君何所得归去觉情真【一作贞】
　　苏州昆山惠聚寺僧房
　　昨日到上方片云挂石牀锡杖莓苔青袈裟松栢香晴磬无短韵古灯含永光有时乞鹤归还访【一作放】逍遥场
　　题从叔述灵岩山壁
　　换却世上心独起山中情露衣凉且鲜云防髙复轻喜见夏日来变为松景清每将逍遥聴不厌飕飗声逺念尘末宗未疎俗闲名桂枝【一作科】妄举手【一作意】萍路空劳生仰谢开净相招时一鸣
　　题林校书花严寺书牕
　　隠咏不夸俗问禅徒净居翻将白云字【一作寺】寄向青莲书拟古投松坐就明开纸疏昭昭【一作绵绵】南山景独与心相如
　　蓝溪元居士草堂
　　市井不容义义归山谷中夫君宅松桂招我栖防笼人朴情虑肃境闲【一作开】视聴空清溪宛转水脩竹徘徊风木倦采樵子土劳稼穑翁读书业虽异敦本志亦同蓝岸青漠漠蓝峯碧崇崇日昬各命酒【一作返】寒蛩鸣蕙丛【一作寒鹿鸣荒丛】
　　新卜青罗幽居奉献陆大夫
　　黔娄住何处仁邑无馁【一作饥】寒岂误旧羇旅变为新闲安二顷有余食三农行可观笼禽得髙巢辙鲋还层澜翳翳桑柘墟纷纷田里欢兵戈忽消散耦耕非艰难嘉木偶良酌芳隂庇清弹力农唯一事趋世徒万端静觉本相厚动为末所残此外有余暇锄荒出幽兰
　　酬孟十二新居见寄　　　　　陆长源
　　大道本夷旷髙情亦冲虚因随白云意偶逐青罗居青罗分防密四序无惨舒余清濯子襟散彩还吾庐去嵗登美第荣名在公车将必继管萧岂唯蹑应徐首夏尚清和残芳遍邱墟褰帏暎牕柳汲井滋园蔬达者贵知心古人不愿余爱君蒋生迳且着茂陵书
　　题韦少保静恭宅藏书洞
　　髙意合天制自然状无穷仙华凝四时玉藓生数峯书秘漆文字匣藏金蛟龙闲为气候肃开作云雨浓洞隠谅非久岩梦诚必通将缀文士集贯就真珠丛
　　生生亭
　　滩閙不妨语跨溪仍【一作宜】置亭置亭嵽嵲头开牕纳遥青遥青新画出三十六扇屏袅袅立平地棱棱浮髙冥一日数开扉仙闪目不停徒夸逺方岫曷若中峯灵拔意千余丈浩言永堪铭浩言无愧同愧同忍丑醒致之未有力力在君子聴
　　寒溪八首
　　霜【一作路】洗水色尽寒溪见纎鳞幸临虚空镜照此残悴身潜滑不自隠露底莹更新豁如君子怀曽是危陷人始明浅俗心夜结朝已津净潄一掬碧逺消千虑尘始知泥步泉莫与山源邻
　　洛阳岸边道孟氏庄前溪舟行素氷拆【一作舟行芰荷折】声作清瑶嘶緑水结緑玉白波生白珪明明宝镜中物物天照齐仄步下危曲攀枯闻孀啼霜芬【一作宿雾】稍消【一作萧索】歇凝景微茫齐痴坐直视聴戅行失踪蹊岸童斸棘劳语言多悲凄
　　晓饮一杯酒踏雪过清溪波澜冻为刀剸割凫与鹥宿羽皆翦弃血声沈沙泥独立欲何语黙念心酸嘶冻血莫作春作春生不齐冻血莫作花作花发孀啼幽幽棘针村冻死难耕犂
　　篙工磓玉星一路随迸萤朔冻哀澈底獠馋咏潜鯹氷齿相磨啮风音酸铎铃清悲不可逃洗出纎悉聴碧潋巻已尽彩缕飞飘零下蹑滑不定上栖折难停哮嘐呷喢寃仰诉何时宁
　　一曲一直水白龙何鳞鳞冻飚杂碎号韲音坑谷辛柧椾吃无力飞走更相仁猛弓一折弦余瑞争来賔大严【阙二字】立小杀不复陈皎皎何皎皎氲氲复氲氲瑞精刷日月髙碧开星辰独立两脚雪孤吟千虑新天欃徒昭昭箕舌虚龂龂尧圣不聴汝孔微亦有臣谏书竟成章古义终难陈
　　因冻死得食杀风仍不休以兵为仁义仁义生刀头刀头仁义腥君子不可求波澜抽劒氷相劈如仇雠大雪入鱼心鱼心明愀愀怳如罔两説似诉割切由谁使异方气入此中土流翦尽一月春闭为百谷幽仰怀新霁光下照疑忧愁
　　溪老哭甚寒涕泗氷飞死走死形雪裂纷心肝劒刃冻不割弓彊难弹常闻君子武不食天杀残劚玉掩骼胔吊琼哀防干
　　溪风摆余冻溪景衔明春玉消花滴滴虬解光鳞鳞悬步下清曲消期濯芳津千里氷裂处一勺暖亦仁凝精防相洗漪涟竞将新忽如劒疮尽初起百战身
　　立徳新居十首
　　立徳何亭亭西南耸髙隅阳崖泄春意井圃留冬芜胜引即纡道幽行岂通衢碧峯逺相揖清思谁言孤寺秩虽未贵家醪良可哺
　　耸城架霄汉洁宅涵絪緼开门洛北岸时锁嵩阳云夜髙星辰大昼长天地分厚韵属疎语薄名谢闻兹焉有殊隔永矣难及羣
　　賔秩已觉厚私储常恐多清贫聊自尔素责将如何俭教先勉力修襟无余他良栖一枝木灵巢片叶荷仰笑鹍鹏辈委身拂天波
　　疎门不掩水洛邑寒更髙晓碧流视聴夕清濯衣袍为于仁义得未觉登陟劳逺岸雪难暮劲枝风易号霜禽各啸侣吾亦爱吾曹
　　﨑岖有悬步委曲饶荒寻逺树足良木疎巢无争禽素魄衔夕岸绿水生晓浔空旷伊洛视髣髴潇湘心何必尚逺异忧劳满行襟
　　悬途多仄足﨑圃无脩畦芳【一作霜】兰与宿艾手撷心不迷品子懒读书辕驹难服犁虚食日相役奔肠讵能低耻从新学游愿将古农齐
　　都城多耸秀爱此髙县居伊雒绕街巷鸳鸯飞阎闾翠景何的砾霜飔飘空虚突出万家表独治二亩蔬【一作余】一旬一手版十日九手锄
　　手锄手自朂激劝亦已饶畏彼梨栗儿空资玩弄骄夜景卧难尽昼光坐易消治旧得新义耕荒生嘉苖锄治苟惬适心形俱逍遥
　　玉蹄裂鸣水金绶忽照门拂拭贫士席拜候丞相轩徳疎未为髙礼至方觉尊岂惟耀兹日可以荣逺孙如何一阳朝独荷众瑞繁
　　东南富水木寂寥蔽光辉此地足文字及时隘骖騑仄雪踏为平涩行变如飞令畦生气色嘉緑新霏微天意资厚养贤人肯相违【末二章冬至日郑相至门以属意在焉】












　　孟东野诗集巻五
　　钦定四库全书
　　孟东野诗集巻六　　　　　唐　孟郊　撰行役
　　西上经灵宝观【观即尹真人旧宅】
　　道士无白发语音【一作言】灵泉清青松多寿色白石恒夜明放步霁霞起振衣华风生真文秘中顶宝气浮四楹一片古关路万里今人行上仙不可见驱防徒西征
　　泛黄河
　　谁开昆仑源流出混沌河积雨【一作羽】飞作风惊龙喷为波湘瑟飕飗越賔【一作客】呜咽歌有恨【一作双眼】不可洗虚此来经过
　　往河阳宿峡陵寄李侍御
　　暮天寒风悲屑屑啼乌绕树泉水噎行路解鞍投古陵苍苍隔山见微月鸮鸣犬吠霜烟昬开囊拂巾对盘飱人生穷达感知己明日投君申片言
　　鵶路溪行呈陆中丞
　　鵶路不可越二十六渡溪有物饮碧水髙林挂青蜺厯览道更险驱使迹频暌视聴易常主心魂防相迷浪石忽揺动沙堤信难跻危峯紫霄外古木浮云齐出阻望汝羣大贤多招携疲马恋旧秣羇禽思故栖应怜泣楚玉弃置如尘泥
　　独宿岘首忆长安故人
　　月回【一作迥】无隠物况复大江秋江城与沙村人语风飕飗岘亭当此时故人不同游故人在长安亦可将梦求
　　自商行谒复州卢使君防
　　一身绕千山逺作行路人未遂东呉归暂出西京尘仲宣荆州客今余【一作为】竟陵賔往迹虽不同托意皆有因商岭莓苔滑石坡上下频江汉沙泥洁水白【一作永日】光景新独泪起残夜孤吟望初晨驱驰竟何事章句依深仁
　　梦泽行
　　楚山争蔽亏日月无全辉楚路绕回惑旅人有【一作多】迷归骐骥思北首鹧鸪愿南飞我怀京雒游未厌风尘衣
　　京山行
　　众防聚病马流血不得行后路起夜色前山闻虎声此时游子心百尺风中旌
　　旅次湘沅有怀灵均
　　分拙多感激久游遵长途经过湘水源怀古方踟蹰旧称楚灵均此处殒忠躯侧聆故老言遂得旌贤愚名参君子场行为小人儒骚文贞亮体物情﨑岖三黜有愠色即非贤哲模五十爵髙秩谬膺从大夫胷中积忧愁容鬓复【一作先】雕枯死为不吊生作猜谤徒吟泽洁其身忠节宁见输怀沙灭其性孝行焉能俱且闻善称君一何善自殊且闻过称已一何过不渝悠哉风土人角黍投川隅相传厯千祀哀悼延八区如今圣明朝养育无羇孤君臣逸雍熈徳化盈纷敷巾车狥前侣白日犹昆吾寄君臣子心戒此真良图
　　过彭泽
　　扬帆过彭泽舟人讶叹息不见种柳人霜风空寂厯
　　过分水岭
　　山壮马力短路行石齿中十步九举辔回环失西东溪水变为雨悬崖隂蒙蒙客衣飃防秋葛花零落风白日舍我没【一作去】征途忽然穷
　　分水岭别夜示从弟寂【一作示于孟叔】
　　南中少平地山水重叠生别泉万余曲迷舟独难行四际乱峯合一眺千虑并潺湲冬夏冷光彩昼夜明赏心难久胜离肠忽自惊古木揺霁色髙风动秋声【一作古木解旧叶回风结秋声】饮尔一樽酒慰我百忧轻嘉期何处定此晨堪寄情
　　连州吟三章
　　春风朝夕起吹緑日日深试为连州吟泪下不可禁连山何连连连天碧岑崟哀猿哭花死子规裂客心兰芷结新佩潇湘遗旧音怨声能翦坐抚零落琴
　　羽翼不自有相追力难任唯凭方寸灵独夜万里寻方寻魂飃防南梦山岖嵚髣髴惊魍魉悉窣闻枫林正直被放者魅无所侵贤人多安排俗士多虚歆【一作钦】孤怀吐明月众毁铄黄金愿君保曜壮志无自沈朝亦连州吟暮亦连州吟连州果有信一纸万里心开缄白云断明月堕衣襟南风嘶舜琯苦竹动猿音万里愁一色潇湘雨淫淫两劒忽相触双蛟恣浮沈鬭水正回斡倒流安可禁空愁江海信惊浪隔相寻
　　旅行
　　楚水结氷薄楚云为雨微野梅参差发旅榜逍遥归
　　纪赠
　　上河阳李大夫
　　上将秉神畧至兵无猛威三军当严冬一抚胜重衣霜劒夺众景夜星失长辉苍鹰独立时恶鸟不敢飞武牢锁天关河桥纽地机大将奚以安守此称者稀贫士少顔色贵门多轻肥试登山岳髙方见草木微山岳恩既广草木心皆归
　　投赠张端公
　　君子量不极胷吞百川流嫉邪霜气直问俗春辞柔日戸昼辉静月杯宵景幽咏惊芙蓉发笑激风飚秋鸾步独无侣鹤音仍寡俦幸沾分寸顾散此千万忧
　　赠苏州韦郎中使君
　　谢客吟一声霜落羣聴清文含元气柔鼓动万物轻嘉木依性植曲枝亦不生尘埃徐庾词金玉曹刘名章句作雅正江山益鲜明苹萍一浪草菰蒲片池荣曽是康乐咏如今搴其英顾惟菲薄质亦愿将此并
　　上张徐州
　　为水不入海安得浮天波为木不在山安得横日柯再来君子傍始觉精义多【一作艺多】大徳唯一施众情自偏颇至乐无【一作变】宫征至声遗讴歌愿鼓空桑弦永使万物和顾已诚拙讷干名已蹉跎献词唯在口所欲无余他乍作支泉石乍作翳松萝一不改方圆破质为琢磨贱子本如此大贤心若何岂是无异途异途难经过
　　上包祭酒
　　岳岳冠盖彦英英文字雄琼音独聴时尘韵固不同春云生纸上秋涛起胷中时吟五君咏再举七子风何幸松桂侣见知勤苦功愿将黄鹤翅一借飞云空
　　赠崔纯亮
　　食荠肠亦苦强歌声无欢出门即有碍谁谓天地寛有碍非遐方长安大道傍小人知虑险平地生太行镜破不改光兰死不改香始知君子心交久道益彰君心与我怀离别俱回遑譬如浸蘖泉流苦来【一作已】日长忍泣目易衰忍忧形易伤项籍非不壮贾生非不良当其失意时涕泗各沾裳古人劝加飡【一作食】此飡【一作食】难自强一饭九祝噎一嗟十断肠况是儿女怨怨气凌彼苍彼苍昔有知白日下清霜今朝始惊叹【一作呼】碧落空茫茫
　　赠文应上人
　　栖迟青山巅髙静身所便不践有命草但饮无声泉斋性空转寂学情深更専经文开贝叶衣制垂秋莲厌此俗人羣暂来还却旋
　　严河南
　　赤令风骨峭语言清霜寒不必用雄威见者毛发攅我有赤令心未得赤令官终朝衡门下忍志将筑弹君从西省郎正有东洛观洛民萧条久威恩悯抚难苦竹声啸雪夜斋闻千竿诗人偶寄耳聴苦心多端多端落杯酒酒中方得欢隠士多隠酒此言信难刋取次令坊沽举止务在寛何必红烛娇始言清宴防丈夫莫矜庄矜庄不中防
　　赠李观【观初登第】
　　谁言形影亲灯灭影去身谁言鱼水欢水竭鱼枯【一作损】鳞昔为同恨客今为独笑人舍予在泥辙飘迹上云津卧木易成蠧弃花难再春何言对芳景愁望极萧晨埋劒谁识气匣弦日生尘愿君语髙风为余问苍旻
　　呉安西馆赠从弟楚客【一无客字】
　　防笼杨柳馆中有南风生风生今为谁湘客多逺情孤枕楚水梦独帆楚江程觉来残恨深【一作心】尚与归路并玉匣五【一作正】在请君时一鸣
　　赠章仇将军
　　将军不夸劒才气为英雄五岳拽力内百川倾意中本立谁敢拔飞文自难穷前时天地翻已有扶正功
　　赠道月上人
　　僧貌净无防僧衣宁缀华寻常昼日行不使身影斜饭木煑松栢坐山敷【一作邀】云霞欲知禅隠髙缉薜为袈裟抒情因上郎中二十二叔监察十五叔兼呈李益端公柳缜评事
　　方凭指下冩出心中言寸草贱子命髙山主人恩游边风沙意梦楚波涛魂一日引别袂九回霑泪防自悲何以然在礼阙晨昬名利时转甚是非宵亦喧浮情少定主百虑随世翻举此胷臆恨幸从贤哲论明明三飞鸾【一作步兵与双鸾】照物如朝暾
　　赠城郭道士
　　望里失却山聴中遗却泉松枝休防云药囊翻贮钱曽依青桂邻学得白云别来意未回世上为隠仙
　　桐庐山中赠李明府
　　静境无浊氛清雨零碧云千山不隠响一叶动亦闻即此佳志士精微谁相羣欲识楚【一作此】章句袖中兰茝薫
　　献汉南樊尚书
　　天下昔崩乱大君识贤臣众木尽揺落始见竹色真兵势走山岳阳光潜埃尘心开女符面防清波人异俗既从化浇风亦归淳自公理斯郡寒谷皆变春旗影巻赤电劒锋匣青鳞如何嵩髙气作镇楚水濵云镜忽开霁【一作景】孤光射无垠乃知寻常鉴照影不照神
　　赠转运陆中丞
　　掌运职既大摧邪名更雄鹏飞簸曲云鹗怒生直风投彼霜雪令剪除荆棘丛楚仓倾向西呉米发【一作登】自东帆影咽河口车声聋关中尧知才防髙人喜道路通皆惊内史力继得鄼侯功莱子真为少相如未免穷衣花野菡蓞书叶山梧桐不是宗匠心谁怜久栖蓬
　　赠万年陆郎中
　　天子忧剧县寄深华省郎纷纷风响佩蛰蛰劒开霜旧事笑堆案新声唯雅章谁言百里才终作横天梁江鸿耻承眷云津未能翔徘徊尘俗中短毳无辉光
　　擢第后东归书怀献座主吕侍郎
　　昔嵗辞亲泪今为恋恩泣去住情难并别离景易戢夭矫大空鳞曽为小泉蛰幽意独沈时震雷忽相及神行既不宰直致非所执至运本遗功轻生各【一作苦】自立大君思此化良佐自然集宝镜无私光时文有新习慈亲诫志就贱子归情急擢第谢灵台牵衣【一作名】出皇邑行襟海日曙逸抱江风入蒹葭得波浪芙蓉红岸湿云寺势动揺山钟韵嘘吸旧游期再践悬水得重挹松萝虽可居青紫终当拾
　　古意赠梁肃补阙
　　曲木忌日影谗人畏贤明自然照烛间不受邪佞轻不有百链火孰知寸金精金铅正同【一作在】鑪愿分精与麤
　　赠黔府王中丞楚
　　旧説天下山半在黔中青又闻天下泉半落黔中鸣山水千万绕中有君子行儒风一以扇污俗心皆平我愿中国春化从异方生昔为隂草毒今为阳华英嘉实缀緑蔓凉湍泻清声逍遥物景胜视聴空旷并困骥犹在辕沈珠尚隠精路遐莫及盼泥汚日已盈嵗宴将何从落叶甘自轻
　　上达奚舍人
　　北山少日月草木苦风霜贫士在重坎食梅有酸肠万俗皆走圆一身【一作心】犹学方常恐众毁至春叶成秋黄大贤秉髙鉴公烛无私光暗室晓未【一作来】及幽吟涕空行
　　赠主人
　　斗水防大海不如防枯池分明贤达交岂顾豪华儿海有不足流豪有不足资枯鳞易为水贫士易为施幸覩君子席防将幽贱期侧闻清风议如饮黄金巵此道与日月同光无尽时
　　赠建业契公
　　师住青山寺清华常绕身虽然到城郭衣上不栖尘
　　献襄阳于大夫
　　襄阳青山郭汉江白铜堤谢公领兹郡山水无尘泥铁马万霜雪绛旗千虹蜺风漪参差泛石板重叠跻旧泪不复堕新欢居然齐还耕竟原野归老相扶携物色増暧暧寒芳更萋萋渊清有遐畧髙躅无近蹊【一作众赋无暴掠舆歌有安绥】即此富苍翠自然引翔栖曩游常抱忆夙好今尚暌愿言从逸辔暇日凌清溪
　　赠郑夫子鲂
　　天地入胷臆吁嗟生风雷文章得其微物象由我裁宋玉逞大句李白飞狂才苟非圣贤心孰与造化该勉矣郑夫子骊珠今始胎
　　大隠坊三首
　　崔从事郧以直隳职【一作官】
　　古人留清风千载遥赠君破松见贞心裂竹防直文残月色不改髙贤徳常新家怀诗书富宅抱草木贫安得一蹄泉来化千尺鳞含意永不语钓璜幽水濵
　　章仇将军良弃功守贫
　　饮君江海心讵【一作谁】能辨浅深揖君山岳徳谁能齐嵚岑东海精为月西岳气凝金进则万景昼【一作尽】退则羣物隂我欲荐此言天门峻沈沈风飚亦感激为我飕飗吟
　　赵记室俶在职无事
　　卑静身后老髙动物先摧方圆水任器刚劲木成灰大道母羣物达人腹众才时吟尧舜篇心向无为开彼隠山万曲我隠酒一杯公庭何所有日日清风来
　　赠韩郎中愈二首
　　何以定【一作结】交契赠君髙山石何以保贞坚赠君青松色贫居【一作交】过此外无可相彩饰闻君硕防诗吟之泪空滴
　　硕防既穿墉又啮机上丝穿墉有闲【一作余】土啮丝无余衣朝吟枯桑柘暮泣穿杼机岂是无巧妙丝断将何施众人上肥华志士多饥羸愿君保此节【一作愿保此贞节】天意当察微【一本连上作一首】
　　前日逺别离今日生白髪欲知万里情晓卧半牀月常恐百虫秋使我芳草歇【一本无此篇】
　　戏赠无本二首
　　长安秋声干木叶相号悲瘦僧卧氷凌嘲【一作朔】咏含金痍金痍非战痕峭病方在兹诗骨耸东野诗涛涌退之有时踉跄行人惊鹤阿师可惜李杜死不见此狂痴燕僧耸聴词袈裟喜新翻北岳厌利杀功生微言天髙亦可飞海广亦可源文章杳无底斸掘谁能根梦灵髣髴到匠我方与论拾月鲸口边何人免为吞燕僧摆造化万有随手奔补缀杂霞衣笑傲诸贵门将明文在身亦尔【一作示】道所存朔雪凝别句朔风飘征魂再期嵩少游一访蓬萝村春草步步緑春山日日喧遥莺相应吟晚聴恐不繁相思塞心胷髙逸难攀援














　　孟东野诗集巻六
　　钦定四库全书
　　孟东野诗集巻七　　　　　唐　孟郊　撰怀寄
　　寄张籍
　　夜镜不照物朝光何时升黯然秋思来【一作暗然愁气来】走入志士膺志士惜时逝一宵三四兴清汉徒自朗浊河终无澄旧爱忽已逺新愁坐相凌君其隠壮怀我亦逃名称古人贵从晦君子忌党朋倾败生所竞保全归矒矒【一作苦情】浮云何当来潜虬防飞腾
　　忆周秀才素上人时闻各在一方
　　东西分我情魂梦安能定野客云作心髙僧月为性浮云自髙闲明月常空净衣敝得古风居山无俗病吟听碧云语手把青松柄羡尔欲寄书飞禽杳难倩
　　舟中喜遇从叔简别后寄上时从叔初擢第归江南郊不从行
　　一意两片云暂合还却分南云乗庆归北云与谁羣寄声千里风相唤闻不闻
　　怀南岳隠士二首
　　见説祝融峯擎天势似腾藏千寻布水出十八髙僧古路无人迹新霞吐石棱终居将尔叟一一共余登千峯映碧湘真叟此中藏饭不煑石吃眉应似发长枫梩榰酒瓮鹤虱落琴牀强效忘机者斯人尚未忘
　　春夜忆萧子真
　　半夜不成寐灯尽又【一作夕】无月独向堦前立子规啼不歇况我有金兰忽尔为胡越争得明镜中久长无白发
　　寄院中诸公
　　奕奕秋水傍骎骎緑云蹄月仙有髙曜灵鳯无卑栖翠色逺云谷碧华凝月溪竹林递歴览云寺行攀跻冠豸犹屈蠖匣龙期剸犀千山惊月晓百里闻霜鼙戎府多秀异谢公期相携因之仰羣彦养拙固难齐
　　寄洺州李大夫
　　自从蓟师反中国事纷纷儒道一失所贤人多在军鸟巢忧迸射鹿耳骇惊闻剑折唯恐【一作怨】匣【一作匠】弓贪不让勲方知省事将动必谢前羣鹳阵常先罢鱼符最晚分步闲洺水曲笑激太行云诗叟未相识竹儿争见君殷勤越谈説记尽古风文
　　寄卢防使君
　　霜露再相换游人犹未归嵗新月改色客久线防衣有鹤氷在翅竟久力难飞千家旧素沼昨日生緑辉春色若不【一作可】借为君步芳菲
　　寄崔纯亮
　　百川有余水大海无满波器量各相悬贤愚不同科羣辩有姿语众欢无【一作有】行歌唯余洛阳子郁郁恨常多时读过秦篇为君涕滂沱
　　汴州离乱后忆韩愈李翺
　　防合一时哭别离三防肠残花不待风春尽各飞扬欢去收不得悲来难自防孤门清馆夜独卧明月牀忠直血白刃道路声苍黄食恩三千士一旦为豺狼海岛士皆直夷门士非良人心既不类天道亦反常自杀与彼【一作被】杀未知何者臧
　　寄张籍
　　未见天子面不如双盲人贾生对文帝终日犹悲辛夫子亦如盲所以空泣麟有时独斋心髣髴梦称臣梦中称臣言觉后真埃尘东京有眼富不如西京无眼贫西京无眼犹在耳隔墙时闻天子车声之辚辚辚辚车声辗氷玉南郊坛上礼百神西明寺后穷瞎张大祝纵尔有眼谁尔珍天子只尺不得见不如闭眼且养真
　　寄义兴小女子
　　江南庄宅浅所固唯疎篱小女未解行酒弟【一作病叔】老更痴家中多呉语教尔遥可知山恠夜动门水妖时弄池所忧痴酒肠不解委曲辞渔妾性崛强耕童手皴厘想兹为襁褓如鸟拾柴枝我咏元鲁山胷臆流甘滋终当学自乳起坐常相随
　　忆江南弟
　　白首眼垂血望尔唯梦中筋力强起时魂魄犹在东眼光寄明星起来东望空望空不见人江海波无穷衰老无气力呼叫不成风孑然忆忆言落地何由通常师共被教竟作生离翁生离不可诉上天亦曽聪未忍对松栢自鞭残朽躬自鞭亦何益知教非所崇努力柱杖来余活与尔同不然死后耻遗死亦有终
　　宿空侄院寄澹公
　　夜坐冷竹声二三髙人语灯窻看律钞小师别为侣雪檐晴滴滴茗椀华举举磬音多风飚声韵闻江楚官街不相隔诗思空愁予明日防杖归去住两延伫
　　寄陜府邓【一作窦】给事
　　陜城临大道馆宇屹防鲜候谒随芳【一作方】语铿词芬蜀牋从来镜目下见尽道心前自谓古诗量异【一作兾】将新学偏戅人年六十每月请三千不敢等闲用愿为长寿钱非关亦洁尔将以救羸然孤省痴皎皎黙吟写绵绵病书慿昼日驿信寄宵鞭疾诉将何喻肆鳞今倒悬尘鲤见枯浪土鬛思干泉感感无绪荡愁愁作【阙】邉贞元文祭酒【即阳公】比谨学韦满座无风杂当朝雅独全见知嘱徐【即徐端公】赏句类陶渊一顾生鸿羽再言将鹤翩宣阳隘车马君子凑骈阗曽是此同睠至今应赐怜磨墨零落泪楷字贡仁贤
　　送谏议十六叔至孝义渡后奉寄
　　晓渡明镜中霞衣相飘防浪凫惊亦双蓬客将谁僚别饮孤易醒离忧壮难销文清虽无敌儒贵不敢骄江吏捧紫泥海旗翦红蕉分明太中礼跨蹑毘陵桥伊洛去未回遐瞩空寂寥
　　至孝义渡寄郑军事唐二十五
　　咫尺不得见心中空嗟嗟官街泥水深下脚道路斜嵩少玉峻峻伊雒碧华华岸亭当四迥诗老独一家洧【一作】叟何所如郑食唯有些何当来説事为君开流霞
　　酬荅
　　荅友人
　　白日照清水浅深无隠姿君子业髙文懐抱多正思砥行碧山石结交青松枝碧山无转易青松难倾移落落出俗韵琅琅大雅词自非随氏掌明月安能持千里不可倒一返无近期【一作一别无回期】如何非意中良觌忽在兹道语必疎淡儒风易凌迟愿存坚贞节勿为霜霰欺
　　酬友人见寄新文
　　为客栖未定况当月中繁云翳碧霄落雪和清风郊陌絶行人原隰多飞蓬耕牛返村巷野鸟依房栊我无饥冻忧身托莲花宫安闲赖禅伯复得疎尘防览君郢曲文词彩何冲融讴吟不能已顿觉形神空
　　荅韩愈李观别因献张徐州
　　富别愁在顔贫别愁销骨懒磨旧铜鉴畏见新发白古树春无花子规啼有血离不堪听一听四五絶世途非一险俗虑有千结有客步大方驱车独迷辙故人韩与李逸翰双皎洁哀我摧折归赠词纵横设徐方国东枢元戎天下杰祢生【一作衡】投刺游王粲吟诗谒髙情无遗照朗【一作明】抱开晓月有土【一作在七】不埋寃有雠皆为雪愿为直【一作竒】草木永向君地列愿为古琴瑟永向君听【一作前】发欲识丈夫心曽将孤劒説
　　荅昼上人止谗作
　　烈烈鸑鷟吟铿铿琅玕音枭摧明月啸鹤起清风心渭水不可浑泾流徒相侵俗侣唱桃叶隠仙【一作士】鸣桂琴子野真遗却浮浅藏渊深
　　荅姚怤见寄
　　日月不同光昼夜各有宜贤哲不苟合出处亦待时而我独迷见意求异士知如将舞鹤管误向惊凫吹大雅难具陈正声易漂沦君有丈夫泪泣人不泣身行吟楚山下【一作玉】义泪沾衣巾
　　荅郭郎中
　　松栢死不变千年色青青志士贫更坚守道无异营每弹潇湘瑟独抱风波声中有失意吟知者泪满缨何以报知者永存坚与贞
　　荅卢防故园见寄
　　访旧无一人独归清雒春花闻【一作开】哭声死水见别容新乱后故乡宅多为行路尘因悲楚左右谤玉不知珉汝坟防从弟楚材见赠时郊将入秦楚材适楚
　　朝为主人心夕作行客吟汝水忽凄咽汝风流苦音北阙秦门髙南路【一作山】楚石深分泪洒白日离肠绕青岑何以寄逺懐【一作我书】黄鹤能相寻
　　同从叔简酬卢殷少府
　　梅尉吟楚声竹风为凄清深虚氷在性髙洁云入情借水洗闲貌寄蕉书逸名羞将片石文鬭此双琼英
　　酬李侍御书记秋夕雨中病假见寄
　　秋风绕衰栁逺客闻雨声重兹阻良夕孤坐唯积诚果枉移疾咏中含嘉虑明洗涤烦浊尽视听昭旷生未觉衾枕倦久【一作文】为章奏婴达人不寳【一作保】药所保在闲情
　　荅卢仝
　　楚屈入水死诗孟踏雪僵直气苟有存死亦何所妨日劈髙查牙清棱含氷浆前古后古氷与山气势强闪恠千石形异状安可量有时春镜破百道声飞扬潜仙【一作山】不足言朗【一作期】客无隠肠为君倾海宇日夕多文章天下岂无縁此山雪昻藏烦君前致词哀我老更狂狂歌不及狂歌声縁鳯凰鳯兮何当来消我孤直疮君文真鳯声宣隘满铿锵洛友零落尽逮兹悲重伤独自奋【一作有】异骨将骑白【一作玉】角翔再三劝莫行寒气有刀枪仰慙君子多慎勿作芬芳
　　奉报翰林张舍人见遗之诗
　　百虫笑秋律清削月夜闻晓棱视听微风翦叶已纷君子鉴大雅老人非俊羣收拾古所弃俛仰补空文孤韵耻春俗余响逸零雰自然蹈终南涤暑凌寒氛岩霰不知午涧澌镇含曛曽是醒方醉所以多隠沦江调乐之逺溪謡生徒新众蕴有余采寒泉空哀呻南谢竟莫至北宋当时珍赜灵各自异酌酒【一作圣】谁能均昔咏多冩讽今词讵无因品松位何髙宫殿【一作翠宫】没荒榛苔趾识宏制沙潨游崩津忽吟陶渊明此即羲皇人心放出天地形拘在风尘前贤素行阶夙嗜青山勤达士立明镜朗言为近臣将期律万有倾倒甄无垠鸑鷟应蟋蟀丝毫意皆申况于三千章哀叩不为神
　　送别上
　　送从弟郢东归
　　尔去东南夜我无西北梦谁言贫别易贫别愁更重晓色夺明月征人逐羣动秋风楚涛髙旅榜将谁共
　　山中送从叔简赴举
　　石根百尺杉山眼一片泉倚【一作亭】之道气髙饮之诗思鲜于此逍遥塲忽奏别离却笑薜萝子不同鸣跃年
　　送别崔寅亮下第
　　天地唯一气用之自偏颇忧人成苦吟达士为髙歌君子识【一作诚】不浅桂枝幽更多嵗晏期攀折时归且婆娑素质如削【一作荆】玉清词若倾【一作天】河虬龙未化时鱼鼈同一波去矣当自适故乡饶薜萝
　　大梁送栁淳先入关
　　青山辗为尘白日无闲人自古推髙车争利西入秦王门与侯门待富不待贫空携一束书去去谁相亲【一作空赍一束书独去将谁亲】
　　送无懐道士游富春山水【一作送别呉逸士归山】
　　造化絶【一作见】髙处富春独多观山浓翠消洒【一作的砾】水折珠摧残溪镜不隠发树衣长遇【一作御】寒风猿虚空飞月狖叫啸酸信此神仙路【一作乐】岂为时俗安煑金隂阳火【一作芙蓉水】囚怪星宿坛花发我【一作或】未识玉生忽藂攅蓬莱浮荡漾非道相从难
　　送温初下第
　　日落浊水中夜光谁能分髙懐无近趣清抱多逺门欲识丈夫志心藏孤岳云长安风尘别咫尺不见君
　　送卢防端公守复州
　　师旷听羣木自然识孤桐正声逢知音愿出太朴中知音不韵俗独立占【一作上】古风忽挂触邪冠逮逐南飞鸿肃肃太守章明明华毂熊商山无平路楚水有惊潨日月千里外光隂难载同新愁徒自积良防何由通送任齐二秀才自洞庭游宣城【任载齐古并序】
　　文章者贤人之心气也心气乐则文章正心气非则文章不正当正而不正者心气之伪也贤与伪见于文章一直之词衰代多祸贤无曲词文章之曲直不由于心气心气之悲乐亦不由贤人由于时故今宣州多君子闲暇而寛文章之曲直纎微悉而备举洞庭二客勉而客去之鼓其风波之词吾知夫乐莫是行也遂为诗曰洞庭非人境道路行虚空二客月中下一帆天外风鱼龙波五色金碧树千丛闪怪如可惧在诚无不通扣竒惊浩淼采异访穹崇物表积髙韵人间访仙公宣城文雅地谢守声问融证玉易为力辨珉谁不同从兹阮籍泪且免泣途穷
　　送晓公归庭山【一作归稽亭】
　　庭山【一作稽亭】何﨑岖寺路縁翠微秋霁山尽出日落人独归云生髙髙步泉洒田田衣枯巢无还羽新水有争飞兹焉不可继梦寐空清辉
　　送豆卢防归别墅
　　短松鹤不巢髙石云不【一作始】栖君今【一作为】潇湘去意【一作性】与云鹤齐力买竒险地手开清浅溪身披薜茘衣【一作薜萝襟】山陟莓苔梯一巻氷雪文避俗常自携
　　送清逺上人归楚山旧寺【一作国清上人游苏】
　　波中出呉境霞际登楚岑水寺一别来云萝三改隂诗夸碧云句道证青莲心应笑泛萍者【一作应怜萍泛者】不知松隠深
　　山中送从叔简
　　莫以手中琼言邀世上名莫以山中迹久向人间行松栢有霜操风泉无俗声应怜枯朽质惊此别离情
　　送萧链师入四明山
　　闲于独鹤心大于髙松年迥出万物表髙栖四明巅千寻直裂峯百尺倒防泉绛雪为我饭白云为我田静言不语【一作话】俗灵踪时步天













　　孟东野诗集巻七
　　钦定四库全书
　　孟东野诗集巻八　　　　　唐　孟郊　撰送别下
　　感别送从叔校书简再登科东归
　　长安车马道髙槐【一作栁】结浮隂下有名利人一人千万心黄鹄多逺势沧溟无近浔怡怡静退姿泠泠思归吟菱唱忽生听芸书回望深清风散言笑余花缀衣襟独恨鱼鸟别一飞将一沈
　　送亮师
　　兰泉涤我襟杉月栖我心茗啜【一作味】緑净花经诵清柔音何处笑为别淡情愁不侵
　　送李尊师
　　口诵碧简文身是青霞君头冠两片月肩【一作身】披一条云松骨轻自飞鹤心髙不羣
　　同昼上人送郭【一作邬】秀才江南寻兄弟
　　地【一作池】上春色生眼前诗彩明手携片寳月言是髙僧名溪转万曲心【一作石】水流千里声飞鸣向谁去江鸿弟与兄
　　春日同韦郎中使君送邹儒立少府扶侍赴云阳
　　离思着百草绵绵生无穷侧闻畿甸秀三振词防雄太守不韵俗诸生皆变风郡斋敞西清楚瑟惊南鸿海畔帝【一作髙】城望云阳天色中酒酣正芳景诗缀新碧丛服防老莱并侍车江革同过随栁顦顇入洛花防笼髙步讵留足前程在层空独慙病鹤羽飞送力难崇
　　送从叔校书简南归【一作东游】
　　长安离别道宛在东城隅寒草根未死愁人心已枯促促水上景遥遥天际途生随昬晓中皆被日月驱北骑达【一作骥逵】山岳南帆指江湖髙踪一超越千里在须臾
　　送韩愈从军
　　志士感恩起变衣非变性亲賔改旧观僮仆生新敬坐作羣书吟行为孤劒咏始知出处心不失平生正凄凄天地秋凛凛军马令驿尘时一飞物色极四静王师既不战庙畧在无竞王粲有所依元瑜初应命一章喻檄明百万心气定今朝旌鼓前笑别丈夫盛
　　同茅郎中使君送河南裴文学
　　河南有归客江风绕行襟送君无尘听舞鹤清瑟音菱蔓缀楚棹日华正嵩岑如何谢文学还起防云【一作长】吟
　　送李翺习之
　　习之势翩翩东南去遥遥赠君双履足一为上臯桥臯桥路逶迤碧水清风飘新秋折藕花应对呉语娇千巷分渌波四门生早潮湖榜轻褭褭酒旗髙寥寥小时屐齿痕有处应未销旧忆如雾星怳见于梦消言之烧人心事去不可招独孤宅前曲箜篌醉中谣壮年俱悠悠逮兹各焦焦执手复执手唯道无枯凋
　　送丹霞子阮芳顔上人归山
　　松色不肯秋玉性不可柔登山须正路饮水须直流倩鹤附书信索云作衣裘仙村莫道逺枉防招交游
　　送从舅端适楚地
　　归情似泛空飘荡楚波中羽扇扫轻汗布帆筛细风江花折菡萏岸影泊梧桐元舅唱离别贱生愁不穷
　　送卢汀侍御归天徳幕
　　仲宣领骑射结束皆少年匹马黄河岸射雕清霜天旌旗防日北道路上云巅古雪无销铄新氷有堆填清溪徒耸诮白璧自招贤岂比重思者闭门方独全
　　送草书献上人归庐山
　　狂僧不为酒狂笔自通天将书云霞片直至清明巅手中飞黒电象外防泉万物随指顾三光为回旋骤书云霮防洗砚山晴鲜忽怒画虵虺喷然生风烟江人愿停笔惊浪恐倾船
　　和薛先辈送独孤秀才上都赴嘉防【得青字】
　　秦云攀窈窕楚桂搴芳馨五色岂徒尔万枝皆有灵仙谣天上贵林咏雪中青持此一为赠送君翔杳冥
　　送崔爽之湖南
　　江与湖相通二水洗髙空定知一日帆使得【一作竭】千里风雪唱与谁和俗情多不通何当逸翮纵【一作逸鹤迹】飞起泥沙中
　　送超上人归天台
　　天台山最髙动蹑赤【一作仙】城霞何以静双目扫山除妄花何以洁其性【一作鉴形影】滤泉去泥沙灵境物皆直万松无一斜月中见心近云外将世賖山兽防方丈山猿捧袈裟遗身独得身笑我牵名华
　　同李益崔放送王链师还楼观兼为羣公先营山居
　　十【一作千】年白云士一巻紫芝书来结崆峒侣还期缥缈居霞冠遗彩翠月【一作丹】帔上空虚寄谢泉寿水清泠闲有余
　　张徐州席送岑秀才
　　振振芝兰步升自君子堂泠泠松桂吟生自楚客肠羇鸟无定栖惊蓬在他乡去兹门馆闲即彼道路长雨余山川净麦熟草木凉楚泪滴章句京尘染衣裳赠君无余他久要不可忘
　　送黄构擢第后归江南
　　澹澹沧海气结成黄香才防龄思奋飞弱冠游灵台一鹗顾乔木众禽不敢猜一骥骋长衢众兽不敢陪遂得防风雨感通如云雷至矣小宗伯确乎心不回能令幽静人声实喧九垓却忆江南道祖筵花里开春风不能别别罢空徘徊
　　送道士
　　十年山上行山上无遗踪一日人间游六合人皆逢自有意中侣白寒徒相从
　　送孟寂赴举
　　烈士不忧身为君吟苦辛男儿久失意寳劒亦生尘浮俗官是贵君子道所珍况当圣明主岂乏证玉臣浊水无白日清流鉴苍旻贤愚皎然别结交当有因
　　同溧阳宰送孙秀才
　　废瑟难为南风难为歌幽幽拙疾中怱怱浮梦多清韵始啸侣雅言相与和讼闲毎往招祖送奈若何牵苦强为赠邦邑光峩峩
　　溧阳唐兴寺观蔷薇花同诸公饯陈明府
　　忽惊红琉璃千艶万艶开佛火不烧物净香空徘徊花下印文字林间咏觞杯羣官饯宰官此地车马来
　　送栁淳
　　青山临黄河下有长安道世上名利人相逢不知老
　　送殷秀才南游
　　诗句临【一作满】离袂酒花薫别顔水程千里外岸泊防宵间风叶乱辞木雪猿清叫山南中多【一作髙】古事咏遍始应还
　　送青阳上人游越
　　秋风吹白发微宦自萧索江僧何用叹溪县饶寂寞楚思物皆清越山胜非薄时看镜中月独向衣上落多谢入冥鸿笑予在笼鹤
　　奉同朝贤送新罗使
　　淼淼望逺国一萍秋海中恩传日月外梦在波涛东浪兴豁胷臆泛程舟虚空既兹吟仗信亦以难私躬实怪赏不足异鲜恱多丛安危所系重征役谁能穷彼俗媚文史圣朝富才雄送行数百首各以铿竒工冗窃抽韵孤属思将同
　　留弟郢不得送之江南
　　刚有下水船白日留不得老人独自归苦泪满眼黒送陆畅归湖州因凭题【一作吊】故人皎然塔陆羽坟
　　渺渺霅寺前白苹多清风昔游诗防满今游诗防空孤咏玉凄恻逺思景防笼杼山塼塔禅竟陵广【一作旷】宵翁饶彼草木声髣髴闻余聪因君寄数句遍为书其丛追吟当时説来者实不穷江调难再得京尘徒满躬送君溪鸳鸯彩色双飞东东多髙静乡芳宅冬亦崇手自撷甘防供养欢冲融待我遂前心收拾使有终不然洛岸亭归死为大同
　　送淡公十二首
　　燕本氷雪骨【一作操】越淡莲花风五言双寳刀聨响髙飞鸿翰苑钱舍人诗韵铿雷公识本未识淡仰咏嗟无穷清恨生物表朗玉倾梦中常于冷竹坐相语道意冲嵩洛兴不薄稽江事难同明年若不来我作黄蒿翁何以兀其心为君学虚空
　　坐爱青草上意含沧海濵渺渺独见水悠悠不问人镜浪洗手緑剡花入心春虽然防外触无奈饶衣新行当译文字慰此吟殷勤
　　铜斗饮江酒手拍铜斗歌侬是拍浪儿饮则拜浪婆脚踏小船头独速舞短蓑笑伊渔阳操空恃文章多闲倚青竹竿白日奈我何
　　短蓑不怕雨白鹭相争飞短楫画菰蒲鬭作豪横归笑伊水健儿浪战求光辉不如竹枝弓射鸭无是非射鸭复射鸭鸭惊菰蒲头鸳鸯亦零落彩色难相求侬是清浪儿毎踏清浪游笑伊乡贡郎踏土称风流如何丱角翁至死不裹头
　　师得天文章所以相知懐数年伊雒同一旦江湖乖江湖有故庄小女啼喈喈我忧末相识乳养难和谐幸以片佛衣诱之令看斋斋中百福言催促西归来
　　伊洛气味薄江湖文章多坐縁江湖岸意识【一作织】鲜明波铜斗短蓑行新章其奈何兹焉激切句非是等闲歌制【一作掣】之附驿回勿使余风讹都城第一寺昭成屹嵯峨为师书广壁仰咏时经过徘徊相思心老泪双滂沲江南邑中寺【一作寺邑古】平地生胜山开元呉语僧律韵髙且闲妙乐溪岸平桂榜复往【一作往复】还树石相鬭生红緑各异顔风味我遥忆新竒师独攀
　　报恩兼报徳寺与山争鲜【一作先】橙橘金葢槛竹蕉緑凝禅经童音韵细风磬清泠翩离肠绕师足旧忆随路延不知防千尺至死方绵绵
　　乡在越镜中分明见归心镜芳步步緑镜水日日深异刹碧天上古香清桂岑朗约徒在昔章句忽盈今幸因西飞叶书作东风吟落我病枕上慰此浮恨侵
　　牵师袈裟别师防袈裟归问师何苦去感吃言语稀意恐被诗饿欲住将底依卢殷刘言史饿死君已噫不忍见别君哭君他是非
　　诗人苦为诗不如脱空飞一生空鷕气非谏复非讥脱枯挂寒枝叶如一唾微一步一步乞【一作示】半片半片衣倚诗为活计从古无多肥诗饥老不怨劳师泪霏霏
　　送魏端公入朝
　　东洛尚淹翫西京足芳妍大賔威仪肃上客冠劒鲜岂惟空恋阙亦以将朝天局促尘末吏幽老病中徒懐青云价忽至白发年何当补风敎为荐三百篇
　　送卢郎中汀
　　洛水春渡濶别离心悠悠一生空吟诗不觉成白头向事毎计较与山实绸缪太华天上开其下车辙流县街无尘土过客多淹留坐饮孤驿酒行思独山游逸关岚气明照渭空漪浮玉珂摆新欢声与鸾鳯俦朝谒大家事唯余去无由
　　送郑仆射出节山南【一作酬郑兴元仆射招】
　　国老出为将红旗入青山再招门下生结束余病孱自笑骑马丑强从驱驰间顾顾【一作倾倾】磨天路褭褭镜下顔文魄旣飞越宦情唯等闲羡他白面少多是清朝班惜命非所报慎行诚独艰悠悠去住心两説何能删
　　别妻家
　　芙蓉湿晓露秋别南浦中鸳鸯巻【一作有】新赠遥恋东牀空碧水不息浪清溪易生风参差坐【一作路】成阻飘飖去【一作恨】无穷孤云目虽防明月心相通私情讵销铄积芳在春丛
　　赠姚怤别
　　美人废琴瑟不是无巧弹闻君郢中唱始觉知音难惊蓬无还根驰水多分澜倦客厌出门疲马思解鞍何以冩此心赠君握中丹
　　赠竟陵卢使君防别
　　赤日千里火火中行子心孰不苦焦灼所行为贫侵山木岂无凉猛兽蹲清隂归人忆【一作怀】平坦别路多岖嵚赖得竟陵守时闻建安吟赠别折楚芳楚芳【一作芳色】摇衣襟
　　与韩愈李翺张籍话别
　　朱奏离别华灯少光辉物色岂知异人心顾将违客程殊未已嵗华忽然【一作已】微秋桐故叶下寒露新鴈飞逺游起重恨送人念先归夜集类饥乌晨光失相依马迹绕川水鴈书还【一作妻泣守】闺闱常恐亲朋阻独行知虑非
　　监察十五叔东斋招李益端公防别
　　欲知惜别离防水还清池此地有君子芳兰步葳蕤手掇【一作缀】杂英【一作彩】佩意摇春夜【一作梦】思莫作绕山云循环无定期
　　汴州别韩愈
　　不饮浊水澜空滞此汴河坐见绕岸氷【一作水】尽为还海波四时不在家弊服防线多逺客独顦顇春英落【一作各】婆娑汴水饶曲流野桑无直柯但为君子心叹息【一作饮之】终非他
　　赠别殷山人説易后归幽墅
　　夫子説天地若与灵言幽幽人不知一一予所敦秋月吐白夜凉风韵清源旁通忽已逺神感寂不喧一悟祛万结夕怀倾朝烦旅辀【一作鞍】无定【一作亭】波别马嘶去辕殷勤荒草士防有知己论
　　寿安西渡奉别郑相公二首
　　洛河向西道石波横磷磷清风送君子车逺无还尘春别亦萧索况兹氷霜晨零落景易入郁抑抱难申百宵华灯宴一旦星散人嵗去吐箭忧来蚕抽纶绵绵无穷事各各驰绕身徘徊黄缥倐忽春霜賔相为物表物永谢区中姻日嗟来教士仰望无由亲
　　东都清风减君子西归朝独抱嵗晏恨泗吟不成谣贵游意多味贱别情易消回鴈忆前叫浪凫念后漂悠悠孤飞景耸耸衔霜条昧趣多滞涩【一作趾】懒朋寡新僚病深理方晤悔至心自烧寂静道何在忧勤学空饶乃知减闻见始遂情逍遥文字徒营织声华谅疑骄顾慙耕稼士朴略气韵调善士有余食佳畦冬生苗养人在养身此防清如韶愿贡髙古言敢望锡类招









　　孟东野诗集巻八
　　钦定四库全书
　　孟东野诗集巻九　　　　　唐　孟郊　撰咏物
　　宇文秀才斋中海栁咏
　　玉缕青葳防结为芳树姿忽惊明月钩钩出瑚枝灼灼不死花防防长生丝饮栢况【一作泛】仙味咏兰拟【一作凝】古词霜风清飕飕与君长相思
　　摇栁【一作采栁】
　　弱弱本易惊看看势难定因风似醉舞尽日不能正时邀咏花女笑辍春妆镜
　　晓鹤
　　晓鹤弹古舌婆罗门叫音应吹天上律不使尘中寻虚空梦皆防歆唏安能禁如开孤月口似説明星心既非人间韵枉作人间禽不如相将去碧落窠巢深
　　和蔷薇花歌
　　仙机札札【一作轧轧】织鳯凰花开七十有二行天霞落地攅红光风枝嫋嫋时一飏飞散葩馥绕空王忽惊锦浪洗新色又似宫娃逞妆饰终当一使移花【一作老】根还比蒲桃天上植
　　邀人赏蔷薇
　　蜀色庶可比楚丛亦应无醉红不自力狂如索扶丽蘂惜未扫宛枝长更纡何人是花侯诗老强相呼
　　和宣州钱判官使院防前石楠树
　　太朴既一剖众材争万殊懿兹南海华来与北壤俱生长如自惜雪霜无凋渝笼笼抱灵秀簇簇抽芳肤寒日吐再艶頳子流细珠鸳鸯花数重翡翠叶四铺雨洗新妆色一枝如一姝耸异敷庭际倾妍来坐隅散彩饰机案余辉盈盘盂髙意【一作立】因【一作自】造化常情逐荣枯主公方寸中陶植在须臾养此奉君子赏觌日为娯始觉石楠咏价倾赋两【一作西】都棠颂庶可比桂词难以逾因谢丘墟木空采【一作操】落泥涂时来闻佳姿道去卧枯株争芳无由縁受气如郁纡抽肝在郢匠叹息何踟蹰
　　酬郑毗踯躅咏
　　不似人手致岂关地势偏孤光褭余翠独影舞多妍迸火烧闲地红星堕青天忽惊物表物嘉客为留连
　　品松
　　追悲谢灵运不得殊常封纵然孔与顔亦莫及此松此松天格髙耸异千万重孤拏巨灵手擘裂少室峯擘裂风雨狞抓拏指爪道入难抱心学生易堕踪时时数防仙嫋嫋一线龙霏微岚浪际游戏颢兴浓品松徒髙髙雌鸣【一作鸿】讵噰噰赏异尚可贵赏潜谁能容名华非典实翦弃徒纎茸刻削大雅文所以不敢慵
　　荅李员外小榼味
　　一拳芙蓉水倾玉何泠泠仙清风已髙诗味今更馨试啜月入骨再衔愁尽醒荷君道古诚使我善飞【一作振】翎
　　井上枸杞架
　　深锁银泉甃髙叶架云空不与凡木并自将仙葢同影疎千防月声细万条风迸子邻沟外飘香客位中花杯承此饮椿嵗小无穷
　　蜘蛛讽【一作咏】
　　万类皆有性各各禀天和蚕身与汝身汝身何太讹蚕身不为己汝身不为他蚕丝为衣裳汝丝为网罗济物防无功害物日已多百虫虽切恨其将奈尔何
　　蚊
　　五月中夜息饥蚊尚营营但将膏血求岂觉性命轻顾已宁自愧饮人以偷生愿为天下防一使夜景清
　　烛蛾
　　灯前双舞蛾厌生何太切想尔飞来心恶明不恶灭天若百尺髙应去掩明月
　　和钱侍郎甘露
　　天何以言瑞露青松繁忽见垂书迹还惊涌澧源春枝晨嫋嫋香味晓翻翻子礼忽来献臣心固易敦清风惜不动薄雾肯防昬嘉昼色更晶仁慈久乃存一方难独占天下恐争论侧听飞中使重荣华【一作萃】徳门从公乐万寿余庆及儿孙
　　杂题
　　和令狐侍郎郭郎中题项羽庙
　　碧草凌古庙清尘锁秋窻当时独宰割猛志谁能降鼓气雷作敌劒光电为双新悲徒自起旧恨【一作懐旧】空浮江
　　读张碧集
　　天寳太白殁六义已消歇大哉国风本丧而王泽竭先生今复生斯文信难缺下笔证兴亡陈词备风骨髙秋数奏琴澄潭一轮月谁作采诗官忍之不挥发
　　听琴
　　防防微雨收飜飜橡【一作桐】叶鸣月沈乱峯西寥落二四星前溪忽调琴隔林寒琤琤闻弹正弄声不敢枕上听回烛整头簪潄泉立中庭定步履【一作屐】齿深貌禅目防防微风吹衣襟亦认宫征声学道三十年未免忧死生闻弹一夜中防尽天地情
　　闻夜啼赠刘正元
　　寄泣须寄黄河泉此中怨声流彻【一作方到】天愁人独有夜灯见一纸乡书泪滴穿
　　喜雨
　　朝见一片云暮成千里雨凄清湿髙枝散漫沾荒土
　　终南山下作
　　见此原野秀始知造化偏山村不假隂流水自【一作日】雨田家家梯碧峯门门锁青烟因思蜕骨人化作飞桂仙
　　观种树
　　种树皆待春春至难久留君看朝夕花谁免别离愁心意已零落种之仍未休胡为好竒者无事自买忧
　　春后雨
　　昨夜一霎雨天意苏羣物何物最先知虚庭草争出
　　荅友人赠炭
　　青山白屋有仁人赠炭价重双乌银驱却坐上千重寒烧出炉中一片春吹霞弄日光不定暖得曲身成直身
　　烂柯石
　　仙界一日内人间千嵗【一作载】穷双碁未徧局万物皆为空樵客返归路斧柯烂从风唯余石桥在犹自凌丹虹【一作犹有灵丹红】
　　寻言上人
　　万里莓苔地不见驱驰踪唯开文字窻时冩日月容竹韵漫萧屑草花徒纎【一作防】茸披霜入众木独自识青松
　　喷玉布
　　去尘咫尺步山笑康乐岩天开紫石屏泉缕【一作镂】明月帘仙凝刻削迹灵绽云霞纎恱闻若有待瞥见终无厌俗玩讵能近道嬉方可淹踏着不死机欲归多浮嫌古醉今忽醒今求古仍潜古今相共失语黙两难恬赠君喷玉布一濯髙崭崭
　　姑蔑城
　　劲越既成土强呉亦为墟皇风一已被兹邑信平居抚俗观旧迹行春布新书兴亡意何在绵叹空踌蹰
　　峥嵘岭
　　疏凿顺髙下结构横烟霞坐啸郡斋肃玩竒石路斜古树浮緑气髙门结朱华始见峥嵘状仰止逾可嘉
　　寻裴处士
　　涉水更登陆所尚皆清真寒草不藏径灵峯知有人悠哉链金客独与烟霞亲曽是欲轻举谁言空隠沦逺心寄白月【一作日】华发回青春对此钦胜事胡为劳我身
　　子庆诗
　　王家事已竒孟氏庆无涯献子还生子羲之又有之鳯兮且莫叹鲤也防闻诗小小豫章甲纎纎玉树姿人来唯仰乳母抱未知慈我欲拣其养放麛者是谁
　　憩淮上观公法堂
　　动觉日月短静知时嵗长自悲道路人暂宿空闲堂孤烛让清昼纱巾敛辉光髙僧积素行事外无刚强我有岩下桂愿为炉中香不惜青翠姿为君【一作师】扬芬芳淮水色不汚汴流徒浑黄且将琉璃意净缀【一作啜】芙蓉章【一作浆】明日还独行羇愁来旧肠
　　江邑春霖奉赠陈侍御
　　江上花木冻雨中零落春应由放忠直在此成漂沦嘉艳皆损汚好音难殷勤天涯多逺限雪涕盈芳辰坐哭青草上卧吟幽水濵兴言念风俗得意唯波鳞枕蓆病流湿檐楹苦飞津始知呉楚水不及京洛尘风浦荡归棹泥陂陷征轮两途日无遂相赠唯沾巾
　　溧阳秋霁
　　晚雨晓犹在萧寥激前阶星星满衰鬓耿耿入秋懐旧识半零落前心骤相乖饱泉亦空醉惕宦肃如斋上客处华池下寮宅枯崖叩髙占生物龃龉难回谐
　　列仙文
　　大霞霏晨晖元气无常形辔飞霄外八景乗髙清手把玉皇袂携我晨中生庭【一作挺】自嘉防金书拆华名贤女密所妍相期洛水軿
　　右方诸青童君
　　歘驾空青虚徘徊西华馆琼轮暨晨抄虎骑逐烟散惠风振丹旌明烛朗八焕解襟墉房内神铃鸣璀璨栖景若林柯九空中弹遗我积世忧释此千载叹怡眄无极已终夜复待旦
　　右清虚真人
　　驾我八景舆歘然入玉清龙羣拂霄上虎旗摄朱兵逍遥三际万流无暂停哀此去留防刼尽天地倾当寻无中景不死亦不生体彼自然道寂观合大冥南岳挺直干玉英曜颖精有任靡期事无心自虚灵嘉防绛河内相与乐朱英
　　右金母飞空歌
　　丹霞焕上清八风鼓太和回我神霄辇遂造岭玉阿咄嗟天地外九围皆我家上采白日精下饮黄月华灵观空无中鹏路无间邪顾见魏贤安浊气伤汝和勤研中思道成更相过
　　右安度明
　　夏日谒智逺禅师
　　吾师当几祖説法云无空禅心三界外宴坐天地中院静神去身与草木同因知防王国满鉢盛毒龙斗薮尘埃衣谒师见真宗何必千万刼瞬息去樊笼盛夏火为日一堂十月风不得为弟子名姓挂儒宫
　　访嵩阳道士不遇
　　先生五岳游文焰藏金鼎日下鹤过时人间空落影常言一粒药不堕生死境何当列御宼去问仙人请
　　听蓝溪僧为元居士说维摩经
　　古树少枝叶真僧亦相依山木自曲直道人无是非手持维摩偈心向居士归空景忽开霁雪花犹在衣洗然水溪昼寒物生光辉
　　借车
　　借车载家具家具少于车借者莫弹指贫穷何足嗟百年徒校【一作役】走万事尽随花
　　喜符郎诗有天纵
　　念符不由级屹得文章阶白玉抽【一作描】一毫緑珉已难排偷笔作文章乞墨潜磨揩海鲸始生尾试摆蓬壶涡幸当禁止之勿使恣狂懐自悲无子嗟喜妬双喈喈
　　凭周况先辈于朝贤乞茶
　　道意勿乏味心绪病无悰防茗玉花尽越瓯荷叶空锦水有鲜色蜀山饶芳丛云根才翦緑印缝已霏红曽向贵人得最将诗叟同幸为乞寄来救此病【一作穷】劣躬上昭成阁不得于从侄僧悟空院叹嗟
　　欲上千级阁问天三四言未尽数十登心目风浪翻手手把惊魄脚脚踏坠魂却流至旧手傍掣犹欲奔老病但自悲古蠧木万痕老力安可夸秋海萍一根孤瘦何所归昼眼如黄昬常恐失好步入彼市井门结僧为亲情防竹为子孙此诚徒切切此意空存存一寸地上语髙天何由闻
　　魏博田兴尚书听防命不立非夫人诗
　　君子躭古礼如馋鱼吞钩时闻敬防言掣心东北流魏博田尚书与礼相绸缪善词闻天下一日一再周
　　读经
　　垂老抱佛脚教妻读黄经经黄名小品一纸千明星曽读大般若细感蠁听当时把斋中方寸抱万灵忽复入长安蹴踏日月宁老方却归来收拾可丁丁拂拭尘机案开函就孤亭儒书难借索僧籖饶芳馨驿驿不开手铿铿闻异铃得善如焚香去恶如脱腥安得顔子耳曽未如此听听之何有言徳敎贵有形何言中国外有国如海萍海萍国敎异天声各泠泠安排未定时心火竞荧荧将如庶防者声尽形元冥
　　谢李辀再到
　　等闲拜日晚夫妻犹相疮况是贤人寃何必哭飞扬昨夜梦得劒为君藏中肠防将当风烹血染布衣裳劳君又扣门词句失寻常我不忍出防血字湿土墙血字耿不灭我心惧惶惶防有铿锵夫见之目生光生光非等闲君其且安详
　　忽不贫喜卢仝书船归洛
　　贫孟忽不贫请问孟何如卢仝归洛船崔嵬但载书江潮清翻翻淮潮碧徐徐夜信为朝信朝信良巻舒江淮君子水相送仁有余我去官色衫肩经入君庐喃喃肩经郎言语倾琪琚琪琚铿好词鸟鹊跃庭除书船平安归喜报乡里闾我愿拾遗柴巢经于空虚下免尘土侵上为【一作与】云霞居日月更相锁道义分明储不愿空岧嶤但愿实工夫实空二理微分别【一作明】相起予经书荒芜多为君勉勉锄勉勉不敢专传之方在诸








　　孟东野诗集巻九
　　钦定四库全书
　　孟东野诗集巻十　　　　　唐　孟郊　撰哀伤
　　吊国殇
　　徒言人最灵白骨乱纵横如何当春死不及羣草生尧舜宰乾坤器农不器兵秦汉盗山岳铸杀不铸耕天地莫生金生金人竞争
　　吊比干墓
　　殷辛帝天下厌为天下尊乾纲既一防贤愚无二门佞是福身本忠是丧己源饿虎不食子人无骨肉恩日影不入地下埋寃死魂有骨不为土应作直木根今来过此乡下马吊此坟静念君臣间有道谁敢论
　　吊元鲁山十首
　　抟鸷有余饱鲁山长饥空豪人饫鲜肥鲁山饭蒿蓬食名皆霸官食力皆尧农君子耻新态鲁山与古终天璞本平一人巧生异同鲁山不自剖全璞竟没躬【一作穷】自剖多是非流滥将何归奔竞【一作损】立诡节凌侮争怪辉五常坐销铄万类随衰微以兹见鲁山道蹇无所依君子不自蹇鲁山蹇有因苟含天地秀皆是天地身天地蹇既甚鲁山道莫伸天地气不足鲁山食更贫始知补元化竟须得贤人
　　贤人多自霾道理与俗乖细功不敢言逺韵方始谐万物饱为饱万人怀为怀一声苟失所众憾来相排所以元鲁山饥衰难与偕
　　逺阶无近级造次不可升贤人絜肠胃寒日空澄凝血誓竟讹缪膏明易煎蒸以之驱鲁山疎迹去莫乗言从鲁山宦尽化尧时心豺虎耻狂噬齿牙闭霜金【一作针】竞来辟田土相与耕嵚岑当宵无关锁竟嵗饶歌吟善敎复【一作履】天术美词非俗箴精微自然事视听不可寻因书鲁山绩庶合箫韶音
　　箫韶太平乐鲁山不虚作千古若有知百年幸如昨谁能嗣敎化以此洗浮薄君臣贵深遇天地有灵槖力运既艰难徳符方合莫名位苟虚旷声明自销铄礼法虽相救贞浓易糟粕哀哀元鲁山毕竟谁能度
　　当今富敎化【一作圣朝礼嘉士】元后得贤相氷心镜衰古霜议清遐障幽埋尽光洗滞旅免流浪唯余鲁山名未获旌亷让二三贞苦士刷视耸危望发秋青山夜目防丹阙亮诱类幸从兹嘉招固非妄小生奏狂狷感惕増万状黄犊不知孝鲁山自驾车非贤不可妻鲁山竟无家供养耻他力言词岂纎瑕将謡鲁山徳赜海谁能涯遗婴尽雏乳何况肉骨枝心肠结苦诚胷臆垂甘滋事已出古表谁言独今竒贤人母万物恺悌流前诗
　　哭李观
　　志士不得老多为直气伤阮公终日哭寿命固难长顔子既殂谢孔门无辉光文星落竒曜宝劒摧脩芒常作金应石忽为宫别商为尔吊琴瑟防难再张偏毂不可转只翼不可翔清尘无吹嘘委地难飞扬此义古所重此风今已亡自闻丧元賔一日八九狂沈痛此丈夫惊呼彼穹苍我有出俗韵劳君疾恶肠知音既已矣微言【一作善】谁能彰旅葬无髙坟栽【一作孤】松不成行哀歌动寒日赠泪沾晨霜神理本窅窅【一作冥冥】今来更茫茫何以荡悲怀万事付一觞
　　李少府防吊李元賔遗字【元賔题少府防云宿从叔宅有感有其义而无其辞】
　　零落三四字忽成千万年那知冥寞客不有补亡篇斜月吊空壁旅人难独眠一生能防时百虑来相煎戚戚故交泪幽幽长夜泉已矣难重言一言一澘然
　　悼呉兴汤衡评事
　　君生【一作在】霅水清君殁霅水浑空令骨肉情哭得白日昬大夜不复晓古松长闭门琴弦緑水絶诗句青山存昔为芳春顔今为荒草根独问冥冥理先儒未曽言
　　哀孟云卿嵩阳荒居
　　戚戚抱幽独晏晏沈荒居不闻新欢笑但覩旧诗书艺蘗意弥苦耕山食无余定交昔何在至戚今或疎薄俗易销歇淳风难久舒秋芜上空堂寒槿落枯渠薙草恐伤蕙摄衣自理锄残芳亦可饵遗秀谁忍除徘徊未能去为尔涕涟如
　　哭卢贞国
　　一别难与期存亡易寒燠下马入君门声悲不成哭自能富才艺当兾深荣禄皇天负我贤遗恨至两目平生叹无子家事亲相嘱
　　伤旧游
　　去春防处今春归花数不减人数稀朝笑片时暮成泣东风一向还西辉
　　吊房十五次卿少府
　　日髙方得起独赏些些春可惜宛转莺好音与他人昔年此气味还走曲江濵逢着韩退之结交方殷勤蜀客骨目髙聪辩劒防新如何昨日欢今日见无因英竒一谢世视听一为尘谁言老泪短泪短沾衣巾【一作足沾巾】逢江南故昼上人防中郑方回【上人往年手札五十篇相赠云以为他日之念】
　　相逢失意中万感因语至追思东林日掩抑北邙泪筐防有遗文江山旧清气尘生逍遥注【一作篇】墨故飞动字荒毁碧涧居虚无青松位珠沈百泉暗月死羣象閟永谢平生言知音岂容易
　　哭秘书包大监
　　哲人卧病日贱子泣玉年常恐寳镜破明月难再圆文字未改素声容忽归始知知音稀千载一絶旧馆有遗琴清风那复传
　　悼幼子
　　一闭黄蒿门不闻白日事生气散成风枯骸化为地负我十年恩欠尔千行泪洒之北原上不待秋风至
　　悼亡
　　山头明月夜増辉増辉不照重泉下泉下双龙无再期金蚕玉燕空销化朝云暮雨成古墟萧萧野竹风吹亚
　　吊李元賔坟
　　晓上荒凉原吊彼冥寞魂眼咽此时泪耳凄在日言寂寂千万年坟锁孤松根
　　览崔爽遗文因抒幽怀【崔君殁于南方】
　　堕泪数首文悲结千里坟苍旻且留我白日空遗君仙鹤未巢月衰鳯先坠云清风独起时旧语如再闻瑶草罢葳蕤桂花休氛氲万物与我心相感呉江濆
　　峡哀十首
　　昔多相与笑今谁相与哀峡哀哭幽魂【一作梦】噭噭风吹来堕魄抱空月出没难自裁韲粉一闪间春涛百丈【一作尺】雷峡水声不平碧沲牵清洄沙箭箭【一作湔湔】急波齿龂龂开呀彼无底吮待此不测灾谷号相喷激石怒争旋回古醉有复乡今缧多为能字孤徒髣髴衔雪犹惊猜薄俗少直肠交结须横财黄金买相吊幽泣无余漼我有古心意为君空摧頽
　　上天下天水出地入地舟石劒相劈斫石波怒蛟虬花木叠宿春风飚凝古秋幽怪窟穴语飞闻蠁流沈哀日已深衔诉将何求
　　三峡一线天三峡万绳泉上仄碎日月一掣狂漪涟破魄一两防凝幽千百年峡晖不停午峡险多饥涎树根锁枯棺孤骨褭褭悬树枝哭霜栖哀韵杳杳鲜逐客零落肠到此汤火煎性命如纺绩道路随索縁奠泪吊【一作酹】波灵波灵将闪然
　　峡乱鸣清磬【一作峡虬鸣清声】产石为鲜鳞喷为腥雨涎吹作黒井身怪光闪众异饿劒唯待人老肠未曽饱古齿崭嵓嗔嚼齿三峡泉三峡声龂龂
　　峡螭【一作蛟】老解语百丈潭底闻毒波为计校饮血养子孙既非臯陶吏空食沈狱【一作玉】魂潜怪何幽幽魄说徒云云峡听哀哭泉峡吊鳏寡猿峡声非人声劒水相劈翻斯谁士诸谢奏此沈苦言
　　谗人峡虬心渇罪呀然浔所食无直肠所语饶枭音石齿嚼百泉石风号千琴幽哀莫能逺分雪何由寻月魄【一作魂】髙卓卓峡窟【一作寃】清沈沈衔诉何时明抱痛已不禁犀飞空波涛裂石千嵚岑
　　峡棱剸日月日月多摧辉物皆斜仄生鸟亦斜仄飞潜石齿相锁沈魂招莫归恍惚清泉甲斑斓碧石衣饿咽潺湲号涎似汯肥峡春不可游腥草生微微
　　峡景滑易堕峡花怪非春红光根潜涎碧雨飞沃津巴谷蛟螭心巴乡魍魉亲噉生不问贤至死独养身腥语信者谁拗歌欢非真仄田无异稼毒水多狞鳞异类不可友峡哀哀难伸
　　峡水劒防狞峡舟霹灵翔因依虺蜴手起坐风雨忙峡旅多窜官峡氓多非良滑心不可求滑习积已长漠漠涎雾起龂龂涎水光渇贤如之何忽在水【一作此】中央枭防作人语蛟虬吸山波能于白日间谄欲晴风和骇智蹶众命蕴腥布深萝齿泉无底贫锯涎在处多仄树鸟不巢踔猿相过峡哀不可听峡怨其奈何
　　杏殇九首【并序】
　　杏殇花乳也霜翦而落因悲昔婴故作是诗
　　冻手莫弄珠弄珠珠易飞惊霜莫翦春翦春无光辉零落小花乳斓斑昔婴衣拾之不盈把日暮空悲归地上空拾星枝上不见花哀哀孤老人戚戚无子家岂若没水凫不如拾巢雅浪鷇破便飞风雏袅相夸芳婴不复生向物空悲嗟
　　应是一线泪入此春木心枝枝不成花片片落翦金春寿何可长霜衰亦已深常时洗芳泉此日洗泪襟儿生月不明儿死月始光儿月两相夺儿命果不长如何此英英亦为吊苍苍甘为堕地尘不为末世【一作世木】芳踏地恐土痛损彼芳树根此诚天不知翦弃我子孙垂枝有子落芳命无一存谁谓生人家春色不入门冽冽霜杀春枝枝疑纎刀木心既零落山窍空呼号斑斑落地英防防如明膏始知天地间万物皆不牢哭此不成春泪痕三四斑失芳蝶既狂失子老亦孱且【一作岂】无生生力自有死死顔灵鳯不衔诉谁为扣天关此儿自见灾花发多不谐穷老收碎心永夜抱破怀声死更何言意死不必喈病叟无子孙独立犹束柴霜似败红芳翦啄十数双参差呻细风噞喁沸【一作】浅缸泣凝【一作疑】不可消【一作诮】恨壮难自降空遗旧日影怨彼【一作此】小书窻
　　吊江南老家人春梅
　　念尔筋力尽违我衣食恩奈何麤犷儿生鞭见死痕旧使常以礼新怨【一作寃】将谁吞胡为乎泥中【一作上天】消歇敎义源
　　哭李丹【一作舟】员外并寄杜中丞
　　生死方知交态存忍将齚齖报幽魂十年同在平原客更遣何人哭寝门
　　哭刘言史
　　诗人业孤峭饿死良已多相悲与相笑累累其奈何精异刘言史诗肠倾珠河取次抱置之【一作为抛掷】飞过东溟波可惜大国谣飘为四夷歌常于众中防顔色两切磋今日果成死葬襄【一作丧】之洛河洛岸逺相吊洒泪双滂沲
　　吊卢殷十首
　　诗人多清峭饿死抱空山白云既无主飞出意等闲久病牀席尸防丧童仆孱故书穷防啮狼籍一室间君归新乡我面古玉【一作土】顔羞见入地时无人叫追攀百泉空相吊日久【一作夕】哀潺潺
　　唧唧复唧唧千古一月色新新复新新千古一花春邙风噫孟郊嵩秋葬卢殷北邙前后客相吊为埃尘北邙棘针草泪根生苦辛烟火不自暖筋力早已贫幽荐一杯泣防之清洛濵添为防肠声愁杀长别人
　　棘针风相号破碎诸苦哀苦哀不可闻掩耳亦入来哭多煎声恨涕有余摧噫贫气已焚噫死心更灰梦世浮闪闪泪波深洄洄薤歌一以去蒿闭不复开
　　登封草木深登封道路微日月不与光莓苔空生衣可怜无子翁蚍蜉縁病肌挛卧嵗时长涟涟但幽噫幽噫虎豹闻此外相访稀至亲唯有诗抱心死有归河南韩先生后君作因依磨一片嵌岩书千古光辉
　　贤人无计校生苦死徒夸他名润子孙君名润泥沙可惜千首文闪如一朝花零落难苦言【一作久留】起坐空惊嗟耳闻陋巷生眼见鲁山君饿死始有名饿名髙氛氲戅叟老壮气感之为忧云所忧唯一泣古今相纷纷平生与君説逮此俱云云
　　初识漆鬓发争为新文章夜踏明月桥店饮吾曹牀醉啜二杯酿名郁一县香寺中摘梅花园里翦浮芳髙嗜緑蔬【一作云】羮意轻肥腻羊吟哦无滓韵言语多古肠白首忽然至盛年如偷将清浊俱莫追何须骂沧浪前贤多哭酒哭酒免哭心后贤试衔之哀至无不深少年哭酒时白发亦以侵老年哭酒时声韵随生沈寄言哭酒賔勿作登封音登封徒放声天地竟难寻
　　同人少相哭异类多相号始知禽兽痴却至天然髙非子病无泪非父念莫劳如何裁亲疎用礼如用刀孤丧鲜匍匐闭哀抱郁陶烦他手中葬诚信焉能褒嗟嗟无子翁死弃如脱毛
　　圣人哭贤人骨化气为星文章飞上天列宿増晶荧前古文可数今人文亦灵髙名称谪仙升降曽莫停有文死更香无文生亦腥为君铿好辞永传作谧宁
　　聨句
　　有所思聨句
　　相思绕我心日夕千万重年光坐晼晚春泪销顔容【郊】台镜晦旧晖庭草滋新茸望夫山上石别劒水【一作池】中龙【愈】
　　遣兴聨句
　　我心随月光冩君庭中央【郊】月光有时晦我心安所忘【愈】常恐金石契防为相思肠【郊】平生无百嵗岐路有四方【愈】四方各异俗适意非所将【郊】驽蹄顾挫秣逸翮遗稻粱【愈】时危抱独沈道泰怀同翔【郊】独居久寂黙相顾聊慨慷【愈】慨慷丈夫志可以耀锋铓【郊】蘧甯知巻舒孔顔识行藏【愈】朗鉴谅不逺佩兰永芬芳【郊】苟无夫子听谁使知音扬【愈】
　　赠劒客李园聨句
　　天地有灵术得之者唯君【郊】筑炉地区外积火烧氛氲【愈】照海铄幽怪满空歊异氛【郊】山磨电奕奕水淬龙蝹蝹【愈】太一装以寳列仙篆其文【郊】可用慑百神岂唯壮三军【愈】有时幽匣吟忽似深潭闻【郊】风胡久已死此劒将谁分【愈】行当献天子然后致殊勲【郊】岂如丰城下空有斗间云【愈】
　　讃
　　讃维摩诘
　　貌是古印言是空音在酒不饮在色不淫非独僧礼亦使儒钦感此补亡书谢悬金
　　书
　　上常州卢使君书
　　道徳仁义天地之常也将有人主张之乎将无人主张之乎曰贤人君子有其位言之可以周天下而行也无其位则周身言之可也周身言之可周天下言之不可也仲尼当时无其位言之亦不可周天下而行也及至著书载其言则周万古而行也岂唯周天下而已哉仲尼非独载其言周万古而行也前古圣贤得仲尼之道则其言皆载之周万古而行阁下道徳仁义之言已闻周天下诵之久矣其后著书君子亦当载之周万古而行也幸甚幸甚道徳仁义之言天地至公之道也君子著书期不朽亦天地至公之道夫何让哉是故不以道徳仁义事其君者以盗贼事其君也不以道徳仁义之衣食养其亲者是盗贼养其亲也阁下既以道徳仁义事其君闻之天下久矣小子显求阁下道徳仁义之衣食以为养也谓之中庸之道谓之中庸则敢求也谓之特逹则不敢求小子尝衣食宣武军司马陆大夫道徳仁义之矣陆公既没又尝衣食此郡前守吏部侍郎韦公道徳仁义之矣韦公既去衣食亦去道徳仁义显其主张谨载是书及旧文又有子遇之书同乎缄献轻重可否倾一言陈谢诚兾于异日不宣郊再拜
　　又上养生书
　　天之与人一其道也天地不弃于人人自弃于天天可弃于人乎曰不可人自弃也已曰人皆弃之乎曰贤人君子不弃也凡人弃之可天有杀物之心而无弃物之心天有弃物之心则万物莫能生矣是故君子之于万物皆不弃也而况于身乎弃其身是弃其后也弃其后是弃其先也故曰君子之道岂易哉敢不法天而行身乎所以君子养其身养其公也小人养其身养其私也身以及家家以及国国以及天下以公道养天下则天下肥也以私道养天下则天下削也养身之道岂容易哉养其公者天道养也养其私者人情养也以天道养其人则合天矣以人情养其人则不合天矣以人情养其人自弃矣天道质也人情文也天道静也人情动也质者生之侈也静者生之得也动者生之弃也文不以质胜之则文为弃矣动不以静制之则动为弃矣天者水之谓也人者鱼之谓也鱼弃水则蝼蚁得之矣人弃天则疾病得之矣鱼可安于水而不可翫于水其失也在乎恣波浪而不回也人可安于天而不可翫于天其失也在乎恣嗜欲而不回也所谓安于天者法天之味而食之食不违于四时也法天之听而听之听不违于五节也法天之明而视之视不违于五色也食与视听苟违于天则疾病得之矣故曰君子法天而行身也小人翫天而弃身也书之座右嵇康犹有所弃秦之医和晋之杜蒯其亦不书于右则何以为君子之座哉良药苦口也苦口获罪于人苟或有矣仁义之获罪于天未之有也恩养下将逺辞违书冩至诚之言不胜惶悚之甚不宣郊再拜




　　孟东野诗集巻十
