　　钦定四库全书　　　　　集部二
　　徐孝穆集笺注　　　　　别集类一【陈】
　　提要
　　【臣】等谨案徐孝穆集六巻陈徐陵撰
　　国朝呉兆宜注陵字孝穆东海郯人梁太子左卫率摛之子八嵗能属文既长博涉史籍在梁世已以文章名入陈后累官侍中安右将军左光禄大夫南徐州大中正建昌县开国侯諡曰章事迹具陈书本传隋书经籍志载陵集本三十巻久佚不传此本乃后人从艺文类聚文苑英华诸书内采掇而成陵文章绮丽与庾信齐名世号徐庾体史称其缉裁巧宻多有新意自有陈创业文檄军书及禅授诏策皆陵所制为一代文宗其集旧无注释兆宜既笺庾信集因并陵集笺之未及卒其同里徐文炳续为补缉以成是编其中可与史事相证者如资治通鉴梁武帝太清二年遣建康令谢挺散骑常侍徐陵等聘于东魏胡三省注谓建康令秩千石散骑常侍秩二千石谢挺不当在徐陵之上盖陵将命而使挺特辅行耳今案集中在北齐与杨仆射书有云谢常侍今年五十有一吾今年四十有四介已知命賔又杖乡云云是谢挺实为正使盖假散骑常侍以行特通鉴但书其本官并非舛误胡三省未考陵书不免曲为之説参诸此集可正其讹而兆宜所笺略不言及盖主于捃拾字句不甚考订史传也然笺释词藻亦颇足备稽考故至今与所笺庾集并传焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　本传
　　徐陵字孝穆东海郯人也祖超之齐郁林太守梁员外散骑常侍父摛梁戎昭将军太子左卫率赠侍中太子詹事諡贞子母臧氏尝梦五色云化而为鳯集左肩上已而诞陵焉时宝志上人者世称其有道陵年数歳家人携以之宝志手摩其顶曰天上石麒麟也光宅恵云法师每嗟陵早成就谓之顔囘八岁能属文十二通庄老义既长博涉史籍纵横有口辨梁普通二年晋安王为平西将军寜蛮校尉父摛为王谘议王又引陵参寜蛮府军事大通二年王立为皇太子东宫置学士陵充其选稍迁尚书度支郎出为上虞令御史中丞刘孝仪与陵先有隙风闻劾陵在县赃污因坐免久之起为南平王府行参军迁通直散骑侍郎梁简文在东宫撰长春殿义记使陵为序又令于少傅府述所制庄子义寻迁镇西湘东王中记室参军太清二年兼通直散骑常侍使魏魏人授馆宴宾是日甚热其主客魏收嘲陵曰今日之热当由徐常侍来陵即荅曰昔王肃至此为魏始制礼仪今我来聘使卿复知寒暑收大慙及侯景寇京师陵父摛先在围城之内陵不奉家信便蔬食布衣若居忧恤防齐受魏禅梁元帝承制于江陵复通使于齐陵累求复命终拘留不遣陵乃致书于仆射杨遵彦遵彦竟不报书及江陵陷齐送贞阳侯萧渊明为梁嗣乃遣陵随还太尉王僧辩初拒境不纳渊明往复致书皆陵辞也及渊明之入僧辩得陵大喜接待餽遗其礼甚优以陵为尚书吏部郎掌诏诰其年高祖率兵诛僧辩仍进讨韦载时任约徐嗣徽乗虚袭石头陵感僧辩旧恩乃往赴约及约等平高祖释陵不问寻以为贞威将军尚书左丞绍泰二年又使于齐还除给事黄门侍郎秘书监高祖受禅加散骑常侍左丞如故天嘉初除太府卿四年迁五兵尚书领大著作六年除散骑常侍御史中丞时安成王顼为司空以帝弟之尊势倾朝野直兵鲍僧叡假王威权抑塞辞讼大臣莫敢言者陵闻之乃为奏弹导从南台官属引奏案而入世祖见陵服章严肃若不可犯为敛容正坐陵进读奏版时安成王殿上侍立仰视世祖流汗失色陵遣殿中御史引王下殿遂劾免侍中中书监自此朝廷肃然天康元年迁吏部尚书领大著作陵以梁末以来选授多失其所于是提举纲维综覈名实时有冒进求官諠竞不巳者陵乃为书宣示自是众咸服焉时论比之毛玠废帝即位高宗入辅谋黜异志者引陵预其议高宗纂厯封建昌县侯邑五百户大建元年除尚书右仆射二年迁尚书左仆射陵抗表推周正王劢等高宗召陵入内殿曰卿何为固辞此职而举人乎陵曰周正从陛下西还旧藩长史王劢太平相府长史张种帝乡贤戚若选贤与旧臣宜居后固辞累日高宗苦属之陵乃奉诏及朝议北伐高宗曰朕意已决卿可举元帅众议咸以中权将军淳于量位重共署推之陵独曰不然呉明彻家在淮左悉彼风俗将畧人才当今亦无过者于是争论累日不能决都官尚书裵忌曰臣同徐仆射陵应声曰非但明彻良将裵忌即良副也是日诏明彻为大都督令忌监军事遂克淮南数十州之地高宗因置酒举杯属陵曰赏卿知人陵避席对曰定防出自圣衷非臣之力也其年加侍中余竝如故十年领国子祭酒南徐州大中正以公事免侍中仆射寻加侍中给扶又除领军将军八年加翊右将军太子詹事置佐史俄迁右光禄大夫余竝如故十年重为领军将军寻迁安右将军丹阳尹十三年为中书监领太子詹事给鼔吹一部侍中将军右光禄中正如故陵以年老累表求致仕高宗亦优之乃诏将作为造大斋令陵就第摄事后主即位迁左光禄大夫太子少傅余如故至徳元年卒时年七十七诏曰慎终有典抑乃旧章令徳可甄谅宜追逺侍中安右将军左光禄大夫太子少傅南徐州大中正建昌县开国侯陵弱龄学尚登朝秀颖业高名辈文曰词宗朕近岁承华特相引狎虽多卧疾方期克壮奄然殒逝震悼于懐可赠镇右将军特进其侍中左光禄鼔吹侯如故并出举哀丧事所须量加资给諡曰章陵器局深逺容止可观性又清简无所营树禄俸与亲族共之大建中食建昌邑邑户送米至于水次陵亲戚有贫匮者皆令取之数日便尽陵家寻致乏絶府僚怪而问其故陵云我有车牛衣裳可卖余家有可卖不其周给如此少而崇信释教经论多所精解后主在东宫令陵讲大品经义学名僧自逺云集毎讲筵商较四座莫能与抗目有青睛时人以为聪慧之相也自有陈创业文檄军书及禅授诏防皆陵所制而九锡尤美为一代文宗亦不以此矜物未尝诋诃作者其于后进之徒接引无倦世祖高宗之世国家有大手笔皆陵草之其文颇变旧体缉裁巧宻多有新意毎一文出手好事者巳传写成诵遂被之华夷家藏其本后逢丧乱多散失存者三十巻有四子俭【南史俭一名报陈书云俭一名众非】份仪僔

　　钦定四库全书
　　徐孝穆集笺注巻一　　　　陈　徐陵　撰
　　呉江呉兆宜注
　　赋
　　鸳鸯赋
　　飞飞兮海滨去去兮迎春炎皇之季女【汉张良传注师古曰赤松子仙人号也神农时为雨师服水土教神农能入火自烧至昆山上常止西王母石室随风雨上下炎帝少女追之亦得仙去】织素之佳人【古诗新人工织缣故人工织素织缣日一匹织素五丈余将缣来比素新人不如故】未若宋王之小史含情而死【列异传宋康王埋韩冯夫妻宿夕文梓生有鸳鸯雌雄各一恒栖树上晨夕交颈】忆少妇之生离恨新婚之无子【玉台新咏汉建安中焦仲卿妻刘氏为仲卿母所遣其家逼嫁没水仲卿亦缢人哀之为诗云中有双飞鸟自名为鸳鸯】既交颈于千年亦相随于万里山鸡映水那自得【异苑山鸡爱其毛羽映水则舞】孤鸾照镜不成双【范泰鸾鸟诗序昔罽宾王结罝峻卵之山获一鸾鸟王甚爱之三年不鸣其夫人曰尝闻鸟见其类而后鸣何不照镜以映之鸾覩影悲鸣而絶】天下真成长合防无胜比翼两鸳鸯观其哢吭浮沈【左思蜀都赋哢吭清渠】轻躯瀺灂【张衡南都赋汰瀺灂兮船容裔】拂荇戏而波散排荷翻而水落特讶鸳鸯鸟长情真可念许处胜人多何时肯相厌闻道鸳鸯一鸟名敎人如有逐春情不见临邛卓家女只为琴中作许声【玉台新咏琴歌序相如游临邛富人卓王孙有女文君新寡窃于壁间窥之相如鼔琴歌以挑之其歌曰何缘交颈为鸳鸯胡颉颃兮共翺翔】
　　乐府
　　骢马驱
　　白马号龙驹【晋陆云传闵鸿见而竒之曰此儿若非龙驹定是鳯雏】雕鞍名镂衢【三辅决録平陵公孙奋富闻京师梁冀知奋俭恡以镂衢鞍遗奋从贷五千万】诸兄二千石【徐树谷曰后汉循吏传秦彭字伯平扶风茂陵人也六世祖袭为颍川太守与羣从同时为二千石者五人故三辅号曰万石秦氏】小妇字罗敷【古乐府秦氏有好女自言名罗敷】倚端轻埽史【一作吏未详汉高五王传魏勃少时欲求见齐相曹参家贫无以自通乃常独早埽齐相舍人门外舍人怪之以为物而伺之得勃于是舍人见勃曹参因以为舍人言之悼恵王拜为内史】召募撃休屠【汉霍去病传上曰票骑将军收休屠王祭天金人】塞外多风雪城中絶诏书空忆长楸下【曹植名都篇走马长楸间】连蹀复连【文君白头吟今日十酒防明旦沟水头蹀躞御沟上沟水东西流按音铺马蹀迹也】
　　中妇织流黄【玉台新咏古乐府相逢行曰大妇织罗绮中妇织流黄小妇无所作挟瑟上高堂】
　　落花还【一作飞】井上春机当户前带衫行幛口觅钏枕檀【一作入檀】边数镊【疑作蹑】经无乱【魏志旧绫机五十综者五十蹑六十综者六十蹑扶风马钧患其丧功费日皆易以十二蹑】新螀纬易牵【古今注莎鸡一名催织一名络纬催织谓鸣声如急织络纬谓其声如纺绩也】蜘蛛夜伴织【张协杂诗蜘蛛网四屋】百舌晓惊眠【易纬通卦百舌者反舌鸟也能反覆其舌随百鸟之音】封用黎阳土【东观汉记邓训故吏知训好青泥封书从黎阳步推鹿车过易阳载青泥一襆遗训】书因计吏船【扬雄答刘歆书天下上计孝防及内郡卫卒防者雄常把三寸弱翰赍油素四尺以问其异语】欲知夫壻处【古乐府东方千余骑夫壻居上头】今督水衡钱【汉书本始二年春以水衡钱为平陵徙民起第宅注应劭曰水衡与少府皆天子私藏】
　　出自蓟北门行【乐府遗声都邑三十四曲有出自蓟北门行鲍昭出自蓟北门行注蓟故燕国】
　　蓟北聊长望黄昏心独愁【屈原离骚曰黄昏以为期】燕山对古刹代郡隠【一作倚】城楼屡战桥恒断长冰堑不流天云如地阵汉月带胡秋渍土泥函谷【顾有孝曰后汉隗嚣传王元曰元请以一丸泥为大王东封函谷闗】挼绳缚凉州【朱鹤龄曰汉西域传乌秅国其西则有县度县度者石山也谿谷不通以绳索相引而度云】平生燕颔相防自得封侯【后汉班超传相者指曰生燕颔虎颈飞而食肉此万里侯相也后以西域五十余国悉皆纳质封定逺侯】
　　陇头水【崔豹古今注横吹胡乐也张骞入西域传其法唯得摩诃兜勒一曲李延年因造新声二十八解魏晋以来不存见用黄鹄陇头折杨柳等十曲】
　　别涂耸千仞离川悬百丈攒荆夏不通积雪冬难上枝交陇底暗【汉地理志陇西郡注应劭曰有陇坻在其西也】石碍波前响囘首咸阳中【三辅黄图秦孝公始都咸阳咸阳在九山渭水北山水俱在南故名咸阳】唯言梦时往
　　折杨柳
　　嫋嫋河堤树【汉沟洫志哀平初平当使领河堤张衡西京赋周以金堤树以柳杞】依依魏主营【徐炯曰魏文帝集栁赋序云昔建安五年上与袁绍战于官渡时余始植斯柳自彼迄今十有五载矣感物伤懐乃作斯赋】江陵有旧曲洛下作新声【未详按晋书谢安石能为洛下书生咏】妾对长杨苑【三辅黄图长杨榭在长杨宫秋冬较猎其下天子登此以观】君登高柳城【后汉灵帝纪护乌桓校尉出高柳】春还应共见荡子太无情【枚乗杂诗昔为倡家女今为荡子妇】
　　闗山月二首【乐府解题闗山月伤别离也】
　　闗山三五月【张尚瑗曰礼记月三五而盈三五而阙】客子忆秦川思妇高楼上当窗应未眠星旗映疎勒【晋书左旗九星在河鼔两旁右旗亦如之河鼔居中后汉耿恭传恭以疏勒城旁有涧水可固乃引兵据之】云阵上祁连【汉书注师古曰天山即祁连山也匈奴谓天为祁连】战气今如此从军复几年
　　月出柳城东微云掩复通苍茫萦白晕【汉书高帝七年月晕围参军七重是岁高皇帝为冒顿所围七日乃解】萧瑟带长风羌兵烧上郡胡骑猎云中【汉五行志文帝后六年匈奴天入上郡云中防火通长安】将军拥节起战士夜鸣弓
　　洛阳道二首【玉台新咏梁简文帝元帝乐府题皆有洛阳道】
　　绿柳三春暗红尘百戏多【后汉安帝纪延平元年罢鱼龙曼延百戏】东门向金马【张莹汉南记马援奏曰武帝时善相马者铸作铜马法献之有诏立马于鲁班门外则更名曰金马门】南陌接铜驼【洛阳记两铜驼在宫之南街东西相向高尺洛阳人谓之铜驼街】华轩翼葆吹【江淹诗许史乗华轩説文轩曲辀轓车也蜀志先主少时戏言吾必当乗此羽葆葢车】飞葢响鸣珂【通俗文马勒饰曰珂本草珂贝类皮黄黑而骨白可为马饰生南海曹植公防诗清夜游西园飞葢相追随】潘郎车欲满无奈掷花何【晋书潘岳字安仁为河阳令美姿仪少常挟弹出洛阳道妇人遇之者皆连手萦绕投之以果满车而归】
　　洛阳驰道上【汉贾山传秦为驰道于天下道广五十步三丈而树厚筑其外隠以金椎树以青松三辅黄图蔡邕曰驰道天子所行道也】春日起尘埃濯龙望如雾【后汉马皇后纪太后诏曰前过濯龙门上见外家问起居者车如流水马如游龙】河桥渡似雷【晋书杜预以孟津渡险请建河桥于富平津】闻珂知马蹀【见上】傍幰见甍开【仪制令诸车一品青油纁通幰朱里朱丝络网三品以上青通幰朱里五品以上青偏幰碧里六品以下皆不得用幰谢恵连雪赋注甍屋栋也】相看不得语宻意眼中来
　　长安道【玉台新咏庾肩吾有赋得横吹曲长安道】
　　辇道乗双阙【三辅黄图武帝作建章宫宫在未央宫西长安城外帝于未央宫营造日广以城中为小乃于宫西跨城池作飞阁通建章宫构辇道以上下古歌云长安城西有双阙】豪雄被五都【尹文子魏王得玉召玉工相之工曰此无价以当之五城之都仅可一观】横桥象天汉【三辅黄图秦始皇兼天下都咸阳渭水贯都以象天汉横桥南渡以法牵牛】法驾应坤图【疑作舆三辅黄图卤薄天子出车驾次第谓之卤簿有大驾有法驾有小驾大驾则公卿奉引大将军参乗太仆御属车八十一乗作三行尚书御史乗之备千乗万骑出长安郊祠天于甘泉备之百官有其仪注名曰甘泉卤簿法驾京兆尹奉引侍中参乗奉车郎御属车三十六乗北郊明堂则省副车小车祠宗庙用之系辞坤为大舆】韩康卖良药【后汉逸民传韩康字伯休尝采药名山卖于长安市口不二价】董偃鬻明珠【汉东方朔传董偃与母以卖珠为事偃年十三随母出入主家】諠諠拥车骑非但执金吾【后汉百官志执金吾一人中二千石注胡广曰卫尉巡行宫中则金吾徼于外相为表里以擒奸讨猾】
　　梅花落【鲍昭呉均江总乐府题皆有梅花落】
　　对户一株梅新花落故栽燕拾还莲井【风俗通殿堂象东井形刻作荷菱荷菱水物也所以厌火】风吹上镜台【魏武杂物疏镜台出魏宫中有纯银参带镜台一纯银七子贵人公主镜台四】倡家怨【一作愁】思妾楼上独裵囘啼看竹叶锦【龙辅女红余志桓豁女字女幼制绿锦衣带作竹叶様远视之无二故无瑕诗云带叶新裁竹簪花巧制兰女幼庾宣妇也又梁简文帝冬晓诗惟牵竹叶带】簪【一作篸义同】罢未能裁
　　紫骝马【乐府鼔角横吹十五曲有紫骝马】
　　玉镫绣纒鬃【齐武帝诸子传庐陵王子卿作银镫金薄裹箭脚按镫音凳马鞍踏镫鬃音丛马鬣也】金鞍锦覆幪【徐树敏曰初学记宋刘义恭启赐臣供御金梁桥鞍制作精巧按幪音蠓覆葢也】风惊尘未起【扬雄羽猎赋林丛为之生尘】草浅埓犹空【晋书王济常买地为马埒】角弓连【一作穿】两兔【诗骍骍角弓】珠弹落双鸿【吕氏春秋以隋侯之珠弹千仞之雀世必笑之】日斜驰逐罢连翩还上东
　　刘生
　　刘生殊倜傥【汉礼乐志志俶傥精权竒】任侠徧京华【汉游侠传郭解父任侠解为侠益甚】戚里惊鸣筑【汉书高祖召石奋姊为美人徙其家长安中戚里又上撃筑自歌曰大风起兮云飞扬威加海内兮归故乡安得猛士兮守四方】平阳吹怨笳【未详按马融长赋序融独卧郿县平阳邬中有洛客舍逆旅吹笛】俗儒排左氏【汉儒林传刘歆白左氏春秋可立哀帝纳之以问诸儒皆不对歆于是数见丞相孔光为言左氏以求助光卒不肯后汉贾逵传侍中刘歆欲立左氏不先暴论大义而轻移太常恃其义长诋挫诸儒诸儒内懐不服相与排之】新室忌汉家【汉元后传王谏欲谄莽上书言皇天废去汉而命立新室太皇太后不宜称尊号当随汉废以奉天命】高才被摈压自古共怜嗟
　　乌栖曲二首【乐録乌栖曲者鸟兽二十一曲之一也】
　　卓女红妆期此夜【见鸳鸯赋】胡姬酤酒谁论价【呉兆宫曰辛延年羽林郎诗胡姬年十五春日独当垆】风流荀令好儿郎偏能粉复熏香【世説刘季和尝言荀令君至人家坐处尝三日香见襄阳记】
　　绣帐罗帷隐灯烛一夜千年犹不足惟憎无赖汝南鸡天河未落犹争啼【后汉百官志注蔡质汉仪卫士甲乙徼相传甲夜军传乙夜相传尽五更卫士传言五更未明三刻后鸡鸣卫士踵丞郎趋严上台不畜宫中鸡汝南出鸡鸣卫士朱雀门外当传鸡鸣于宫中】
　　杂曲【徐树声曰陈后妃传后主自居临春阁张贵妃居结绮阁龚孔二贵嫔居望仙阁竝复道交相往来以宫人有文学者袁大舍等为女学士后主毎引宾客对贵妃等游宴则使诸贵人及女学士与狎客共赋新诗采其尤艳丽者以为曲调选宫女有容色者歌之其曲有玉树后庭花临春乐等大抵所归皆美张贵妃孔贵嫔之容色】
　　倾城得意巳无俦洞房连阁未消愁【汉李延年歌倾城复倾国佳人难再得后汉梁冀传堂寝皆有阴阳奥室连房洞户】宫中本造鸳鸯殿【飞燕外传帝居鸳鸯殿便房省帝簿嬺上簿嬺因进言飞燕有女弟合徳美容体性纯粹可信不与飞燕比】为谁新起鳯皇楼【三辅黄图杨震闗辅古语云长安民俗谓鳯皇阙为贞女楼】绿黛红顔两相发千娇百念情无歇舞衫回袖胜春风歌扇当窗似秋月碧玉宫伎自翩妍【乐府有情人碧玉歌一云刘碧玉宋汝南王妾】绛树新声最可怜【魏文帝集荅繁钦书今之妙舞莫巧于绛树】张星旧在天河上【天官书注星经云栁星张周之分野三河也】从来张姓本连天【诺臯记天翁姓张名坚字刺渴渔阳人汉张放传放取皇后弟平恩侯许嘉女上为放供张赐甲第充以乗舆服饰号为天子取妇皇后嫁女大官私官竝供其第两宫使者冠葢不絶】二八年时不忧度【宋玉招魂二八齐容起郑舞些】旁边得宠谁相妒立春厯日自当新【晋礼志太史毎岁上年厯立春读五时令服各随其方色帝御座尚书已下就席读讫赐酒一巵】正月春幡底须故【续汉书立春之日夜滆未尽五刻京都百宫皆衣青立春旛施土牛耕人于门外】流苏锦帐挂香囊织成罗幌隐灯光【晋摰虞决疑要注天子帐流苏为饰古诗红罗复斗帐四角垂香囊】只应私将琥珀枕【呉兆骞曰宋武帝纪寜州尝献琥珀枕光色甚丽价盈百金】冥冥来上瑚牀【本草瑚似玉红润生海底盘石上一岁黄三岁赤海人先作铁网沈水底贯中而生绞网出之失时不取则腐】
　　长相思二首【乐府怨思二十五曲其一曰长相思】
　　长相思望归难传闻奉诏戍臯兰【汉霍去病传鏖臯兰下师古曰臯兰山名】龙城逺【汉书将军卫青出上谷至龙城】鴈门寒【山海经鴈门山者鴈飞出于其间】愁来瘦转剧衣带自然寛【枚乗杂诗相去日已逺衣带日已缓】念君今不见谁为抱腰看【玉台新咏恵帝时童谣曰邺中女子莫千妖前至三月抱胡腰】
　　长相思好春节梦里恒啼悲不泄帐中起窗前髻栁絮飞还聚【本草经栁花一名絮】游丝断复结【沈约诗游丝映空转】欲见洛阳花【董娇娆诗洛阳城东路桃李生路旁花花自相对叶叶自相当】如君陇头雪
　　诗
　　同汪詹事登宫城南楼
　　元良属上徳率土被中孚【书一人元良万邦以贞老子上徳不徳诗率土之滨莫非王臣中孚见周易】汉幄朝无怠【东观汉记时明帝年十二在幄后】周门夕复趋【文王世子文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及莫又至亦如之】桓经既受业【后汉书孝明皇帝光武第四子十九年立为皇太子师事博士桓荣学尚书】贺拜且尊儒【晋书贺循世为儒宗除太子太傅命皇太子亲往拜之】壮志谐风雅高文防斗枢【西京杂记扬子云曰廊庙之下朝廷之中高文典册用相如】铿锵叶舞蹈照烂等琨瑜河水慙雄伯漳川仰大巫【呉书张綋见陈琳作武军赋叹之琳荅曰仆在河北少文人易为雄伯故使仆有此谈今足下子布在彼所谓小巫见大巫神气殚矣】鲍鱼寜入俎【贾谊书文王使太公望传太子发嗜鲍鱼公不与曰鲍鱼不登俎岂有非礼而可养太子哉】钓鼈匪充厨【晋潘尼集鼈赋序皇太子游于囿遂命钓鱼有得鼈而献之者令侍臣赋之】叔誉恒词屈【汲冢周书晋平公使叔誉聘于周见晋太子与之言五称而三穷】防年【疑作严】岂滥诛【后汉马援传援谓司马吕种曰国家诸子竝壮而旧防未立则多通宾客则大狱起矣后帝收捕诸王宾客更相牵引死者以千数种亦豫其祸】
　　走笔戏书应令
　　此日乍殷勤【繁钦定情诗何以致殷勤】相嫌不如春今宵花烛泪非是夜迎人【何逊看新婚诗何如花烛夜轻扇掩红妆】舞席秋来巻歌筵无数尘曾经新代故那恶故迎新片月窥花簟【南史王摛传尚书令王俭尝集才学之士总校虚实类物之谓之事唯庐江何宪为胜乃赏以五花簟白团扇】轻寒入锦巾【呉任臣曰魏武帝纪注傅子曰汉末王公多委王服以幅巾为雅是以袁绍崔豹之徒虽为将帅皆着缣巾魏太祖以天下凶荒资财匮乏拟古皮弁裁缣帛以为帢合于易简随时之义以色别其贵贱于今施行可谓军容非国容也】秋来应瘦尽偏自着腰身
　　春情
　　风光今旦动雪色故年残薄夜迎新节当垆却晚寒竒【一作故】香分细雾【一作篆】石炭轻纨竹叶裁衣带【见乐府】梅花奠酒盘【未详按四时宝镜立春日春饼生菜号春盘】年芳袖里出春色黛中安欲知迷下蔡【宋玉登徒子好色赋嫣然一笑惑阳城□下蔡】先将过上兰【三辅黄图上林苑有上兰宫】
　　奉和咏舞【玉台新咏梁简文帝咏舞诗戚里多妖丽重聘灭秦余逐节工新舞娇态似凌虚纳花承襵概垂翠逐当舒扇开衫影乱巾度履行疎徒劳交甫忆自有专城居】
　　十五属平阳因来入建章主家能敎舞【汉卫皇后传后字子夫子夫为平阳主讴者既饮讴者进帝独説子夫主因奏子夫送入宫】城中巧画妆【后汉马廖传长安语曰城中好高髻四方高一尺城中好广眉四方且半额城中好大袖四方全匹帛】低鬟向绮席【汉郊祀志注师古曰汉旧仪云祭天用六防绮席六重用玉几玉饰器凡七十女乐即礼乐志所云使童男童女俱歌也】举袖拂花黄烛送空回【一作窗边】影衫传箧里香当繇好留客故作舞衣长【景差大招长袖拂面善留客只】
　　和简文帝赛汉高帝庙【原注声偶作徐摛诗彚作庾肩吾竝误　尚瑗曰梁简文帝集汉高帝赛神诗玉朝行动阖闾旦应白云苍梧上丹鳯咸阳来日正江无影城斜汉屡回瞻流知地脉望岭匹天台欲袪九愁恨聊举十千杯】
　　山宫类牛首【三辅黄图牛首池在上林苑中西头】汉寝若龙川【汉地理志南海郡龙川县注裴氏广州记本博罗县之东乡也有龙穿地而出即穴流泉因以为号】玉盌无秋酎【张载酒赋中山夏啓醇酎秋发】金灯灭夜烟【后汉李尤有金羊灯铭】丹帷迫灵岳【未详】绀席下羣仙【徐树屏曰汉旧仪皇帝自行羣臣从斋皆百日紫坛帐幄高皇帝配天居堂下西南绀幄绀席】堂虚沛筑响钗低戚舞妍【陈鋭曰西京杂记高帝戚夫人善鼔瑟撃筑帝常拥夫人倚瑟而歌毕毎泣下流涟夫人善为翘袖折腰之舞歌出塞入塞望归之曲声入云霄】何殊后庙里子建作华篇【魏曹植集汉高帝赞屯云斩蛇灵母告祥朱旗既抗九野披攘禽婴克羽埽灭英雄承机帝世着功武汤】
　　山斋
　　桃源惊往客【晋陶潜集有桃花源记详与宗室书】鹤峤断来宾【防稽记射的山南有白鹤山此鹤为仙人取箭汉太尉郑尝采薪得一箭顷有神人至问何所欲曰尝患若耶溪载薪为难愿旦南风暮北风后果然】复有风云处萧条无俗人山寒微有雪石路本无尘竹径防笼巧茅斋结构新烧香披道记【后汉襄楷传注南阳张津为交州刺史常着绛袙头鼔琴焚香读邪俗道书云以助化】悬镜厌山神【抱朴子道士以明镜九寸悬于背老魅不敢近】砌水何年溜檐桐几度春云霞一巳絶寜辨汉将秦
　　咏柑【艺文初学竝作徐陵乃刘孝绰旧集载此或误收也】
　　朱实挺江南包品擅珍淑【张衡西京赋朱实离离禹贡扬州厥包橘柚锡贡】上林杂嘉树【西京杂记初修上林苑羣臣逺方各献名果异树】江潭间修竹【东方朔七諌便娟之修竹寄生于江潭】万室拟封侯千株挺荆国【汉货殖传蜀汉江陵千树橘渭川千亩竹此其人与千户侯等吴志李衡遣客于武陵龙阳况州上作宅种甘橘千株敕儿曰有木奴千头不责汝衣食岁上一匹绢】绿叶萋以布【左思吴都赋布濩臯泽】素荣芬且郁得陈终宴欢良垂云雨育
　　侍宴
　　园林才有热夏浅更胜春嫩竹犹含粉初荷未聚尘承恩预下席应阮独何人【魏王粲传文帝为五官将及平原侯植皆好文学粲与北海徐干字伟长广陵陈琳字孔璋陈留阮瑀字元瑜汝南应玚字徳防东平刘桢字公干竝见友善】
　　奉和山池【梁简文帝有山池诗日暮芙蓉水聊登鸣鹤舟飞舻饰羽葩长幔覆缇油停舆依栁息住葢影空留古树横临沼新藤上挂楼游鱼向暗集戏鸟向槎流】
　　罗浮无定所【后汉郡国志南海郡博罗县注有罗浮山自防稽浮往博罗山故置博罗县】郁岛屡迁移【未详按魏志邴原将家属入海住郁林防山中】不觉因风雨何时入后池楼台非一势临翫自多竒【楚辞层台累榭临高山】云生对户石猨挂入櫩枝
　　山池应令
　　画舸图仙兽【陈啓源曰晋书王濬画鹢首怪兽于船首以惧江神】飞艎挂采斿【左传楚大败呉师获其乗舟余皇顔延之诗祥飚被防斿注防斿旗名】榜人事金桨【曹植朔风诗谁忘泛舟媿无榜人注刺船之人也】钓女饰银钩细萍时带檝低荷乍入舟猿啼知谷晚蝉咽觉山秋
　　别毛永嘉【英华作别毛尚书　鋭曰南史毛喜字伯武荥阳阳武人也魏平江陵喜与宣帝俱迁长安及宣帝即位厯丹阳尹吏部尚书委政于喜益见亲重喜言无回避时皇太子好酒徳喜常言之宣帝太子遂衔之即位后稍见疎逺至徳元年授永嘉内史】
　　愿子厉风规归来振羽仪嗟余今老病此别空长离白马君来哭【后汉范式传张劭丧至圹将窆而柩不肯进见有素车白马号哭而来其母曰是必范巨卿也】黄泉我讵知【缪袭挽歌朝发高堂上莫宿黄泉下陆机挽歌呼子子不闻泣子子不知】徒劳脱宝劒空挂陇头枝【烈士传延陵季子解宝劒挂徐君墓柏树】
　　秋日别庾正员【艺文作张正见】
　　征途愁转斾连骑惨停镳朔气凌疎木江风送上潮青雀离帆逺【古诗青雀白鹄舫】朱鸢别路遥【后汉郡国志交阯郡十二城一名朱鸢】惟有当秋月夜夜上河桥【见乐府】
　　新亭送别应令【晋祖逖传晋时南渡过江人士新亭饮宴】
　　风吹临伊水时驾出河梁野燎村田黑江秋岸荻黄隔城闻上鼓回舟隐去樯神襟爱【一作忧】逺别流睇极清漳【地志漳水二一出上党沾县大黾谷名清漳一出上党长子县鹿谷山名浊漳】
　　和王舍人送客未还闺中有望
　　倡人歌吹罢对镜览红顔拭粉留花称【疑作胜北堂书钞释名花胜言着之则胜御览金胜一名金称】除钗作小鬟【释名又枝也因形名之也】绮灯停不灭高扉掩未闗良人在何处光惟见月还
　　为羊兖州家人荅饷镜【兆骞曰南史羊侃传侃字祖忻泰山梁父人也魏正光中为征东大将军东道行台领泰山太守初其父祉恒使侃南归侃至是将举济河以成先志魏帝闻之使授侃骠骑大将军司徒泰山郡公长为兖州刺史侃斩其使大同三年至建邺授徐州刺史累迁侍中都官尚书侃性豪侈姬妾列侍穷极奢靡有弹筝人陆大喜着鹿角爪长七寸舞人张静婉腰围一尺六寸时人咸推能掌上儛又有孙荆玉能反腰帖地衔得席上玉簪敕赉歌人王娥儿东宫亦赉歌者屈偶之竝妙尽竒曲一时无对】
　　信来赠宝镜亭亭似月镜久自逾明人久情逾歇取镜挂空台于今莫复开不见孤鸾鸟香魂何处来【见鸳鸯赋】
　　咏织妇
　　纤纤运玉指脉脉正蛾眉振蹑开交缕【见乐府】停梭续断丝【兆宫曰异苑陶侃尝渔雷泽得一织梭】檐前初月照洞户朱帷垂【一作未垂帷】弄机行掩泪弥令织素迟【见鸳鸯赋】
　　内园逐凉
　　昔有北山北【树谷曰后汉逸民传法真字高卿扶风人也太守请见欲任以功曹真曰以明府见待有礼故敢自同宾末若欲吏之真将在北山之北南山之南矣】今余【一作来】东海东【见本传】纳凉高树下直坐落花中狭径长无迹茅斋本自空提琴就竹篠酌酒劝梧桐
　　鬭鸡
　　季子聊为戏【左传季郈之鸡鬭季氏芥其鸡郈氏为之金距平子怒】陈王欲骋才【艺文类聚魏陈思王植有鬭鸡诗】花冠巳冲力【南越志鸡冠四开如莲花鸣声清彻】芥爪复惊媒鬭鳯羞衣锦【兆骞曰邺中记锦署有鳯皇锦】双鸾耻镜台【见鸳鸯赋】陈仓若有信为觅宝鸡来【晋太康地志秦文公时陈仓人猎得兽如彘不知名牵以献之逢二童子童子曰此名为媦媦亦语曰二童名陈宝得雄者王得雌者霸陈仓人乃逐之化为雌雉上陈仓北阪为石梁祀之】
　　咏日华
　　朝晖烂曲池夕照满西陂复有当昼景江上铄光仪时从高浪歇乍逐细波移一在雕梁上【梁武帝碧玉歌杏梁日始照】讵比扶桑枝【淮南子日拂于扶桑】
　　咏雪
　　琼林圃叶【淮南子昆仑山中有曾城九重有珠树玉树】桂树日南华【广志桂出合浦冬夏常青其类自为林间无杂树交阯置桂园】岂若天庭瑞【扬雄剧秦美新上陈天庭】轻云带风斜三农喜盈尺【谢恵连雪赋盈尺则呈瑞于丰年】六出儛崇花【韩诗外传凡草木之花多五出雪花独六出】明朝阙门外应见海神车【树屏曰金匮武王伐纣都洛邑雨雪十余日深丈余甲子平旦有五丈夫乗五车从两骑止门外尚父告武王曰五车两骑四海之神与河伯雨师耳】
　　春日
　　岸烟起暮色岸水带斜晖径狭横枝度帘摇惊燕飞落花承步履【呉北寛曰释名履礼也饰足以为礼】流涧写行衣何殊九枝葢薄暮洞庭归【未详】
　　奉和简文帝山斋【梁简文帝集山斋诗玲珑绕竹涧间闗通槿藩缺岸新成浦危石久为门北荣下飞桂南柯吟夜猿暮流澄锦碛晨氷照彩鸾】
　　架岭承金阙飞桥对石梁竹宻山斋冷荷开水殿香山花临舞席水影照歌牀【阙】
　　表
　　劝进梁元帝表【梁书大宝二年五月湘东王绎命王僧辩等东撃侯景十月太宗崩侯景僭位其明年二月王僧辩平侯景奉表劝进荅曰淮海长鲸虽云授首襄阳短狐未全革面太平玉烛尔乃议之五月司空南平王恪等复劝进湘东王犹不受八月兼散骑常侍聘魏使徐陵于邺奉表劝进九月四方征镇王公卿士复劝称尊号犹谦让未许表三上乃从之十一月丙子即皇帝位于江陵诏改太清六年为承圣元年】
　　臣闻封唐有圣还承帝喾之家【帝王世纪帝喾崩挚于兄弟最长得登帝位封异母弟放勲为唐侯后政微弱而唐侯徳盛乃造唐而致禅】居代维贤终纂高皇之祚【汉书诸吕既诛诸大臣谋曰代王高帝子最长仁孝寛厚乃迎立之】无为称于革舄【汉书东方朔曰孝文皇帝身衣弋绨之衣履革舄】至治表于垂衣【系辞黄帝尧舜垂衣裳而天下治】而拨乱反正非间前古【汉高帝纪羣臣曰帝拨乱世反之正】至如金行重作【晋五行志董养曰白者金色国之行也中兴书有晋金行奄君四海】源出东莞【晋书元帝父琅邪恭玉觐祖琅邪武王仙武帝践祚封东莞郡王】炎运犹兴【汉高帝赞汉承尧运协于火徳】枝分南顿【后汉光武纪南顿令钦生光武】岂得掩显姓于轩辕【帝王世纪黄帝二十四子得姓者十四人皇甫谧曰黄帝居轩辕之邱故因以为名又以为号】非才子于颛顼【在传颛顼氏有不才子天下之人谓之梼杌】莫不因时多难【左传司马侯曰或多难以固其国】俱继神宗者也【书大禹谟正月朔旦受命于神宗】伏惟陛下出震等于勋华鸣谦同于旦奭握图【一作褒】秉钺【春秋合诚图黄帝游扈洛水上凤皇衔图置帝前帝再拜受图书王左杖黄钺右秉白旄以麾　胡渭生曰孝经援神契舜龙顔重瞳大口手握襃宋均注手中有襃字】将在御天【易时乗六龙以御天】玉胜珠衡【春秋命厯序神农戴玉理宋均曰玉理玉英玉胜也孝经援神契伏羲天日山准日角而连珠衡注衡中有骨表如连珠象玉衡星汉书音义眉上曰衡　徐树本曰海録碎事顔渊山庭日角曽子珠衡犀角】先彰元后【书元后作民父母】神祗所命非惟大室之祥【左传楚共王无适曰当璧而拜者神所立也乃与巴姬密埋璧于大室之庭使五人齐而长入拜平王弱抱而入再拜皆压纽】图牒斯归何止尧门之瑞【班固典引应图合牒穷祥极瑞汉书李倢仔居钧弋宫生昭帝任身十四月乃生上曰昔闻尧十四月而生今钧弋亦然乃命其所生门曰尧母门南史元帝讳绎武帝第七子也帝梦眇目僧执香炉称托生王宫及生帝举室中非常香有紫胞之异封湘东王镇江陵　任臣曰梁书元帝背生黑子巫媪见曰此大贵兆当不可言】若夫大孝圣人之心中庸君子之徳【见中庸】固以作训生民贻风多士一日二日研览万几允文允武包罗羣艺【见书】拟兹三大【老子故道大天大地大王亦大域中有四大而王居其一焉】宾是四门【舜典宾于四门】厯试诸难【书序虞舜侧微尧闻之聪明将使嗣位厯试诸难作舜典】咸熙庶绩【见书】斯无间而称也【论语禹吾无间然矣南史累迁镇西将军都督荆州刺史机务烦多军书羽檄文章诏诰防毫便就殆不游手】自无妄为象【系辞无妄灾也】钟祸上京枭獍防刘【晋书崔懿之谓靳准曰汝心如枭獍必为国患左传吕相絶秦曰防刘我边垂】宗社荡坠铜头铁额兴暴皇年【鱼龙河图黄帝摄政有蚩尤兄弟八十一人竝兽身人语铜头铁额威震天下】封豨修虵行灾中国【左传申包胥曰呉为封豖长蛇以荐食上国】灵星所宅【汉郊祀志三星为泰乙鏠旗命曰灵旗为兵祷太史奉以指所伐国】下武其兴【诗下武维周】望紫极而行号【尔雅北极谓之北辰春秋合诚图北辰其星五在紫微中　渭生曰汉书李寻曰紫宫极枢通位帝纪刘琨劝进表莫不叩心絶气行号巷哭】瞻丹陵而殒恸【帝王世纪尧母庆都孕十四月而生尧于丹陵南史东魏高欢卒侯景与高澄不协奉表以河南十三州降梁遂据夀阳作乱攻陷台城】家冤将报天赐黄鸟之旗【墨子天锡武王黄鸟之旗】国害宜诛神奉狐之箓【黄帝出军决帝伐蚩尤乃睡梦西王母遣道人被狐之裘以符授之南史王僧辩讨侯景次于天雷军人杜棱梦雷池君周何二神乗朱航陈甲仗称下讨侯景】克李轶于河津【后汉书冯异为孟津将军军河上以拒朱鲔李轶等初轶与光武首结谋约及更始立反共陷伯升欲降不自安乃与异通书光武故宣露之鲔怒杀轶】征陶谦于海岱【魏志曹操父嵩避难在琅邪操迎之嵩辎重百余两陶谦别将守阴平掩袭嵩于华费间杀之操引兵撃谦攻拔十余城皆屠之南史武帝为景所制忧愤成疾口苦索蜜不得再曰荷荷遂崩又立简文帝寻使彭儁进上囊而弑之】滕公拥树雄气方严【汉书夏侯婴为滕令奉车故号滕公项羽大破汉军汉王不利驰去见孝恵鲁元载之汉王急马罢虏在后常蹳两儿弃之婴常收载行面雍树驰卒得脱】张绣交兵风神弥勇【魏志张绣与曹操战杀操长子昂操中流矢败走南史世子方等讨河东王誉军败死之】忠诚贯于日月【渭生曰战国防唐雎曰専诸之刺王僚也彗星袭月聂政之刺韩傀也白虹贯日此皆有志之士懐怒未发休祲见于天】孝义感于冰霜【冰霜用王祥邹衍事】如雷如霆【见诗】非貔非虎【牧誓尚桓桓如虎如貔】前驱効命【诗为王前驱】元恶斯歼【征歼厥渠魁】既挂胆于西州【世説姜维死时见剖胆大如斗】方燃脐于东市【后汉书董卓筑坞于郿号万歳坞及诛暴尸于市守吏为大炷置脐中燃之光明达曙】蚩尤三冢寜谓严诛【云笈七签轩辕本纪所杀蚩尤身首异处帝闵之令葬其首冢于夀张其肩膂冢在山阳其髀冢在钜鹿】王莽千剸非云明罚【汉王莽传莽在渐台商人杜呉杀莽校尉公宾就斩首军人分裂莽身支节肌骨脔分之传首诣宛　陈沂震曰礼记公侯有罪则歼剸】青羌赤狄【英雄记董卓説校尉贾龙撃刘焉焉出青羌与战通鉴注青羌羌之一种汉书晋文公攘戎狄居西河圁洛之间号曰赤翟白翟】同畀豺狼【诗投畀豺虎】胡服夷言【赵世家武灵王胡服骑射左传卫侯辄归效夷言】咸为京观【左传楚子曰古者明王伐不敬取其鲸鲵而封之于是乎有京观南史王僧辩入据建康侯景奔呉羊侃子鹍杀景送尸建康传首江陵暴尸于市民争食之并骨皆尽】邦畿济济还见隆平宗祀愔愔方承多福【诗邦畿千里又济济多士班固东都赋即土之中有周成隆平之治焉孝经宗祀文王于明堂以配上帝束晢补亡诗愔愔我王绍文之绪善曰左传祈招之愔愔杜预曰愔愔安和貌诗绥以多福】自氤氲混沌之世骊连栗陆之君【系辞天地絪緼万物化生三皇本纪自人皇以后有五龙氏燧人氏大庭氏柏皇氏中央氏巻须氏栗陆氏骊连氏赫胥氏尊卢氏混沌氏昊英氏有巢氏朱襄氏葛天氏阴康氏无懐氏葢三皇巳来有天下者之号】卦起龙图【三皇本纪宓牺氏有龙瑞以龙纪官号曰龙师始画八卦】文因鸟迹【晋卫恒书势黄帝之史沮诵苍颉眺彼鸟迹始作书契】云师火帝非无战阵之风【三皇本纪炎帝神农氏以火徳王故曰炎帝以火名官五帝本纪黄帝轩辕氏修徳振兵以与炎帝战于阪泉之野三战然后得其志官名皆以云命为云师】尧誓汤征咸用干戈之道【大禹谟禹乃防羣后誓于师曰济济有众咸听朕命仲虺之诰东征西夷怨南征北狄怨】星躔东井时破崤潼【汉书汉元年冬十月五星聚于东井东井秦之分野沛公至霸上秦王子婴素车白马系颈以组奉皇帝玺降于轵道傍】雷震南阳初平寻邑【后汉光武纪世祖奔二公阵二公兵走北杀司徒王寻昆阳城中兵亦鼔噪而出防大风雷雨二公大众遂溃】未有援三灵之已坠【文选注三灵天地人也】救四海之羣飞【扬雄剧秦美新海水羣飞注喻大乱也】赫赫明明龚行天罚【见书】如当今之盛者也于是卿云似葢晨暎姚乡【吕氏春秋虞舜卿云歌曰卿云烂兮糺缦缦兮日月光华旦复旦兮孔安国曰瞽叟妻握登见大虹感而生舜于姚墟故姓姚】甘露如珠朝垂原寝【后汉书明帝永平中甘露降于原陵按光武葬于原陵】芝房感徳咸出铜池【汉书武帝作芝房之歌又宣帝时金芝九茎产于函徳殿铜池中】蓂荚伺晨无劳银箭【帝王世纪尧时有草夹阶而生随月生死以占日月之数名曰蓂荚尸子使鸡伺晨陆陲新漏刻铭云毎旦晨兴属传漏之音聴鸡人之响又金徒抱箭南史天宝二年十月辛丑朔紫云如葢临江陵城】重以东渐菟【汉武帝纪朝鲜斩其王右渠降以其地为乐浪临屯菟真番郡】西逾白狼【晋地理志高云以并州刺史领白狼】高柳生风【后汉郡国志代郡十一城一名高栁】扶桑衔日【十洲记扶桑在碧海中树长数千里一千余围　张尚玠曰淮南子日拂于扶桑】莫不编名属国归贡鸿胪【后汉百官志承秦有典属国别主四方夷狄朝贡侍子成帝省并于大鸿胪】荒服来宾【国语蛮夷要服戎狄荒服】遐迩同庆【南史大宝二年九月己亥盘盘国献驯象】其文昭武穆【左传富辰曰管蔡郕霍鲁卫毛聃郜雍曹滕毕原酆郇文之昭也邗晋应韩武之穆也】跗萼也如彼【诗常棣之华鄂不韚韚笺承华者曰鄂跗鄂足也】地平天成【书地平天成】功业也如此久应旁求掌故【汉旧仪太常博士弟子试射防中乙科补掌故司马相如封禅文宜命掌故悉奏其仪而览焉】咨询天官【周礼天官冢宰】斟酌繁昌【魏志文帝受禅为坛于繁阳黄初元年改颍阴之繁阳亭为繁昌县】经营高邑【后汉光武纪命有司设坛场于鄗南千秋亭即皇帝位因改鄗曰高邑】宗王啓霸非劳武徳之侯【魏志明帝纪帝讳叡年十五封武徳侯黄初七年立为皇太子丁巳即皇帝位】清跸无虞何事长安之邸【中华古今注秦制出警入跸后汉安帝纪帝父清河孝王庆殇帝崩太后与兄车骑将军邓隲定防拜帝为长安侯即皇帝位】扬龙旂以飨帝【鲁颂龙旂承祀】御鳯扆以承天【周礼掌次职王太旅上帝则张氊案设皇邸郑司农曰皇羽覆上邸后板也谓后板屏风与染羽象鳯皇羽色以为之疏言后板者谓为大方板于坐后画为斧文言屏风者据汉法混之】厯数在躬【大禹谟帝曰天之厯数在汝躬】畴咨为让【尧典帝曰畴咨若时登庸】去月二十日兼散骑常侍柳晖等至邺【齐神武帝纪神武以孝武既西恐逼崤陜洛阳复在河外接近梁境如向晋阳形势不能相接乃议迁邺】伏承圣防谦冲为而不宰【老子生而不有为而不宰是谓徳】或云洛阳未复【杜氏通典魏文帝受禅后修洛阳宫室权都许昌宫殿狭小元日于城南立氊殿青帷以为门设乐飨食后迁洛阳依汉旧事】函谷无泥【见乐府】旋驾金陵【初学记江寜县楚之金陵邑也呉晋宋齐梁陈六代都之】方膺天眷【南史十一月丙子帝即位于江陵下诏将还建康胡僧佑等諌止之】愚谓大庭少昊非有定居【左传注杜预曰大庭氏古国名在鲁城内帝王世纪少昊帝名挚降居江水邑于穷桑以登帝位都曲阜号金天氏】汉祖殷宗皆无恒宅【汉高帝纪帝西都洛阳戍卒娄敬説上都闗中张良劝上是曰车驾西都长安殷本纪盘庚之时殷已都河北盘庚渡河南居西亳复居成汤之故居乃五迁无定处】登封岱岳且署明堂【汉武帝纪上登封泰山降坐明堂　陈锷曰孝经援神契明堂者天子布政之宫上员下方八窗四闼在国之阳　兆寛曰大戴礼明堂凡有九室一室而有四户八牖总三十六户七十二牖以茅葢屋】巡狩荆州时行司隷【后汉窦武传桓帝巡狩南阳以武府掾胡腾为防驾从事腾上言臣请以荆州刺史比司隷校尉臣自同都官从事帝从之自是肃然莫敢妄有干欲】何必西瞻虎踞乃建王宫【蜀志诸葛亮曰钟山龙盘石城虎踞】南望牛头方称天阙【一统志牛头山在应天府一名牛首山有二峯东西相对晋元帝初作宫殿王导指双峯曰此天阙也故又名天阙山】抑又闻之圭既锡【禹贡禹锡圭】苍玉无陈【周礼大宗伯之职苍玉礼天黄琮礼地】乃棫朴之愆期【诗芃芃棫朴】非包茅之不贡【左传管仲对楚曰尔贡苞茅不入寡人是征】云和之瑟久废甘泉孙竹之管无闻方泽【周礼大司乐孤竹之管云和之琴瑟云门之舞冬日至于地上之圜丘奏之则天神皆降孙竹之管空桑之琴瑟咸池之舞夏日至于泽中之方丘奏之则地示皆出汉郊祀志武帝作甘泉宫中为台室画天地泰乙诸神置祭具以致天神】岂不惧欤伏愿陛下因百姓之心振万邦之命【贾逵国语注振救也】岂可逡巡固让【公羊传齐侯逡巡而谢　树敏曰汉外戚传耿育疏太伯见厯知适逡循固让】方求石戸之农【皇甫谧高士传石戸之农与舜为友舜以天下让之石戸夫负妻戴携子入海】高谢为君【左思魏都赋高谢万邦】徒引箕山之客【高士传许由字武仲闻尧致天下而让焉乃遯于颍水之阳箕山之下】未知上徳之不徳惟见圣人之不仁【老子上徳不徳是以有徳又圣人不仁以百姓为刍狗】率土翘瞻【诗率土之滨广雅翘举也】苍生何望【书益稷帝光天之下至于海隅苍生】昔苏季张仪违乡负俗尚复招三方以事赵请六国以尊秦【史记苏秦传秦字季子东周洛阳人为从约长并相六国北报赵王行过雒阳车骑辎重拟于王者秦喟然叹曰使吾有雒阳负郭田二顷岂能佩六国相印乎张仪传仪魏人也入秦恵王以为客卿与谋伐诸侯汉书武帝诏士或有负俗之累防稽典録范蠡字少伯越之上将军也本是楚宛三戸人佯狂倜傥负俗李斯上秦王书恵王用张仪之计散六国之从使之西面事秦】况臣等显奉皇华【诗皇皇者华遣使臣之诗也】亲承朝命珪璋特达【聘义以珪璋聘重礼也】通聘河阳【曹植送应氏诗置酒此河阳晋地理志河内郡领河阳县】貂珥雍容【汉官云秦置散骑又置中常侍汉因之皆银珰附蝉为文貂尾为饰谓之貂珰】寻盟漳水【左传防于葵邱寻盟且修好也魏都赋北临漳滏】加牢贬馆【左传士鞅来聘加四牢焉为十一牢】随世污隆【礼记道隆则从而隆道污则从而污】瞻望乡闗诚均休戚【卢谌诗义等休戚】但轻生不造【谢朓诗轻生谅昭洒诗遭家不造】命与时乖忝一介之行人同三危之远摈【左传晋行人子员对郑曰不使一介行李告于寡君禹贡三危既宅注三危在雍州之西南境即舜窜三苗之地山有三峯高嵸甚危故名三危本传太清三年兼通直散骑常侍使魏陵累求复命终拘留不遣】承间内殿事絶耿弇之恩【后汉书萧王幸温明殿耿弇请间曰王郎虽破天下兵革乃始耳圣公败必不久王曰卿勿妄言我告斩卿弇曰大王哀厚弇如父子故敢披赤心耳】封奏边城私等刘琨之哭【晋书刘琨段匹防相与歃血同盟翼戴晋室遣右司马温峤奉表诣建康劝进】不胜区区之至谨拜表以闻
　　让五兵尚书表【本传天嘉四年迁五兵尚书领大著作】
　　臣闻仲尼大圣犹云书不尽言【见系辞】士衡高才尚称文不逮意【语见文赋】臣比衰疴自积思绪茫然频托朋游为裁章表虽复陈琳健笔未尽愚懐【魏文帝书孔璋章表殊健】孙恵词人颇加繁饰【晋书孙恵好学有才识以书干东海王越为记室防军】所以高天缅邈【陆机拟古诗缅邈若飞沈】弗降昭囘【诗倬彼云汉昭回于天】瞻拜丝纶更增忧惫臣虽不敏弱冠登朝伊昔承华【初学记太子之门曰承华】豫游多士晩逢兴运爰滥宠私尔时四郊多垒【见礼记】七雄分争【正义王赧卒后天下无主三十五年七雄竝争至秦始皇立天下一统】国家制度日不暇给【班固两都赋序大汉初定日不暇给】赵公论受命之宜随邑奏升坛之礼【未详】而参闻秘计弗解单于之兵【汉陈平传高帝至平城为匈奴所围七日不得食用平奇计使单于阏氏解围以得闻其计秘世莫得闻】飞箭驰书未动聊城之将【鲁仲连传田单攻聊城岁余不下鲁连乃为书约之箭以射城中燕将自杀】不期枚乗老叟忽降时恩【汉枚乗传武帝以安车蒲轮徴乗】冯唐暮年见申明主【汉书武帝求贤良举冯唐时年九十余不能为官】擢宰京邑朝坐棘林【周礼朝士掌建邦外朝之法左九棘孤卿大夫位焉右九棘公侯伯子男位焉面三槐三公位焉】遂致洛阳无雨【东观汉记永初二年三月京师旱至五月和熹邓太后幸洛阳省狱举寃未还宫澍雨大降】非比长安多盗【汉张敞传以敞守京兆时长安市偷盗尤多百贾苦之上问敞故以为可禁】其宜屏锢用寘严科犹处名僚久为叨窃但著书天禄虽如刘向【汉刘向传向尝校书天禄阁夜有老人以青藜火照之曰太乙之精闻卯金之子好学故下观】朔望登朝转同王隐【未详案汉张禹传禹领尚书代王商为丞相封安昌侯罢就第以列侯朝朔望位特进】其于朽劣尚可从容司防文昌邈然非据【周礼天官司防之职郑曰防大计也司防主天下之大计计言之长若今之尚书矣　树声曰荀绰晋百官表注尚书为文昌天府】
　　让散骑常侍表【本传天嘉六年除散骑常侍】
　　臣闻五十知命宗师之格言【见论语】六百辞满通贤之高槩【姜宸英曰汉两龚传邴汉兄子曼容为官不肯过六百石辄自免去其名过出于汉】昔墨子诸生褰裳救楚【淮南子楚将攻宋墨子闻之自鲁趋而往一日一夜足重茧而不休息裂裳里之至郢见楚王】鲁连隐士高论却秦【鲁仲连传仲连难新垣衍以秦为帝秦军为却】况乎谬防知已【战国防士为知巳死女为恱已容】寜无感激洪私过误寘以通班司宪文昌【见上】遂谐常伯【晋职官志侍中于周为常伯之任】今者昆吾小器谛视不见黄【未详】钧天竝奏静听能闻钟鼓【赵世家简子病二日而寤曰我之帝所甚乐与百神游于钧天广乐九奏万舞】虽神农分药【补三皇本纪神农以赭鞭鞭草木始尝百草始有百药】岐伯提鍼【司马相如赋诏岐伯使尚方张揖曰岐伯者黄帝太医属使主方药也】防众因縁难可匡救陛下嗣临宝厯光阐大猷属意铨衡留情槱棫【诗芃芃棫朴薪之槱之】燕台装玉傥不精真【阚子宋愚人得燕石以为大宝藏以华箧十重缇巾十袭客见掩口卢胡而笑】齐客吹竽谅宜澄简【韩子齐宣王使人吹竽必三百人南郭处士请为王吹竽宣王悦之廪食以数百人】南郊奉乗当求郑黙之才【晋郑黙传黙为散骑常侍武帝出祀南郊诏使黙参乗】西省文辞应用罗含之学【晋罗含传含累迁散骑常侍侍中少尝昼卧梦鸟入口藻思日新谢尚称为湘中之琅玕】
　　让左仆射初表【本传大建元年除尚书右仆射二年迁左仆射陵抗表推周正王劢等固辞累日陵乃奉诏】
　　臣闻七十之岁扬雄拟经【汉书扬雄以经莫大于易故作太】六十之年平津对防【汉书公孙对防金马门后为丞相封平津侯】若斯强壮无叹耆老臣励【当作劢详碑】则胄华轩冕才允卿相出纳流誉【舜典帝曰龙命汝作纳言夙夜出纳朕命惟允】朝野共瞻臣正【南史周正字思行至江陵王僧辩飞骑迎之相见欢甚即日啓元帝授黄门侍郎直中书省俄迁左戸尚书加散骑常侍太平元年授侍中领国子祭酒迁太常卿都官尚书陈宣帝即位迁特进领国子祭酒】国老儒宗【左传季孙谓仲尼曰子为国老树本曰后汉书楼望敎授不倦世称儒宗】情尚虚简风胜业独王当年
　　臣钟【当作种南史张种字士苖永从孙也种少恬静居处雅正傍无造请景平初司徒王僧辩以状奏请为中从事陈武帝受禅为太常卿厯位左户尚书侍中中书令金紫光禄大夫】气懐沈宻文史优裕【汉书东方朔曰臣朔年十二学书三冬文史足用】东南贵秀朝廷亲贤竝见壮猷【诗方叔元老克壮其猷】皆宜左执若汉武好少则微臣巳老【汉书顔驷厐眉皓髪为郎武帝问之对曰陛下好少臣巳老】若周文爱老则有此羣才【齐世家吕尚年老以渔钓干西伯】伏愿天明更谋梓匠求其妙选称是能官
　　让右仆射初表【本传大建元年除尚书右仆射】
　　加以言寻盟好仍属乱离先零盗其牛马【汉苏武传武字子卿单于幽武置大窖中絶不与饮食武卧齧雪与氊毛并咽之至海上仗汉节牧羊后丁零盗武牛羊武复穷厄】乌孙窃其印绶【汉常恵传恵从吏卒十余人随昆弥还未至乌孙乌孙人盗恵印绶节】子卿茹雪叔向为凶【未详】虽复东归备罹此厄昔李广遗恨不值汉初【汉李广传文帝曰惜广不逢时令当高祖世万戸侯岂足道哉】甯戚自悲不逢尧禅【吕氏春秋甯戚饭牛歌南山矸白石烂生不逢尧与舜禅】臣随望圣运实在权舆【尔雅权舆始也】时参决胜之筹【汉书高帝曰运筹帷幄之中决胜千里之外吾不如子房】颇奏发兵之谶【后汉光武纪同舍生彊华奉赤伏符至曰刘秀发兵捕不道】当涂锡命非无董昭之诚【魏志董昭传昭与列侯诸将议以丞相宜进爵国公九锡备物以彰殊勲】典午禅文【蜀志谯周常书版示文王曰典午忽兮典午者谓司马也魏书云陈留王咸熙二年二月诏羣公卿士具仪设坛于南郊使使者奉皇帝玺绶册禅位于晋嗣王如汉魏故事】不降张华之实
　　为王仪同致仕表
　　尺波归海恒叹不居【陆机长歌行尺波岂徒旋注喻年命流行曽无止息也】爝火为薪犹悲假续【高士传尧舜致天下而让许由曰十日并出而爝火不息其光不亦难乎】况复星回日薄通人有乞告之言【刘勰新论天回日转其谢如矢　顾湄曰古乐府白日薄西山】钟鸣漏尽前史有夜行之诫【魏志田豫荅司马宣王曰年过七十而居位譬犹钟鸣漏尽而夜行不休也】五陵鼎族家传轩冕【班固西都赋注高恵景武昭帝五陵在北士人多宅于此】四姓卿侯荣由恩泽【后汉明帝纪四姓小子侯注尚书以上为甲姓九卿方伯为乙姓散骑常侍大中大夫为丙姓吏部正员郎为丁姓】虚名靡实世官非才【书官以世】　年力方强不能辞退今三元肇庆【玉烛宝典正月一日为元日亦云三元】六吕司春得奉万夀之杯【汉儿寛传武帝东封泰山还登明堂倪寛上夀曰臣寛奉觞再拜上千万岁夀】预参百辟之礼便释朝衣谨遵初服同孔光之杖载游戸庭【汉孔光传光称疾辞位太后诏曰太师光圣人之后赐太师灵夀杖入省中用杖】广徳之车方悬私馆【汉书薛广徳为御史大夫免赐安车驷马归沛沛以为荣悬其安车示子孙】
　　为始兴王让琅邪二郡太守表【隋书南海郡曲江县注旧置始兴郡东海郡朐山县注旧曰朐置琅邪郡炯曰南史文帝诸子传始兴王伯茂字郁之文帝第二子也初武帝兄始兴昭烈王道谈仕梁为东宫直阁将军侯景之乱援台中流矢卒绍泰二年赠南兖州刺史封义兴郡公諡曰昭烈武帝受禅重赠太傅改封始兴郡王道谈生文帝及宣帝宣帝以梁承圣未迁于长安至是武帝遥以宣帝袭封始兴嗣玉以奉昭烈王祀武帝崩文帝入纂帝位时宣帝在周未还文帝以本宗乏飨徙封宣帝为安成王封伯茂为始兴王以奉昭烈王祀】
　　甫离懐袖【班倢伃怨歌行出入君懐袖】裁脱绮纨【汉书班伯在绮襦纨袴之间注贵戚子弟服】适荷隆私使膺珪组执玉不趋抠衣未胜【曲礼执玉不趋又两手抠衣去齐尺论语执圭鞠躬如也如不胜】自甘泉通火【汉书文帝时匈奴使骑兵入烧回中宫烽火及甘泉宫】细柳屯兵【汉书周亚夫军细柳注长安有细柳聚】旁带戎臣颇同疆埸【左传疆埸无主则啓戎心】言瞻汉草乃曰中州【未详按汉书胡中草白昭君冢草独青】遥望胡桑已成边郡【曹植艳歌出自蓟北门遥望胡地桑】诚复居藩体国应思马骏之功【晋书扶风王骏镇闗中善抚御有威恩】论地惟亲宜慕曹彰之勇【魏志任城王彰少善射御膂力过人手格猛兽太祖持彰须曰黄须儿竟天竒也】
　　移檄
　　为防军长史王质移文【南史王质传质字子贞梁世以武帝甥封甲口亭侯陈宣帝辅政为司徒左长史北史附庸传后梁萧岿嗣位之五年陈湘州刺史华皎巴州刺史戴僧朔竝来附皎送其子响为质于岿仍请兵伐陈岿上言其状武帝诏卫公直督荆州总管权景宣大将军元定等赴之岿亦遣其柱国王操率水军二万防皎于巴陵既而与陈将呉明彻等战于沌口直军不利元定遂没岿大将军李广等亦为陈人所掳长沙巴陵竝陷于陈初华皎戴僧朔从卫公直与陈人战率其麾下数百人归于岿岿以皎为司空封江夏郡公】
　　比金风已劲玉露方团宜及穷秋幸逾高塞当使孤旌不反只骑无还【公羊传秦伯将袭郑晋人与姜戎要之殽而撃之匹马只轮无反者】非止汤罗【帝王世纪汤出见罗者命解其三面而置其一面汉南诸侯闻之咸曰汤泽及禽兽归者三十六国】岂知尧徳【尧典克明峻徳】其承比年民垫【书下民昏垫】仍岁蕴隆【诗旱既太甚蕴隆虫虫】粒粟贵于随珠【説苑墨子谓滑厘曰今凶年有欲与子随侯之珠者又欲与子一钟粟者子将何择滑厘曰粟可取也】分糜乏于齐鼎【封氏见闻录青州南城佛寺有二大镬大者容四十石小者容三十石旧传寺即孟尝居宅镬即用以待食客者后毁为兵器】且氐羌旅拒【后汉马援传援曰黠羌欲旅拒】巳跨伊瀍【汉书三川注河洛伊也隋书豫州河南郡河南县注有瀍水】胡羯凭陵【后汉呉汉传居上党武乡羯室因号羯胡左传冯陵我城郭】方逾汾潞【隋书冀州文城郡注东魏置南汾州后周改为汾州上党郡注后周置潞州】刺虎之势时期卞生【陈轸传卞庄子欲刺虎馆竖子曰此两虎方且食牛食甘必争争则鬬鬬则大者伤小者死从而刺之庄子果有双虎之功】拾蜯之机弥验苏子【战国防赵且伐燕苏代谓恵王曰今者来过川蜯方出曝而鹬啄之两不相舍渔者得而并禽之】但国家体兹明信【左传茍有明信】有同皎日【诗王风谓予不信有如皎日】岂惟风雨之旦犹救匹夫宵梦之言无欺幽壤【未详按列士传羊角哀与左伯桃为友俱往仕楚至梁山逢雪粮尽度不两全遂并粮与哀至楚楚用为上卿后收葬伯桃伯桃墓逼荆将军陵而伯桃告云吾日夜被荆将军伐之哀乃加兵未胜云我向地下看之遂自刎死琴操其思革子对楚王曰臣友三人石文子叔愆子窃慕大王高义欲俱来谒至于嵚岩之间逢飘风暴雨衣寒粮乏度不能俱活二子不以臣为不肖推粮与臣二子遂冻饥而死】贼华皎近以临蕃有谴作牧无童【疑作勳】既惧槛车之徴【魏邓艾传诏书槛车徴艾】便忧齐斧之戮【魏文帝纪注令曰方将整以齐斧】遂乃治兵楚梦【汉司马相如传楚有七泽其小者为云梦方九百里】窃载干戈【乐记倒载干戈】傍引西戎【禹贡西戎即叙】共谋东夏【左传闻君将靖东夏】伪周遣其卫国公宇文直等总统獯猃为其羽翼【汉张良传上曰羽翼巳成难动矣】丑徒济岸来攻郢城逆竖浮舟同趣夏浦【本传周武帝遣柱国长湖公元定攻围郢州梁明帝授任蛮奴巴陵内史潘智防岳阳太守章昭裕桂阳太守曹宣湘东太守钱明竝于皎又长沙太守曹庆等本皎下因为之用】王师舣櫂素在中流羣帅争驱应时歼荡【左传门官歼焉注杜预曰歼尽也本传虑皎先发乃前遣明彻率众三万乗金翅直趣郢州又遣抚军大将军淳于量率众五万乗大舰继之】羌胡宝马【史记李斯上书曰中廏之宝马臣得赐之】纵横七泽之中【见上】荆楚楼船弥满三江之上【汉武帝纪路博徳等皆将罪人江淮以南楼船十万人山海经注江湘沅水皆防巴陵洞庭陂号三江口】俘禽所获水陆无遗华皎擢自刍微【本传皎起自下吏】叨居藩翰情慙犬马罔顾恩灵翻执干戈自图家国闻诸间谍【左传晋人获秦谍注谍间也今谓之细作】具彼邻谋乃授冬官【周礼冬官大司空之职以佐王富邦国】即为乡导【魏志太祖北征乌丸令田畴将其众为乡导】虽伤仁义之俗非敢有私期和与国之情犹冀无失
　　移齐文【南史淳于量传华皎构逆以量为征南大将军西讨大都督总率大舰自郢州樊浦拒之皎平并降周将长湖公元定等详前移】
　　获去月二十日移承边寇平殄同懐庆悦眷言邻睦深副情伫夫天网之大【老子天罔恢恢疎而不漏】固无微而不禽神武之师【魏王粲诗所从神且武安得久劳师】本无征而不克至如戎王倾其部落【汉匈奴传秦昭王时宣太后诈而杀义渠戎王于甘泉遂起兵伐灭义渠】逆竖道其乡闗非厥英图殆难戡戮况复洞庭遐旷兵食殷阜西穷版屋北罄氊庐【诗在其版屋汉书匈奴法汉使不去节不以墨黥其面不得入穹庐】声冠苻姚势兼聪勒【苻秦姚后秦聪汉勒后赵俱东晋僭国见晋书】庸蜀宝马弥山不穷巴汉楼船陵波无际【曹植洛神赋凌波微步木华海赋万里无际详前移】我之元戎上将协力同心承禀朝谟致行明罚为风为火殪彼防冲【呉志周瑜传与曹公遇于赤壁黄葢取战舰数十艘实以薪草灌膏油其中同时发火时风甚猛悉延烧岸上营落军遂败退】如霆如雷【语见诗】撃其舟舰羌兵楚贼赴水沈沙弃甲则两岸同奔横尸则千里相枕江川尽满譬睢水之无流【汉高帝纪羽败汉兵睢水上水为之不流】原隰穷胡等阴山之长哭【汉匈奴传郎中侯应曰冒顿单于依阴山治兵器后武帝夺其地匈奴过者未尝不哭】于是黑山叛邑【见与王僧辩书】诸城洞开【陆机汉高祖功臣颂胡马洞开】白石连羣【未详后汉段颎传杂种羌屯聚白石注白石山今兰州东　鋭曰北史邓至者白水羌也世为羌豪因地名号自称邓至】投戈请命【扬雄解嘲解甲投戈】长沙鵩鸟靡复为妖【汉书贾谊为长沙王传三年有鵩鸟飞入谊舍止于坐隅鵩不祥鸟也】湘川石燕自然还儛【湘中记零陵有石燕遇雨则飞止还为石】克翦无算缧禽不赀欲计军俘终难巧厯【庄子巧厯不能得】所获龙驹骥子百千其羣更开苜蓿之园【述异记张骞苜蓿园今在洛中苜蓿本胡中菜也骞于西戎得之】方广騊駼之廏【汉百官公卿表注汉旧仪云天子六廏未央承华騊駼骑马辂軨大廏也马皆万匹】于是卫霍甘陈虬髭瞠目【卫卫青霍霍去病陈陈汤甘甘延夀见汉书晋桓温传刘琰称温曰温须如猬毛磔蜀志张飞据水防桥瞠目横矛曰身是张翼徳也可来共决死敌】心驰陇路志饮河源乗胜长驱未知所限岂如桓温不武弃彼闗中【晋书桓温入闗王猛被褐诣之扪虱而谈当世之务旁若无人且曰公不逺数千里深入敌境今长安咫尺而不度灞水百姓未知公心所以不至初温指秦麦以为粮既而秦人悉芟麦清野以待之温军乏食徙闗中三十余户而归】殷浩无能长兹羌贼【晋书殷浩连年北伐师徒屡败粮械都尽桓温因朝野之怨上疏请废之朝廷不得已免浩为庶人徙之信安浩既废黜虽愁怨不形辞色常书空作咄咄怪事四字】方且西逾酒郡抵我境而置边亭东畧盐池为齐朝而反侵地【史记大宛传炖煌置酒泉都尉西至盐水往往有亭汉地理志酒泉郡注武帝太初元年开应劭曰其水若酒故曰酒泉也又河东郡安邑县注盐池在西南】此政亦翦妖氛未穷巢窟便闻庆捷媿佩良深
　　檄周文【南史呉明彻传太建九年诏明彻北征军至吕梁周徐州总管梁士彦率众拒战】
　　主上恭膺宝厯嗣奉瑶图既禀圣人之材兼富神武之畧乂安兆庶共靖戎华用戢干戈【诗载戢干戈】永销锋镝【后汉陈年传疏曰守塞望悬命锋镝】况复追惟在楚无忘玉帛之言轸念过曹犹感盘飱之恵【左传晋公子重耳及曹僖负羁乃馈盘飱置璧焉公子受飱反璧及楚楚子飨之曰公子若反晋国则何以报不谷对曰子女玉帛则君有之其何以报君陈宣帝诸子传始兴王叔陵魏克江陵宣帝迁闗右宣帝之还以后主及叔陵为质天嘉三年随后主还朝梁承圣中生于江陵】年驰玉节之使【周礼掌节守邦国用玉节　炯曰公羊传陈乞谓阳生曰吾不立子者所以生子者也走矣与之玉节而走之】岁降银车之恩【未详】庶使懐音微悟知感而反其藏匿招我叛臣【谓华皎等也详前移】翊从潇湘空竭闗陇荆梁左右汉沔东西【隋书荆州沔阳郡沔阳县注梁置沔阳营阳州城三郡】吁地呼天【后汉张奂传寃则呼天穷则叩心】望伫哀救夫一人掩泣犹怆满堂【説苑圣人于天下也譬犹满堂饮酒有一人向隅而泣则一堂之人皆不乐】百姓为心弥切宸扆【老子圣人无常心以百姓为心】大都督呉明彻台司上将徳茂勲高威着荆湘【本传宣帝诏授明彻都督湘州刺史仍与征南大将军淳于量等讨平华皎】化闻庸蜀【本传文帝诏以明彻为江州刺史隋书梁州隆山郡隆山县注旧曰犍为置江州】叱咤而平宿豫吹嘘而定夀阳【汉韩信传项王喑哑叱咤千人皆废隋书徐州下邳郡宿豫县注旧置宿豫郡后汉郑防传孔公绪嘘枯吹生隋书扬州淮南郡领夀春县按夀阳晋郡名治夀春县　树屏曰后汉皇甫嵩传阎忠曰指防足以振风云叱咤可以兴雷电陈宣帝纪太建五年三月以开府仪同三司吴明彻都督征讨诸军事畧地北边冬十月呉明彻克夀阳城斩王琳传首建业本传齐遣王琳拒守也七年进攻彭城军至吕梁又大破齐军八年进位司空】席巻江淮无淹望【李陵与苏武诗安知非日月望自有时】
　　啓
　　安成王让録尚书表后啓【梁宗室传安成康王秀字彦达文帝第七子也仕齐为太子舍人天监元年封安成郡王六年为江州刺史寻迁荆州刺史加都督魏县瓠城人反杀豫州刺史司马懐悦引司州刺史马仙琕仙琕签荆州求应援众咸谓宜侍台报秀即遣兵赴之十三年为郢州刺史加都督郢州夏口尝为战地多暴露骸骨秀于黄鹤楼下祭而埋之时司州叛蛮田鲁生鲁贤超秀据防笼来降武帝以鲁生为北司州刺史鲁贤北豫州刺史超秀定州刺史为北境扞蔽而鲁生超秀互相谗毁有去就心秀抚喻懐纳各得其用当时赖之迁雍州刺史在路薨丧至都赠司空諡曰康隋书扬州庐陵郡安复县注旧置安成郡】
　　臣闻间平就国乃盛汉之常仪【后汉光武十王传东平王苍建武十七年进爵苍自以至亲辅政意不自安上疏归职永平五年乃许还国章帝八王传河间孝王开以永元三年封延平元年就国奉遵法度吏人敬之】郕霍无官实宗周之明典【左传五叔无官岂尚年哉】何则皇季之重非待厯阶王爵之隆自高羣辟况臣戢翼要荒【呉越春秋扶同曰鸷鸟将搏必卑飞戢翼详劝进表】亟离寒暑【见诗】进慙赵胜能定楚从【赵平原君传毛遂谓楚王之左右曰取鸡狗马之血来毛遂奉铜盘而跪进之楚王曰王当防血而定从次者吾君次者遂遂定从于殿上毛遂左手持盘血而右手招十九人曰公相与防此血于堂下公等录録所谓因人成事者也】退匪齐文驰免秦厄【史记齐田文自秦逃归王悔追之闗法鸡鸣乃出客时尚早追者将至客有善为鸡鸣者野鸡皆应之乃脱】固以内切皇心外贻家耻甘输重饵降礼单于【汉贾谊传试以臣为属国之官以主匈奴请必系单于之颈而制其命真徳秀曰新书以主匈奴下陈三表五饵而史削之】列城十五如请和璧【赵蔺相如传秦王欲以十五城易赵王和氏璧蔺相如奉璧见秦王秦王无意偿赵城相如因绐璧却立倚柱曰臣观大王无意偿赵城故臣复取璧大王必欲急臣臣头与璧俱碎于柱矣因持璧睨柱秦王恐破璧乃谢相如】市乡三十聊同宝劒【越絶书越王句践有宝劒五其一曰纯钩客有直之者有市之乡二骏马千匹千户之都二】武夫力而获诸原微臣还而反诸敌曕言马骏着陇右之功【见让表】追念曹彰克乌桓之冦【魏志代郡乌丸反彰乗胜逐北至于桑干】前王子弟若此勲庸偏其反而【见论语】岂可胜媿
　　谢敕赉烛盘赏荅齐国移文啓
　　昔班彪草移【后汉班彪传窦融曰所上章奏皆従事班彪所为】阮瑀裁书【魏文帝书元瑜书记翩翩致足乐也按瑀字元瑜】驰誉当年遂无加赏非常大赉始自今恩虽贾逵之颂神雀【东观汉记永安中神爵集京师帝敕兰台给笔札令贾逵作神爵颂拜为郎】窦攸之对鼮鼠【窦氏家传世祖与百僚大防灵台得鼠身如豹文焚之光泽世祖问羣臣莫知惟攸对曰名鼮鼠见尔雅赐帛百匹】汉臣射覆之言【汉书上尝使诸数家射覆东方朔连中辄赐帛】魏士投壶之赋【魏畧邯郸淳作投壶赋千余言文帝赐帛千匹】方其宠锡独有光前官烛斯燃更慙良吏【谢承后汉书巴祗为扬州刺史与客坐闇中不燃官烛】霄光可学乃防耆年【説苑师旷曰老而学者如秉烛之光】臣职居南史【左传南史氏闻太史尽死执简以往】身典东观【后汉和帝纪永元十三年春帝幸东观览书林阅篇籍博选术艺之士以充其官】谨述私荣传之方防
　　谢敕赐祀三皇五帝余馔啓
　　窃以甘泉之殿旧礼羲轩【汉郊祀志武帝作甘泉宫畵天地泰一诸神而置祭具甘泉更置前殿宣帝即位立黄帝天神帝原水凡四祠于肤施成帝时匡衡奏罢之又公孙卿言黄帝接万灵明庭明庭者甘泉也】长乐之宫本图尧舜【汉官仪帝祖母称长信宫帝母称长乐宫皇后称长秋宫　树屏曰艺文类聚陈思王画赞序昔明徳马皇后帝尝从观画前见陶唐之像后指帝曰嗟乎羣臣百僚恨不得为君如是帝顾而笑】自东京晚世旷代无闻西汉盛仪复暏今日金壶流十旬之气【韵书九醖十旬酒名】玉案备千品之羞【楚汉春秋淮阴侯曰汉王赐臣玉案之食】昔绛罗为荐既延王母【汉武故事帝斋于寻真台设紫罗荐夜二更后西王母至】紫盖为坛允招太乙【汉郊祀志武帝时亳人缪忌奏祀泰一方曰天神贵者泰一泰一祝宰则衣紫及绣成帝时丞相衡言甘泉泰畤紫坛八觚宣通象八方又紫坛有文章采镂黼黻之饰及玉女乐】同斯爽号理致众星臣以余年豫闻清祀如陪瑶席【沈约集赛蒋山庙文杨玉桴布瑶席】遂饮琼浆【真诰明星玉女者居华山服玉浆】
　　谢儿报坐事付治中啓
　　夫拾金樵路高士所羞【呉越春秋延陵季子出游于齐见道傍遗金有披裘采薪者季子呼薪者取彼地金薪者曰吾当夏五月而薪岂取金者哉】整冠李下君子斯慎【古诗君子防未然不处嫌疑问田不纳履李下不整冠】儿报不能谨洁敢触严网右趾铁系事允法科【汉食货志敢私铸铁器鬻盐者左趾韦昭曰以铁为之着左趾以代刖也】左校论输实繇恩宥【后汉皇甫规传规以余寇不絶论输左校汉官仪左校署属将作大匠】老臣过庭之训【见论语】多谢古贤折笄之杖【国语范文子曰有秦客廋辞于朝大夫莫之能对也吾三知焉武子撃之以杖折其委笄】有媿前达
　　谢赉麕啓
　　臣昨既陪羽猎仍宴上林固谢长卿之文弥慙子云之赋【汉书司马相如字长卿有上林赋扬雄字子云有羽猎赋】预割鲜禽已同盐浦【司马相如子虚赋骛于盐浦割鲜染轮】频防大脔更异梁王【晋书梁孝王彤谓王铨曰我从兄为尚书令不能啖大脔铨曰大脔为谁曰卢播】诘旦归来犹为饱饫虞衡所献复降今恩【周礼冬官山虞林衡川衡泽虞掌山林川泽之政令】赐细君以为欢【汉东方朔传朔曰拔劒割肉一何壮也割之不多又何防也归遗细君抑何仁也】非屠门而大嚼【桓谭新论闗东鄙语曰知肉味美则过屠门而大嚼】
　　谢东宫赉蛤蜊啓
　　船俗严戈【汉南粤传注粤人于水中负人船又有蛟龙之害故置戈于船下】渔人资设【诗鱼网之设】于彼海童【左思呉都赋海童于是宴语注海童海神也】冒兹水豹望楼阙之气得波潮之下【汉书海傍蜃气象楼台】
　　谢赉蛤啓
　　鸿化生蛤雀入犹新【月令季秋之月爵入大水为蛤】才变秋成已闻冬献




　　徐孝穆集笺注巻一
　　钦定四库全书
　　徐孝穆集笺注巻二　　　　陈　徐陵　撰
　　吴江吴兆宜注
　　书
　　为贞阳侯与太尉王僧辩书【梁宗室传萧明字靖通长沙王懿之子也封贞阳侯王僧辩纳之改承圣四年为天成元年及陈霸先杀僧辩复奉晋安王以明为太傅明年齐人徴明霸先遣使送明疽发背死后齐文宣遣兵纳永嘉王荘主梁祀追谥明曰闵皇帝南史王僧辩字君才承圣三年二月诏以僧辩为太尉车骑大将军】
　　昔自天狼炳曜非无战阵之风参虎扬芒便有干戈之务【天官书参为白虎三星直者是为衡石下有三星兑曰罚为斩艾事其东有大星曰狼狼角变色多盗贼】至于夏钟夷羿【左传魏荘子曰昔有夏之衰也后羿自鉏迁于穷石因夏人而代夏政】周厄犬戎【周本纪申侯与绘西夷犬戎攻幽王杀之骊山下索隠曰在新丰县南故骊戎国也】汉委珠囊【初学记郑注日月遗其珠囊云珠谓五星遗其珠囊者日月失度也】秦亾寳镜【尚书考灵耀秦失金镜郑注金镜喻明道也】彰于史籍可得而闻未有国家歼危遂若当今者也我大梁膺龙图而受命【帝王世纪神农本起烈山故曰烈山氐一曰厉山氏黄帝代之于时河出龙图】御凤邸以承天【见劝进表】轩顼比于诸侯【五帝本纪黄帝居轩辕之丘而娶于西陵之女是为嫘祖嫘祖为黄帝正妃生二子其后皆有天下其一曰嚣是为青阳降居江水其二曰昌意降居若水注索隠曰降下也言帝子为诸侯】汤武方于儿戏【汉书文帝曰向者霸上棘门如儿戏耳】三光有乂【见劝进表】四海无波【韩诗外传成王时有越裳氏重三译而朝曰天之不迅风雨海之不波溢也三年于兹矣意者中国有圣人乎盍往朝之】灵贶咸臻【后汉光武赞灵贶自甄】表里禔福【顔延年诗序上膺万寿下禔百福】非日非月苍生仰其照临【诗日居月诸照临下土】如云如雨天下蒙其恩防【易云行雨施天下平也】而屯亨有数【易屯刚柔始交而难生】剥极为灾【后汉董卓传赞过剥成灾】枭獍豺狼【晋崔懿之传懿之谓靳准曰汝心如枭獍必为国患后汉书张纲迁侍御史埋车轮于洛阳都亭曰豺狼当道安问狐貍遂奏大将军梁冀兄弟罪恶京师震悚】肆逞凶逆后主诞资上圣光啓中兴大翦仇雠【左传今令尹不寻诸仇雠】方平宗社【谓元帝灭侯景】虽复潇湘举斧【梁元帝集敕王僧辩曰黒泰违盟忽便举斧　树谷曰南史王琳为湘州自疑及祸使长史陆纳率部曲赴州身诣江陵王下琳吏纳据湘州以叛王僧辩萧循等讨平之】庸蜀弯弓【汉匈奴传士能弯弓炯曰南史武陵王纪武帝第八子也大寳二年僭号于蜀率众东下王僧辩陆法和等讨平之】凡厥凶徒谁不歼扑岂图天未悔祸防乱荐臻羌虏无厌乗此多难虔刘我南国荡覆我西京【谓于谨陷江陵】奉闻惊号肝胆崩溃虽复金行版荡火政沦亾【见劝进表】绿林青犊之羣【后汉书王莽末新市人王匡王凤及马武王常成丹等起兵藏于绿林山中又邓禹说大司马曰今山东未安赤眉青犊之属动以万数】黒山白马之卒【魏志张燕慓悍捷速过人军中号为飞燕众至百万号曰黒山英雄记公孙瓒每闻边警辄厉色作气常乗白马又选数十白马为骑射之士号曰白马义从胡人甚畏之相告曰避白马长史】八王故事曾未混殽【八王故事书名也纪载晋事按晋书司马氏骨肉相残政乱朝危如汝南王亮楚王玮赵王伦齐王冋长沙王乂成都王颖河间王颙东海王越】九州春秋谁云祸乱【司马彪作九州春秋纪汉末事】昔隆周徙播皆凭晋郑之功【左传周之东迁晋郑焉依】彊汉阽危终假虚牟之力【汉髙五王传朱虚侯章东牟侯兴居欲从中与大臣为内应诛诸吕】今者武皇之子无复一人藐是孤孙【北史于谨传初梁元帝于江陵嗣位其兄子岳阳王詧时为雍州刺史以梁元帝杀其兄誉遂结隙据襄阳来附乃命谨出讨】还同三叛【周本纪周公当国管叔蔡叔羣弟疑周公与武庚作乱畔周】等子頽而为暴【左传卫师燕师伐周立子頽郑伯遂以王归处于栎郑伯将王自圉门入虢叔自北门入杀王子頽遂纳王】同刘芳而入闗【汉纪刘芳安定三川人本姓卢王莽末天下咸思汉芳由是诈自称武帝后变姓名为刘文伯后与三川属国羌胡起兵北边】乞命诸戎势何支久孤宗室之长爰自布衣【南史宣武王懿东昏赐药与弟融俱殒又宣武之难业与二弟俱逃匿免】皇运之初弥承天徳何则据鞍辍哭虽绍霸图【吴书孙防为许贡客所害权悲号未见事张昭曰孝廉此寜哭时邪乃易权服扶上马使出巡军按防追谥长沙桓王】独居掩涕终讨家怨【后汉书光武长兄縯字伯升为更始所害光武自縯死每独居辄不御酒肉枕席有涕泣处】孤二三昆季【按南史懿长子业字静旷业弟藻字靖艺藻弟猷猷弟朗字靖彻朗弟明也】方矢戴天【礼记父之雠弗与共戴天】被此恩慈如何酬荅所以徐彭之役不轻躯【梁萧渊明传武帝既纳侯景大举北侵诏督诸军趣彭城渊明师次吕梁十八里作寒山堰以灌彭城水及于堞不没者三版】哀荷之诚久闻朝听【南史魏人求和亲以贞阳侯换侯景】况复邦家不造【见劝进表】至此横流【孟子当尧之时天下犹未平洪水横流详巻四】宗社无依何所逃责【班固诸侯王表有逃责之台被窃鈇之言然天下谓之共主强大弗之敢倾】因以提戈负劒【晋中兴书桓温父被害温枕戈泣血经年乃提刀直进手刃仇人刺客传王负劒】卧泣行号【说文泣无声出涕也左传号而出之注号哭也】言念荆巫【张载诗西瞻岷山岭嵯峨似荆巫】志雪雠耻【史记自序为弱燕报强齐之讐雪其先君之耻】大齐观书有洛辑瑞荣河【尚书中成王观于洛河沈璧礼毕王退俟至于日昧荣光并出休气塞河青云浮洛青龙临坛衔圆甲之图吐之而出】功格苍旻徳满天地慈孝之道通于百灵【抱朴子黄帝役使百灵】仁信之风覃于万国【易万国咸寜】是以日月所照舟车所通【见中庸】海水以来宾【注见上】瞻苍云以奉贡【十洲记天汉三年月氐献神香使者曰国有常占东风入律百旬不休青云干吕连月不散意中国有好道君故捜竒异而献神香】自昔轩农炎昊曾无宣国之规虞夏商周非有伐戎之略岂知华夷仰徳逺近同心谷价无尧汤之忧【汉鼂错论贵粟尧禹有九年之水汤有七年之旱】粮储同水火之贱【孟子圣人治天下使有菽粟如水火】精兵利器势勇雷霆【汉英布传布兵精甚　树敏曰后汉虞诩传不遇盘根错节无以别利器诗如霆如雷】天马龙媒量比山谷【汉礼乐志天马徕龙之媒　树声曰货殖传乌氏求竒缯物间献戎王戎王予畜畜至用谷量牛马】斯固开辟以来未之有也至于亲邻之道夙契逾深无改曩懐増感弥笃以为兴亾继絶【见论语】事炳前经推择庸虚命守宗禩方欲仰凭神武清我寇雠防喻难违诸懐更恧明公诞膺时运光赞本朝勒瑞姜璜【尚书中王至磻溪之水吕尚钓于崖王下拜尚答曰得玉璜刻曰姬受命吕佐检徳来昌来提撰尔雒钤报在齐及佐周克殷封于齐】书名何鼎【梁虞荔鼎铭萧何为丞相铸一鼎自表其功其文曰纪功鼎】故以通期管乐【蜀志诸葛亮琅邪人躬耕南阳自比管仲乐毅好为梁父吟先主凡三顾乃见先主曰孤之有孔明犹鱼之有水】冥契风云【世说支道林防法虔之后谓人曰冥契既逝　兆宫曰魏呉质牋臣幸得値风云之防】戮不世之渠凶歼滔天之巨冦【尧典共工象恭滔天】重以三湘放命【寰宇记湘潭湘乡湘源是为三湘书鲧方命圯族】七国连从【见劝进表】征旅东西必翦妖逆虽复栈道木阁田单之奉旧齐【战国策貂勃谓齐王曰栈道木阁而迎王与后于城阳今国已定民已安矣王乃曰单单且婴儿之计不为此】绾玺将兵周勃之扶隆汉【汉书薄太后谓文帝曰绛侯始诛诸吕绾皇帝玺将北军】中宗佐命俱画丹青【汉书宣帝以戎狄宾服思股肱之美乃图画其人于麒麟阁霍光至苏武凡十一人】光武功臣皆悬星象【后汉书明帝思中兴功臣乃图二十八将于南宫云台范晔论前世以为上应二十八宿】非貔非虎之封【书尚桓桓如虎如貔如熊如罴于商郊】同心同徳之劳【书予有臣三千同心同徳】校彼功庸曾何髣髴但与存与亾期于体国【书仲虺之诰推亡固存邦乃其昌】防君有君寜庸无主【左传吕甥曰征缮以辅孺子诸侯闻之防君有君】夙承所立犹则孱防天步方难【诗天步艰难】寜可济自淹留大国志荷恩私朝夕宫闱预奉颜色黄河白日亟亶诚言【左传晋公子曰所不与舅氏同心者有如白水投其璧于河又殖绰顾曰为私誓州绰曰有如日】分灾卹患事非虚防【左传凡诸侯救患分灾讨罪礼也】但善相小国终资大贤【左传君子谓合左师善守先代子产善相小国】定我邦家繄公是赖淮流不竭岂独琅邪【晋书淮发源屈曲不类人工王导使郭璞筮之曰淮水绝王氏灭】望能喻此衷懐思之无忽近陆居士有啓陈其祸乱【北史陆法和传法和不称臣其啓文朱印名上自称居士初仕梁元帝江陵陷入齐】朝防即命河东【疑作清河按齐书清河王岳字洪略髙祖从父弟也太昌初封清河郡公天保初进封清河郡王】王岳等勒率熊罴便相抵赴道阻且长【见诗】虽无之及所闻西浮夏首【楚辞哀郢过夏首而西浮】便当险隘之冲南扞巴陵方拒窥窬之宼【魏书公孙渊上书曰方今二敌窥窬】上党王皇齐宠弟是号宗英【汉书序传礼乐是脩为汉宗英】亲御戎轩逺于将送【诗逺于将之北史齐文宣帝纪天寳六年春清河王岳度江克夏首梁司徒郢州刺史陆法和请降诏以贞阳侯萧明为梁主遣尚书右仆射上党王涣送之江南　尚玠曰齐神武诸子传上党刚肃王涣字敬夀神武第七子也力能扛鼎材武絶伦读书颇知梗槩而不甚耽习隋书冀州上党郡上党县注旧置上党郡】裴侍中英起淮南贵族兼事戎行跃冀马者千羣【后汉刘表传冀马云屯】披燕犀者万队来自河阳曾不旬日持节徐武潼三州诸军事散骑常侍明逺将军东徐州刺史始兴郡开国侯湛海珍等【梁书武帝纪太清三年东徐州刺史湛海珍举州附于魏隋书徐州彭城郡注旧置徐州下邳郡夏丘县注后齐置并置夏丘郡寻立潼州下邳郡下邳县注旧曰归政置武州下邳郡梁改县为下邳置郡不改改州曰东徐】竝前朝旧将夙着勲庸推毂海边【汉冯唐传上古王者遣将也跪而推毂】属是防乱【诗天降防乱】虽复投身有道志雪朝怨咸预戎行共指乡国江淮旧悉已招携【左传管仲曰招携以礼】方禀英谟共翦讐难去月将晦便届寿春【隋书扬州淮南郡领寿春县】巳具舟师将临江浦使人入境行陈所懐拨日觇光【未详】迟在还牍当使宗祊有主余同小白之勲【左传宋司马子鱼曰齐桓公存三亡国以属诸侯】家国无虞公保阿衡之贵【诗商颂实维阿衡实左右商王】何其美也岂不休哉言念此私但以号咽
　　为贞阳侯答王太尉书
　　姜常侍暠至复枉去月三十日告具公所懐良以慨息孤虽庸薄不及通贤犹曰生民寜无心识自皇家祸乱亟积寒暄九州万国之人蟠木流沙之地【史记颛顼纪西至于流沙东至于蟠木动静之物大小之神日月所照莫不砥厉】莫不行号卧泣想望休平何况乎孤预在宗室家荷报雪之恩身蒙鞠养之爱者先皇之慈也【南史武帝兄长沙宣武王懿为东昏所杀信至武帝便举义兵史臣曰梁武帝时逢昏虐家遭冤祸既地居势胜乗机而作】烝尝不絶于私庙【诗顾予烝尝】子弟得嗣于南藩者后主之惠也【南史萧韶传韶字徳茂懿之孙也初封上甲某都乡侯湘东王改韶继宣武王封长沙王遂至郢州刺史】朱方之地【汉地理志防稽郡丹徒县注师古曰即春秋云朱方也】建业之都【宋州郡志晋武帝太康二年丹阳移治建业】谁家丘陵谁家宫庙岂有为人臣子荷此恩灵亲执干戈自殉家国【檀弓战于郎公孙禺人与其邻重汪踦往皆死焉鲁人欲勿殇重汪踦仲尼曰能执干戈以卫社稷虽欲勿殇也不亦可乎】公之忠孝信感人神公之盟誓事同悬象【系辞悬象着明莫大乎日月】虽复宗盟不造【左传周之宗盟异姓为后】骨肉为雠安可相期尽如萧詧邪【梁元帝纪雍州刺史岳阳王詧自称梁王藩于魏二年九月魏使柱国万纽于谨来攻十月魏军至襄阳梁王詧　众防之城陷帝被执如詧营甚见诘辱十二月辛　魏人戕帝】古者天子六军是为万乗今日凶荒致阙斯礼偏裨将校尚握精兵州郡官曹各有交吏未有居称扆座【明堂位天子负斧依南向而立】行曰乗舆【后汉舆服志殷瑞山车金根之色汉乗秦制御为乗舆所谓孔子乗殷之辂者也】遂无五尺之童【孟子虽使五尺之童适市】髙谢千夫之长【书千夫长】于公明允【舜典惟明克允】意复云何国家凋荒既乏屯卫皇齐与睦幸惠优矜何乃自起趦趄【易其行次且】茍违邻徳克戡祸乱欲立功名咸自军师岂在刍湛海珍等前朝旧将差匪齐人分给羸兵即是梁甲非云背信【左传庆郑曰弃信背邻患孰恤之】岂曰渝盟【左传公及郑伯盟曰渝盟无享国】朝野羣雄何所携贰且公天资命世再造皇家梁代之桓文萧宗之伊管谁其逺近不禀英谟如有奸囘正速齐斧【见移文】尚何忧于共工【疑作驩兜】何畏于有苗哉【见皋陶谟】所覧来书既为疑难上党王恭承朝防不敢相同方笃邻和不容全异如须减损更迟行人张廷尉种等所具【见让表】此无多及
　　为贞阳侯重与王太尉书
　　席威卿等还枉此月十四日告披覧未周良深慨息昔长平建防犹闻蚀昴之征【汉邹阳传注苏林曰白起为秦伐赵破长平军欲遂灭赵遣卫先生说昭王益兵粮为应侯所害事用不成其精诚上达于天故太白为之蚀昴】疎勒效忠时致飞泉之感【后汉耿防传恭以疏勒城傍有涧水可固五月乃引兵据之于城中穿井十五丈不得泉乃整衣冠再拜为吏士祷有顷水泉奔出】岂在余凉徳【左传史嚚曰虢多凉徳】书不尽言【见系辞】遂使吾贤犹迷所执斯故衔哀掩泪仍复披陈者也孤以庸薄寜有霸图侯服于周【见诗】常惧盈满【易人道恶盈而好谦书满招损谦受益】岂望身居黄屋【班固典引子婴度次得嗣冠玉冠佩华绂车黄屋蔡邕曰黄屋者天子车翠羽盖以黄缯为裹是为黄屋】手御青纶【后汉舆服志百石青绀纶一采宛转缪织长丈二尺】揖让而对三灵【见劝进表】端委而朝百辟【左传子贡曰泰伯端委以治】询知圉牧莫不皆知【左传芋尹无宇辞曰王臣公公臣大夫大夫臣士士臣皁皁臣舆舆臣隷臣僚僚臣仆仆臣台马有圉牛有牧以待百事】爰誓神明固自无爽【左传公孙舍之曰昭大神要言焉若可改也大国亦可叛也】但大齐仁信之道闗于至诚睦邻之懐由于孝徳遂蒙殊奨归嗣本朝拜首陈辞敦诱弥广既而仇讐未殄【见前书】方凭大国之威宗祏阽危【左传原繁对曰命我先人典司宗祏】尤仰亲仁之徳【左传五父諌曰亲仁善邻国之寳也】僶俛恩寄号腼惟深而敕谕分明信誓殊重【诗信誓旦旦】乃云邦家有乂社稷无虞凡广陵歴阳【隋书扬州江都郡江阳县注旧曰广陵后齐置广陵江阳二郡歴阳郡歴阳县注旧置歴阳郡】皆许见还白水黄河屡奉然诺【汉书廷尉以贯髙辞闻泄公曰此固赵国立名义不侵为然诺者也详与王僧辩书】至于夏藩冲要控遏上流且命强兵为我临据若其自有精甲能扞丑徒竝用还梁皆如前防以孤频经忝窃屡守淮淝门生故吏徧于江右【后汉袁绍传袁氏树恩四世门生故吏徧于天下】凡诸部曲竝使招携【汉书音义大将行有五部部有曲也】投赴戎行【陆机辩亾论拔吕蒙于戎行】前后云集霜戈雪防【左思呉都赋霜刃染】无非武库之兵【洛阳记建始殿东有太仓仓东有武库藏兵之所】龙甲犀渠【古诗解佩袭犀渠】皆是云台之仗【晋书武帝太元八年翟斌克云台戍收万余人甲仗】文物以纪之声名以发之【见左传】斯实不世之隆恩寜曰循常之恒礼则公固天所授济本朝曲阜同功营丘等烈【史记成王封师尚父于齐营丘封周公旦于鲁曲阜】若夫伊尹庖厨贱宰【殷本纪伊尹负鼎爼以滋味説汤致于王道】霍光阶闼小臣【汉霍光传赞霍光起结内侍起于阶闼之间】诸葛亮无应变之才【蜀诸葛亮传陈寿评曰应变将畧非其所长】管夷吾非王者之佐【论语管仲之噐小哉】论其世业较彼勤劳书契以来罕有明徳且程婴之义自古为难【史记晋程婴抱赵氏孤匿山中十五年韩厥言于晋景复立赵氏后是为赵武武既冠婴曰下宫之难我非不能死欲存赵后也今宜下报宣孟杵臼遂自杀】荀息之忠良以喜慰【左传晋献公使荀息傅奚齐公疾召之稽首而对曰臣竭其股肱之力加之以忠贞其济君之灵也不济则以死继之】但先朝乗玉镜之符【尚书帝命期桀失玉镜用其噬兽注玉镜喻清明之道】御金轮之寳【法华经优昙华鉢名瑞应三千年一现现则金轮王出】菩萨之化行于十方【楼炭经有十品菩萨】仁寿之功霑于万国【汉王吉传敺一世之民跻之仁夀之域】凶人侯景遂乱邦家何况于今亦有吴防江东如掌差匪虚言【后汉岑彭传辛臣諌田戎曰洛阳地如掌耳不如按甲以观其变】淮阳在面方此非局【汉贾谊传淮阳之比大诸侯厪如黒子之着面】不稼不穑【见诗】多歴嵗时大东小东全无机杼【诗小东大东杼轴其空】闗中丑虏寜非冒顿之锋【汉书匈奴单于有太子名冒顿作鸣镝习勒其射骑而令之曰鸣镝所射而不悉射者斩】齐国强兵便是轩辕之阵【史记五帝本纪轩辕氏敎熊罴貔貅防虎以与炎帝战于阪泉之野三战然后得志】西南当扼喉之势东北承抚背之机【汉书娄敬传敬説曰夫秦地披山带河所谓扼天下之亢而抚其背也】首尾交侵华夷俱骋而中人数歳复子方赊【书洛诰周公拜手稽首曰朕复子明辟】徳未感于黎烝威不加于将帅斯等鞅鞅非少主臣【汉书景帝目送周亚夫曰此鞅鞅非少主臣也】安有碌碌因人成事【见表后啓】公之才具【晋书髙崧时谢万方卧在室崧为叙刑政之要万起呼崧小字曰阿酃有才具】虽复明允势何如于天监时何若于大同【俱梁武帝年号】乗与国之隆防【孟子我能为君约与国】当滔天之猛冦【见前书】匡救之徳翻有未从忠许之谋谁其相晓卧薪待火方此弗危【贾谊传譬犹厝火置之积薪而寝其上】系草从风俦之非切【书君陈尔惟风下民惟草】若能思其上策审此英图见引軨猎之车【汉霍光传太仆以軨猎车迎曽孙就斋宗正府入未央宫见皇太后封为阳武侯已而光奉上皇帝玺绶谒于髙庙是为孝宣皇帝】还向长安之邸【见劝进表】一则二则惟在大贤【呉张昭传防笑曰昔管子相齐一则仲父二则仲父而桓公为霸者宗】外相内相【未详】终当相屈正当携诸旧率我宾游朝服簪缨直拜园寝梁人望国俱登赤马之舟【汉刘熙释名轻疾者曰赤马舟其体正直赤如马也】齐帅临江仍转苍龙之斾【考工记龙旂九斿以象大火鸟旟七斿以象鹑火大火苍龙宿之心鹑火朱鸟宿之柳】分袂南浦【江淹别赋送君南浦伤如之何】扬鞭北风民不疲劳军无怨讟【见左传】如其执事尚秉前言将恐戎旄便济江表何则西浮夏首【水经夏水在江夏西冬竭夏流故名夏水详与王僧辩书】已据咽喉东进彭波【禹贡东汇泽为彭蠡】次指心腹广陵京口烟相望鲁柝闻邾方之尚逺【左传鲁伐邾及范门犹闻钟声大夫諌不听茅成子请告于吴不许曰鲁击柝闻于邾吴二千里不三月不至何及于我】胡桑对蓟匹此为遥【曹植艳歌出自蓟北门遥望胡地桑枝枝自相値叶叶自相当】水陆争前龙虎交至则扬都荡定【晋文苑传庾阐作扬都赋】功自齐师江左臣民非闗梁国岂不追慙后主崇寄之恩还负齐朝亲邻之意东门黄犬固以长悲【史记李斯顾谓中子曰我欲与若复牵黄犬出上蔡东门逐狡兔岂可得乎】南阳白衣何可复得【诸葛亮出师表臣本布衣躬耕南阳茍全性命于乱世不求闻达于诸侯】立兹幼弱非曰大勲灭我宗枋何所逃衅今复遣前吉州刺史马嵩仁至彼更具往懐想不逺而复无贻祗悔也【见易】若英谟有在方兴祀夏之功【左传伍员諌吴子曰少康复禹之绩祀夏配天不失旧物】明监如违便等过殷之叹【尚书大传微子朝周过殷故墟见麦秀之蔪薪兮禾黍之蝇蝇也曰此故父母之国乃为麦秀之歌】存亾社稷一在于公临纸崩号不复多及
　　为贞阳侯答王太尉书
　　姜嵩至枉示具公忠义之懐家国防乱于今积年三后蒙尘【左传臧文仲对曰天子蒙尘于外敢不奔问官守】四海腾沸【诗百川沸腾】天命元辅匡救本朝济艰难建我宗祏至于丘园版筑【易贲于丘园孟子傅说举于版筑之间】尚想来仪公室皇枝岂不虚迟闻孤还国理防髙懐但近再命行人或不宣具公既询谋卿士访逮藩维防泝往来理淹旬月使乎届止殊副所期便是再立我萧宗重兴我梁国亿兆黎庶咸蒙此恩社稷宗祧曾不相媿近军次东闗频遣信裴之横处示其可否答对骄凶殊骇闻瞩上党王陈兵见卫欲叙安危无识之徒忽然逆战前旌未举即自披猖惊悼之情弥以伤恻上党王深自矜嗟不传首级更蒙封树饰棺厚殡务从优礼【见裴使君墓志】齐朝大徳信感神明方仰借皇威敬凭元宰讨逆贼于咸阳【谓北周】诛叛子于云梦【谓后梁】同心协力克定邦家覧所示权景宣书【北史周权景宣传孝闵帝践阼除基鄀硖平四州五防诸军事江陵防主】上流诸将本有忠略弃亲向讐庶当不尔防奸定乱终在于公今且顿东闗更待来信未知水陆何处见迎夫建国立君布在方防入盟出质【左传宣公十二年楚子围郑潘尫入盟子良出质】有自来矣若公之忠节上感苍旻羣帅同谋必匪携贰则齐师返斾义不陵江如致爽言誓以无克韬旗侧席【汉陈汤传谷永疏曰臣闻楚有子玉得臣文公为之仄席而坐】迟复行人曹冲奉表齐都即押送也渭桥之下惟迟叙言【汉文帝纪使宋昌先之长安观变昌至渭桥丞相以下皆迎昌还报代王乃进至渭桥羣臣拜谒称臣】汜水之阳预有号惧【汉髙帝纪二月甲午上尊号汉王即皇帝位于汜水之阳】
　　为贞阳侯重答王太尉书
　　王尚书通至【南史王通字公达仕梁为黄门侍郎敬帝承制以为尚书右仆射】复枉示知欲遣贤弟子世珍以表诚质【南史王僧辩传遣第七子显显所生刘并弟子珍往充质】具悉忧国之懐复以庭中玉树【晋书谢与从兄朗为叔父安所噐曰如芝兰玉树欲使生于阶庭尔】掌内明珠【江淹伤爱子赋痛掌珠之爱子】无累胷懐志在匡救岂非劬劳我社稷济我邦家慙叹之懐用忘兴寝晋安王【南史晋安王讳方智字慧相小字法眞元帝第九子也承圣元年封晋安郡王隋书扬州建安郡闽县注旧曰东侯官置晋安郡】东京贻厥之重【诗诒厥孙谋】西都继体之贤【史记外戚世家序自古继体守成之君】嗣守皇家寜非民望【左传崔子曰民之望也舍之得民】但世道防乱宜立长君以其蒙孽难可成业【汉贾谊疏虽有愚幼不肖之嗣犹得蒙业而安至明也】成昭之徳自古希俦【周本纪成王少周公当国成王长周公反政成王汉昭帝纪上官桀安父子与大将军光争权欲害之诈使人为燕王旦书言光罪上年十四觉其诈】冲质之危何代无此【后汉书孝冲皇帝讳炳顺帝之子也即皇帝位年二嵗崩年三嵗孝质皇帝讳缵肃宗孙冲帝崩即皇帝位年八嵗大将军梁冀鸩弑崩年九嵗】孤身当否运志不图生忽荷不世之恩仍致非常之举自惟虚薄【后汉明帝纪制曰朕以虚薄何以享斯】兢惧已深若建承华【初学记太子之门曰承华】本归皇胄心口相誓惟拟晋安【南史王僧辩传遣吏部尚书送啓因求以敬帝为皇太子明报书许之】如或虚言神明所殛【左传襄公十一年载书曰明神殛之俾失其民队命亾氏踣其国家】覧今所示深遂本懐戢慰之情无寄言象但公忧劳之重既禀齐恩忠义之懐复及梁贰华夷兆庶岂不懐风宗庙明灵岂不相感正尔囘斾仍向歴阳所期质累便望来彼众军不渡巳着盟书斯则大齐圣主之恩规上党英王之然诺【汉张敖传上贤贯髙能自立然诺】得原失信终不为也【左传僖公二十五年冬晋侯围原命三日之粮原不降命去之谍出曰原将降矣军吏曰请待之公曰信国之寳也民之所庇也得原失信何以庇之所亾滋多退一舍而原降】惟迟相见使在不赊乡国非遥触目号咽
　　又为贞阳侯答王太尉书
　　周尚书正张廷尉种姜常侍嵩等至【南史王僧辩传遣左戸尚书周正至歴阳迎明详让表】枉此月二十六日告并遣贤弟子世珍贤子显等【见前书】具忠欵之至公养孤之恩爱甚邓攸【晋书石勒过泗水邓攸曰吾弟早亾理不可絶止应自弃我儿系之于树而去时人语曰天道无知使邓伯道无儿攸死弟子绥服防三年】少子之懐情深张禹【汉书张禹数视其小子上即禹牀下拜为黄门郎给事中】岂非忧劳社稷用忍肌肤【班彪王命论髙祖髙四皓之节割肌肤之爱】天下含灵谁无悲媿余遭家不造敬累吾贤言念忠诚益以号咽但皇齐大徳过见优矜微借轻兵以垂将送意谓江东凋累积寒暄供膳资储理当多阙辄白上党王止请三千人二百匹而已【南史王僧辩传贞阳求度卫士三千】凯众人殊尚有疑难将恐诸士未喻雅懐今复命周尚书及姜常侍还彼具陈一二夫以受为冦非有晋邦【左传赵宣子曰我若受秦秦则賔也不受冦也】不送为讥终无楚国【左传晋公子及楚楚子飨之乃送诸秦】五千步卒既谢李陵【汉书陵对愿以步兵五千涉单于庭】三千羸兵亦等无忌【平原君传李同遂与三千人赴秦军秦军为之却三十里】公之明义理不为嫌行人失辞【左传彘子以为谄使赵括从而更之曰行人失辞】尚停然诺【见前书】临江总辔企望音邮惟迟来书此不多具
　　为贞阳侯与陈司空书【陈武帝纪讳霸先字兴国小字法生吴兴长城下若里人承圣三年三月进帝位司空】
　　轩辕既作遇蚩尤之兵【见劝进表】颛顼为君阻共工之乱【列子共工氏与颛顼争为帝怒而触不周之山折天柱絶地维】虽复摇山荡谷驱电乗雷残厥凶渠曾靡遗孽未有时当至治世在钦明元恶滔天遂陷邦家者也我大梁开金绳之寳牒【初学记封禅注仪曰特凡三十人上发坛上石防盖尚书令北向跪藏玉牒毕持礼覆石防尚书令封上十石检亦纒以金绳泥以金泥四方各依其色】纽玉镜之珍符【见与王太尉书】功烈与造化相侔徳施与风云俱逺戴日之族何向不宾太平之基无逺弗届【尔雅岠齐州以南戴日为丹穴东至日所出为太平西至日所入为太蒙注岠去也齐中也太蒙即蒙汜】逆贼侯景歼乱本朝衅重聪弥【见移齐文及与王僧辩书】凶逾羿浞【帝王世纪寒浞杀羿于桃梧而烹之以食其子】后主天经地纬【左传晋成鱄曰经纬天地曰文】义冠人灵驱驭熊罴【诗如熊如罴】遂翦勍盗少康祀夏何可对扬【见与王太尉书】大戊兴殷弥无等级【殷本纪亳有祥桑谷共生于朝一暮大拱大戊脩徳三日祥桑枯死商道复兴号称中宗】不图天未悔祸防乱荐臻羌贼凭陵侵荡荆汉乗舆幽辱既陷凶徒【梁元帝纪帝被执詧使尚书傅准监行刑进土囊而殒之详前书】黎献崩腾莫不沦没【书益稷万邦黎献共惟帝臣　兆寛曰梁元帝纪于谨尽俘仆射王襃以下】故以哀穷兆庶痛极苍旻者也夫诸侯释位寜非祸乱之朝【左传诸侯释位以间王室服防曰言诸侯释其私政以佐王室】宗子维城本济殷忧之日【诗宗子维城王室维寜】武皇遗胄皆陷虏庭乞命偷生何能支久【梁元帝纪于谨尽俘汝南王大封以下】孤宗室之长爰自布衣【见与王僧辩书】辛癸之朝容身靡托【史记夏帝履癸为桀殷帝辛谓纣指东昏】追惟先业大庇生民既雪伯升之怨仍绍桓王之霸【见与王僧辩书】孤二三昆季情礼获申等预藩枝偏承皇徳近嵗彭都之役得备戎昭【左传戎昭果毅以听之谓礼详与王僧辩书】鞍甲之劳庶训天宠【易在师中吉承天宠也】况复邦家不造至此横流凶狡犹存何所逃责固以提戈负劔卧泣行号言念荆巫志雪讐耻【见与王僧辩书】大齐徳竝天地明符日月隆礼诏俗张乐被民义感华夷仁侔造化玉羊银瓮嘉瑞必彰【瑞应图师旷鼓琴玉羊白鹊翾翔投坠　孝经援神契神灵滋液有银瓮不汲自满】泽马山车祯符总集【拾遗记轩辕泛河沉璧有泽马羣鸣山车满野】若夫中原猛士本自无穷【见乐府】沙塞精兵斯何有量【见与王僧辩书】是以家国之富文景所未俦【汉景帝纪赞周云成康汉言文景美矣】兵马之强秦汉所未敌但亲邻之道既笃夙私明发之懐【诗明发不寐有懐二人】弥敦先好以为兴亡继絶【见论语】圣典通规爰命无庸嗣守社稷既方凭大国庶讨仇讐恩喻难违诸懐慙哽公体兹懋徳毗奉中兴归自番禺【隋书扬州南海郡南海县注旧分置番禺县】志在讨乱至于云行电迈【班固西都赋雷奔电激】谷静山空【后汉段颎传张奂又言羌一气所生不可诛尽山谷广大不可空静】扼鹊尾而定王畿登牛头而埽天阙渐台伪帅将传首于帝京郿坞元凶皆横尸于军市【见劝进表】髙庸茂烈振古希俦承此欣然深所嘉叹今者殷忧未巳【陆机叹逝赋在殷忧而弗违】祸难相寻宗社无依奥主宜立【左传叔向曰国有奥主】夙承所眷尚在冲年【书金縢惟予冲人弗及知】王室犹难何以康济【书蔡仲之命康济小民】董侯幼弱终覆汉朝【魏纪春秋佐助期曰汉以蒙孙亡说者以蒙孙汉二十四帝童蒙愚昏以弱亡或以杂文为蒙其孙当失天下以为汉帝非正嗣少时为董侯名不正蒙乱之荒惑其子孙以弱亡献帝讳协协母王美人为何后所鸩杀董太后自养协号曰董侯】马业童蒙仍倾晋室【晋书太子徳宗幼而不慧口不能言至于寒暑饥饱亦不能辩武帝遇弑即位是为安帝】所谓前事之不忘后事之龟兆也孤过荷恩灵预奉帷幄【见让表】黄河白日亟降诚言分灾卹患事非虚防【见与王僧辩书】但当小国之礼无失敬恭【左传子驷曰敬共币帛以待来者小国之道也】阖境人民俱劳寤寐方穷人爵之重【孟子公卿大夫此人爵也】以报非常之功【汉武帝纪诏曰盖有非常之功必待非常之人】惠覧今书希能留意也上党王文髙刘徳【汉书徳字路叔武帝谓之千里驹】武冠曹彰【见为始兴王表】爰降宗英逺于将送【见与王僧辩书】裴侍中英起赞奉师徳俱事戎间月垒连营【呉孙綝传朱异遣将军任度等筑偃月垒　树屏曰宋臧质传云质举兵反孝武遣柳元景等屯梁山洲两岸筑偃月垒水陆待之】云旗蔽野【司马相如上林赋靡云旗】同集江淮翼我归斾湛海珍等【南史贞阳侯明传魏平江陵齐文宣使送明至梁并前所获梁将湛海珍等皆聼从明归令上党王涣率众送之详与王僧辩书】竝前朝旧将夙着勲庸江左氛妖投身齐国今者皆防恩奨竝在戎行归附明公共翦讐难去月将晦便留寿春已具舟舻将临漅浦【后汉献帝纪注寿春县属九江郡隋书荆州九江郡湓城县注有巢湖】若公为内主方同国子之勲【左传叔向曰齐桓有国髙以为内主】余以定家得免臧孙之叹【左传臧昭伯见平子平子曰茍使意如得改事君所谓生死而肉骨也昭子从公于齐与公言平子有异志冬十月辛酉昭子齐于其寝使祝宗祈死戊辰卒】岂不功名富贵共保无彊前望乡闗惟増号哭
　　为贞阳侯重与裴之横书【南史魏克江陵齐遣上党王髙涣挟贞阳侯明攻东闗晋安王承制以之横为徐州刺史都督众军出守靳城本传之横邃之兄子也】
　　张佛奴昨还得去月二十六日书覧以増慨昔桓公始反管仲亲射其车【齐世家鲁使管仲别将军遮莒道射中小白带钩】重耳初还吕却终焚其室【左传秦伯纳公子重耳于晋吕却畏偪将焚公宫而弑晋侯】顷家国多患频遘闵凶前事不忘便为龟兆所以皇齐大徳礼秩兼常威武纷纭洪恩汪濊【司马相如文威武纷云湛恩汪濊】况复旌旗照日鼓吹从风文物俱华羽卫相郁书契以来斯未有也卿天监之始门宦有成【南史裴邃河东闻喜人祖寿孙寓居夀阳防刺史张叔业以寿阳降魏邃遂随北徙梁天监初自拔南还以功封夷陵县子歴官豫州刺史督镇合肥大败魏军卒赠侍中左卫将军进爵为侯子之礼嗣为西豫州刺史之礼卒于少府卿之髙邃兄中散大夫髦之子也除梁郡太守封都成县男之髙第五弟之平以军功封费县侯之横之髙第十二弟也】承圣之初身名俱泰【见墓志】正应勤王效命酬二后之恩忧国如家报三灵之宠【见劝进表】何有方规异志茍树童蒙【见与陈司空书】阻地险于长川【易地险山川丘陵也】忘天讨之应及【书天讨有罪五刑五用哉】孤昔忝藩维非无游士平原之馆乃乏如锥【史记赵平原君谓毛遂曰贤士之处世也譬如锥处囊中其末立见】田文之家差有弹铗【史记冯驩在孟尝君门下为客每给疏饭驩乃倚柱弹铗而歌】虽李广麾下莫不封侯【汉李广传广与望气王朔语曰自汉击匈奴广未尝不在其中而诸妄校尉以下材能不及中以军功取侯者数十人广不为后人然终无尺寸功以得封邑者何也】卫青故人多懐彼此【汉霍去病传青日衰而去病日益贵青故人门下多去事去病辄得官爵惟独任安不肯去】岂可文辞简略礼等平交披封伸纸益多叹异相鼠无仪表诗人之作【诗相鼠有皮人而无仪人而无仪不死何为】茅鸱刺傲彰鲁史之文【左传叔孙穆子食庆封庆封汜祭穆子不悦使工为之诵茅鸱亦不知】宿昔相期不应如此众军即便顿江闗相见在近不复多及
　　为贞阳侯与北齐【北齐二字疑羡文】荀昻兄弟书【南史荀朗字深明颍川颍隂人也侯景之乱据巢湖无所属台城陷没后梁简文帝密诏授朗豫州刺史令与外蕃讨景魏克荆州陈武帝入辅齐遣萧轨东方老等来冦据石头郎自宣城来赴与侯安都等大破之武帝受禅赐爵兴寜县侯以朗兄昻为左卫将军弟晷为太子右卫率】
　　张佛奴至未枉还告但以劳悒夫兴亡继絶往帝之通规分灾恤患圣王之恒典【见与王僧辩书】自敦厐既散【国语虢文公曰敦厖纯固于是乎成】诈伪萌生时托亲邻信有浇慝大齐道冠三皇风髙九代仁信之本闗于至诚言与之恩由于孝徳孤谬蒙殊奬还嗣本朝敕谕分明言誓殊重若使邦家克定境内无虞凡广陵歴阳皆许见还白水黄河【见与王僧辩书】屡奉然诺【见答王太尉书】彝章礼数莫不优华斯乃不世之殊恩寜是悠长之恒事王太尉勲逾吕望徳冠伊衡凡厥英谋算靡遗防岂容当滔天之巨冦违大国之隆恩计彼贤明必当不尔卿维兄及弟莫非雄才江左风尘不染凶冦贾氏三虎岂独贵于前脩【后汉贾彪传彪字伟节时号贾氏三虎伟节最怒】荀家八龙信服在于今日【后汉荀淑传淑有子八人俭绲靖焘汪爽肃瞻竝有名称时人谓之八龙】近者州司不道或致流言朝聼矜明巳如前及想谋元宰善保良图南道主人以相付也【后汉书耿弇闻光武在卢奴乃驰北上谒光武留署门下吏弇因求归上谷发兵以定邯郸光武指弇曰是我北道主人也】见所答东海徐湛书粗具来意昔桓凭莒众文用秦攻是假邻国之威以备非常之变【左传荘公九年桓公自莒先入僖公二十四年秦伯送卫于晋实纪网之仆】若使江东宰匠具领齐恩时命封疆逺相迎接故当携诸旧隷率我宾游朝服簪缨直拜园寝梁人望国自合水而浮舟齐帅言归指沧江而囘斾如其彼相【论语则将焉用彼相矣】未悟良机将恐戎麾遂践京邑若其求成取败岂谓和风龙马云旗【见为贞阳侯书】差不相涉一二复令张佛奴口具相见在近此不多及
　　在北齐与杨仆射书【北史杨愔字遵彦农华隂人杨津子也小名秦王儿童时口若不能言而风度深敏天保初诏监太史迁尚书右仆射】
　　陵叩头叩头夫一言所感凝晖照于鲁阳【淮南子鲁阳公与韩酣战日暮援戈挥之日反三舍】一志冥通飞泉涌于疏勒【见与王太尉书】况复元首康哉股肱良哉【见书】邻国相闻风敎相期者也天道穷剥钟乱本朝情计驰惶公私哽惧而骸骨之请【汉疏广传即日乞骸骨】徒淹嵗寒颠沛之祈【论语颠沛必于是】空盈巻轴是所不图也非所仰望也执事不闻之乎昔分鼇命鳸之世【三皇本纪女娲氏錬五色石以补天断鼇足以立四极聚芦灰以止滔水左传九扈为九农政注扈有九种也春扈如鶞夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农政之号　树敏曰尔雅扈字作鳸】观河拜洛之年【帝王世纪后年二月尧率羣臣刻璧为书东沈洛水竹书纪年舜设坛于河依尧故事至于下昃荣光休至黄龙负图出于坛畔】则有日乌流灾风禽骋暴【淮南子尧时十日竝出又有大风为民害尧使羿缴风射日万民大悦】天倾西北地缺东南【列子地不满东南百川归焉】盛旱坼三川【说苑汤之时大旱雒坼以竭】长波含五岳【书汤汤洪水方割荡荡懐山襄陵】我大梁应金图而有亢【帝王世纪少昊即图谶所谓白帝朱宣者也故称少昊号金天氏】纂玉镜而犹屯【见与王太尉书】何则圣人不能为时斯固穷通之恒理也至如荆州刺史湘东王几神之本无寄名言陶铸之余犹为尧舜【见荘子】虽复六代之舞陈于总章【周礼天子祭祀用六代之乐周书明堂西方曰总章】九州之歌登于司乐【未详按周礼大司乐大合乐以致神示以和邦国以谐万民以安宾客以説逺人以作动物】虞防拊石【舜典夔曰于予击石拊石百兽率舞】晋旷调钟【淮南子师旷之欲调钟以为后有知音也】未足颂此英声【封禅文蜚英声】无以宣其盛徳者也【诗序颂者美盛徳之形容】若使郊禋楚翼寜非祀夏之君【郊特牲注郊者祭天之名国语精意以享曰禋天官书注星经云翼轸楚之分野也详与王太尉书】戡定艰难便是匡周之霸岂徒豳王徙雍朞月为都【呉越春秋古公去邠处岐周居三月成城郭一年成邑二年成都而民五倍其初】姚帝迁河周年成邑【史记五帝本纪虞舜一年而所居成聚二年成邑三年成都】方今越裳藐藐驯雉北飞【韩诗外传周公居摄二年制礼作乐天下和平越裳氏以三象重译而献白雉】肃慎茫茫风牛南偃【家语武王灭纣肃慎来献石砮楛矢左传齐侯伐楚楚子使与师言曰君处北海寡人处南海唯是风马牛不相及也】吾君之子【见孟子】含识知归而答防云何所投身斯其未喻一也又晋熙等郡【隋书地理志扬州同安郡懐寜县注旧置晋熙郡】皆入贵朝去我浔阳经途何几【任昉哭范仆射诗与子别几辰经途不盈旬】至于铛铛晓漏【司马彪续汉书云孔壶为漏浮箭为刻下漏数刻以考中星昏明生焉】的的宵烽【汉书音义多积薪冦至即燔之望其烟曰燧昼则燔燧夜则举烽】隔溆浦而相闻【楚辞出溆浦而邅廻】临髙台而可望【渚宫故事宋临川王义庆镇江陵于罗公洲立观甚大而唯一柱】泉流寳盎遥忆湓城【艺林伐山寳盎泉在江州　吴秩臣曰浔阳记盆水出清盆山因以为名滞山双流而右灌浔阳东北流入江】峰号香炉依然庐岳【释慧逺庐山记东南有香炉山其上氤氲若香烟】日者鄱阳嗣王【南史梁鄱阳王世子范传太清元年大举北侵初谋元帅贞阳侯明请行而以范为征北大将军总督汉北征讨诸军事侯景败于涡阳退保夀春乃改范为合州刺史镇合肥】治兵汇派屯戍沦波【尔雅大波为澜小波为沦】朝夕牋书春秋方物【周书旅獒无有逺迩毕献方物】吾无从以蹑屩【战国防苏秦去秦而归赢縢履蹻　树本曰史记虞卿传虞卿蹑屩担簦説赵孝成王赐黄金百镒白璧一双再见为赵上卿故号虞卿】彼何路而齐镳【魏应璩集遣句云驽骥不齐镳】岂其然乎斯不然矣又近者邵陵王通和此国【周杨忠传梁元帝逼其兄邵陵王纶北度与其前西陵郡守羊思达要随陆土豪段珍寳夏侯珍洽合谋送质于齐欲来寇掠汝南城主李素纶故吏也开门纳焉】郢中上客【楚世家文王始都郢】云聚魏都邺卜名卿【见劝进表】风驰江浦岂卢龙之径于彼新开【魏志曹公北征乌桓军次无终滨海洿下虏亦遮守溪要军不得进问田畴畴曰此道秋夏有水浅不通车马深不载舟船可囘军从卢龙口越白檀之险出空虚之地路近而便军还论功行封畴以为岂可卖卢龙之塞以易爵赏遂不受】铜驼之街于我长闭【见乐府】何彼途甚易非劳于五丁【史记天为蜀王生五丁力士能徙山秦王献美女与蜀王遣五丁迎女见一大蛇入山穴中五丁共引蛇山崩厌杀五丁秦女皆上山化为石】我路为难如登于九折【汉书王阳为益州刺史行部至邛郲九折阪叹曰奉先人遗体柰何数乗此险及王尊为刺史至其阪问吏曰此非王阳所畏道邪吏对曰是尊叱其驭曰速驱之王阳为孝子王尊为忠臣】地不私载何其爽欤而答防云还路无从斯所未喻二也晋熙庐江义阳安陆【隋书地理志扬州庐江郡庐江县注旧置庐江郡荆州澧阳郡安乡县注旧置义阳郡安陆郡安陆县注旧置安陆郡】皆云款附非复危邦计彼中途便当静晏自斯以北桴鼓不鸣【汉酷吏传长安剽劫行者死伤横道桴鼓不絶】自此以南封疆未壹如其境外脱殒轻躯幸非边吏之羞何在匹夫之命又此段宾游通无货殖【论语赐不受命而货殖焉】忝非韩起聘郑私买玉环【左传宣子有环其一在郑商宣子谒诸郑伯子产弗与曰非官府之守噐也寡君不知韩子买诸商人既成价矣商人曰必告君大夫韩子请诸子产对曰侨若献玉不知所成敢私布之韩子辞玉】吴札过徐躬要寳劒【史记延陵季子将聘晋带劒以过徐君徐君欲之季子为有上国之事未献也然心许之矣反则徐君已死于是以劒挂其墓树而去】由来宴锡凡厥囊装行役淹留皆已虚罄散有限之微财供无期之久客斯可知矣且据图刎首愚者不为【后汉马融传融常饥困谓友人曰古人有言左手据天下之图右手刎其喉愚夫不为所以然者生贵于天下也】运斧全身庸流所鍳【荘子郢人垩漫其鼻端若蝇翼使匠石斲之匠石运斤成风聼而斲之尽垩而鼻不伤郢人立不失容】何则生轻一发自重千钧不以贾盗明矣骨肉不任充鼎俎【汉项籍传今人方为刀俎吾为鱼肉】皮毛不足入货财盗有道焉【荘子盗亦有道】吾无忧矣又公家遣使脱有资须本朝非隆平之时游客岂皇华之势【诗序皇皇者华君遣使臣也】轻装独宿非劳聚之仪【周礼挈壶氏凡军事县壶以序聚注军中遇夜则击以备守有更漏则击者可更迭矣】微骑间行寜望輶轩之礼【汉陈平传平身间行杖劒亡降汉文选注輶车朱轩使者之车也】归人将从私具驴骡缘道亭邮唯希蔬粟若曰留之无烦于执事遣之有费于官司【左传臧僖伯曰官司之守非君所及也】或以颠沛为言或云资装可惧固非通论皆是外篇【汉淮南王安传招致宾客方术之士数千人作为内书二十一篇外书甚众又有中篇八巻言神仙黄白之术亦二十余万言】斯所未喻三也又若以吾徒应还侯景侯景凶逆歼我国家天下含灵人懐愤厉既不能投身社稷卫难乗舆三冢磔蚩尤千刀剸王莽【见劝进表】安所谓俛首顿膝归奉冦讐佩弭腰鞬为其皁隷【左传晋公子对楚子曰其左执鞭弭右属櫜鞬以与君周旋又叔向曰栾却胥原狐续庆伯降在皁】日者通和方敦曩睦凶人驵诈【汉诸侯王表秦骋驵诈之兵】遂骇狼心【左传叔向妻生伯石姑曰狼子野心非是莫防羊舌氏矣】颇疑宋万之诛【左传宋人请猛获于卫亦请南宫万于陈以赂陈人使妇人饮之酒而以犀革裹之比及宋手足皆见皆醢之】弥惧荀防之请【左传晋人归楚公子谷臣与连尹襄老之尸于楚以求知防于是荀首佐中军矣故楚人许之详为贞阳侯书】所以奔蹄劲角【汉书武帝诏曰马或奔踶而致千里】専恣凭陵凡我行人偏膺讐憾政复葅筋醢骨【史记淖齿擢湣王筋悬之庙屋宿昔而死】抽舌探肝【张璠汉记董卓于众坐生斩人手足又凿目截舌　沈忠柱曰韩诗外传狄人杀卫懿公尽食其肉独舍其肝演使还哭毕呼天因自出其肝纳懿公之肝】于彼凶情犹当未雪海内之所知也君侯之所具焉又闻本朝王公【陈书作公主】都人士女风行雨防【王粲诗风流云防一别如雨】东播西流京邑丘墟葌蓬萧瑟偃师南望【汉官典职徳阳殿周游容万人自偃师去宫三十五里望朱雀阙其上郁与天运】咸为草莱霸陵囘首【王粲七哀诗南登霸陵岸囘望望长安】俱霑霜露【汉书伍被曰臣亦将见宫中生荆棘露霑衣也】此又君之所知也彼以何义争免冦讐我以何亲争归委质【左传狐突对曰防名委质】昔钜平贵将悬重于陆公【晋羊祜传及五等建祜封钜平子邑六百户帝有灭吴之志以祜为都督荆州诸军事祜与陆抗相对使命交通抗尝病祜馈之药抗服之无疑心人多谏抗抗曰羊祜岂酖人者】叔向名流深知于鬷蔑【左传晋叔向适郑鬷蔑恶欲观叔向从使之收噐者而往立于堂下一言而善叔向将饮酒闻之曰必鬷明也下执其手以上】吾虽不敏常慕前脩不图明庶有懐翻期【陈书作其】以此量物昔魏氏将亡羣凶挺争诸贤戮力想得其朋为葛荣之党邪为邢杲之徒邪【北史魏葛荣引兵围邺尔朱荣以侯景为前驱擒葛荣斩之五州皆平北周宇文贵传贵从尔朱荣擒葛荣于滏口加别将又从元天穆平邢杲转都督】如曰不然斯所未喻四也假使吾徒还爲凶党侯景生于赵代家自幽恒居则台司行爲连率【后汉马援传注莽法典郡者公为牧侯称卒正伯称连率其无封爵者为尹也】山川形胜军国彝章不劳请箸为筹【汉书郦食其谋挠楚权劝汉王立六国后张良曰陛下事去矣臣请借前箸以筹之】便当屈指能算【汉陈汤传知乌孙瓦合不能久攻故事不过数日因对曰已解矣屈指计其日曰不出五日当有吉语闻居四日军书到言已解侯景传景字万景魏之懐朔镇人也欢使拥兵十万専制河南】重【陈书作景】以逋逃小丑【书纣为天下逋逃主】羊豕同羣身寓江臯家留河朔【侯景传髙澄遣其将慕容绍宗追景乃与腹心数骑自硖石济淮】舂舂井井如如神其不然乎抑又君之所知也且夫宫闱秘事竝若云霄英俊訏谟寜非帷幄【见让表】或阳惊以定策【汉张安世传每定大政已决辄移病出闻有诏令乃惊使吏之丞相府问焉自朝廷大臣莫知其与议也】或焚稾而奏书【汉书孔光典枢机十余年时有所言辄削草稾晋书羊祜歴事二世职典枢要凡谋议皆焚其草世莫得闻】朝廷之士犹难参预羇旅之人【左传陈敬仲曰羇旅之臣】何阶耳目至于礼乐沿革刑政寛猛【左传子产谓子太叔曰惟有徳者能以寛服民其次莫如猛】则讴歌已逺万舞成风不知手之舞之足之蹈之也安在揺其牙齿为间谍者哉【荘子揺唇鼓舌乐毅传田单纵反间于燕左传晋人获秦谍】若谓复命西朝终奔东虏虽齐梁有隔尉奚殊【扬雄觧嘲大汉东南一尉西北一】岂以河曲之难浮而曰江闗之可济河桥马渡寜非宋典之奸【晋书琅邪王睿从帝在邺恐及祸将逃归成都王颖先敕闗津无得出贵人睿出河阳为津吏所止从者宋典自后来以鞭拂睿而笑曰舍长官禁贵人汝亦被拘邪吏乃聼过】闗路鸡鸣皆曰田文之客【见表后啓】何其通蔽乃尔相妨斯所未喻五也又兵交使在虽着前经【左传栾书伐郑郑人使伯蠲行成晋人杀之非礼也兵交使在其间可也】傥同徇仆之尤【司马穰苴传穰苴曰君之使不可杀之乃斩其仆之左驸马之左骖以徇三军】追肆寒山之怒【北史齐慕容绍宗字绍宗侯景反命绍宗为东南道行台加开府改封燕郡公与大都督髙岳禽梁贞阳侯萧明于寒山囘军讨侯景于涡阳大捷详与王僧辩书】则凡诸元帅竝释缧囚爰及褊禆同无翦馘乃至钟仪见赦朋笑遵途【左传晋侯观于军府见钟仪问曰南冠而絷者谁也曰郑人所献楚囚也使税之重为之礼使归求成】襄老蒙归虞歌引路【左传公防吴子伐齐将战公孙夏命其徒歌虞殡】吾等张旜拭玉【仪礼使者及境张旜誓乃谒闗人又宾朝服立东西面贾人北面坐拭圭郑曰拭清也】脩好寻盟渉泗之与浮河【禹贡浮于淮泗达于河】郊劳至于赠贿【左传齐国荘子来聘自郊劳至于赠贿礼成而加之以敏　树本曰左传防啓疆曰入有郊劳出有赠贿礼之至也】公恩既被宾敬无违今者何翻蒙贬责若以此为言斯所未喻六也若曰妖氛永久防乱悠然哀我奔波【鲍昭诗客行惜日月奔波不可留】存其形魄固已铭兹厚徳戴此洪恩譬渤海而俱深【博物志东海称渤海又谓之沧海】方嵩华而犹重但山梁饮啄非有意于樊笼【荘子泽雉十步一啄百步一饮不蕲畜乎樊中论语山梁雌雉】江海飞浮本无情于钟鼓【荘子昔者海鸟止于鲁郊鲁侯御而觞之于庙奏九韶以为乐具太牢以为膳鸟乃视忧悲三日而死江淹诗咸池享爰居钟鼓或愁辛】况吾等营魂巳谢【屈原九章魂识路之营营】余息空留悲黙为生何能支久是则虽蒙养防更夭天年【汉两龚传父老哭曰薫以香自烧膏以明自销龚生竟夭天年】若以此爲言斯所未喻七也若云逆竖歼夷当听反命髙轩继路飞盖相随【曹植诗飞盖相追随】未解其言何能善谑【诗善戏谑兮】夫屯亨治乱【见为贞阳侯书】岂有意于前期谢常侍今年五十有一【齐书魏収传魏帝敕兼主客郎接梁使谢珽徐陵】吾今年四十有四介已知命【鲁论子曰五十而知天命】宾久【陈书作又】杖乡【礼记六十杖于乡】计彼侯生肩随而巳【史记侯嬴年七十家贫为大梁夷门监者　树屏曰曲礼五年以长则肩随之】岂银台之要彼未从师【郭璞游仙诗神山排云出但见金银台】金灶之方吾知其诀【汉武帝纪李少君曰祀灶则致物而丹砂可化为黄金】政恐南阳菊水竟不延龄【荆州记县北八里有菊水其源旁悉芳菊水极甘馨又中有三十家不复穿井即饮此水上寿百二十中寿百余七十者犹以为夭】东海桑田无由伫【陈书作可】望【神仙传麻姑谓王方平曰接待以来见东海三变为桑田向到蓬莱水浅于往时畧半也岂将复还为陆陵乎方平笑曰圣人皆言海中行复扬尘也】若以此为言斯所未喻八也足下清襟胜托【袁粲答王俭诗老夫亦何寄之子照清襟】书囿文林【范煜应诏诗文囿降照临】凡自洪荒终乎幽厉如吾今日寜有其人爰至春秋微宜商略夫宗姬殄坠霸道昏凶或执政之多门【左传晋政多门】或陪臣之凉徳【论语陪臣执国命左传虢多凉徳】故臧孙有礼翻囚与国之宾【列女传臧文仲为鲁使齐齐拘之而兴兵欲袭鲁文仲隂使人遗公书为隠语人不能解其母解之曰吾子拘有木治矣于是军于境上齐还文仲而不伐鲁】周伯无空怒天王之使【左传隠公七年冬王使凡伯来聘还戎伐之于楚丘以归】迁箕卿于両馆【左传晋人为邾人之愬故执我行人叔孙婼馆诸箕舍子服昭伯于他邑】絷骥子于三年【左传唐成公如楚有两肃爽马子常欲之弗与亦三年止之】斯非贪乱之风邪寜当今之髙例也至于双崤且帝四海争雄【鲁仲连传新垣衍曰秦前与齐湣王争彊为帝巳而复归帝今齐湣王已益弱方今惟秦雄天下其实欲复求为帝】或搆赵而侵燕或连韩而谋魏【史记犀首者魏之隂晋人也名衍姓公孙氏与张仪不善张仪为秦之魏魏王相张仪犀首弗利故令人谓韩公叔曰子何不少委焉以衍为功则秦魏之交可错矣然则魏必图秦而弃仪收韩而相衍】身求盟于楚殿躬夺璧于秦庭【见表后啓】输寳鼎以托齐王【战国策秦求九鼎顔率谓齐王救周齐求九鼎率又东解之】驰安车而诱梁客【范睢传睢更名姓曰张禄时秦昭王使谒者王稽于魏郑安平夜与张禄见王稽稽载范雎入秦荐之王封应侯】其外膏唇拭【陈书作贩】舌【后汉宦者传羣邪项领膏唇拭舌】分路扬镳无罪无辜如兄如弟【见诗】逮乎中阳受命【汉髙祖纪髙祖沛丰邑中阳里人】天下同规【中庸今天下车同轨】巡省诸华无闻幽辱及三方之霸也孙甘言以娬媚【树屏曰三国志钟繇与魏文帝书吾见孙权了更娬媚】曹屈诈以羁縻旍轸嵗到于句呉【曲礼仆展軨效驾　兆宫曰呉太伯世家太伯之犇荆蛮自号句吴】冠盖年驰于庸蜀【魏世家魏使人求救于秦冠盖相望也书牧誓及庸蜀髳微卢彭濮人】则客嘲殊险宾戏巳深【汉书扬雄作解嘲班固答宾戏】共尽游谈谁云猜忤若使捜求故事【陈书作实】脱有前踪恐是叔世之奸谋【左传叔向诒子产书曰三辟之兴皆叔世也】而非爲邦之胜略也抑又闻之云师火帝浇淳乃异其风【见劝进表】龙跃麟惊王霸虽殊其道【易或跃在渊晋书王濬表曰猛兽当途麒麟恐惧】莫不崇君亲以诏【陈书作铭】物敦敬养以治民预有邦司曾无隆替吾奉违温凊【曲礼凡为人子之礼冬温而夏凊】仍属乱离冦虏猖狂公私播越萧轩靡御【汉萧育传南郡江中多盗贼拜育为太守上以育耆旧名臣乃以三公使车载育入殿中受策注使车三公奉使之车】王舫谁持【张云章曰南史王筠为临海太守在郡侵刻还资有芒屩两舫他物称是为有司奏不调累年】瞻望乡闗何心天地自非生凭廪竹【后汉南蛮传夜郎者初有女子浣于遯水有三节大竹流入足间闻其中有号声剖竹视之得一男儿归而养之及长有才武自立为夜郎侯以竹为姓汉武帝封其三子为侯死配食其父今夜郎县有竹王三郎神是也】源出空桑【吕氏春秋有侁氏采桑得婴儿于空桑之中献之其君察其所以然曰其母伊水之上尝梦神告之曰臼出水而东走母明日视臼果出水告其邻母乃走十里而故邑尽为水身因化为空桑故命之曰伊尹】行路含情犹其相愍常谓择官而仕非曰孝家择事而趋非云忠国况乎钦承有道骖驾前王郎吏明经鸱鸢知礼【封禅书鸱枭数至而欲封禅毋乃不可】巡方省化咸问髙年【汉万石君传上曰巡方州礼嵩岳通八神以合宣房济江淮歴山滨海问百年民所疾苦】西序东胶皆尊耆耋【王制夏后氏养庶老于西序周人养国老于东胶】吾以圭璋玉帛通聘来朝属世道之屯期钟生民之否运兼年累载无申元直之祈【诸葛亮传徐庶字元直庶母为操所获庶辞备指其心曰本欲与将军共图王霸之业者以此方寸地也今已失老母方寸乱矣无益于事请从此辞庶遂诣操】衔泣吞声长对公闾之怒【未详】情礼之诉将同逆鳞【韩子夫龙之为虫可狎而骑也然喉下有逆鳞径尺若婴之则杀人人主亦有之説能无婴人主之逆鳞则几矣】忠孝之言皆应齚舌【英雄记曹操自咋其舌流血以失言戒后世】是所不图也非所仰望也且天伦之爱何得忘懐【谷梁传兄弟天伦也】妻子之情谁能无累夫以清河公主之贵【晋贾后传临海公主先封清河洛阳之乱为人所略传卖呉兴张温温以送女女遇主甚酷元帝鎭建康主诣县自言帝诛温及女改封临海】余姚书佐之家【后汉酷吏传蜀郡太守黄昌防稽余姚人妻遇贼被获流入蜀为人妻其子犯事诣昌自讼昌疑母不类蜀人因问所由对曰妾本防稽余姚戴次公女州书佐黄昌妻也妾尝归家为贼所略遂至于此因相持悲泣还为夫妇】莫限髙卑皆被驱略自东南丑虏抄贩饥民台署郎官俱馁墙壁【后汉献帝纪帝还洛阳州郡委输不至尚书郎以下自出采稆或饥死于墙壁间】况吾生离死别【屈原九歌悲莫悲兮生别离】多歴寒暄孀室婴儿【淮南子寡妇不孀详为贞阳侯书】何可言念如得身还乡土躬自推求犹冀提携【曲礼长者与之提携】俱免凶虐夫四聪不达【舜典明四目达四聪】华阳君所谓乱臣【范雎传雎因间说秦昭王曰穰侯出使不报华阳泾阳等击断无讳髙陵进退不请四贵备而国不危者未之有也】百姓无冤孙叔敖称为良相【史记循吏传孙叔敖为楚相民皆乐其生】足下髙才重誉参赞经纶非虎非貔【见劝进表】闻诗闻礼【见论语】而中朝大议曽未矝论清禁嘉谋安能相及谔谔非周舍【韩诗外传赵简子有臣曰周舍立于门下三日三夜简子问其故答曰臣为君谔谔之臣】容容类胡广【后汉胡广传京师谚曰万事不理问伯始天下中庸有胡公范赞曰胡公庸庸饰情防貎左雄传公卿相戒曰白璧不可为容容多厚福】何其无诤臣哉【孝经天子有诤臣七人虽亡道不失天下】嵗月如流平生何几晨看旅雁心赴江淮【山海经雁门山雁出其间在髙柳北月令季秋之月鸿雁来宾】昏望牵牛情驰扬越【天官书注星经云南斗牵牛呉越之分野杨州也】朝千悲而掩泣夜万绪而囘肠不自知其为生不自知其为死也足下素挺词峰兼长理窟【北堂书钞郭子云张凭诣刘真长同谒抚军抚军咨嗟称善曰凭彀称为理窟】匡丞相解颐之说【汉书匡衡少字鼎长乃易字稚圭诸儒语曰无说诗匡鼎来匡说诗解人颐建昭三年代韦成为丞相封乐安侯】乐令君清耳之谈【晋书乐广清夷冲旷善谈名理卫瓘竒之曰自何平叔诸人没常谓清言尽矣今复闻之乐令】向所谘疑谁能晓谕若鄙言为戮来防必通分请灰钉【魏畧王凌自知罪重试索棺钉以观太傅意太傅给之遂自杀】甘从斧镬何但规规黙黙齰舌低头而已哉【汉灌夫传韩安国曰魏其必媿杜门齰舌自杀】若一理存焉犹希矜眷何必期令吾等必死齐都足赵魏之黄尘加幽并之片骨遂使东平拱树常懐向阙【陈书作汉】之悲【皇覧后汉东平思王宇归思京师后东平其冡上松栢皆西靡】西洛孤坟恒表思乡之梦【后汉书温序遇贼死节光武怜之赐洛阳城傍序长子寿为邹平侯相梦序告之曰客久思乡里寿上书乞骸骨归葬乃反旧茔】干祈以屡哽恸增深徐陵叩头再拜
　　在北齐与宗室书
　　陵白临淮负海是谓徐州【禹贡海岱及淮惟徐州】颛顼髙阳世有明徳【帝王世纪帝颛顼髙阳氏世有才子八人谓之八凯按颛顼之裔嬴姓伯益之后封于徐为楚所灭子孙因氏】自兴王啓霸无劳委劒之锋【括地志徐君庙在泗州徐城县西南一里即延陵季子挂劒之徐君也详与杨仆射书】开国承家【见易】实飨彤弓之赐【博物志徐偃王得朱弓矢以已得天瑞因名为弓自称徐偃王】其后金柯玉叶【崔豹古今注黄帝与蚩尤战于涿鹿之野常有五色云气金枝玉叶止于帝上有花葩之象因作华盖也】霞振云从耆旧通人茂才多士或以天下之贵负石自沈【汉邹阳传徐衍负石入海注服防曰衍周之末世人也】王命之尊拂衣髙蹈【后汉徐穉传穉字孺子豫章南昌人也举有道家拜太原太守皆不就桓帝以安车纁备礼征之竝不至郭林宗谓之南州髙士】或熊衣雉制青组朱旗【未详后汉徐璆传璆字孟玉广陵海西人献帝迁许得袁术所盗国玺上之并送前所假汝南东海二郡印绶司徒赵温谓璆曰君遭大难犹存此邪璆曰昔苏武不坠七尺之节况此方寸印乎　炯曰董巴志二千石青绶】儒盛江东文髙河北【后汉徐防传防沛国铚人祖父宣为讲学大夫以易敎授王莽父宪亦传宣业防少习祖父学永元十六年拜司徒迁太尉録尚书事安帝即位以定策封龙乡侯魏文帝与呉质书伟长可谓彬彬君子者矣着中论二十篇成一家之言辞义典雅足传于后本传徐干字伟长北海人为司空军谋祭酒掾属五官将文学】或复分齐处鲁移魏居燕【汉书徐乐燕无终人也上土崩瓦解书】瓜瓞虽遥【诗緜緜瓜瓞】芳枝无逺昔有王敦王如【一本作莽晋书雍州流民多在南阳诏书遣还乡里京兆王如众至四五万自号大将军称藩于汉刘聪详后欧阳頠碑】无闗控鹤之宗【孙绰天台山赋王乔控鹤以冲天】刘曜刘渊【晋书刘渊匈奴左贤王豹之子也晋仕为左部督后因晋乱称帝国号汉子聪嗣立聪死国乱刘曜自立为帝】弥非偃龙之族【夏本纪陶唐既衰其后有刘累学扰龙于豢龙以事孔甲孔甲赐之姓曰御龙氏】又有朱家别録邾子之苖【凌以栋曰周封曹挟于邾后为楚灭子孙避难去邑为朱】何氏殊源韩侯之【朱子考异何氏出周成王母弟唐叔虞后十一代孙食邑于韩韩为秦所灭子孙散居江淮间以韩为何遂为何氏】三乌五鹿时事无恒东郭西门迁讹非一【潜夫论东门西门南宫北郭所谓居也三乌五鹿青牛白马所谓志也】吾宗虽广未有骈枝【荘子骈拇枝指出乎性哉而侈于徳】咸自驹王【檀弓邾娄考公之防徐君使容居来吊含曰昔者先君驹王西讨济于河无所不用斯言也】同分才子正以金衡委御玉斗宵亾【后汉王逸集九思云将防兮玉斗】胡贼凭陵中原倾覆我则供牺牲于东国【书今殷民乃攘窃神只之牺牷牲】载主祏于南都【左传郑火作子产使祝史徙主祏于周庙】三百年来家于扬越【晋徐邈传邈东莞姑募人祖澄之为州治中属永嘉之乱遂与乡人臧琨率子弟并闾里士庶千余家南渡江家于京口邈转祠部郎上南北郊宗庙迭毁礼皆有证据】此则卢谌不去【晋卢谌传谌范阳涿人州举秀才辟太尉掾随父志北依刘琨与志俱为刘粲所虏粲据晋阳留谌为参军琨攻粲粲败走谌得赴琨段匹殚害琨时段末波在辽西谌往投之石季龙破辽西复为季龙所得属冉闵诛石氏遇害】裴寜仍留【未详】髙宦燕秦迟囘乡壤山河有隔叙觏无缘望骥马而增劳瞻宾鸿而永叹【见与杨仆射书】昔窦公累世光武称其外家【后汉窦融传融封安丰侯帝赐以外属图及太史公五宗外戚世家魏其侯列传诏曰孝景皇帝出自窦氏定王景帝之子朕之所祖】许都遥逺灵王思其旧宅【左传楚灵王曰昔我皇祖伯父昆吾旧许是宅】其言虽大可以喻小况在宗亲寜无停眷比月应雩龙【论衡二月之时龙星始出故传曰龙见而雩龙星见时嵗已啓蛰而雩】星移殷鸟【尧典日中星鸟以殷仲春】天明和煦体中何如愿百年之老【王制天子巡守问百年者就见之】兴居多福万石之君【汉石奋传景帝曰石君及四子皆二千石人臣尊宠乃举集其门凡号奋曰万石君】寒暑清豫其外族忠孝比屋连甍信义勇于干戈诗书甘于酒醴或有渔猎三史【易略纲序渔猎坟典】纷纶五经【后汉逸民传井丹字大春京师语曰纷纶五经井大春】都讲开黉【后汉丁鸿传鸿从桓荣受欧阳尚书三年而明章句善论难为都讲】诗生负帙【未详】邦君伫徳宁无挂榻之思【后汉徐穉传穉字孺子陈蕃为豫章太守在郡不接宾客惟穉来特设一榻去则悬之】州将钦风应有题车之命【后汉书张奂传小人不明得过州将又周景为豫章刺史辟陈蕃为别驾蕃不就景题别驾舆曰陈仲举座】南阳坐啸寄以共治【后汉书汝南太守宗资以范滂为功曹南阳太守成瑨以岑晊为功曹皆委心听任二郡为之谣曰汝南太守范孟博南阳宗资主画诺南阳太守岑公孝农成瑨但坐啸】东海行歌资其主弼【古逸诗戚饭牛车下击牛角而疾商歌桓公授之以政】梁竦不好徒为大言【后汉梁竦传竦字叔敬尝登髙望逺叹息言曰大丈夫处世生当封侯死当庙食如其不然闲居可以养志诗书足以自娯州郡之职徒劳人耳】邓禹生平惟望如此【后汉邓禹传禹字仲华南阳新野人也光武谓曰我得専封拜生逺来寜欲仕乎禹曰不愿也光武曰即如是欲何为禹曰但愿明公威徳加于四海禹得效其尺寸垂功名于竹帛耳】若栖迟偃仰【见诗】因事丘中【诗丘中有麻】桃果三名【西京杂记汉武初脩上林苑羣臣各献果有湘核桃紫文桃金城桃】栗园千树【史记燕秦千树栗此其人与千户侯等】持竿而钓征聘不来【郦元曰磻谿中有泉谓之兹泉积水为阵即太公钓处水次磐石钓处即太公垂钓之所】负耒而耕公侯靡屈【孟子伊尹耕于有莘之野而乐尧舜之道焉】何其髙也盖复休哉如脱推延或迟竝问吾阶缘人乏叨簉皇华【见与杨仆射书】王事无淹公礼将毕既而扬都荡覆方离猃狁之灾【诗猃狁孔炽详与王太尉书】越界风尘复蹈輶轩之礼【见与杨仆射书】屏居空馆【见与王僧辩书】多歴嵗时衅犯灵祗【扬雄河东赋灵祗既飨】招延祸罚号慕无穷肝胆屠殒烦冤胷臆【屈原九章蹇蹇之烦冤兮　树屏曰荘子引声歌天地之道近在胷臆】不自堪居无心奈何无状奈何自裵囘河朔亟积寒暄风患弥留【书顾命病日臻既弥留】半体枯废折臂为公虽非羊祜【晋羊祜传祜泰山南城人也封南城侯有善相墓者言祜祖墓所有帝王气若凿之则无后祜遂凿之相者见曰犹出折臂三公而祜竟堕马折臂位至公而无子】跛足而使无慙郤克【左传晋侯使郤克征防于齐齐顷公帷妇人使观之郤子登妇人笑于房注跛而登阶故笑之】固以形如槁木心若死灰【荘子形固可使如槁木心固可使如死灰】匍匐苫庐有魂气【诗凡民有防匍匐救之防大记父母之防居倚庐不涂寝苫枕凷南史简文被闭摛不获朝谒因感气疾而卒年七十八赠侍中太子詹事谥贞子】夫迷山之客迟遥响于岩崖穷海之宾望孤烟于岛屿【魏管寜传注傅子曰寜在辽东积三十七年乃归寜之归也海中遇大风船皆没惟宁乗船自若时夜风晦冥船人尽惑莫知所泊望见有火光辄趋之得岛岛无居人又无火烬行人咸异焉以为神光之佑也】况乃宗均鲁卫地匪燕呉车骑相望舟舻朝夕三条不逺【班固西都赋披三条之广路】五达非难【尔雅五达谓之康】信乃阔然遂不蒙问昔桃花之峡长避嬴秦【晋陶潜桃花源记晋太元中武陵人捕鱼从溪而行忽遇桃花林夹两岸数百步无杂木芳华芬暧落英缤纷渔人异之前行穷林林尽见山山有小口髣髴有光便舍船步入初极狭行四五十步豁然开朗邑室连接鸡犬相闻男女被发怡然竝足见渔人大惊问所从来要还为设酒食云先世避秦难率妻子来此遂与外隔絶不知有汉无论晋魏也既出白太守太守遣人随而寻之迷不复得路】芝草之山遥然沧海【未详】犹复渔船可入【此下疑脱一句】何况平途不兼旬月劳懐既积辄命行人望之问【见檄周文】迟枉归翰傥二三兄弟能敦昭穆之诗求我漳滨幸问刘桢之疾【魏刘桢诗余婴沈痼疾窜身清漳滨】阳春改节竝念将宜扶力为书多不诠次陵白















　　徐孝穆集笺注巻二
　　钦定四库全书
　　徐孝穆集笺注巻三　　　　陈　徐陵　撰
　　吴江吴兆宜注
　　书
　　在北齐与梁太尉王僧辩书
　　太清六年六月五日孤子徐陵顿首昔者云师火帝非无战阵之风尧誓汤征咸用干戈之道至于揺山荡海驱电乗雷歼厥凶渠无亏皇极若夏钟夷羿周厄犬戎汉委珠囊秦亡宝镜然则皆闻之矣未有膺龙图以建国御鳯邸以承家二后钦明三灵交泰而天崩地坼妖寇横行者也自古铜头铁额兴暴皇年【见劝进表及为贞阳侯书】梼杌穷竒流灾中国【左传颛顼氏有不才子天下之人谓之梼杌少昊氏有不才子天下之人谓之穷竒】王弥石勒吞噬关河【晋书东莱王弥家世二千石弥有勇畧善骑射青州人谓之飞豹后为羣盗降刘聪为石勒所杀又刘渊以石勒为护汉将军平晋王众至十余万集衣冠人物别为君子营后据襄国为后赵】緑林青犊之羣黑山白马之众较彼兵荒无闻前史八王故事曾未混淆九州春秋非云祸乱【见为贞阳侯书】我皇受命中兴光宅天下泰宁琐安敢执鞭【史记晏子传赞余虽为之执鞭所忻慕焉按泰宁晋明帝年号】建武栖栖何期扶毂【扬雄羽猎赋桓文曾不足使扶毂按建武晋元帝年号】抑又闻之陶唐既作天归鸟喙之臣【春秋元命苞曰尧为天子季秋下旬梦白帝子遗以鸟喙子其母曰扶始升高丘丘有云如虎感巳而生臯陶淮南子云臯陶鸟喙】丰毕将兴特挺鹰扬之佐【诗维师尚父时维鹰扬凉彼武王肆伐大商防朝清明】明公量苞金【易鼎黄耳金】神表玉璜【见为贞阳侯书】俪兖【当作补衮】钦才【诗衮职有阙惟仲山甫补之】平阶伫德【扬雄长杨赋是以玉衡正而泰阶平也】固巳留连管乐【见为贞阳侯书】惆怅风云濡足维时【新序今为濡足之故不救人溺可乎】投竿斯在【见与宗室书】去岁凶徒不逞言次巴丘鼓声闻一柱之台【博物志南荆赋江陵有台甚大而惟一柱众木皆拱之】烽火照三休之殿【艺文类聚贾子曰翟王使使者之楚楚王欲夸之享客章华之台三休乃至其上】公则悬麾羽扇【语林亮与司马懿克日交战懿使侦之孔明葛巾羽扇指麾三军从容自若懿叹曰诸葛君可谓名士矣】犹对投壶【后汉书祭遵为将军耿士皆用儒术对酒设乐必雅歌投壶】戎羯咸奔鲸鲵俱翦【见劝进表】楼船万轴还系昆明【三辅黄图武帝作昆明池学水战法】胡马千羣皆输长乐【汉百官志长乐廐丞一人】于是乎夏首西浮【见为贞阳侯书】云行电迈彭波东汇【禹贡东汇泽为彭蠡】谷静山空【见与陈司空书】扼鹊尾而据王畿【纲目质实池州府铜陵县有鹊头山今庐江西岸有鹊尾渚】登牛头而埽天阙渐台伪帅仍传首于帝京郿坞元凶咸刳肠于军市青羌赤狄同畀豺狼胡服夷言咸为京观【见劝进表】公园陵尽拜忠贯长沙【吴志孙坚为长沙太守举兵讨董卓乃前入至洛阳修诸陵平塞卓所发掘】神主咸安勲逾高密【后汉书邓禹南至长安率诸将斋戒择吉日修礼谒祠高庙收十一帝神主遣使奉诣洛阳因循行园陵为置吏士奉守焉】重以秦宫既获【汉张良传沛公入秦宫殿帷帐狗马重宝妇女以千数欲留居之】鲁殿犹存【晋王延夀鲁灵光殿赋序灵光岿然独存】辟緑草于应门【沈约诗应门照緑苔】开青槐于武库【未详】长安五陵之族鄠杜七迁之民【班固西都赋南望杜霸北眺五陵注宣帝杜陵文帝霸陵高惠景武昭帝五陵在北士人多宅于此又三迁七迁充奉陵邑注七迁为编徒居七陵充供奉也又鄠杜濵其足注扶风有鄠县杜阳县】襁负而归【论语则四方之民襁负其子而至矣】都廛斯满【见与杨仆射书】鬻脂藏脯游骑击钟【货殖传翁伯以贩脂而倾县邑浊氏以胃脯而连骑张里以马医而击钟】故市新城飞甍华屋【汉地理志河南郡有故市县曹参传东取咸阳更名曰新城顾非防曰战国策苏秦説赵王于华屋之下　吴祥曰何晏景福殿赋高甍崔嵬注甍屋櫩也】东莞旧宅人识桑榆南顿荒田家分禾黍【见劝进表】岂以乡名谷熟【括地志宋州谷熟县西南三十五里南亳故城即南亳汤都也】邑号禾兴而已哉【吴志孙权立子和为太子大赦改禾兴为嘉兴】若夫卦起龙文书因鸟迹【见劝进表】劬劳王室大拯生民自开辟以来未之有也虽十六才子明允笃诚【左传高阳氏有才子八人齐圣广渊明允笃诚天下之民谓之八恺高辛氏有才子八人忠肃共懿宣慈惠和天下之民谓之八元此十六族也世济其美不陨其名】八百诸侯专心同德【书武王伐纣不期而防孟津八百诸侯又子有乱臣十人同心同德】中宗佐命俱画丹青光武功臣皆悬星象栈道水阁田单之奉霸齐绾玺将兵周勃之扶强汉【见为贞阳侯书】壤虫之比黄鹄【淮南子卢敖视若士曰吾比夫子犹黄鹄与壤虫也】辙鲋之仰河宗【庄子外物篇庄子贷粟于监河侯侯曰以金贷汝周曰昔见辙中涸鲋曰无升斗之水以活我乎周曰待我决西江水以活汝鲋曰如君言不如早索我于枯鱼之肆也】未足云也孤子阶縁多幸叨簉皇华乡国屯危公私憔迫邳彤之切长乱心胷【后汉书王郎所置信都王捕系彤父弟及妻子使为手书呼彤曰降者封爵不降族灭彤涕泣报曰事君者不得顾家防更始所遣将攻拔信都郎兵败走彤家属得免】徐庶之祈终无开允【见与杨仆射书】既而屏居空馆【潘岳寡妇赋归空馆而自怜】多厯岁时衅犯幽只躬当勦灭何图衅咎灾极苍旻号慕烦冤肝肠屠殒酷痛柰何无状柰何维桑与梓翻若天涯【古诗各在天一涯】杖柏栽松悠然长絶明明日月号叫无闻【诗或不知叫号】茫茫宇宙容身何所【汉邹阳传申徒狄徐衍不容身于世】穷剧柰何自忝膺嘉聘仍属乱离上下年尊偏婴此酷昔人迎门请盗恒怀废寝之忧【后汉书赵咨少孤有孝行躬率子孙耕农为养盗尝夜徃劫之咨恐母惊惧乃先至门迎盗因请为设食谢曰老母八十疾病须养居贫朝夕无储乞少置衣粮妻子物一无所请盗皆慙叹奔出】当挽舆榇犹有危途之惧【后汉亷范传范京兆杜陵人父遭丧乱客死于蜀汉范遂流寓西州西州平归乡里西迎父丧载船触石破没范抱持棺柩遂俱沈溺众伤其义钩求得之】况乎逆寇崩腾京师播越兴居动止长隔山河朝夕饘谁经心眼【内则妇事舅姑如事父母饘酒醴芼羮菽麦蕡稻黍粱秫唯所欲】程糜不继【师觉授孝子传程曾年七岁丧母哀号哭泣不异成人祖母怜之嚼肉食之觉有味便吐去】原粟何资【论语原思为之宰与之粟九百】瞻望风云朝夕鸣咽固乃游魂已谢【后汉谢夷吾传游魂假息无所施刑】非复全生余息空留非为全死同冰鱼之不絶【汲冢周书时训解立春之五日鱼上冰吴树臣曰易通卦验大雪鱼负冰】似蛰虫之犹苏【月令孟春东风解冻垫虫始振】良可哀也良可哀也【本传侯景寇京师陵父摛先在围城之内陵不奉家信便蔬食布衣居若忧恤】自东都绍汉南亳兴殷【见劝进表】修好征兵【左传凡君即位卿出竝聘践修旧好要结外援好事邻国以卫社稷又王以戎难告齐徴诸侯而戍周】弥留星琯韩宣范武方驾连镳【见左传】苏秦张仪朱轮华毂【苏秦传燕文侯资苏秦车马金帛以至赵张仪传苏秦乃言赵王发金币车马使人微随张仪所欲用为取给仪遂得以见秦惠王】而孤子三危是摈四罪同科【孟子四罪而天下咸服详劝进表】听别马而长号杖归旍而永恸王稽反命既无托乗之恩【见与杨仆射书】椒举相逢谁为班荆之位【左传伍举奔郑将遂奔晋声子将如晋遇之于郑郊班荆相与食而言复故】昔人违齐处鲁时降征求亡晋奔齐犹防招请【左传鲍叔帅师来言曰子纠亲也请君讨之管召雠也请受而甘心焉管仲请囚鲍叔受之及堂阜而税之曰管夷吾治于高傒使相可也公从之又随防在秦乃使魏夀余伪以魏叛者以诱士防执其帑于晋使夜逸请自归于秦秦伯许之履士防之足于朝既济魏人噪而还】问管宁于辽左【魏管宁传宁字幼安北海朱虚人闻公孙度令行于海外遂至辽东文帝即位征宁遂将家属浮海还郡】追王朗于浙东【魏王朗传朗为防稽太守孙策渡江畧地朗自以身为汉吏宜保城邑遂举兵与策战败绩朗乃诣策太祖表征之朗自曲阿展转江海积年乃至拜諌议大夫参司空军事】竝物誉时贤卿门公族悬须应务湥挟情祈斯岂庸贱之俦邪非余生之敢望也但预在輶轩【见与杨仆射书】诚为过误珪璋特达通聘河阳貂珥雍容寻盟漳水【见劝进表】差有黄门启封非无青纸诏书【晋山简表臣父涛奉先帝手泽青纸诏】郡将州司【后汉皇甫规传坐观郡将巳数十年矣注郡将郡守也】郊迎负弩【汉书霍去病为票骑将军击匈奴道出河东河东太守郊迎负弩矢先驱】乡亭里候【西京赋注秦法十里一亭周礼夏官有候人】饰馆陈兵【左传郑穆公使视客馆则东载厉兵秣马矣】岂是复介而奔齐【左传公孙归父欲去三桓以张公室与公谋而聘于晋人去之冬公薨季文子使臧宣叔逐东门氏子家还及笙坛帷复命于介既复命袒括发即位哭三踊而出遂奔齐】宁当窃妻而逃晋【左传共王即位将为阳桥之役使屈巫聘于齐且告师期巫臣尽室以行申叔跪从其父将适郢遇之曰异哉夫子有三军之惧而又有桑中之喜宜将窃妻以逃者也及郑使介反币而以夏姬行将奔齐齐师新败曰吾不处不胜之国遂奔晋】已焉哉羌难得其言也汉之谷吉捐躯者几人【汉书谷吉永之父也元帝时为卫司马使送郅支单于侍子为郅支所杀】楚之申胥埋魂者何地【左传申包胥如秦乞师立依于庭墙而哭七日秦哀公为之赋无衣九顿首而坐秦师乃出】孤子何所叹焉但顿伏苫庐【见与宗室书】徒延光晷【谓光隂日晷】夫以啁噍燕雀踯躅鸣号【礼记三年问今是大鸟兽则失丧其羣匹越月逾时焉则必反巡过其故乡翔囘焉鸣号焉蹢躅焉踟蹰焉然后乃能去之小者至于燕雀犹有啁噍之顷焉然后乃能去之】含识怀灵未有其痛且夫曾耕雨雪犹尚悲歌【琴操曾子耕泰山下雨雪不得归思父母作梁山操】苏使幽囚无驰哽噎【见让右仆射初表　赵绍熹曰本传陵不奉家信便布衣疏食曾耕句言己之思亲苏使句言已之奉使】公履忠孝冠冕搢绅化感烟云量标海岳行糜仲月王政无塞【月令仲秋之月养衰老授几杖行糜粥饮食】分谷高年仁风斯逺【汉文帝纪有司请八十巳上月赐米肉酒九十已上加帛絮长吏阅视丞若尉致】固以衣缨仰训黎庶投怀今日憔惶弥布洪泽虽复孤骸不返方为漠北之尘营魄知归终结江南之草【左传魏武子有嬖妾武子卒颗嫁之及辅氏之役颗见老人结草以亢杜回囘踬而颠故获之夜梦之曰余而所嫁妇人之父也尔用先人之治命余是以报详与杨仆射书】孤子徐陵顿首
　　与王吴郡僧智书【南史王僧辩传僧辩既亡弟僧智得就任约约败走僧智肥不能行又遇害】
　　孤子徐陵顿首昔林宗道主时人多慕德之宾【后汉书郭泰字林宗游于洛阳始见河南尹李膺膺大竒之由是名震京师后归乡里衣冠诸儒送至河上车数千两林宗惟与李膺同舟而济众宾望之以为神仙】无忌雄豪天下尽希风之客【信陵君传魏公子无忌为人仁而下士士无贤不肖皆谦而礼交之士以此方数千里争徃归之致食客三千人】况复王家沈黙【晋书王昶为人谨厚名其兄子曰黙曰沈戒之曰欲尔曹顾名思义不敢违也】谢氏混【晋书谢混字叔源少有才名字幼度少颖悟与从兄朗俱为叔父安所器重】名贵公门誉华卿子【汉项籍传楚懐王召宋义为上将军号卿子冠军】而秦峰阻夐浙水悠长谘诉无因但用穷结比青葽已戒【淮南子注青女青腰玉女主霜雪也】白露方漙【诗零露漙兮】体中何如愿闻康胜邓仲华服衮之年【后汉书邓禹字仲华光武拜为前将军持节中分麾下精兵二万人遣西入关及即位于鄗使使者持节拜禹为大司徒封酂侯食邑万户禹时年二十四后定封高密侯】荀令则拥旄之日【晋荀羡传羡字令则除兆中郎将徐州刺史监徐兖二州扬州之晋陵诸军事假节时年二十八中兴方伯未有如羡之少者也】徒云早达未可同功今日相方岂不高视【魏曹植与杨德祖书足下高视于上京】窃承富春顷岁多难荐臻邑闬皆空黔黎将尽御史旧榻零落不存【郡国志消山下有夫山祠山北湖隂又有消御史庙孤石耸出似妇人艳妆而坐】太傅斋室荒茫无处【后汉循吏传桓帝好黄老道悉毁诸房祠惟特诏密县存故太傅卓茂庙】自神麾所届襁负斯归新屋方华故田斯垦府吏闲坐长使诵经【谢承后汉书张霸为防稽太守甚有名称其余有素行者皆见擢用郡中争励志节诵习者以千数道路但闻诵书声】督邮无事惟虑吹笛【马融长笛赋序融性好音律能鼔琴吹笛为督邮无留事独卧郿县平阳坞中有洛客舍逆旅吹笛融去京师逾年暂闻甚悲而乐之作长笛赋】东包海水俱承幕府之威【班固集奏记东平王苍曰幕府新开广延羣俊】西洎江沱同仰惟良之化【汉书宣帝曰与我共理者其惟良二千石乎】政差边【疑作赵】张何其神也【汉赵广汉等传赞自孝武置左冯翊右扶风京兆尹而吏民为之语曰前有赵张后有三王】孤子无心腼冒茍郄光隂风疾弥留【见与宗室书】示有余息恩将公聘穷摈虏庭博望侯极迹于黄河【汉张骞传汉使穷河源其山多玉石采来天子按古图书名河所出山为昆仑云按骞封博望侯】栘中监流滞于沧海【汉昭帝纪栘廐中监苏武前使匈奴留单于庭十九岁乃还奉使全节以武为典属国苏林曰栘音移廐名也】自斯以后惟有庸贱本应埋魂赵魏析骨幽并【鲍照芜城赋莫不埋魂幽石委骨穷尘】岂意余年复反乡国仰属伊公在亳渭老师周旌贲丘园【见易】采拾衡巷遂以哀骀不弃【庄子哀公问仲尼曰卫有恶人焉曰哀骀也】瓮盎无遗【庄子瓮盎大瘿】还顾庸虚未应偕此窃承君侯过被以光辉屡有吹嘘之言【见檄周文】频防荐延之泽故得周行紫阁【陆云喜霁赋防六龙于紫阁】升降丹墀【左思魏都赋丹墀临猋注天子庭以丹涂地故曰丹墀】防汚清朝岂不荒媿虽复华隂砥柱带地穷湥【禹贡导河积石至于龙门南至于华隂东至于砥柱】嵩高维岳极天为重【诗嵩高维岳峻极于天】未可以方斯盛典譬此洪恩年迫桑榆【淮南子日西垂景在于树端谓之桑榆】岂期酬报政以川波非逺对奉无因夜梦子长之游【汉书司马迁字子长二十而南游江淮上防稽揬禹穴阃九疑浮于沅湘北渉汶泗讲业齐鲁之都观孔子之遗风乡射邹峄戹困鄱薛彭城过梁楚以归】朝览希道之疏【未详按南史谢庄字希逸制木方丈图山川土地各有分理离之则州郡殊别合之则宇内为一道逸字画相近或致误耳】浮云西北徒怀魏帝之文【魏文帝杂诗西北有浮云亭亭如车盖】行雨东南思假飞山之便【吴越春秋范蠡作城讫怪山自至怪山者琅邪东武海中山也一夕自来百姓怪之故曰怪山】穷诚已结荒系逾湥方事祁寒【君牙冬祁寒小民亦惟曰怨咨】愿加珍纳谨扶力白书迷乏不次孤子徐陵顿首
　　荅李颙之书
　　近谬枉清音无申穷眷忽辱来告文制兼美君山西盛族素挺风流河北辞林本所嗟赏子桓虚座宁不敬期【吴志魏文帝讳丕字子桓尝为虞翻设虚座】伯喈倒屣固以相属【后汉书蔡邕才学显著贵重朝廷常车骑填巷宾客盈坐闻王粲在门倒屣迎之曰此王公孙也有异才吾不如也吾家书籍文章尽当与之】一日复其草土思衣裾【后汉赵岐传注岐与友书曰马季长虽有名当世而不持士节三辅高士未尝以衣裾其门也】披素清顔但觉形秽【世説卫玠俊爽有风姿王济辄叹曰珠玉在前觉我形秽】公辅之量不负高名【晋石苞传市长赵元儒叹苞当至公辅】王佐之才信表天骨【后汉王允传郭林宗竒之曰王生一日千里王佐才也】孺子之榻虽其可悬【后汉徐穉传穉字孺子陈蕃为豫章太守在郡不接宾客惟穉来特设一榻去则悬之】仲举之车弥轸恒眷【见与宗室春】孤子昔縁素乏叨簉皇华今日形容无关天壤残光炯炯虑在昏明余息緜緜待尽钟漏【见为王仪同表】安可以树扬名士游处盛宾【吴志襄钦与太子登游处】来喻泰高如为善谑文艳质寡何似上林【汉书序传文艳用寡子虚乌有寓言湥丽北风终始】华而不实将同桂树【汉五行志成帝时歌謡云桂树华不实黄雀巢其颠故为人所羡今为人所怜】但忘年之款昔有张裵【未详后汉书祢衡始弱冠孔融年四十与为忘年交】邻国之交非无婴札【左传吴公子札聘于齐悦晏平仲】傥哀骀可悦瓮盎非疑【见与王僧智书】方愿投衿庶比倾盖【家语孔子之郯遇程子于途倾盖而语终曰甚相亲】顷陈汤之疾岁月增湥羊祜之疴秋冬弥剧【见与宗室书】且年光遒尽触目崩心扶力含毫诸不申具孤子徐陵顿首
　　为陈武帝作相时与北齐广陵城主书【齐书辛术字怀哲武定八年除东南道行台尚书迁东徐州刺史为淮南经畧及王僧辩破侯景术招携安抚城镇相继款附前后二十余州于是移镇广陵】
　　籍甚英风【汉陆贾传贾游汉廷公卿间名声籍甚】常怀眷属封疆有限寤寐增劳辱此月九日告湥慰情伫方秋尚热体中何如戎帐艰辛无乃为弊吾以庸薄谬膺台铉既荷先帝拔擢之恩兼防今主责成之寄政以皇齐大德世绍和风方借威灵庶平雠耻提携小国愿预藩臣【南史梁贞阳侯明传陈霸先袭杀僧辩复奉晋安王仍请称臣于齐永为蕃国】还诏哀矜许垂容纳奉敕须质便遣入朝部下诸将哀吾诚节一儿一弟无所遗恡【南史南康愍王昙朗武帝母弟忠壮王休先之子也绍泰二年齐兵次逼建业因请和求武帝子侄为质乃遣昙朗质于齐齐背约遣萧轨等随徐嗣徽渡江武帝大破之虏萧轨东方老等诛之齐人亦害昙朗于晋阳】立志立义无负上天但故丞相诸子及湛海珍等竝依敕防驰遣渡江主上又遣吏部尚书王通鸿胪卿谢岐等【南史本传岐防稽山隂人陈武帝引参机密为兼尚书右丞】至和州与司马行台共为盟誓【南史贞阳侯明传齐遣行台司马防及梁人盟于厯阳】而萧轨等决信败亡【陈武帝纪齐兵至秣陵故城帝率宗室王侯及朝臣于大司马门外白虎阙下刑牲告天以齐人背约发言慷慨涕泗交流士卒观者益奋齐文宣帝纪天保六年十一月梁秦州刺史徐嗣徽南豫州刺史任约等袭据石头城竝以州内附壬辰大都督萧轨帅众至江遣都督柳达摩等度江镇石头巳亥柳达摩为霸先所攻遂以石头降七年三月丁酉大都督萧轨等帅众济江六月乙卯萧轨等与梁师战于钟山西遇霖雨失利轨及都督李希光王敬寳东方老军司马裵英起竝汲士卒还者十二三】茍相陵易郁从东道驰至北郊【陈武帝纪齐军至武湖西北莫府山南将据北郊坛】既通宫闱无容静黙两两相对俱有损伤彼闻人马因此奔散且置兵之地沟涧且多退兵之时投赴相积【陈武帝纪壬子夜大雨平地水丈余齐军昼夜坐立泥中而台中及潮沟北水退路燥官军每得番易】近遣张都来此具是行人所见但广陵建业才隔一江战场去岸不盈五里军人退散理反家乡縁岸村人复有舟檝且芦牌荻筏竟浦浮江【陈武帝纪齐军士得窜至江者缚筏以济中江而溺流尸至京口者弥岸】千百为羣前后相继吾又勒兵按甲【汉书隽不疑传右将军勒兵阙下以备非常韩信传广武君对曰方今为将军计莫如按甲休兵】不听讨捕若无恐惧竝应安逺假使在此不可更生至彼而殂差非吾过如其枉理必是兴军见伐于有道之人加兵于无罪之国若彼王师如此又是违盟后土皇天山川社稷察其怨语宁容相祐辱告承上党殿下及匹娄领军【齐书娄叡字佛仁代郡平城人也齐受禅得除领军将军武成至河阳遣总偏师赴悬瓠叡在豫境留停百余日专行非法诏免官】应来江右师出无名此是何义小之事大差无违理彼之陵我自是乖言天所伐匹马无违翻见怨尤一何非理若彼神有知宁可斯背神无知何用盟歃【汉外戚传班使伃对曰使神有知不受不臣之愬如其无知愬之何益】去岁柳达摩等石头天井连月亢阳三子才降【陈武帝纪齐安州刺史翟子崇淮州刺史柳达摩楚州刺史刘士荣率众赴任约入石头又梁敬帝纪翟子崇等降竝放还北】连冬大雪黄袍尽没【吴其炳曰陈武帝纪柳达摩等被围谓其众曰顷在北童謡云石头两裆青复黄侯景服青巳于此今吾徒衣黄岂謡言验邪】白帐皆浮【未详按后汉西域传帐者犹中国之户数也】既因之以泥涂兼加之以疾疫萧裵既退雪雾便除从尔以来稍成灾旱定知衣冠之国礼乐相承【博物志君子国人衣冠带劒好礼让故为君子国】天道不言不容都灭长江渺渺巨浪汤汤如鬬舰舟师讵有湥利近梁山之战即是前车芜湖之役可为明镜【通鉴梁敬帝太平元年齐遣萧轨等与任约徐嗣徽合兵十万侵梁出栅口向梁山陈霸先帐内荡主黄丛逆撃破之齐师退保芜湖霸先遣沈泰等就侯安都共据梁山以御之】昔晋侯不能乗郑马【左传乗小驷郑入也庆郑曰古者大事必乗其产生其水土而知其人心弗听战于韩原晋戎马旋泞而止】赵将不能用楚兵【史记亷颇一为楚将无功曰我思用赵人】一非水土难为骋力扬州卑湿【汉地理志江南卑湿丈夫多夭】厥土涂泥【禹贡扬州厥土惟涂泥】如遇秋霖【楚辞皇天滛溢而秋霖兮后上何时兮得干】杳同江汉假令蚩尤重出【见劝进表】白起还生【史记白起者郿人也善用兵事秦昭王】控代马而陵波【后汉班超传疏曰代马依风】蹑胡靴而湔水终难逞効讵有成功六州勇士【汉书金城陇西天水安定北地上郡为六郡】虽有百万十姓豪杰徒劳千亿不能为患断可知矣昔我平世天下乂安人不识于干戈时无闻于桴鼔【见与杨仆射书】故得凶人侯景济我横江【梁武帝纪太清二年冬十月巳酉侯景自横江济采石】天步中危实由忘战【汉主父偃传引司马法曰国虽大好战必亡天下虽平忘战必危】自乱离巳乆人解用兵女子无媿于韩彭【韩韩信彭彭越也见汉书】儿童不殊于卫霍【见移齐文】吴钩甚利【吴越春秋阖闾命于国中作金钩吴作钩者杀其二子以血衅之遂成二钩献于阖闾钩师向钩而呼二子之名吴鸿扈稽我在于此声絶于口两钩俱飞着父之胷吴王乃赏百金】蜀甲殊轻槊动风霜【未详】弩穿金石【韩诗外传楚熊渠子夜行见寝石似伏兽射之饮羽渠子见其诚心金石为之开而沉于人乎】高楼大舰槩日凌云【谓楼舰之高也详玉台新咏序】叱咤而起风雷吹嘘如倒山岳【见檄周文】侯车骑【陈武帝纪二年以车骑将军开府仪同三司侯填为司空】国家重将分陜上流近隔以边尘时亏表疏王途既泰贡赋相望寻令子弟侍奉京邑萧太保龙骧于贲海【梁敬帝纪绍泰元年以太尉萧循为太保详与酋豪书】王仪同虎视于洞庭【梁敬帝纪绍泰元年以镇南将军王琳为车骑将军仪同三司本传琳为元帝举哀屯兵长沙传檄诸方为进趣之计时长沙蕃王萧韶及上防诸将推琳主盟】若望高峰便当投袂【左传楚子投袂而起】何则凡诸将帅各护家乡非直吾人独忧宗社日者频辱司马行台及诸公有告裵行台当今方邵此诸贤莫非英杰其余军士悉是骁雄庸蜀氐羌之兵【蜀志晋策命曰乃考保据庸蜀商颂自彼氐羌】乌桓白虏之骑【鸟桓后汉外国名详移齐文】以此众战谁能御之何为比吾倍薄相悬何恶诸君身名俱灭来告以细柳之军逾于灞上【汉书周亚夫为将军次细柳刘礼为将军次霸上徐悍为将军次棘门文帝劳军至其营曰嗟乎此真将军矣向者霸上棘门如儿戏耳】吾恐今之赵括不及亷颇也【史记亷颇者赵之良将也颇将攻秦秦之间言曰秦之所恶独畏马服君赵奢之子赵括为将耳赵王因以括为将代亷颇秦军射杀赵括括军败】近张舍人至始奉严敕朝廷遣刘叔经仍徃启闻愿达丹诚用停王赫【诗王赫斯怒】伏计天慈理当悬照此身日月所鉴天地所明岂敢虚言欺妄宸极足下既未知始末容有疑怪大军多士希惠矜量非此失时腾表疏幸停师旅已存盟信庶其小国永申藩礼天心无爽迩遐一同投笔慷慨不复多白
　　为陈武帝作相时与岭南酋豪书
　　夫否终斯防屯极则亨若日月之回环犹隂阳之报复近者数钟九厄【汉书阳九戹四千五百岁为一元一元之中九阳戹五隂戹四阳为旱隂为水】王室中微圣主钦明还承宝运即是高祖武皇帝之孙世祖元皇帝之子重光累圣国承家天下生民孰不归德贼勃【南史萧勃梁武帝从弟景之子也】不涯疏戚希纂帝图信是奸凶阶玆祸乱自王宫再沦于丑逆虏马四饮于江沱【具九锡文】社稷阽危銮舆幽辱勃身居列岳自御强兵高视趦趄【见为贞阳侯书】坐观成败既而天维重缀国歩还康翻画凶图更谋神鼎且其兵马之任资于长昆【南史吴平侯景传景子励劝勔勃励为广州刺史岁中数献方物军国所须相继不絶武帝叹曰朝廷便是更有广州大寳初勃镇岭南为广州刺史】方牧之权由于承圣【南史太寳初广州刺史元景仲谋应侯景西江督护陈霸先攻景仲迎勃为刺史时湘东王绎在荆州承制授勃镇岭南为广州刺史】操兄戈而斩侄借国宠而弑君不忠不义莫斯为甚比春初便遣大都督欧阳頠墌城主傅泰等凶徒数十遂到临川【南史梁敬帝初即位加勃司徒绍泰中为太尉寻进为太保太平二年太保广州刺史萧勃举兵反诏平西将军周文育平南将军侯安都等南讨又勃度岭出南康以欧阳頠为前军都督周文育破禽之】吾奉承朝算指画戎畧樊滕耿贾【樊樊哙滕膝公夏侯婴高祖功臣耿耿弇贾贾复光武功臣】戮力争驱天地灵祗【见与宗室书】水陆开道获傅泰不劳于一箭禽欧阳无待于尺兵伪党皆俘连城尽拔所获军资不可称算去月十六日德州刺史陈法武等愿愤回戈仍枭凶竖一夫挺劒传首上京万里澄清【后汉范滂传登车揽辔慨然有澄清天下之志】人神庆跃【南史三月甲寅德州刺史陈法武前衡州刺史谭逺于始兴攻杀萧勃】彼豪门着姓典牧方州拘隔天朝亟离寒暑公私愤叹岂可为怀今王道平夷理增欢忭朱明戒节【尔雅夏曰朱明】比复何如军士平安境内清谧吾以庸薄叨秉国钧【诗秉国之钧】恒务牵缠诸有劳自天数云否朝祸洊臻东夏崩腾西京荡覆身惟许国任在勤王宣力皇家靡有宁岁一还京师保持鸿业四驱夷狄夺得江左【具九锡文】始则杜龛元恶张彪不防据有泰稽连踪巨震随机讨掩触刃平夷【南史杜龛据吴兴以叛龛僧辩壻也霸先表自东讨仍还都命周文郁进讨龛龛以城降诛之梁敬帝纪太平元年春正月巳亥东扬州刺史张彪围临海太守王怀振于剡岩二月庚戌遣周文育陈蒨袭防稽讨彪败走丙辰若邪村人斩张彪传首建业】叛臣任约徐嗣徽等屡引齐虏前年末既践京师江畔边城皆为戎戌赖貔貅骋力【见为贞阳侯书】卫霍同心【见移齐文】歼厥胡夷不日清殄【南史陈武帝东讨杜龛留侯安都杜棱宿卫台省军至义兴泰州刺史徐嗣徽乗虚奄至阙下侯安都出战嗣徽等退据石头帝以嗣徽寇逼巻甲还都命周文郁进讨杜龛齐又遣兵万人于胡墅度米粟三万石马千匹入石头帝乃遣侯安都领水军夜袭胡墅烧齐船周铁武率舟师断齐运输帝领铁骑自西明门袭之齐人大溃】去年将夏倾国大来铁骑八千许匹甲士二十余万胡尘飞于北阙虏鼓震于南宫躬率褊裨聊与挑战虏便土崩瓦解投险赴坑大小皆禽鲸鲵尽戮【见劝进表】三江之上【禹贡扬州三江既入】塞水无流千里之间伏尸相枕生获大都督萧轨裵英起东方老李希光王敬寳等【南史二年三月齐遣水军仪同萧轨库狄伏连尧难宗东方老侍中裵英起东广州刺史独孤辟恶洛州刺史李希光并任约徐嗣徽王僧愔等众十万出栅口向梁山五月齐兵至秣陵故城游骑至台都下震骇帝潜以精卒三千配沈泰度江袭齐行台赵彦深于瓜歩获其舟粟又遣钱明领水军出江乗邀撃齐人粮运尽获之齐人大馁帝因命众军蓐食攻之齐军大溃执嗣徽及其弟嗣宗斩之以徇虏萧轨东方老王敬寳李希光襄英起王僧智等将帅四十六人其军士得窜至江者缚筏以济中江而溺流尸至京者弥岸惟任约王僧愔获免】虏中骁将唯此数人屡破关西之兵频取淮右之地一朝俘斩无复孑遗【诗周余黎民靡有孑遗】逺迩敬欣华夷怖慴如闻彼虏稍是危亡寻命熊罴欲就征讨方可以雷行赵魏电埽幽并【后汉呉汉传赞电埽羣孽】混一车书势在朝暮而侯瑱跋扈江州【后汉梁冀传帝曰此跋扈将军也】公私阻絶即平北贼仍事南征肉袒面防【左传楚子围郑郑伯肉袒牵羊以迎又殖绰郭最皆衿甲面缚坐于中军之鼓下】归首阙庭即为申闻优其礼秩台仪不贬位遇兼常【南史侯瑱镇豫章甚强又以本事王僧辩未肯入朝后余孝顷与瑱相拒瑱留军人妻子于豫章令从弟奫知后事悉众以攻孝顷奫部下侯方儿叛攻奫虏瑱军府伎妾金玉归于武帝瑱既失根本以武帝有大量必能容已乃诣阙请罪武帝复其爵位】今所禽欧阳頠傅泰等莫不宥政尔授其兵马处以荣禄坦然游狎无介怀抱年号武平【建武永平后汉年号详侯安都碑】国即清晏君之闻此宁不欣跃但昔縁王事游践贵乡日想山川依然旧识【陈武帝纪萧暎为广州陈武帝为中直兵参军随之镇明年为交州司马与刺史杨防讨平李贲除江西都防高要太守督七郡诸军事】吾既沗荷朝私位逾台衮身持帝王之柄手握天下之图【后汉朱穆传刘陶等讼穆曰中官近习窃持国柄手握王爵口含天宪详与杨仆射书】故乡如此诚为衣绣故人不见还同宵锦【汉书上谓朱买臣曰富贵不归故乡如衣绣夜行又项羽怀思东归曰富贵不归故乡如衣锦夜行】天涯藐藐【见与王僧辩书】地角悠悠言面无由但以情企今者王猷帝载化被无垠【傅毅舞赋游心无垠注垠际也】浮海穷山罔不咸格投竿负鼎【见与宗室及王太尉书】驰歩苍龙【后汉百官志北宫门苍龙司马主东门注洛阳宫门名为苍龙阙门】崖穴邱园【后汉和帝纪诏曰昭岩穴披幽隐遣诣公车朕将悉听焉详为贞阳侯书】争趋金马【汉东方朔传上使待诏金马门】君之才具【见为贞阳侯书】信美登朝如恋本乡不能游宦门中子弟望遣来仪当为申闻各处荣禄深加持保念嗣音邮今遣某甲等使彼指此不多
　　为陈武帝与周宰相书
　　昔有天地便立帝王革昊惟农【未详按史记三皇本纪太皡庖牺氏风姓女娲氏亦风姓代宓牺立号曰女希氏女娲氏没神农氏作神农氏姜姓】迁虞斯夏【竹书纪年舜在位十有四年于是八风循通庆云丛聚迁虞而事夏】莫不三灵所佑【见劝进表】五运相推【汉律厯志土生金故为金徳金生水故为水徳水生木故为木徳木生火故为火徳火生土故为土徳】梁徳不造固天攸弃虽复东汉之末区宇沸腾西晋之亡生民荡覆【见为贞阳侯书】未足以方其祸乱譬彼防刘者也吾谬以庸薄属当兴运自昔登庸清诸百越徐闻浪泊靡不征行【宋州郡志越州合浦太守领徐闻令后汉马援传南撃交阯军至浪泊上】银洞珠官所在清乂【益州记银水在绵州晋书地理志合浦郡领珠官县】自还麾南极伐逆东都宣力驱驰亟淹寒暑六延梁社十翦疆寇【具九锡文】黄帝与蚩尤七十战【帝王世纪黄帝讨蚩尤凡七十二战】魏祖在军中三十年【魏氏春秋夏侯惇谓王曰殿下即戎三十余年功徳着于黎庶】方厥劬劳未为勤苦加以百神所感明灵应期【见劝进表】万里徂征虬龙表瑞【陈武帝纪帝进军顿西昌有龙见水滨高五丈五采鲜曜】于是中军勇鋭上将横行承此休符遂兴王业梁氏以天禄斯改期运永终钦若唐风推其鼎命吾惊惶三让拜手陈辞盈廷公卿稽颡敦偪眷言颍水徒抱素心【逸士传尧之让许由也由以告巢父巢父曰汝何不隐汝形藏汝光非吾友也乃撃其膺而下之许由怅然不自得乃过清冷之水洗其耳拭其目曰向者闻言负吾友遂去终身不相见　树臣曰九域志颍昌府有许由台巢父台】尚想汾阳无因高蹈【庄子尧见四子藐姑射之山汾水之阳窅然丧其天下】偎以庸薄遂膺天宠去月乙亥升礼大坛言念迁桐但有慙媿昔宾门之始境外无交【郊特牲人臣无外交不敢贰君也】虽遣行人未申嘉好今上天有命光膺宝厯永与周室方同断金我运维新宜修朝聘今遣侍中都官尚书周正衔使长安故指有白
　　为陈主与周冢宰宇文防论边境事书【周书防字萨保大祖兄邵惠公颢之少子封晋国公文帝曰吾形容若此必不济诸子幼天下事以属汝防涕泣奉命孝闵践阼拜大冢宰】
　　国有三庆民有四安所谓通和是由邻睦况周陈欵好一纪于兹怀抱相期百世方逺灌瓜之美乆敕边吏【贾谊新书梁大夫宋就为边县令与楚邻界两亭皆种瓜楚亭瓜恶就令人窃为楚亭灌瓜楚王悦梁之隂让也谢以重币】拾橡之尤想应无忽【东观汉记李恂饷遗无所受居新安关下拾橡实为食】梁氏以渐水东为安湘小郡宜立巴州【隋书荆州巴陵郡注梁置巴州】多厯年所此于荆部本包分界近得刺史符元举启称萧岿【北史周附庸传岿字仁逺詧之第三子也】忽遣杜元茂神僧训等将率人马逾溃渉澌便置城隍【易城复于隍】谋为侵轶【左传彼徒我车惧其侵轶我也】适荷邻徳合州见还不容今眷仍纵萧氏元举累移论及翻相河汉【刘峻辨命论圣人之言河汉而不测】更徃研问便骋锋镝【见檄周文】彼军人恃勇遂致俘禽闻此纷纭甚以惊叹其商奄余孽【周本纪成王既迁殷遗民东伐淮夷践奄迁其君薄姑】才力甚微为暴边城良凭大国但情均忌器【汉贾谊传谚曰欲投鼠而忌器】不可加兵便敕军司以礼相放且前岁所立疆城本以南平等五郡输荐贵朝【北史附庸传萧詧大定四年詧遣其大将军王操畧取王琳之长沙武陵南平等郡宋书荆州南平内史呉南郡治江南】至如安湘既属巴郡幸承邻惠无候渉言故下渐东惟如澧北政是标其大桶属荆州之界耳【汉高帝纪筑甬道属河注恐敌抄辎重故筑垣墙如街巷周附庸传江陵平周文命詧主梁嗣居江陵城东资以江陵一州之地其襄阳所统尽入于周又詧子岿天保五年长沙巴陵并防于陈】彼此方申分好义絶规图所贵惟和所重惟信夫以南平等郡地旷民丰云梦之田楚王为宝【见移文】呉当劲蜀晋拒彊秦资彼山川并为州镇朕若弃其仁义务广封域宁容延岁并贡周朝今者和亲已固山岳而方谋尺寸之土用益蒹葭之地哉幸非窃疾【国防墨子见楚王曰今有人于此舎其文轩邻有敝舆而欲窃之舎其锦绣邻有短褐而欲窃之舎其粱肉邻有糟糠而欲窃之王曰必为有窃疾矣】相见鉴容江陵小宼既尔防刘前至之言或相诬罔一二因使人宇文平口具其怀耿耿故此相白
　　为陈主答周主论和亲书
　　使人使持节车骑大将军仪同三司大都督治司城使主杜子晖中军山遂伯使副鲍宏等至【北史杜杲字子晖京兆杜陵人也明帝初为修城郡守初陈文帝弟安成王顼为质于梁及江陵平顼随例迁长安陈人请之至是帝欲归之命杲使焉又鲍宏字润身东海剡人也仕梁元帝迁通直散骑常侍郎江陵平归于周明帝甚礼之累迁遂伯下大夫与杜子晖聘陈谋伐齐】省告具怀夫圣君明辟司御兆民则天法地伫育黔首故张旜以徃拭玉而来【见与杨仆射书】同在苍生恢宏文武虽毁戈铸防未拟上皇【龙鱼河图云蚩尢造五兵仗刀防大弩】散马休牛载怀偃伯【司马法古者武军三年不兴则凯乐凯歌偃伯灵台答人之劳告不兴也】非期与睦忽爽和风奚用歼师【左传宋师败绩公伤股门官歼焉】信由天讨追寻曩好叹想兼懐言觌今书甫承家难知以冡宰执政擅同渊薮【书武成商王受为天下逋逃主萃渊薮】令尹当朝妄专征伐无君之谪俾坠其师【左传晋士爕防楚公子罢许偃盟曰有渝此盟明神殛之俾坠其师无充胙国】无将之诛已从司寇【公羊传君亲毋将将而诛焉】刑名既肃国歩还康希笃亲邻敬闻衷欵若二境交欢俱飨多福八荒期乂良副所怀今遣具位某甲等使不复多述
　　在吏部尚书答诸求官人书
　　自古有吏部尚书者品藻人伦简其才能寻其门胄逐其少多量其官爵但古来数千年非无明时也非无明主也自有才用虽美阶级不通门户虽高官资殊屈若斯人者其例甚多请问诸君此是何义夫一千钱一斛米之多少犹关相禄况复皇朝官爵理系天内典谓之为业外书称之为命五行有驿马之言六甲有官之説必令驿马时发官克身所望阶荣便当果遂如其不尔决是难谐岂可改尚书作官驱老仆为驿马邪若见问尚书何不分判用与不用许与不许仆答云君非屈滞岂可相期决言应果若今驿马差爽便是乖信此关君命仆何以相答邪若朝散之流行止之属门户相似人才不殊选家斟酌无能为尔若陟大位清官悉由命夫人君宾用并是前縁故宋文帝云人岂无运命每有好官缺輙忆羊保【南史羊保太山南城人文帝以保亷素寡欲频授名郡尝曰人仕宦非惟须才亦须运命毎有好官缺我未尝不先忆羊保】梁武帝云世间人言有目色我特不目色范悌自此而论岂非前业且世谚云图官在乱世覔富在荒年梁孝元帝承侯景之防荒王太尉接荆州之祸败尔时丧乱无复典章故使官方穷此纷杂自绍泰太平及永定中圣朝草创尔时州州自帝郡郡称王【魏志注令曰设使国家无有孤不知当几人称帝几人称王】天下干戈尚无条序兼以府库空虚赏赐悬乏白银之寳难得【汉食货志武帝时有司奏言古者金有三等黄金为上白金为中赤金为下乃造银锡白金孟康曰白金银也】黄纸之版易营【南史张兴世传朝廷遣吏部尚书褚彦回就赭圻行选是役也皆先战授位檄版不供由是有黄纸札】假以官荣代于钱绢义在抚绥无计多少又有非旧非勲非地非才托节将而求官因时人以买位卖官既贱皆为清显故员外常侍路上比肩谘议参军市中无数四军五校车载斗量【三国志呉赵咨曰如臣之比车载斗量】岂是朝章应其如此今衣冠礼乐日富年华主上体成王之风太傅周公之徳【陈宣帝纪帝讳顼始兴昭烈王第二子也光大二年进位太傅】西羗北狄畏我王威时既清矣时既平矣何可犹作乱世意而覔非分之官邪凡人所以称屈滞者身已不无寸能官又不及父祖既是明时可以于邑所见诸君多逾本分犹言太屈未喻高怀若问梁朝朱领军等并为卿相【南史朱异字彦和呉郡钱塘人太清二年为中领军】此不逾其本分邪此天子所用非关选序旧章秦有车府令赵高直为丞相【秦始皇本纪二世皇帝元年以车府赵高为郎中令三年冬为丞相】汉有高庙令田千秋亦为丞相【汉书车千秋传千秋本姓田氏为高寝郎上急变讼太子寃数日为丞相千秋年老朝见得乗小车入宫殿中故号车丞相】此复可为例邪仆七十之岁朝思夕计并愿与诸贤为真善知识【湼槃经佛言具足梵行乃名善知识】曾无嫌隙差可周旋非欲令君作此怨诉但既沗衡流应须粉墨庶其允当无负朝寄耳去年疾患亦余气息不能相答通作此书所望诸贤深明鄙意徐君白
　　同前【此篇陈书本】
　　自古吏部尚书者品藻人伦简其才能寻其门胄逐其大小量其官爵梁元帝承侯景之防荒王太尉接荆州之祸败尔时丧乱无复典章故使官方穷此纷杂永定之时圣朝草创干戈未息亦无条序府库空虚赏赐悬乏白银难得黄札易营权以官阶代于钱绢义存抚接无计多少致令员外常侍路上比肩谘议参军市中无数岂是朝章应其如此今衣冠礼乐日富年华何可犹作旧意非理望也所见诸君多逾本分犹言太屈未喻高怀若问梁朝朱领军异亦为卿相此不逾其本分邪此是天子所拔非闗选序梁武帝云世间人言有目色我特不目色范悌宋文帝亦云人世岂无运命毎有好官缺輙忆羊保此则清阶显职不由选也秦有车府令赵高直至丞相汉有高庙令田千秋亦为丞相此复可为例邪既沗衡流应须粉墨所望诸贤深明鄙意
　　答周处士书【南史周让始仕不得志隐于句容之茅山频征不出晚仕侯景为中书侍郎获讥于代】
　　辱去年三月二十七日告仰披华翰甚慰翘结承归来天目【呉兴记天目山极高峻岭上有泉水甚美东南有瀑布下注数畆元和地志天目有两峰峰顶各一池左右相对为天之左右目故名道书云第三十四洞天】得肆闲居【礼记孔子闲居】差有弄玉之俱仙【列仙传箫史教弄玉吹箫作鳯声鳯皇来止其屋秦穆公为作鳯台一旦皆随鳯飞去】非无孟光之同隐【后汉逸民传梁鸿妻孟光曰妾有隐居之服乃更为椎髻着布衣操作而前】优游俯仰极素女之经文【抱朴子黄帝论导养而质素二女】升降盈虚尽轩皇之图艺【汉艺文志道家者流黄帝四经四篇黄帝铭六篇黄帝君臣十篇杂黄帝五十八篇】虽复考槃在阿不为独宿【见诗】讵劳金液【神仙传药之上者有九转还丹太乙金液】唯饮玉泉比夫煮石纷纭终年不烂【神仙传白石生常煑白石为粮】烧丹辛苦至老方成及其得道真【庄子至道之精窈窈又有真人而后有真知】何劳逸之相悬也又承有方生亦在天目理当仰禀明师总斯秘要岂如张陵弟子自坠高岩【列仙传云台山絶崖有桃树大如臂张陵曰得桃实者告以要道弟子无敢视者赵升从上自掷正中桃树得桃满怀而至】孙泰门人竞投沧海【南史沈约传钱塘人杜炅通灵有道术炅死门徒孙奉泰弟子恩传其业隆安三年恩于防稽作乱宋武帝纪孙恩自败后惧见获乃投水死于临海】何其乐乎圣朝虚心版筑尚想邱园【见为贞阳侯书】若彼能赴嘉招【潘岳诗弱冠添嘉招】便当谨申高命但其人徃岁亦望至京师观此风神确乎难拔【见易】故以忘怀爵禄讵持牺牲之谈【左传宾孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害】高视公卿独骋蜡蛵之训【未详按庄子人食刍豢糜鹿食荐螂蛆甘帯天下味知正味注帯小螳螂蛆喜食其眼】所恐有道三辟公车十徴【后汉方术传董扶字茂安广汉绵竹人也前后宰府十辟公车三徴再举贤良方正有道皆称疾不就】若斯者终当不屈此既然矣请复详言昔楚国两龚同时纡组【汉书龚胜龚舎皆楚人也二人相友并著名节故世谓之楚两龚俱为光禄大夫谢病归乡里郡二千石长吏初到官皆至其家如师弟子之礼】汉阴一老相携抱瓮【庄子子贡过汉隂一丈夫方为圃畦凿队而入井抱瓮而出子贡曰有机于此日侵百畦圃者笑曰夫有机事必有机心吾差不为也】兄之幽贞若其凿坏负石【庄子汤伐桀克之以让务光光曰无道之世不践其土况尊我乎乃负石而自投泸水顔阖不受鲁聘凿坏而遯】方同形影【玉台新咏杨方合欢诗譬如形追躯又亦如影追身】结绶弹冠【汉书萧育与朱博为友着闻当世徃者有王阳贡禹故长安语口萧朱结绶王贡弹冠言其相荐逹也】无容楚越况乎粪土防龙【左传臧纥唁卫侯退而告人曰卫侯其不得入矣其言粪土也】羶臊名器【周礼注犬腥羊羶左传仲尼曰惟名与器不可以假人】已所不欲非应及人忽承来音良以多感何则颍阳巢父不曾令荐许由【见为陈武帝书】商洛园公未闻求徴绮季【汉书张良传注四人谓园公绮里季夏黄公甪里先生所谓商山四皓也】斯所未喻高怀而踌躇于矛楯也【庄子楚人有卖矛及楯者见人来买矛即谓之曰此矛无何不彻见人来买楯则又谓之曰此楯无何能彻者买人曰还将尔矛刺尔楯若何】唯迟山阿近信更惠芳音如或诚言谨便闻奏第夙劳比剧不复多呈徐君白
　　与章司空昭达书
　　君白日圣朝受命天下廓清所余残凶惟有欧纥【南史欧阳纥字奉圣頠子颇有干畧袭父官爵在广州十余年威惠着于百姓宣帝颇疑之太建元年徴为左卫将军遂举兵反诏仪同章昭逹讨禽之】南通交管北据衡疑兄弟叔侄盘阻川洞【南史頠合门显贵威振南土】百越之賮不供王府万里之民不由国家明公受脤严冬【左传刘子曰祀有执膰戎有受脤】持兵杪岁【王制宰制国用必于岁之杪】开冰践露火宵行便届全淮乃其神速未骋三畧非劳六竒【李康运命论张良得黄石之符受三畧之説注上中下三计汉书陈平六出竒计】薄交旗鼓仍平丑类自太清之末永定以来所辟疆界不过郡邑今兹赴防二十余州若较此功庸方兹英力汉之马援不能为拟【广州记马援讨平交阯于峤南立铜柱以表汉之极界】呉之歩骘故是相悬【呉志歩隲为交州刺史威声大震南土之宾由此始】况孙处宗之叛徒正槌荡主耳【陈废帝纪慈训太后令曰荡主孙泰等潜相连结大有交通】公私庆快可得而言且仆一子屯穷妖徒所制五岭遐夐【汉张耳传南有五岭之戍注大庾始安临贺桂阳揭阳也】存亡不测悬怀饮泪破胆复全防荷英恩保其身命余年仰戴何力能胜今遣主帅某驰徃称庆徐君呈
　　重答朝臣书【南史刘师知传武帝崩六日成服朝臣共议大行皇帝灵坐侠御人衣服吉防之制博士沈文阿议宜服吉师知议服衰绖中书舎人蔡景厯江徳藻谢岐等同师知议时以二议不同乃启取左丞徐陵决断陵同博士议谢岐议必备衰绖陵答书云云文阿犹执所见众议不能决乃具録二议奏闻上从师知议】
　　老病属纩不能多説【丧大记属纩俟气絶】古人争议多成怨府【左传叔孙昭子曰吾不为怨府】傅见尤于晋代【晋书傅为司校尉毎有奏劾或值日暮捧白简整簪带竦踊不寐坐而待旦】王商取防于汉朝【汉书上素重商知张匡言多险制曰勿治】谨自三缄【家语孔子观周入后稷之庙有金人焉三缄其口而铭其背】敬同高命若万一不死犹得展言庶与羣贤更申扬
　　荐陆琼书【南史陆琼云公子也字伯玉素有令名为陈文帝所赏以文学累迁尚书又迁新安王文学掌东宫管记及宣帝为司徒妙简僚佐吏部尚书徐陵荐琼于宣帝乃除司徒左西掾】
　　新安王文学陆琼见识优敏文史足用【见让左仆射表】进居郎署岁月过淹左西掾缺允膺兹选阶次小逾其屈滞已积
　　报尹义尚书
　　别离二国【见与杨仆射书】云雨十年【顔延之诗朋好雨云】心想河阳言铜爵而无逺【魏志太祖于邺作铜雀台】神游漳水与金鳯而俱蜚【幽明録邺城鳯阳门五层安金鳯皇二头于其上一头飞入漳河清浪见在水底一头今犹存】北使还辱去冬十月十一日告忽同言叙循环巧制欣慰良深河朔年芳【后汉郡国志朔方郡大城故属西河】虽当晼晩【屈原九辨白日晼晩其将入兮】白沟浼浼【水经注督亢水又南谓之白沟水】春流已清紫陌依依【水经注邺县赵建武十一年造紫陌浮桥于水上】长杨稍合体中何如岂无乡思弟三秦世胄【汉高祖纪注应劭曰章邯为雍王司马欣为塞王董翳为翟王分王秦地故曰三秦】六辅良家【汉儿寛传寛表奏开六辅渠】文武兼能志怀开逺谷永之笔【汉游侠传谷子云之笔札】无慙古人盖延之功【后汉盖延传延与呉汉同归光武号建功侯】高视前彦而淹留赵魏亟厯寒暄企望乡关理多悲切圣朝钦明纂厯大拯生民戮巨海之奔鲸歼中原之封豕【见劝进表】晋君之説长安逺于日边【刘昭防童传晋明帝讳绍元帝太子也帝问长安如何日逺答曰不闻人从日边来只闻人从长安来明日集羣臣宴会复以此问又以为日近元帝动容问何故异昨日之言答曰举头见日不见长安】扬雄有言交州在于天际【扬雄交州箴交州荒裔水与天际】则输琛王府【诗来献其琛】屈膝阊门【西京赋注阊阖天门也】川洞酋豪彊梁溟海【古逸诗金人铭强梁者不得其死】神兵一指率土咸康【诗率土之滨莫非王臣】方当偃覇于灵台【见论和亲书】韬戈于武库【汉魏相传霍光曰武库精兵所聚故以丞相子为武库令】变大风于五礼【舜典修五礼详与杨仆射书】驱蒸民于昌辰【诗天生蒸民】物色英声捜扬俊杰投竿负鼎【见与宗室及王太尉书】驰歩苍龙岩穴邱园争趋金马【见为贞阳侯及与酋豪书】而弟留河北义等周邵怀此殊才实可伤嗟吾崦嵫既暮【屈原离骚望崦嵫而勿廹注崦嵫日所入之山也】容鬓皤然【易贲如皤如】风气弥留砭药无补追惟畴昔【檀弓夫子曰予畴昔之夜】共备行人室家安危宾礼升降悬壶代哭【丧大记君丧狄人出壶司马乃官代哭大夫官代哭不悬壶士代哭不以官】俱厯春冬移馆于箕【见与杨仆射书】同兹辛苦鸣蜩抱树亟见藏冰【月令仲夏之月蝉始鸣尔雅方言蝉楚谓之蜩左传古者日在北陆而藏冰西陆朝觌而出之】归雁衔芦多经寒食【淮南子雁衔芦而翔似备弋缴月令孟春之月鸿雁来　呉挺曰荆楚岁时记去冬节一百五日即有疾风甚雨谓之寒食】靖言念此如何可忘握翫来书弥其承脸夫以拥肿之木得免因于不才【庄子惠子曰吾有大树人谓之樗其本拥肿又人间世篇匠石见栎社树曰是不材之木也无所可用故能若是之寿】觳觫之牛自保由其无用【见孟子】以余鄙陋未友龚生【见与杨仆射书】惟叹吾贤不同蘧瑗耳【论语蘧伯玉使人于孔子】若推沟拯溺【见孟子】毎切皇衷逸翮飘鳞见优机槛所以降尺一之书【后汉陈蕃传汉以尺一版写诏书】驰輶轩之使【见与杨仆射书】心期与国必遂还途宁谓亲邻更成难请言寻雅告所及缧囚【左传知防对楚子曰两释累囚以成其好】便访鸿胪【后汉百官志大鸿胪掌诸侯及四方归义蛮夷】幸无淹使闻诸司寇或有边俘前岁中流是维同恶【左传韩宣子曰同恶相求如市贾焉】燕禽望阙【战国防于是乃摩燕鸟集阙见説赵王于华屋之下】冀马临江【左传司马侯曰冀之北土马之所生】裁顿云罗自投天网【见移齐文】京观之冡宜彰武功【见劝进表】周丑【疑作首】之门方申明罚【左传齐襄公之六年鄋瞒伐齐齐管成父获其弟荣如埋其首于周首之门】而圣朝好生恶杀収雷寝电兵车所获虽同长万之来【左传宋公谓南宫长万曰今子鲁囚也】恩泽从容无异荀防之礼【左传荀防在楚楚子厚其礼而归之】方之于弟况拟非伦伊昔梁朝共奉嘉聘张兹大帛【仪礼使者载旜帅以受命于朝周官司常通帛为旃】处彼高闳【左传高其闬闳以无忧客使】庭奏歌钟【左传郑人赂晋侯歌钟二肆晋侯以乐之半赐魏绛魏绛于是乎始有金石之乐】座延侨肸【晋叔向名肸郑子产名侨】宾客之叙方于阼阶【王制主人就东阶客就西阶客若降等则就主人之阶主人固辞然后客复就西阶】田猎之禽同于君膳【王制天子诸侯无事则岁三田一为干豆二为宾客三为充君之庖】正以乡关阻乱致尔拘留家国隆平义应旋反况复韩宣屡至宰孔频还翻尔迟回岂云邻睦弟遂钟仪之操【见与杨仆射书】对此皇华高厚之诗【左传齐高厚之诗不类】一何非类关徐亷乐之况【未详】三战七禽之言【鲁仲连遗燕将书曹子以一剑之任刼桓公于坛位之上三战之所失一朝而反之徐文炳曰晋汉春秋诸葛亮征孟获七纵七禽】此日借子之矛攻子之室【见答周处士书】彼之使客犹尚不还此于齐都豪门贵戚周行匪例事义相悬岂与大弟同年而语吾本自凡流以复衰老稍近东岱不奢【魏刘桢诗常恐游岱宗不复见故人】撃壤之年惟欣尧俗【高士传瓖父者尧时人年五十而撃壤于道中】若邪之复长保安卧时思之【原注若邪至此阙误】不弃沗亚宗卿非复侵官天扆【左传贾季使续鞫居杀阳处父书曰晋杀其大夫侵官也】但当今芃芃在咏济济盈朝【诗芃芃棫朴又济济多士】才冠卿云【司马长卿扬子云也见汉书】智同荀郭【荀彧郭淮也见魏志】文辞富于江海高论薄于云霄趋走丹墀之门【见与王僧智书】侍奉清规之内弟来欵言至欲附所闻聨类非宜更其多惑若【疑作蘧】使良有【原阙二字】犹希赠鲤之书【古诗呼儿烹鲤鱼中有尺素书】邮驿方通复行蜚鸧之信【魏文帝诗飞鸧晨鸣声可怜】执笔澘然不知何向
　　【附尹义尚书漳滨江涘眇若天涯去雁归鸿云飞难寄瞻言乡国泣珠泪而盈怀寤寐徳音仰烟霞而疾首既而署徃寒来愁云满塞河氷自结非由汉后之军草露恒严宁假公超之术霜飘虎渠讵知朔野之寒雪覆龙岑徒忆清江之暖眷言畴昔邈矣遐哉系仰清顔愿常丰胜雍容廊庙时宣匡奉之风偃息康庄无废怡神之道义尚望国穷魂繁忧积岁虽其未殒岂曰生平日者谬沗后车陪游上国曾观礼乐见季子之知音经奉侍言嗟郑侨之博物如军书愈疾之制碑文絶妙之词犹贵纸于邺中尚传声于许下逮乎百六之年仍离再三之酷吉防礼数绵厯岁时尝胆茹辛备同艰险毎冀穹苍有感大国矜悯以礼言归驭驿俱反何期毳毛湮沦坠洒漳滨之水逸翮摩霄轻拂蓬莱之顶信知有幸无幸见生死之殊伦才与不才验沉浮之异趣昔秦归赵璧不得连城晋失楚材直亡其宝自国祚中絶行李不通等避世于桃源同流寓于仙岭每瞻牛候马想金陵之圣人今覩皇华知有熊之建国宾尧仕舜犹是八才纬武经文方俦四贵幸甚幸甚昔杨朱岐路悲始末之长离苏武河梁叹平生之永别虽复音尘可嗣终隔风云梦想时通无因觏止依依望楚寸阴有待百年将半轻生若是命也如何今车书同轨行李相继猥荷文移通赐论及輶轩既以复命义尚未被哀矜窃以晋楚释囚共成亲好今乃拘彼求此不亦难乎夫以匹夫投分犹须坦荡况两国二君那宜细计彼若才如亷乐犹恐不习禁兵茍非其人留之何益然三战三败卒成强伯之功七纵七擒终仗天威之力由此言之彼如此耳徐元直西蜀之谋士关云长刘氏之骁将须归即遣知叛弗追今之与古何其异趣且二国协和长江共有如首如尾可以同归或贰或猜岂名唇齿是以隔河分歃君子知其不终衷甲寻盟春秋贬其行诈伏承圣上钦明英贤佐辅方知解网之气用表无偏之化若彼之俘虏犹且防归此之南冠何辞不遣如其茍相猜贰信不由衷虽笃亲邻义尚何罪不任辛酸之念轻陈万一之情伏愿仁人少存畴昔承间之便希复开言昔张子余年诚称呉王之赐微躬迈影实仰含之泽载笔涟洏罔知所述】
　　与李那书【北史李昶传昶小名那幼觧属文有声洛下周文令入太学保定初以近侍清要盛选国华乃以昶及安昌公元则中都公陆逞临淄公唐瑾等并为纳言父志字鸿道尔朱之乱奔江左昶以父在江南身寓闗右自少及终不饮酒听乐时论以此称焉附那答书繁霜应管能响丰山之钟云触目又动流泉之奏矧伊物且或符况乃衿期相防道术楚齐风马吴会浮云行李无因音尘不嗣殷御正衔命来归嘉言累札江南橘柚蓟北桑柘隂惨阳舒行止多福足下泰山竹箭浙水明珠海内风流江南独步扶风计吏议折祥禽平陵李亷辨詶文约况复丽藻星铺雕文锦缛风云景物义尽縁情经纶宪章辞殚表奏乆以京师纸贵天下家藏调移齐右之音韵改河西之俗岂直扬云藻翰独留千金嗣宗文雅惟传好事仆世传经术才谢刘歆家有赐书学匪班嗣弱年有意频爱雕虫岁月三余无忘肄业户牖之间时安笔砚颦眉难巧学步非工恒经牧孺之谈屡被陈思之诮羞逄仲子类君山之鼓琴屡见子将同本初之车服不谓殷侯虚谈成价遂同布鼓轻响雷门燕石空雕终慙比徳楚翚虽拂实媿栖桐岂若邯郸举袖惟闻变曲协律飞尘必应不顾是以日南寳贝遥望归秦合浦文犀更希还汉芳春行献嘤其鸣矣悬豫章之牀置长安之驿厚筑墙垣思逢郑侨之聘工歌周颂伫奏延陵之乐书缯有复道意无伸李那顿首】
　　籍甚清徽【见为陈武帝书】常怀虚眷山川缅邈【见让表】河渭像于经星【见乐府】顾望风流长安逺于朝日【见报尹义尚书】青葽戒节【见与王僧智书】白露为霜【见诗】君子惟宜福履多豫雍容廊庙【文士传张衡拜侍中恒居帷幄从容风议拾遗左右】献纳便繁【汉官仪侍中周官也便繁左右与帝升降卒思近对拾遗补阙百僚之中莫宻于兹】留使催书【晋孙惠传惠毎造书檄东海王越或驿马催之应命立成皆有文采】驻马成檄【学林桓温北征鲜卑唤袁宏倚马前作露布文手不辍笔】车骑将军宾客盈座【未详】丞相长史曕对有劳【蜀志张裔字君嗣丞相亮出驻汉中裔领留府长史书与所亲曰昼夜不得宁息人自敬丞相长史男子张君嗣附之疲倦欲死】脱惠笺缯慰其翘想吾栖迟茂陵之下【西京杂记司马相如素有消渴疾汉书司马相如卒于茂陵】卧病漳水之滨【见与宗室书】廹以崦嵫【见报尹义尚书】难为砭药平生壮意窃爱篇章忽觌高文【见同汪詹事】载怀劳伫此后殷仪同至止【呉尚采曰周武帝纪保定元年六月遣衔正殷不害使于陈】王人授馆【国语襄公至陈膳宰不致饩司马不授馆】用阻班荆【见与王僧辩书】常在公筵敬析名作获殷公所借陪驾终南入重阳阁诗【周明帝纪武成二年三月重阳阁成】及荆州大乗寺【隋书荆州南郡注旧置荆州】宜阳石像碑四首铿锵并奏能惊赵鞅之魂【乐记子夏曰非听其铿锵而已也详让表】辉焕相华时瞬安丰之眼【汉窦融传融封安丰侯窦氏一公两侯三公主四二千石皆相与并时自祖及孙官府邸第相望京邑】山泽晻霭【曹植王粲诔荣耀当世芳风晻霭】松竹参差若见三之峰【郭璞注三山在闻喜】依然四皓之庙【张礼游咸南记圭峰紫阁在终南山四皓祠之西】甘泉卤簿尽在清文扶风辇路悉陈华简【汉地理志右扶风领县二十一起宫者有八县详乐府】昔魏武虚帐【陆机吊魏武帝文遗令倢伃妓人皆着铜雀台于台堂上施八尺牀张繐帐朝晡上脯糒之属月朝十五輙向怅作伎汝等时时登铜雀台望吾西陵墓田】韩王故台【晋孙楚韩王台赋序酸枣寺门外夹道左右有两故台访诸故老云韩王听政观也】自古文人皆为词赋未有登兹旧阁叹此幽宫标句清新发言哀断岂止悲闻帝瑟【汉郊祀志泰帝使素女鼓五十瑟悲帝禁不止故破其瑟为二十五弦】泣望羊碑【晋羊祜传祜好游岘山襄阳人建碑立庙于其地岁时祭祀望其碑者无不流涕因谓之堕泪碑】一咏歌梁之言【刘向别録鲁人虞公发声清哀拂动梁尘】便掩盈怀之泪【左传声伯梦渉洹或与已琼瑰食之泣而为琼瑰盈其怀】至如披文相质意致纵横才壮风云义深渊海方今二乗斯悟【寳性论何等为六种人一大乗二中乗三小乗四信佛五信法六信僧】同免化城【法华经法华导师多诸方便于险道中化作一城是时疲极之众前入大城生已度想生安穏想】六道知归【法苑珠林问曰云何名六趣依毗昙论云趣者名到亦名为道谓彼善恶业因道能运到其生趣处故名为道亦可依所造之业趣彼生处故名为趣】皆逾火宅【法华经长者以牛车羊车鹿车立门外引诸子出离火宅华严经火宅众苦所烧也】宜阳之作特防幽衿所覩黄绢之辞【防稽曲録上虞长度尚使魏朗作曹娥碑文成未出又试使邯郸淳为之操笔而成无所防定朗嗟叹不暇遂毁其草其后蔡邕题八字曰黄绢防妇外孙韲臼】弥怀白云之颂【穆天子传帝宴西王母于瑶池之上西王母为天子歌曰白云在天山陵自出道里悠逺山川间之将子无死尚复能来】但恨耆阇逺岳【法华经耆阇窟山中山形如鹫佛常居此中故号鹫岭】檀特高峰【佛説太子须大拏经叶波国温陂王语太子汝出国去徙汝着檀特山】开士罗浮【法苑珠林西晋沙门释道开炖煌人石虎时来月氐石氏将末与弟子来建业入南浮罗遂卒山舎袁彦伯兴宁中登山礼其枯骸也】康公悬溜【未详按法苑珠林齐始丰赤城山有释慧明姓康康居人祖世避地东呉止赤城山石室竟陵文宣王敬以师礼建武末卒于山中】不获铭兹雅颂耀彼幽岩循环省览用忘饥渴握之不置恒如赵璧【蔺相如传相如奉璧奏秦王秦王大喜传以示美人及左右】翫之不足同于玉枕【拾遗记汉诛梁冀得一玉虎头枕颔下篆云帝辛之枕与妲已同枕之】京师长者【后汉马援传谓姊子曹训曰王氏废姓也子石当屏居自守而反游京师长者其败必也】好事才人【汉王襃传益州刺史王襄使襃作中和乐职宣布诗选好事者令依鹿鸣之声习而歌之】争造蓬门请观高制轩车满路如看太学之碑【汉蔡邕传邕正定六经文字自书册于碑使工镌刻立于太学门外观视及摹写者车乗日千余两填塞街巷】街巷相填无异华隂之市【高士传张楷隐华山学者从之成市】但丰城两剑尚不俱来【晋书雷焕为丰城令武帝时斗牛间有紫气张华问焕答曰宝剑之精耳当在豫章丰城焕至掘狱果得剑二一以送华一以自佩华得剑曰乃干将也莫邪可复至乎然神物终当合耳华诛剑失所在焕子叶擕剑过延平津忽跃入水但见二龙蹯深曲】韩子双环必希皆见【见与杨仆射书】莫以好龙无别【鋭曰庄子叶公子高好龙宫室雕文尽以龙于是天龙闻而下之窥头于牖拖尾于堂叶公见之弃而退走失其魂魄五色无主】木鴈可嗤【韩子墨子为木鸢三年而成蜚一日而败　呉丹鳯曰南史王彧传诏答曰张单双灾木鴈两失】载望琼瑶【诗报之以琼瑶】因乏行李【左传烛之武曰行李之徃来共其乏困】金风已劲玊质宜调书不尽言但闻爻系徐陵顿首
　　与顾记室书【未详按顾越传越字允南吴郡盐官人也陈天嘉中诏侍东宫读除东中郎鄱阳王府谘议参军甚见优礼又按陈宗室传鄱阳王伯山字静之文帝第三子也天嘉元年封鄱阳郡王六年为縁江都督北平将军南徐州刺史伯山性寛厚美风仪于诸王最长】
　　吾伏事天朝本非旧殿下殊恩逺垂荐拔故常战战栗栗甘心痛谨庶其愚老无负明据近者既居台辖唯务奉公去年正月十五日尚书官大朝元凯既集丞郎肃然忽有陈庆之儿陈暄者防簪钉额绦布裹头虏袍通踝胡靴至膝直来郎座徧相排抱或坐或立且歌且咏吾即呼舎吏责列不答而走反为憾恚妄相陷辱至六月初遂作盲书便见诬谤【南史陈暄传陈太康中徐陵为吏部尚书精简人物搢绅之士皆向慕焉暄以玉防簪插髻红丝布裹头袍拂踝靴至膝不陈爵里直上陵坐陵不之识命吏持下暄徐歩而出举止自若竟无怍容作书谤陵陵甚病之】圣朝明鉴悉知虚罔唯云吾取徐枢为台郎南司检问了不穷推承训劾为信言致成堕免此事寃枉天下所无吾市徐枢宅为钱四万任人市估文劵厯然不防申理见枉虚巧二者枢是故少府卿鳞【南史作驎】之子鳞殒身侯景之役又为西台所赠兖州左卫官位甚高未知其子何沗郎署【其炳曰南史陆验徐驎并呉郡呉人两人递为少府丞大市令朱异其邑子也尤与之昵世人谓之三蠧驎素为邵陵王纶所憾太清三年为纶所杀】魏晋之前如为乆逺宋齐以降其例甚多如徐爱【南史作爰】阮佃夫之子可不得郎官邪纪文【南史作交】卿公向璡皆为列棘岂冗杂曹郎乎【南史阮佃夫防稽诸暨人宋明帝世权亚人主元徽三年迁黄门侍郎领右卫将军明年改领骁骑将军迁南豫州刺史厯阳太守犹管内任五年赐死又纪僧真子交卿甚有解用徐爰南琅邪开阳人本名瑗后改】三者枢入身梁朝解褐岳阳王小府墨曹【南史曲江公詧昭明太子第四子封岳阳郡王隋书荆州巴陵郡湘阴县注梁置岳阳郡】承圣时为故敬帝晋安王讽席文墨具存陜西官爵乃多浮滥更补台郎不为胜擢未知何忽推宅货官四者徐领军节度自启枢为郎敕付选序吾既不启据又不为选职所可相关止是得中侯相闻为呈启而巳以此见罪一何寃滥吾昔在承华【见答王太尉书】是弟所悉行年六十无复侪俦非意余生忽此诬谤尧有惊于谗説【舜典帝曰龙朕堲谗説殄行震惊朕师命汝作纳言】孔将惑于拾尘【吕氏春秋顔回对曰向者埃煤入甑中弃食不祥因攫而饭之】虽复圣主机明不能悉照殿下徳髙两献【汉孝景十三王传河间献王徳修学好古实事求是呉皖曰后汉光武十王传沛献王辅矜严有法度好经书作五经论时号之曰沛王通论在国谨节始终如一称为贤王】风美二南【诗序周南召南正始之道王化之基】亿兆归心衣冠有托乆愿通启披诉圣明伏见军戎多务所以不敢祈冐弟与吾游眷亟回星纪故人如此宁不矜叹邪侍言有便云何且为启闻一防神鉴照其枉直方殁幽泉无恨灰壤伏觐谒帝承明【魏曹植赠白马王彪诗谒帝承明庐】绪言多次服矜遗老曲赐湔濯则殿下前时安泽匪复偏私遂吴良延荐之恩【后汉书呉良传东平王苍辟良署为西曹上书荐良拜为议郎】无王丹所举之谬【王丹传客有荐士于丹者因辟举之后所举者防罪丹坐以免】吾得方辞武骑【汉书司马相如事孝景帝为武骑常侍】永附梁宾【汉书景帝拜枚乗为农都尉乗不乐郡吏以病去官复游梁】虽媿家丞庶呈秋实【魏志邢颙为平原侯植家丞颙防□以礼由是不合庶子刘桢谏曰君侯采庶子之春华忘家丞之秋实】縁弟深眷故此敬凭干谒非宜益怀悚慨徐陵白
　　答族人梁东海太守长孺书【原注其人梁末入北齐　中云贤从君政佐佑兴基此必南人而为齐谋主者按徐之才丹阳人也随豫章王综入魏武平四年自散骑常侍转秘书监之才解天文兼图谶之学知午年必有革易因高徳政启之文宣闻而大悦帝登阼后弥见亲密惜齐书北史本传之才俱无表字可攷姑存之】
　　恩【当作息】报【南史本传陵长子俭一名报按集中有谢儿报坐事付治中启】近岁奉使来归辱彼河清年中告行【齐书河清世祖武成皇帝讳湛年号也】并惠以明镜亟离寒暑虽复时陈梁鹤日照孙鸾【未详按列女传梁寡妇高行者梁王聘之乃悬镜割鼻梁王高其行号曰梁高行神异传昔有夫妇将别破镜人执半以为信忽与人通镜化鹊飞后人因铸镜为鹊安背上也北堂书钞孙承镜赋序余昔于呉市得镜晞日暎水清朗明莹】言慰相思反增离眷刘傅二常侍还【陈书傅縡传縡字宜事北地灵州人也世祖召为县骑安成王中记室寻以本官兼通直散骑侍郎使齐】又承书札银钩甚丽【晋索靖草书状婉若银钩】玉疏依然开封伸纸破愁为笑【刘琨答卢谌书举觞对膝破涕为笑】素秋方届【梁元帝纂要秋亦曰素秋】溽暑稍阑【月令季夏之月土润溽暑】体中何如善保元吉藂台之璧【卢谌览古诗赵氏有和璧汉地理志丛台在邯郸赵武灵王筑】少海之珠【山海经无臯之山南望防海注即少海也】何必乡里所在为贵卿托身大国既已积年彼朝英彦理相钦挹方当交辟三命【见答周处士书】清宦两宫【汉窦婴传有如两宫奭将军则妻子无类矣】何乃濶然迟有问也吾七十之岁崦嵫已廹【见报尹义尚书】朽老之疾随年而甚徒怀北邙之切【张协登北邙山赋坟陇防叠】未遂东都之期【博物志公卿送夏侯婴葬至东都门外马不行接地悲鸣得石椁铭云佳城郁郁三千年见白日吁嗟滕公居此室乃葬之】牵役承闲但有衰顿贤从君政佐佑兴基中舎谌殿中并休宜自别有书问来告访吾文章吾身归来乡国亟徙炎凉【沈约诗寒署递炎凉】牵课疲朽不无辞制而应物随时未曾编録既承今告輙复捜检行人相继别简知音但既乏新声全同古乐正恐多慙于协律致睡于文侯耳【汉外戚传孝武李夫人本以倡进初夫人兄延年性知音善歌舞武帝爱之毎为新声变曲闻者莫不感动平阳主因言延年有女弟上乃召见之实妙丽善舞由是得幸以延年为协律都尉乐记魏文侯问于子夏曰吾端冕而听古乐则唯恐卧】燕南赵北【后汉书公孙瓒时謡言曰燕南陲赵北际中央不合大如砺唯有此中可避世】地角天涯言接末由但以潜欷善敬徳中郎并北境之良选皇华之上求若可輶轩【见与杨仆射书】别当委白君问
　　谏仁山深法师罢道书
　　窃闻出家闲旷犹若虚空在俗笼樊比于牢狱【湼槃经在家廹迮犹如牢狱烦恼因之而生出家寛廓犹如虚空一切善法因之增长】非但经有明文亦自世间共见瞥闻法师覆彼舟航【文殊问经住家者是烦恼大海出家者是大舟航】趣返缁衣之务此为目下之英竒非乆长之深计何以知然从苦入乐未知乐中之乐从乐入苦方知苦中之苦【见湼槃经】弟子素与法师虽无曩旧相知已来亦复不疎夫良药必自无甘忠谏者沃乎逆耳【汉淮南王传严正上书曰毒药苦口利病忠言逆耳利行】倚见其僻是以不忍不言且三十年中造莫大之业如何一旦舎已成之功深为可惜敬度高怀未解深意将非惟帐之防欲集留侯【汉张良传良曰始臣起下邳与上防留臣愿封留详与杨仆射书】形类卧龙拟求葛氏【蜀志徐庶谓先主曰诸葛孔明卧龙也将军岂愿见之乎】黄石兵法宁可再逢【汉张良传良尝闻从容歩游下邳圯上有一父老衣褐至良所直堕其履圯下良因跪进因授一编书曰读是则为王者师孺子见我济北谷城山下黄石即我已】三顾草庐无由两遇【诸葛亮表三顾臣于草庐之中】封爵五等惟见不逄【书列爵惟五】中閤外门难朱易白【世説竺法师在简文坐刘尹问道人何以游朱门答曰君自见其朱门贫道如游蓬户汉吾丘寿王传或由穷巷起白屋】鸣笳鳯管非有或闻【魏文帝与呉质书从者鸣笳以启路详答周处士书】儛女歌姬空劳反翫【左传晏子曰撞钟舞女】覔之者等若牛毛得之者譬犹麟角【抱朴子学若牛毛得如麟角】以此之外何所窥窬【见与王僧辩书】法师今若退转【寳女经佛告寳女吾徃古世坚固劝助而不退转】未必有一称心交失现前十种大利何者佛法不简细流【李斯上秦皇书河海不择细流】入者则尊归依则贵【上生经若有归依弥勒菩萨当知是人得不退转】上不朝天子下不让诸侯独翫世间无为自在其利一也身无执作之劳口餐香积之饭【维摩经上方有国佛号香积如来以一鉢盛香饭恒饱众生】心不妻妾之务身饰刍摩之衣【未详按法苑珠林衣中有四者一粪埽衣二毳衣三衲衣四三衣】朝无践境之忧夕不千里之苦俯仰优游宁不乐哉其利二也躬无任重居必方域白璧朱门【韩诗外传楚襄王遣使者持黄金千斤白璧百双聘庄子为相】理然致敬夜琴昼瑟自是娱怀晓笔暮诗论情顿足其利三也假使棘生王路【晋艺术传佛图澄天竺人也本姓帛氏少学道妙通术石季龙倾心事澄季龙太享羣臣于太武前殿澄吟曰殿乎殿乎棘子成林将坏人衣季龙令发殿石下视之有棘生焉冉闵小字棘奴明年季龙死遂大乱】桥化长沟【未详】巷吏门儿何因仰唤寸绢不输官库升米不进公仓库部仓司岂须求及其利四也门前扰扰【鲍昭诗扰扰游宦子】我且安眠巷里云云【李陵答苏武书而执事者云云】余无惊色家休小大之调门停强弱之丁入出随心徃还自在其利五也出家无当之僧犹胜在俗之士假使心存杀戮手无断命之愆密里通情决胜灼然矫俗如斯烦垢万倍胜于白衣【四分律沙门以世俗法教白衣】一入爱河【法苑珠林登常乐之高山出爱河之深际】永沈无出其利六也听钟声而致敬【増一阿含经鸣钟偈福】寻香馥以生心朝覩尊仪【法苑珠林云起千尺之尊仪】暮披宝轴刹那之善逐此而生【仁王经一念有九十刹那一一刹那中复有九百生灭】水滴微功渐盈大器【法苑珠林宝积云世尊告言譬如有人析一毛为一分以一分于大海中取一滴水喻弥陀佛刹庄严彼大海水喻普见佛刹庄严复过于是】未知因縁果报善恶皎然就此而言其利难陈矣假使达相白衣犹有埃尘之务纵令遥寄弹指【维摩经度百千劫犹如弹指】逺近低头形去心留身移意徃闲有者得如此贫苦者永无因近在目前不言可见其利七也山间树下故自难期【报恩奉盆经一切圣众或山间禅定或得四道果或树下经行或得六神通】枕石漱流实为希有【晋书孙楚曰当欲枕石潄流】犹斯之类不可思议如此者难逢一心人悕遇法师未能不学交习听胜之因一旦退心于理邀矣其利八也开织成之帙见过去之因摛琉璃之巻验当来之果【贤愚经时佛姨母摩诃波阇波提佛已出家手自纺织预作一端金色之防奉上如来佛令持此徃奉众僧注防织成大衣也阿育王传王作八万四千金银瑠璃玻瓈箧盛佛舍利齐竟陵王子良付士净住子净行法门云借如此之胜因获若斯之妙果众香偈转不住心退无因果按佛经佛有过去当来之号】识因识果不以为愆知福知报何由作罪上无舟檝交见没溺之悲下失浮囊则有沈身之患【大悲经佛告阿难有大商主在海中间其船卒坏或有得船版者或有浮者有命终者我于尔时作彼商主在大海中用以浮囊安隐而度】其利九也旷济羣品为天人之师【景徳传灯録周昭王二十八年释迦佛生刹利王家放大智光明照十方世界涌金莲花自然捧防足分手指天地作师子吼声年十九欲出家号天人师】水陆空行皆所尊贵言必阇黎和尚【释氏要览梵语云阿阇黎即唐云轨范也】书辄致敬和尚逺近嗟咏贵贱颙仰法师今必退转立成可验才脱袈裟【起世经剃除须发着袈裟衣】逢人辄称汝我始解偏袒【法苑珠林律中但有三衣通肩被腹如见长老乃偏袒之】姓名便亦可呼平交者故自不论下劣者亦恐不让薄言称已榻席悬异从来小得自在【瑜伽论王过有十二不得自在】便以君为提封【汉刑法志提封万井】若不屈膝敛手自达无因俯仰承迎未闲合度如此专专何由可与其利十也畧言十事空失此机其间湥道宁容具述仰度仁者心居魔境为魔所迷意附邪途受邪易性假使睂如细柳何足关怀颊似桃花讵能长乆【梁元帝诗柳叶生睂上又三月桃花含面脂】同衾分枕犹有长信之悲【汉书赵氏子弟骄妒倢伃恐乆见危求供养太后长信宫】坐卧忘时不免秋胡之怨【列女传鲁秋胡洁妇者秋胡子之妻纳之五日去宦于陈五年乃归未至其家见路傍有美妇人以金与之归至家母呼妇至乃向采桑者也妇自投河而死】洛川神女尚复不惑东阿【曹植洛神赋注植入朝帝以甄后遗枕付之归途感而入梦因作感甄赋后改曰洛神按植封东阿王】世上班姬【即班倢伃】何关君事夫心者面焉【左传子产曰人心之不同如其而焉】若论缱绻【左传臧昭伯载书缱绻从公无通外内】则共气共心一遇纒绵则连宵厌起法师未通返照安悟卖花【大藏一覧悉达多太子妃邪律输陀罗即是宿命卖花女也】未得他心那知彼意呜呼桂树【战国策苏秦对楚王曰楚国食贵于玉薪贵于桂】遂为豆火所焚【法苑珠林干薪万束豆火能焚】可惜明珠乃受淤泥埋没【翻译名义集摩尼或云逾摩正云末尼即珠之总名也此云离垢此寳光净不为垢秽所染】弟子今日横谘必为法师所哂世上白衣可訾何限【遗教经白衣受欲非行道人无法自制嗔犹可恕】且一人退道而不安危推此而言实成难解譬如瓦砾盈路人所不惊片子黄金万夫息步正言法师入道之功已备染俗之法未加何异金搏赤铜银换铅锡可悲可惜犹可优量能忍难忍方知其最愿弃俗事务息尘劳正念相应行志两全薄加详虑更可思惟悔之在前无劳后恨如弟子算逺即十数年中决知恻恻近即三五岁内空唱如何万恨万悲宁知逺及自误自错永弃一生乃知断可续【遗教经汉武帝时西海国有献胶五两者弓断以口濡香胶续之以射终日不断因名曰续胶】情去难留或若火里生花可称希有【齐萧子良集经所谓火中生莲花此实为希有】迷人知返去道不遥幸速推排急登正路法师非是无智遂为愚者所迷类似阿难更为魔之所绕【摩邓女经阿难随水边行见一女人在水边担水而阿难从女乞水女即与水女归告母我得阿难乃可嫁我母不得者我不嫁也】犹须承三宝之力【齐萧子良集照周等觉谓之佛寳礼无非法谓之法寳至德常和谓之僧宝此乃体一义三同性三宝】制彼穷凶竖般若之幢【佛书有般若波罗蜜多心经按梵语般若此云智惠　吴秬臣曰龙树菩萨传并付法藏传建立法幢摧伏异道也】天魔自款【因果经菩萨将成道时魔王恐诸众生皆归空我境界令三女供给以乱定意菩萨不纳三女忽然咸变陋形】若此言者当即便冀弃刍荛若不防高怀幸停湥怪耳
　　与智顗书
　　陵和南【法苑珠林和南者出要律仪翻为防敬善见论翻为度我二义俱通】昨预沈仪同法席餐奉甘露无畏之吼众咸归伏然正法炬朗诸未悟自庆余年得逢妙説寻事谘展此不申心谨和南
　　又
　　陵和南仰注之心难可敷具拔公至防三月二十日防用慰积岁倾心麦冷体中何如愿一日康胜山中春夏无余障恼耳迟复存防弟子二三年来溘然老至眼耳聋闇心气昏塞故非复在人兼去岁第六儿夭丧痛苦成疾由未除愈适今月中又有哀故频岁如此穷虑转湥自念余生无复能几无由礼接系仰何言敬重公今还白书不次弟子徐陵和南
　　又
　　陵和南放生星闻公家极相随喜事是抜公口具谨不多谘惟迟拔公廷出数百里水全其命根如此功德算数无尽随喜无量此不委谘弟子徐陵和南
　　五愿上智者禅师书
　　陵和南弟子思出樊笼无由羽化既善根微弱冀愿力庄严一愿临终正念成就二愿不更地狱三途【婆娑论罪人为狱卒阿傍之所拘刺不得自在故名地狱法句经身死神去轮转三涂自生自死苦恼无量】三愿即还人中不高不下处托生【胜天王经佛自説云八十种好者五十八章下不高不下随众生乐】四愿童真出家如法奉戒【道宣律师感应记清净梵行修童真业】五愿不堕流俗之僧凭此誓心以策西暮今书丹款仰乞证明陵和南
　　补【玉台新咏童謡云洛中女子莫千妖前至三月抱胡腰论边境事书】
　　【京防易传有父母兄弟妻子官鬼尊爻旧唐书吕才传禄命书犯勾绞六害背驿马三刑当此生者并无官爵荅诸求官人书】


　　徐孝穆集笺注巻三
　　钦定四库全书
　　徐孝穆集笺注巻四　　　　陈　徐陵　撰
　　呉江呉兆宜注
　　序
　　王台新咏序【晋陆机塘上行发藻玉台下注玉台以喻妇人之身】
　　凌云概日由余之所未窥【海録碎事凌云台魏文帝黄初三年筑又燕昭王好神仙仙人甘宙与王登握日之台史记秦本记戎王使由余麦聘穆公示以宫室引之登三休之台　顾樵曰周书宣帝既灭北齐诏曰伪齐或穿池运石为山学海或层台累构概日凌云】万户千门张衡之所曽赋【张衡西京赋闬庭诡异门千户万】周王璧台之上【穆天子传盛姬盛柏之子也天子赐之上姬之长是曰盛门天子乃为之台是曰重璧之台】汉帝金屋之中【汉武故事帝为胶东王年数岁长公主问曰儿欲得妇否曰欲得指阿娇好否帝曰若得阿娇当作金屋贮之】玉树以瑚作枝珠帘以玳瑁为柙【汉武故事上起神屋前庭植玉树以瑚为枝碧玉为叶花子青赤以珠玉为之空其中如小铃鎗鎗有声又以白珠为帘玳瑁柙之】其中有丽人焉其人也五陵豪族【见为王仪同表】充选掖庭【后汉皇后纪纶汉法常因八月算民遣中大夫与掖庭丞及相工于洛阳郷中阅视良家童女年十三以上二十以下姿色端丽合法相者载还后宫】四姓良家【北史魏文帝宏雅重门族以范阳卢敏清河崔宗伯荣阳郑羲太原王琼四姓衣冠所推咸纳其女以充后宫　樵曰后汉书明帝时外戚樊氏郭氏殷氏马氏是为四姓小侯非列侯故曰小侯】驰名永巷【史记范雎传雎见昭王佯为不知永巷而入其中正义曰永巷宫中狱名也宫中有长巷故名焉后改名掖庭】亦有颍川新市【晋书明穆庾皇后颍川鄢陵人后美姿仪后汉书光烈阴皇后南阳新野人帝常叹曰娶妻当得阴丽华按新市未详】河间观津【三辅黄图列仙传曰钩弋夫人姓赵氏河间人右手钩巻姿色佳丽武帝反其手得玉钩而手展汉外戚传孝文窦皇后家在清河亲早卒葬观津师古曰观津清河之县也】本号娇娥【未详按左思娇女诗左家有娇女皎皎颇白晢】曽名巧笑【中华古今注殷巧笑魏文帝宫人始作紫粉拂面】楚王宫内无不推其细腰【后汉马廖传楚王好细腰宫中多饿死】魏国佳人俱言讶其纤手【诗魏风掺掺女手可以缝裳】阅诗敦礼非直东隣之自媒【宋玉登徒子好色赋臣东家之子嫣然一笑惑阳城迷下蔡然此女登墙闚臣三年至今未许也　樵曰司马相如美人赋臣之东隣有一女子云髪丰艳蛾眉皓齿欲留臣而共止登垣而望臣三年于兹矣臣弃而不许】婉约风流无异西施之被教【越絶书美人宫周五百九十步土城者陆门二水门一今北坛利里邱土城句践所习教美女西施郑旦宫台也女出于苎萝山】弟兄协律自小学歌【见答长孺书】少长河阳由来能舞【汉五行志成帝为防行出逰常与富平侯张放俱称富平侯家人过河阳主作乐见舞者赵飞燕而幸之】琵琶新曲无待石崇【晋石崇王明君辞序昔公主嫁乌孙令琵琶马上作乐以慰其道路之思其送明君亦尔也其造新曲多哀怨之声故序之】箜篌杂引非因曹植【汉书塞南越祷祠太乙后土使乐人侯调作坎侯乐府有曹植箜篌引】传鼔瑟于杨家【汉杨恽传恽报孙会宗书曰家本秦也能为秦声妇赵女也雅善鼓瑟】得吹箫于秦女【列仙传箫史者秦穆公时人善吹箫能致孔雀白寉穆公女弄玉好之公乃妻焉共随凤去】至若宠闻长乐陈后知而不平【汉武故事建章长乐宫皆辇道相属悬栋飞阁不由径路　树谷曰汉书卫子夫为平阳主讴者帝祓霸上还过平阳主既饮讴者进帝独恱子夫帝起更衣子夫侍尚衣轩中得幸还坐驩甚主因奏子夫送入宫陈皇后闻子夫得幸防死者数焉后遂立为皇后】画出天仙阏氏览而遥妬【桓谭新论陈平为髙帝解平城之围言汉有好丽美女为道其容貌天下无有今困急已驰便归迎取欲进与单于单于见此人必大好爱之爱之则阏氏日以逺疎不如及其未到令汉得脱去去亦不持女来矣阏氏妇女有妒媔之性必憎恶而事去之】且如东隣巧笑来侍寝于更衣【注见上】西子防颦将横陈于甲帐【庄子师金曰西施病心而矉其里之丑人见而美之归亦捧心而矉其里之富人见之坚闭门而不出贫人见之挈妻子而去之走司马相如好色赋花容自献玉体横陈汉武故事以琉璃珠玉明月夜光杂错天下珍宝为甲帐其次为乙帐甲以居神乙以自御】陪游馺娑骋纤腰于结风【关中记建章宫中有馺娑殿拾遗记每轻风至飞燕殆欲随风入水帝以翠缨结飞燕之裾　树谷曰傅毅舞赋序激楚结风阳阿之舞】长乐鸳鸯奏新声于度曲【见杂曲】妆鸣蝉之薄鬓【中华古今注魏文帝宫人絶所爱者有莫琼树始制为蝉鬓望之缥缈如蝉翼故曰蝉鬓】照堕马之垂鬟【后汉梁冀传冀妻孙寿色美而善为妖态作愁眉啼妆堕马髻折腰步龋齿笑以为媚惑】反插金钿【龙辅女红余志魏文帝陈巧笑挽髻别无首饰惟用圆顶金簪一只插之文帝目曰云黯霭兮金星出呉筠诗莲花衔青雀宝粟钿金虫】横抽宝树【后汉舆服志皇后步揺以黄金为山题贯白珠为桂枝相缪一爵九华】南都石黛【梁书天监中诏宫中作白妆青黛眉　樵曰留青日记广东始兴县溪中出石墨妇女取以画眉名画眉石】最发双蛾【古今注魏宫人好画长眉令作蛾眉惊鹤髻】北地燕脂【古今注纣以红蓝花汁凝作燕脂以燕国所生故曰燕脂涂之作桃花妆】偏开两靥【曹植洛神赋靥辅承权注靥笑靥权颊也】亦有岭上仙童分丸魏帝【顔脩内传桥顺二子曰璋曰瑞师事仙人卢子基于隆虑山栖霞谷服飞龙药一丸千年不饥故魏文帝诗曰西山一何髙髙髙殊无极上有两仙童不饥亦不食与我一丸药光耀有五色服药两三日身轻生羽翼】腰中宝凤授厯轩辕【汉律厯志黄帝使泠纶取竹嶰谷制十二筩以听凤之鸣其雄鸣为六雌鸣亦六以比黄钟之宫　樵曰汉书注凤鸟氏为厯正轩辕黄帝受河图作甲子岁记甲寅日记甲子】金星与婺女争华麝月共嫦娥竞爽【顾野王诗妆罢金星出晋杜预曰婺女为已嫁之女织女为处女梁简文帝诗约黄能效月裁金巧作星张正见艳歌行裁金作小靥散麝起防黄酉阳杂俎近代妆尚靥如射月曰黄星靥靥钿之名葢自孙呉邓夫人也王充论衡羿请不死药于西王母羿妻嫦娥窃以奔月　樵曰史记婺女四星天少府也主布帛裁制嫁娶】惊鸾冶袖时飘韩掾之香【北堂书钞宏赋云舞回鸾以纡袖世说韩寿美姿容贾充辟以为掾充女于青琐中见寿恱之与之通充见女盛自拂拭又闻夀有异香之气是外国所贡一着人衣厯月不歇充疑夀与女通取左右婢考问之婢以状言充秘之以女妻夀】飞燕长裾宜结陈王之佩【西京杂记赵飞燕立为皇后其弟合徳上遗织成裾陈思王植洛神赋愿诚素之先达兮解玉佩以要之】虽非图画入甘泉而不分【汉外戚传李夫人少而早卒武帝怜闵焉图画其形于甘泉宫】言异神仙戏阳台而无别【宋玉髙唐赋昔者先王尝游髙唐怠而昼寝梦见一妇人曰妾巫山之女也为髙唐之客闻君逰髙唐愿荐枕席王因幸之去而辞曰妾在巫山之阳髙邱之岨旦为朝云暮为行雨朝朝暮暮阳台之下】真可谓倾国倾城【见杂曲】无对无双者也【古诗为焦仲卿作作精妙世无双】加以天情开朗逸思雕华妙解文章尤工诗赋琉璃砚匣终日随身【陆机书在平原常案行曹公器物书刀五枚琉璃笔一枝】翡翠笔牀无时离手【艺文类聚傅曰汉末一笔之匣缀以随珠文以翡翠树萱录南朝呼笔管为牀】清文满箧非惟芍药之花【傅统妻芍药花颂芍药植此前庭晨润甘露昼晞阳灵梁武帝宛转歌欲题芍药诗不成】新制连篇宁止蒲萄之树【未详】九日登髙时有縁情之作万年公主非无诔德之辞【魏文帝与钟繇九日送菊书九为阳数而日月并应俗嘉其名以为宜于长久故以享宴髙会陆机文赋诗缘情而绮靡晋书武帝左贵嫔讳芬思之妹也少好学善缀文名亚于思常作菊花颂曰英英丽质禀气灵和春茂翠叶秋耀金华及帝女万年公主薨帝痛悼不已诏芬为诔】其佳丽也如彼其才情也如此既而椒房宛转【汉官仪皇后所居殿曰椒房以椒和泥涂壁故名温暖而香辟除恶气又取蕃实之义】柘馆阴岑【汉书班婕妤赋痛阳禄与柘馆兮仍襁褓而离灾　烟曰三辅黄图柘观在上林苑】绛鹤晨严【江总集为陈六宫谢表鹤籥展唘】铜蠡【一作铺】昼静【未详按孟子以蠡汉赵岐注追钟钮也钮磨齿处深矣蠡欲絶之貌也】三星未夕不事怀衾【诗嘒彼小星三五在东又抱衾与裯】五日犹赊谁能理曲【初学记汉律吏五日得一下沐言休息以洗沐也树屏曰枚乗杂诗当户理清曲　樵曰诗五日为期】优游少托【古逸诗孔子去鲁歌曰葢优哉游哉聊以卒岁】寂寞多间【汉扬雄传京师为之语曰惟寂莫自投阁】厌长乐之疎钟【见谢敕赐啓　樵曰三辅黄图钟室在长乐中】劳中宫之缓箭【见与杨仆射书】轻身无力怯南阳之捣衣【庾仲雍荆州记秭归县有屈原宅女须庙捣衣石犹存　树屏曰古诗闺中有一妇捣衣寄逺人】生长深宫笑扶风之织锦【藏荣绪晋书窦滔妻苏氏善属文苻坚时滔为秦州刺史被徙流沙苏氏思之织锦为回文诗寄滔循环宛转以读之辞甚凄惋】虽复投壶玉女【神异经东王公与玉女投壶枭而脱误不接者天为之笑开口流光今电是也】为欢尽于百骁【西京杂记郭舍人善投壶以竹为矢激矢令还一□百余反谓之为骁】争博齐姬【未详按晋胡贵嫔传贵嫔讳芳奋之女也武帝尝与樗蒱争矢遂伤上指帝怒曰此固将种也】心赏穷于六箸【鲍宏傅塞经各投六箸行六棊故用博陆用十二棊六棊白六棊黑所掷骰谓之琼琼有五彩色故谓之五塞　树声曰国策苏秦说秦王曰临淄甚富而实其民无不鬭鸡走狗六博阘防说文六博局戏也六箸十二棊乌胄所作】无怡神于暇景惟属意于新诗可得代彼萱苏防蠲愁疾【魏王朗与魏太子书萱草忘忧睾苏释劳无以加也】但往世名篇当今巧制分诸麟阁【三辅黄图麒麟阁在未央宫左汉萧何建以藏秘书】散在鸿都【后汉蔡邕传邕对曰鸿都篇赋之文可且消息　樵曰后汉书元和元年置鸿都门学】不借篇章无由披览于是然脂暝冩【魏志刘馥传夜然脂照城外树提伽经庶人然脂诸侯然蜜天子然漆】弄墨晨书撰录艳歌凡为十巻曾无参于雅颂亦靡滥于风人泾渭之间若斯而已【三秦记泾水出开头山至髙陵县而入渭与渭水合流三百里清浊不相杂】于是丽以金箱【北史齐衡阳王钧尝手自细书五经置巾箱中】装之宝轴【随牛集请开献书表刘裕平姚收其图籍五经子史才四千巻皆赤轴青纸文字古拙】三台妙迹龙伸蠖屈之书【汉官仪尚书为中台谒者为外台御史为宪台谓之三台系辞尺蠖之屈以求伸也龙蛇之蛰以存身也　烟曰宣和书谱皇象字休明广陵人官至侍中工八分篆草世以书圣称以比龙蠖蛰啓伸槃腹行】五色花笺河北胶东之纸【邺中记石虎诏书以五色纸着鳯凰口中令衔之飞下端门桓伪事诏平准作青赤缥绿桃花纸使极精令连作之】髙楼红粉【古诗盈盈楼上女皎皎当窗牖娥娥红粉妆纤纤出素手】仍定鲁鱼之文【抱朴子书字之譌有写鲁为鱼写帝为虎】辟恶生香【鱼豢典畧芸台香辟纸鱼蠧故藏书台称芸台】聊防羽陵之蠧【穆天子传仲秋甲戌天子东游次雀梁因蠧书于羽陵】灵飞六甲髙擅玉函【汉武内传帝受西王母真形六甲灵飞十二事帝盛以黄金几封以白玉函】鸿烈仙方长推丹枕【博物志刘徳治淮南王狱得枕中鸿宝秘书及子向咸而竒之信黄白之术可成谓神仙之道可致按鸿烈解今淮南子是】至如青牛帐里【录异传武都郡立大特祠是大梓牛神也今俗画青牛障是】余曲未终朱鸟窗前【博物志王母降于九华殿王母索七桃以五枚与帝母食二枚时东方朔窃从殿南厢朱鸟牖下窥母母谓帝曰此窥牖小儿常三来盗我桃】新妆已竟方当开兹缥帙【后汉杨厚传厚祖父春诫子统曰吾绨袠中有先祖所传秘记为汉家用尔其修之晋中经簿盛书用皁缥囊布里书函中皆有香囊】散此滔绳【刘向别录孙子书以杀青简编以缥丝绳】永对玩于书帷【汉董仲舒传孝景时为博士下帷讲诵】长循环于纤手岂如邓学春秋儒者之功难习【未详按后汉书明徳马皇后好读春秋】窦传黄老金丹之术不成【汉书窦皇后景帝母也好黄帝老子之言帝及诸窦不得不读老子皆遵其术晋灼曰道家言治丹砂令变化可铸为黄金】固胜西蜀豪家托情穷于鲁殿【尚瑗曰蜀志刘琰为车骑将军车服饮食号为侈靡侍婢数十能为声乐悉教诵读鲁灵光殿赋】东储甲观流咏止于洞箫【汉成帝纪元帝在太子宫生甲观画堂为世嫡皇孙　树本曰汉王襃传元帝为太子嘉襃所为洞箫颂令后宫贵人左右皆诵读之】娈彼诸姬【诗娈彼诸姬与之谋】聊同弃日【晋陶潜戒子书见贤思齐不宜忽略以弃日也】猗与彤管【诗静女其娈贻我彤管】丽以香奁
　　碑
　　司空徐州刺史侯安都德政碑
　　岩岩天柱大矣周山之峯【见与陈司空书】桓桓地轴壮哉昆仑之阜【博物志昆仑山北地转下三千六百里有八幽都方三十万里地下有四柱四柱广十万里地有二千六百轴犬牙相举】三光悬而不坠【见劝进表】九土镇以无疆【张衡思赋思九土之殊风】承干合徳之君则天体元之后所以并咨四镇【舜典帝曰咨四岳】咸建吾臣【见论语】业配苍只【尔雅春为苍天杨泉物理论地者其神曰只】功成防县【兆宫曰谢朓诗霸功兴防县】至于流名雅颂着美风诗年代悠然寂寥无纪其能继兹歌咏者司空侯使君乎自文昭武穆【见劝进表】胙土开家【左传众仲曰胙之土而命之氏易开国承家】濮水盛其衣簪荣波分其绪秩【卫康叔世家周公旦以成王命封康叔为卫君居河淇间故殷墟夷王命卫为侯嗣君五年更贬号曰君独有濮阳朝于魏魏世家安邑近秦于是徙治大梁无忌谓魏王曰决荥泽水灌大梁大梁必亡】仁义之道夷门美于大梁【信陵君传魏有隠士曰侯嬴为大梁夷门监者公子欲厚遗之不肯受曰臣脩身洁行数十年决不以监门困故而受公子财】儒雅之风司徒重于强汉【后汉侯霸传霸明习故事收录遗文毎春下寛大之诏奉四时之令皆霸所建也建武中为大司徒】自通人许劭托命于江湖【后汉书许劭有髙名好覈论乡党人物每月辄更其品题故汝南俗有月旦评焉或劝之仕对曰方今小人道长王室将乱我欲避地淮海以全老幼乃南到广陵徐州刺史陶谦礼之甚厚劭不自安复投扬州刺史刘繇及孙防平呉劭与繇南奔豫章而卒】髙士袁忠寄身于交越【后汉书袁忠闳弟也初平中为沛相及天下大乱弃官客会稽上虞后孙防破防稽忠复浮海南投交阯】俱违建安之难【后汉书献帝兴平二年三月李傕胁帝幸其营焚宫室郭汜攻李傕矢及御前明年正月改元建安】独处衡山之阳【盛之荆州记衡山者五岳之南岳也至于轩辕乃以灊霍之山为其副焉本传安都宇成师始兴曲江人也为郡着姓】祖天资秀杰世载雄豪卓富拟于公侯【史记货殖传秦破赵迁卓氏之蜀即铁山鼔铸运筹算贾滇蜀民田池射猎之乐拟于人君】班佃必于旌鼓【汉书班壹避地于楼烦致马牛羊数千羣以财雄边出入弋猎旌旗鼔吹年百余岁以寿终】父光禄大夫【南史本传父捍少仕州郡以忠谨称安都贵为光禄大夫始兴内史】邑里开通徳之门【后汉郑传国相孔融深敬于告髙密县为广开门衢令容髙车号通徳门】州乡无抗礼之客【汉窦婴传每朝议太事列侯莫敢与抗礼】自茫茫禹迹【左传虞人之箴曰芒芒禹迹画为九州】赫赫宗周【见诗】家灭骊戎国亡夷羿【见与王僧辩书】我髙祖武皇帝迎河图于浪泊【见为陈武帝书】括地象于炎州【楚辞嘉南州之炎徳按括地志书名也　锷曰河图括地象纬书名也见后汉曹襃传】南兴涿鹿之师北问共工之罪【五帝本纪黄帝与蚩尤战于涿鹿之野遂禽杀蚩尤又舜流共工于幽陵以变北狄】天生宰辅尧年致白虎之祥【帝王世纪扶始以季秋下旬梦白帝遗马祖而升邱见白虎其上有感已而生臯陶于曲阜】神赐英贤殷帝感苍龙之杰【天官书东宫苍龙有尾箕星庄子傅说得之以相武丁奄有天下乗东维骑箕尾而比于列星】公亦观时伫圣啸咤风云跪开黄石之书【见谏罢道书】髙咏池之野【穆天子传天子西征至于池天子三日休于池之上乃奏广乐而归是曰乐池】沈吟梁甫自比管仲之才【见与王僧辩书】惆怅莘郊久负伊生之叹【见与宗室书南史安都工隶书能鼓琴涉猎书传为五言诗颇清靡】自强敌侵华羣蛮纵轶后臯桂部之地【陈书武帝纪髙州刺史李迁仕据大臯又大宝元年帝发始兴次大庾岭大破路养军】四战五达之郊【燕世家乐间曰赵四战之国其民习兵不可攻详与宗室书】郡境贤豪将谋御难长者佥论推公主盟义士雄民星罗雾集【张协赋棊布星罗扬雄封事雾集雨散】公既膺五聘【殷本纪伊尹处士汤使人聘迎之五反然后肯徃】方启六韬【小学绀珠文武龙虎豹犬为六韬】率是骁徒仍开岭峤【南史本传从武帝攻蔡路养破李迁仕克平侯景并力战有功封富川县子】自大讨潇湘【晋汉春秋氐池县大栁谷口有苍石立水中其文曰大讨曹楚地记巴陵潇湘之渊在九江之间今岳州巴陵县即楚之巴陵汉之下隽也南史陈武帝受禅王琳立梁永嘉王萧庄于郢州】同兹樊郦【樊哙郦商也见汉书】下军违命【左传晋侯伐秦荀偃令曰鸡鸣而驾塞井夷灶唯余马首是瞻栾黡曰晋国之命未有是也余马首欲东乃归下军从之乃命大还晋人谓之迁延之役】上策不宣【汉英布传薛公对曰布反不足怪也使布出于上计山东非汉之有也出于中计胜负之数未可知也出于下计陛下安枕而卧矣】败我王师受拘劲盗大陈格于文祖咸秩具神【见书】率土依风羣灵禀朔公亦忠为令徳【左传君子曰忠为令徳】天纂之谋呉帐斯开【汉袁盎传呉王濞反盎使呉见守从史饮醉西南陬卒乃以刀决帐道从醉卒直出】卫门无拥【左传呉人藩卫侯之舍】虽复季孙还鲁【左传昭公十三年晋人执季孙韩宣子使叔鱼归季孙平子先归恵伯待礼】随武济河【见与王僧辩书】国庆民安相俦匪若即授使持节开府仪同三司丹阳尹【通考凡前代帝王所都皆曰尹注南朝曰丹阳尹】昔光武不尤于冯异穆公深礼于孟明终报王官之师遂举咸阳之地【后汉书冯异收散卒设伏与赤眉战大败之于崤底降玺书劳异曰始虽垂翅回谿终能奋翼渑池可谓失之东隅收之桑榆赤眉降异威行关中左传秦伯伐晋济河焚舟取王官及郊遂自茅津济封殽尸而还遂霸西戎用孟明也】斯乃圣主之宏略而名臣之逺图者焉【本传安都与周文育西讨王琳文育亦自豫章至时两将俱行不相统摄因部下交争稍不平王琳至弇口安都乃悉众徃沌口以御之合战安都等败与周文育徐敬成并为琳囚总以一长缫系之置于防下令宦者王子晋掌视之安都等许赂子晋乃还都自劾诏并赦之复其官爵寻为丹阳尹后王琳入齐安都讨琳余党所向皆下】皇帝以陶唐啓国致玉版于河宗【帝王世纪尧帅诸侯羣臣沈璧于洛河受图书穆天子传天子授河宗璧河宗伯天受璧西向沈璧于河再拜稽首】颛顼承家佐金天于江水【帝王世纪少昊金天氏降居江水颛顼生十年而佐少昊二十而登帝位】经纶草昧定鼎之业居多【左传王孙满曰成王定鼎于郏鄏】缔构权舆断鼇之功相半【见与杨仆射书树声曰陈文帝纪武帝之讨王僧辩也先召帝与谋时僧辩壻杜龛据呉兴武帝宻令帝还长城立栅备之龛遣将杜泰掩至帝部分益明及武帝遣周文育讨龛帝遣将军刘澄蒋元举攻下龛周文育侯安都败于沌口武帝诏帝入总军政寻命率兵城南皖】固以英声驰于海外信义感于寰中主器攸归【系辞主器者莫若长子】当璧斯在【见劝进表】公于是抗表长信【汉霍光传卫太子孙号皇曽孙在民间咸称述焉光与丞相敞等上奏皇太后诏曰可是为孝宣皇帝详谢赉赐啓】清宫未央【汉文帝纪使太仆婴东牟侯兴居先清宫奉天子法驾迎代邸皇帝即日夕入未央宫】从亿兆以归心引公卿而定防驰轻轩于軨轕【见与王太尉书】奉侍驾于中都七庙之基于焉永固【书七世之庙可以观徳】万邦之本由此克宁【书民惟邦本本固邦宁本传太后以衡阳王故未肯下令安都按剑上殿曰太后出玺叉手解文帝髪推就防次仍别奉中防迎衡阳献王昌中流而杀之】乃复进公司空南徐州刺史于是镇之以清静【汉曹参传载其清静民以宁壹】安之以惠和【后汉左雄传疏曰守相长吏惠和有显效者可就増秩勿使移徙非父母防不得去官】望杏敦耕【月令杏花生种百谷】瞻蒲劝穑【吕氏春秋冬至五旬七日菖始生菖者草之先者也于是始耕】室歌千耦【诗十千维耦】家喜万钟【见孟子】陌上成阴【乐府题有陌上桑】桑中可咏【诗期我乎桑中】春鹒始啭【说文黄鹂仓庚也鸣即蚕生】必具笼筐【晋仪礼志皇后亲蚕公主及诸命妇皆步揺衣青各载筐钩从蚕】秋蟀载吟【月令注引俚谚蜻蛉鸣衣裘成蟋蟀鸣嬾妇惊】竞鸣机杼或肃拜灵祀【晏子齐大旱公召羣臣问以祠灵山】躬曕舞雩【周官司巫若国大旱则率巫而舞雩】去驾拥于风尘还旌阻于飘沐京坻岁积非劳楚堰之泉【诗如坻如京一统志芍陂在凤阳府即安丰塘也乃楚相孙叔敖所筑】仓廪年丰无用秦渠之水【汉沟洫志韩欲疲秦使郑国说秦令凿泾水秦觉之国曰臣为韩延数岁之命为秦建万世之功遂成之名郑国渠】虽复东过小县夏雨逐其轻轮【后汉书百里嵩为徐州刺史境内旱嵩行部车所经甘雨辄降】南渡沧江秋涛弭其张盖【枚乗七发将以八月之望观涛乎广陵之曲江江涌而涛起其始起也洪淋淋焉若白鹭之下翔其少进也浩浩溰溰如素车白马惟葢之张】固不得同年而语矣若夫听采民讼昏晓必通召引轩櫺躬亲辩决立受符于前案【未详按汉酷吏传左冯翊缺上欲征严延年符已发为其名酷复止】无留诺于后曹【北堂书钞魏孟康为农太守事无留诺　树谷曰汉萧育传育为茂陵令扶风召诣后曹以职事对育曰萧育杜陵男子何诣曹也】接务髙城之中非异甘棠之下【燕世家召公巡行郷邑有棠树决狱政事其下】欣欣美俗济济都尘以贾琮郭贺之风【后汉书冀州刺史贾琮旧制传车骖驾垂赤帷裳琮曰刺史当广视逺听纠察美恶岂可垂帷裳以自蔽乎命御者搴之郡县闻风震悚又荆州刺史郭贺多异政明帝赐以三公冕旒敕行部去襜帷露冕使百姓见其容服】行建武永平之化【范蔚宗明帝纪论后之言事者莫不先建武永平之政】于是州民散骑常侍王玚等【南史王玚字子瑛梁元帝时位太子中庶子陈武帝入辅以为司徒左长史】拜表宫阙请扬兹美化树彼髙碑民欲天从【语见书】允膺丝诰铭曰
　　郁郁三象茫茫九州【见上】绵天渗漉【司马相如封禅文滋液渗漉】浃地防刘赫矣髙祖爰清国讐元勳佐命力牧封侯【帝王世纪黄帝得风后于海隅登以为相得力牧于大泽进以为将本传武帝谋袭王僧辩惟与安都定计徐嗣徽任约等引齐冦至安都屡破之以功进爵为侯】亦既旋归拜家有晖宫亭蠡浦旧翅髙飞【本传复其官爵出为南豫州刺史攻王琳将曹庆常爱众安都自宫亭湖出松门蹑爱众后破之余众悉平　炯曰荆州记宫亭湖即彭蠡泽也谓之彭泽湖一名汇泽】电巻劲寇风行国威【呉张纮传注引呉书曰纮述防平定三郡风行草偃】文身被髪【谷梁传呉祝髪文身】作贡来绥我皇纂武攀号东序【顾命东序西向】谒渭同周【齐世家西伯将出猎卜之曰所获非龙非彲非熊非罴所获霸王之辅果遇太公于渭之阳】迎门惟吕【顾命成王崩俾爰齐侯吕伋以二干戈虎贲百人逆子钊于南门之外本传还军至南皖而武帝崩安都随文帝还朝乃与羣臣议翼奉文帝】流矢为暴【天官书项羽拔钜鹿枉矢西流】欃枪斯举【尔雅彗星为欃枪】惵惵苍黎【老子圣人在上天下惵惵为天下浑其心注惵惵常恐惧也】危危刀俎【见与杨仆射书】自我徂征妖氛克平爰驱犬彘实翦长鲸【见劝进表】北震巢浦南俘灌城【侯瑱传以瑱为都督侯安都等并焉王琳引合肥漅湖之众舳舻相次而下合战琳军少却本传刘异拥据东阳安都躬自接战为流矢所中血流至踝乗舆麾军属夏潦水涨安都引船入堰栖舰与异城等异奔晋安虏其妻子振旅而归仍还本镇吏人表请立碑诏许之】青羌巻介赤狄回兵【见劝进表】蹈舞难喻歌謡靡宣【班固东都赋下舞上歌蹈徳咏仁】曰我黎庶俱祈上【扬雄廿泉赋惟汉十世将郊上】山移两越【见与王僧智书】海变三田【见与杨仆射书】公为上相复倍斯年
　　广州刺史欧阳頠徳政碑
　　弱水导其洪源轩台表其增殖【山海经昆仑之邱有弱水之川环之又西王母之山有轩辕台】懿哉少府师储皇于二京【汉儒林传欧阳生字和伯千乗人也至曽孙髙子阳为博士髙孙地余长宾以太子中庶子授太子后为博士论石渠元帝即位地余侍中贵幸至少府地理志千乗郡属青州】盛矣司徒传儒宗于九世【后汉欧阳歙传歙字正思乐安千乗人也自欧阳生传伏生尚书至歙八世皆为博士学为儒宗世祖即位为河南尹建武六年拜扬州牧八年征为大司徒】广陵邕邕族擅江右【未详】渤海赫赫名重洛阳【晋书欧阳建字坚石世为冀方右族擅名北州时人为之语曰渤海赫赫欧阳坚石厯山阳令尚书郎冯翊太守】若夫岳镇龙蟠【周官荆山之镇山曰衡山详劝进表】星悬鹑火【左传咮为鹑火注鹑火南方栁星也】衡山诞其髙徳湘水降其清辉千仭孤标【晋书裵頠曰和峤森森如千丈松】万顷无度【后汉郭泰传泰曰叔度汪汪若千万顷波澄之不清混之不浊】年当小学【曲礼人生十年曰幼学】志冠成童【内则成童舞象】因孝为心欲仁成体【本传頠字靖世长沙临湘人也为郡豪族少质直有思理以言行着于岭表】屯骑府君早弃荣禄易箦之　【檀弓曽子寝疾日病元起易箦】几将毁终【礼记毁不灭性不以死伤生也】不杖之言【丧服小记庶子不以杖即位】深非通制遗赀巨万富拟倚顿【汉货殖传倚顿用　盬盐起与王者埒富】裁变槐榆并赈宗戚南茨大麓【舜典纳于大麓注麓山足也】北眺清湘得性于橘洲之间【寰宇记橘洲在长沙县西南四里江中时有大水洲渚皆没此洲独存湘中记谚曰昭潭无底橘洲浮】披书于杏坛之上【庄子渔父篇孔子游乎淄帷之林休坐乎杏坛之上弟子读书孔子歌鼔琴】三冬文史【见让左仆射表】五经纵横【见与宗室书】频致嘉招确乎难拔【本传父防哀毁甚至家产累积悉让诸兄庐于麓山寺傍专精习业博通经史】既而帝啓黄枢神亡赤伏【见让表】天地崩霣川冡沸腾【诗百川沸腾山冡崒崩】羣悍酋豪更为祸乱朝披羽檄【汉书髙祖曰吾以羽檄召天下】夜照爟烽【晋天文志轩辕西四星曰爟爟者烽火之神也】浴铁蔽于山原【晋建武故事王敦死秘不发丧贼皆重铠浴铁】摐金骇于楼堞【司马相如子虗赋摐金鼔吹鸣籁】公疲兵屡出独据胡牀【曹瞒传操与马超战超等掩至操恚犹坐胡牀未起】勍贼重围尚凭书几【九州春秋孔融为北海太守为袁谭所攻流矢雨集融凭几安坐】扬灰既散【论衡杨璇为零陵太守时桂阳贼起璇乃置马车数十乗以囊盛石灰于车上乃会战从风扬灰向贼遂大破之】驾棒将军【抱朴子呉遣将军讨山贼贼中有善禁者每交战官军刀刄皆不得拔将军乃多作劲木白棓击之禁不得行因而克贼】咸克凶渠以保衡服【本传梁左衞将军兰钦少与頠善故頠常随钦征讨南征夷獠禽陈文育所获不可胜计大献铜鼔累代所无頠预其功时湘衡界五十余防不賔敇衡州刺史韦粲讨之粲委頠为都督悉皆平殄】常以二主蒙尘【见答王太尉书】三光掩曜【班固典引经纬乾坤出入三光注三光日月星也】出入逾于尝胆【呉越春秋越王念复呉仇愁心苦志悬胆于户出入尝之】殷忧独其抚心【汉酷吏传大将军光因举手自抚心曰使我至今病悸】不治第宅深符去病【汉霍去病传上为治第令视之对曰匈奴不灭无以家为也】志枭羣丑弥同越石【晋书刘琨字越石与亲故书曰吾枕戈待旦志枭逆虏】自禹圭既锡【见劝进表】尧玉已传【帝王世纪尧赐舜以昭华之玉】物变讴謡风移笙管商周之际孤竹尚其哀歌【伯夷传武王已平殷乱天下宗周伯夷叔齐义不食周粟隠于首阳山采薇而食之及饿且死作歌】曹刘之间苏子犹其狂哭【魏苏则传则字文思扶风武功人也则及临淄侯植闻魏氏代汉皆发服悲哭本传侯景构逆粲自解还都征景以頠监衡州及陈武帝入援都頠乃深自结托迁頠为始兴内史元帝承制以始兴郡为东衡州以頠为刺史】况番禺连帅实谓宗枝迷我天机目窥梁鼎以公威名本重逼统前军干数难违剥象终悔髙祖永言惟旧弥念奇功即训皇家深朝纪槛车才至【见移文】舆榇已焚【左传许男面缚衔璧大夫衰绖士舆榇楚子问诸逢伯对曰昔武王克商防子啓如是武王亲释其缚受其璧而祓之焚其榇礼而命之使复其所】祝史妖于夷吾【左传晋侯改共太子秋狐突适下国遇太子太子使登仆而告之曰夷吾无礼余得请于帝矣将以晋畀秦秦将祀余对曰臣闻之神不歆非类民不祀非族君祀毋乃殄乎且民何罪失刑乏祀君其图之君曰诺吾将复请七日新城西偏将有巫者而见我焉许之遂不见及期而徃告之曰帝许我罚有罪矣敝于韩】坛延于井伯【左传晋执虞公及井伯以媵秦穆姬本传萧勃在广州頠委质于勃及勃度岭出南康以頠为前军都督周文育破禽之送于武帝释而礼之】绸缪安乐造次訏谋爰珥丰貂允光金蟪【汉官云秦置散骑又置中常侍汉因之皆银珰附蝉为文貂尾为饰谓之貂珰殇帝改施金珰】但八桂之上【山海经桂林有八树在番禺东】蛮夷不宾九疑之阳【山海经南方苍梧之邱苍梧之川其中有九疑山在长沙零陵界】兵凶岁积以公昔在衡臯深留夙爱仁恩可以怀猛兽【后汉童恢传恢琅邪姑幕人少仕州郡为吏民常为虎害乃捕二虎恢咒虎曰若杀人者当垂头伏罪自知非者当号呼称寃一虎低头闭目即时杀之一虎视恢鸣吼即时解释吏人为之歌颂】威名可以惧啼儿【南史刘胡传胡为越骑校尉蛮畏之小儿啼语云胡来即止】乃授持节散骑常侍【本传不载】衡州刺史【本传萧勃死后岭南乱頠有声南土且与武帝有旧乃授南安将军衡州刺史封始兴县侯】我皇帝从唐侯以国【见劝进表】屈啓筮而承家【汉文帝纪髙后崩大臣遂使人迎代王代王卜之占曰大横庚庚余为天王夏啓以光】一恭宝祚开定江沔三改璇衡苞罗湘峡昔中宗屈申于处仲【晋书王敦字处仲元帝永昌元年三月敦据石头拥兵不朝帝遣使谓敦曰公若不忘本朝于此息兵则天下尚可共安如其不然朕当归琅邪以避贤路按元帝庙号中宗】髙祖遗恨于平城【见玉台新咏序】汉武承基方通沙塞【汉卫青传大将军青凡七出撃匈奴】晋明绍运裁平姑孰【晋书明帝太宁元年四月敦谋簒位自武昌移镇姑孰二年六月加司徒王导大都督扬州刺史督诸军讨敦敦复反秋七月至江宁帝亲征破之敦死众溃】方其盛业绰有光前践祚之初进公位征南将军【本传文帝即位进号】广州刺史又都督东衡州【本传作交广等隋书扬州南海郡始兴县注齐曰正阶梁改名焉又置安逺郡置东衡州】二十【本书作十九】州诸军事宜公乃务是民天【汉书郦食其曰民以食为天】敦其分地火耕水耨【货殖传楚越之地地广人稀饭稻羮鱼或火耕而水耨】弥亘原野盗贼皆偃工贾竞臻鬻米商盐盈衢满肆新垣既筑外户无扄【礼运故外户而不闭】脂脯豪家钟鼎为乐【见与王僧辩书】扬袪洒汗振雨流风【苏秦传临菑之涂举袂成幕挥汗成雨】市有千金之租【汉髙五王传主父偃言齐临菑十万户市租千金】田多万箱之咏【诗乃求万斯箱】僧释慧羡等来朝绛阙备啓丹诚乞于大路康庄式刋丰琰庶樊卿宝鼎复述台司之功【后汉窦宪传南单于于漠北遗宪古鼎其旁铭名仲山甫鼎潜夫论仲山甫姓樊字穆仲封于南阳】羊叟髙碑更纪征南之徳【晋书加羊祜征南大将军详与李那书】于是跪开黄素【扬雄荅刘歆书天下上计孝亷及内郡街卒防者常把三寸弱翰笔赍黄素三尺以问其异语】爰登紫泥【西京杂记汉以武都紫泥为玺室】鉴此诚祈皆如所奏乃诏庸臣为其铭曰
　　赫赫宗陈桓桓鼎臣千乗建学五典攸因【书慎徽五典五典克从】盛德斯逺公门日新崇髙维岳贶甫生申【诗维岳降神生甫及申】去衡移广迁征自镇攸攸铜畧【疑作界见与章司空书】藐藐金邻【左思呉都赋金邻象郡之渠注夫南之外冇金隣国去夫南可二千余里土地出银】莫逺非督无思不宾三江靡浪【见移文】五岭奚尘【见与章司空书】式歌式舞【诗虽无徳与汝式歌且舞】仁哉至仁公其飨福于万斯春
　　晋陵太守王励【本传竹劢】徳政碑【树屏曰本传劢字公齐侯景之乱奔江陵厯位晋陵太守时兵饥之后郡中凋弊劢为政清简吏人便安之大建元年累迁尚书右仆射时东境大水以劢为晋陵太守在郡甚有威惠郡人表请立碑颂劢政徳诏许之】
　　若夫雎陵世传已详载徳之华徐州先贤亦着清风之美伟哉文献光啓中兴【晋书王祥传祥字休征琅邪临沂人汉谏议大夫吉之后也厯官司空转太尉加侍中五等建封睢陵侯邑一千六百户祥弟览子裁裁子导字茂元帝过江导厯位至丞相辅相三世及薨诏丧参用天子之礼諡曰文献树声曰国语祭公谋父曰我先王不窋奕世载徳　呉世标曰后汉王良传良字仲子东海兰陵人也王莽时不仕建武三年征拜谏议大夫六年代宣秉为大司徒司直在位恭俭妻子不入官舍布被瓦器范晔论当世咨其清人君髙其节隋地理志东海郡属徐州琅邪郡属徐州】郭茎表其深源【见为贞阳侯书】何筹慙其逺庆【后汉王敞传敞六世祖比干为汝阴县狱吏决曹掾乎活数千人有老妪谓曰公有阴德今天锡君防以广公之子孙因出懐中符策凡九百九十枚子孙佩印绶者当此算】岂惟桓氏之鸣玉【范晔论桓氏自荣至典父子兄弟代为帝师国语赵简子呜玉以相】张家之珥貂【汉书张安世子孙相继为侍中中常侍诸曹散骑列校尉者凡十余人详欧阳頠碑】袁姓之朱衣【后汉袁安传安道逢二书生指一处云此地当世为上公故累世降盛】杨宗之华毂【汉杨恽传恽家方降盛时乗朱轮者十人】又有佽飞遮列【汉百官公卿表佽飞掌弋射有九丞两尉】班弓夹门【后汉班超传悉持弓弩夹门而伏】濯龙俯望【后汉马皇后纪太后诏曰前过濯龙门上见外家问起居者车如流水马如游龙百官志有濯龙监一人】缇骑盈道【汉官曰执金吾缇骑二百人环济要畧司隶出从缇骑】奕世如此何其盛哉【南史劢祖份累迁尚书左仆射父琳位司徒左长史兄铨卫尉卿锡累迁吏部郎中佥太子中庶子通尚书右仆射弟质厯位侍中固迁浔阳太守】君以蓝田美玉【三秦记蓝田出美玉呉志诸葛恪少有才名孙权竒之曰蓝田美玉真不虚也】大海明珠【曹植赠丁廙诗大国多良材譬海出明珠】灼灼美其声华英英照其符彩丰神雅澹识量寛和既有崔琰之须眉【魏书崔琰声资髙畅眉目疏朗须长四尺甚有威重朝士瞻望太祖亦敬重焉】非无郑之腰带【后汉书郑身长八尺饮酒一斛秀眉明目容仪温伟】烂烂若髙岩下电骚骚若长松里风【世说裵令公目王安丰眼烂烂如岩下电世日李元礼谡谡如劲松下风】势利无扰于胷襟行藏不槩于懐抱家门雍睦孝友为风上交不謟下交不渎【见系辞】脱貂救厄情靡矜【未详】释马穷涂惟济危殆【后汉亷范传范迁蜀郡太守坐法免归乡里肃宗崩范奔赴敬陵时卢江郡掾严麟奉章吊国俱防于路麟乗小车涂深马死不能自进范见而愍命従骑下马与之不告而去】至于网罗图籍脂粉艺文学侣挹其精防辞宗称其妙絶【本传劢美风仪博渉书史恬然清简未尝以利欲干怀】出为仁武将军晋陵太守【宋书南徐州刺史领晋陵太守呉时分呉郡无锡以西为毘陵晋东海王越世子名毘永嘉五年帝改为晋陵】五鸡二彘勤防有方【汉龚遂传遂为渤海太守使民家养二母彘五母鸡】问羊知马钩钜兼设【汉书赵广汉为京兆尹善为钩钜以得亊情钩钜者设欲知马价则先问狗已问羊又问牛然后及马参伍其价以类相凖则知马之贵贱】济北移树累政之所未洽【未详】汝南争水连年之所无断【汝南先贤传赵规为安阳令与朗陵黄萌争水割指】一朝明决曽不留滞四民商贩咸用殷阜铭曰
　　康哉宝运美矣良臣渭自沣水源以洛滨公侯世及宰辅相因曰我民秀山川降神风情穆穆孝友恂恂学则经笥【后汉边韶传韶曰腹便便五经笥】文为世珍髙风逺矣旷代难伦鼎虚职【易鼎玉铉】台阶未臻【晋书羊祜表曰恩诏拔臣使同台司注台司三公也】安知霜霰遽夭松椿【庄子上古有大椿者以八千岁为春八千岁为秋】碣石斯表民情既陈徒然下拜何报阳春【蔡邕独断春为少阳其气始出生长】
　　丹阳上庸路碑
　　在天成象咸池属于五潢在地成形沧海环于四渎【史记天官书西宫咸池曰天五潢注元命包曰咸池主五谷其星五者各有所职　树本曰封禅书四渎者江淮河济也】国险者固其金汤【汉蒯通传金城汤池不可攻也】储蓄者因于转漕【汉宣帝纪大司农中丞耿夀吕奏设常平仓以给北边省转漕】货财为礼【曲礼贫者不以货财为礼】专俟会通厥田为上【书禹贡四海会同又徐州厥田惟上中】皆资渗漉【见侯安都碑】大矣哉坎德之为用也【木华海赋旷哉坎徳易坎为水】是以握图之主财以利民御斗之君因之显教【扬雄长杨赋髙祖奉命顺斗极运天关】上哉少昊初命水官【未详左传剡子曰共工氏以水纪故为水师而水名】逖矣髙阳爰重冥职【帝王世纪颛顼髙阳氏以水事纪官祭法冥勤其官而水死】舜为太尉于是九泽载疏禹作司空然后百川咸导【河图曰舜以太尉即位与三公临河观黄龙五采负图出置舜前以黄玉为柙白玉为检黄金为绳紫芝为泥章曰天皇帝符玺舜典伯禹作司空禹贡奠髙山大川又九泽既陂】开华山于髙掌【述征记华山本一山巨灵所开今睹手迹于华岳而脚迹在首阳山下】凿灵沼于周原【诗王在灵沼又周原膴膴】莫匪神功皆由圣德我大梁之受天明命劳已济民有道称皇无为曰帝【帝王世纪功合神者称皇徳合地者称帝徳合人者称王】若夫云雷草创【易云雷屯又天造草昧】翦商黜夏之勲【疑脱二句诗后稷之孙实维大王居岐之阳实始翦商汤诰罪人黜服】铸宝鼎于昆吾安能纪勒【后汉崔骃传蔡邕铭论吕尚作周太师其功铭于昆吾之鼎】陈鸿钟于丰岳岂易揄扬【汉司马相如赋撞鸿钟山海经丰山有九钟注霜降则自鸣　树屏曰班固西都赋雍容揄扬】斯固名言所絶也及乎膺斯宝运大拯横流【晋王尼传尼常叹曰沧海横流处处不安也】屈至道于汾阳劳凝神于姑射【庄子至道之极昏昏黙黙又用志不分乃疑于神详巻三】圣人作乐箫韶备以九成【见书益稷】喆王尽礼春官总于三代【见周礼】岂止金门桴竹【玉泉记立春之日取宜阳金门山竹为管河内葭草为灰以阳气】玉尺调钟【世说茍勗善解音声遂正雅乐阮咸妙赏时谓神解每公会作乐而心谓之不调勗意忌之遂出阮为始平太守后有一田父耕于野得周时玉尺便是天下正尺茍始以校已所治钟鼔金石丝竹皆觉短一黍于是防阮神识】公带献明堂之图【封禅书济南人公玉尺上黄帝时明堂图明堂图中有一殿四面无殿以茅盖通水圜宫垣为复道上有楼従西南入命曰昆仑天子从之入以拜祠上帝】匡衡建后土之议【郊祀志匡衡以甘泉泰畤河东后土之祠宜可徙置长安愿与羣臣议定】若斯而已矣天降丹鸟既序孝经【干宝捜神记孔子制孝经既成斋戒向北辰而拜乃起白雾摩地赤虹自天而下化为黄玉上有刻字孔子跪受读之】河出应龙乃私周易【见劝进表】若夫固天将圣垂意艺文五色相宣八音繁会【乐记五色成文而不乱注五声配五行之色屈原九歌云五音纷兮繁会】不移漏刻【见与杨仆射书】才命口占【汉游侠传陈遵为河南太守召善书吏十人十人于前治私书谢京师故人遵慿几口占书吏且省官事书数百封亲疎各有意河南大惊】御纸风飞天章海溢皆紫庭黄竹之辞【蔡邕琴操周成王琴歌凤皇翔兮紫庭余何徳兮感灵穆天子传王游黄台之上时国中大雪大冻王作黄竹歌三章以哀之】晨露卿云之藻【吕氏春秋晨露汤歌也详劝进表】汉之两帝徒有咏歌【汉书髙祖有大风歌汉武故事帝作秋风辞】魏之三祖空云诗赋【沈约谢灵运传论曹氏基命三祖陈王盛髙丽汉】以为彭老之教终没爱河【升经漂浪爱河流吹欲海】儒会之宗方离火宅【见与李那书】岂知五诗八会之殊文【未详复庵和尚华严论赞龙树菩萨入龙宫看藏得华严下本回归西土传到此方者乃八十巻经三十九品品分七处九防】天上人中之妙典【优阗王作佛形像经若生天上天中最胜乃至得作六欲天王于六天中尊贵第一】雪山罗汉争造论门【传灯录雪山五百仙人飞空而至阿难为说法】鹫岭名僧俱传经藏【见与李那书】香象之力特所未胜【杂宝藏经过去乆逺比提醯国王有大香象以香象力摧伏迦尸王军华严经现有菩萨名曰香象与其眷属诸菩萨中三千人俱常在其中而演说法】秋兔之毫书而莫尽【西京杂记天子笔管以错宝为跗毛皆以秋兎之毫】忠信为宝【家语孔子息驾于河梁有悬水三十仞圜流九十里有一丈夫方将厉之曰始吾之入也先以忠信及吾之出也又从以忠信所以能入而复出也】祷祈免于白驹【汉沟洫志武帝用事万里沙碛还自临决河湛白马玉璧令羣臣从官自将军以下皆负薪置决河】明德惟馨【左传宫之竒引周书曰黍稷非馨明德惟馨】山川舍于骍犊【见论语】至如月离金虎【陆机诗望舒离金虎汉书西方金也孔传昴白虎中星然西方七宿毕昴之属俱白虎】泥染石牛【广州记州有石牛每旱杀牛以血和泥泥石牛背既毕即雨泥尽方止】荟蔚朝兴滂沱晚注【诗荟兮蔚兮南山朝隮乂月离于毕俾滂沱矣】而清跸才动【见劝进表】纤罗不揺【木华海赋轻尘不飞纤萝不动】髙闬将临【左传髙其闬闳】油云自辟【西京杂记雨云曰油云】阳乌衔日宁惧虎贲之弓【广雅云日名阳乌淮南子日中有踆乌　树本曰汉明帝起居注上东巡泰山到荥阳有乌飞鸣乗舆上虎贲王吉射之中而祝曰乌鸣哑哑引弓射之洞左掖陛下夀万万臣为二千石赐钱二百万】飞雨弥天无待期门之盖【汉外戚传上官桀少时为羽林期门郎従武帝上廿泉桀奉葢虽风常属车雨下葢辄御】震维举德【易震为长子　文炳曰左传王子朝告诸侯曰王后无适则择立长年钧以徳徳钓以卜】非曰尚年【见表后启】若发居酆【檀弓文王舍伯邑考而立武王注伯邑考文王长子发武王名】犹庄在汉【后汉书东海恭王疆建武二年立为皇太子十七年而母郭后废遂譲位于显宗显宗明皇帝讳庄光武第四子也母阴皇后按昭明太子早卒简文帝乃髙祖第三子也故云】涛如白马既碍广陵之江【见侯安都碑】山曰金牛孰辨梅湖之路【初学记武原沦防为当湖又有梅湖赵晔呉越春秋海盐县沦为招湖徙居武原乡故越地也　世标曰刘道道钱塘记明圣湖在县南父老相传湖中有金牛】専州典郡青鳬赤马之舟【魏王粲海赋乗囷桂之舟晨鳬之舸呉志太傅诸葛恪制为鸭头船详与王太尉书】皇子天孙呜凤飞龙之乗【陶季直京邦记宋武帝度六合龙舟翔凤以下三千四十五艘晋宫阙记天泉池有飞龙舟】莫不欣斯利涉【易利涉大川】玩此修渠乍拥楫而长歌【列女传赵简子南击楚津吏醉不能渡将杀之津吏女涓持楫而前中流奏河激之歌简子立为夫人】乃枞金而鸣籁【见欧阳頠碑】斯旷世之奇功无疆之鸿烈者也铭曰
　　后王降徳于众兆民髙文象纬【晋张华传妙达象纬】妙义防神业冠迁夏【见为陈武帝书】功逾入秦【汉髙祖纪楚懐王与诸将约先入定关中者王之沛公攻武关入秦】时惟大畜象及同人【见易】慧雨方霤禅枝独春【西域传罗婆路山北岩前是佛受山神饭已潄口嚼杨枝因生今为茂林寺号杨枝】帝徳惟厚【书大禹谟益曰都帝徳广运】皇恩甚深观乎禹迹【见侯安都碑】见我尧心
　　孝义寺碑
　　臣闻道阶八地犹见后妃【净土论二净秽土谓净多秽少即八地已上百縁经佛告比邱此贤刧中波罗柰国梵摩达王正法治化惟无子息祷祀诸神求索有子困不能得时王国中有一池水生一莲华其华台中有一童子结跏趺坐王及后妃见甚欢喜即抱还宫养育渐大随其行处华承足因香立字名栴檀香后悟非常成辟支佛身升虚空作十八变】愿生千佛无非贤圣【杂宝藏经波罗柰国中有山名曰仙山有梵志在彼山住大小便利于石上有雌鹿来防即便有身生一女子梵豫国王立为第二夫人后时有身便生千叶莲华时大夫人取千叶莲华盛着篮里掷于河中时乌耆延王接取见千叶莲华叶叶有小儿长大各有大力千子即时将诸军众降服诸国次到梵豫第二夫人却之以五百子与亲母以五百子与养父母时二国王分阎浮提各畜五百子佛言欲知彼时千子者贤刼千佛是也以誓愿力常生贤圣】汲引之义虽同随机之感非一至如妫汭有礼皇源所以前兴【尧典厘降二女于妫汭嫔于虞】周女斯归陈宗所以流庆【左传庸以元女大姬配胡公而封诸陈以备三恪】大矣神基帝系淑圣重光者也慈训太后【陈后妃传武宣章皇后讳要儿呉兴乌程人本姓钮父景明为章氏所养因改姓焉武帝先娶同郡钱仲方女早卒后乃聘后永定元年立为皇后武帝崩后与中书舍人蔡景厯定计召文帝及即位尊后为皇太后宫曰慈训】徳佐初九道晖上六【周易初九曰潜龙勿用何谓也子曰龙徳而隠者也又上六龙战于野其血黄象曰龙战于野其道穷也】居天上天中之极【见丹阳碑】处太任太姒之尊【诗思齐太任文王之母又太姒嗣徽音则百斯男】苹藻之化斯深葛覃之风弥逺【诗于以采苹南涧之濵于以采藻于彼行潦又葛之覃兮施于中谷】皇帝膺兹上圣契彼援神【后汉翟酺传注援神契钩命决皆孝经纬篇名也】爱敬在乎一人徳教刑于四海是以明星皎皎流半月之光【孙氏瑞应图景星者天精也状如半月生于晦朔助月为明王者不私人则见】甘露团团洒如之味【晋书甘露者仁泽也其凝如脂其美如饴】嘉禾自秀【孝经援神契徳下至地则嘉禾生】浪井恒清【瑞应图浪井不凿自成王者清净则仙人主之】天降征祥日闻书府【左传女叔侯曰史不絶书府无虚月】自大明绍运【周易顺而丽乎大明】神武应期【系辞古之聪明睿知神武而不杀者夫】至道旁通无思不格戊己校尉西关玉门【汉书元帝初元时置戊巳校尉屯田车师故地后汉班超传不敢望到酒泉郡但愿生入玉门关注玉门关在炖煌郡今沙州】伏波将军南表铜柱【见欧阳頠碑】方使三千世界百亿须弥【长阿含起世经等云四洲地心即是须弥山山外别有八山围如须弥山下大海深八万四千由旬其边八山大海初广八千由旬中有八功徳水如是渐小至第七山下广一千二百五十由旬其海咸海广于无际海外有山即是大铁围山四周围轮并一日月昼夜回转照四天下名为一国土即以此为量渐至满千铁围绕讫名一小千复至一千铁围绕讫名为中千世界即数中千复满一千铁围绕讫名为大千世界此中四洲山王日月乃至顶各有万亿成则同成壊则同壊是皆一化佛所统之处名为三千大千世界号为娑婆世界】同望飞轮【转法轮经佛在鹿野树下时空中有自然法轮飞来当佛前而转】共禀徳【舜典徳升闻乃命以位】天嘉三年正月二十一日诏防【陈文帝纪世祖文皇帝讳蒨字子华始兴昭烈王之长子也武帝甚爱之永定三年六月丙午武帝崩皇后称遗诏徴文帝入纂皇统改元天嘉】仰惟圣徳方被兆民乃敕有司改东成里为孝义里昔岱山徙号重华着其受终【舜典正月上日受终于文祖岁二月东巡狩至于岱宗】徳水移名秦人表其嘉运【史记秦始皇本纪始皇并天下更名河曰徳水以为水徳之始】岂若尽在舆地书兹里门仰述天经【孝经子曰夫孝天之经也地之义也】光临父母【系辞无有师保如临父母】臣陵稽首【周礼太祝辨九拜一曰稽首】乃作铭曰
　　愿此良因【大寳积经乐施于人获五种名利五能为菩提作上妙因】宜资贵亲【公羊传子以母贵母以子贵】三乗并防【见与李那书】四梵为宾【大悲芬陀利经佛言我于林中三十六年游四梵处为益众生故食众果法苑珠林大洛那力者是第四梵王那罗延力是】绀殿安坐【梁元帝集善觉寺碑云宝绳交映无慙紫绀之宫白帖佛寺为绀园】莲华养神【佛升忉利天为母说法经摩耶夫人两乳血出犹白莲华而入如来口中】灯前礼佛【涅槃经若于佛法供养一香灯乃至献一华则生不动国】地后边身【宝积经昔舍卫城有二十人皆是最后边身更有怨家二十人夺其命根如来为调伏是四十人故告目连言令此地中出佉违罗刺欲刺我足此刺即长一肘佛言我过去世入大海中持矟刺人得如是报彼时二十怨贼欲害二十人者作是思惟如来法王尚不免报况我等辈即从坐起向佛悔过】并济含识【法苑珠林梁元帝舍道文引含识于涅槃】咸归至真【法苑珠林故经中来至佛所云南无无所着至真等正觉是名口业称叹如来徳也】国家隆盛同享遐庆谨勒丰碑【檀弓公室视丰碑】陈其舞咏【潘尼释奠颂不知手舞口咏】
　　齐国宋司徒寺碑
　　无色之外方为化城非想之中犹称火宅【楞严经有色无色有想无想若非有色若非无色若非有想若非无想详与李那书】若夫众生无尽世界无穷【华严经一切法界虗空界等世界】芬若披莲【关令尹喜传真人游时各各坐莲华之上一花辄径十丈】逺如散墨【法华经假使有一磨以为墨过于东方千国土乃下一防大如防尘又过千国土复下一防如是展转尽地种墨是诸佛土若算师知其数否】善财童子南行未窥【华严经善财童子问法于五十三参善知识而徳云比邱乃第一也又善财童子欢喜顶礼绕无数匝殷勤瞻仰辞退南行】目莲沙门北游不见【盂兰盆经目莲见其亡母在饿中即鉢盛饭徃饷其毋】一一刹土皆由业縁【观佛三昧经六日出时此地皆悉烟出从须弥山乃至三千大千刹土及八大地狱靡不烧灭未曽有经罪业因縁相续不絶百縁经以是业縁五百世中受毒龙身】万万僧只终非常乐【药王药上经众僧得闻是五十三佛名者是人于百千万亿阿僧只刼不堕恶道大集经佛言休息绮语获十种功徳三常乐实事隋书经籍志涅槃译言灭度亦曰常乐】天宫蹇产【起世经其天宫城内雕饰受欲其欢乐不可具说楚辞思蹇产而不释注蹇产诘曲貌】犹倾四大之风【树本曰圆觉经此身四大和合毛髪爪齿皮肉筋骨脑髓垢色皆归于地唾涕脓血涎沫津液痰泪精气大小便利皆归于水暖气归火动转归风四大各离今日妄身常在何处】魔殿崔嵬【楼炭经在欲色二界中间别有魔宫华严经如来即于口中放大光明名无碍无畏映蔽一切诸魔宫殿】终惧三灾之火【长阿含经三灾上际云何若火灾起时至光音天为际若水灾起时至徧净天为际若风灾起时至果实天为际】朱楼宝墖辉焕争华【宣律师住持感应传树神即将七宝来至尊所以神力故于一念顷即成四墖髙五十由句又造真珠楼观及白银台于此四墖内各造楼观具八万四千炯曰西域志波斯匿王都城东百里大海边有大墖墖中有小墖髙一丈二尺装众宝饰之夜中每有光耀如大火聚云佛涅槃百五岁后龙树菩萨入大海化龙王龙王以此宝墖奉献龙树龙树受已将施此国地造庄饰严好过佛在时经百五十年魔天烧灭则当此土】既义畅中土道流遐域显黙同归华夷俱慕自枕石漱流【见谏罢道书】始终一槩悟智交养三十余年春秋八十三古人云道存人亡法师之谓凡我门徒感风徽之缅邈伤谘悟之永灭敢以残见扬德金石铭曰
　　九流依真【后汉书班固九流百家之言靡不穷究】三乗归佛【见与李那书】道住絶迹慈还接物【白帖如来慈心如彼大云荫注世界】孰是发防【易初六发防】昭我慧日【齐王屮头陀寺碑注慧日喻明也】摄乱以定【本相经年十九逾城出家学道勤行精进禅定】辟邪以律【齐尚统师传魏皇初三年昙摩迦罗译出戒律】秦皇雄感蔽理通情王孙偏解逺死滞生【太平御览蜀本纪曰始皇陵有银蚕金雀以多竒物故俗云秦皇地市汉书扬王孙学黄老之术厚自奉养生无所不致及终令其子曰吾学臝以反吾真必无易吾意班固赞曰观扬王孙之志贤于秦始皇逺矣】夫子之悟万刼独明寒暑递易悲欣臯壤【家语孔子出闻哭声至臯鱼也曰吾有三哭少而游学以后吾亲一髙尚吾志间吾事君二与友厚而小絶之三立槁而死檀弓孔子之故人曰原壤其母死夫子助之沐椁原壤登木曰久矣予之不托于音也歌曰貍首之斑然执女手之巻然夫子为弗闻也者而过之　炯曰庄子山林与臯壤与使我欣欣然而乐与乐未毕也哀又继之】秋蓬四转春鸿五响孤松独秀徳音长徃节有推迁情无遗想
　　长干寺众食碑
　　昔炎皇肇训【系辞神农氏作斲木为耜揉木为耒耒耜之利以教天下】稷正脩官【舜典弃黎民阻饥汝后稷播时百谷】信矣民天之言【见欧阳頠碑】诚哉国宝之义【范子计然曰五谷者国之重宝】自非道登正觉【本愿经佛告阿难我以十事致最正觉】安住于大般涅槃【华严经乃至最后涅槃分布其身起庙墖心经注梵语涅槃此云无为】行在真空【观佛三昧经过去久逺有佛出世号曰空王炯曰海录碎事如来藏中性火真空性空真火】深入于无为般若【见罢谏道书】则菩萨应化咸同色身【婆沙论佛在世时色身受用奘法师传婆毗吠迦论师于观自在菩萨立志祈请待见于是观自在乃为现色身立世阿毗昙论阎浮提众生色身种种不同】诸佛净土皆为搏食【法华论无烦恼众生住处名为净土毗婆沙论若以一搏之食起殷净心奉于僧众于当来世决定不达饥馑灾起】证常住者爰乞乳糜【涅槃经有人闻常住二字是人生生不堕恶道支僧载外国事佛在贝多树下坐满六年长者女以金鉢盛牛乳糜上佛佛于水边噉糜】补尊位者犹假香饭【见谏罢道书】亦有三心未灭【菩萨善戒经菩萨心有上中下】七反余生【观佛三昧经金翅鸟王名曰正音日食一龙王及五百小龙经八千岁死相既现诸龙吐毒不能得食从金刚山直下从大水际至风轮际为风所吹还上金刚如是七返然后命终】应会天宫【法苑珠林传云释迦受食四王奉鉢灭后流行上升兠率弥勒见曰释迦佛鉢今来至此七日供养还下龙宫】就赍龙海【智度论阿罗汉常入龙宫食已以鉢授与沙弥令洗鉢中有残饭数粒沙弥嗅之大香食之甚美】况复居地转【未详按奘法师西国传数量之称谓逾缮那逾缮那者自古圣王一日运行也旧传一逾缮那四十里矣】咸憩珠【疑作殊】庭【汉书上望祀蓬莱之属防至殊庭师古曰殊庭蓬莱中仙人庭】固以皆种仙禾并资灵粟者矣【曹植社颂灵稼阿那一禾千茎拾遗记员峤之山名环邱上有方湖千里多大鹊髙一丈羣飞于湖际衔采不周之粟于环邱之上粟生穟髙五丈其粒皎然如玉也】法师常愿以智慧火烧烦恼薪【华严经智慧火令众生离障碍苦皆得具足文殊问经住家者为烦恼所烧出家者灭烦恼火】普施众生同餐甘露【四分律天帝释便作是念我今令王慧灯以此疮死者甚非所以当以天甘露灌其身上疮即平复】况复安居自恣【经律异相精舍告成白王遣使请佛安居】愿学髙年或次第于王城【法苑珠林食中有六者一乞食二次第三不作余食法食四一坐食五一团食亦名节量食六中后不饮浆杂阿含经尔时世尊晨朝着衣持鉢共诸比邱入王舍城乞食】犹栖遑于贫里【后汉徐穉传谓茅容曰为我谢郭林宗何为栖栖不遑宁处维摩诘经忆念我昔于贫里而行乞时】迦留乞麪若用神通【十诵律佛在舍卫国时有长老迦留陀夷得阿罗汉道持鉢入城乞食到一婆罗门舍主人不在妇闭门作煎饼迦留陀夷比邱即入禅定起通从外地没涌出中庭乃以指弹妇即语夷言纵使眼脱我亦不与而以神力即两眼脱出复念纵出眼如椀我亦不与即变眼如椀复念纵若倒立我前我亦不与即于前倒立复念纵汝若死我亦不与即入灭受想定心想皆灭无所觉知即语比邱言汝若活者我施与一饼迦留陀夷便出于定妇更刮盆边即一小麪煎之迦留语言我不须是饼为说法妙即于座上得法眼净作优婆夷】须提请饭致遗豪贵【未详】于是思营众业【胜天王经乃徃古世广修净业】愿造坊厨【涅槃经须达长者七日之内成立大房足三百日禅坊净处六十三所冬室夏堂各各别异厨坊浴室洗脚之处大小圊厠无不备足】庶使应供之僧皆同自然之食【百縁经佛在世时王舍城中有一长者其妇生女名曰善爱后求出家世尊告善爱尼言汝今可设饮食供养佛僧寻取佛鉢掷虚空中百味饮食自然盈满如是次第取千二百五十比邱鉢所饭亦皆满都令丰足】升堂济济无劳四辈之频【大集经复有比邱昼夜精勤乐修善法诵读经典坐禅习慧不舍须臾以是因缘感诸四辈种种供养】髙廪峨峨恒有千食之糒【诗亦有髙廪万亿及秭水经注浇河西南一百七十里有黄沙望黄沙犹若人委千糒于地】其外铁市铜街【晋石苞传苞为吏到邺乃贩铁于邺市中详与杨仆射书】青楼紫陌【魏曹植诗青楼临大道王粲猎赋倚紫陌而并征】辛家黑白之里【未详】甲第王侯之门【汉书张放传帝赐甲第】莫不供施相髙资储转众【沐魄经给二十岁储资粮】法师善巧方便【佛本行经有释名为善觉其子名羼提提婆堪教太子兵戎法式其所解知一切凡有二十九种善巧妙术又净饭王复白仙言我意欲令我子常在云何方便及令幼年勿使舍我】沤合含罗【未详四分律世尊般涅槃后百岁毗舍离拔阇子比邱行十事乃至十事非法非毗尼非佛所教已皆在含罗在毗舍离七百阿罗汉集论法毗尼故名七百集法毗尼又感应记只垣寺殿内檐下有四银台两台内有毗尼藏黄金为牒白银为字毗尼律藏是龙王书】教授滋生随年増长假使桑林不雨【吕氏春秋汤五年不雨乃以身祷于桑林】瓠水扬波【汉书上使汲仁郭昌发卒数万人塞瓠子决河】犹厌稻粱永无饥乏加以五盐具足【海录碎亊五色盐出安息国阿含经一切味不过八种一苦二涩三辛四咸五淡六甜七酢八不了味】七菜芳软【荆楚岁时记正月七日为人日以七种菜为羮】麰类天厨【未详沈约齐尼净秀行状于彼天上彼波利防将还意欲与今法师有人问何意将防去荅云欲与今法师是又不听将去　炯曰星经天厨六星在紫防宫东北】果同香树【栴檀树经维耶梨国有五百人经厯深山一人卧熟失伴有大栴檀香树树神谓穷人言可止留此自相给衣食到春可去穷人还至国中国王病头痛惟得栴檀香以防病得愈王便令匠臣将穷人徃伐取香树至到树所使者见树华果煌煌心不忍伐】羮鼎之大殷王未逢【未详按刘向说苑汤时大旱使人持九足鼎祝山川而天大雨】糜防之深齐都非拟【见移文】昆吾在次皆鸣鹫岭之钟【感应记如来成道已至第三十八年于只洹精舍重阁讲堂上佛告文殊师利菩萨汝徃戒坛所鸣钟召十方天龙及比邱诸大菩萨众等普集只洹　锐曰大哀经佛在王舍城灵鹫山者古昔诸佛之所游居如来威神之所建立详丹阳碑】谷初升同洗龙池之鉢【尧典分命羲仲宅嵎夷曰旸谷寅賔出日道宣律师住持感应曰佛告文殊师利我入王舍城受彼国王请我既食讫即命罗睢先将我鉢还于彼龙池洗之】














　　徐孝穆集笺注巻四
　　钦定四库全书
　　徐孝穆集笺注巻五　　　　陈　徐陵　撰
　　呉江呉兆宜注
　　东阳双林寺傅大士碑
　　夫至人无已屈体申教圣人无名显用藏迹故维摩诘降同长者之仪【维摩经毗耶离城中有长老名维摩诘】文殊师利现儒生之像【宣律师住持感应传佛告文殊师利及四天王等教初流行彼汝文殊师利分身变为国王金刚齐菩萨分身为大臣金刚幢菩萨分身为比邱汝等三大士共流通我教】提河献供之旅王城列众之端【见长千寺碑】抑号居士【师子月佛本生经比邱名莲华藏多与国王长者居士而为亲友】时为善宿【成实论八戒优婆塞者此言善宿男】大经所说【智度论有梵志名长爪言十八种大经尽欲读之】当转法轮【释道安西域志波罗祭斯国佛转法轮处】大品之言皆绍尊位【法苑珠林晋周闵家有大品一部以半幅八丈素反覆书之】斯则神通应化不可思议者乎【法苑珠林诸徳释云世界初成昔古遗迹相似而现并是佛之神力变化所为故五不可思议中一是佛神力也】东阳郡乌伤县双林寺傅大士者即其县人也【翻释名义集娑罗树东西南北四方各双故曰双树方而悉皆一荣一枯】昔岩谿蕴徳渭浦呈祥天赐殷宗诞兴元相【书说命梦帝赉予良弼俾以形旁求于天下说筑傅岩之野惟肖爰立作相】景侯佐命樊滕是埒【汉书傅寛　景侯与樊哙夏侯　同为髙祖功臣】介子扬名甘陈为伍【汉书傅介子与甘延寿陈汤俱立功西域】东京世载西晋重光惟是良家降神攸托若如本生本行或示縁起【千佛因缘经梵王言我见辟支佛受持五戒以戒斋法当行十善观诸缘起按佛有本生本行二经】子长子云自叙元系【汉书司马迁字子长扬雄字子云俱有自叙】则云补处菩萨仰嗣释迦法王真子是号弥勒【大悲经佛告阿难我为第四次复弥勒当补我处释迦谱善慧菩萨功行满足位登十地生兠率天一生补处名圣善白为诸天师瑜伽论若诸国王任持正法名为法王佛在金棺敬福经若受约敕是佛真子贤愚经婆罗门家生一男儿字曰弥勒法苑珠林西云释迦此云能仁西云弥勒此云慈氏】虽三会济济华林之道未孚【贤愚经弥勒出家学道成最正觉三会说法得蒙度者悉我遗法种福众生皆得在彼三会之中颂曰挺此四人姿映蔚华林园】千尺岩岩穰佉之化犹逺【弥勒下生经身长千尺圆光二十丈真谛师传弥勒佛出世时须达为蠰佉国大臣名须达多此园地还广一由旬纯以七寳徧满布地奉施如来起为住处　梵语蠰佉此云贝】但分身世界济度羣生【杂宝经佛法寛广济度无涯】机有殊源应无恒质自序因缘大宗如此按停水经云观世音菩萨有五百身在此阎浮提地【长阿含经南方天王名毗瑠璃此云增长主领鸠槃荼及薜荔神将防阎浮提人】示同凡品教化众生弥勒菩萨亦有五百身在阎浮提种种示现利益众生故其本迹难得而详言者也尔其烝烝大孝肃肃惟恭厥行以礼教为宗其言以忠信为本加以风神爽朗气调清髙流化亲朋善和纷诤【维摩经善和诤讼言必饶益】岂惟更盈毁壁【未详】宜僚下丸而已哉【庄子徐无篇市南宜僚防丸而两家之难释】至如王戎吏部【晋书王戎袭父爵辟相国掾厯吏部黄门郎散骑常侍】邓禹司徒【后汉邓禹传光武即位于鄗使使者持节拜禹为大司徒禹时年二十四】同此时年有怀栖遯仍隠居松山双林寺弃舍恩爱非梁鸿之并游【见荅周处士书】拜辞亲老如苏躭之永别【神仙传苏躭郴县人少孤养母至孝忽辞母云受性应仙当违供养母曰汝去使我如何存活曰明年天下疫疾庭中井水檐边橘树可以代养至时病者食橘叶饮井水愈】自修禅逺壑【婆娑论人趣中有修禅发智】絶粒长斋【奘法师传防那羯磔迦国属南印度都城东西据山间各有大寺其寺有婆毗吠迦论师于观自在菩萨絶粒而服水三年立志祈请待见弥勒菩萨】非服流霞【抱朴子项曼卿修道山中自言至天上游紫府遇仙人与流霞一杯饮之辄不饥渴】若餐朝沆【司马相如大人赋吸沆瀣餐朝霞列仙传陵阳子春餐朝霞夏食沆瀣】太守王烋言其诡诈乃使邦佐幽诸后曹迄至兼旬曾无假【疑作叚】食【増一阿含经有四种食诸入口之物可食噉者是谓叚食】于是州乡媿伏【汉法本内传明帝置佛舍利及经放火烧经并成煨烬道士等大生媿伏佛之舍利放五色光上空如葢覆日映众】逺迩归依【师子月佛本生经比邱即为弥猴说三归依】逃迹山林【集一切福徳三昧经昔过去久逺阿僧祗刼有一仙人住山林中名曰最胜具五神通常行慈心】肆行兰若【华严经愿一切众生常安居止阿兰若处寂静不动又释氏要览梵言阿兰若此言空静】又自序云七佛如来十方并现【观佛三昧经毗婆尸佛尸弃佛毗舍婆佛拘留孙佛拘那含牟尼佛迦叶佛释迦牟尼佛七佛身并紫金色】释尊摩顶【法苑珠林第三身心恭敬礼者闻唱佛名便念佛身如在目前手摩其顶除我罪业】愿受深法【华严经有诸法师得胜妙法大乗深法】每至楗槌应叩【增一阿含经佛告阿难汝今连击楗椎释氏要览梵云楗槌此云钟磬】法鼔裁鸣【华严经普为众生撃法鼔】空界神仙共来行道【菩萨处胎经上方七十二亿空界菩萨亦来云集入胎中】其外人所见者拳握之内或吐异香【婆娑论帝释欲游戏时伊鉢罗龙王背上自然有其香手现】胷臆之间乍表金色【宗门统要世尊于涅槃防上以手摩胸告众云汝等善观吾紫磨金色之身】时有信安县【隋书东阳郡领信安县】比邱僧朔与其同类逺来观化未及祗肃忽见大士身长丈余朔等惊慙相趋礼拜虔恭既毕更覩常形又有比邱智勰优婆夷钱满愿等伏膺累载频覩异仪或见脚长二尺指长五寸余两眼光明双瞳照耀皆为金色并若金钱【阿育王经阿育王夫人产生一女一手常巻掌中有一金钱随取随生】譬李老而相侔【老子志畧老子一名李耳两目日光方瞳绿筋】同周文而等状【孟子文王十尺】姜嫄所履【诗疏姜嫄履大人迹】天步可以为俦【诗天步艰难】河流大屐【祖冲之述异记苻健皇始中津监寇登于河中流得大屐一只长七尺三寸足迹称屐指长尺余文深七寸】神足宜其相比【兴起行经辟支引空七反回旋飞还时城内人见此神足举国欢喜】支郎之彦既耻黄晴【海录碎事魏髙僧支谦博览经籍两眼多白而睛黄时人谓曰支郎眼中黄形躯虽细是智囊】瞿昙之师【涅槃经迦毗罗城有释种子字悉达多姓瞿昙氏】有慙青目【宝女经如来瞳子如绀青色】既而四空妙定【大宝积经菩萨至于空处脩习四禅】熏脩已成【江总集香賛曰熏脩福田】八解明心【菩萨本行经今最后身值释迦佛舍豪出家得阿罗汉三明六通具八解脱】庄严斯满【法苑珠林三十二相征妙庄严】时还乡党化度乡亲俱识还源并知回向【法苑珠林回向者回诸福徳向无上道】或立舍须发如闻善来【百缘经佛告善来须髪自落法服着身便成沙门】大倾财宝同脩净福【维摩经忆所脩福念于净命】大士熏禅所憩【婆娑论生彼天者要是进向那舍身得四禅发于无漏起熏禅业方是得生凡夫无此熏禅业故不得生也】独在髙岩爰挺嘉木是名梼树擢本相对似双槐于夹门【晋潘岳诗緑槐夹门植】合榦成阴类双桐于空井【魏文帝诗双桐生空井】厥体贞劲无爽大年【庄子小年不及大年】置霜停雪寒暑葱翠【晋左思呉都赋緑叶翠茎冐霜停雪】信可以方诸坚固【梁元帝阿育王像碑云始逰罗卫便居坚固之林】譬彼娑罗【涅槃经我于此娑罗双树大师子吼者名大涅槃兆寛曰支僧载外国事阿育王起浮屠于佛泥洹处双树及墖今无复有也此树名婆罗树其树华名娑罗法也此华色白如霜雪香无比也】既见守于神龙【括地图龙也之山多五花树羣龙食之】将为疑于变鹤【神境记荣阳郡南有石室室后有孤松千丈常有双鹤晨必接翮夕辄偶影传曰昔有夫妇二人俱隠此室年既数百化成双鹤】乃于山根岭下创造伽蓝【过去因果经诸僧伽蓝中竹园僧伽蓝最为其始释氏要览梵语题云僧伽蓝摩此云众园】因此髙柯故名双林寺矣【按傅大士传云大士舍宅于松下建寺因以树名双林】大士亦还其里舍货贸妻儿营缔支提【地持论菩萨供养如来略说十种二支提供养若菩萨为如来故供养优婆若窟若舍若故若新是名支提供养　锐曰僧只律云有舍利者名墖无舍利者名支提】缮写尊法【堕愿徃生经歌賛三宝读诵尊经】常以聚沙画地皆因图果【大威徳陀罗尼经佛告阿难譬如有大沙聚将一滴水润此沙聚可令彻过如一妇人以千数丈夫受欲果报不可令其知足也百缘经佛将比邱入城乞食逢一婆罗门以指画地与我五百金钱尔乃听过须达长者即与金钱五百乃听佛过佛言过去善生太子路逢一人共辅相子樗蒱博戏时辅相子负彼戏人金钱五百太子语之我当代偿彼太子者我是辅相子者须达是戏人者婆罗门是凡负债者不可不偿乃至成佛不脱此难】芥子庵罗无疑褊陋【大悲经世尊告阿难我灭度后若有人乃至供养我之舍利如芥子等恭敬尊重谦下供养　有孝曰小未曽有经佛般涅槃后以如芥子舍利起墖大如庵摩勒果其刹如鍼上施槃葢如酸枣叶若佛形像如防麦大功徳满足百倍法显记庵婆罗女家为佛起墖　树　敏曰阐义云庵罗是果树之名其果似桃此树华开生一女国人叹异以园封之园既属女故言庵罗树园宿善冥熏见佛欢喜以园奉佛佛即受之而为所住】乃起九层砖墖【华手经若是墖庙毁坏当加脩治若块若泥乃至一砖】形相巍然六时虔拜【龙树十住论菩萨昼夜各有三时于此六时礼拜十方诸佛忏悔劝请随喜回向】巡绕斯托又以大乘【洛阳伽蓝记神龟四年太后遣崇灵寺比邱慧生向西域取经凡得一百七十部皆是大乗妙典】方等灵药宝珠【大志经大志至年十七为众生故发意入海取明月宝珠以济众生】眷言山谷希得传冩龙乡思其烧照【后汉郡国志泰山郡有龙乡城】象驾乏其流通【传灯录水中龙力大陆中象力大故负荷大法者比之龙象】复造五时经典千有余巻与夫鬻子而葬同其至诚【家语孔子闻妇人哭声谓顔渊曰此非独防哀又有离别之苦问之果然父死卖子以】嫁妻而隠无殊髙节【晋书许迈遣妇孙氏还家后改名徧游名山莫知所终】若寄搏麨【阿育王经佛在世时入王舍城乞食见二小儿一名徳胜二名无胜以土为麨着于仓中见佛相好徳胜欢喜掬仓中土名为麨者奉上世尊缘是善根佛般涅槃一百年后作转轮王王阎浮提】如因卖花【过见因果经普光佛出兴于世尔时善慧仙人欲访花所忽遇瞿夷持花七茎畏王制令藏着缾中善慧至诚感花踊上追呼就买此女荅言当送内宫欲以上佛善慧告言五百银钱雇五茎花欲以献佛瞿夷即曰我今当以此花相与愿我生生常为君妻善慧荅言我脩梵行求无为道不得相许生死之缘详谏罢道书】共诣菩提【阿育王经如来大觉于菩提树下觉诸法】方成亲眷【大藏一览佛告诸比邱言然灯如来出兴世时善慧仙人岂异人乎即我是今此人之中迦叶兄弟及其眷属千比邱是卖花女者今耶输是】至如有相无相之怀【法苑珠林奘法师云依如西域释迦一代说法总有三时第三时中为大行菩萨双说有相无相法为破冇相无相法令悟中道究竟圆教】虚已虚心之徳化鸡在臂方推理于自然【庄子子舆曰浸假而化子之左臂以为鸡子因以求时夜　树谷曰按佛本行经尔时太子具报使人令王深信因果不信自然】毒蛇伤体终无扰于深定【佛本行经毕鉢罗耶童子与跋陀罗女为夫妇同脩梵行周厯年载终不同寝此女既睡一手垂地忽有一蛇而夫畏彼蛇螫其手即衣裹手擎于妇臂安放牀上后同投佛出家道宣律师住持感应记佛告文殊汝取我法角黄金为扣至彼比邱所吹我出世曲及起深定曲】门徒肃肃学侣诜诜通彼慈悲【观佛三昧经如来功徳慈悲无量】义无偏党【书洪范无偏无党】大通元年县中长宿【杂宝藏经恭敬父母耆长宿老】傅普通等一百人诣县令范胥连名荐述又以中大通四年县中豪杰傅徳宣等道俗三百人诣县令萧诩具陈徳业夫以连城之宝照庑之珍野老怪而相捐工人迷而不识【魏文帝送玉玦书价越黄金贵重连城尹文子魏田父有耕于野者得玉以告隣人隣人诈之曰此怪石也田父置于庑下光照一室怖而弃之隣人以献魏王召玉工相之工曰五城之都仅可一观】胥等体有流俗才无鉴真亟欲腾问终成亏怠梁髙祖武皇帝绍隆三宝【大宝积经菩萨脩定后有十法十脩定能兴正法绍隆三宝】济四生【法苑珠林广兴六度接引四生】迹冠优填【观佛三昧经时优填王遥慕世尊铸金为像是众像之始也】神髙仙豫【毗昙说仙誉国王杀五百婆罗门生地狱中发生信心生甘露国】夫以陈蕃静室犹怀天下之心【后汉陈蕃传蕃常处一室而庭宇芜秽曰大丈夫当扫除天下】伊尹躬耕思圣王之道【见与宗室书】况我有慧日明炬【文选王头陀寺碑注慧日喻明也法华经世尊以智慧为灯炬】如风宝车【华严经如风无所碍】济是沉舟能升彼岸【智度论若能不退成辧佛道名到彼岸涅槃经彼岸者喻如来也】固宜光宣正法【菩萨本行经释迦佛如来灭后正法住世五百岁像法住世亦五百岁】影响人王者乎【新翻大般若经拥防天王及人王等令防正法久住世间】于是以中大通六年正月二十八日遣弟子传出都致书髙祖其辞曰双林树下当来解脱【法苑珠林三乗名义解脱体同】善慧大士白国主救世菩萨今条上中下善希能受持其上善以虚怀为本不着为宗【法苑珠林由上界乐行寂防不着不能发起麤贪恚瞠故名无苦无乐】妄想为因涅槃为果其中善以治身为本治国为宗天上人间果报安乐【杂宝藏经况其果报岂可量也】其下善以防养众生胜残去杀普令百姓俱禀六斋【涅槃经年常三长月恒六斋菜蔬节味】夫以四海之君万邦之主预居王土莫不祗肃尔时国师智者法师与名德诸众僧等言辞谨敬多乖释迦之书【佛本行经太子复谘蜜多阿阇黎言此书凡有六十四种未审尊者欲教我何书】文牒卑恭翻豫山公之唘【晋书山涛在典选甄拔人物各有题目奏之时称山公唘事】大士年非长老【禅门规式西域人凡称人道老腊长呼为须菩提如中国凡具道眼冇可尊之徳者号曰长老也】位匪沙门【后汉书佛慈心为主不杀生类専务清静其精进者号为沙门汉言息心葢息意去欲以归无为也】通疏乗舆过无防恪京都道俗莫不嗟疑暀至都投太乐令何昌并有誓誓在御路烧其左手以此因縁希当闻达昌以此书呈同泰寺僧皓师师众所知识名称普闻见书随喜劝以呈奏皇心欢恱遽遣招迎来谒宸闱亟论经典同泰寺前临北阙【汉书萧何治未央宫立东阙北阙前殿】密迩南宫【有孝曰杜田正谬云汉建尚书百官府名曰南宫】仍请安居备诸资给【见长干寺碑】后徙居钟山之下定林寺游岩倚树【见谏罢道书】宴坐经行【百缘经鹦鹉王见佛比邱寂然宴坐甚怀喜恱　树敏曰付法藏经迦叶语妇我若眠息汝当经行汝若眠息我当经行】京洛名僧【乐府有煌煌京洛行】学徒云集莫不提函负帙问慧谘禅居荫髙松卧依磐石于是四彻之中恒甘露【穆天子传天子北征至于羣玉之山河平无险四彻中绳先王所谓防府普曜经太子满十月已临产之时先现瑞应三十有二十三诸天玉女持万金缾盛甘露住虚空中】六旬之内常雨天酒【正法念经彼夜摩天男共天女中入池游戏同饮天酒】岂非神僊影响示现祯祥者乎帝于华林园重云殿自开讲三慧般若经穷须真之所问【佛性论要须真实利益众生先自调伏】御法胜之髙堂【起世经三十三天集会坐时于中惟论细防善语深义称量观察皆是世间诸胜要法真实正理是以诸天称为善法堂　兆宫曰长阿含经一时防利诸天集善法堂有所讲论】百千龙像【阿育王经昔阿恕伽王以金铸作龙像及以王像以秤称之　尚瑗曰道宣律师感应记又告婆竭龙王汝可化身为八万四千黄金龙像头用七寳成身以黄金作之】围绕餐听【増一阿含经千二百前后围绕如来在中】黑貂朱绂【史记苏秦传黑貂之裘敝易朱绂方来】王侯满筵国华民秀【国语季文子曰吾闻以徳荣为国华王制命乡论秀士升之司徒曰选士】公卿连席乃令大士独榻对扬天扆【书说命敢对扬天子之休命】幷遣传诏及宣传左右四人接受言论尔时纳揆之于台内【舜典纳于百揆百揆时叙】司隶之在殿中杜预还朝【晋书平呉之后征杜预为司隶校尉加位特进】马防亲贵【后汉马防传防贵宠最盛与九卿絶席】旧仪县席皆等庶僚以大士絶世通人故加其殊礼矣及玉辇升殿【范蔚宗后汉舆服志天子五路以玉为饰】云跸在阶【崔豹古今注秦制出警入跸谓出军者皆警戒入国者皆跸止也谢朓诗十载朝云陛文陶潜集聨句愔之曰云驾庶可饬】晏然箕坐【汉书郭解出人皆避一人独箕踞视】曽不山立【乐记总干而山立】宪司讥问愈见凝跱但荅云法地若动则一切法不安应对言语皆为爽异昔汉皇爱道栾大不臣【汉郊祀志封栾大天道将军令衣羽衣立白茅上受印以示不臣】魏祖优贤杨叟如客【魏志文帝引杨彪待以客礼】河上之老轻举临于孝文【神仙传河上公不知其姓氏结草为庵于河湄读老子汉文帝驾徃诣之】严子之髙闲卧加于光武【后汉逸民传太史奏客星犯帝座帝笑曰朕故人严子陵共卧耳】方其古烈信可为俦帝又于寿光殿独延大士讲论赜言无重颂【弥陀疏钞梵语祗夜多此云重颂】句备伽陀【祖珽事苑梵言伽陀此言讽诵】音会宫商义兼华藻岂惟宝积献盖文成七言【维摩经云宝积与五百长者子俱持七宝盖来诣佛所佛之威力令诸宝盖合成一盖徧覆三千大千世界】释子弹琴歌为千偈而已【长阿含经父王闻四子端正曰此真释子也杂阿含经过去世时拘萨罗国有弹琴人名曰鹿牛有六广大天宫天女来至拘萨罗国鹿牛弹琴人所语言为我弹琴我当歌舞天女于歌颂颂中自说所以生此因緑彼人即便弹琴彼六天女即便歌舞】固非论经于白虎之殿【后汉丁鸿传鸿字孝公肃宗诏鸿论定五经同异于白虎观时人语曰殿中无双丁孝公】应诏于金马之门【汉书东方朔待诏金马门】说义云台【后汉逸民传周党伏而不谒博士范升奏曰臣愿与坐云台之下考试图国之道】受厘宣室【贾谊传上方受厘坐宣室】可同年而语哉自火运将终民无先觉虽复五胡内赑苍鹅之兆未萌【晋五行志懐帝永嘉元年二月洛阳东北步广里地防有苍白二色鹅出苍者飞翔冲天白者止焉董养曰步广周之狄泉盟防地也白者金色国之行也苍为胡象是后刘渊石勒相继乱华】四海横流夷羊之牧匪现【汲冢周书度邑解惟天不享于殷发之未生至于今六十年夷羊有牧飞鸿过野　树敏曰淮南子本经训夷羊在牧许慎曰夷羊土神商之将亡见于商郊牧野之地】大士天眼所照预覩未来【杂宝藏经罗汉道人寻即入定以天眼观】摩掌之明夙鉴时祸【法苑珠林竺佛图澄西域人时石勒与刘曜相拒搆隙以问澄澄曰可禽耳麻油涂掌令视见之曜被执朱绳缚肘后果获之如掌所见】哀羣生之板荡泣世道之崩沦救苦为懐大悲为病誓欲虚中闭气【法苑珠林晋长安有沙公者西域人虚靖服气不食五谷日能行五百里】识食为斋非服名香【正法念经饿大数有三十六种十四食香法苑珠林宋释慧益广陵人憩竹林寺积勤苦行惟食香丸】但资禅悦【起世经阎浮提人等饭麨豆肉等名为麤段食按摩澡浴拭膏等名为防细食自外三州及六欲诸天等并以麤防细为食自此以上色界无色天并以禅恱法喜为食】方乃烧其苦器【涅槃经身为苦器忧畏无量】制造华灯【摩耶经龙树善设法要灭邪见幢然正法灯】愿以此一光明徧照十方佛土【因果经无量诸天作诸伎乐烧众名香散天妙华随菩萨满虚空中放大光明普照十方】劝请调御【宝性论为六种人故说三宝一调御师二调御师法三调御师弟子】常住世间救现在之兵灾【劫中世界经二十小刼中中间有小三灾二曰兵刀灾】除当来之苦集【长阿含经诸比邱欲求光明者当求苦集防道光明】于是学众悲号山门踊叫弟子居士徐普拔潘普成等九人求输已命愿代宗师其中或馘首而刋鼻或焚臂而烧手善财童子重睹知识【华严经弥勒领无量诸大菩萨从他方来弹指一声阁门遂开善财即入入巳即闭善财见一楼阁中皆有弥勒一一弥勒前皆有善财一一善财悉皆合掌回顾详荅求官人书】忍辱仙人是冯相辈【新婆娑论过去此贤刼中有王名羯利时有仙人号为忍辱住一林中勤脩苦行仙人便伸一臂王以利劒斩之王复命伸一臂即复斩之次斩两足复截两耳又割其鼻史记傅靳传阳陵侯傅寛注引地理志云冯相阳陵县】大士乃延其教化更住阎浮【见长干寺碑】训门人备行众善于是弟子居士范难陀弟子比邱法旷弟子优婆夷严比邱各在山林烧身现灭次有比邱宝月等三人穷身系索挂锭为灯【说文锭谓之灯吕静韵集无足曰灯有足为锭】次有比邱慧海菩提等八人烧指供养【法华经能然手指乃至足一指供养佛墖胜以国城妻子及三千大千国土珍宝而供养者】次有比邱尼昙展慧光法纤等四十九人行不食斋法次有比邱僧拔慧品等六十二人割耳出血用和名香奉依师教并载在碑阴书其名品夫二仪大徳所贵曰生【系辞易有太极是生两仪又天地之大徳曰生】六趣含灵所重惟命【婆娑论六趣之中能止息意故名为人】虽复梦幻影响同归摩灭【谏王经世间荣位如幻如梦不可久保付法藏经纵使富贵如天终归磨灭】爱使情迷惟贪长久【法苑珠林龙树菩萨舍离欲爱出定为道老子天长地久】自非善巧方便沤和含罗【见长干寺碑】照以慈灯【梁陆倕志法师墓志铭曰慧云昼歇慈灯夜昏】霑其妙药【付法藏经法是妙药能愈结病】岂或舍不赀之躯而能行希有之事【大品经若我声闻弟子之中欲行第一希有之事者当为世间广宣如是大乗经典】若令割身奉闻半偈于涅槃【涅槃经佛言我念过去作婆罗门在雪山中脩菩萨行时天帝释即下试之自变其身作罗刹像住菩萨前口说半偈云诸行无常是生灭法菩萨即语罗刹但能具足说是偈竞我当以身奉施供养】卖髓祠天能供养于般若【杂譬喻经噉人王曰吾本捕人当持祠天已得四百九十九人今得卿一人其数已满杀以祠天汝何不惧国王对曰旦出宫时路逢道人为我说偈即许施物今未得与以是为恨今王慈寛恕假日施讫还来不敢违要也】理当刳心靡吝【千佛因缘经雪山中有婆罗门名牢度跋提白夜叉言我今不惜心之与血即持利劒破胷出心与之】擢骨无疑者乎【弥勒所问本愿经往过世有王太子号曰莲华王见一人身体病癞曰得王身髓以涂我身其病乃愈太子即破身骨以得其髓持与病者】大士小学之年不由黉舍【曲礼人生十年曰幼学汉儒林传序武帝时太学生徒动至数万郡国黉舍悉皆充满】大成之德自通坟典【学记九年知类通达强立而不反谓之大成左传左史倚相趋过王曰是能读三坟五典八索九邱】安禅合掌【惟无三昧经人求道安禅先当断念善现论礼佛时应绕三匝三拜四方作礼合十指掌叉手于项郤行而行】说偈论经【三千威仪云出家人所作业务一者坐禅二者诵经法三者劝化众事】滴海未尽其书【大悲经如来尔时知彼水滴在大海中见知住处不与众水共相和杂不増不减平等如故又滴水者喻一发心防少善根大海者喻佛如来应正徧知】悬河不穷其义【晋书王衍曰郭象清言如悬河久而不竭】前后讲维摩思益经等比邱智瓒传习受持所应度者化縁既毕【新翻大阿罗汉难提蜜多罗所说法住记化缘既卑将归涅槃】以大建元年朱明始献【见为陈武帝书】奄然右卧【法苑珠林经云仰卧者是脩罗卧伏地卧者是饿卧左胁卧者是贪欲人卧若右胁卧者是出家人卧　鹤龄曰中阿含经如来尔时将诣双树四襞郁多罗僧以为施坐僧伽梨为枕右臂而卧足足相累而般涅槃】将归大空【观佛三昧经冇王名曰杂寳华光子名快见和尚为说甚深般若波罗蜜经大空之义】二旬初满三心是灭【见长干寺碑】尔时隆暑【晋潘岳射雉赋时暑忽隆炽】便已赫曦【李颙悲四时赋悲炎节之赫曦】屈伸如常温暖无异洗浴究竟扶坐着衣色貌敷渝光彩鲜洁爰经信次【诗疏一宿曰宿再宿曰信】宛若平生乌伤县令陈钟耆即徃临赴犹复反手传香【道宣律师住持感应记十方诸佛各手捻香付彼炉中】皆如畴昔若此神变无闻前古虽复青牛道士【汉武内传封君达号青牛道士有病死者以竹管中药与服皆愈】白马先生【未详】便遁形骸本慙希企若其灭定无想弹指而石壁已开【奘法师传婆毗吠伽论师执金刚神所诵金刚咒咒芥子击于石壁豁然洞开时有百千万众观睹惊叹论师跨门再三顾命众人唯有六人从入论师入已当即石门还合如壁　炯曰华严经又法界品尔时善财童子敬绕弥勒菩萨合掌白言惟愿大圣开楼观门令我等入弥勒菩萨即弹右指门自然开善财即入入巳还闭】法王在殡申足而金棺犹启【传灯录佛灭后有第一祖迦叶至双林树间号泣佛于金棺内现双足】非斯矣莫与为俦遗诫于双林山顶如法烧身一分舍利【法苑珠林舍利者西域梵语此云骨身舍利有三种一骨舍利色白二髪舍利色黑三肉舍利色赤若佛舍利椎打不破若弟子舍利椎击便破】起墖于冡一分舍利起墖在山又造弥勒像二躯置此双墖莫移我眠牀当取法猛上人织成弥勒像永安牀上寄此尊仪【见谏罢道书】以标形相也【贤愚经此袈裟乃是三世圣人标相】于是门徒巨痛遂爽遗言用震旦之常仪【华严经震旦国有一住处名那罗延窟从昔已来诸菩萨众于中止住法苑珠林东夏九州名西域为天竺者是总名也或云身毒如梵称此方为脂那或云真丹或作震旦此盖承声有楚夏耳】乖阇维之旧法【大悲经迦叶以已身火阇维其身阇维身已灰炭不现　挺曰法苑珠林髪爪两墖衣影二台皆是如来在世已见成轨自收迹河邉阇维林外八王请分还国起墖及缾炭二所于是十刹兴焉】四部皆集【法苑珠林宾头卢徃西瞿耶尼教化四众广宣佛法阎浮提四部弟子思见宾头卢佛听还国】悲同白车【传灯録法达念法华经三千部礼祖不投地六祖曰无念念即正有念念成邪有无俱不计长御白牛车】七众攀号【圆觉经比邱比邱尼式叉摩那沙弥室罗末尼此出家五众优婆塞优婆夷此在家二众此七众也】哀逾青树【梁元帝集内典碑铭集林序曰白林将谢青树已列】弟子比邱法璿菩提智瓒等以为伯阳之德贞桓纪于赖乡【史记老子姓李名耳字伯阳楚国苦县赖郷人续汉书桓帝梦老子令中常侍左悺于赖乡祀之诏陈相边韶立祠兼刻石金石录苦县老子铭旧传蔡邕文并书】仲尼之道髙碑书于鲁县【祀应记孔子庙列七碑无像桧柏犹茂】亦有扬雄弟子【汉扬雄传雄卒侯芭为起坟防之三年】郑门人【后汉郑传卒门生相与撰荅诸弟子问五经依论语作郑志八篇】俱述清猷载刋石【水经注杜预曰梁国蒙县北有薄伐城城中有成汤冡今城内有故冡方坟疑即杜元凯所谓汤冡者也而世谓之王子乔冡其后有人着大冠綘单衣杖竹立冡前呼采薪孺子伊永昌曰吾王子乔也勿得取我坟上树也忽然不见国相东莱王璋以为神圣所兴必有铭表乃与长史边干遂树之石纪颂遗烈】于是祈闻两观【何休曰天子外阙两观】冒涉三江【书禹贡三江既入】爰降丝纶【礼记王言如丝其出如纶】克成丰琰陵虽不敏夙仰髙风轻课庸音乃为铭曰
　　大矣权迹劳哉赴时或现商主【佛本行经鸡尸马王即我身是五百人中商主者即舍利弗是五百商人即删阇邪波离婆阇迦诸弟子等五百人是】为国师卑同巧匠【増一阿含经优填王敕国出巧匠会　以牛头栴檀作佛供养晨夕礼拜　屈】示良医【智度论菩萨不应逺离诸佛譬如病苦不离良医】猗与开士【法苑珠林开士应真导扬末教】类此难思当来解脱克绍迦维【普曜经佛兠率天降神于西域迦维卫国净梵王宫摩耶夫人剖右胁而生　兆骞曰因果经太子身黄金色三十二色放大光明普照三千大千世界迦维罗衞国三十日月万二千天地之中央也】妙道犹袐【法苑珠林邪惑问方外对曰舍搢绅之容亦何伤于妙道】机缘未适【智度论佛成道已不即说法于五十七日今检括机缘然后说法】弗降鸡头【法苑珠林昔天竺鸡头摩寺五通菩萨徃安乐界请阿弥陀佛娑婆众生愿生净土无佛影像愿力莫由请垂降许佛言汝且徃去寻当现彼】宁开狼迹【摩耶经摩诃迦叶于狼迹山中入灭尽定】北地爰徙东山攸宅族贵泥阳宗分兰石【魏志傅嘏传嘏字兰石北地泥阳人傅介子之后也】莫测其本徒观其迹邈有蒲塞心冥世雄明宣苦苦【法句喻经佛言天下之苦莫过有身身者众苦之本离世苦本当求寂灭】妙鉴空空【孔稚圭北山移文谈空空于释部】汲引三界【自誓三昧经三界一欲界二色界三无色界】行藏六通【华严经六通一天眼二天耳三地心四宿命五神足六漏尽】爰初隠逸宴处林丛【祖珽事苑梵语贫婆此言丛林譬如大树丛丛故僧聚处得名丛林】食等餐露斋疑服风【求离牢狱经此等梵志服风食气】敬礼珍墖【见宋司徒寺碑】归依灵像【法苑珠林故释伽云吾今此身即是法身由是法身所依持故如泥木灵像逺有所表敬诚殷礼获福无量】未若天尊躬临方丈【太真一本际经运道一切为极尊而常处三清出诸天上故称天尊　忠柱曰法苑珠林唐显庆中王防使西域有维摩诘石室以手板纵横量之得十笏故名方丈室读此碑则唐之前巳有此名矣】慧炬常照慈灯斯朗【长阿含经灯烛之明不如炬火】释梵天仙【大悲芬陀利经佛言我于此阎浮提为转轮王名曰灯明即舍诣林求梵仙行】晨昏来往济济行法洗洗谈讲徳秀臧文【庄子文王观于臧见一丈人钓而其钓莫钓遂迎臧丈人而授之政以为太师】风髙广成【庄子黄帝闻广成子在于空同之上故徃见之】来仪上国【益稷凤皇来仪史记徐君好季札劒为使上国未献】抗礼承明【汉汲黯传大将军青既益尊黯与亢礼严助传帝赐助书曰君厌承明之庐劳侍从之事】妙辩无相深言不生【楞严经除住三昧是名无生】撞钟比说【乐记善待问者如撞钟】击鼔慙英乐论天口【汉刘歆七畧齐田骈好谈论齐人语曰天口骈天口者言不可穷】谁其与京【左传懿氏卜妻敬仲占之曰八世之后莫之与京】乍现仙掌爰标神足色艳沈檀【楞严经白栴檀涂身自能除一切热恼】香逾薝卜【经云如入薝卜林中闻薝卜花香不闻他香　树屏曰华严经有世界名薝卜华色】我有边际【付法藏经流转生死无有边际】随机延促誓毁身城【法句经心意品说偈曰防意如城】当开心狱【唯识论善恶熏心令心异见实无地狱是故心外虽无地狱恶业成时强自妄见】忽示泡影【金刚经如梦幻泡影】俄如风烛【法苑珠林命如风烛难可驻留】噭噭门人承师若亲宁焚软叠【涅槃经菩萨为法因缘剜身为灯防纒皮肉酥油灌之烧以为炷　尚瑗曰菩萨处胎经八大国王各持五百张白防栴檀木蜜尽内金棺裹以五百张防纒裹金棺复五百乗车载香酥油以灌白防尔时世尊欲入金刚三昧碎身舎利于婆娑世界】弗燎香薪【新婆娑论是上座观肉是菩萨肉共取香薪焚烧其肉收其余骨起窣堵波礼拜供养如事佛墖】合窟为窆【观佛三昧经佛初留影石室在那干呵罗国毒龙池侧尔时世尊从石窟出时龙闻佛还国啼哭雨泪佛安慰龙我受汝请当坐汝窟中经千五百岁佛坐窟中作十八变踊身入石犹如明镜在于石内映现于外诸天百千供养佛影影亦说法迄今犹现】方坟以堙【法苑珠林云所云墖者或云墖婆此云方坟】须弥据海【起世经于须弥山佉提罗迦山二山之间有须弥海濶四万四千由旬周围无量】变灰扬尘【曹毗志怪汉武帝凿昆明池极深悉见灰墨无复土以问东方朔朔曰试问西域胡至明帝时外国道人入洛时有忆朔言问之胡人云经云天地大劫将尽则劫烧此劫烧之余详与杨仆射书】净土无壤【法苑珠林云西方常清净自然无一切杂秽故云净土】灵仪自真【法苑珠林梁武帝舍道文曰铄灵仪于象外】何时涌墖复睹全身【法苑珠林阿育王遣使浮海坏撤诸墖分取舍利还值风潮颇有遗落故今海族之中时或遇者智度论佛问阿难我在龙宫说法龙子得道留全身舎利髙一百三十丈汝知不】
　　天台山徐则法师碑【北史徐则东海剡人也杖策入缙云山不娶妻常服巾褐陈太建中应召来憩于至真观朞月又辞入天台山太傅徐陵为之刋山立颂晋王广镇扬州闻其名手书召之曰夫道得众妙法体自然包涵二仪混成万物人能道道不虚行先生履徳养空宗齐物深晓义理颇味法门恱性冲恬神虚白餐松饵朮栖息烟霞望赤城而待风云游玉堂而驾龙凤虽复藏名台岳犹且腾实江淮籍甚嘉猷有劳寤寐钦承素道久积虚襟侧夕幽人梦想岩穴霜风巳冷海气将寒偃息茂林道体休愈昔商山四皓轻举汉庭淮南八公来仪藩邸古今虽异山谷不殊市朝之隠前贤已说导凡述圣舍先生而谁故遣使人徃彼延请想无劳束帛贲然来思不待蒲轮去彼空谷希能屈已伫望披云遂诣扬州而死年八十二】
　　夫海水扬尘几千年而可见【见与杨仆射书】天衣拂石几万世而应平【观佛三昧经诸佛化作八万佛树师子之座今释迦树最短若干天衣而布其上　树敏曰楼炭经有一大石方四十里百岁诸天来下取罗縠衣拂石尽劫犹未穷】至人者譬彼晨昏方乎晷刻固非俗士之所能言寰中之所能量者也至如不死之草犹称南裔【博物志禹戮防风防风二臣恐以刃自贯其心而死禹哀之拔其刃疗以不死之草】长生之树尚挺西昆【淮南子昆仑山有层城九重髙万一千里上有不死树在其西】百纪游龟皆登莲叶【史记龟防传神龟巢莲上抱朴子千岁龟五色具焉解人言或浮于莲叶之上或在丛蓍之下】千龄寿鹤或舞松枝【见傅大士碑】假矣生民何其夭脆譬彼风电【随愿徃生经四大假合形如芭蕉中无有实又如电光不得久停】同诸泡沫【中阿含经譬如大雨滴泡一生一灭】琢火之叹闻诸徃贤【刘勰新论人之短死犹如石火然以过】逝水之悲嗟乎前圣【论语逝者如斯夫不舎昼夜】樵人看博信未始乎淹留【异苑昔有人乗马山行遥岫里有二老人相对樗蒱遂下马以防拄地而观之自谓俄顷视其马鞭凗然已烂顾瞻其马鞍骸枯朽既还至家无复亲属】仙客弹琴固不移于俄顷【琴书琴髙以琴养性初学于罗浮山后游四海】然而子孙皆其数世【幽明录汉永平中刘晨阮肇采药失故道行至溪浒二女迎归食以胡麻饭求去指示之至家已七世矣】乡党咸为草莱是以志士名贤飘然长骛臊羶荣利【见荅周处士书】懕秽风尘服冕乗轩其犹桎梏朱庭紫阁事甚樊笼【南史杨休之不乐烦职曰此官真是樊笼】隠沦岩洞【桓谭新论天下神人五一曰神仙二曰隠沦】餐饵芝髓忽矣身轻【见玉台新咏序】俄然羽化【训解故事道士亡曰羽化】金绳玉版受谒帝之符【见丹阳碑】龙驾霓裳处仙官之箓【晋郭璞华山賛谁其游之龙驾云裳】法师萧然道气卓矣仙才【汉武内传西王母云刘彻好道然形慢神秽虽语之以至道殆恐非仙才也】千仞孤标万顷无度【见欧阳頠碑】所以伊川控鹤【列仙传王乔周灵王太子晋也好吹笙作凤鸣游伊洛之间浮邱公接以上嵩髙山后于山上见桓良曰告我家七月七日待我于缑氏山头至日果乗白鹤驻山巅】叶县乗凫【风俗通孝明帝时尚书郎河东王乔迁为叶县令乔月朔常诣台朝明帝怪其来朔而无车骑密令太史望言其临至时常有双凫从东南飞来因伺见凫举罗得一双舄使尚方识乃四年所赐尚书官履也】灵化无方道还斯在铭曰
　　来去三岛【神仙传海上有三神山曰蓬莱曰方丈曰嬴洲谓之三岛】宾游二童【见玉台新咏序】然香雨上击磬云中玉粒虽软【见长干寺碑】金膏未镕【穆天子传河伯示汝黄金之膏】方流道业济彼昏蒙
　　颂
　　皇太子临辟雍颂【有序】
　　臣闻天大王大详于道徳之言【见劝进表】天文人文显于爻象之说【见易】是以大君革命黔首所以庇焉圣人创物文籍所以生焉或由此道制为民极莫不对越上灵裁成庶类济世育徳昭彼昆虫皇帝世膺下武体兹上徳【见劝进表】握天镜而授河图【见丹阳碑】执玉衡而运乾象【见舜典】皇太子耀彼重离光兹鬯仪天以文化成天下【俱见易】侍中国子祭酒新安王【南史新安王伯固文帝第五子天嘉六年立为新安郡王十年为国子祭酒颇知理而堕业无所通至于摘句问难往往有竒意】宗室羽仪【易其羽可用为仪】衣冠准的【后汉马援传为天下表的】惟善为乐【后汉书明帝问东平王处家何等最乐王曰为善最乐】造次必儒【汉景十三王传河间献王徳被服儒术造次必于儒者】粤以十一年三月二十一日受诏宣发论语题摄齐升堂【见论语】抠衣即席【曲礼将即席容母怍详让表】对扬天人开辟大训清言既吐精义入神【见系辞】副德爰动音辞锋起问难泉涌【后汉马援传谋若涌泉】辨纷纶之异【见与宗室书】定伦理之疑玉振锵锵【孟子孔子之谓集大成集大成也者金声而玉振之也秩臣曰后汉樊准传详览羣言响如振玉】云浮雨布介王奉系圣踪驰辨秀出信令张禹慙其师法【汉张禹传禹字子文河南轵人也萧望之奏禹经学精习有师法可试事久之试为博士诏令禹授太子论语】何晏忸其训诂【通考引隋经籍志鲁论语吏部尚书何晏为集解梁陈之时唯郑何晏立于国学】穆穆焉洋洋焉此实虞朝之盛德生民之壮观者也臣抑又闻之鲁史聿兴史克宣其懿【小序駉颂僖公也季孙行父请命于周而史克作是颂】晋雍大啓王廙逞其辞【晋王廙传廙字世将为濮阳太守元帝作镇江左廙弃郡过江及帝即位廙奏中兴赋】所以述休平之风扬君上之德轻以下才敢为颂曰
　　皇运勃起膺图受命紫盖东临黄旗南映【呉志陈纪曰旧说黄旂紫盖运在东南】积仁累徳重明叠圣四海无浪【见与王僧辩书】三阶已平【黄帝泰阶六符经泰阶者天之三阶也三阶平则阴阳和天地时】储驾戾止和鸾有声风讲肄【北堂书钞孔臧与子琳书讲肄书传】崇儒肃成丹书贵道【竹书纪年西伯发受丹书于吕尚】黄金贱籯【汉韦贤传遗子黄金满籯不如教子一经】洙泗兴业阙里増荣【孔子世家注伍缉之从征记阙里背洙面泗】
　　铭
　　太极殿铭【有序】
　　夫紫盖黄旗扬都之王气长久【见辟雍颂】虎踞龙蟠金陵之地体贞固【见劝进表】天居爽垲【左传景公欲更宴子之宅曰请更诸爽垲者】大寝尊严【张衡西京赋正殿路寝注周曰路寝汉曰正殿】髙膺【疑作应】端门【天官书太微三光之廷匡衞十二星藩臣中端门左右掖门门内六星诸侯其内五星五帝座】仰模营室【天官书紫宫后六星絶汉抵营室曰阁道注正义曰营室七星天子之宫】归于有徳譬彼河图【见丹阳碑】传我休明义同商鼎【左传王孙满对楚子曰昔夏之方有徳也铸鼎象物桀有昏德鼎迁于商商纣暴虐鼎迁于周徳之休明虽小重也】太极殿者法氐象亢王者之位以尊【天官书云亢为疏庙注元命包曰亢四星为庙廷又氐为天根注星经云氐四星为路寝听朝所居】左平右墄天子之堂为贵【初学记厯代殿名或沿或革惟魏之太极自晋以降正殿皆因之摰虞决疑要注云其制有陛右墄左平平以文砖相亚次墄者为阶级也九锡之礼纳陛以登谓受此陛以上殿】往朝煨烬多厯年所世道隆平宜其休复监军邹子度啓称即日忽有一大梓柱从流来泊在后渚岸【陈武帝纪初侯景之平也太极殿被焚承圣中议欲营之独阙一柱永定二年秋七月有樟木大十八围长四丈五尺流泊陶家后渚监军邹子度以闻诏中书令沈众兼起部尚书构太极殿】嵯峨容与若汉水之仙槎【荆楚岁时记汉武帝令张骞使大夏寻河源乗槎经月而至】揺漾波涛似新亭之龙刹【未详】孤拔灵山允昭天贶昔梁氏承圣将图缮脩东虏窥江西胡犯跸定之方中亟兴师旅揆之以日辄有灾故【诗定之方中作于楚宫揆之以日作于楚室】是知秦人所止实汉祖而为宫【见与王僧辩书】呉都佳气乃元皇而斯宅【晋阳秋秦时望气者曰东南有天子气五百年有王者兴始皇遂东游以厌之改金陵为秣陵孙权又改为建业至晋元帝适逢其时】千栌赫奕万栱崚层【魏何晏景福殿赋櫼栌各落以相承栾栱夭矫而交结注櫼栌曲短梁也栾以承栱栱以承枓】植绿菱而动微风舒丹莲而制流火【风俗通殿堂象东井形刻作荷菱荷菱水物也所以厌火】甘泉逺望观正殿之峥嵘【扬雄甘泉赋似紫宫之峥嵘】函谷遥看美皇居之壮丽【汉书髙祖七年至长安萧何脩未央宫曰非令壮丽无以示威】信乎齐三光而示宇宙【尸子上下四方曰宇徃古来今曰宙详劝进表】会万国而朝诸侯【史记夏本纪禹会诸侯于涂山执玉帛者万国】爰命微臣乃为铭曰
　　雍畤相望【封禅书雍旁故有呉阳武畤雍东有好畤皆废无祠故秦文公立畤郊上帝诸神祠皆聚云】参差未央偃师回顾崔嵬德阳【见与杨仆射书】髙扪太乙【扬雄甘泉赋配帝居之悬圃兮象太乙之威神注太乙天神也】正睹瑶光【张衡西京赋上飞闼而仰眺正睹瑶光与玉绳】峨峨灵柱赫赫流樟美哉宫室【孟子为宫室之美】嘉哉令【疑作上一本作今】日【玉烛宝典正月一日为元日亦云上日】御扆垂旒【礼记天子玉藻十有二旒详为贞阳侯书】当朝靖跸【见傅大士碑】乐备韶夏【左传韶箾舜乐大夏禹乐】礼兼文质【论语文质彬彬】帝旅无喧王旗斯谧【摰虞决疑要注晋制大会于太极殿其会则五时朝服庭设金石虎贲旄头文衣绣尾】肃肃卿士【诗召南肃肃宵征】邕邕承弼【书冏命以旦夕承弼厥辟】汉座雕屏【谢承后汉书郑为太尉时举第五伦为司空班次在下每正朔朝见曲躬自卑上问知其故遂听置云母屏风分隔其间由此为故事】周人槛櫺城隅有勒【诗静女其姝俟我于城隅】殿省皆铭况复皇寝宜昭国经方流典训永树天庭【扬雄甘泉赋开天庭兮延羣神】
　　报德寺刹下铭
　　昔者明王大孝感动神祗助月致景星之祥【见孝义寺碑】非烟流庆云之色【史记若烟非烟若云非云郁郁纷纷萧索轮囷是谓庆云】然而严敬之道惟事尽于配天明发之怀诚不过于飨帝【礼记祭法注祀天以始祖配祭义庄敬则严威又惟圣人为能飨帝孝子为能飨亲又祭之日明发不寐飨而致之又从而思之】岂如以梵宫之乐资乎庙堂净土之因【见长干寺碑】归于园寝虽复青云谯郡之境【魏志文帝生于沛国谯郡时有云气青色而圆如车盖当于其上终日望气者以为至贵之证】碧泉【疑作白水】舂陵之乡【东观汉记光武出自长沙定王定王生舂陵节侯至孙孝侯改封白水乡因故国名曰舂陵】上幼怀凝重未曾游陟年将志学即事登庸宣力淮浔属有嘉梦其梦也毕陌敞【后汉郡国志右扶风髙帝改安陵注皇览曰县西北毕陌秦武王冡】桥山屈盘【帝王世纪黄帝于上郡阳周之桥山】气象灵长风烟腾薄使【疑作便】队双表【续捜神记有鹤集辽东城门华表柱　兆宫曰汉书音义便房藏中便坐也】其髙百寻左则青龙蟠蜿右则白虎蹲踞【曲礼左青龙而右白虎】轩辕之驾譬婉婉而多慙【汉郊祀歌上曰吾闻黄帝不死有冢何也或对曰黄帝以仙上天羣臣其衣冠】呉王之坟状耽耽而非拟【呉录孙坚墓上数有光如云气五色上属天下蔓延数里】有人指其地云此是国陵自尔迄永定初其间二十有余年至岁纪频移崇茔乃作观其山川形势王相征图【后汉赵岐孟子天时注谓五行旺相孤虚之属】瞻拜髙峦宛如前梦大矣哉孝悌之至通于神明者与铭曰
　　壮矣金表【见傅大士碑】傍依壖垣【汉鼂错传内史府居太上庙堧中门东出不便错乃穿门南出凿庙堧垣】髙连彩霓【班固西都赋虹霓回带乎棼楣】极睇翔鹍【疑作鲲庄子北溟有鱼其名为鲲化而为鸟其名为鹏怒而飞其翼若垂天之云鹏之徙于南溟也水击三千里抟扶揺而上者九万里】梵偈宵唱【异苑陈思王植常登鱼山忽闻嵒岫里有诵经声清遒深亮逺谷流响不觉敛襟祗敬便效而则之今梵唱皆植依拟所造】云花昼翻【未详按崔豹古今注黄帝与蚩尤战常有五色云气金枝玉叶止于帝上有花葩之象因而作华盖】三心断缚六道除怨【见与李那书】赵梦天乐【见让表】秦游帝阍【张衡西京赋昔者大帝恱秦穆公而觐之飨以钧天广乐】王灵在上巨胜奚论【未详】福彼羣品俱排大昏皇家七百于万维孙【左传王孙满对楚子曰成王定鼎于郏鄏卜世三十卜年七百天所命也诗于万斯年】
　　尘尾铭【秦原曰汉书地理志儋耳珠崖郡山多尘麖注师古曰麈似鹿而大麖似鹿而小麈音主麖音京】
　　爰有妙物【系辞神也者妙物而为言者也】万穷兹巧制员上天形【系辞干为天为圜】平下地势【易地势坤】靡靡丝垂緜緜缕细入贡宜呉出先陪楚【未详】壁悬石拜【晋阳秋石勒伪事王浚浚遗勒麈尾勒为不执置之于壁朝拜之曰见王公所赐如见公也】帐中玉举【晋书王衍美貌每捉玉柄麈尾与手同色】既落天花【维摩诘经天女以天花散诸菩萨即皆堕落至大弟子便着不堕天女曰结习未尽故花着身结习尽者花不着身】亦通神语【未详】用动舎黙出处随时【系辞君子之道或出或处或黙或语】扬斯雅论释此繁疑拂静尘暑【晋王导麈尾铭勿谓质卑御于君子拂秽清暑虚心以俟　原曰秦嘉妇与嘉书曰今奉牛毛尾拂一枚可拂尘垢】引饰妙辞【汉李尤麈尾铭挥成徳柄言为训辞】谁云质贱左右宜之【诗左之右之无不宜之】
　　哀防文
　　陈文帝哀防文【后汉书礼仪志太常上啓奠太祝令跪读谥防太尉再拜稽首治礼告事毕太尉奉谥防还诣殿端门太常上祖奠东园武王载大行司徒却行道立车前治礼引太尉入就位大行车西少南东面奉防太史令奉哀防立后太常跪曰进皇帝进太尉读諡防藏金匮皇帝次科藏于庙太史奉哀防苇箧诣陵司徒跪曰大驾请舍太史令自车南北面读哀防掌故在后司徒跪曰请就下位东园武士奉下车司徒跪曰请就下房都导东园武士奉车入房司徒太史令奉諡哀防东园武士执事下明器详孝义寺碑】
　　维太康元年太岁丙戌四月丁未朔二十七日癸酉大行皇帝崩于有觉殿【汉霍光传行玺大行前注韦昭曰大行不反之辞也】殡于太极之西阶粤六月丙寅将迁于永宁陵礼也宫车晩出【江淹恨赋宫车晩出注宫车晩出犹云晏驾也】幄殿晨张【后汉礼仪志司徒跪曰请就幄导登】旌帷具列【檀弓铭明旌也以死者为不可别已故以其旗识之又曽子曰尸未设饰故帷堂小敛而彻帷】綍翿成行【杂记升正柩诸侯执綍五百人匠人执羽葆御柩檀弓顔栁曰天子龙楯而椁帱】哀子嗣皇帝讳【杂记祭称孝子孝孙丧称哀子哀孙】擗蜃辂于丹陛【谢眺齐敬皇后哀防文怀蜃卫而延首注蜃车也四轮迫地而行有似蜃因名】攀龙帷于紫庭【檀弓天子之殡也菆涂龙楯以椁注菆木以周龙楯如椁而涂之天子殡以楯车画辕为龙】趋过穷于屏闱【论语鲤趋而过庭】拜恸感于明灵东京飞其瑞露【后汉明帝纪永平十七年甘露降于甘陵按安帝纪注甘陵孝徳皇后之陵因以为县】北陆霣其祥星乃诏云台之史【见傅大士碑】稽采咸池之曲【乐汁图经黄帝乐曰咸池】叶大雅于鸣金【见欧阳頠碑】同藏书于羣玉【穆天子传穆天子西登昆仑见王母曰登已至于羣玉之上先王所谓防府也】其辞曰
　　若水传帝【帝王世纪少昊帝名摰字青阳姬姓降居若水有圣徳邑于穷桑以登帝位】熏风御民【帝王世纪舜作五之琴以歌南风之诗曰南风之熏兮可以解吾民之愠兮】重光所集【崔豹古今注汉明帝为太子乐人作歌诗四章一曰日重光】世载于陈【班彪王命论奕世载徳】赫矣髙祖悠哉上旻蝉聨宝胄【梁沈约曰爵位蝉聫】晖焕郊禋【见与杨仆射书】我皇诞圣膺此家庆【易积善之家必有余庆】道主衢罇【淮南子圣人之道犹中衢而设尊】神凝悬镜【庄子圣人之用心也若镜不将不迎应而不藏故胜物以无伤】洛书天表河纪灵命【尚书中尧沉璧于洛龟负书出背甲赤文成字止坛又沈璧于河黑龟出文题】纳揆驰芳宾门流咏【舜典纳于百揆百揆时序宾于四门四门穆穆】稽阴克伐【易髙宗伐方三年克之稽阴会稽山阴也】震野勤王【禹贡震泽防定南史章昭达传文帝为呉兴太守武帝谋讨王僧辩令文帝还长城招聚兵众以备杜龛僧辩诛后昭达因从文帝进军以讨龛龛平又从讨张彪于会稽克之杜龛传龛为震州刺史】亳道增构【殷本纪汤始居亳从先王居注孔安国曰契父帝喾都亳汤自商邱迁焉故曰从先王居】豳风会昌【诗有豳风树屏曰左思蜀都赋天帝运期而会昌】言瞻少昊实仗髙阳【帝王世纪颛顼髙阳氏生十年而佐少昊二十年而登帝位】驾彼軨葛【见与王太尉书】清宫未央【见侯安都碑】欢覃兆庶徳洎遐荒穆斋髙寝【汉宣帝纪神爵集髙寝】上膳长乐【汉髙祖纪五年后九月治长乐宫】肃肃承顔哀哀荐酌悼园恭俭【汉戾太子传纳史良悌产子男进号曰史皇孙史皇孙子是为孝宣帝有司奏亲諡宜曰悼皇母曰悼后比诸侯王园置奉邑三百家】章陵谦约【后汉地理志章陵故舂陵世祖更名】大宝崇名【系辞圣人之大宝曰位】无间改作纂武升厯【礼记孔悝鼎铭献公乃命成叔纂乃祖服】遗爱实繁【左传子产卒仲尼出涕曰古之遗爱也仲虺之诰实繁有徒】三湘九派【水经江至浔阳分为九道详与王僧辩书】沴气云昏【后汉五行志气之相伤谓之沴】力折天柱才倾地门【见侯安都碑】甘泉夜照【汉文帝纪烽火及甘泉宫】细栁朝屯【见为陈武帝书】谷魅山【左传王孙满曰魑魅罔两莫能逢之　锷曰秦本纪始皇曰山固不过知一岁事也】横流塞源【黄帝兵法云涓涓不塞将为江河详丹阳碑】赫赫英謩赳赳雄断徧行天讨无遗神算郁埽江淮长驱巴汉九夷百越【书旅獒惟克商遂通道于九夷八蛮　啓源曰汉髙帝纪诏曰故衡山王呉芮从百越之兵以佐诸侯诛暴秦】雷随风涣北俘昆邪【汉匈奴传昆邪王杀休屠王并将其众降汉】西戡伊靬【后汉西域传明帝取伊吾庐通西域　秩臣曰汉西域传武帝遣人使安息安息王遣使以犂靬人献于汉】负荷皇极【书洪范皇建其有极】劬劳庶几【后汉章帝纪孝明皇帝圣徳淳茂劬劳日昃注日昃日昳也诗庶防夙夜】勤民听政旰食宵衣【书无逸文王自朝至于日中昃不遑暇食用咸和万民左传伍奢曰楚君大夫其旰食乎汉邹阳传孝文皇帝据关入立寒心销志不明求衣】服贵绨皁【汉书孝文皇帝身衣弋绨】风移阃闱【汉书孝文皇帝所幸慎夫人衣不曵地】唐山罢奏【汉礼乐志房中祠乐髙祖唐山夫人所作也】濮水韬徽【乐记注濮上纣臣师延靡靡之乐】访采狂狷【孟子孔子曰不得中行而与之必也狂狷也】捜敭侧微【尧典明明扬侧陋】世感中孚民维大畜【见易】外户无闭【见欧阳頠碑】髙垣奚筑降情儒雅【汉章帝纪诏曰朕谘访儒雅】凝怀庠塾【王制有虞氏养国老于上庠养庶老于下庠学记古之教者家有塾】御庑为欢临雍弥肃【后汉明帝纪永平二年帝幸辟雍初行养老礼十五年幸孔子宅祠仲尼及七十二弟子亲御讲堂命皇太子诸王说经】礼兼三代乐备九成【书益稷箫韶九成】天资武徳地照文明墨履斯在【初学记贾子曰天子黑方履】幪巾自清连珠合璧【汉律厯志日月如合璧五星如连珠】曜爽流精【左传子产曰是以有精爽】兽舞时豫【书益稷防曰于予击石拊石百兽率舞易豫之时义大矣哉】禽歌颂平【汉王莽传防羣司曰赤炜颂平考声以律】帝载维逺王灵维大占雨占风【论衡太平瑞应风不鸣条雨不破块五日一风十日一雨】荒中海外憬彼鞮译【王制东方曰寄南方曰象西方曰狄鞮北方曰译】咸承冠带【魏世家唐雎曰魏所以称东藩受冠带祠春秋者以秦之彊足以为与也】是曰君临斯为交泰【见易】白环已賮【世本西王母慕舜之德乃献白环及玦】圭克祯【见劝进表】东河伫楫【汉武帝纪元封四年幸河东祠后土诏赐三县及杨氏皆无出今年租赋注师古曰杨氏河东聚邑名】北狄思征【仲虺之诰南征北狄怨】钺斧将戒【王制诸侯赐弓矢然后征赐鈇然后杀】璁珩未鸣【诗服其命服朱芾斯皇有玱葱珩】星淫去楚日沴悲荆【左传鲁梓慎曰今兹宋郑其饥乎岁在星纪而淫于枵又楚有云如众赤乌夹日以飞三日】亿兆何衅穹旻遽倾【尔雅穹苍苍天也又秋为旻天】大禹胼胝【帝王世纪禹治水劳身涉勒手足胼胝故世传禹病偏枯足不相过今巫称禹步是也】重华腒腊【说文北方谓鸟腊曰腒按舜名重华锐曰韵书引传曰尧如腊舜如腒】仰惟劳务同斯违怿【书顾命王不怿】发梦无征【文王世子文王谓武王曰汝何梦矣武王对曰梦帝与我九龄文王曰古者谓年龄齿亦龄也我百尔九十我与尔三焉】昭祈奚益【见为贞阳侯书】听茂陵之钟鼓【汉武帝纪茂陵古今注云光武原陵垣四出司马门寝殿钟虡皆在周垣内】抱桥阳之劒舄【列仙传轩辕自择亡日与羣臣辞还桥山山崩棺空惟有劒舄在焉】讵髣髴于宸仪【潘岳悼亡诗髣髴覩尔容】终缠绵于号擗呜呼哀哉三占以吉【书洪范三人占则从二人之言】四海同奔列赗天宇【谷梁传乗马曰赗】崩号帝阍【丧大记复小臣复复者朝服君以衮升东荣中屋复危北面三号巻衣投于前司服受之降自西北荣注复招魂也屈原离骚吾令帝阍开关兮】千门啓于阊阖【后汉张衡西京赋注阊阖天门也详玉台新咏序】万乗警于灵輼【秦本纪始皇崩于平台棺载輼凉车中】槐风悲于辇道松雨思于郊原【尔雅守宫槐叶昼聂宵　兆寛曰谢庄宋宣贵妃诔锵楚挽于槐风喝边箫于松雾】鸾旗动而虚跸【汉霍光传法驾驾皮轩鸾旗详传大士碑】宿卫静而空尊【汉书霍光传大将军光宿卫忠正叔孙通传髙帝曰吾乃今知皇帝之贵也　兆骞曰后汉礼仪志云登遐皇后诏虎贲羽林中郎署皆严宿卫】呜呼哀哉卑陌平夷流山蟠固【后汉光武纪帝初作寿陵令所制地不过二三顷无为山陵陂池裁令流水而巳】纪无迁市【帝王世纪舜于苍梧九疑山之阳是为零陵谓之纪市】唐有通树【帝王世纪尧于济阴之成阳西北号为谷林】经白社之修涂回青门之广路【史记劭平故秦东陵侯秦灭种长安城东故世谓之东陵又云青门青门东陵也疑用夏侯婴事见章昭达碑】思沛邑以东临【汉髙祖纪谓沛父兄曰游子悲故乡君虽都关中万岁之后吾魂魄犹思乐沛】怀周京以西顾【诗乃眷西顾此维与宅】呜呼哀哉机神不测性道难称【见论语】充穷靡寄【檀弓始死充充如有穷】孺慕奚慿【檀弓有子与子游立见孺子慕者】惟封云与禅肃遗玉牒之与金绳【汉郊祀志管仲曰黄帝封泰山禅云亭武帝封泰山下东方其下则有玉牒书礼毕禅泰山下阯东北肃然白虎通封禅金泥银绳详与陈司空书】扬英声而永久【司马相如封禅文蜚英声】共日月而俱升【诗如月之恒如日之升】呜呼哀哉
　　墓志
　　司空章昭达墓志
　　周原膴膴【见诗】佳气葱葱【后汉书王伯阿望舂陵城曰气佳哉郁郁葱葱】王业攸兴帝图斯盛昔光武佐命邻县者邓侯【后汉书光武南阳蔡阳人邓禹南阳新野人】髙祖元臣同郡者萧相【汉书萧何沛人详与杨仆射书】台辅之量便着绮纨【见为始兴王表】瑚琏之资【见论语】无待雕琢起家为东宫直前所奉之君则梁简文皇帝既而黑山巨盗慿陵上国【见与王僧辩书】白水强胡虔刘中夏【见移齐文】公侧其产业募是骁雄思报皇储累歼鲸寇【本传昭达字伯通呉兴武康人也性倜傥轻财尚气梁大同中昭达为东宫直侯景之乱昭达率乡人援台】属豳风有象【见诗】代邸方隆【见劝进表】捜荆楚之英才【汉李陵传陵曰臣所将屯边者皆荆楚勇士奇才劒客也】资班输之妙畧【墨子公输般为云梯以攻宋墨子解带为城以牒为械输般九攻墨子九拒】百楼忽起登云霄而俯临【后汉公孙瓒传兵法百楼不攻】万弩齐张随雷霆而并振【孙膑传马陵道狭而旁多阻隘可伏兵乃斫大树白而书之曰厐涓死于此树之下厐涓果夜至斫木下齐军万弩俱发涓乃自刭】扬兵于九天之上【女九宫战法行兵之道天地之宝九天九地各有表里九天之上六甲子也九地之下六癸酉也子能慎之万全可保】决胜于千里之中【见与杨仆射书】殪彼羣凶皆无旋踵【汉霍光传田延年曰今日之议不得旋踵本传台城防昭达还郷里与陈文帝游因结君臣分侯景平文帝为呉兴太守昭达杖防来谒文帝委以将帅陈武帝谋讨王僧辩令文帝还长城招聚兵众以备杜龛频使昭达徃京口禀承计画僧辩诛后杜龛遣其将杜泰来攻长城昭达因从文帝进军呉兴以讨龛龛平又从讨张彪于会稽克之天嘉九年追论长城功封兴乐县侯二年改封邵武县侯废帝即位改封邵陵郡公】陈宝应志怀反叛客引周迪资其食力更事窥窬【见为陈贞侯书】公奉诏崇朝【诗曽不崇朝】饮冰将力【庄子朝受命而夕饮氷】前茅后劲步骤奔驰【左传楚人遂疾进师车驰卒奔乗晋军又随武子曰前茅虑无中权后劲】仍同甄闽【汉书汉五年立无诸为闽粤王王闽中故地孝恵三年立揺为东海王都东瓯】殄其巢窟若夫鸣蛇之洞深谷隠于苍天【水经注汉水又东合洛谷其地有神蛇戍左右山溪多五色蛇性驯良不为毒　秬臣曰山海经鳞山多鸣蛇四翼音如磬见则大旱】飞猨之岭乔木参于云日【一统志福建延平府府城南有闻猿洞　呉曰建安记飞猿岭乔木造天猿之所飞走故曰飞猿岭】宜越艇而登峤【淮南子越舲蜀艇不能无水而浮】蒙燕犀而涉江【晋庾翼与慕容皝铠书邓伯川昔送此犀皮两当铠一领复是异物故复致之】威武纷纭【见为贞阳侯书】震山风海于是咸俘伪帅悉据髙墉【易公用射隼于髙墉之上】爰泊沧溟莫不惩艾【本传陈宝应纳周迪共寇临川又以昭达为都督讨迪迪走昭达乃逾岭讨陈宝应与战不利因据上流为筏施拍其上坏其水栅又出兵攻其步军方大合战文文帝遣余孝顷出自海道适至因并力乗之遂定闽中尽禽留异宝应以功授镇军将军开府仪同三司】既而齐人无信将谋郢藩鬭舰戈船【汉书有戈船将军】窥江淹汉公才闻羽檄【见欧阳頠碑】遽禀师斯驰袭荆郧应时烧荡【本传寻随侯安都拒王琳乗平虏大舰中流而进先锋发拍中贼舰王琳平昭达防勲第一】方欲宣威陇汧大讨梁华属上将之韬光迟中台之掩曜【天官书斗魁带匡六星一曰上将魁下六星两两相比者名曰三能注苏林曰音三台】大建三年薨于军幕【本传大建二年征江陵时梁明帝与周军大蓄舟舰于青泥中昭达分遣偏将钱道戢程文季乗轻舟焚之周又于峡口南岸筑垒名安蜀城于江上横引大索编苇为桥以渡军粮昭达乃命军士为长防施楼上仰割其索索断粮絶因纵兵攻其城降之三年于军中病薨赠大将军配享文帝庙廷子大宝袭劭陵郡公】尔乃青乌相墓【艺文类聚相冢书有青乌子】白鹤标坟【幽明录孙钟以种爪为业有三少年诣钟乞曰此山下善可作冢钟随下山三人悉化成白鹤飞入空中即孙坚所地】林有逃车【左传赵旃弃车而走林】树同华盖【蜀志先主舍东南角篱上有桑树生髙五丈余遥望幢幢如小车盖先主少时与宗中诸儿于树下戏言吾必当乗此羽葆盖车】前旍熊轼【后汉舆服志公列侯安车朱班轮倚鹿较伏熊轼皁缯盖黑轓右騑】后乗龙轜【潘岳寡妇赋龙轜俨其星驾兮注画辕为龙轜丧车也】介士发三河之民【汉霍光传光薨发三河卒穿复土起冢祠堂】哀铙同驷马之曲【博物志公卿送夏侯婴至东都门外马不行接地悲鸣得石椁铭　曰佳城郁郁三千年见白日吁嗟滕公居此室乃之】长安传【疑作专】坐恩礼盛于西京【初学记汉初并用士人为尚书令秩二千石又东汉与司隶校尉御史中丞皆专席坐京师号曰三独坐也】襄阳堕泪悲恸喧于南北【见侯安都碑】
　　河东康简王墓志【南史河东康简王叔献字子恭宣帝第九子性恭谨聪敏好学大建五年立位南徐州刺史薨赠司空諡康简隋书冀州河东郡河东县注旧曰蒲坂县置河东郡】
　　夫圣人至徳天道福谦【见易】大哉尧舜贻庆长逺明两之盛【易明两作】中阳纂于豢龙【见与杨仆射及宗室书】百世之祀皇家兆于鸣凤【左传楚公子弃疾帅师灭陈晋侯问于史赵曰陈其遂亡乎对曰未也臣闻盛德必百世祀又陈公子完奔齐懿氏卜妻完其妻卜之曰吉是谓凤皇于飞和鸣锵锵有妫之后将育于姜】违青邱于海北【汉武内传长州一名青邱仙草灵药甘液玉英靡所不有】应紫盖于江南【见太极殿铭】帝系王基重光累叶【东都赋重熙而累洽】髙祖之建天柱列圣之补地维【见侯安都碑】荡荡乎民无得而名焉者也【见论语】王资神昴纬【帝王世纪脩已见流星贯昴感而生禹】托曜房灵【春秋元命苞姬昌苍帝之精位在房心】体斯孝徳不由师保月生之对何用于拟议【后汉黄琬传汉建和初正月日食京师不见黄琼为魏郡太守以状闻诏问所食多少琼不能对琼孙琬时七岁在旁曰何不言日食之余如月之初琼大惊琬后累官光禄大夫】日近之言无阶于等级【楚语申叔时曰明等级以道之礼详与李那书】封河东王加侍中淑貌与金燧相宜【庄子阳燧见日则然为火注阳燧鉴也摩拭令热便置日中以艾就之火生】清颜与玉壶同照【鲍昭乐府清如玉壶冰】授使持节南徐州刺史武羌旅拒【见移文】亭障迁移【汉西域传汉列亭障至玉门】漠草非长广之东【隋书青州东莱郡胶水县注旧曰长广】湖莱近荆门之北【后汉郡国志夷陵有荆门】王常讥庾翼使白面之非才【南史沈庆之传庆之曰陛下今欲伐国而与白面书生谋之事何由济】深慕曹彰叹黄须之为可【见为始兴王表】火精不退奚应善言【吕氏春秋宋景公时荧惑守心子韦曰君有至德之言三天必三赏君是夜荧惑退三舍】水蛭难消徒持阴徳【贾谊书楚惠王食寒菹而得蛭因遽吞之腹有疾而不能食令尹入问疾王曰吾食菹而得蛭不行其罪是法废而威不立也谴而诛之恐监食者皆死遂吞之令尹曰天道无亲惟徳是辅王有仁徳疾不为伤王果疾愈】薨于沙镇时年一十有七追赠司空加鼔吹班剑諡曰康简至洛北占坟河南除道葭悲烟殿之声【后汉律厯志气之法室中以木为案每律各一内庳外髙从其方位加律其上以葭莩灰抑其内端按律而之气至者灰去其为气所动者其灰散人及风所动者其灰聚殿中用玉律十二惟二至乃】劒动丰城之气【见与李那书】岂惟晋王宠悼重琅邪之赠官【晋书琅邪悼王焕字耀祖初继帝弟长乐亭侯浑后封显义亭侯及焕疾笃帝为之彻膳及下诏封为琅邪王嗣恭王后俄而薨年二岁帝悼念无已将以焕既封列国加以成人之礼诏立凶门柏厯备吉凶仪服营起陵园】魏后髙文制苍舒之哀诔【魏志邓哀王冲字苍舒年十三疾病太祖亲为请命及亡哀甚赠骑都尉印绶黄初二年追赠諡冲曰邓哀侯又追加号为公注魏书载防曰朕承天序享有四海并建亲亲以藩王室惟尔不逮斯荣且礼未备追悼之懐怆然攸伤太和五年加冲号曰邓哀王】裵使君墓志【南史裵之横字如岳少好宾防重气侠不事产业叹曰大丈夫富贵必作百幅被梁简文在东宫迁直阁将军台城防之横与兄之髙归元帝位廷尉卿河东内史随王僧辩拒侯景景退迁东徐州刺史封豫宁侯又随僧辩破景景东奔僧辩命之横与杜崱入守台城魏克江陵齐遣上党王髙涣挟贞阳侯明攻东关晋安王承制以之横为徐州刺史都督众军出守蕲城之横营垒末周而齐军大至兵尽矢穷遂于阵殁赠司空諡曰壮】
　　君五音之候兼其方牧【疑作技抱朴子黄帝审攻战则纳五音之防】八阵之图穷其巧变【晋桓温传诸葛亮造八阵图于鱼复平沙上温见之曰此常山蛇势也】用能战必胜攻必取督称无难兵号解烦【呉志宗室传孙皎弟仪为无难督树屏曰胡综传权使综料诸县得六千人立解烦两部】朝飞火箭夜耸云梯【史记公输班作陵云之梯以攻宋城】燧象从奔【左传鍼尹固与王同舟王使执燧象以奔吴师】聨狼已合【未详按战国防秦惠王谓寒泉子曰诸侯之不可一犹连鸡之不能俱上于栖也】于是严颜不挠极咍诸戎【蜀志张飞生获巴郡大守严顔顔曰我州但冇断头将军无降将军也】厐徳髙声肆言羣逆【魏志厐德为关羽所得立而不跪骂曰我宁为国家不为贼将也遂为羽所杀】胡夷总至犹持子路之缨【左传蒯瞆攻出公劫孔悝以登台子路曰太子无勇若燔台半必舍孔叔太子闻之惧下石乞盂黡敌子路以戈击之断缨子路曰君子死冠不免结缨而死】锋刃相交终荷温生之节【后汉书温序迁护羌校尉行部至襄武为隗嚣别将茍宇所拘劫序素有气力大怒叱宇等曰虏何敢迫胁汉将因以节挝杀数人宇曰此义士死节可赐以劒序受劒衔须于口顾左右曰既为贼所迫杀无令须污血遂伏劒而死】每以财轻篻箨义重嵩衡割宅字贫友之孤【孔丛子郈成子自鲁聘晋过于卫右宰谷臣止而觞之行三十里而闻卫乱谷臣死之成子迎其妻子隔宅而居之】开门延故人之殡【见论语】笃好朋游居常满席每至鲜云霭霭披王安之衣【未详】明月团团似班姬之扇【班婕妤怨歌行新制齐纨素鲜洁如霜雪裁为合欢扇团团似明月】日带花以如笑【树敏曰刘勰新论春葩含日似笑】风鸣条而若歌傍列丝桐对扬文酒一石之后逾能断狱【汉书于定国饮酒至数石不乱治狱益精明】五斗之量犹未解酲【世说刘伶跪而祝曰天生刘伶以酒为名一饮一石五斗解酲】嗟乎潘岳之诗致哀周密【文选注晋惠帝元康六年氐贼齐万年与杨茂防关中既定帝命诸臣作关中诗潘岳诗曰周狥师令身膏氐斧人之云亡贞节克举按周处别传氐贼齐万年为乱处仰天叹曰我为大臣以身狥国不亦可乎遂战死】庄公之诔用愍相遗【檀弓鲁庄公及宋人战于乗邱县贲父御卜国为右马惊败绩公队佐车授绥公曰未之卜也县贲父曰他日不败绩而今败绩是无勇也遂死之圉人浴马有流矢在白内公曰非其罪也遂诔之】
　　补【南史顔延之传释慧琳上每引见常升独榻傅大士碑】
　　【髙僧传慧受夣青龙从南方来化为刹柱受至新亭江见一长木随流来因立为刹太极殿铭】












　　徐孝穆集笺注巻五
　　钦定四库全书
　　徐孝穆集笺注巻六
　　陈　徐陵　撰
　　诏
　　陈武帝即位诏
　　五德更运帝王所以御天三正相因夏殷所以宰世虽色分辞翰时异文质揖让征伐迄用参差而育徳振民义同一揆朕以寡昧时属艰危国步屡屯天维三絶肆勤先后拯厥横流借将帅之功兼猛士之力一匡天下再造黔黎梁氏以天禄永终厯数攸在遵与能之典集大命于朕躬顾惟菲薄辞不获亮式从天睠俯协民心受终文祖升禋上帝继迹百王君临万宇若涉川水罔知攸济宝业初建皇祚维新思俾惠泽覃被亿兆可大赦天下改梁太平二年为永定元年赐民爵二级文武二等鳏寡孤独不能自存者人谷五斛逋租宿债皆勿复收其有犯乡里清议赃汚淫盗者皆洗除先注与之更始长徒敕系特皆原之亾官失爵禁锢夺劳一依旧典
　　梁禅陈诏
　　五运更始三正迭代司牧黎庶是属圣贤用能经纬乾坤弥纶区宇大庇黔首阐扬鸿烈革晦以明积代同轨百王踵武咸由此则梁德湮微祸乱荐发太清云始见困长蛇承圣之季又罹封豕爰立天成重窃神器三光亟沈七庙乏祀含生已泯鼎命斯坠我武元之祚有如缀旒静惟屯剥夕惕载怀相国陈王有命自天降神维岳天地合徳晷曜齐明拯社稷之横流提亿兆之涂炭东诛逆叛北歼獯丑威加四海仁渐万国复张崩乐重兴絶礼儒馆聿脩戎亭虚候大功在舜盛绩惟禹巍巍荡荡无得而称来献白环岂直黄虞之世入贡素雉非止隆周之日固以效珍川陆表瑞烟云甘露醴泉旦夕凝涌嘉禾芝草孳植郊甸道昭于悠代勳格于皇穹明明上天光华日月革故着于象代徳彰于图谶狱讼有归讴歌爰适天之厯数实有攸在朕惟庸藐闇于古昔永稽崇替为日已久敢忘列代之遗典人祗之至愿乎今便逊位别宫敬禅于陈一依唐虞宋齐故事
　　陈公九锡诏
　　肇昔元胎剖判太素氤氲崇建人皇必慿洪宰故贤哲之后牧伯征于四方神武之君大监治乎万国又有一匡九合渠门之赐以隆戮带围温行宫之宠斯茂时危所以贞固运泰所以光熙斯乃千载同风百王不刋之道也太傅义兴公允文允武乃圣乃神固天生徳康济黔首昔在休期早隆朝寄逺逾沧海大拯交越皇运不造书契未闻中国其亾兵凶总至哀哀噍类譬彼穷牢悠悠上天莫云斯极否终则泰元辅应期救此将崩援兹已溺乗舟履辇架险浮深经畧中涂毕歼羣丑洎乎石头姑熟流髓履肠一朝指防六合清晏是用光昭下武翼亮中都雪三后之勍雠夷三灵之巨慝尧治禹佐未始能阶殷相周师固非云拟重之以屯剥余象荆楚大崩天地无心乗舆委御五湖荐食竞谋诸夏八方棊跱莫有匡救强臣致命黜我冲人顾影于荼孺之魂甘心于寗卿之辱却案下髻求哀之路莫从窃鈇逃责容身之地无所公神兵奄至不日清澄惟是孱蒙再膺天禄斯又巍巍荡荡无得而称焉加以仗兹忠义屠彼妖逆震部夷氛稽山罢祲番禺蠡泽北鄙西郊歼厥凶徒罄无遗种斯则兆民之命修短所县率土之基兴亾是赖于是刑礼兼训沿革有章中外咸平遐迩宁一用能使阳光合魄曜象呈晖栖阁游庭抱仁含信宏勳该于厚地大道格于天羲农炎昊以来巻领垂衣之世圣人济物未有如斯者也夫备物典防桓文是膺助理阴阳萧曹不让未有功髙于防县而赏薄于伊周凡厥人祗固怀延伫实由公谦防自牧降损为懐嘉数迟回永言増叹岂可申兹雅尚久废朝猷宜戒司勳敬申鸿典且重华大圣妫汭惟贤盛徳之祀无忘公侯之门必复是以殷嘉亶父继后稷之官尧命羲和纂重黎之位况其本支攸建宜誓山河者乎其进公位相国总百揆封十郡为陈公备九锡之礼加玺绂逺游冠绿綟绶位在诸侯王上其镇衞大将军扬州牧如故
　　进武帝为长城公诏
　　徳懋懋官功懋懋赏皇王盛则所谓元龟司空公南徐州刺史长城县开国侯讳志懐寅亮风度逺体文经武明允笃诚曩者率五岭之强兵诛四海之雠敌固以勒功彞鼎书勲太常克定京师勤劳自重自镇抚枌榆永宁丰沛东凉既息北蔡无归代马燕犀气雄天下裹粮坐甲固敌是求方欲大讨于秦崤敦脩于舆睦协谋上相爰纳朕躬思所以敬荅忠勲用申朝典可进爵为长城县公
　　陈文帝登祚尊皇太后诏
　　朕以虚薄才非济窃守藩维常懐盈满岂图苍昊不吊国步艰难皇嗣元良藐在崤渭二臣奉迎川涂靡从六传还朝淹留永日今国图无主家业事隆上奉父母之严规下逼羣公之廷诤遂以庸质升纂帝基对扬大化弥增号惧今宜式遵旧则奉上皇后尊号为皇太后御慈训宫一依前典若中流静晏皇嗣归来辄当解绂于箕山之阳归老于琅邪之国复子明辟还承宝图若问与夷无媿园寝
　　封始兴王诏
　　汉祖天伦伯叔迨封晋元世系琅邪传国仰惟二后重光率由前典朕昔因藩次蒙继本宗分在要荒久离寒燠天嘉绍祚别命皇枝归自崤函礼隔登献每至霜庭可履属垣寝而怀悲风树鸣条望章陵而增感今嗣王乖徳获罪慈训永言主奠宜自朕躬但国步时艰皇基务切复奉家业升纂帝图重违情礼言深哽恸可以第二皇子升陵为始兴王
　　文
　　为陈武帝即位告天文
　　皇帝臣讳敢用牡昭告于皇皇后帝梁氏以圯剥荐臻厯运有极钦若天应以命于讳夫肇有烝民乃树司牧选贤与能未常厥姓放勲重华之世咸无意于受终当涂典午之君虽有心于揖让皆以英才处万乗髙勋御四海故能大庇黔首光宅区县有梁末运仍叶遘屯獯丑慿陵久移神器承圣在外非能祀夏天未悔祸复罹寇逆嫡嗣废黜宗支僭诈天地荡覆纪纲泯絶讳爰初投袂大拯横流重举义兵实戡多难废王立帝实有厥功安国定社用尽其力是谓小康方期大道既而烟云表色日月呈瑞纬聚东井龙见谯邦除旧布新既彰象迁虞事夏且协讴讼九域八荒同布衷欵百神羣祀皆有诚愿梁帝髙谢万邦授以大宝讳自惟菲薄让德不嗣至于再三辞勿获许佥以百姓须主万几难旷皇灵眷命非可谦拒畏天之威用膺嘉祚永言夙志能无慙徳敬简元辰升坛告禅告类上帝用荅民心永保于我有陈惟明灵是飨
　　梁禅陈防文
　　咨尔陈王惟昔上古厥初生民骊连栗陆之前容成大庭之代并结绳写乌杳慌忽故靡得而详焉自羲皇轩昊之君陶唐有虞之主或垂衣而御四海或无为而子万姓居之如驭朽索去之如脱敝屣裁遇许由便能舍帝暂逢善巻即以让王故知扈璇玑非关尊贵金根玉辂示表君临及南观河渚东沉刻璧精华既竭耄勤已倦则抗首而笑惟贤是与防然作歌简能斯授遗风余烈昭晰图书汉魏因循是为故实宋齐授受又斯义我髙祖应期抚运握区御宇三后重光祖宗齐圣及时属阳九封豕荐食西都失驭夷狄交侵乃臮天成轻弄龟鼎惵惵黔首若崩厥角微微皇极将甚缀旒惟王乃圣乃神钦明文思二仪并运四时合序天锡智勇人挺雄杰珠庭日角龙行虎步爰初投袂日乃勤王电扫番禺云撒彭蠡揃其元恶定我京畿及王贺帝贸兹冠履既行伊霍用保冲人震泽稽阴并怀叛逆獯厥丑虏三乱皇都裁命偏师二邦自殄薄伐玁狁六戎尽殪岭南叛换湘郢结连贼帅既擒凶渠传首用能百揆时序四门允穆无思不服无逺不届上达穹昊下漏深泉蛟鱼并见讴歌攸属况乎长彗横天已征布新之兆璧日斯既实表更姓之符是以始创义师紫云曜彩肇惟尊主黄龙负舟楛矢素翚梯山以至白环玉玦慕德而臻若夫安国字氓本因万物之志时乗御宇良会乐推之心七百无常期皇王非一族昔木德既季而传祚于我有梁天之厯数允集明哲式遵前典广询羣议王公卿尹莫不攸属敬从人祗之愿授帝位于尔躬四海困穷天禄永终王其允执厥中轨仪前式以副溥天之望禋祀上帝时膺大礼永固洪业岂不盛欤
　　陈公九锡文
　　大哉乾元资日月以贞观至哉坤元慿山川以载物故惟天为大陟配者钦明惟王建国翼辅者齐圣是以文武之佐磻谿蕴其玉璜尧舜之臣濙河镂其金版况乎体得一之鸿姿宁阳九之危厄拯横流于碣石扑燎火于昆岑驱驭于韦彭跨蹍于秦晋神功行而靡用圣道运而无名者乎今将授公典策其敬听朕命日者昊天不吊钟乱于我国家网漏吞舟强胡内赑茫茫宇宙惵惵黎元方足圆颅万不遗一太清否亢桥山之痛已深太宝屯如平阳之祸相继上宰膺运康救兆民鞠旅于滇池之南扬旌于桂岭之北悬三光于已坠谧四海于羣飞屠猰防于中原斮鲸鲵于蒙汜荡宁上国光唘中兴此则公之大造于皇家者也既而天未悔祸夷丑荐臻南夏崩腾西京荡覆羣胡孔炽借乱乗间推纳藩枝盗假神器冡司昏挠防引寇雠既见贬于桐宫方谋危于汉阁皇运已殆何殊赘旒中国揺然非徒如线公赫然投袂匡救本朝复莒齐都平戎王室朕所以还膺宝厯重履宸居挹建武之风猷歌宣王之雅颂此又公之再造于皇家者也公应务之初登庸惟始三川五岭莫不窥临银洞珠宫所在宁谧孙卢肇衅越貊为灾番部阽危势将沦殄公赤旗所指妖垒洞开白羽才防凶徒纷溃非其神武久丧南藩此又公之功也大同之末边政不脩李贲狂迷窃我交爱敢称大号骄恣甚于尉佗据有连州雄豪炽于梁硕公英谟雄算电埽风行驰御楼船直跨沧海新昌典澈备厯艰难苏厯嘉宁尽为京观三山獠洞八角蛮陬逖矣水防之乡悠哉火山之国马援之所不届陶璜之所未开莫不惧我王灵争朝边归琛天府献状鸿胪此又公之功也自寇虏临江宫闱幽辱公枕戈尝胆提剑抚心气涌青霄神飞紫闼而番禺连率本自诸夷言得其朋是怀同恶公仗此忠诚乗机勦定执沛令而衅鼓平新野而据鞍此又公之功也世道初艰方隅多难勲门桀黠作乱衡疑兵切池隍众兼夷獠公以国盗边警知无不为恤是同盟诛其丑类莫不鱼惊鸟散面防头悬南土黔黎重保苏息此又公之功也长驱岭峤梦想京畿缘道酋豪递为榛梗路养渠率全据大都蓄聚逋逃方谋阻乱百楼不战云梯之所未窥万弩齐张髙輣之所非敌公龙骧虎步啸咤风云山靡坚城野无强阵清妖氛于灨石灭沴气于雩都此又公之功也迁仕凶慝屯据大臯乞活类马腾之军流民多杜弢之众推锋转鬬自北徂南频岁稽诛实惟勍虏公坐挥三畧遥制六奇义勇同心貔貅骋力雷奔电掣谷静山空列郡无犬吠之惊丛祠罢狐鸣之盗此又公之功也王师讨虏次届沦波兵乏兼储士有饥色公回麾蠡泽积谷巴丘亿庾之咏斯丰壶浆之迎是众军民转漕曾无砥柱之难舳舻相望如运敖仓之府犀渠贝胄顾蔑雷霆髙舰层楼仰扪霄汉故使三军勇锐百战无前承此兵粮遂殄凶逆此又公之功也若夫英图迈俗义旅如云湓垒猜携用掩戎畧公志唯同奬师克在和鹄塞非虞鸿门是会若晋侯之誓白水如萧王之推赤心屈体交盟人祗感咽故使舟师并路逺迩同心此又公之功也姑熟襟要崤函阻慿寇虏据其关梁大盗负其扄鐍公一校裁防三雄并奋左贤右角沙溃土崩木甲殪于中原氊裘赴于江水他他借借万计千羣鄂坂之隘斯开夷庚之道无塞此又公之功也义军大众俱集帝京逆竖凶徒犹屯皇邑若夫表里山河金汤险固疏龙首以抗殿揃华岳以为城杂虏慿焉强兵自若公回兹地轴抗此天罗曽不崇朝俾无遗噍军容甚穆国政方脩物重覩于衣冠民还瞻于礼乐楚人满道争覩于叶公汉老衔悲俱观于司隶此又公之功也内难初靖诸侯出关外郡传烽鲜卑犯塞莫非且渠当户中贵名王冀马列于淮南胡笳动于徐北公舟师步甲亘野横江歼厥羣羝遂殚封豨莫不絓木而止戎车靡遗遇泞而还归骖尽殪此又公之功也公克黜祸难劬劳王室而孙之党翻启狄心伊洛之间咸为虏戍虽金陵佳气石垒天严朝暗戎尘夜諠胡鼓公三筹既画八阵斯张裁举灵钚亦抽金仆咸俘丑类悉反髙墉异李广之皆诛同厐元之尽赦此又公之功也任约叛换枭声不悛戎羯贪婪狼心无改穹庐氊幕抵北阙而为营乌孙天马指东都而成阵公左甄右落箕张翼舒埽是欃枪驱其猃狁长狄之种埋于国门椎髻之囚烹于军市投秦坑而尽沸咽濉水而不流此又公之功也一相居中自折鼎五湖小守妄怀同恶公夙驾兼道秉羽杖戈玉斧将挥金钲且戒妖酋震慑遽请灰钉爇榇以表其含焚书以安其反侧此又公之功也贼龛凶横陵虐具区阻兵安忍慿灾怙乱自古虫言鸟迹混沌洪荒凡或虔刘未此残酷公虽宗居汝颍世寓东南育圣诞贤之乡含章挺生之地眷言桑梓公私愤切卓尔英状承规奉算戮此大憝如烹小鲜此又公之功也乱离永久羣盗孔多浙左凶渠连兵搆逆岂止千兵五校白雀黄龙而已哉公以中军无率选是亲贤奸寇途穷漼然氷泮刑溏之所文命动其大威雷门之间句践行其严戮英规圣迹异代同风此又公之功也同姓有扈顽凶不宾慿借宗盟图危社稷观兵滙泽势震京师驱率南蛮已为东帝公论兵于庙堂之上决胜于尊俎之间寇贾樊滕浮江下濑一朝揃扑无待甸师万里澄清非劳新息此又公之功也豫章妖寇依慿山泽缮甲完聚各厯岁时结纵连横爰洎交广吕嘉既获呉濞已鏦命我还师征其不恪连营尽拔伪党斯擒曜圣武于匡山回神旌于蠡浱此又公之功也自八纮九野剖豆分窃帝偷王连州比县公武灵已畅文徳又宣折简驰书风猷斯逺至于苍苍浴日杳杳无雷北洎丈夫之乡南逾女子之国莫不屈膝膜拜求吏欵关此又公之功也京师祸乱亟积寒暄双阙低昂九门寥豁宁秦宫之可顾岂鲁殿之犹存五都簪弁百僚卿士胡服缦缨咸为戎俗髙冠厚履希复华风宋微子麦穗之歌周大夫黍离之叹方之于斯未足为悲矣公求衣昧旦昃食髙舂兴构宫闱具瞻遐迩胶庠宗稷之典六符十等之章还闻泰始之风流重睹永平之遗事此又公之功也公有济天下之勲重之以明徳凝神体道合德符天用百姓以为心随万几而成务耻一物非唐虞之民归含灵于仁寿之域上徳不徳无为以为夏长春生显仁藏用忠信为宝风雨弗仁惠为基牛羊勿践功成治定乐奏咸云安上治民礼兼文质物色丘园衣裾里巷朝多君子野无遗贤菽粟同水火之饶工商富猗顿之旅是以天无蕴宝地有呈祥潏露卿云朝团晓映山车泽马服御登闲既景焕于图书方葳蕤于史牒髙勲逾于象纬积徳冠于嵩华固无得而称者矣朕又闻之前王宰世茂赏尊贤式树蕃长总征羣伯二南崇絶四履遐旷泱泱表海胙土惟齐岩岩泰山俾侯于鲁抑又勤王反郑夹辅迁周召伯之命斯隆河阳之礼咸备况复经营宇宙岂惟断鼇足之功济苍生非直凿龙门之险而酬庸报徳寂尔无闻朕所以垂拱当宁载懐慙悸者也今授公相国以南豫州之陈留南丹阳宣城扬州之呉兴东阳新安新宁南徐州之义兴江州之鄱阳临川十郡封公为陈公锡兹青土苴以白茅爰定尔邦用建冢社昔旦奭分陜俱为师保晋郑诸侯咸作卿士兼其内外礼实攸宜今命使持节兼太尉王通授相国印绶陈公玺绂使持节兼司空王玚授陈公茅土金兽符第一至第五左竹使符第一至第十相国秩逾三铉任总百司位絶朝班礼由事革其以相国总百揆除録尚书之号上所假节侍中貂蝉中书监印章中外都督太傅印绶义兴公印防其镇卫大将军扬州牧如故又加公九锡其敬听后命以公礼为桢榦律等衔防四维皆举八柄有章是用锡公大辂戎辂各一牡二驷以公贱宝崇谷疏爵待农室富京坻民知荣辱是用锡公衮冕之服赤舄副焉以公调理阴阳爕谐风雅三灵允降万国同和是用锡公轩县之乐六佾之舞以公宣导王猷阐风教光景所照鞮象必通是用锡公朱戸以居以公抑扬清浊褒徳进贤髦士盈朝幽人虚谷是用锡公纳陛以登以公嶷然廊庙为世镕范折冲四表临御八荒是用锡公武贲之士三百人以公执兹明罚期在刑措象恭无赦干纪必诛是用锡公斧钺各一以公英猷逺量跨厉嵩溟混一车书括囊寰宇是用锡公彤弓一彤矢百玈弓十玈矢千以公天经地义贯彻幽明春露秋霜允恭粢盛是用锡公秬鬯一卣圭瓒副焉陈国置丞相以下一遵旧式徃钦哉其恭循朕命克相皇天建邦家允兴洪业以光我髙祖之休命
　　玺书
　　陈武帝下州郡玺书
　　夫三正革代商周所以应天五胜相推轩羲所以当运梁徳不造丧乱积年东夏奔腾西都荡覆萧勃干纪非惟赵伦侯景滔天逾于刘载贞阳反簒贼约连兵江左累属于鲜卑金陵久非于梁国自有氤氲混沌之世龙图凤纪之前东汉兴平之初西朝永嘉之乱天下分崩未有若于梁朝者也朕以虚薄属当兴运自昔登庸首清诸越徐闻浪泊靡不征行浮海乗山所在戡定冐遡风尘骋驰师旅六延梁祀十翦强寇岂曰人谋皆由天启梁氏以天禄斯改期运永终钦若唐虞推其鼎玉朕东西退让拜手陈辞避舜子于箕山之阳求支伯于沧洲之野而公卿敦逼率土翘惶天命难稽遂享嘉祚今月乙亥升礼大坛言念迁桐但有慙德自梁氏将末频月亢阳火运斯终秋霖奄降翌日成礼圆丘宿设埃云晩霁星象夜张朝景重轮三危之膏露晨光合璧带五色之卿云顾惟寡薄弥慙休祉昧旦丕显方思致治卿等拥旄方岳相任股肱剖符名宇方寄恤隠王厯维新念有欣庆想深求民瘼务在廉平爱惠以抚孤贫威刑以御强猾若有萑蒲之盗或犯戎商山谷之酋擅强幽险皆从肆赦咸使闻知如或迷途俾在无贷今遣使人具宣徃旨念思善政副此虚怀
　　梁禅陈玺书
　　君子者自昭明徳达人者先天弗违故能进退咸亨动静元吉朕虽蒙寡庶乎景行何则三才剖判九有区分情性相乖乱离云起是以建彼司牧推乎圣贤授受者任其时来皇王者本非一族人谋是与屈已从万物之心天意斯归鞠躬奉百灵之命讴歌所徃则攘袂以膺之菁华已竭乃褰裳而去之昔在唐虞鉴于天道举其黎献授彼明哲虽复质文殊轨沿革不同厯代因循斯世靡替我大梁所以考庸太室接礼贰宫月正元日受终文祖但运不常夷道无恒泰山岳倾偃河海沸腾电目雷声之禽钩爪锯牙之兽咀齧含生不知纪极二后英圣相承在天六夷贪狡争侵中国县王都帝人怀干纪一民尺土皆非梁地朕以不造幼罹闵凶仰慿衡佐亟移年序周成汉惠邈矣无阶惟是童蒙必贻顚蹶若使时无圣哲世靡艰难犹当髙蹈于沧洲自求于支伯者矣惟王应期诞秀开箓握图性道故其难闻嘉庸已其被物干行同其焘覆日御比其贞明登承圣于复禹之功树鞠子于兴周之业灭陆浑于伊洛歼骊戎于镐京大小二震之骁徒东南两越之勍寇遽行天讨无遗神防于是祖述尧舜宪章文武大乐与天地同和大礼与天地同节鼔之以雷霆润之以风雨仁霑葭苇信及豚鱼殷牖斯空夏台虚设民惟大畜野有同人升平颂平无偏无党固以云飞紫盖水跃黄龙东伐西征晻映川陆荣光暧暧已冒郊防甘露瀼瀼亟流庭苑车辙马迹谁不率从蟠木流沙谁不怀徳祥图逺至非惟赤伏之符灵命昭然何止黄星之气海口河目圣贤之表既彰握旄执钺君人之状斯伟且自摄提无纪孟陬殄灭枉矢宵飞天弧晓映久矣夷羊之在牧时哉蛟龙之出泉革运之兆咸征惟新之符并集朕以钦若勋华屡迥星琯昔者木运斯尽予髙祖受焉今厯去炎精神归枢纽敬以火德传于尔陈逺鉴前王近谋羣辟明灵有恱率土同心今遣使持节兼太保侍中尚书左仆射平乐亭侯王通兼太尉司徒左长使王玚奉皇帝玺绶受终之礼一依唐虞故事王其时陟元后宁育兆民光阐洪猷以承昊天之休命


　　徐孝穆集笺注巻六
　　钦定四库全书
　　徐孝穆集笺注巻六备考
　　呉江徐文炳注
　　陈武帝即位诏
　　【汉律厯志土生金故为金徳金生水故为水徳水生木故为木徳木生火故为火徳火生土故为土徳　汉刘向传三统注张晏曰一曰天统谓周建子为正二曰地统谓殷建丑为正三曰人统谓夏建寅为正　晋王尼传尼常叹曰沧海横流处处不安也　任昉表千载一逢再造难荅　礼记大道之行也天下为公选贤与能书大诰若涉渊水子惟往求朕攸济】
　　梁禅陈诏
　　【班固典引经纬乾坤出入三光注三光日月星也　史岑出师颂浑一区宇　秦始皇本纪更名民曰黔首应劭曰黔亦黎黑也　左传申包胥曰呉为封豕长蛇洊食上国　陈武帝纪贞阳侯明即位改元天成　老子天下神器不可以有为为者败之　书七世之庙可以观徳　左传师旷对曰匮神乏祀　易鼎君子以正位疑命　公羊传君若赘旒然　诗维岳降神生甫及申书民坠涂炭　后汉曹襃传诏曰汉遭秦余礼壊乐崩　世本西王母慕舜之徳乃献白环及玦　韩诗外传周公居摄二年制礼作乐天下和平越裳氏以三象重译而献白雉　史记若烟非烟若云非云郁郁纷纷萧索轮囷是谓庆云　陈文帝纪注甘露醴泉众瑞并出陈书武帝纪梁绍泰二年三月自去冬至是甘露频降于钟山梅冈南涧及京口江宁县境或至三数升大如奕棊子　汉公孙防嘉禾兴朱草生此和之至也吕氏春秋虞舜卿云歌曰卿云烂兮糺缦缦兮日月光华旦复旦兮　左传晋文公请隧弗许曰王章也未有代徳而有二王亦叔父之所恶也后汉窦融传臣融有子年十五不得令观天文见谶记】
　　陈公九锡诏【汉王莽传张纯等曰谨以六蓺通义经文所见周官礼记宜于今者为九命之锡臣请锡命奏可】
　　【后汉张衡灵宪赋元气剖判刚柔始分清浊异位天成于外地定于内又太素之前寂莫冥黙不可为象班固典引太极之原两仪始分烟烟氲氲　管子桓公九合诸侯一匡天下天子赏以渠门赤旂　左传云天王出居于郑僖公二十五年晋侯辞秦师而下三月甲辰次于阳樊右师围温左师逆王夏四月丁已王入于王城取大叔于温杀之于隰城戊午晋侯朝王王飨醴命之宥与之阳樊温原攅茅之田晋于是始启南阳　陈武帝纪太平元年九月帝进封义兴郡公二年八月帝进位太傅隋书扬州毗陵郡义兴县注旧曰阳羡置义兴郡书乃圣乃神乃武乃文　论语固天纵之将圣又天生徳于予　汉书项羽尝攻襄城襄城无噍类　穷牢】
　　【未详按董卓传纵放兵士剽虏资物谓之捜牢注言牢固者皆捜索取之　魏畧侍中陈羣尚书桓阶奏曰诸明图纬者皆言汉行气尽黄家当兴殿下应期十分天下而有其九以服事虞　木华海赋戏广浮深　刘向新序扶伤举死履肠涉血陈武帝纪江宁今陈嗣等据姑孰不从帝命侯安都等讨平之聚其首为京观　汉陈平传天下指挥即定　家语冠颂六合是式　诗下武维周　文选注三灵天地人也　左传卫太叔文子曰今子视君不如奕棊张协赋棊布星罗　梁敬帝纪僧辩纳贞阳侯明即伪位以帝为皇太子书金縢惟子冲人弗及知　左传齐陈乞弑其君荼鲍子曰女忘君之为孺子牛而折其齿乎而背之也　左传卫子鲜以公命与喜言公曰茍反政由氏祭则寡人　班固诸侯王表有逃责之台被窃鈇之言然天下谓之共主强人弗之敢倾　陆机辩亡论神兵东驱奋寡犯众梁敬帝纪司空陈霸先袭杀王僧辩黜萧明而奉帝南史杜龛传贞阳侯明以龛为震州刺史呉兴太守龛僧辩壻也僧辩败龛乃据呉兴以拒之部将杜泰降陈文帝龛尚醉不觉文帝斩之　南史张彪少亡命为盗颇有部曲王僧辩遇之甚厚引为爪牙与杜龛相似世谓张杜为东扬州刺史会僧辩见害时陈文帝巳据震泽将及会稽彪将沈泰呉宝真等叛迎文帝彪遂败走文帝遣劫杀之　隋书扬州南海郡南海县注旧分置番禺县荆州九江郡湓城县注冇彭蠡湖　左传邾子曰命在养民死之长短时也　尚书中黄帝时凤皇巢阿阁麒麟在囿蔡邕琴操周成王琴歌曰鳯皇翔兮紫庭抱朴子凤头上青戴仁足下黄蹈信　吕氏春秋北方曰天　淮南子古有鍪头而巻领以王天下系辞黄帝尧舜垂衣裳而天下治　齐世家会诸侯于葵丘周襄王使宰孔赐桓公文武胙彤弓矢大辂命无拜左传天王狩于河阳晋侯献楚俘于王王防命晋侯为侯伯赐之大辂之服戎辂之服彤弓一彤矢百玈弓矢千秬鬯一卣虎贲三百人　汉王陵传平谢曰宰相者上佐天子理阴阳顺四时萧曹传賛二人同心遂安海内　谢朓诗霸功兴防县　周礼司勲掌六卿赏地之法以等其功　舜典若稽古帝舜曰重华尧典厘降二女于嬀汭嫔于虞　左传史赵曰盛徳必百世祀又卜偃曰公侯之子孙必复其始　周本纪古公亶父复脩后稷公刘之业积徳行义国人皆戴之尧典乃命羲和钦若昊天太史公自序重黎氏世序天地　魏志天子使魏公位在诸侯王上改授金玺赤绂逺游冠后汉舆服志逺游冠制如通天有展筩横之于前无山述诸王所服也汉书诸侯王髙帝初置金玺盭绶如淳曰盭緑也晋灼曰盭草名也似艾可染緑因以为绶名盭音戾宋州郡志顺帝升明元年改扬州刺史曰牧】
　　进武帝为长城公诏
　　【陈武帝纪元帝承制授帝征北大将军开府仪同三司南徐州刺史进封长城县公承圣三年正月进帝位司空隋书扬州呉郡领长城县详九锡文　左传髙阳氏有才子八人明允笃诚　汉张耳传南有五岭之戍注大庾始安临贺桂阳揭阳也　陈武帝纪太清二年冬侯景寇逼帝将赴援遣杜僧明胡款将二千人顿于岭上并厚结始兴豪杰同谋义举　祭统卫孔悝之鼎铭悝拜稽首曰对扬以辟之勤大命施于烝彞鼎　周礼司勲凡有功者铭书于王之大常　汉书髙祖初起祷丰枌榆社樊哙传哙曰始陛下与臣等起丰沛定天下何其壮也　后汉班超传疏曰代马依风　左传赵穿怒曰裹粮坐甲固敌是求敌至不撃将何俟焉　晋汉春秋氐池县大栁谷口有苍石立水中其文曰大讨曹】
　　陈文帝登祚尊皇太后诏【陈后妃传武帝章皇后讳要儿呉兴乌程人本姓钮父景明为章氏所养因改姓武帝先娶同郡钱仲方女早卒后乃聘后永定元年立为皇后武帝崩后与中书舍人蔡景厯定计召文帝及即位尊后为皇太后宫曰慈训大建二年崩諡曰宣】
　　【后汉明帝纪制曰朕以虚薄何以享斯　南史衡阳献王昌字敬业武帝第六子也景平拜长城国世子呉兴太守魏克荆州与宣帝俱迁长安武帝即位频遣使请宣帝及昌周人许而未遣及武帝崩乃遣之时王琳作梗中流昌不得还居于安陆天嘉元年封衡阳郡王入境济江于中流殒之使以溺告諡曰献　汉书代王令张武等六人乗六乗传诣长安　魏髙士传许由字仲武尧舜致天下而让焉乃退而遯耕于中岳颍水之阳箕山之下　晋书百僚称上尊号中宗慨然流涕曰吾本琅邪王诸贤见逼不已乃呼私奴命驾将返国书洛诰周公拜手稽首曰朕复子明辟　左传宋穆公疾召大司马而属殇公焉曰先君舍与夷而立寡人寡人弗敢忘若以大夫之灵得保首领以没先君若问与夷其将何辞以对】
　　封始兴王诏【南史始兴王伯茂字郁之文帝第二子也文帝即位封伯茂为始兴王谷梁传兄弟天伦也汉髙帝纪六年以砀郡薛郡郯郡三十六县立弟文信君交为楚王交髙祖同父少弟也以云中雁门代郡五十三县立兄宜信侯喜为代王喜即仲也　周礼疏天子谓之帝系诸侯谓之世本详登祚诏　国语蛮夷要服戎狄荒服　祭义霜露既降君子履之必有凄怆之心　商颂寝成孔安　说苑吾丘子拥镰戴索而哭对孔子曰树欲静而风不定子欲养而亲不在往而不来者年也不可得再见者亲也　后汉地理志章陵故舂陵世祖更名明帝纪车驾从皇太后幸章陵观旧庐　陈宣帝纪光大二年十一月慈训太后黜废帝为临海王以帝入缵皇统隋书南海郡曲江县注旧置始兴郡】
　　为陈武帝即位告天文
　　【汤诰敢用牡敢昭告于上天神后诗皇皇后帝　左传云天生民而立之君使司牧之　蜀志谯周问杜琼曰昔周徴君羣以为当涂髙者魏也其义何也琼曰魏阙名也当涂言髙圣人取类言尔又周尝书版示文王曰典午忽兮月酉没兮典午者谓司马也月酉者谓八月也至八月而司马文王崩详防文　左传伍员谏呉子曰少康使女艾谍浇使季杼诱豷遂灭过戈复禹之绩祀夏配天不失旧物　左传楚子投袂而起　易坤灵图至徳之萌日月若连璧也　汉天文志汉元年十月五星聚于东井此髙皇帝受命之符也纂要云五星谓之五纬　魏文帝纪初汉熹平五年黄龙见谯太史令单飏曰其国后当有王者兴不及五十年亦当复见陈武帝纪太平元年九月丁未中散大夫王彭牋称今月五日平旦于御路见龙迹自大社至象阙亘三四里张衡灵宪赋地有九域山川贾谊过秦论有并吞八荒之心　左传襄公十一年同盟于亳载书曰羣神羣】
　　【祀　系辞圣人之大宝曰位　臯陶谟一日二日万防陈武帝纪梁帝逊于别宫帝谦让再三羣臣固请乃许之　书成汤放桀于南巢惟有慙徳】
　　梁禅陈防文
　　【三皇本纪自人皇巳后有五龙氏燧人氏大庭氏栢皇氏中央氏巻须氏栗陆氏骊连氏赫胥氏尊卢氏混沌氏昊英氏有巢氏朱襄氏葛天氏阴康氏无怀氏葢三皇巳来有天下者之号　庄子容成氏大庭氏结绳而用之晋卫恒书势黄帝之史沮诵苍颉眺彼鸟迹始作书契　古逸诗伯牙水僊操序山林窅冥　书五子之歌凛乎若朽索之驭六马　孟子舜视弃天下犹弃敝屣也　逸士传尧之让许由也由以告巢父巢父曰汝何不隠汝形藏汝光非吾友也乃撃其膺而下之许由怅然不自得乃遇清泠之水洗其耳拭其目曰向者闻言负吾友遂去终身不相见　髙士传善巻者舜以天下让之巻遂入深山　黄录黄帝坐扈洛上与大司马容光左右辅周昌等百二十人临观鳯皇衔图置帝前图以黄金为柙书在璇玑玉衡以齐七政　徐广舆服志天子辂金根车　竹书纪年舜设坛于河依尧故事至于下昃荣光休至黄龙负图出于坛畔　帝王世纪后年二月尧率羣臣刻璧为书东沈洛水　竹书纪年帝载歌曰鼚乎鼔之轩乎舞之菁华已竭褰裳去之书大禹谟帝曰格汝禹朕宅帝位三十有三载耄期倦于勤汝惟不怠总朕师　尚书大传十有四祀钟石】
　　【笙筦变声乐未罢疾风发屋天大雷雨帝沈首而笑曰明哉一人天下也乃见于钟石　尚书大传防然作大唐之歌按南史本作非　司马相如封禅文晻昧昭晰　后汉献帝纪建安二十五年三月改元延康冬十月皇帝逊位魏王丕称天子奉帝为山阳公魏志陈留王延熙二年二月使使者奉皇帝玺绶册禅位于晋嗣王如汉魏故事宋武帝纪晋琅邪王元熙二年六月禅位于宋改元永初封晋帝为零陵王齐髙帝纪宋顺帝升平三年四月帝禅位于齐改元建元封宋帝为汝阴王梁武帝纪齐和帝中兴二年四月下诏禅位改元天建封齐帝为巴陵王　呉志贺齐传齐曰殿下以神武应期廓开王业　汉匈奴传王室遂衰戎狄交侵　臮古暨字　后汉宦者传论魏武因之遂迁龟鼎　老子圣人在天下惵惵为天下浑其心注惵惵常恐怖也后汉寒朗传賛惵惵楚黎详梁禅陈诏　书百姓懔懔若崩厥角　书次五曰建用皇极　东观汉记日角偃月相之极贵晋书载记慕容徳额有日角偃月重文洛书黑帝子汤长八尺一寸珠庭　宋武帝纪桓妻刘氏谓曰刘裕龙行虎步恐必不为人下　汉书宣帝纪昭帝崩母嗣大将军霍光请皇后徴昌邑王贺王受皇帝玺绶光奏王贺滛乱请废髙后纪立恒山王为皇帝大臣相与阴谋以为少帝及三弟为王者皆非孝惠子复共诛之尊立文帝贾谊疏冠虽敝不以苴履　汉书项氏畔换师古曰畔换犹言防扈也　书无逺弗届尚书大传舜时蛟鱼跃踊于其渊迁虞而事夏也左传申须曰彗所以除旧布新也汉五行志董仲舒以】
　　【为比食又既象阳将絶夷狄主上国之象也　陈武帝纪侯景登石头城密谓左右曰此军中有紫气不易可当又帝进军顿西昌有黄龙见水滨　家语武王克商肃愼氏贡楛矢石砮详梁禅陈诏　老子圣人处上而民不重处前而民不害是以天下乐推而不厌　左传王孙满曰周卜世三十卜年七百汉刘向疏王者必通三统明天命所授者博非独一姓也　南史阮孝绪传齐为木行】
　　陈公九锡文
　　【尚书中王至磻溪之水吕尚钓于崖王下拜尚荅曰得玉璜刻曰姬受命吕佐检徳来昌来提撰尔雒钤报在齐及佐周克殷封于齐　呉越春秋禹案黄帝中经曰在九疑山东南天柱号曰委宛其书金简青玉为字禹乃求之梦赤绣文衣男子自称夷苍水使者候禹令齐三日禹乃得书言治水之要　老子侯王得一而天下正　汉书阳九厄曰初入百六阳九　禹贡至于碣石入于海孟子洪水横流　书火炎昆冈玉石俱焚汉书注师古曰豕韦国彭姓　左传秦伯西戎晋主东夏齐王融曲水诗序跨蹍昌姬　汉酷吏传序网漏】
　　【于吞舟之鱼　诗内奰于中国覃及方　晋陆机功臣颂茫茫宇宙上墋下黩　庄子圆胪方趾　南史梁武帝太清三年崩列仙传轩辕自择亡日与羣臣辞还桥山山崩棺空惟有劒舄在棺焉　南史简文帝大宝二年崩晋书汉主刘聪陷洛阳迁懐帝于平阳太子业即位于长安是为愍帝刘曜陷长安送帝于平阳皆遇害　华阳国志滇池县有大泽周回二百里似如倒流故俗曰滇池　山海经桂林有八树在番禺东隋书熙平郡桂岭县注旧曰兴安开皇十八年改名恐非扬雄剧秦美新海水羣飞注喻大乱也　淮南子尧使羿杀窫窳断修蛇擒封豨万民大恱　左传楚子曰古者明王伐不敬取其鲸鲵而封之于是乎有京观淮南子日曙于蒙谷之浦注蒙谷蒙泛之水也　南史湘东王绎承制授霸先交州刺史寻改南江州刺史与王僧辩撃斩侯景　殷本纪伊尹放太甲于桐宫　汉金日防传莽何罗褏白刃从东厢上见日防色变行触宝瑟僵日防捽胡投何罗殿下得擒缚之　公羊传中国不絶若綖也　战国策王孙贾入市呼曰淖齿乱齐国杀湣王欲与我诛之者袒右乃攻淖齿杀之求湣王子法章共立以为齐王保莒城以拒燕军　左传齐侯使管夷吾平戎于王王以上卿之礼飨管仲　南史西魏遣于谨入江陵执元帝霸先与王僧辩迎元帝子方智至建业承制齐遣髙涣送渊明来主梁嗣僧辩纳之以方智为太子霸先杀僧辩废渊明复立方智是为敬帝南史孙冏卢子雄讨李贲众溃而归武林侯谘诬奏冏等逗留赐死子雄弟子畧及杜僧佑周文育等率众攻广州参军陈霸先帅精甲三千击破之释僧佑文育为主帅　国语呉晋会于黄池呉王赤旗赤羽之矰望之如火　陆机汉髙祖功臣颂胡马洞开　家语子路曰愿得白羽若月赤羽若日　左传民逃其上曰溃　魏王粲从军诗所从神且武焉得久劳师　南史武帝大同十年李贲自称越帝置百官以霸先为交州司马与交州刺史杨防讨贲贲败奔嘉宁城复率众出屯典澈湖霸先乗流先进贲众大溃窜入屈獠洞屈獠斩贲贲兄天宝收余兵围爱州霸先讨平之陈书武帝纪十一年六月兵至交州贲众数万于苏厯江口立城栅以拒官军防推髙祖为前锋所向摧陷贲走典澈湖于屈獠界立砦　隋书扬州交阯郡注旧曰交州九真郡注梁置爱州　汉书南海尉任嚣病且死召龙川令赵佗行南海尉事髙祖定天下遣陆贾立佗为南粤王其后佗乃自尊号南武帝　陈琳檄呉文跨州连郡有威有名十有余辈　未详按通鉴黄门郎史淑自长安犇凉州称愍帝出降前一日使淑赍诏赐张寔拜凉州牧承制行事先是长安謡曰秦川中血没腕惟有凉州倚柱观及汉兵覆关中氐羌掠陇右雍秦之民死者什八九独凉州安全　曰晋王谅传初新昌太守梁硕自领交阯　晋地理志新昌郡呉置　宋州郡志越巂太守苏利长隋书交阯郡领嘉宁县　左思魏都赋蛮陬夷落注陬聚也后汉南匈奴传其大臣贵者左贤王次左谷蠡王次右贤王次右谷蠡王谓之四角次左右日逐王次左右温禺鞮王次左右斩将王是为六角皆单于子弟次第当为单于者也　陆机诗余固水乡士　东方朔神异经南荒之外有火山昼夜火然　广州记马援讨平交阯于峤南立铜柱以表汉之极界　晋书交州牧陶璜上言交广东西数千里不宾属者六万余戸服官役才五千余家二州唇齿惟兵是镇　后汉窦融传赞王灵以宣　王头陀寺碑炎区九译沙一注一者言少边患　周礼天府掌祖宗之守藏与其禁令　后汉百官志大鸿胪掌诸侯及四方归义蛮夷晋刘琨传琨枕戈待旦呉越春秋句践反国饮食必尝胆　汉髙帝纪吾以布衣提三尺劒取天下酷吏传大将军光因举手自抚心曰使我至今病悸　淮南子鸿鹄背负青天膺摩赤霄　陆机辩亡论反帝座于紫闼　陈武帝纪侯景寇逼帝将赴援广州刺史元景仲阴将图帝帝与成州刺史王怀明等驰檄以讨景仲景仲缢于阁下帝迎萧勃镇广州　易西南得朋　左传韩宣子曰同恶相求如市贾焉　汉书父老帅子弟杀沛令立髙祖为沛公祠黄帝祭蚩尤于沛庭而衅鼔后汉光武纪光武初骑牛杀新野尉乃得马　汉书货殖传桀黠奴人之所患隋书永安郡注后齐置衡州澧阳郡崇义县注后周置衡州零陵郡营道县注有九疑山南史临贺内史欧阳頠监衡州兰裕兰京礼扇诱始兴等十郡共攻頠霸先救之悉擒裕等仍监始兴郡事并厚结豪杰共谋义举　丘迟书鱼游于沸鼎之中汉李陵传陵曰各鸟兽散犹有得脱归报天子者左传晋州绰射殖绰中肩弛弓而自后缚之其右具丙亦舍兵而缚郭最皆衿甲而缚坐于中军之鼔下　后汉郑传政有仁惠民称苏息　陈武帝纪蔡路养起兵据南康时萧勃镇广州遣心腹谭世逺为曲江令与路养相结同遏义军大宝元年帝发始兴次大庾岭大破路养军进顿南康帝发南康灨石旧有二十四滩滩多巨石行旅以为难帝之发水暴起数丈三百里间巨石皆没隋书扬州南康郡雩都县注旧废平陈置南康县注旧曰贑　书武成为天下逋逃主萃渊薮　后汉公孙瓒传兵法百楼不攻吾楼橹千重食此谷足知天下事矣墨子公输般为云梯以攻宋墨子解带为城以牒为械输般九攻墨子九拒　孙膑传马陵道狭而旁多阻隘可伏兵乃斫大树白而书之曰厐涓死于此树之下厐涓果夜至斫木下齐军万弩俱发涓乃自刭曰遂成孺子之名汉书淮南王安使陈喜枚赫作輣车　后汉何进传主簿陈琳曰今将军龙骧虎步髙下在心此犹鼔洪炉燎毛髪耳　陈书武帝纪髙州刺史李迁仕据大臯遣主帅杜平虏帅千人入灨石鱼梁又南史李迁仕遣主帅杜平虏将兵逼南康陈霸先遣周文育撃走之据其城迁仕复撃南康霸先遣杜僧明等擒斩之　蜀志马腾子超率诸戎以击陇上郡县据冀城吏民梁寛等闭城门乃奔汉中依张鲁闻先主围成都密书请降晋书流民四五万家一时俱反以醴陵令杜弢为湘州刺史　李康运命论张良受黄石之符诵三畧之说注上中下三计　汉书陈平六出奇计后汉叚颎传张奂又言羌一气所生不可诛尽山谷广大不可空静　汉王温舒传温舒为河内太守捕郡中豪猾相连坐千余家尽十二月郡中无犬吠之盗　汉书陈胜呉广聚丛祠中夜搆火狐鸣呼曰大楚兴陈胜王　尔雅大波为澜小波为沦　左思呉都赋器械兼储注兼储蓄积也　南史王僧辩乗胜下湓城霸先引兵三万人发南康进顿西昌会僧辩于湓城霸先有粮五十万石分三十万以资僧辩于庆等皆弃城走　诗我庾维亿孟子箪食壶浆以迎王师　汉书宣帝纪大司农中丞耿寿昌奏设常平仓以给北边省转漕沟洫志漕从】
　　【山东西岁百余万石更砥柱之艰败亡甚多　汉武帝纪舳舻千里注其船多前后相衔不絶又郦食其传夫敖仓天下转输久矣臣闻其下藏粟甚多　呉都赋户有犀渠注盾名诗贝胄朱綅　左传王子虎盟诸侯于王庭要言曰皆奬王室又师克在和不在众　梁元帝览赋防鹄塞于浔阳　汉书沛公从百余骑至鸿门谢羽　左传公子曰所不与舅氏同心者有如白水后汉书铜马降萧王轻骑入其营渠帅曰王推赤心置人腹中安得不投服乎　南史湘东王命僧辩等东撃侯景舳舻数百里霸先率甲士三万舟舰二千自南江出湓口会僧辩筑坛歃血共读盟文流涕慷慨　汉外戚传注师古曰扄短关也　汉书匈奴有左贤王右贤王左传晋中行穆子败无终及羣狄于太原为五陈以相离两于前伍于后専为右角参为左角偏为前拒以诱之　汉鼂错传匈奴之革笥木荐弗能支孟康曰木荐以木版作如盾　汉匈奴传自君王以下咸被旃裘司马相如上林赋他他借借填坑满谷　晋恵帝纪永宁元年赵王伦簒位齐王冏起兵讨伦成都王颍河】
　　【间王颙常山王乂新野公歆皆举兵应之伦遣其将孙辅出鄂坂以拒冏　左传西鉏吾曰今将崇诸侯之奸而披其地以塞夷庚注夷庚呉晋徃来之道也　南史侯子鉴据姑孰南洲以拒西师僧辩等至子鉴帅步骑挑战又以鸼防千艘载战士僧辩麾细皆退留大舰夹泊两岸子鉴之众谓水军欲退径出趋之大舰断其归路鼔噪大呼合战江中子鉴大败仅以身免　左传子犯曰表里山河必无害也　汉蒯通传金城汤池不可攻也　西京赋疏龙首以抗殿注龙首山名　过秦论斩华为城　博物志地有三千六百轴　礼记军容不入国　后汉光武纪司隶官属衣冠制度皆如旧仪父老旧吏见之莫不垂涕悲喜　左传白公胜作乱叶公至北门或遇之曰君胡不胄盗贼之矢若伤君是絶民望也乃胄而进又遇一人曰君胡胄国人若见君面是得艾也乃免胄而进　南史景兵败入栅其将卢晖畧以石头降僧辩入据之景与霸先殊死战冲阵不动景众大溃　南史齐将潘乐侵梁围秦郡霸先与战破之斩首万余级晋书鲜卑东胡种名齐神武帝纪神武既累世北边故习其俗遂同鲜卑　汉书注且渠当戸匈奴官名　汉李广传上使中贵人从广服防曰内臣之贵幸者魏志梁习传名王稽颡　左传司马侯曰冀之北土马之所生晋刘琨传中夜奏胡笳贼皆流涕　左传逢丑父与公易位将及华泉骖絓于木而止　左传战于韩原晋戎马还泞而止　左传襄十四年卫孙林父殖出其君衎二十六年喜弑其君剽　左传疆无主则啓戎心　南史广陵乔人朱盛等潜聚党谋袭杀齐刺史温仲邕遣使求援霸先因进军围广陵齐主来告曰请释广陵之围必归广陵厯阳两城霸先引兵还京口江北之民从之济江者万余口　孙盛晋阳秋秦始皇时望气者言五百年后金陵之地有天子气于是改金陵曰秣陵　晋书诸葛亮造八阵图　左传齐惠栾髙之难公使王黑以灵姑銔率请断三尺焉而用之　左传乗丘之役公以金仆姑射南宫长万　汉书李广曰吾为陇西守羌常反吾诱降者八百余人诈而同日杀之　南史谯秦刺史徐嗣徽南豫州刺史任约袭建康不克入于石头以叛十一月齐遣兵援之霸先及齐人战败之嗣徽约奔齐　说苑谈丛篇枭逢鸠枭曰我将东徙鸠曰何故枭曰乡人皆恶我鸣以故东徙鸠曰子能更鸣可矣不能更鸣东徙犹恶子声　左传富辰曰狄固贪惏　左传楚子文曰谚曰狼子野心汉西域传公主歌曰穹庐为室兮旃为墙　汉髙帝纪萧何治未央宫立东阙北阙前殿　汉书帝得乌孙马】
　　【好名曰天马　晋书周访讨杜曽使李恒督左甄许朝督右甄　东京赋鹳鹤鱼丽箕张翼舒　尔雅彗星为欃枪　诗薄伐猃狁　左传获长狄侨如埋其首于子驹之门　汉书李陵卫律皆胡服椎结　白起传赵括军败卒四十万人降起乃挟诈尽坑杀之　汉髙帝纪羽败汉兵濉水上水为之不流　易鼎折足　左传公尹路请曰君王命剥圭以为鏚柲敢请命　诗钲人伐鼔说文云钲铙名似铃柄中上下通所以止鼔　魏畧王凌自知罪重试索棺钉以观太傅意太傅给之遂自杀　左传许男面防衔璧大夫衰绖士舆榇楚子焚其榇礼而命之　后汉光武纪诛王郎收文书得吏人与郎交关谤毁者数千章光武烧之曰令反侧子自安南史前青州刺史程灵洗率兵救僧辩力战军败久之乃降霸先义之　左传隠公四年众仲曰州吁阻兵而安忍　左传子桑曰史佚有言曰无始祸无怙乱无重怒　扬子洪荒之世详梁禅陈文　左传吕相絶秦曰防刘我边陲　南史霸先呉兴长城下若里人自云汉太丘长寔之后　左思蜀都赋扬雄含章而挺生　诗维桑与梓必恭敬止　尚书元恶大憝　老子治大国如烹小鲜　南史杜龛据呉兴以叛霸先表自东讨仍还都命周文育进讨龛龛以城降诛之　后汉光武纪五校贼帅髙扈袁绍传绍撃贼刘石青牛角黄龙左校郭大贤李大目于氐根等　魏陈琳檄呉文七国之兵瓦解冰泮　水经注会稽山东有硎去禹庙七里深不见底谓之禹井　刘献定军礼呉王夫差啓蛇门以厌越人越为雷门以禳之撃大鼔于雷门之下而蛇门闻焉　南史东扬州刺史张彪围临海太守王懐振于剡岩霸先遣兄子蒨周文育袭防稽讨彪若邪村人斩彪传首建业　汉呉王濞传以袁盎为泰常使呉王闻袁盎来笑而应曰我已为东帝尚谁拜　晏子春秋不出尊俎之间折冲千里之外　寇恂贾复光武功臣樊哙滕公夏侯婴髙帝功臣　汉书武帝有下濑将军　说文揃搣也书盘庚其犹可扑防　周礼甸师王之同姓有罪则死刑焉　后汉马援传交阯女子征则徴贰反拜援为伏波将军大破之封新息侯　南史萧勃起兵于广州遣欧阳頠及其将傅秦萧孜为前军南江州刺史余孝顷以兵会之霸先命周文育由间道兼行据頠及孜泰孝顷之间筑城飨士頠等大骇文育遣周铁虎等袭頠擒之文育盛陈兵甲与頠乗舟而宴巡蹠口城下使其徒丁法洪攻泰擒之孜孝顷退走勃军闻之恟惧遂杀勃　隋书扬州豫章郡豫章县注旧置豫章郡左传太叔完聚缮甲兵　隋书扬州南海郡注旧置广州梁陈并置督府　汉书武帝时南粤相吕嘉反秋命卫尉路博徳为伏波将军讨之得嘉为临蔡侯又呉王濞兵败亡走东越东越鏦杀呉王盛其头驰传以闻魏文帝纪帝闻备兵东下与权交战树栅连营七百余里谓羣臣曰岂有七百里营可以拒敌者乎孙权上事今至矣后七日破备书到　南史周文育送頠等于建康霸先释而厚待之孜孝顷犹据石头多设舰夹水而阵霸先遣侯安都助文育击之安都潜师烧其船舰水陆攻之孜出降孝顷逃归霸先以頠声着南土复以为衡州刺史使讨岭南未至其子纥已克始兴頠至诸郡皆降遂克广州　淮南子九州之外有八埏八埏之外有八纮八纮之外有八极　鲍昭芜城赋出入三代五百余载竟剖而豆分　魏志注令曰设使国家无有孤不知当防人称帝几人称王　魏畧王凌面缚水次曰卿特折简召我我何敢不至而乃引兵来乎司马宣王曰以卿非折简可呼故也晋阳秋刘为荆州刺史咸曰得刘公一纸书贤于十部从事也　淮南子日出于阳谷浴于咸池　西域传无雷国王治卢城去长安九千九百五十里　淮南子凡海外三十六国自西北至西南方有女子民丈夫民山海经丈夫国在维鸟北其为人衣冠带劒南史齐永元元年扶桑国有沙门慧深来云扶桑东千余里有女国二三月竞入水则任娠六七月产子女人胸前无乳顶后生毛根白毛中有汁以乳子百日能行三四年则成人　汉司马相如传匈奴单于悕骇屈膝受之交臂请和穆天子传乃膜拜而受注今之胡人礼佛举手加额称南膜者即此也汉书宣帝甘露二年匈奴呼韩邪款五原塞愿奉国朝珍　南史敬帝太平二年领军将军徐度烧齐船舶】
　　【三千艘夏四月齐遣使通和　汉张良传沛公入秦宫殿帷帐狗马重宝妇女以千数欲留居之　晋王延寿鲁灵光殿赋序灵光岿然独存　赵世家武灵王召楼缓谋曰吾欲胡服庄子赵太子悝谓庄周曰吾主所见劒士皆缦胡之缨　汉王莽传莽好厚履髙冠以牦装衣　尚书大传防子朝周过殷故墟见麦秀之蔪蔪兮禾黍之蝇蝇也曰此故父母之国乃为麦秀之歌　诗彼黍离离南史侯景东奔王克开台城门引裵之横入宫是夜遗烬烧太极殿及东西堂延阁秘署皆尽羽仪辇辂莫有孑遗　书太甲先王昧爽丕显坐以待旦淮南子日经于泉隅是谓髙舂书无逸文王自朝至于日中昃不遑暇食用咸和万民汉邹阳传孝文皇帝据关入立寒心销志不明求衣　泰始晋武帝年号永平后汉明帝年号　南史敬帝太平元年起云龙神武门二年缮庙堂供备祀典　汉王吉传敺一世之民跻之仁寿之域　老子上徳不徳是以有徳　诗敦彼行苇牛羊勿践履　蔡邕独断黄帝乐曰云门尧乐曰咸池汉书猗顿用盬盐起与王者埒富　扬雄太紫霓矞云晋张华传妙达象纬　左传楚子使与师言管仲对曰赐我先君履东至于海西至于河南至于穆陵北至】
　　【于无棣又呉公子札来聘为之歌齐曰美哉泱泱乎大风也哉表东海者其太公乎又众仲曰胙之土而命之氏又子犯曰求诸侯莫如勤王又展喜对曰昔周公太公股肱周室夹辅成王　诗王命召虎式辟四方　三皇本纪女娲链五色石以补天断鼇足以立四极聚芦灰以止滔水　淮南子禹凿龙门平水土民乃得而陆处　后汉谢弼传爵赏之设必酬庸勲　后汉章帝八王传仰恃明主垂拱受成　隋书扬州淮南郡注旧曰豫州梁曰南豫州庐江郡注梁置南豫州宣城郡注旧置南豫州淮南郡安丰县注梁置陈留安丰二郡丹阳郡江宁县注梁置丹阳郡及南丹阳郡陈省南丹阳郡宣城郡宣城县注旧曰宛陵置宣城郡丹阳郡注自东晋已后置宋曰扬州呉郡乌程县注旧置呉兴郡会稽郡注梁置东扬州陈初省遂安郡雉山县注旧置新安郡信都郡新兴县注梁置新州新宁郡宋书州郡志晋安帝始分淮北为北徐淮南犹为徐州后又以幽冀合徐青并合兖武帝永初二年加徐州为南徐而淮北但曰徐文帝元嘉八年更以江北为南兖州江南为南徐州治京口割扬州之晋陵兖州之九郡侨在江南者属焉故南徐州备有徐兖幽冀青并扬七州郡邑隋书荆州九江郡注旧置江州扬州鄱阳郡鄱阳县注旧置鄱阳郡临川郡临川县注旧置临川郡　汉齐怀王传小子闳受兹青社张宴曰王者以五色土为大社封四方诸侯各以其方色土与之苴以白茅归以立社　燕世家成王时召公为三公自陜以西召公奭主之自陜以东周公旦主之　左传郑武公庄公为平王卿士桓公曰我周之东迁晋郑焉依　南史王玚字子瑛梁元帝时位太子中庶子陈武帝入辅以为司徒左长史　汉文帝纪与郡守为铜虎符竹使符应邵曰铜虎符第一至第五国家当发兵遣使者至郡合符符合乃听受之竹使符者以竹箭五枚长五寸镌刻篆书第一至第十管子礼义廉耻国之四维　周礼天官冢宰以八柄诏王驭羣臣　汉王莽传鸾路乗马戎路乗马注师古曰鸾路路车之施鸾者也四马曰乗戎路戎车也　汉王莽传衮冕衣裳句履注孟康曰今斋祀履舄头饰也出履二寸　汉丙吉传吉曰三公调和阴阳　文选潘勗魏公九锡文注轩县诸侯乐也　左传隠公始用六佾　周礼鞮鞻氏掌四夷之乐又象胥氏掌蛮夷闽貉戎狄之国　汉王莽传朱戸纳陛注师古曰尊者不欲露而升陛故纳之于霤下也文选注朱户天子礼也史记蔡泽传不出廊庙　书光被四表文选注虎贲言其猛也皆百夫长　尧典象恭滔天　左传无或如臧孙纥干国之纪　汉王莽传左建朱钺右建金戚注师古曰钺戚皆斧属　汉王莽传彤弓矢卢弓矢注师古曰彤赤色卢黒色玈音卢　孝经夫孝天之经也地之义也　祭义春雨露既濡君子履之必有怵惕之心如将见之详封始兴王诏　汉王莽传秬鬯二卣圭瓒二注师古曰秬鬯香酒也卣中尊也以圭为勺末　书说命格于皇天】
　　陈武帝下州郡玺书
　　【诗天降丧乱　晋佛图澄传刘载已死载从弟曜簒袭伪位　后汉书献帝兴平二年三月李傕胁帝幸其营焚宫室郭泛李傕矢及御前明年正月改元建安　晋书懐帝永嘉五年刘聪使呼延晏等防洛阳迁帝于平阳遇害　周本纪命南宫括史佚展九鼎宝玉　周礼冬日至祀天于圆丘晋王济传设宿部分行有次第陈武帝纪永定元年冬十月乙亥皇帝即位于南郊柴燎告天先是氛雾雨雪昼夜晦冥至是日景气清晏　管子盛魄重轮六合俱照非日月能乎吕氏春秋水之美者有三危之露　汉书太初厯晦朔望皆最密日月如合璧详梁禅陈诏　左传郑国多盗取人于萑蒲之泽　书戎商必克】
　　梁禅陈玺书
　　【书万邦黎献共惟帝臣　未详按帝王世纪黄帝于东海流波山得竒兽状如牛苍身无角能走出入水则风雨目光如日月其音如雷黄帝杀之以其皮为鼔闻五百里　神异经穷奇锯牙钩爪遇忠信之人则噬而食之　魏畧侍中陈羣尚书桓阶奏曰尺土一民皆非汉有　佐助期汉以蒙孙亡说者以蒙孙汉二十四帝童蒙昏愚以弱亡　髙士传舜以天下让支伯支伯遂不知所之　张衡东京赋髙祖膺箓受图　左传僖公二十五年秋秦晋迁陆浑之戎于伊川　三传晋伐骊戎注杜预曰骊戎在京兆新丰县　汉书中山王胜对曰文王拘于牖里　张衡东京赋治致升平之徳汉王莽传防羣司曰赤炜颂平考声以律　诗零露瀼瀼论衡甘露味如蜜王者太平之应　左传楚子革曰昔穆王欲肆其心周行天下皆将必有车辙马迹焉　史记颛顼纪北至幽陵南至交阯西至流沙东至蟠木动静之物小大之神莫不砥属　后汉光武纪同舍生彊华奉赤伏符至日刘秀发兵捕不道魏志太祖武皇帝沛国谯人讳操字孟徳初桓帝时有黄星见于楚宋之分辽东殷馗善天文言后五十年当有真人起于梁沛之间至是而公始起　孝经援神契孔子海口含海刘峻辨命论河目龟文公侯之相　屈原离骚摄提贞于孟陬注摄提星名随斗柄以指十二辰者也正月为陬天官书项羽拔钜鹿枉矢西流天狼下有四星曰弧合诚图曰弧主司兵兵弩象也　淮南子本经训夷羊在牧注许慎曰夷羊土神商之将亡见于商郊牧野之地　孝经援神契徳至渊泉则黄龙见　袁宏汉纪献帝诏曰炎精之数既终行运在乎曹氏　通考自魏以后始有九品之制以辨官位之髙卑北魏以九品分正从梁分十八班诸亭侯十班详九锡文】





　　徐孝穆集笺注巻六备考
　　徐孝穆集笺注后防
　　余读史至魏晋而下未尝不废书三叹也南北朝凡九君皆假唐虞之名行簒窃之举沿习成风遂成故事故有生生世世不愿生帝王家者遂至禅诏出诸袖中朝比肩而暮北面其端肈于新莽而成于曹魏可鄙可痛莫斯为甚善乎石勒之言曰大丈夫当光明磊落无效曹孟徳欺人孤寡以狐媚取天下也显令笺注徐庾两家独不及禅代诸制意在斯乎吾门徐子大文沈深嗜古见徐庾笺注心焉慕之欲补其阙畧盖以春秋之文美恶同辞陈诗之义劝戒并设且一书之中而笺注家偏有未备俾览者终茫昧焉有难恝置也于是旁捜博采以附巻末名曰备考而质之余余谓显令维世之志也足以立防隅大文论世之志也足以镜得失各自有当耳昔梁简文荅湘东王书云文章未坠必有英絶领袖之者今以徐子之趣向而又能信好将来纵横艺苑驰骋志林岂曰孝穆才情仅防宫体而已哉刻既成因书数言以报之笠水陈锐頴长氏识















