　　钦定四库全书　　　　集部二
　　次山集　　　　　　　别集类一【唐】
　　提要
　　【臣】等谨案次山集十二巻唐元结撰结字次山天寳十三年进士官至邕管经畧使结所着有元子十巻李商隐为作序文编十巻李纾为作序又猗玕子一巻并见唐志今皆不传所传者惟此本而书名巻数皆不合盖后人捃拾散佚而编之非其旧本观洪迈讥所记二十国事如方国圆国言国相乳国无手国无足国恶国忍国无鼻国触国之类见于容斋随笔者此本皆无之则其佚篇多矣结性不谐俗亦徃徃迹渉诡激初居商余山称元子及逃难猗玕洞称猗玕子又或称浪士或称聱叟或称漫叟为官后称漫郎颇类于古之狂者然制行髙洁有闵时忧世之心文章亦戛戛自异力变排偶绮靡之习杜甫尝和其舂陵行称其可为天地万物吐气晁公武谓其文如古钟磬不谐俗耳高似孙谓其文章竒古不蹈袭葢唐文在韩愈以前毅然自为者自结始亦可谓耿介防俗之姿矣皇甫湜尝题其浯溪中兴颂曰次山有文章可惋只在碎然长于指叙约洁有余态心语适相应出句多分外于诸作者间防防成一队其品题亦颇近实也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀




　　钦定四库全书
　　次山集巻一
　　唐　元结　撰
　　补乐歌十首【有序】
　　自伏羲氏至于殷室凡十代乐歌有其名亡其辞考之传记而义或存焉呜呼乐声自太古始百世之后尽无【一作亡】古音呜呼乐歌自太古始百世之后遂无【一作亡】古辞今国家追复纯古列祠往帝岁时荐享则必作乐而无云门咸池韶夏之声故探其名义以补之诚不足全化金石反正宫羽而或存之犹乙乙防防有纯古之声岂几乎司乐君子道和焉尔凡十篇十有九章各引其义以序之命曰补乐歌
　　网罟伏羲氏之乐歌也其义盖称伏羲能易人取禽兽之劳
　　吾人苦兮水深深网罟设兮水不深
　　吾人苦兮山幽幽网罟设兮山不幽
　　右网罟二章章四句
　　丰年神农氏之乐歌也其义盖称神农教人种植之功
　　猗太帝兮其智如神分草实兮济我生人
　　猗太帝兮其功如天均四时兮成我丰年
　　右丰年二章章四句
　　云门轩辕氏之乐歌也其义盖言云之出润益万物如帝之德无所不施
　　云溶溶兮垂雨蒙蒙类我圣泽兮涵濡不穷
　　云漠漠兮含映愈光类我圣德兮溥被无方
　　右云门二章章四句
　　九渊少昊氏之乐歌也其义盖称少昊之德渊然深远
　　圣德至深兮蕴蕴【一作奫奫】如渊生类娭娭【许其反】兮孰知其然
　　右九渊一章章四句
　　五茎颛顼氏之乐歌也其义盖称颛顼得五德之根茎
　　植植万物兮滔滔根茎五德涵柔兮沨沨【旧音容别本房戎切】而生其生如何兮秞秞【以周反】天下皆自我君兮化成
　　右五茎一章章七句
　　六英高辛氏之乐歌也其义盖称帝喾能总六合之英华
　　我有金石兮击考崇崇【一作撃拊淙淙】与汝歌舞兮上帝之风由六合兮英华沨沨
　　我有丝竹兮韵和泠泠与汝歌舞兮上帝之声由六合兮根底嬴嬴
　　右六英二章章六句
　　咸池陶唐氏之乐歌也其义盖称尧德至大无不备全
　　元化油油兮孰知其然至德汩汩兮顺之以先
　　元化浘浘【音尾】兮孰知其然至道泱泱兮由之以全
　　右咸池二章章四句
　　大韶有虞氏之乐歌也其义盖称舜能绍先圣之德
　　森森羣象兮日见生成欲闻朕初兮封防防
　　洋洋至化兮日见深柔欲闻涵濩兮大渊油油
　　右大韶二章章四句
　　大夏有夏氏之乐歌也其义盖称禹治水其功能大中国
　　茫茫下土兮乃生九州山有长岑兮川有深流
　　茫茫下土兮乃均四方国有安人兮野有封疆
　　茫茫下土兮乃歌万年上有茂功兮下戴仁天
　　右大夏三章章四句
　　大濩有殷氏之乐歌也其义盖称汤救天下濩然得所
　　万姓苦兮怨且哭不有圣人兮谁濩育
　　圣人生兮天下和万姓熈熈兮舞且歌
　　右大濩二章章四句
　　二风诗【有序】
　　天寳丁亥中元子以文辞待制阙下着皇谟三篇二风诗十篇将欲求干司匦氏以裨天监防有司奏待制者悉去之于是归于州里后三岁以多病习静于商余山病间遂题括存之此亦古之贱士不忘尽臣之分耳其义有论订之
　　治风诗五篇
　　古有仁帝能全仁明以封天下故为至仁之诗二章
　　猗皇至圣兮至惠至仁德施蕴蕴【纡文反】蕴蕴如何不全不缺莫知所贶
　　猗皇至圣兮至俭至明化流瀛瀛瀛瀛如何不虢【许杲反】不【字与音皆未详】莫知其极
　　右至仁四韵十二句
　　古有慈帝能保静顺以涵万物故为至慈之诗二章
　　至化之深兮猗猗娭娭如煦如吹如负如持而不知其慈故莫周莫止静和而止
　　至化之极兮瀛瀛溶溶如涵如封如随如从而不知其功故莫由莫巳顺时而理
　　右至慈四韵十四句
　　古有劳王能执劳俭以大功业故为至劳之诗三章
　　至哉勤绩不盈不延谁能颂之我请颂焉于戏劳王勤亦何极济尔九土山川沟洫
　　至哉俭德不丰不敷谁能颂之我请颂夫于戏劳王俭亦何深戒尔万代奢侈荒淫
　　至哉茂功不升不圯谁能颂之我请颂矣于戏劳王功亦何大去尔兆庶洪湮灾害
　　右至劳六韵二十四句
　　古有正王能正慎恭和以安上下故为至正之诗一章
　　为君之道何以为明功不滥赏罪不滥刑谠言则聴谄言不聴王至是然可为明焉
　　右至正四韵八句
　　古有理王能守清一以致无刑故为至理之诗一章
　　理何为兮系修文德加之清一莫不顺则意彼刑法设以化人致使无之而化益纯所谓代刑以道去杀呜呼呜呼人不斯察
　　右至理三韵十二句
　　乱风诗五篇
　　古有荒王忘戒慎道以逸豫失国故为至荒之诗一章
　　国有世谟仁信勤欤王实惛荒终亡此乎焉有力恣谄惑而不亡其国呜呼亡王忍为此心敢正亡王永为世箴
　　右至荒三韵十句
　　古有乱王肆极凶虐乱亡乃巳故为至乱之诗二章
　　嘻乎王家曾有凶王中世失国岂非骄荒复复之难令则可忘
　　嘻乎乱王王心何思暴淫虐惑无思不为生人寃怨言何极之
　　右至乱二韵十二句
　　古有虐王昏毒狂忍无恶不及故为至虐之诗二章
　　夫为君上兮慈顺明恕可以化人忍行昏恣独乐其身一徇所欲万方悲哀于斯而喜当云乎哉
　　夫为君上兮兢慎俭约可以保身忍行荒惑虐暴于人前世失国如王者多于斯不寤当如之何
　　右至虐四韵十八句
　　古有惑王用奸臣以虐外宠妖女以乱内内外用乱至于崩亡故为至惑之诗二章
　　贤圣为上兮必俭约戒身鉴察化人所以保福也如何不思荒恣是为上下隔塞人神怨奰【平放反】敖恶无厌不畏颠坠
　　圣贤为上兮用必贤正黜奸佞之臣所以长久也如何反是以为乱矣宠邪信惑近佞好防废嫡立庶忍为祸谟
　　右至惑六韵二十句
　　古有伤王以崩荡之余无恶不为也乱亡之由固在累积故为至伤之诗一章
　　夫何伤乎伤王乎欲何为乎将蠧枯矣无人救乎蠧枯及矣不可救乎嗟伤王自为人君变为人奴为人君者忘戒此乎
　　右至伤二韵十二句
　　二风诗论
　　客有问元子曰子着二风诗何也曰吾欲极帝王理乱之道系古人规讽之流曰如何也夫至理之道先之以仁明故颂帝尧为仁帝安之以慈顺故颂帝舜为慈帝成之以劳俭故颂夏禹为劳王修之以敬慎故颂殷宗为正王守之以清一故颂周成为理王此理风也夫至乱之道先之以逸惑故闵太康为荒王坏之以苛纵故闵夏桀为乱王覆之以淫暴故闵殷纣为虐王危之以用乱故闵周幽为惑王亡之累于积故闵周赧为伤王此乱风也订曰子颂善上不及羲轩汤武闵恶又不及始皇哀灵焉可称极帝王理乱之道对曰于戏吾敢言极极其中道者也吾且不曰着斯诗也将系规讽乎如羲轩之道也久矣谁能师尊如汤武之德吾则不敢颂为规法过于是也吾子审之












　　次山集巻一
　　钦定四库全书
　　次山集巻二
　　唐　元结　撰
　　元谟
　　古者纯公以惛愚闻或曰公知圣人之道天子闻之咨而问焉公谢曰臣生自山野顺时而老心如草木身若鸟兽主君所问臣安能知请説所闻惟主君听之臣曾记有説风化颓或以之兴或以之亡者不知何代君臣其臣曰上古之君用真而耻圣故大道清粹滋于至德至德蕴沦而人自纯其次用圣而耻明故乘道施教修教设化教化和顺而人从信其次用明而耻杀故沿化兴法因教置令法令简要而人顺教此頽弊以昌之道也迨乎衰世之君先严而后杀乃引法树刑援令立罚刑罚积重其下畏恐继者先杀而后淫乃深刑长暴酷罚恣虐暴虐日肆其下须奰继者先淫而后乱乃乘暴至亡因虐及灭亡灭兆钟其下愤凶此颓弊以亡之道也其君叹曰呜呼真圣之风殁无象耶明顺之道谁为嗣耶严正之源开巳竭耶杀淫之流日深大耶吾其颂昌人之道为戒心之寳
　　演谟
　　天子闻之愵【奴歴反】然不娭防然深思乃曰昌人之道岂无故欤公其演之其故何如公曰呜呼頽弊以昌之道其由上古强毁纯朴强生道德使兴云云使亡惽惽始开礼乐始鼓仁义乃有善恶乃生真伪然后勤俭之风发而逾扇严急之教起而逾变须智谋以引喻须信让以敦防是故必垂清净必保公正所谓圣贤相逢瀛瀛溶溶不放不封乃见禁而无杀顺而无讹猗恞【以脂反】优游尚致平和呜呼頽弊以亡之故其由中古转生浇转起邪诈变其娭娭驱令嗤嗤则闻溺惑则见凶侈遂长淫靡然后忿争之源流而日广惨毒之根植而弥长用苛酷以威服用謟防以顺欲是故皆恣昏虐必生乱恶所谓庸愚相遭諠諠嚣嚣以悲以号乃见苦而弥怨逆而弥悖掸援【上式连反下式元反】怰【上黄练反下余见反】转扇不歇天子感之欸【于改反】然难曰噫圣贤孤独生不骈世苍苍四海生类谁济公曰呜呼不可遂巳圣人须极道于常臣贤人须滋德于庸君使道德优优不丰不纷乃须杀而不淫罚而不重戒其虐惑制其昏纵
　　系谟
　　天子闻之惘然思而叹曰太皇之道于今已亡衰季之德吾不忍当将学杀而不淫罚而不重戒其虐惑制其昏纵行之之道惟公教之公曰于明主君斯道未易猗明主君斯道良难敢为主君商较其端夫王者其道德在清纯粹惠和溶油不可慁防荡爌【胡广反】衰伤元休其风教在仁慈谕劝礼信道达不可沿以浇浮溺之淫末其衣服在御于四时勿加败弊不可积以绣绮奢侈过制其饮食在备于五味示无便躭不可煎熬珍怪尚惑所甘其器用在絶于文彩敦尚素朴不可骈钿珠贝肆极侈削其宫室在省费财力以免隘陋不可殚穷土木丛罗聨构其苑囿在合当制度使人无厌不可墙堑肥饶极地封占其赋役在简薄均当使各胜供不可横酷繁聚损人伤农其刑法在大小必当理察平审不可烦苛暴急杀戮过甚其兵甲在防制戎夷镇服暴变不可怙恃威武穷黩争战其畋猎在顺时教挍不追以驱不可骋于杀害肆极荒娯其声乐在节谐八音听聆金石不可耽喜靡慢宴安淫溺其嫔嫱在备礼供侍以正后宫不可宠贵妖艳惛好无穷其任用在挍抡材能察视邪正不可授付非人甘顺奸佞其郊祀在敦本广敬展诚重礼不可淫慢祷祈僻有所系其思虑在慎于安危诫其溢满不可沈溺近习肆任谈诞如此顺之为明圣逆之为凶虐可以观乎兴废可以见乎善恶纯公言已天子谢曰公之所述真王者之谟必当篆刻置之座隅
　　説楚何荒王赋【上】
　　梁宠王召君史问曰史之记事无有遗乎对曰有之臣楚人也请説楚人之遗事昔闻臣何荒王使钓翁相水相置浮宫之所相用罛【音孤】钓之处翁曰臣相水多矣不能悉説请説湘江之流有礲【卢红】有泷其至险也实逥山如鬬【去其反】璧若合阳崖隂壑景气常杂崩流激声空响相答则有峮【上去伦下绮兢】峻束喷濆触沃冲囬瀪漩【上方万下辞选】圮崖开谷故众声相喧积气相昏鼘【于女于中二切】闻深沉出入千里常如凝隂是以鱼经其中皆鬛秃鳞脱眄【休俱反举眼也】腮嚅煦忽为渊流瀛瀛油油蕴淳无声岛屿若浮则有厌波涛湍险之苦者必于其间养鳞让鬛休游施舒如此之处皆曰鱼都君王审之无易此乎荒王眺叹曰钓翁早父其思隘欤乃欲置吾于湘水一曲钓罗病鱼吾自相水洞庭可矣于是命造罛钓于是命造浮宫令罛钓所至渊无藏龙令浮宫所状与仙府比同宫有天防【五忽反】龙殿当居史端实灵【郎丁】巫祝女司宫侍何荒王而公族国卿莫得至焉宫有艎台揭枝类拟天都薫珍钿涂缨佩垂纡金珠玉炉萧漻清冷苾馥芬敷臣何荒王于此台上与姙女嫮【胡故反】姝双歌闲徐娭然自娯宫有舽【敷容反】堂【巨禁反】房防【古侯】馆艨【莫红反】廊载戏儿奴官谐奴内臣宫老优倡及翫器不名戙【徒弄反舟防所系】维宫傍宫有聨负土以为【力丁反】囿囿多夭草媚木淫禽丑兽宫有海【徒红反】之阙仡倔【上许讫下衢物】鲜悬左曰瑞风右曰祥烟宫有四门青气白云丹景寒然后始为鹢城匝宫屯备交战禁御【所今反】罗攒峙其余骇鲸之艆【鲁堂反】飞龙之舫鳬艋鹤【所甲反】罗宫上下者千里相望浮宫可御而罛钓既成臣何荒王乃浮浮宫于都龙之漩冷出洞庭之南渶【音英】将观蛮师夷父与渔者试罛钓于沅湘防浘【旡匪反】臣何荒王始见积鱼之山而喜色未起又见罘犹畜委钓未施已潆洄渊洑周袤千里罛中之鱼皆触蹙鰕骇投跳委垒可以荐车臣何荒王辇于其上而心始喜是日置鱼监拜网尉钓尹司纶各有等次又有类龙学鳇肘钓防【傍礼反】釰鹏腾鹗跃潜深错【下苏合反人丛在水中貌】得怪鱼状龙者皆差授官爵宠王闻之喜曰吾国无有长流激湍平湘大渊而不知有此乐也始知城池宫馆为拘我之邸山泽鹰犬为劳我之方当诵记所闻归学而主君史证【之盛反】曰不然须臣言已或可听焉臣闻浮宫之成也臣何荒王令羣臣有后为浮司不为浮茅者族百姓能率为浮家共为浮乡者复【方六】男子能湍游上下者为王宾女子能渊居移日者为王嫔未及一年遂变楚俗川原有楚室之乡江湖有骈舟之曲家见湍上之悲户闻临渊之哭时野有叹曰呜呼有国者非喜爱亡国有家者非喜爱亡家当取其亡也如喜爱者耶今君上喜爱浮宫罛钓令臣下喜爱浮司浮乡吾恐君臣各迷而家国共亡此实楚正士叹臣何荒王臣愿君王惊惧为心指此为箴
　　説楚何惑王赋【中】
　　宠王瞩【音宇惊貌以音训考之当作曯】然复问君史曰更有记乎曰有之甚妖怪也何故不説宠王曰当必为吾説之对曰臣闻□鄙有山山有玉鼓实有夭【力丁反】扣之歌舞声媚金石韵便宫羽宠王曰生休矣吾将购之君史证曰不可臣所不欲説者惧君王好之君诚不忘欤臣请备説其可好乎昔臣何惑王用阍嬖之谋肆极荒淫更经年岁凿险填深转餽通千里万金五译臣妾借喻其心然后云获非孁女抚鼓而夭不舞非孁女引和而夭不歌夭舞一容化一分眄一祥防一宛袂臣何惑王见之舒舒曳曳若多醇酎而不知所制夭歌一化顔一主顾一更声一换气臣何惑王听之娭娭懿懿若巳酎昏而不知所至夭歌舞臣何惑王气如阳春始霁时雨夭不歌舞臣何惑王心若巳丧而頽坏不主呜呼夭惑人至此呜呼夭媚人至斯加有【婢真反】甡【所申反】甡辅之使臣何惑王之心无所不欲使臣何惑王之意无所不为独言选女于余可知其选女也岂止嫈防【上乌营下以成】媺嫮及孁未笄将龉【语居反】将齯【鱼兮反】将嬩【与鱼反】将嫛【乌嵇反】可喜美者母姨负抱姑姊引提诣于王宫字籍王闺然后割楚国庙右为夭作宫分楚国社阳为顮作馆悉楚国之好奉之巳穷于所奉之心其犹未满楚国之人巳悲咨寃怨日苦其毒其臣何惑王尚熈恞敷娯日思未足野有直士触而证曰大王溺于夭惑于顮不顾宗庙遂亡人民如何下命其令且云舞者能变一度歌者能变一声应乐之节数充寡人之性情且能富其亲族又能贵其父兄至于母姨姑姊皆能与之封邑以为世荣令行逾月楚俗皆化女忘蚕织男忘耕稼里开学歌之馆乡筑教舞之榭遂使黄钟大吕生溺惑之声孤竹空桑起怨离之调变风俗于一欢忘正始于一笑大王未觉遂不节损此所谓凿颠覆之源造乱亡之本今之所好则妖恶之物所为又怪丑之事羲轩之耳必不肯听尧禹之心必不肯喜臣何惑王悟之于是使嬖臣挟玉鼓与乐使阍尹抱夭孁顮鎻以金索系于石人沉之深渊飞檝而旋
　　説楚何惛王赋【下】
　　宠王曰殆哉楚国防为浮宫乐所亡君史曰防亡楚国有甚于是昔臣何惛王极暴极虐使臣下得肆奸肆佞肆凶肆恶臣何惛王不知如此亡可待矣而乃叹曰呜呼尧实皁帝禹实王殷周君长并夫可方焉有惨然劳苦而为人主焉有隘然九州而列封诸侯吾必合外荒夷狄海内人民悉奉我为欲世世臣臣此臣何惛王所云又谋变先王之典礼更万物之名号列宫官于海外穷天地而复思稽极变化徴騐怪异尽难得之物充无穷之意荒娯厌怠思计所为度国土之不大料财力之不支乃令人曰吾欲劳汝人民休汝人民汝人民岂知今悉汝丁壮妇人继之童翁分力负戴而随我巳老谋我已名师人民听我当无二思所举既甚所资不足乃署官而贾钳孤而鬻始令国中絶人谤讟赞谋者侯敢諌者族其令朝行其俗暮改有以逃罪正言不发万口如封谄媚相与千顔一容野有忠臣负符矫谒伪为齐客绐而证曰臣入君王之封域见君王之风化踟蹰路隅不觉泣下或闻哀号或闻悲呼讯于闾里必鳏寡惸孤或见凶侈或见骄奢讯于左右必公侯之家客説未已臣何惛王曰然乎谓何对曰意君王不知忠正不植奸佞骈生能焇防【上相焦下音枯】仁惠冐盖聪明令巧媚得口为矛防令奸凶得心为甲兵此皆明迹甚于神发机有若雷霆实畏君王已刍于牢圏实恐君王巳暴夫干枯君王如何不是念乎臣恐楚国化为荒野臣恐君臣不如犬马臣何惛王于是眄容而惭抚身而哀仰为客曰君幸怜之得无戒哉君王为臣化心心化身身化人呜呼递化之道在制于内外外之入也有视听言闻内之出也有性情嗜欲出入相应必有祸福臣何惛王闻之防居化心讽诵斯言终身为箴遂罢巳成之事寝未成之谋废所贾之官复所鬻之孤敢諌者侯赞谋者诛君史言巳王客捧酒为宠王夀起而赞曰君史説楚似欲戒梁敢愿君王示鉴不忘

　　次山集巻二
　　钦定四库全书
　　次山集巻三
　　唐　元结　撰
　　闵荒诗一首
　　天宝丙戌中元子浮隋河至淮阴间其年水坏河防得隋人寃歌五篇考其歌义似寃怨时主故广其意采其歌为闵荒诗一篇其余载于异录
　　炀皇嗣君位隋德滋昏幽日作及身祸以为长世谋居常耻前王不思天子游意欲出明堂便登浮海舟令行山川改功与造侔河淮可支合峯生囘沟封陨下泽中作山防逸流船状龙鹢若负宫阙浮荒娯未央极始到沧海头忽见海门山思作望海楼不知新都城已为征战丘当时有遗歌歌曲太寃愁四海非天狱何为非天囚天囚正凶忍为我万姓雠人将引天钐人将持天锼【上所监下所求】所欲充其心相与絶悲忧自得隋人歌毎为隋君羞欲歌当阳春似觉天下秋更歌曲未终如有怨气浮奈何昏王心不觉此怨尤遂令一夫唱四海忻提矛吾闻古贤君其道常静柔慈惠恐不足端和忘所求嗟嗟有隋氏惛惛谁与俦
　　系乐府十二首【并序】
　　天宝辛未中元子将前世尝可称叹者为诗十二篇为引其义以名之总命曰系乐府古人歌咏不尽其情声者化金石以尽之其欢怨甚耶戏【音呼】尽欢怨之声者可以上感于上下化于下故元子系之
　　思太古
　　东南三千里沅湘为太湖湖上山谷深有人多似愚婴孩寄树颠就水捕鷠【于反】都鲈所欢同鸟兽身意复何拘吾行遍九州此风皆已无吁嗟圣贤教不觉久踟蹰
　　陇上叹
　　援车登陇坂穷高遂停驾延望戎狄乡巡回复悲咤滋移有情教草木犹可化圣贤礼让风何不遍西夏父子忍猜害君臣敢欺诈所适今若斯悠悠欲安舍
　　颂东夷
　　尝闻古天子朝会张新乐金石无全声宫商乱清浊来惊且悲叹节变何烦数始知中国人躭此亡纯朴尔为外方客何为独能觉其音若或在蹈海吾将学
　　贱士吟
　　南风发天和和气天下流能使万物荣不能变覉愁为愁亦何尔自请説此由谄竞实多路茍邪皆共求尝闻古君子指以为深羞正方终莫可江海有沧洲
　　欸乃曲【欸音袄乃音霭棹船之声】
　　谁能听欸乃欸乃感人情不恨湘波深不怨湘水清所嗟岂敢道空羡江月明昔闻扣断舟引钓歌此声始歌悲风起歌竟愁云生遗曲今何在逸为渔父行
　　贫妇词
　　谁知苦贫夫家有愁怨妻请君听其词能不为酸嘶所怜抱中儿不如山下麑空念庭前地化为人吏蹊出门望山泽囘顾心复迷何时见府主长跪向之啼
　　去乡悲
　　踟蹰古塞关悲歌为谁长日行见孤老羸弱相提将闻其呼怨声闻声问其方乃言无患苦岂弃父母乡非不见其心仁惠诚所望念之何可説独立为凄伤
　　寿翁兴
　　借问多寿翁何方自修育惟云顺所然忘情学草木始知世上术劳苦化金玉不见充所求空闻恣耽欲清和存王母潜濩【胡故反】无乱黩谁正好长生此言堪佩服
　　农臣怨
　　农臣何所怨乃欲干人主不识天地心徒然怨风雨将论草木患欲説昆虫苦巡回官阙傍其意无由吐一朝哭都市泪尽归田亩謡颂若采之此言当可取
　　谢大龟
　　客来自江汉云得双大龟且言龟甚灵问我君何疑自昔保方正顾尝无妄私顺和固鄙分全守真常规行之恐不及此外将何为惠恩如可谢占问敢终辞
　　古遗叹
　　古昔有遗叹所叹何所为有国遗贤臣万世为寃悲所遗非遗望所遗非可遗所遗非遗用所遗在遗之嗟嗟山海客全独竟何辞心非膏濡类安得无不遗
　　下客謡
　　下客无黄金岂思主人怜客言胜黄金主人然不然珠玉成彩翠绮罗如婵娟终恐见斯好有时去君前岂知保忠信长使令德全风声与时茂歌颂万千年
　　石宫四咏
　　石宫春云白白云宜苍苔拂云践石径俗士谁能来石宫夏水寒寒水宜高林远风吹萝蔓野客熙清阴石宫秋气清清气宜山谷落叶逐霜风幽人爱松竹石宫冬日暖暖日宜温泉晨光静水雾逸者犹安眠
　　与党评事【有序】
　　大理评事党晔好闲自退元子爱之作诗赠焉
　　自顾无功劳一歳官再迁局身班次中常窃愧耻焉加以久荒浪惛愚性颇全未知在冠冕不合无拘牵勤强所不及于人或未然岂忘惠君子恕之识见偏且欲因我心顺为理化先彼云万物情有愿随所便爱君得自遂令我空渊禅
　　与党侍御【有序】
　　庚子中元子次山为监察御史党茂宗罢大理评事次山爱其高尚曾作诗一篇与之及次山未辞殿中茂宗已受监察采茂宗尝相诮戏之意又作诗与之
　　众坐吾独欢或问欢为谁高人党茂宗复来官宪司昔吾顺元和与世行自遗茂宗正作吏日有趋走疲及吾污冠冕茂宗方矫时诮吾顺让者乃是干进资今将问茂宗茂宗欲何辞若云吾无心此来复何为若云吾有羞于此还见嗤谁言万类心闲之不可窥吾欲喻茂宗茂宗宜听之长辕有脩辙驭者令尔驰山谷安可怨筋力当自悲嗟嗟党茂宗可为识者规
　　寄源休【有序】
　　辛丑中元结与族弟源休皆为尚书郎在荆南府幕休以曾任湖南久理长沙结以曾游江州将兵镇九江自春及秋不得相见故抒【神与反】所怀以寄之
　　天下未偃兵儒生预戎事功劳安可问且有忝官累昔常以荒浪不敢学为吏况当在兵家言之岂容易忽然向三嵗境外为偏帅时多尚矫诈进退多欺贰纵有一直方则上似奸智谁为明信者能辨此劳畏
　　与瀼溪邻里【有序】
　　乾元元年元子将家自全于瀼溪上元二年领荆南之兵鎭于九江方在军旅与瀼溪邻里不得如往时相见游又知瀼溪之人日转穷困故作诗与之
　　昔年苦逆乱举族来南奔日行几十里爱君此山村峰谷呀囘映谁家无泉源脩竹多夹路扁舟皆到门瀼溪中曲滨其阳有闲园邻里昔赠我许之及子孙我尝有匮乏邻里能相分我尝有不安邻里能相存斯人转贫弱力役非无寃终以瀼滨讼无令天下论
　　喻瀼溪乡旧游
　　往年在瀼滨瀼人皆忘情今来游瀼乡瀼人见我惊我心与瀼人岂有辱与荣瀼人异其心应为我冠缨昔贤恶如此所以辞公卿贫穷老乡里自休还力耕况曾经逆乱日厌闻战争尤爱一溪水而能存让名终当来其滨饮啄全此生
　　忝官引
　　天下昔无事僻居养愚钝山野性所安熙然自全顺忽逢暴兵起闾巷见军阵将家瀛海滨自弃同刍粪往在乾元初圣人啓休运公车诣魏阙天子垂清问敢诵王者箴亦献当时论朝廷爱方直明主嘉忠信屡授不次官曾与专征印兵家未曾学荣利非所徇偶得凶丑降功劳愧分寸尔来将四歳慙耻言可尽请取寃者辞为吾忝官引寃辞何者苦万邑余灰烬寃辞何者悲生人尽锋刃寃辞何者甚力役遇劳困寃辞何者深孤弱亦哀恨无谋救寃者禄位安可近而可爱轩裳其心又干进此言非作戒此言敢贻训实欲辞无能归耕守吾分
　　樊上漫作
　　漫家郎亭下复在樊水边去郭五六里扁舟到门前山竹绕茅舍庭中有寒泉西边双石峯引望堪忘年四邻皆渔父近渚多闲田且欲学耕钓于斯求老焉
　　酬裴云客
　　自厌久荒浪于时无所任耕钓以为事来家樊水阴甚醉或漫歌甚闲亦漫吟不知愚僻意称得云客心云客方持斧与人正相临符印随坐起守位常森森纵能有相招岂暇来山林
　　酬孟武昌苦雪
　　积雪闲山路有人到庭前云是孟武昌令献苦雪篇长吟未及终不觉为凄然古之贤达者与世竟何异不能救时患讽谕以全意知公惜春物岂非爱时和知公苦阴雪伤彼灾患多奸凶正驱驰不合问君子林鸎与野兽无乃怨于此兵兴向九歳稼穑谁能忧何时不发卒何日不杀牛耕者日已少耕牛日已希皇天复何忍更又恐毙之自经危乱来触物堪伤叹见君问我意只益胸中乱山禽饥不飞山木冻皆折悬泉化为冰寒水近不热出门望天地天地皆昏昏时见双峰下雪中生白云
　　漫问相里黄州
　　东邻有渔父西邻有山僧各问其情性变之俱不能公为二千石我为山海客志业岂不同今已殊名迹相里不相类相友且相异何况天下人而欲同其意人意茍不同分寸不相容漫问轩裳客何如耕钓翁
　　喻旧部曲
　　漫游樊水阴忽见旧部曲尚言军中好犹望有所属故令争者心至死终不足与之一杯酒喻使烧戎服兵兴向十年所见堪叹哭相逢是遗人当合识荣辱劝汝学全生随我畬退谷
　　雪中怀孟武昌
　　冬来三度雪农者欢歳稔我麦根已濡各得在仓廪天寒未能起孺子惊人寝云有山客来篮中见冬蕈【生木上】烧柴为温酒煮鳜为作沈【尸甚反羮汁】客亦爱杯樽思君共杯饮所嗟山路闲时节寒又甚不能苦相邀兴尽还就枕
　　喻常吾直【时为摄官】
　　山泽多饥人闾里多坏屋战争且未息徴敛何时足不能救人患不合食天粟何况假一官而茍求其禄近年更长吏数月未为速来者罢而官岂得不为辱劝为辞府主从我游退谷谷中有寒泉为尔洗尘服
　　招孟武昌【有序】
　　漫叟作退谷铭指曰干进之客不得游之作杯湖铭指曰为人厌者勿泛杯湖孟士源尝黜官无情干进在武昌不为人厌可游退谷可泛杯湖故作诗招之
　　风霜枯万物退谷如春时穷冬涸江海抔湖澄清漪湖尽到谷口单船近堦墀湖中更何好坐见大江水欹石为水涯半山在湖里谷口更何好絶壑流寒泉松桂荫茅舍白云生坐边武昌不干进武昌人不厌退谷正可游杯湖任来泛湖上有水鸟见人不飞鸣谷中有山兽往往随人行莫将车马来令我鸟兽惊
　　登殊亭作
　　时节方大暑试来登殊亭凭轩未及息忽若秋气生主人既多闲有酒共我倾坐中不相异岂限醉与醒漫歌无人听浪语无人惊时复一囘望心目出四溟谁能守缨佩日与灾患并请君诵此意令彼惑者听
　　漫酬贾沔州【有序】
　　贾德方与漫叟者惧漫叟不能甘穷独惧叟又须为官故作诗相喻其指曰劝尔莫作官作官不益身因德方之意遂漫酬之
　　往年壮心在尝欲济时难奉诏举州兵令得诛暴叛上将屡颠覆偏师尝救乱未曾弛戈甲终日领簿案出入四五年忧劳忘昏旦无谋静凶丑自觉愚且愞岂欲皂枥中争食麧与藖【麧糠中可食者下没反牛马食余草节曰藖下谏反】去年辞职事所惧贻忧患天子许安亲官又得闲散自家樊水上性情尤荒慢云山与水木似不憎吾漫以兹忘时世日益无畏惮漫醉人不嗔漫眠人不唤漫游无逺近漫乐无早晏漫中漫亦忘名利谁能算闻君劝我意为君一长叹人谁年八十我已过其半家中孤弱子长子未及冠且为儿童主种药老溪涧
　　漫歌八曲【有序】
　　壬寅中漫叟得免职事漫家樊上修耕钓以自资作漫歌八曲与县大夫孟士源欲士源唱而和之
　　故城东
　　漫惜故城东良田野草生説向县大夫大夫劝我耕耕者我为先耕者相次焉谁爱故城东今为近郭田
　　西阳城
　　江北有大洲洲上堪力耕此中宜五谷不及西阳城城畔多野桑城中多古荒衣食可力求此外何所望
　　大囘中
　　樊水欲东流大江又北来樊山当其南此中为大囘囘中鱼好游囘中多钓舟漫欲作渔人终焉无所求
　　小囘中
　　丛石横大江人言是钓台水石相冲激此中为小囘囘中浪不恶复在武昌郭来客去客船皆向此中泊
　　将牛何处去二首
　　将牛何处去耕彼故城东相伴有田父相欢惟牧童将牛何处去耕彼西阳城叔闲修农具直者伴我耕【叔闲漫叟韦氏甥直者漫叟长子也】
　　将船何处去二首
　　将船何处去钓彼大囘中叔静能鼓桡正者随弱翁【叔静漫叟李氏甥正者漫叟次子也】
　　将船何处去送客小囘南有时逢恶客【非酒徒即为恶客】还家亦少酣
　　次山集巻三
　　钦定四库全书
　　次山集巻四
　　唐　元结　撰
　　春陵行【有序】
　　癸卯歳漫叟授道州刺史道州旧四万余户经贼已来不满四千大半不胜赋税到官未五十日承诸使徴求符牒二百余封皆曰失其限者罪至贬削于戏若悉应其命则州县破乱刺史欲焉逃罪若不应命又即获罪戾必不免也吾将守官静以安人待罪而已此州是舂陵故地故作舂陵行以达下情
　　军国多所需切责在有司有司临郡县刑法竞欲施供给岂不忧徴敛又可悲州小经乱亡遗人实困疲大乡无十家大族命单羸朝餐是草根暮食是木皮出言气欲絶意速行步迟追呼尚不忍况乃鞭扑之邮亭传急符来往迹相追更无寛大恩但有迫促期欲令鬻儿女言发恐乱随悉使索其家而又无生资听彼道路言怨伤谁复知去冬山贼来杀夺几无遗所愿见王官抚养以惠慈奈何重驱逐不使存活为安人天子命符节我所持州县忽乱亡得罪复是谁逋缓违诏令防责固所宜前贤重守分恶以祸福移亦云贵守官不爱能适时顾惟孱弱者正直当不亏何人采国风吾欲献此辞
　　贼退示官吏【有序】
　　癸卯歳西原贼入道州焚烧杀掠几尽而去明年贼又攻永州破邵不犯此州边鄙而退岂力能制敌欤盖防其伤怜而已诸使何为忍苦徴敛故作诗一篇以示官吏
　　昔歳逢太平山林二十年泉源在庭户洞壑当门前井税有常期日晏犹得眠忽然遭世变数歳亲戎旃今来典斯郡山夷又纷然城小贼不屠人贫伤可怜是以陷邻境此州独见全使臣将王命岂不如贼焉今彼徴敛者迫之如火煎谁能絶人命以作时世贤思欲委符节引竿自刺船将家就鱼麦归老江海边
　　游右溪劝学者
　　小溪在城下形胜堪赏爱尤宜春水满水石更殊怪长山势囘合井邑相萦带石林绕舜祠西南正相对阶庭无争讼郊境罢守衞时时溪上来劝引辞学辈今谁不务武儒雅道将废岂忘二三子旦夕相勉励
　　游潓泉示泉上学者
　　顾吾漫浪久不欲有所拘毎到潓泉上情性可安舒草堂在山曲澄澜涵阶除松竹荫幽径清源涌坐隅筑塘列圃畦引流灌时蔬复在郊郭外正堪静者居惬心则自适喜尚人或殊此中若可安不佩铜虎符
　　石鱼湖上作【有序】
　　潓泉南上有独石在水中状如游鱼鱼凹处修之可以防【举鱼反】酒水涯四匝多欹石相连石上堪人坐水能浮小舫载酒又能绕石鱼洄流乃命湖曰石鱼湖镌铭于湖上显示来者又作诗以歌之
　　吾爱石鱼湖石鱼在湖里鱼背有酒樽绕鱼是湖水儿童作小舫载酒胜一杯座中令酒舫空去复满来湖岸多欹石石下流寒泉醉中一盥漱快意无比焉金玉吾不须轩冕吾不爱且欲坐湖畔石鱼长相对
　　宴湖上亭作
　　广亭盖小湖湖亭实清旷轩窻幽水石怪异尤难状石樽能寒酒寒水宜初涨岸曲坐客稀杯浮上揺漾逺风入帘幕淅沥吹酒舫欲去未囘时飘飘正堪望酣兴思共醉促酒更相向舫去若惊鳬溶瀛满湖浪朝来暮忘返暮归独惆怅谁肯爱林泉从吾老湖上
　　引东泉作
　　东泉人未知在我左山东引之傍山来垂流落庭中宿雾含朝光掩映如残虹有时散成雨飘洒随清风众源发渊窦殊怪皆不同此流又高悬【孚袁反】在长空山林何处无兹地不可逢吾欲解缨佩便为泉上翁
　　登白云亭
　　出门上南山喜逐松径行穷高欲极逺始到白云亭长山绕井邑登望宜新晴洲渚曲湘水萦囘随郡城九疑千万峯嵺嵺天外青烟云无逺近皆傍林岭生俯视松竹间石水何幽清涵映满轩户娟娟如镜明何人病惛浓积醉且未醒与我一登临为君安性情
　　潓阳亭作【有序】
　　初得潓泉则为亭于泉上因开檐霤又得石渠泉渠相宜亭更加好以亭在泉北故命之曰潓阳亭
　　问吾常防息泉上何处好独有潓阳亭令人可终老前轩临潓泉凭几潄清流外物自相扰渊渊还复休有时出东户更欲檐下坐非我意不行石渠能留我峯石若鳞次欹乖复旋囘为我引潓泉泠泠檐下来天寒宜泉温泉寒宜大暑谁到潓阳亭其心肯思去
　　夜防石鱼湖作
　　风霜虽惨然出游熙天正【平声】登临日暮归置酒湖上亭高烛照泉深光华溢轩楹如见海底日曈曈【日始明徒红反】始欲生夜寒闭窗户石澑何清泠若在深洞中半崖闻水声醉人疑舫影呼指递相惊何故有双鱼随吾酒舫行醉昏能诞语劝醉能忘情坐无拘忌人勿限醉与醒
　　招陶别驾家华阳作
　　海内厌兵革骚骚十二年华阳洞中人似不知乱焉谁能家此地终老可自全草堂背岩洞几峰轩户前清渠匝庭堂出门仍灌田半崖盘石径高亭临极颠引望见何处逶迤陇北川杉松几万株苍苍满前山岩高暧华阳飞澑何潺潺洞深迷逺近但觉多洄渊昼游兴未尽日暮不欲眠探烛饮洞中醉昏漱寒泉始知天下心耽爱各有偏陶家世高逸公忍不独然无或毕婚嫁竟为俗务牵
　　题孟中丞茅阁
　　小山为郡城随水能萦纡亭亭最高处今是西南隅杉大老犹在苍苍数十株垂阴满城上枝叶何扶疎乃知四海中遗事谁谓无及观茅阁成始觉形胜殊凭轩望熊湘云榭连苍梧天下正炎热此然冰雪俱客有在中坐颂歌复何如公欲举遗材如此佳木欤公方庇苍生又如斯阁乎请达謡颂声愿公且踟蹰
　　刘侍御月夜防会
　　我从苍梧来将耕旧山田踟蹰为故人且复停归船日夕得相从转觉和乐全愚爱凉风来明月正满天河汉望不见几星犹粲然中夜兴欲酣改坐临清川未醉恐天旦更歌促繁欢娯不可逢请君莫言旋
　　别孟校书
　　吾闻近南海乃是魑魅乡忽见孟夫子欢然游此方忽喜海风来海帆又欲长漂漂随所去不念归路长君有失母儿爱之似阿阳始解随人行不欲离君傍相劝早旋归此言慎勿忘
　　别何员外
　　谁能守清躅谁能嗣世儒吾见何君饶为人有是夫黜官二十年未曾暂崎岖终不病贫贱寥寥无所拘忽然逢知已数月领官符犹是尚书郎收赋来江湖人皆悉苍生随意极所须比盗无兵甲似偷又不如公能独寛大使之力自输吾欲探时謡为公伏奏书但恐抵忌讳未知肯听无不然且相送醉欢于坐隅
　　窊樽诗
　　巉巉小山石数峰对窊亭窊石堪为樽状类不可名巡囘数尺间如见小蓬瀛樽中酒初涨始有岛屿生岂无日观峰直下临沧溟爱之不觉醉醉卧还自醒醒醉在樽畔始为吾性情若以形胜论坐隅临郡城平湖近堦砌逺山复青青异木几十株枝条冒檐楹盘根满石上皆作龙蛇形酒堂贮酿器户牖皆罂缾此樽可常满谁是陶渊明
　　登九疑第二峰
　　九疑第二峰其上有仙坛杉松映飞泉苍苍在云端何人居此处云是鲁女冠不知几百歳防坐饵金丹相传羽化时云鹤满峯峦妇中有高人相望空长叹
　　宿洄溪翁宅
　　长松万株绕茅舍怪石寒泉近檐下老翁八十犹能行将领儿孙行拾稼吾羡老翁居处幽吾爱老翁无所求时俗是非何足道得似老翁吾即休
　　石鱼湖上醉歌【有序】
　　漫叟以公田米酿酒因休暇则载酒于湖上时取一醉欢醉中据湖岸引臂向鱼取酒使舫载之徧饮坐者意疑倚巴丘酌于君山之上诸子环洞庭而坐酒舫泛泛然触波涛而往来者乃作歌以长之
　　石鱼湖似洞庭夏水欲满君山青山为樽水为沼酒徒厯厯坐洲岛长风连日作大浪不能废人运酒舫我持长瓢坐巴丘酌饮四坐以散愁
　　宿无为观
　　九疑山深几千里峰谷崎岖人不到山中旧有仙姥家十里飞泉绕丹灶如今道士三四人茹芝链玉学轻身霓裳羽盖傍临壑飘飘似欲来云鹤
　　无为洞口作
　　无为洞口春水满无为洞傍春云白爱此踟蹰不能去令人悔作衣冠客洞傍山僧皆学禅无求无欲亦忘年欲问其心不能问我到此中得无闷
　　朝阳岩下歌
　　朝阳岩下湘水深朝阳洞口寒泉清零陵城郭夹湘岸岩洞幽奇当郡城荒芜自古人不见零陵徒有先贤传水石为娯安可羡长歌一曲畱相劝
　　説洄溪招退者【在州南江华县】
　　长松亭亭满四山山间乳窦流清泉洄溪正在此山里乳水松膏常灌田松膏乳水田肥良稻苗如蒲米粒长麋色如珈玉液酒酒熟犹闻松节香溪边老翁年几许长男头白孙嫁女问言只食松田米无药无方向人语浯溪石下多泉源盛暑大寒冬大温屠苏宜在水中石洄溪一曲自当门吾今欲作洄溪翁谁能住我舍西东勿惮山深与地僻罗浮尚有葛仙翁
　　宿丹崖翁宅
　　扁舟欲到泷口湍春水湍泷上水难投竿来泊丹崖下得与崖翁尽一欢丹崖之亭当石颠破竹半山引寒泉泉流掩映在木杪有若白鸟飞林间往往随风作雾雨湿人巾履满庭前丹崖翁爱丹崖弃官几年崖下家儿孙棹船抱酒瓮醉里长歌挥钓车吾将求退与翁游学翁歌醉在鱼舟宫吏随人往未得却望丹崖慙复羞
　　欸乃曲五首【有序】
　　大厯丁未中漫叟以军事诣都使还州逢春水舟行不进作欸乃五曲舟子唱之盖欲取适于道路耳词曰
　　偶存名迹在人间顺俗与时未安闲来谒大官兼问政扁舟却入九疑山
　　湘江二月春水平满月和风宜夜行唱桡欲过平阳戍守吏相呼问姓名
　　千里枫林烟雨深无朝无暮有猿吟停桡静听曲中意好是云山韶濩音
　　零陵郡北湘水东浯溪形胜满湘中溪口石颠堪自逸谁能相伴作渔翁
　　下泷船似入深渊上泷船似欲升天泷南始到九疑郡应絶高人乗兴船











　　次山集巻四
　　钦定四库全书
　　次山集巻五
　　唐　元结　撰
　　引极三首【有序】
　　引极兴也喻也引之言演极之言尽演意尽物引兴极喻故曰引极
　　思元极
　　天旷【莫郎反】兮杳泱【乌朗反】茫气浩浩兮色苍苍上何有兮人不测积清寥兮成元极彼元极兮灵且异思一见兮藐【忙招反】难致思不从兮空自伤心慅【苏遭反】兮意惶懹思假翼兮鸾凤乗长风兮上羾【古送反】揖元气兮本深实餐至和兮永终日
　　望仙府
　　山凿落兮眇嵚岑云溶溶兮木棽棽中何有兮人不覩逺欹差兮閟仙府彼仙府兮深且幽望一至兮藐无由望不从兮知如何心混混兮意浑和思假足兮虎豹超阻絶兮凌趠【诸教反】诣仙府兮从羽人饵五灵兮保清真
　　怀潜君
　　海浩淼兮汩洪溶流蕴蕴兮涛汹汹下何有兮人不闻深溢漭兮居潜君彼潜君兮圣且神思一见兮藐无因思不从兮空踟蹰心囘迷兮意萦纡思假鳞兮鲲龙激沆【湖浪反】浪兮奔从拜潜君兮索宝佩元符兮轨皇道
　　演兴四首【有序】
　　商余山有太灵古祠传云豢龙氏祠大帝所立祠在少余西乳之下邑人修之以祈田予因为招祠讼闵之文以演兴辞曰
　　招太灵
　　招太灵兮山之颠山屹兮水沦涟祠之防【洛代反堕坏也】兮眇何年木脩脩兮草鲜鲜嗟魑魅兮淫厉自古昔兮崇祭禧太灵兮端清予愿致夫精诚久愵【奴厯反】兮防防【处龙反】招捃【郎丁反】兮呼风风之声兮起飅飅吹云兮散而浮望太灵兮俨而安澹油溶兮都清闲
　　初祀
　　山之乳兮葺太祠木孙为桷兮木母榱云缨为【莫到反门枢之横梁】兮愚木栭洞渊禅兮揭巍巍涂木兰兮莳【市之反】糅蔫被弱草兮禘礿联仡【许讫反】浑洪兮馥阗阗管化石兮洞刳天翘修钐兮棹芜殳灵巫【力轨反】兮舞颙干荐天【羊至反字音皆未详】兮酒阳泉献水芸兮饭霜籼【相然反】与太灵兮千万年
　　讼木魅
　　登高峯兮俯幽谷心悴悴【仓卒反】兮念羣木见樗栲兮相阴覆怜梫榕【上七林下余封】兮不丰茂见榛梗之森梢闵枞橎【上土恭下甫元】兮合蠧槢【以八反】桡桡【女教反】兮未坚椲【韦反】桹桹【力唐反】兮可屈樒【美毕反】林樽【上而寸下兹损】兮不香拔丰茸兮已实岂元化之不均兮非雨露之偏殊谅理性之不等于顺时兮不如瘱【于计反】吾心以防想终念此兮不怡佁【徒充反以书义考之当作侗】予莫识天地之意兮愿截恶木之根倾枭獍之古巢取【阙】童以为薪割大木使飞焰徯枯腐之烧焚实非吾心之不仁惠也岂耻夫善恶之相纷且欲畚三河之膏壤禆济水之清涟将封灌乎善木令橚橚【息逐反】以梴梴【丑然反】尚畏乎众善之未茂兮为众恶之所挑凌思聚义以为曹令敷扶以相胜取方所以柯如兮吾将出于南荒求寿藤与燔木吾将出于东方祈有德而来归辅神柽与坚香且忧颙之翩翩又愁防【以主反】之奔驰及阴阳兮不和恶此土之失时令神柽兮不茂使坚香兮不滋重嗟惋兮何补毎斋心以精意切援祝于神明冀感通于天地犹恐众妖兮木魅魍魉兮山精上误感于灵心经绐于言兮不听敢引佩以指水誓吾心兮自明
　　闵岭中【郎丁反】
　　登羣山以延想吾独闵乎岭中彼岭中兮何有有天含之玉峰殊閟絶之极颠上闻产乎翠茸欲采之以将寿眇不知夫所从大渊蕴蕴兮絶嶘【士眼反】岌岌非梯梁以通险当无路兮可入彼猛毒兮曹聚必凭托乎阻脩常儗儗兮伺人又如何兮不愁彼妖精兮变怪必假见于风雨常闪闪而伺人又如何兮不苦欲仗仁兮托信将径往兮不难久懹懹以防惋【上力膺下鸟段】却迟回而永叹惧太灵兮不知以予心为永惟若不可乎遂已吾终保夫直方则必防皮篻【莫招反】以为矢母筱【以周反】以为弧化毒铜以为防刺棘竹以为殳得猛烈之材获与之而并驱且舂刺乎恶毒又引射夫妖怪尽羣类兮使无令善仁兮不害然后采梫榕以驾深收枞橞【胡桂反】兮梯险跻予身之飘飘承予步之【以冉反】入岭中而登玉峰极閟絶而求翠茸将吾寿兮随所从思未得兮马如龙独翳蔽于山颠久低囘而愠瘀空仰讼于上彼至精兮必应宁古有而今无将与身而皆亡岂言之而已乎
　　七不如七篇【有序】
　　元子常自愧不如孩孺不如宵寐又不如病又不如醉有思虑不如静而闲有喜爱不如忘其情及其甚也不如草木此意多显于元子者或曰订如是【他丁反】不如则不如也不如如者止于此乎元子于是系之于人事縯【以浅反】之于此喻始为七不如不如之义始极也
　　第一
　　元子以为人之毒也毒于乡毒于国毒于鸟兽毒于草木不如毒其形毒其命毒其姻戚毒其家族者尔于戏毒可颂也乎哉毒有甚焉何如
　　第二
　　元子以为人之媚也媚于时媚于君媚于朋友媚于乡县不如媚于廏媚于室媚于市肆媚于道路者尔于戏媚可颂也乎哉媚有甚焉何如
　　第三
　　元子以为人之诈也诈于忠诈于信诈于仁义诈于正直不如诈于愚诈于弱诈于贫贱诈于退让者尔于戏诈可颂也乎哉诈有甚焉何如
　　第四
　　元子以为人之惑也惑于邪惑于佞惑于奸恶惑于凶暴不如惑于狂惑于诞惑于翫弄惑于谐戏者尔于戏惑可颂也乎哉惑有甚焉何如
　　第五
　　元子以为人之贪也贪于权贪于位贪于取求贪于聚积不如贪于德贪于道贪于闲和贪于静顺者尔于戏贪可颂也乎哉贪有甚焉何如
　　第六
　　元子以为人之溺也溺于声溺于色溺于圆曲溺于妖妄不如溺于仁溺于让溺于方直溺于忠信者尔于戏溺可颂也乎哉溺有甚焉何如
　　第七
　　元子以为人之忍也忍于毒忍于媚忍于诈惑忍于贪溺不如忍于贫忍于苦忍于弃汚忍于病废者尔于戏忍可颂也乎哉忍有甚焉何如
　　订古五篇【有序】
　　天宝癸巳元子作订古订古前世君臣父子兄弟夫妇朋友之道于戏上古失之中古乱之至于近世有穷极凶恶者矣或曰欲如之何对曰将如之何吾且闻之订之嗟之伤之泣而恨之而已也
　　第一
　　吾观君臣之间且有猜忌而闻疑惧其由禅让革代之道误也故后世有刼簒废放之恶兴焉呜呼即有孤弱将安托哉即有功业将安保哉
　　第二
　　吾观父子之际且有悲感而闻痛恨其由听谗受乱之意惑也故后世有幽毒囚杀之患起焉呜呼即有深慈将安兴哉即有至孝将安诉哉
　　第三
　　吾观兄弟之中且有鬬争而闻残忍其由分国异家之教薄也故后世有阴谋诛戮之害生焉呜呼即有友悌将安用哉即有恭顺将安全哉
　　第四
　　吾观夫妇之道且有寃怨而闻嫌妬其由耽淫惑乱之情多也故后世有灭身亡家之祸发焉呜呼即有信义将安及哉即有柔顺将安守哉
　　第五
　　吾观朋友之义且有邪诈而闻忌患其由趋势近利之心甚也故后世有穷凶极害之刑生焉呜呼即有节分将安与哉即有方正将安容哉
　　自述三篇【有序】
　　天宝庚寅元子初习静于商余人闻之非非曰此在者也见则茫然无几人闻之是是曰此学者也见则猗然及三年人闻之参参曰此隐者也见则崖然有惑而问曰子其隐乎对曰吾岂隐者邪愚者也穷而然尔或者不喻遂为述时命以辩之先曾为述居一篇因刋而次之总命曰自述
　　述时
　　昔隋氏逆天地之道絶生人之命使怨痛之声满于四海四海之内隋人未老隋社未安而隋国已亡何哉奢淫暴虐昏惑而已烝人苦之上诉皇天皇天有命于我国家六叶于兹高皇至勤文皇至明身鉴隋室不敢满溢清俭之深听察之至仁惠之极泱泱洋洋为万代则圣皇承之不言而化四十余年天下太平礼乐化于戎夷慈惠及于草木虽奴隷齿类亦能诵周公孔父之书説陶唐虞夏之道至于歌颂讴吟妇人童子皆纾性情美辞韵指咏时物与丝竹谐会绮罗当称况世贵之士博学君子其文学声望安得不显闻于当时也哉故冠冕之士倾当时大利轩车之士富当时大农由此知官不胜人逸于司领使秩次不能损又休罢以抑之尚骈肩累趾授任不暇予愚愚者亦当预焉日觉抵塞厌于无用乃以因慕古人清和蕴纯周周仲仲瘱【于计反】然全真上全忠孝下尽仁信内顺元化外娭大和足矣如戚促蚩诸【称脂反】封防遏灭慕为朝贵心所不喜亦由金可镕不可使为污腐水可浊不可使为尘粪然已鄙语曰愚者似直弱者似仁予殆有之夫复何疑
　　述命
　　元子尝问命于清惠先生先生曰子欲知命不如平心平心不如忘情喏【如酌反敬言也】曰幸先生教之先生曰夫平心能正是非忘情能灭有无子何先焉曰请先忘情先生曰子见草木乎子见天地乎草木无心也天地无情也而四时自化雨露自均根柢自深枝干自茂如是天地岂丑授而成哉草木岂忧求而生哉人之命也亦由是矣若夭若寿若贵若贱乌可强哉不可强也不可强也不如忘情忘情当学草木呜呼上皇强化天下天下化之养之以道德道德伪薄天下亦从而伪薄呜呼后王急济天下天下从之救之以权宜权宜侈恶天下亦从而侈恶故赴贪徇纷急之风以至于今圣贤者兢兢然犹伤命性愚惑者慁慁然遂忘家国其由不审不通丑授忧求而已子不喻乎
　　述居
　　天宝庚寅元子得商余之山山东有谷曰余中谷东有山曰少余山谷中有田可耕艺者三数夫【一夫百亩】有泉停浸可畦稻者数十亩泉东南合肥溪溪源在少余山下溪流出谷与潨【职隆反】水合滙于滍将成所居故人李才闻而来会乃叹曰吾未始知夫子之所至焉今知之矣吾闻在贫思富在贱思贵人之常情也圣贤所有然而知贫贱不可茍免富贵不可茍取上顺时命乗道御和下守虚澹修已推分称君子者始不公乎乃相与占山泉辟榛莽依山腹近泉源始为亭庑始作堂宇因而习静适自保闲夫人生于世如行长道所行有极而道无穷奔走不停夫然何适予当乗时和望年丰耕艺山田兼备药石与兄弟承欢于膝下与朋友和乐于琴酒寥然顺命不为物累亦自得之分在于此也

　　次山集巻五
　　钦定四库全书
　　次山集巻六
　　唐　元结　撰
　　自箴
　　有时士教元子显身之道曰于时不争无以显荣与世不佞终身自病君欲求权须曲须圆君欲求位须奸须媚不能此为穷贱勿辞元子对曰不能此为乃吾之心反君此言我作自箴与时仁让人不汝上处世清介人不汝害汝若全徳必忠必直汝若全行必方必正终身如此可谓君子
　　大唐中兴颂【有序】
　　天寳十四载安禄山陷洛阳明年陷长安天子幸蜀太子即位于灵武明年皇帝移军凤翔其年复两京上皇还京师于戏前代帝王有盛徳大业者必见于歌颂若今歌颂大业刻之金石非老于文学其谁宜为颂曰
　　嘻嘻前朝孽臣奸骄为昏为妖边将骋兵毒乱国经羣生失宁大驾南巡百寮窜身奉贼称臣天将昌唐繄晓我皇匹马北方独立一呼千麾万我卒前驱我师其东储皇抚戎荡攘羣凶复服指期曽不逾时有国无之事有至难宗庙再安二圣重欢地辟天开蠲除祅灾瑞庆大来凶徒逆俦涵濡天休死生堪羞功劳位尊忠烈名存泽流子孙盛徳之兴山髙日升万福是膺能令大君声容沄沄不在斯文湘江东西中直浯溪石崖天齐可磨可防刋此颂焉何千万年
　　虎蛇颂【有序】
　　猗玗子逃乱在【英及反】南人云猗玗洞中是王虎之宫中之隂是均蛇之林居之三月始知王虎如古君子始知均蛇如古贤士然哉猗玗子夺其宫王虎去而不回猗玗子侵其林均蛇去而不归借顺恵让可作颂矣
　　虎颂
　　猗王虎将何与方方古太王非不方于今今也恵让不如王虎之心
　　蛇颂
　　猗均蛇将何与俦俦古延州非不俦于时时也顺让不如均蛇之为
　　瀼溪铭【有序】
　　乾元戊戌浪生元结始浪家瀼【如恙反】溪之濵瀼溪葢湓水分称瀼水夏瀼江海则百里为瀼湖二十里为瀼溪瀼溪浪士爱之铭之其濵于戏古人喜尚君子不见君子见如似者亦称颂之瀼溪可谓让矣让君子之道也称颂如此可遗瀼溪若天下有如似让者吾岂先瀼溪而称颂者乎铭曰
　　瀼溪之澜谁取盥焉瀼溪之漪谁取饮之盥实可矣饮岂难矣得不惭其心不如此水浪士作铭将戒何人欲不让者惭游瀼濵
　　异泉铭【并序】
　　天寳十三载春至夏甚旱秋至冬积雨西塞西南有回山山颠是秋崩折有穴出泉泉垂流三四百仞浮江中可望于戏隂阳旱雨时异以至柔破至坚事异以至下处至髙理异故命斯泉曰异泉铭于泉上其意岂独旌异而已乎铭曰
　　何故作铭铭于异泉为其当不可阏折石出焉何用作铭铭于异泉为其当不可下穷髙流焉君子之徳显与晦殊为此铭者忘道也欤
　　抔【薄侯反】樽铭【并序】
　　郎亭西乳有藂石石临樊水漫叟构石颠以为亭石有窊颠者因修之以蔵酒士源爱之命为抔樽乃为士源作抔樽铭铭曰
　　窊颠之石在吾亭上天全其器实有殊状如窦而底似倾防敧非曲非方不准不规孟公髙贤命曰抔樽漫叟作铭当欲何言时俗侥狡日益伪薄谁能抔饮共守淳朴
　　退谷铭【并序】
　　抔湖西南是退谷谷中有泉或激或悬为窦为渊满谷生夀木又多夀藤萦之始入谷口令人忘返时士源以漫叟退修耕钓爱游此谷遂命曰退谷元子作铭以显士源之意铭曰
　　谁命退谷孟公士源孟公之意漫叟知焉公畏漫叟心进迹退公惧漫叟名显身晦公恐漫叟辞小受大于戏退谷独为吾规干进之客不得游之何人作铭铭之谷口荒浪者欤退谷漫叟
　　抔湖铭【并序】
　　抔湖东抵抔樽西侵退谷北汇樊水南涯郎亭有菱有荷有菰【古胡反】有蒲方一二里能浮水与漫叟自抔亭游退谷必泛此湖以湖在抔樽之下遂命曰抔湖铭曰
　　谁游江海能厌其大谁泛抔湖能厌其小故曰人不厌者君子之道于戏君子人不厌之死虽千嵗其行可师可厌之类不独为害死虽万死独堪汚秽或问作铭意尽此欤吾欲为人厌者勿泛抔湖
　　五如石铭【并序】
　　涍泉之阳得怪石焉左右前后及登石颠均有如似故命之曰五如石石皆有窦窦中涌泉泉诡异于七泉故命为七胜泉石有双目一目命为洞井井与泉通一目命为洞樽樽可防【角居反】酒石尾有穴且如礲【卢红反】者又如泷【所江反】者泉可渟澄匝石而流入于礲中出而为泷于戏彼能异于此安可不称显之铭曰
　　五如之石何以为名请悉状之谁为我聴左如旋龙低首回顾右如惊鸿张翅未去前如饮虎饮而蹲焉后如怒出洞登山若坐于颠石则如乗彼灵槎在汉之间洞井如凿渊然泉涌澄澜涵石彼起如动不旌尤异焉用为文刻铭石上于千万春
　　七泉铭【并序】
　　道州东郭有泉七穴或吐于渊窦或瀪【方愿反】于嵌臼皆澄流清漪旋沿相奏又有藂石欹缺为之岛屿殊怪相异不可名状此邦岂世无好事者耶而令自古荒之乃修其水木为休暇之处每至泉上便思老焉于戏凡人心若清恵而必忠孝守方直终不惑也故命五泉其一曰潓【恵】泉次曰【忠】泉次曰涍孝泉汸【甫亡反】泉淔【株力反】泉铭之泉上欲来者饮漱其流而有所感发者矣留一泉命曰漫泉葢欲自旌漫浪不厌欢醉者也一泉出山东故命之曰东泉引来垂流更复殊异各刻铭以记之
　　潓泉铭
　　于戏潓泉清不可浊恵及于物何时竭涸将引官吏盥而饮之清恵不巳泉乎吾规
　　汸泉铭
　　古之君子方以全道吾命汸泉方以终老欲令圆者饮吾汸泉知圆非君子能学方恶圆
　　淔泉铭
　　曲而为王直防戮辱宁戮不王直而不曲我颂斯曲以命淔泉将戒来世无淔焉
　　泉铭
　　不为人臣老死山谷臣于人者不就汚辱我命泉劝人事君来漱泉流愿为忠臣
　　涍泉铭
　　沄沄涍泉流清源深堪劝人子奉亲之心时世相薄而日忘圣教欲将斯泉禆助纯孝
　　漫泉铭
　　谁爱漫泉自成小湖能浮酒舫不没石鱼漫也叟称名泉何为旌叟于此漫欢漫醉
　　东泉铭
　　泉在山东以东为名爱其悬流溶溶在庭作铭者何吾意未尽将告来世无忘畎引
　　寒泉铭【并序】
　　湘江西峯直平阳江口有寒泉出于石穴峯上有老木夀藤垂隂泉上近泉堪戙【徒弄反】维大舟惜其防蔽不可得见踟蹰行修其水木泉无名称也为其当暑大寒故命曰寒泉铭曰
　　于戏寒泉瀛瀛江渚堪救渴暍人不之知时当大暑江流若汤寒泉一掬能清心膓谁谓仁恵不在兹水舟檝尚存为利未巳
　　阳华岩铭【并序】
　　道州江华县东南六七里有回山东面峻秀下有大岩岩当阳端故以阳华命之吾游处山林防三十年所见泉石如阳华殊异而可家者未也故作名称之县大夫瞿令问艺兼篆籕俾依石经刻之岩下铭曰
　　九疑万峯不如阳华阳华嶃巉其下可家洞开为岩岩当阳端岩髙气清洞深泉寒阳华旋回岑巅如辟沟塍松竹辉映水石尤宜逸民亦宜退士吾欲投节穷老于此惧人讥我以官矫时名迹彰显丑如此为于戏阳华将去思来前步却望踟蹰徘徊
　　窊樽铭
　　道州城东有左湖湖东二十步有小石山山颠有窊石可以为樽乃为亭樽上刻铭为志铭曰
　　井石何状如兽之踆其背防窊可以为樽空而临之长岑深壑广亭之内如见山岳满而临之曲浦回渊长瓢之下江湖在焉彼成全器谁为之力天地开凿日月抆拭寒暑琢磨风雨润色此器大朴尤宜直纯勒铭亭下以告后人
　　丹崖翁宅铭【并序】
　　零陵泷下三十里得丹崖翁宅【俗曰赤石园】有唐节者曽为泷水令去官家于崖下自称丹崖翁丹崖湘中水石之异者翁湘中得道之逸者爱其水石为之作铭曰
　　泷山未尽泷水犹峻忽见渊洄丹崖千仞磳磳【伏竞反】丹崖其下谁家门前防舟篱上钓车不知防峯为其四墉竹幽石磴泉飞户中怪石临渊硱硱【绮兢反】石颠何得石颠翁独醉眠吾欲与翁东西茅宇饮啄终老翁亦悦许世俗常事阻人心情徘徊崖下遂刻此铭
　　朝阳岩铭【并序】
　　永泰丙午中自舂陵诣都使计兵至零陵爱其郭中有水石之异泊舟寻之得岩与洞此邦之形胜也自古荒之而无名称以其东向遂以朝阳命焉前刺史独孤愐为吾剪辟榛莽后摄刺史窦必为吾剏制茅阁于是朝阳水石始有胜絶之名巳而刻铭岩下将示来世铭曰
　　于戏朝阳怪异难状苍苍半山如在水上朝阳水石可谓幽竒岩下洞口洞中泉垂彼髙岩絶崖深洞寒泉縦僻在幽逺犹宜往焉况郡城井邑岩洞相对无人修赏竞【竞当作竟】使芜秽刻石岩下问我何为欲零陵水石世人有知
　　浯溪铭【有序】
　　浯溪在湘水之南北汇于湘爱其胜异遂家溪畔溪世无名称者也为自爱之故命曰浯溪铭于溪口铭曰
　　湘水一曲渊洄傍山山开石门溪流潺潺山开如何巉巉双石临渊防岸夹溪絶壁水实殊怪石又尤异吾欲求退将老兹地溪古地荒芜没巳久命曰浯溪旌吾独有人谁游之铭在溪口









　　次山集巻六
　　钦定四库全书
　　次山集巻七
　　唐　元结　撰
　　与韦尚书书【乾元二年韦陟为礼部尚书东都留守】
　　某月日前进士元结顿首尚书公阁下结每闻贤卿大夫能以至公之道推引士君子使名声徳业相继称显则思见之若不以至公之道推引士君子使祸恶凶辱同日更受则不思见之结所以年及四十足不入于公卿之门身不齿于利禄之士岂忘荣显葢惧污辱昨者有诏使结得诣京师至汝上逢山亦承诏诣京师结与山俱得乗邮而来邮长待结颇如者前日谒见尚书俯拜堦下本望齿乗邮与诸结待命而退不望尚书不以结齿之于以士君子见礼问及词赋许且休息此结之幸岂结望尚书之意古人所以爱经术之士重山野之客采舆童之诵者葢为其能明古以论今方正而不讳悉人之下情结虽昧于经术然自山野而来能悉下情尚书与国休戚能无问乎事有在尚书力及能不行乎结顿首
　　与李相公书【乾元二年李揆为中书侍郎平章事】
　　月日新授右金吾兵曹参军摄监察御史元结顿首相公执事某性愚弱本不敢□时求进十余年间在山野过为知巳猥见称誉辱在乡选名污上第退而知耻更自委顺亦数年矣中逢丧乱奔走江海当死复生见有今日林壑不保敢思禄位忽枉公诏命诣京师州县发遣不得辞避三四千里烦劳公车始命蹈舞帝庭即日辞命担囊乞丐复归海濵今则过次授官又令将命谋人军者谁曰易乎相公见某但礼文拜揖之外无所问焉忽然狂妄男子不称任使坐招败辱相公如何某所以尽所知见闻于左右不审相公以为可否如曰不可合正典刑欺上防下是某之罪谨奉诏书及章服待命屏外某顿首
　　与韦洪州书【上元二年韦□为洪州刺史任西观察使】
　　某月日荆南节度判官水部员外郎兼殿中侍御史元结顿首某闻古之贤达居权位也令当世颂其徳后世师其行何以言之在分君子小人察视邪正使无寃滥而无愤痛耳某不能逺取古人请以端公贤公中丞为喻前者获接端公余论某尝议及中丞某以为赏中丞之功未尝论中丞之寃至滥端公不知情至泣涕交流岂不为有寃滥未伸而生此愤痛某于端公颇为亲故官又差肩曽不垂问便即责使寃滥者岂独中丞而巳乎愤痛者岂独端公而巳乎所以至遣使者试以自明端公前牒则请不交兵端公后牒则请速交兵如此岂端公自察辨误耶有小人惑乱端公耶端公又云荆南将士侵暴端公岂能保荆南将士必侵暴乎岂能保淮西将士必不侵暴乎端公少垂察问某又闻泗上邻家之事谓説以自喻昔泗上有邻家有朋友游者鬬之游东家则曰公之友贤能益主人西家之友愚能损主人游西家则曰公之友智能誉主人东家之友狡能毁主人见其友亦如鬬主人之论于是邻家之友相恶将相害邻家之翁相怒将相絶里有正信之士为辩之然后邻家通欢邻友相善荆南与江西犹邻家也某其友乎游者方相鬬谁为正信之士一为辩之某敢以此书献端公阁下
　　与吕相公书
　　某月日某官某再拜相公閤下某尝见时人不能自守性分俛仰于倾夺之中低徊于名利之下至有伤污毁辱之患灭身忘家之祸则欲剧为之箴于身岂愿逾性分取祸辱而忘自箴者即某性荒浪无拘限每不能节酒与人相见适在一室不能无欢于醉醉欢之中不能无过少不学为吏长又著书论自适昔天下太平不敢絶世业亦欲求文学之官职员散冗者为子孙计耳自兵兴以来此望亦絶何哉某一身奉亲奔走万里所望饮啄承欢膝下今则辱在官以逾其性分触祸辱机兆者日未无之某又三世单贫年过四十弱子无母年未十嵗孤生嫁娶者一人相公视某敢以身徇名利者乎有如某者以身徇名利齿于奴隶尚可羞而况士君子也欤某甚愚钝又无功劳自布衣歴官不十月官至尚书郎向三嵗官未削人多相荣某实自忧相公忍令某渐至畏惧而死甚令必受祸辱而已某前后所言相公似未见信故籍纸笔烦凟门下某再拜
　　与何员外书【永防中何昌裕为户部员外】
　　月日次山白何夫子执事皮弁时俗废之久矣非好古君子谁能存之忽防见赠惊喜无喻次山漫浪者也苦不爱便事之服时世之巾昔年在山野曽作愚巾凡裘异于制度凡裘领缁界缁縁缁带其余皆褐带聨后缝中腰前系愚巾顶方带方垂方缁葛为之丝为缕次山自衣带巾裘虽不为时人大恶亦尝辱其嗤诮方欲杂古人衣带以自免辱赠及皮弁与凡裘正相宜若风霜惨然出行林野次山则戴皮弁衣凡裘若大暑蒸湿出见賔客次山则戴愚巾衣野服野服大抵缁褐布葛为之也腰担为裳短襟为衣裳下及履衣垂及膝下不审夫子异时归休适在山野能衣戴此者不乎若以为宜当各造一副送往元次山白
　　箧中集序
　　元结作箧中集或问曰公所集之诗何以订之对曰风雅不兴防及千嵗溺于时者世无人哉呜呼有名位不显年夀不将独无知音不见称显死而巳矣谁云无之近世作者更相沿袭拘限声病喜尚形似且以流易为辞不知丧于雅正然哉彼则指咏时物防谐丝竹与歌儿舞女生污惑之声于私室可矣若令方直之士大雅君子聴而诵之则未见其可呉兴沈子还独挺于流俗之中强攘于已溺之后穷老不惑五十余年凡所为文皆与时异故朋友后生稍见师效能似类者有五六人于戏自沈公及二三子皆以正直而无禄位皆以忠信而久贫贱皆以仁让而至丧亡异于是者显荣当世谁为辩士吾欲问之天下兵兴于今六嵗人皆务武斯焉谁嗣已长逝者遗文散失方阻絶者不见近作尽箧中所有总编次之命曰箧中集且欲传之亲故冀其不忘于今凡七人诗二十二首时乾元三年也
　　别韩方源序
　　昔元次山与韩方源别于商余约不终嵗复相见于此山忽八年于今始获相见悲欢之至言可极耶次山与方源昔年俱顺于山谷有终焉之意今方源得如其心次山污其冠冕次山一顾方源再三惭羞时复饮酒求其安家今方源欲安家肥阳次山方理兵九江相醉相辞不必如昔年之约此情岂易然者耶乙未之前次山有元子乙未之后次山有猗玕子戊戌中次山有浪説悉赠方源庶方源见次山之意
　　别王佐卿序
　　癸卯嵗京兆王契佐卿年四十六河南元结次山年四十五时次山须浪游呉中佐卿须日去西蜀对酒欲别此情易耶在少年时握手笑别虽逺不恨以天下无事志气犹壮今与佐卿年近五十又逢战争未息相去万里欲强笑别其可得乎与佐卿去者有清河崔异与次山往者有彭城刘湾相醉相留几日江畔主人鄂州刺史韦延安令四座作诗命予为序以送逺去
　　刘侍御月夜防防序
　　兵兴已来十一年矣获与同志欢醉达旦咏歌取适无一二焉乙巳嵗彭城刘灵源在衡阳逢故人或有在者日昔相防第欢逺游始与诸公待月而笑语竟与诸公爱月而欢醉咏歌夜久赋诗言懐于戏文章道丧葢久矣时之作者烦杂过多歌儿舞女且相喜爱系之风雅谁道是耶诸公尝欲变时俗之淫靡为后生之规范今夕岂不能道达情性成一时之美乎
　　送孟校书往南海序
　　平昌孟云卿与元次山同州里以辞学相友防二十年次山今罢守舂陵云卿始典校芸阁于戏材业次山不如云卿辞赋次山不如云卿通和次山不如云卿在次山又诩然求进者也谁言时命吾欲聴之次山今且未老云卿少次山六七嵗云卿名声满天下知巳在朝廷及次山之年云卿何事不可至勿随长风乗兴蹈海勿爱罗浮往而不归南海幕府有乐安任鸿与次山最旧请任公为次山一白府主趣资装云卿使北归慎勿令徘徊海上诸公第醉歌送之
　　送谭山人归云阳序
　　吾于九疑之下赏爱泉石今防三年能扁舟数千里来游者独云阳谭子谭子文学隠名山野隠身云阳之阿世如君何牧犊爱云阳之宰峻公不出南岳三十年今得云阳一峯谭子又在焉彼真可家之者耶子去为吾谋于牧犊近峻公有泉石老树夀藤萦垂水可灌田一夫火可烧种菽果近泉可为十数间茅舍所诣才通小船则吾往而家矣此邦舜祠之竒怪阳华之殊异潓泉之胜絶见峻公与牧犊一二説之松竹满庭水石满堂石鱼负樽鳬舫运觞醉送谭子归于云阳漫叟元次山序
　　别崔曼序
　　漫叟年将五十与时世不合垂三十年爱恶之声纷纷人间博陵崔曼惑叟所为游而辨之数月未去防潭州都督张正言荐曼为属邑长将行叟谓曰叟异时乃山林一病民耳宜不相防行矣勿惑吾子有才业且明辩又方年少必能树勲庸垂名声若求先达贤异能相扙拭正在张公张公往年在西城王人能用其一言遂开城千里威震絶域张公往在淮南逡巡指麾万夫风従遭逢猜疑弛而不为今海内兵革未息张公必为时用吾子勉之所相规者所宜缓步富贵従容谋画少节酒平气槩耳
　　送王及之容州序
　　乾元中漫叟浪家于瀼溪之濵以耕钓自全而巳九江之人未相喜爱其意似惧叟衣食之不足耳叟亦不促促而従之有王及者异夫乡人焉以文学相求不以羇旅见惧以相安为意不以可否自择及于叟也如是之多叟在春陵及能相従游嵗余而去将行规之曰叟爱及者也无惑叟言及方壮可强艺业勿以游方为意人生若不能师表朝廷即当老死山谷彼区区于财货之末局局于权势之门縦得钟鼎亦胡顔受纳行矣自爱耿容州欢于叟者及到容州为叟谢主人闻幕府野次久矣正宜收择谋夫引信才士有如及也能収引乎二三子赋送逺之什以系此云
　　问进士【永泰二年通州问】
　　第一
　　问天下兴兵今十二年矣杀伤劳辱人似未厌控强兵据要害者外以奉王命为辞内实理车甲招賔客树爪牙国家亦因其所利大者王而相之亚者公侯尚不满望今欲散其士卒使归乡里收其器械纳之王府随其才分与之禄位欲临之以威武则力未能制欲责之以辞譲则其心未喻若舍而不问则未覩太平秀才通明古今才识杰异天下之兵须解苍生须致仁夀其策安出子其昌言
　　第二
　　问往年天下太平仕者非累资序积劳考二十许年不离一尉至于入廊庙总枢辖则当时名声籍甚者得至焉今商贾贱类台隶下品数月之间大者上汗卿监小者下辱州县至于廊庙不无杂人如専经以求进主文而望达者若不困顿于林野则必凄惶于道路今日国家行何道得九流鉴清作何法得侥幸路絶施何令使人自知耻设何教使贤愚自分
　　第三
　　问开元天寳之中耕者益力四海之内髙山絶壑耒耜亦满人家粮储皆及数嵗太仓委积陈腐不可挍量忽遇凶年谷犹耗尽当今三河膏壤淮泗沃野皆荆棘已老则耕可知太仓空虚省鼠犹饿至于百姓朝暮不足而诸道聚兵百有余万遭嵗不稔将何为谋今欲劝人耕种则丧亡之后人自贫苦寒馁不救岂有生资今欲罢兵息戍则又寇盗犹在尚须防遏使国家用何策得人安俗阜不战无兵用何谋使縦遇凶年亦无灾患
　　第四
　　问往年粟一斛估钱四百犹贵近年粟一斛估钱五百尚贱往年帛一匹估钱五百犹贵近年帛一匹估钱二千尚贱今耕夫未尽织妇犹在何故往年耕织计时量力劳苦忘倦求免寒馁何故今日甘心寒馁惰游而巳于戏曩时粟帛至贱衣食至易今日粟帛至贵衣食至难而人心勤惰如此其何故也试一商之欲闻其説
　　第五
　　问古人识贵精通学重兼博不有激发何以相求三礼何篇可删三传何者可废墨氏非乐其礼何以儒家委命此言当乎彼天女天孙不知何物彼日兄月姊弟妹是谁驵侩与伧奴宁分一纯将二精何説孤竹之君何姓新城老妇何名棘竹出自何方毒铜产于何国何乡无水可饮何地卧氷而温何人恩信过于田横何人壮勇等于闗侯何人凿坏而遁何人终日扫门无浅近之不为悉説












　　次山集巻七
　　钦定四库全书
　　次山集卷八
　　唐　元结　撰
　　时议三篇【有表】
　　臣某言臣自以昏庸无堪逸浪江海陛下忽降公诏逺征愚臣陛下岂不以凶逆未除盗贼屡起百姓劳苦力用不足将社稷大计与天下图之者乎荒野贱臣始见轩陛又拘限忌讳不能悉下情以上闻则陛下又安用烦劳车乗招礼贤异臣实不能当君子之羞受小人之辱故编舆皁之説为三篇名曰时议敢以上闻抵冐天威谨伏待罪臣结顿首谨上乾元二年九月日前进士元结表上
　　时议上篇
　　时之议者或相问曰往年逆乱之兵东穷江海南极淮汉西抵秦塞北尽幽都今赵衞之疆悉为盗有凶勇之徒在四方者防百余万如屯守二京従衞魁帅者不计当时之兵可谓强矣当时人心已不固矣天子独以数骑仅至灵武引聚余弱凭陵强寇顿军岐阳师及渭西曽不逾时竟摧坚鋭复两京逃降逆类悉收河南州县今河北陇隂奸逆尚余今山谷江湖稍多忘命今所在盗贼屡犯州县今天下百姓咸转流亡今临敌将士多喜奔散今贤士君子不求任使天子往在灵武至于凤翔无今日兵革而能胜敌无今日禁制而无亡命无今日威令而盗贼不起无今日财用而百姓不亡无今日封赏而将士不散无今日朝廷而人思任使何哉岂天子能以弱制强不能以强制弱岂天子能以危求安而忍以未安忘危时之议者或相对曰此非难言甚易言矣天子往年悲恨陵庙为凶逆伤汚怨愤上皇忽南幸巴蜀哀伤宗戚多见诛害惊惶圣躬动息无所是以勤劳不辞亲抚士卒与人权位信而不疑渴闻忠直过则喜改如此所以能以弱制强以危求安今天子重城深宫谦和而居冕旒清晨缨佩而朝太官具味当时而食太常修乐和声而聴军国机务防详而进万姓疾苦时或不闻而廏有良马宫有美女舆服礼物日月以备休符佳瑞相继而有朝廷歌颂盛徳大业四方贡赋尤异品物公族姻戚喜符帝恩谐臣戏官怡愉天顔而文武大臣至于公卿庶官皆权位爵赏名实之外自已过望此所以不能以强制弱忍以未安忘危若天子能视今日之安如灵武之危事无大小皆若灵武何寇盗强弱可言当天下日无事矣
　　时议中篇
　　时之议者或相谓曰吾闻道路云云説士人共自谋曰昔我奉天子拒凶逆胜敌则家国两全不胜则家国两亡所以生死决战是非极谏今吾属名位巳重财货已足爵赏已厚勤劳巳极天下若安吾何苦哉天下若不安吾属外无仇讐相害内无穷贱相追何苦更当锋刃以近死乎何苦更忤人主以近祸乎又闻之曰呜呼吾州里有忠义之者仁信之者方直之者今或有病父老母孤儿寡妇如身能存者力役乞丐冻馁不足况于死者父母妻子人谁哀之又闻曰今天下残破苍生危急受赋役者多寡弱贫独流亡死生悲忧道路亦极矣天下若安我等岂无陇亩以自处若不安我等不复以忠义仁信方直死矣縦有益于我者安则随之人且如此其然何故时之议者相对曰今国家非欲其然葢失于太明太信而然耳夫太明则见其内情将蔵内情则防惑生焉防上惑下能今必信信可必矣故太信焉太信之中至奸元恶卓然而存如此使朝廷遂亡公直天下遂失忠信苍生遂益寃怨如公直亡矣忠信失矣寃怨生矣岂天子大臣之所喜乎将欲理之能无端由吾属议于野者又何所及
　　时议下篇
　　时之议者或相问曰今天子思安苍生思灭奸逆思致太平方力图之非不勤劳于今四年而説者异之何哉时之议者或相对曰如天子所思如説者所异天子大臣非不知之凡有制诰皆尝言及言虽慇懃事皆不行前后再三颇类谐戏今或有仁恤之诏忧勤之诰人皆族立党语指而议之其由何哉以言而不行之故也天子不知其然以为言虽不行足堪沮劝呜呼沮劝之道任明审均当而必行也必不行矣有言何为自太古以来致理与化未有言之不行而能致矣若天子能追行巳言之令必行将来之法且免天下无端杂徭且除天下随时弊法且去天下拘忌烦令必任天下贤异君子屏斥天下奸邪小人然后推仁信威令与之不惑此帝王常道何为不及
　　管仲论
　　自兵兴已来今三年论者多云得如管仲者一人以辅人主当见天下太平矣元子异之曰呜呼何是言之误耶彼管仲者人耳正可与议私家畜养之计正可以修乡里畎浍之事如此仲当少容与焉至如相诸侯材量亦似不足致齐及霸材量极矣使仲见帝王之道兴国之礼则天子之国不衰诸侯之国不盛如曰不然请有所説仲之相齐及齐彊富则合请其君恢复王室节正诸侯君若惑之则引祸福以喻之【如约诸侯之説】君既聴矣然后约诸侯曰今王室将卑诸侯更彊文王风化残削向尽武王疆域割夺无防礼乐不知其由征伐何因而出我是故谨疆域勉日夜望振兵威可临列国得与诸侯防盟一旦能新复天子之正朔更定天子之封畿上奉天子复先王之风化下令诸侯复先公之制度以为何如若皆不従我则以兵临于鲁鲁不敢不従则与鲁西临宋郑宋郑従则与三国北临燕衞燕衞従则与诸国西临秦晋秦晋従则与七国以尺简约呉楚呉楚従则天下无不従之国然后定约若有果不従者则约従者曰吾属以礼义尊天子以法度正诸侯使小国不常患弱大国不敢怙彊此诚长世之防若天子国亡则诸侯交争兵戈相临谁为彊弱则安得世世礼让相服宗庙血食我是故力劝诸侯尊天子今谋国犹豫宜往问之君不従约则与诸侯率兵伐之分其疆土迁其子孙留百里之地奉其宗社下为诸侯广子孙之业上为天子除不顺之臣何如如此则诸侯谁敢不従然后定天子封畿诸侯疆域舆服器玩礼乐法度征赋贡输自齐鲁节正节正既定乃共盟曰有贰约者当请命天子废其骄凶以立恭顺废其荒惑以立明哲敢不聴者伐而分之如初约制定于是诸侯先各造邸于天子之都诸侯乃相率朝觐已而従天子斋戒拜宗庙礼毕天子誓曰于戏王室之卑久矣予不敢望皇天后土之所覆载将旦暮皁隶于诸侯不可则愿全肌骨下见先王今诸侯不忘先王之大徳不忘先公之忠烈共力正王室俾子主先王宗祀子若昏荒淫虐不纳谏诤失先王法度上不能奉宗祀下不能安人民尔诸侯当理尔军卒修尔矛防约尔列国罪予凶恶嗣立明辟予若能日勉孱弱力遵先王法度上奉宗祀下安人民尔诸侯当保尔疆域安尔人民修尔贡赋共予郊祀予有此誓岂云及予将及来世予敢以此誓誓于宗庙予敢以此誓誓于天地诸侯闻天子之誓相率盟曰天子有誓俾我诸侯世世得力扶王室使先王先公徳业永长诸侯其各铭天子之誓传之后嗣我诸侯重自约曰诸侯有昏惑当如前盟若天子昏惑不嗣虐乱天下诸侯当力共规讽谏诤如甚不可则我诸侯共率礼兵及王之畿复谏诤如初又甚不可进礼兵及王之郊终不可进礼兵及王之官兵及王之宫矣当以宗庙之忧咨之当以人民之怨咨之当以天子昔誓咨之当以诸侯昔盟咨之以不敢欺先王先公告之以不敢欺皇天后土告之然后如天子昔誓如诸侯昔盟使管仲能如此则周之天子未为奴矣诸侯之国则未亡矣秦于天下未至是矣如曰仲才及也君不従也仲智及也时不可也则仲曽是谋也乎君不従之也欤仲曽是为也乎时之不可也欤况今日之兵不可以礼义节制不可以盟誓禁止如仲之辈欲何为矣
　　防【五计反】论
　　元子天寳中曽预防于谏大夫之座酒尽而无以续之大夫叹曰谏议散冗者贫无以继酒嗟哉元子醉中议之曰大夫颇能用一谋令大夫尊重如侍中威权等司隶何若大夫问谋对曰得防婢一人在人主左右以防言先讽则可请有所説大夫不闻古有邰【汤一反】侯侯家得防婢寐则防言言则侯辄鞭之如是一嵗婢防如故侯无如婢何有夷奴每厌劳辱则假防其言似不怨而若忠信侯闻问之则曰素有防病寐中防言非所知也引防婢自辨辞説云云侯疑学婢鞭之不止髠之钳之奴防愈甚奴于是重窥侯意先事防説説侯之过警以祸福侯又无如奴何客有知侯祸机因防奴之先扣侯门谏侯以改过免祸侯纳客为上賔复【方又反】其奴命曰防良氏子孙世在于邰大夫诚能学奴效婢假防言以讥谏人主悔过追误与天下如新大夫见尊重威权何止侍中司隶大夫乃叹曰呜呼吾谓今之士君子曽不如邰侯夷奴
　　丐论
　　天寳戊子中元子游长安与丐者为友或曰君友丐者不太下乎对曰古人乡无君子则与云山为友里无君子则与松竹为友坐无君子则与琴酒为友出游于国见君子则友之丐者今之君子吾恐不得与之友也丐者丐论子能聴乎吾既与丐者相友喻求罢丐友相喻曰子羞吾为丐耶有可羞者亦曽知之未也呜呼于今之世有丐者丐宗属于人丐嫁娶于人丐名位于人丐顔色于人甚者则丐权家奴齿以售邪妄丐权家婢顔以容媚惑有自富丐贫自贵丐贱于刑丐命命不可得就死丐时就时丐息至死丐全形而终有不可丐者更有甚者丐家族于仆圉丐性命于臣妾丐宗庙而不取丐妻子而无辞有如此者不为羞哉吾所以丐人之弃衣丐人之弃食提倚杖在于路傍且欲与天下之人为同类耳不然则无顔容行于人间夫丐衣食贫也以贫乞丐心不慙迹与人同示无异也此君子之道君子不欲全道耶幸不在山林亦宜且杖随我作丐者之状貌学丐者之言辞与丐者之相逢使丐者之无耻庶防世始能相容吾子无矫然取不容也于戏丐者言语如斯可为丐论以补时规
　　漫论【并序】
　　乾元已亥至寳应壬寅防时人相诮议曰元次山尝漫有所为且漫辞官漫闻议云云因作漫论论曰
　　世有规俭大夫持规之徒来问叟曰公漫然何为对曰漫为何似然对曰漫然规者怒曰人以漫指公者是他家恶公之辞何得翻不恶漫而称漫为漫何简括漫何操持漫何是非漫不足准漫不足规漫无所用漫无所施漫焉何效漫焉何师公发巳白无终惑之叟俛首而谢曰吾不意公之説漫而至于此意如所説漫焉足耻吾当于漫终身不羞著书作论当为漫流于戏凡流百氏有定限耶吾自分张独为漫家规简之徒则奈我何
　　化虎论
　　都昌县大夫张粲君英将之官与其友贾徳方元次山别且曰吾邑多山泽可致麕鹿为二贤羞賔客何如及到官书与二友曰待我化行旬月使虎为鹿豺为麕枭为鹧鸪虾蟇为兔将以丰江外庖防岂独与徳方次山之羞賔客也徳方对曰呜呼兵兴嵗久战争日甚生人怨痛何时休息君英之化岂及豺虎将恐虎窟公城豺游公庭枭集公楹羣蛙匝公而鸣敢以不然之论返化君英贾徳方报君英化虎之论宜岂直望化虎哉次山请商之君英所谓待吾化豺虎然后羞于属也其意葢欲待朝廷化小人为君子化谄媚为公直化奸逆为忠信化竞进为退让化刑法为典礼化仁义为道徳使天下之人皆涵纯朴岂止化虎而羞我哉徳方未量君英耶次山故编所言为化虎之论
　　辩惑二篇【有序】
　　议者多惑朱公叔第五兴先所为故引之作辩惑二篇以喻惑者其意亦欲将辩惑与时人为劝惧之方
　　上篇
　　昔南阳朱公叔为冀州刺史百城长吏多惧罪自去公叔不举法弹理之聴其去官而已惑者曰公叔才达者也茍能威畏茍能逃罪当下自新之令不问前时之过公叔之为也是哉辩者曰呜呼先王作法令葢欲禁贪邪絶凶暴使人不得茍免是以恶防异世之诛善及子孙之赏若法令不行则无以沮劝茍失沮劝则赏罚何为呜呼先王惧人民自相侵害故官人以理之加其爵禄使其富贵葢为其能理养人民者也彼乃絶理养之心以杀夺为务去而不理而曰是乎岂有冠冕轩车佩符持节取先王典礼以为盗具将天下法令而为盗资乎致使金寳千嚢财货百车令彼盗类各为富家公叔不理奈何咨嗟
　　下篇
　　昔第五兴先为诏使举奏刺史二千石防削免者甚众兴先以奉使称职获迁官焉惑者曰兴先能纠劾过恶直哉使臣迁秩次也宜乎辩者曰夫理人贵久其法明其禁使人知常且长也汉家法不常耶禁不长耶何得兴先暴将威令急操刑狱使防戮辱者如斯多乎若汉家天下法禁皆如冀州四方诏使皆如兴先则乱生于令出祸作于遣使谁为惑者聴我商之呜呼畏陷人于法故先于禁制有抵犯者理而刑之示其必常也人始知惧先王欲人自新故为善者赏之俾人劝而无惧然后乃理所以施赏罚于人民令似衣冠不可脱去如此慇懃乃能措刑杀致太平耳故曰赏善而不罚恶则乱罚恶而不赏善亦乱赏罚不行与过差必止若如此汉家之法在乎兴先之为是也乎众人之惑喻乎
　　喻友
　　天寳丁亥中诏征天下士人有一艺者皆得诣京师就选相国晋公林甫以草野之士猥多恐泄漏当时之机议于朝廷曰举人多卑贱愚瞆【五拜反】不识礼度恐有【良士反】言污浊圣聴于是奏待制者悉令尚书长官考试御史中丞监之试如常吏【如吏部试诗赋论防】巳而布衣之士无有第者遂表贺人主以为野无遗贤元子时在举中将东归乡人有苦贫贱者欲留长安依托时权徘徊相谋因谕之曰昔世已来共尚丘园洁白之士葢为其能外独自全不和不就饥寒切之不为劳苦自守穷贱甘心不辞忽天子有命聘之纁束帛以先意荐论拥篲以导道欲有所问如咨师传聴其言则可为规戒考其行则可为师范用其材则可为经济与之权位乃社稷之臣君能忘此而欲随逐驽骀入栈中食下廏藖麧【上侯辨反下下没反】为人后骑负皁隶受鞭防耶人生不方正忠信以显荣则介洁静和以终老乡人于是与元子偕归于戏贵不専权防惑上下贱能守分不茍求取始为君子因喻乡人得及林甫言意可存编为喻友

　　次山集巻八
　　钦定四库全书
　　次山集巻九
　　唐　元结　撰
　　元鲁县墓表
　　天宝十三载元子从兄前鲁县大夫徳秀卒元子哭之哀门人叔盈问曰夫子哭从兄也哀不亦过乎礼欤对曰汝知礼之过而不知情之至叔盈退谓其徒曰夫子之哭元大夫也兼师友之分亦过矣元子闻之召叔盈谓曰吾诚哀过汝所云也元大夫弱无所固壮无所専老无所存死无所余此非人情人情所耽溺喜爱似可恶者大夫无之如戒如惧如憎如恶此其无情此非有心士君子知焉不知也吾今之哀汝知之焉而不知也呜呼元大夫生六十余年而卒未尝识妇人而视锦绣不颂之何以戒荒淫侈靡之徒也哉未尝求足而言利茍辞而便色不颂之何以戒贪猥佞媚之徒也哉未尝主十亩之地十尺之舍十嵗之童不颂之何以戒占田千夫室宇千柱家童百指之徒也哉未尝皁布帛而衣具五味而食不颂之何以戒绮纨梁肉之徒也哉于戏吾以元大夫徳行遗来世清独君子方直之士也欤
　　哀丘表
　　乾元庚子元子理兵于有泌之南泌南至徳丁酉为陷邑乾元已亥为境上杀伤劳苦言可极耶街郭乱骨如古屠肆于是收而藏之命曰哀丘或曰次山之命哀丘也哀生人将尽而乱骨不藏者乎哀壮勇已死而名迹不显者乎对曰非也吾哀凡人不能絶贪争毒乱之心守正和仁让之分至令吾有哀丘之怨欤
　　左黄州表
　　乾元已亥赞善大夫左振出为黄州刺史下车黄人歌曰我欲逃乡里我欲去坟墓左公今既来谁忍弃之去于戏天下兵兴今七年矣河淮之北千里荒草自闗已东海濵之南屯兵百万不胜征税岂独黄人能使其人忍不去者谁曰不可颂乎后一嵗黄人又歌曰吾乡有巫惑人人不知天子正尊信左公能杀之于戏近年以来以阴阳变怪将神之道罔上惑下得尊重于当时者日见斯人黄之巫女亦以妖妄得防恩泽朝廷不敢问州县惟其意公忿而杀之则彼可诛戮岂独巫女如左公者谁曰不可颂乎居三年迁侍御史判金州刺史将去黄黄人多去思故为黄人作表如左氏世系左公厯官及黄之门生故吏与女巫事则南阳左公能悉记之
　　吕公表
　　上元二年置南都于荆州为江陵府使旧相东平吕公为江陵尹兼御史大夫分峡中湖南及武陵澧阳巴陵凡一十七州为荆南节度观察使公理荆南三年年五十一薨于官呜呼使公年寿之不将也天其未厌兵革不爱苍生欤公明不尽人之私惠不取人之爱威不致人之惧令不求人之犯正不刑人之僻直不指人之耻故名不异俗迹不矫时内含端明外与常规其大雅君子全于终始者耶公所以进退其身人不知其道公所以再在台衡人不知其徳颂元化者谁预颂乎于戏公将用于人而不见其用人将得于公而公忘其所得乎结等迹参名业尝在幕下将纪盛徳示于来世故刻金石留于此邦
　　惠公禅居表
　　沂樊水二百余里有涌溪入溪八九里有蛇山之阳是惠公禅居禅师以无情待人之有情以有为全已之无欲各因其性分莫不与善知人困穷喻使耕织因人灾患劝守仁信故闾里相化耻为弋钓日勤种植不五六年沮泽有沟塍荒臯有阡陌桑果竹园如伊洛间所以爱禅师者无全行无全道岂能及此乡人欲増修塔庙托禅师以求福禅师亦随人之意而制造焉直门临溪广堂背山庭列双台修廊夏寒松竹苍苍周流清泉岑岭复抱众山回旋斯亦旷絶之殊境矣吾以所疑咨于禅师禅师曰我恐人忘善以事诱人及人将善固不以事为累吾以所惑咨于禅师禅师曰公若以惑相问我亦惑于问焉公若无惑我复何对于戏吾漫浪者也焉能尽禅师之意乎县大夫孟彦深王文渊识名显当世必能尽禅师之意故命之作赞赞曰
　　圣者忘迹达人化心惠公之妙无得而寻如山出云如水涵月惠公得之演用不竭无情之化可洽羣黎将引天下同于涌溪
　　夏侯岳州表
　　癸夘嵗岳州刺史夏侯公殁于私家门人弟子爱思不忘愿旌遗徳将显来世防予诏许优闲家于樊上故为公作表庚子中公镇岳州予时为尚书郎在荆南幕府尝因亷问到公之州其时天下兵兴已六七年矣人疲州小比太平时力役百倍公能清正寛恕静以理之故其人安和而服说为当时法则及公罢归州里公家与吾相邻见公在州里与山野童孺与当道辞色均若语是非得丧语夭夀哀乐恋意澹然吾是知道胜于内者物莫能挠徳充于外者事不能诱公之所至其独有乎于戏公既夀而贵保家全归于今之世谁不荣羡于公之世嗣与公官则本县大夫李公状着之矣
　　舜祠表
　　有唐乙已嵗使持节道州诸军事守道州刺史元结以虞舜葬于苍梧之九疑之山在我封内是故申明前诏立祠于州西之山南已而刻石为表于戏孔氏作虞书明大舜徳及生人之至则大舜于生人宜以类乎天地生人奉大舜宜万世而不厌考大舜南巡之年时巳一百一十二嵗矣自中国至苍梧亦防有万里苍梧山谷深险可惧帝竟入而不回至今山下之人不知帝居之宫帝葬之陵呜呼在有虞氏之世人民可夺其君耶人民于大舜能忘而不思耶何为来而不归何故死于空山吾实惑而作表来者游于此邦登乎九疑谁能不惑也欤
　　崔潭州表
　　乙已嵗潭州刺史崔灌去官州人衡州司功防军郑浰为乡人某等请余为崔公作表公前在澧州谣颂之声达于朝廷褒异之诏与人为程及领此州在今日能使孤老寡弱无悲忧单贫困穷安其乡富豪强家无利害贾人就食之类各得其业职役供给不匮人而当于有司若非清亷而信正直而仁则不能至于观察御史中丞孟公奏课又第一防国家以犬戎为虞未即征拜使苍生正暍【于歇反】而去其庥廕使苍生正渇而敝其清源时艰道逺州人等不得诣阙寃诉且欲刻石立表以彰盛徳呜呼刺史有土官也千里之内品刑之属不亦多乎岂可令凶竖暴类贪夫奸党以货权家而至此官如崔公有者岂独真刺史耳郑浰之为岂茍媚其君而私于州里耶盖惧清亷正直之道弱于时俗君子遗爱之心不显来世故采其意而已矣
　　张处士表
　　永泰丙午中处士张秀卒于戏吾尝验古人将老死岩谷逺迹时世者不必其心皆好山林若非介直方正与时世不合必识髙行逺独与时世不合不然则刚褊傲逸与时世不合彼若遭逢不容则身不足以为祸将家族以随之至于伤汚毁辱何足说者故使之矫然絶世逃其不容直为逸民竟为退士枕石饮水终身而已当时之君欲以禄位招之有土之官欲以厚礼处之彼惊惧抗絶而去时之见能如此所以尤髙尚焉呜呼处士与时不合者耶而未能矫然絶世遭以礼法相简不见容悲夫
　　菊圃记
　　舂陵俗不种菊前时自逺致之植于前庭墙下及再来也菊已无矣徘徊旧圃嗟叹久之谁不知菊也芳华可赏在药品是良药为蔬菜是佳蔬纵须地趍走犹宜徙植修养尚忍蹂践至尽不爱惜乎于戏贤士君子自植其身不可不慎择所处一旦遭人不爱重如此菊也悲伤奈何于是更为之圃重畦植之其地近防息之堂吏人不此奔走近登望之亭旌麾不此行列纵参歌妓菊非可恶之草使有酒徒菊为助兴之物为之作记以托后人并録药经列于记后
　　广宴亭记
　　樊水东尽其南乃樊山北鲜津吏欲于鲜上而为候舍漫叟家于樊上不醉则闲乃相其地形验之图记故实为宴游之处县大夫马公登之叹曰谢公赠伏武昌诗云樊山开广宴非此地耶吾欲因而修之命曰广宴亭何如漫叟颂之曰古人将修废遗尤异之事为君子之道于戏天下有废遗尤异之事如此亭者谁能修而旌之天将厌悔往乎使公方壮而有是心也当裁蓄简扎待为之颂故作此广宴记
　　殊亭记
　　癸卯中扶风马向兼理武昌以明信严防惠正为理故政不待时而成于戏若明而不信严而不防惠而不正虽欲理身终不自理况于人哉公能令人理使身多暇招我畏暑且为凉亭亭临大江复出山上佳木相荫常多清风巡回极望目不厌逺吾见公才殊政殊迹殊为此亭又殊因命之曰殊亭斵石刻记立于亭侧庶防来者无所惑焉
　　右溪记
　　道州城西百余步有小溪南流数十步合营溪水抵两岸悉皆怪石歌嵌盘屈不可名状清流触石洄悬激注休木异竹埀阴相荫此溪若在山野则宜逸民退士之所游处在人间可为都邑之胜境静者之林亭而置州已来无人赏爱徘徊溪上为之怅然乃疏凿芜秽俾为亭宇植松与桂兼之香草以禆形胜为溪在州右遂命之曰右溪刻铭石上彰示来者
　　刺史防记
　　天下太平方千里之内生植齿类刺史乃存亡休慼之系天下兵兴方千里之内能保黎庶能攘患难在刺史尔凡刺史若无文武才略若不清亷肃下若不明惠公直则一州生类皆受灾害于戏自至此州见井邑丘墟生人防尽试问其故不觉涕下前辈刺史或有贪猥惽弱不分是非但以衣服饮食为事数年之间苍生蒙以私欲侵夺兼之公家驱迫非奸恶强富殆无存者问之耆老前后刺史能恤养贫弱専守法令有徐公履道李公廙而已遍问诸公善或不及徐李恶有不堪说者故为此记与刺史作戒自置州已来诸公改授迁绌年月则旧记存焉
　　茅阁记
　　乙已平昌孟公镇湖南将二嵗矣以威惠理戎旅以简易肃州县刑政之下则无挠人故居方多闲时与賔客尝欲因亭引望以纾逺懐偶爱古木数株重覆城上遂作茅阁荫其清阴长风寥寥入我轩槛扇和爽气满于阁中世传衡阳暑湿郁蒸休息于此何为不然今天下之人正苦大热谁似茅阁荫而庥之于戏贤人君子为苍生之庥荫不如是耶诸公歌咏以长之俾茅阁之什得系嗣于风雅者矣
　　九疑图记
　　九疑山方二千余里四州各近一隅世称九峰相似望而疑之谓之九疑亦云舜登九峰疑禹而悲从臣有作九悲之歌因谓之九疑九峰殊极髙大逺望皆可见也彼如嵩华之峻崎衡岱之方广在九峰之下磊磊然如布碁石者可以百数中峰之下水无鱼鳖林无鸟兽如蝉蝇之类聴之亦无往往见大谷长川平田深渊杉松百围榕栝并之青莎白沙洞穴丹崖寒泉飞流异竹杂华回映之处似藏人家实有九水出于中山四水流灌于南海五水北注合为洞庭若度其髙卑比洞庭南海之岸直上可二三百里不知海内之山如九疑者防焉或曰若然者兹山何不列于五岳对曰五帝之前封疆尚隘衡山作岳已出荒服今九疑之南万里臣妾国门东望不见涯际西行防里未尽边陲当合以九疑为南岳以昆仑为西岳衡阳之辈聴逸者占为山封君表作园囿耳但苦当世议者拘限常情牵引古制不能有所改剏也如何故图九峰略载山谷传于好事以旌异之如山中之往迹峰洞之名称为人所传说者并随方题记庶防观者易之时永泰丙午中也
　　寒亭记【在江华县】
　　永泰丙午中巡属县至江华县大夫瞿令问咨曰县南水石相映望之可爱相传不可登临俾求之得洞穴而入栈险以通之始得构茅亭于石上及亭成也所以阶槛凭空下临长江轩楹云端上齐絶颠若旦暮景气烟霭异色苍苍石墉含映水木欲名斯亭状类不得敢请名之表示来世于是于亭上为商之曰今大暑登之疑天时将寒炎烝之地而清凉可安不合命之曰寒亭欤乃为寒亭作记刻之亭背


　　次山集巻九
　　钦定四库全书
　　次山集巻十
　　唐　元结　撰
　　为董江夏自陈表
　　臣某言月日勑使某官某乙至赐臣制书示臣云云伏见诏防感深惊惧臣岂草木不知天心顷者潼闗失守皇舆不安四方之人无所系命及永王承制出镇荆南妇人童子忻奉王教意其然者人未离心臣谓此时可奋臣节王初见臣谓臣可任遂授臣江夏郡太守近日王以冦盗侵偪总兵东下旁牒郡县皆言巡抚今诸道节度以为王不奉诏兵临郡县疑王之议闻于朝廷臣则王所授官有兵防御邻郡并邑疑臣顺王旬日之间置身无地臣本受王之命为王奉诏王所授臣之官为臣许国忠正之分臣实未亏苍黄之中死防无所不图今日得达圣聴今臣年六十老母在堂纵未能奉义捐生则岂忍两忘忠孝臣少以文学为诸生所多中年自頥逸在山泽圣明无事甘为外臣无何以鄙僻之故反为人知遂汚官次以至今日臣又顷年贬谪罪未昭洗今所授官复越班秩罢归待罪是臣之分今陛下以王室艰难寄臣方面亦以忘身许国誓于皇天伏惟陛下念臣恳至谨因勑使某官奉表以闻臣某云云谨言
　　辞监察御史表【上元元年进】
　　臣某言臣伏奉某月日勑除臣监察御史里行依前充山南东道节度防谋忽承天泽不胜庆喜负荷恩任伏増忧惧臣在至徳元年举家逃难生防于死出自贼庭逺如海濵敢望冠冕陛下过聴疑臣有才谋可用谓臣以忠正可嘉枉以公诏征臣延问当时之事言未可取荣宠已殊事未可行授任过次其时以康元狡逆陛下忧劳臣亦不辞疲驽奉宣圣防招集士卒师旅未成又逢张瑾奸凶再惊江汉臣恐陛下忧无制变遂曽表请用兵陛下嘉臣恳愚频降恩诏圣私殊甚特加超擢至今臣自布衣未逾数月官防风宪任兼戎旅今不劳兵革凶竖伏辜臣不可终以无能茍安非望自奸臣逆命于今六年愧无寸能茍求禄位分符佩印不知惭羞戮辱及之死将不悔陛下忍而从者其可胜言臣才弱识下非智无谋循涯顾分实自知耻臣老母多病又无弟兄漂流殊乡孤弱相养伏愿陛下矜臣愚钝不合齿于朝列念臣老母令臣得以奉养则圣朝无辱官之士山泽有纯孝之臣不任悃欵之至谨遣某官奉表陈请以闻臣云云谨言
　　为吕荆南谢病表
　　臣某言臣自去秋疾疹以至今日转加羸弱庶事不理某月日附某官口奏请替某月日又进状陈情未蒙允许伏増忧惧陛下应以臣久防驱策未忍替臣臣实忧陛下方隅切须镇守臣不能起止四十余日艰虞之际实虑变生今淮西败散唐邓危急在臣病废岂敢偷安伏望天恩即与臣替傥余生尚在得至阙庭犬马之心死生愿毕不胜恳款之至谨遣某官奉表陈乞以闻云云
　　请节度使表【宝应元年进】
　　臣某言臣自以愚弱无堪逺迹江湖全身之外无所冀望陛下过聴征臣顾问今臣起家数月之内官忝台省尔来三嵗无益効用愧耻之甚在臣无逾臣窃以荆南是国家安危之地伏愿陛下不轻易任人陛下若独任武臣则州县不理若独任文吏则戎事多阙自兵兴已来今八年矣使战争未息百姓劳弊多因任使不当致使败亡伏惟陛下审择重臣即日镇抚令陛下上游之地救愚臣不逮之急谨遣某官奉表以闻
　　乞免官归养表
　　臣某言臣以为才不称任位过其量不自知分祸辱皆及臣才不知人量实褊僻逾越秩次忝辱衣冠人亦有慙臣自知愧臣少以愚弱不愿为吏书学自业老于儒家今迹在军中日预戎事此过臣才分近于祸辱者矣臣常恐荒浪失于礼法自逸山泽预于生类今秽汚台省紊乱时宪此过臣才分近于祸辱者矣伏惟陛下察臣才分不令乱官则贪冒茍进之徒自臣知耻陛下若官不失人则天下自理故曰天下理乱系之官人臣以为官人之难无敢易者陛下焉可易于臣哉臣无兄弟老母久病所愿免官奉养生死愿足上不敢汚陛下朝列是臣之忠下不欲贻老母忧惧是臣之孝愿全忠孝于今日免祸辱于将来伏惟陛下许臣免官许臣奉养在臣庆幸无以比喻谨遣某官奉表陈请以闻云云
　　谢上表【广徳二年道州进】
　　臣某言去年九月勑授道州刺史属西戎侵轶至十二月臣始于鄂州授勑牒即日赴任臣州先被西原贼屠陷节度使已差官摄刺史兼又闻奏臣在道路待恩命者三月臣以五月二十二日到州上讫耆老见臣俯伏而泣官吏见臣以无菜色城池井邑但生荒草登髙极望不见人烟岭南数州与臣接近余防蚁聚尚未归降臣见招辑流亡率劝贫弱保守城邑畬种山林冀望秋后少可全活臣愚以为今日刺史若无武畧以制暴乱若无文才以救疲若不清廉以身率下若不变通以救时须一州之人不叛则乱将作矣岂止一州者乎臣料今日州县堪征税者无防已破败者实多百姓恋坟墓者盖少思流亡者乃众则刺史宜精选谨择以委任之固不可拘限官次得之货贿出之权门者也凡授刺史特望陛下一年问其流亡归复防何田畴垦辟防何二年问畜养比初年防倍可税比初年防倍三年计其功过必行赏罚则人皆不敢冀望侥幸茍有所求臣实孱弱辱陛下符节陛下必当谨择臣固宜废归山野供给井税臣不任恳欵之至谨遣某官奉表陈谢以闻
　　再谢上表【永泰二年进】
　　臣某言某伏奉某月日勑再授臣道州刺史以某月日到州上讫臣前日在官虽百姓不至流亡而归复者十无一二虽冦盗不犯边鄙而不能兵救邻州虽赋敛仅能供给而有司不无罪状虽人吏似从教令而风俗未能移易臣又多病不无假故水旱灾沴每岁不免疾疫死伤臣州尤甚以臣自讼合抵刑宪圣朝寛贷犹宜夺官陛下过听重有授任伏恐守亷让者以臣为茍安禄位抱公直者以臣为内懐私僻有材识者辱臣于台之下用刑罚者罪臣于程式之中臣所以不敢即日辞免待陛下按验虚实然后归罪有司今四方兵革未寜赋敛未息百姓流亡转甚官吏侵尅日多实不合使凶庸贪猥之徒凡弱下愚之类以货赂权势而为州县长官伏望陛下特加察问举其功过必行赏罚以安苍生谁不自私臣实不敢所言狂直朝夕待罪不任恳款之至谨遣某官奉表陈谢
　　广德二年贺赦表
　　臣某言伏奉某月日赦宣示百姓讫伏惟陛下以慈惠驭兆庻以谦让化天下凡所赦宥皆允人望凡所敦劝皆合大经生识之类不胜大幸臣方领陛下州县守陛下符节不得称庆下位蹈舞阙庭不任欢恋之至
　　永泰元年贺赦表
　　臣某言某月日恩赦至州宣示百姓讫百姓贫弱者多劳苦日久忽防惠泽更相喜贺欢呼忭跃不自禁止伏惟陛下増修典礼正纪度劳谦慈惠与人更新此实兴王之盛烈明主之至德戴履天地谁不庆幸臣方守州县不得蹈舞阙庭无任欢忻之至
　　请省官状【乾元三年上来大夫】唐邓等州县官
　　右方城县旧万余戸今二百戸已下其南阳向城等县更破碎于方城每县正员官及摄官共有六十人
　　以前件如前自经逆乱州县残破唐邓两州实为尤甚荒草千里是其疆畎万寳空虚是其井邑乱骨相枕是其百姓孤老寡弱是其遗人哀而恤之尚恐寃怨肆其侵暴实恐流亡今贼防凭凌镇兵资其给养今河路阻絶邮驿在其供承若不触事救之无以劳勉其苦为之计者在先省官其方城湖阳等县正官及摄官并戸口多少具状如前毎县伏望量留令并佐官一人余并望勒停谨録状上
　　请给将士父母粮状【上元元年上来大夫】
　　当军将二千人父随子者四人母随子者二十八人
　　以前件如前将士父母等皆因防乱不知所归在于军中为日亦久夫孝而仁者可与言忠信而忠信者可以全义勇岂有责其忠信使之义勇而不劝之孝慈恤以仁惠今军中有父母者皆共分衣食先其父母寒馁日甚未尝有辞其将士父母等伏望各量事给其衣食则义有所存恩有所及俾人感劝实在于此谨録状上
　　请收养孤弱状【上元元年上来大夫】
　　当军孤弱小儿都七十六人【张季秀等三十九人无父母周国良等三十七人有父兄在军】
　　以前件状如前小儿等无父母者乡国沦陷亲戚俱亡谁家可归佣丐未得有父兄者其父兄自经艰难久从征戍多以忠义遭逢诛贼有遗孤弱子不忍弃之力相恤养以至今日乞令诸将有孤儿投军者许收驱使有孤弱子弟者许令存养当军小儿先取囘残及囘易杂利给养谨録状上
　　举吕著作状【寳应元年奏】
　　故荆南节度观察使江陵尹兼御史大夫吕諲侄男季童
　　右见任秘书省著作郎
　　以前件状吕某立身无私歴官清俭身没之后家无余财长男幼小未了家事前件侄质性纯厚识理通敏仁孝之性不慙古人自其疾甚不视事向五六十日军府之事皆季童谘问事无大小处之无情以臣所见季童不独为贤子弟今时谷涌贵道路多虞漂流异乡无以自给伏望天恩与季童便近州一正员官令其恤养孤防谨録奏闻伏听勑防
　　奏免科率状【广徳二年奏勑依】
　　当州准勑及租庸等使徴率钱物都计一十三万六千三百八十八贯八百文
　　一十三万二千四百八十贯九百文岭南西原贼未破州已前
　　三千九百七贯九百足贼退后徴率
　　以前件如前臣自到州见庸租等诸使文牒令徴前件钱物送纳臣当州被西原贼屠陷贼停留一月余日焚烧粮储屋宅俘掠百姓男女驱杀牛马老少一州几尽贼散后百姓归复十不存一资产皆无人心嗷嗷未有安者若依诸使期限臣恐坐见乱亡今来未敢徴率伏待进止又岭南诸州防盗未尽臣州是岭北界守捉处多若臣州不安则湖南皆乱伏望天恩自州未破已前百姓久负租税及租庸等使所有徴率和市杂物一切放免自州破已后除正租正庸及准格式合进奉徴纳者请据见在戸徴送其余科率并请放免容其见在百姓产业稍成逃亡归复似可存活即请依常例处分伏愿陛下以臣所奏下议有司茍若臣所见愚僻不合时政干乱纪度事渉虚妄忝官尸禄欺上罔下是臣之罪合正典刑谨录奏闻
　　奏免科率等状【永泰二年奏勑依】
　　当州奏永防元年配贡上都钱物总一十三万二千六百三十三贯三十五文
　　四万一千二十六贯四百八十九文请据见在堪差科徴送
　　九万一千六百六贯五百四十六文配率请放免
　　以前件如前臣当州前年陷贼一百余日百姓被焚烧杀掠几尽去年又贼逼州界防捍一百余日贼攻永州陷邵州臣州独全者为百姓捍贼今年贼过桂州又团练六七十日丁壮在军中老弱餽粮饷三年已来人实疲苦臣一州当岭南三州之界守捉四十余处岭南诸州不与贼战毎年贼动臣州是境上之州若臣州陷破则湖南为不守之地在于徴赋稍合优矜今使司配率钱物多于去年一倍已上州县徴纳送者多于去年二分已下申请矜减使司未许伏望陛下以臣所奏令有类会诸经贼陷州据合差科戸臣当州毎年除正租正庸外更合配率防钱庻免使司随时加减庻免百姓每岁不安其今年轻货及年支米等臣请准状处分谨録奏闻
　　论舜庙状【永防二年奏勑依】
　　右谨按地图舜陵在九疑之山舜庙在太阳之溪舜陵古老以失太阳溪今不知处秦汉已来置庙山下年代寖逺祠宇不存毎有诏书令州县致祭奠酹荒野恭命而已岂有盛德大业百王师表殁于荒裔陵庙皆无臣谨遵旧制于州西山上已立庙讫持乞天恩许蠲免近庙一两家令岁时拂洒示为恒式岂独表圣人至德及于万代实欲彰陛下泽及于无穷谨録奏闻
　　举处士张季秀状【永防二年奏勑依】
　　臣州僻在岭隅其实边裔土风贪于货赂旧俗多习吏事独季秀能介直自全退守亷让文学为业不求人知寒馁切身弥更守分贵其所尚愿老山林臣切以兵兴已来人皆趋竞茍利分寸不愧其心则如季秀者不可不加褒异臣特望天恩令州县取其稳便与造草舍十数间给水田一两顷免其当戸徭役令得保遂其志此实明朝旌退让之道亦为士庻识亷耻之方谨録奏闻











　　次山集巻十
　　钦定四库全书
　　次山集巻十一
　　唐　元结　撰
　　县令箴
　　古今所贵有土之官当其选授何尝不难为其动静是人祸福为其嘘噏作人寒燠烦则人怨猛则人惧勿以赏罚因其喜怒太寛则慢岂能行令太简则踈难与为政既明且断直焉无情清而且惠果然必行或曰关由上官事不自我辞让而去有何不可谁欲字人赠君此箴岂独书绅可以铭心
　　五规
　　出规
　　元子门人叔将出游三年及还元子问之曰尔去我久矣何以异乎诺曰叔将始自山中至长安见权贵之盛心愤然切悔比年于空山穷谷与夫子甘饥寒爱水木而巳不数月自王公大夫卿相近臣之门无不至者及一年有向与欢宴过之可吊有始贺拜侯已闻就诛岂不裂封疆土未识岂无印绶懐之未暖其客得禄位者随死得金玉者皆孥参游宴者或刑或免叔将之身如犬逃者五六似防藏者八九当其时环望天地如置在杯斗之中元子闻之叹曰叔将汝何思而为乎汝若思为社稷之臣则非正直不进非忠谠不言虽手足斧口能出声犹极忠言与气偕絶汝若思为禄位之臣犹当避赫赫之路晦显显之机如下廐粟马齿食而巳汝忽然望权势而徃自致身于刑祸之方得筋骨载肉而归幸也大矣二三子以叔将为戒乎
　　处规
　　州舒吾问元子曰吾闻子多矣意将何为对曰云山幸不求吾是林泉又不责吾非熈然能自全顺时而老可矣复安为哉舒吾曰元子其过误乎其太矫也吾厌世人餙言以由道藏智以全璞退身以显行设机以树名吾子由之使我何信元子俛而谢之滕许大夫友元子闻不应舒吾之説乃曰嗟嗟元子少辞者耶何不曰使吾得所处但如山林不见吾是非吾将娭【音稀】徃也以子为饰言藏智退身设机何不曰如此岂不多于盗权窃位防污万物富贵始及而刑祸促之者乎元子谢不及季川问曰兟【兟凡之别称义载尔雅】终不复二论兟有意乎于戏季川吾有言则自是言逹则人非吾安能使吾身之有是而令他人之有非至于闻闻也哉
　　戏规
　　元子偶倚于云丘之颠戏牧儿曰尔为牧歌当不责尔暴牧儿歌去乃暴他田田主鞭之啼而寃元子啼不止召其父而止之元子友真卿闻之书过于元子曰嗟嗟次山茍戏小儿俾陷鞭焉而蒙寃之彼牧儿望次山犹台不敢干其主及茍戏乃或与次山犹仇雠斯岂慎徳也欤吾闻君子不茍戏无似非如何惑一儿使不知所以蒙过此非茍戏似非之非者耶恶不必易此元子报真卿曰于戏吾独立于空山之上戯歌牧儿得过防不可免彼行于世上有爱憎相忌是非相反名利相夺祸福相从至于有蒙戮辱者焉得不因茍戏似非世儿惑之以及者乎真卿吾当以戏为规
　　心规
　　元子病游世归于商余山中以酒自肆有醉歌里夫公闻之【音多】元子之酒请歌之歌曰元子乐矣俾和者曰何乐亦然何乐亦然我曰我云我山我林我泉又曰元子乐矣俾和者曰何乐然尔何乐然尔我曰我鼻我目我口我耳歌已矣夫公曰自乐山林可也自乐耳目何哉人谁无此元子引酒当夫公曰劝君此杯酒缓饮之聴我说子行于世间目不随人视耳不随人聴口不随人语鼻不随人气其甚也则须封包裹塞不尔有灭身亡家之祸伤污毁辱之患生焉虽王公大人亦不能自主口鼻耳目夫公何思之不熟耶
　　时规
　　乾元已亥漫叟待诏在长安时中行公掌制在中书中书有醇酒时得一醉醉中叟诞曰愿从天下鸟兽虫鱼以充杀者之心愿穷天下醇酎美色以充欲者之心中行公闻之叹曰子何思不尽耶何不曰愿得如九州之地者亿万分封君臣父子兄弟之争国者使人民免贼虐残酷者乎何不曰愿得布帛钱货珍宝之物溢于王者府藏满将相权势之家使人民免饥寒劳苦者乎叟闻公言退而记之授于学者用为时规
　　恶圆
　　元子家有乳母为圆转之器以恱婴儿婴儿喜之母使为之聚孩孺助婴儿之乐友人公植者闻戏儿之器请见之及见之趋焚之责元子曰吾闻古之恶圆之士歌曰宁方为皁不圆为卿宁方为汚辱不圆为显荣其甚者则终身不仰视曰吾恶天圆或有喻之以天大无穷人不能极逺视四乖因谓之圆天不圆也对曰天纵不圆为人称之我亦恶焉次山奈何任造圆转之器恣令悦媚婴儿少喜之长必好之教儿学圆且陷不义躬自戏圆又失方正嗟嗟次山入门爱婴儿之乐圆出门当爱小人之趋圆吾安知次山异日不言圆行圆动圆静圆以终身乎吾岂次山之友也元子召季川谓曰吾自婴儿戏圆公植尚辱我言絶忽乎吾与汝圆以应物圆以趋时非圆不预非圆不为公植其操矛防刑我乎
　　恶曲
　　元子时与邻里防曲全当时之懽以顺长老之意归泉上叔盈问曰向夫子曲全其懽道然也茍为尔乎元子曰叔盈视吾曲其心以徇财利曲其行以希名位当过吾吾茍全一懽于邻里无恶然可也东邑有全直之士闻元子对叔盈恐曰吾闻元次山约其门人曰无恶我之小曲真惛鄙恶辞也吾辈全直三十年未尝曲气以转声曲辞以达意曲步以便往曲视以回目犹患于古人古人有恶曲者不曲臂以取物不曲膝以便坐见天下有曲于君曲于民曲于神者往刦而死之今元次山茍曲言貌强全一懽以为不丧其直慁哉若能茍曲于邻里强全一懽岂不能茍曲于乡县以全言行茍能曲于乡县岂不能茍曲于邦国以彰名誉能茍曲于邦国岂不能茍曲于天下以扬徳义若言行名誉徳义皆显岂有钟鼎不入门权位不在已乎呜呼曲为之小为大之渐曲为之也有何不可奸邪凶恶其防【音由】乎元子闻之颂曰吾以顔貌曲全一懽全直君子之恶我如此犹有过于此者何以自免
　　水乐说
　　元子于山中尤所躭爱者有水乐水乐是南磳之悬水淙淙然闻之多久于耳尤便不至南磳即悬庭前之水取欹曲窦缺之石髙下承之水声少似聴之亦便
　　订司乐氏
　　或有将元子水乐说于司乐氏乐官闻之谓元子曰能和分五音韵谐水声可传之来请观学元子辞之使门人以南磳及庭前悬水指之乐氏丑恶慢骂曰韵瞆多矣焉有聴而云乐乎此言闻元子元子谢曰次山病余惽固自顺于空山穷谷偶有悬水淙石冷然便耳醉甚或与酒徒戏言呼为水乐不防君子过闻而来实汚辱君子之车仆乐官去季川问曰向兟谢乐官不亦过甚曰然吾为汝订之汝岂不知彼为司乐之官老矣八音教其心五声传其耳不得异闻则以为错乱纷惑甚不可聴况悬水淙石宫商不能合律吕不能主变之不可防之无由此全声也司乐氏非全士安得不甚谢之嗟乎司乐氏欲以金石之顺和丝竹之流妙宫商角羽丰然递生以化全士之耳犹以悬水淙石激浅注深清瀛浥溶不变司乐氏之心呜呼天下谁为全士能爱夫全声也
　　浪翁观化【并序】
　　浪翁山野浪老也闻元子亦浪然在山谷病中能记水石草木虫豸之化亦来说常所化凡四说
　　有无相化
　　浪翁曰阴阳之气化为四时四时之行化为万物万物形全是无化有万物形尽是有化无此有无相化之说
　　有化无
　　浪翁曰人或云我立于东西望万里目极则无人我两忘终世相无此有化无之说
　　无化有
　　浪翁曰人或云我来于南北行万里至无不有人我两求终世相有此无化有之说
　　化相化
　　浪翁曰吾观化于无也何无不有吾观化于有也何有不无有无更化日以相化化言何极化言何穷
　　时化
　　元子闻浪翁说化化无穷极因论谕曰翁亦未知时之化也多于此乎曰时焉何化我未之记元子曰于戏时之化也道徳为嗜欲化为险薄仁义为贪暴化为凶乱礼乐为耽淫化为侈靡政教为烦急化为苛酷翁能记于此乎时之化也夫妇为溺惑所化化为犬豕父子为惽欲所化化为禽兽兄弟为猜忌所化化为雠敌宗戚为财利所化化为行路朋友为世利所化化为市儿翁能记于此乎时之化也大臣为威权所恣忠信化为奸谋庶官为禁忌所拘公正化为邪佞公族为猜忌所限贤哲化为庸愚人民为征赋所伤州里化为祸邸奸凶为恩幸所迫厮皁化为将相翁能记于此乎时之化也山泽化为井陌或曰尽于草木原野化为狴犴或曰殚于鸟兽江湖化为鼎镬或曰暴于鱼鼈祠庙化为宫或曰数于祠祷翁能记于此乎时之化也情性为风俗所化无不作狚狡诈诳之心声呼为风俗所化无不作谄媚僻淫之辞顔容为风俗所化无不作奸邪蹙促之色翁能记于此乎
　　世化
　　浪翁闻元子说时化叹曰吾昔闻世化可说又异于此昔世之化也天地化为斧锧日月化为豺虎山泽化为州里草木化为宗族风雨化为邸舍雪霜化为衣裘呻吟化为常声粪汚化为梁肉一息化为千嵗乌犬化为君子元子惑之浪翁曰子不闻往昔世之化也四海之内巷战门鬬防骨腐肉万里相借天地非斧锧也耶人民暗夜盗起求食昼游则死伤相及日月非豺虎也耶人民相与寄身命于絶崖深谷之底始能声呼动息山泽非州里也耶人民奔走非深林荟丛不能藏蔽草木非宗族也耶人民去乡国入山海千里一息力尽暂休风雨非邸舍也耶人民相持于死伤之中裸露而行霜雪非衣裘也耶人民劳苦相寃疮痍相痛老弱孤独相苦死亡不能相救呻吟非常声也耶人民多饥饿沟渎病伤道路粪汚非梁肉也耶人民奔亡濳伏戈矛相拂前伤后死免而存者一息非千嵗也耶僵王腐卿相枕路隅鸟兽让其骨肉乌犬非君子也耶


　　次山集巻十一
　　钦定四库全书
　　次山集巻十二
　　唐　元结　撰
　　亭铭【有序】
　　浯溪之口有异石焉髙六十余丈周回四十余步西面在江口东望峿台北临大渊南枕浯溪唐亭当乎石上异木夹户疎竹傍檐瀛洲言无由此可信若在亭上目所厌者逺山清川耳所厌者水声松吹霜朝厌者寒日方暑厌者清风于戏厌不厌也厌犹爱也命曰亭旌独有也铭曰
　　功名之位贵得茅土林野之客所耽水石年将五十始有吾亭惬心自适与世忘情亭傍石上篆刻此铭
　　峿台铭【有序】
　　浯溪东北二十余丈得怪石焉周行三百余步从未申至丑寅崖壁斗絶左属回鲜前有磴道髙八九十尺下当洄潭其势硱磳半出水底苍然泛泛若在波上石巅胜异之处悉为亭堂小峯歁窦其间松竹掩映轩户毕皆幽竒于戏古人畜愤闷与病于时俗者力不能筑髙台以瞻眺则必山颠海畔伸颈歌吟以自畅达今取兹石将为峿台盖非愁怨乃所好也铭曰
　　湘渊清深峿台陗陖登临长望无逺不尽谁厌朝士覊牵局促借君此台一纵心目阳崖砻琢如瑾如珉作铭刻之彰示后人
　　东崖铭【有序】
　　峿台西南支危髙逈在峿亭为东崖下可行坐八九人其为形胜与石门石屏亦犹宫羽之相资也铭曰
　　峿台苍苍西崖云端亭午崖下清阴更寒可容枕席何事不安
　　水乐铭【有序】
　　元子于山中尤所耽爱者有水乐水乐是南磳之悬水淙淙然闻之多久于耳尤便不至南磳即悬庭前之水取欹曲窦缺之石髙下承之水声少似聴之亦便铭曰
　　烟才通寒淙淙隔山风考鼓钟
　　文编序
　　天宝十二载漫叟以进士获荐名在礼部防有司考校旧文作文编纳于有司当时叟方年少在显名迹切耻时人袭邪以取进奸乱以致身径欲填陷穽于方正之路推时人于礼让之庭不能得之故优游于林壑怏恨于当世是以所为之文可戒可劝可安可顺侍郎杨公见文编叹曰以上第汚元子耳有司得元子是赖叟少师友仲行公公闻之谕叟曰于戏吾常恐直道絶而不续不虞公于子相续如缕明年有司于都堂策问羣士叟竟在上第尔来十五年矣更经丧乱所望全活岂欲迹防戎旅茍在冠冕触践机危以为荣利盖辞谢不免未能逃命故所为之文多退让者多激发者多嗟恨者多伤闵者其意必欲劝之忠孝诱以仁惠急于公直守其节分如此非救时劝俗之所须者欤叟在此州今五年矣地偏事简得以文史自娱乃次第近作合于旧编凡二百三首分为十巻复命曰文编示门人弟子可传之于筐篚耳叟之命称则着于自释云不録时大厯三年丁未中冬也
　　送张武序
　　乙未中诏吴兴张公为武县大夫公旧友河东栁濳夫裴季安扶风窦伯明赵郡李长源河南元次山将辞防言悉以言赠上有劝仁惠防劳苦之风下有惜离异戒行役之谕元子闻之中有所指国家将日极太宁乖休八荒故自近年兵出滇外订者或曰西南少疲是以天子特有命也将天之命斯未易然于戏蜀之遗民化于秦汉纯古之道其由未知无置此焉姑取废也如徳以涵灌义以封植其教迟逺其人迎喁至乎不可固未必也则曰保仁以敦养流惠以懐恤知其所劳示其所安无以丑之当可然也濳夫闻之中兴不乐叹曰吾尝与朋友有四方之异不甚感人如今之心多问其故对曰嗟嗟子能有是言也吾故感焉行有规矣多无曰我四十于此无曰我时禄位下哉公乃复曰当不失于二公之意为异年观防之方也已敢戒行役敢自清慎终不贻朋友之忧何如于是醉歌中堂极乐而已诸公有赠递相编次
　　让容州表
　　臣结言臣伏奉今月二十二日勑授臣使持节都督容州诸军事守容州刺史中丞充本管经畧守捉使四月十六日勑到二十一日发付本道行营臣实愚弱谬当寄任奉诏之日不获忧惧臣闻孝于家者忠于国以事君者无所隠臣有至切不敢不言臣实一身奉养老母医药饮食非臣不喜臣暂违离则忧悸成疾臣又多病近日加剧前在道州黾勉六嵗实无政理多是假名频请停官使司不许今臣所属之州陷贼嵗久頽城古木逺在炎荒管内诸州多未賔伏行营野次向十余年在臣一身为国展効死当不避敢惮艰危但以老母念臣疾疹日久时方大暑南逾大山举家漂泊寄在湖上单车将命赴于贼庭臣将就路老母悲泣闻者凄怆臣心可知臣欲扶持版舆南之合浦则老母气力难于逺行臣欲奋不顾家则母子之情禽畜犹有臣欲久辞老母则又汚辱名教臣欲便不之官又恐稽违诏命在臣肝肠如煎如烛昔徐庶心乱先主不逼令伯陈情晋武允许君臣国家万代为规伏惟陛下以孝理万姓慈育生民在臣情志实堪矜愍臣每读前史见吴起游宦噬臂不归温峤奉使絶裾而去常恨不逢斯人使之殊死臣所以冒犯圣防乞停今授待罪私门长得奉养供给井税臣之恳愿尘黩天威不胜惶恐谨遣某官奉表陈让以闻


　　次山集巻十二
