陶渊明集


卷一 诗四言

卷二 诗五言

卷三 诗五言

卷四 诗五言

卷五 杂文

卷六 赋

卷七 疏祭文

○陶渊明集序（梁昭明太子萧统撰）
夫自衒自媒者，士女之丑行；不忮不求者，明达之用心。是以圣人韬光，贤人遁世。其故何也？含德之至，莫逾于道；亲己之切，无重于身。故道存而身安，道亡而身害。处百龄之内，居一世之中，倏忽比之白驹，寄遇谓之逆旅。宜乎与大块而盈虚，随中和而任放，岂能戚戚劳于忧畏，汲汲役于人间！齐讴赵女之娱，八珍九鼎之食，结驷连骑之荣，侈袂执圭之贵，乐既乐矣，忧亦随之。何倚伏之难量，亦庆吊之相及。智者贤人，居之甚履薄冰；愚夫贪士，竞之若泄尾闾。玉之在山，以见珍而终破；兰之生谷，虽无人而自芳。故庄周垂钓于濠，伯成躬耕于野，或货海东之药草，或纺江南之落毛。譬彼鸳雏，岂竞鸢鸱之肉；犹斯杂县，宁劳文仲之牲！至于子常、宁喜之伦，苏秦、卫鞅之匹，死之而不疑，甘之而不悔。主父偃言：“生不五鼎食，死则五鼎烹。”卒如其言，岂不痛哉！又楚子观周，受折于孙满；霍侯骖乘，祸起于负芒。饕餮之徒，其流甚众。
唐尧，四海之主，而有汾阳之心；子晋，天下之储，而有洛滨之志。轻之若脱屣，视之若鸿毛，而况于他人乎？是以至人达士，因以晦迹。或怀厘而谒帝，或披褐而负薪，鼓楫清潭，弃机汉曲。情不在于众事，寄众事以忘情者也。
有疑陶渊明诗篇篇有酒，吾观其意不在酒，亦寄酒为迹者也。其文章不群，辞彩精拔，跌宕昭彰，独超众类，抑扬爽朗，莫之与京。横素波而傍流，干青云而直上。语时事则指而可想，论怀抱则旷而且真。加以贞志不休，安道苦节，不以躬耕为耻，不以无财为病。自非大贤笃志，与道污隆，孰能如此乎？余爱嗜其文，不能释手，尚想其德，恨不同时。故加搜校，粗为区目。白璧微瑕，惟在《闲情一赋，扬雄所谓劝百而讽一者，卒无讽谏，何足摇其笔端？惜哉！亡是可也。并粗点定其传，编之于录。
尝谓有能观渊明之文者，驰竞之情遣，鄙吝之意祛，贪夫可以廉，懦夫可以立，岂止仁义可蹈，抑乃爵禄可辞，不必傍游太华，远求柱史，此亦有助于风教也。

卷一 诗四言

○停云
〔停云，思亲友也。樽湛新醪，园列初荣，愿言不从，叹息弥襟。〕
霭霭停云，濛濛时雨。八表同昏，平路伊阻。
静寄东轩，春醪独抚。良朋悠邈，搔首延伫。
停云霭霭，时雨濛濛。八表同昏，平陆成江。
有酒有酒，闲饮东窗。愿言怀人，舟车靡从。
东园之树，枝条再荣。竞用新好，以招余情。
人亦有言，日月于征。安得促席，说彼平生。
翩翩飞鸟，息我庭柯。敛翮闲止，好声相和。
岂无他人，念子实多。愿言不获，抱恨如何！

○时运
时运，游暮春也。春服既成，景物斯和，偶影独游，欣慨交心。
迈迈时运，穆穆良朝。袭我春服，薄言东郊。
山涤馀霭，宇暧微霄。有风自南，翼彼新苗。
洋洋平津，乃漱乃濯。邈邈遐景，载欣载瞩。
称心而言，人亦易足。挥兹一觞，陶然自乐。
延目中流，悠悠清沂。童冠齐业，闲咏以归。
我爱其静，寤寐交挥。但恨殊世，邈不可追。
斯晨斯夕，言息其庐。花药分列，林竹翳如。
清琴横床，浊酒半壶。黄唐莫逮，慨独在余。

○荣木
〔荣木，念将老也。日月推迁，已复有夏，总角闻道，白首无成。〕
采采荣木，结根于兹。晨耀其华，夕已丧之。
人生若寄，憔悴有时。静言孔念，中心怅而。
采采荣木，于兹托根。繁华朝起，慨暮不存。
贞脆由人，祸福无门。匪道曷依，匪善奚敦。
嗟予小子，禀兹固陋。徂年既流，业不增旧。
志彼不舍，安此日富。我之怀矣，怛焉内疚。
先师遗训，余岂云坠？四十无闻，斯不足畏！
脂我名车，策我名骥，千里虽遥，孰敢不至！

○赠长沙公族祖
〔长沙公于余为族，祖同出大司马。昭穆既远，已为路人。经过浔阳，临别赠此。〕
同源分流，人易世疏。慨然寤叹，念兹厥初。
礼服遂悠，岁月眇徂。感彼行路，眷然踌躇。
于穆令族，允构斯堂。谐气冬暄，映怀圭璋。
爰采春花，载警秋霜。我曰钦哉，实宗之光。
伊余云遘，在长忘同。笑言未久，逝焉西东。
遥遥三湘，滔滔九江，山川阻远，行李时通。
何以写心，贻此话言。进篑虽微，终焉为山。
敬哉离人，临路凄然。款襟或辽，音问其先。

○酬丁柴桑
有客有客，爰来爰止，秉直司聪，于惠百里。
餐胜如归，聆善若始。
匪惟谐也，屡有良游。载言载眺，以写我忧。
放欢一遇，既醉还休。实欣心期，方从我游。

○答庞参军
庞为卫军参军，从江陵使上都，过浔阳见赠。
衡门之下，有琴有书，载弹载咏，爰得我娱。
岂无他好？乐是幽居。朝为灌园，夕偃蓬庐。
人之所宝，尚或未珍。不有同爱，云胡以亲？
我求良友，实覯怀人。欢心孔洽，栋宇惟邻。
伊余怀人，欣德孜孜。我有旨酒，与汝乐之。
乃陈好言，乃著新诗。一日不见，如何不思！
嘉游未斁，誓将离分，送尔于路，衔觞无欣。
依依旧楚，邈邈西云，之子之远，良话曷闻。
昔我云别，仓庚载鸣；今也遇之，霰雪飘零。
大藩有命，作使上京，岂忘宴安？王事靡宁。
惨惨寒日，肃肃其风，翩彼方舟，容裔江中。
勖哉征人，在始思终。敬兹良辰，以保尔躬。

○劝农
悠悠上古，厥初生民，傲然自足，抱朴含真。
智巧既萌，资待靡因。谁其赡之？实赖哲人。
哲人伊何？时为后稷。赡之伊何？实曰播殖。
舜既躬耕，禹亦稼穑，远若周典，八政始食。
熙熙令音，猗猗原陆，卉木繁荣，和风清穆。
纷纷士女，趋时竞逐；桑妇宵征，农夫野宿。
气节易过，和泽难久。冀缺携俪，沮溺结耦。
相彼贤达，犹勤垄亩；矧伊众庶，曳裾拱手！
民生在勤，勤则不匮。宴安自逸，岁暮奚冀？
儋石不储，饥寒交至。顾尔俦列，能不怀愧！
孔耽道德，樊须是鄙。董乐琴书，田园不履。
若能超然，投迹高轨，敢不敛衽，敬赞德美。

○命子
悠悠我祖，爰自陶唐。邈为虞宾，历世重光。
御龙勤夏，豕韦翼商。穆穆司徒，厥族以昌。
纷纷战国，漠漠衰周，凤隐于林，幽人在丘。
逸虬绕云，奔鲸骇流。天集有汉，眷予愍侯。
于赫愍候，运当攀龙，抚剑风迈，显兹武功。
书誓山河，启土开封。亹亹丞相，允迪前踪。
浑浑长源，蔚蔚洪柯。群川载导，众条载罗。
时有语默，运因隆窊，在我中晋，业融长沙。
桓桓长沙，伊勋伊德。天子畴我，专征南国。
功遂辞归，临宠不忒。孰谓斯心，而近可得？
肃矣我祖，慎终如始。直方二台，惠和千里。
于皇仁考，淡焉虚止，寄迹风云，冥兹愠喜。
嗟余寡陋，瞻望弗及。顾惭华鬓，负影只立。
三千之罪，无后为急。我诚念哉，呱闻尔泣。
卜云嘉日，占亦良时。名汝曰俨，字汝求思。
温恭朝夕，念兹在兹。尚想孔伋，庶其企而！
厉夜生子，遽而求火。凡百有心，奚特于我。
既见其生，实欲其可。人亦有言，斯情无假。
日居月诸，渐免于孩。福不虚至，祸亦易来。
夙兴夜寐，愿尔斯才。尔之不才，亦已焉哉！

○归鸟
翼翼归鸟，晨去于林。远之八表，近憩云岑。
和风不洽，翻翮求心。顾俦相鸣，景庇清阴。
翼翼归鸟，载翔载飞。虽不怀游，见林情依。
遇云颉颃，相鸣而归。遐路诚悠，性爱无遗。
翼翼归鸟，驯林徘徊。岂思天路，欣及旧栖。
虽无昔侣，众声每谐。日夕气清，悠然其怀。
翼翼归鸟，戢羽寒条。游不旷林，宿则森标。
晨风清兴，好音时交。矰缴奚施，已卷安劳？

卷二 诗五言

○形影神
贵贱贤愚，莫不营营以惜生，斯甚惑焉。故极陈形影之苦，言神辨自然以释之。好事君子，共取其心焉。

○形赠影
天地长不没，山川无改时；
草木得常理，霜露荣悴之。
谓人最灵智，独复不如兹！
适见在世中，奄去靡归期。
奚觉无一人，亲识岂相思！
但馀平生物，举目情凄洏。
我无腾化术，必尔不复疑。
愿君取吾言，得酒莫苟辞。

○影答形
存生不可言，卫生每苦拙。
诚愿游昆华，邈然兹道绝。
与子相遇来，未尝异悲悦；
憩荫若暂乖，止日终不别。
此同既难常，黯尔俱时灭；
身没名亦尽，念之五情热。
立善有遗爱，胡为不自竭？
酒云能消忧，方此讵不劣！

○神释
大钓无私力，万理自森著。
人为三才中，岂不以我故！
与君虽异物，生而相依附，
结托善恶同，安得不相语！
三皇大圣人，今复在何处？
彭祖寿永年，欲留不得住。
老少同一死，贤愚无复数。
日醉或能忘，将非促龄具？
立善常所欣，谁当为汝誉？
甚念伤吾生，正宜委运去。
纵浪大化中，不喜亦不惧，
应尽便须尽，无复独多虑。

○九日闲居
〔余闲居，爱重九之名。秋菊盈园，而持醪靡由，空服九华，寄怀于言。〕
世短意常多，斯人乐久生。
日月依辰至，举俗爱其名。
露凄暄风息，气澈天象明。
往燕无遗影，来雁有馀声。
酒能祛百虑，菊为制颓龄。
如何蓬庐士，空视时运倾！
尘爵耻虚罍，寒华徒自荣。
敛襟独闲谣，缅焉起深情。
栖迟固多娱，淹留岂无成？

○归园田居五首（其一）
少无适俗韵，性本爱丘山。
误落尘网中，一去三十年。
羁鸟恋旧林，池鱼思故渊。
开荒南野际，守拙归园田。
方宅十馀亩，草屋八九间；
榆柳荫后檐，桃李罗堂前。
暧暧远人村，依依墟里烟；
狗吠深巷中，鸡鸣桑树巅。
户庭无尘杂，虚室有馀闲。
久在樊笼里，复得返自然。

○归园田居五首（其二）
野外罕人事，穷巷寡轮鞅；
白日掩荆扉，虚室绝尘想。
时复墟曲中，披草共来往；
相见无杂言，但道桑麻长。
桑麻日已长，我土日已广，
常恐霜霰至，零落同草莽。

○归园田居五首（其三）
种豆南山下，草盛豆苗稀。
晨兴理荒秽，带月荷锄归。
道狭草木长，夕露沾我衣；
衣沾不足惜，但使愿无违！

○归园田居五首（其四）
久去山泽游，浪莽林野娱。
试携子侄辈，披榛步荒墟。
徘徊丘垅间，依依昔人居；
井灶有遗处，桑竹残朽株。
借问采薪者，此人皆焉如？
薪者向我言：死没无复馀。
一世异朝市，此语真不虚。
人生似幻化，终当归空无。

○归园田居五首（其五）
怅恨独策还，崎岖历榛曲。
山涧清且浅，遇以濯吾足。
漉我新熟酒，只鸡招近局。
日入室中暗，荆薪代明烛。
欢来苦夕短，已复至天旭。

○游斜川
〔辛丑正月五日，天气澄和，风物闲美。与二三邻曲，同游斜川。临长流，望曾城，鲂鲤跃鳞于将夕，水鸥乘和以翻飞。彼南阜者，名实旧矣，不复乃为嗟叹。若夫曾城，傍无依接，独秀中皋，遥想灵山，有爱嘉名。欣对不足，率尔赋诗。悲日月之遂往，悼吾年之不留。各疏年纪乡里，以记其时日。〕
开岁倏五日，吾生行归休。
念之动中怀，及辰为兹游。
气和天惟澄，班坐依远流；
弱湍驰文鲂，闲谷矫鸣鸥。
迥泽散游目，缅然睇曾丘。
虽微九重秀，顾瞻无匹俦。
提壶接宾侣，引满更献酬。
未知从今去，当复如此不？
中觞纵遥情，忘彼千载忧。
且极今朝乐，明日非所求。

○示周续之祖企谢景夷三郎
负疴颓檐下，终日无一欣。
药石有时闲，念我意中人。
相去不寻常，道路邈何因？
周生述孔业，祖谢响然臻。
道丧向千载，今朝复斯闻。
马队非讲肆，校书亦已勤。
老夫有所爱，思与尔为邻；
愿言诲诸子，从我颖水滨。

○乞食
饥来驱我去，不知竟何之！
行行至斯里，叩门拙言辞。
主人解余意，遗赠岂虚来？
谈谐终日夕，觞至辄倾杯；
情欣新知欢，言咏遂赋诗。
感子漂母惠，愧我非韩才。
衔戢知何谢，冥报以相贻。

○诸人共游周家墓柏下
今日天气佳，清吹与鸣弹。
感彼柏下人，安得不为欢！
清歌散新声，绿酒开芳颜。
未知明日事，余襟良已殚。

○怨诗楚调示庞主簿邓治中
天道幽且远，鬼神茫昧然。
结发念善事，黾勉六九年。
弱冠逢世阻，始室丧其偏。
炎火屡焚如，螟蜮恣中田。
风雨纵横至，收敛不盈廛。
夏日长抱饥，寒夜无被眠；
造夕思鸡鸣，及晨愿乌迁。
在己何怨天，离忧凄目前。
吁嗟身后名，于我若浮烟。
慷慨独悲歌，钟期信为贤。

○答庞参军
〔三复来贶，欲罢不能。自尔邻曲，冬春再交，款然良对，忽成旧游。俗谚云：“数面成亲旧”，况情过此者乎？人事好乖，便当语离；杨公所叹，岂惟常悲。吾抱疾多年，不复为文，本既不丰，复老病继之。辄依《周礼往复之义，且为别后相思之资。〕
相知何必旧，倾盖定前言。
有客赏我趣，每每顾林园。
谈谐无俗调，所说圣人篇。
或有数斗酒，闲饮自欢然。
我实幽居士，无复东西缘。
物新人唯旧，弱毫多所宣。
情通万里外，形迹滞江山。
君其爱体素，来会在何年？

○五月旦作和戴主簿
虚舟纵逸棹，回复遂无穷。
发岁始俯仰，星纪奄将中。
南窗罕悴物，北林荣且丰。
神渊写时雨，晨色奏景风。
既来孰不去，人理固有终。
居常待其尽，曲肱岂伤冲？
迁化或夷险，肆志无窊隆。
即事如已高，何必升华嵩！

○连雨独饮
运生会归尽，终古谓之然。
世间有松乔，于今定何间？
故老赠余酒，乃言饮得仙；
试酌百情远，重觞忽忘天。
天岂去此哉！任真无所先。
云鹤有奇翼，八表须臾还。
自我抱兹独，僶俛四十年。
形骸久已化，心在复何言。

○移居二首（其一）
昔欲居南村，非为卜其宅。
闻多素心人，乐与数晨夕。
怀此颇有年，今日从兹役。
弊庐何必广，取足蔽床席。
邻曲时时来，抗言谈在昔。
奇文共欣赏，疑义相与析。

○移居二首（其二）
春秋多佳日，登高赋新诗。
过门更相呼，有酒斟酌之。
农务各自归，闲暇辄相思；
相思则披衣，言笑无厌时。
此理将不胜，无为忽去兹。
衣食当须纪，力耕不吾欺。

○和刘柴桑
山泽久见招，胡事乃踌躇？
直为亲旧故，未忍言索居。
良辰入奇怀，挈杖还西庐。
荒途无归人，时时见废墟。
茅茨已就治，新畴复应畬。
谷风转凄薄，春醪解饥劬。
弱女虽非男，慰情良胜无。
栖栖世中事，岁月共相疏。
耕织称其用，过此奚所须。
去去百年外，身名同翳如。

○酬刘柴桑
穷居寡人用，时忘四运周。
榈庭多落叶，慨然已知秋。
新葵郁北牖，嘉穗养南畴。
今我不为乐，知有来岁不？
命室携童弱，良日登远游。

○和郭主簿二首（其一）
蔼蔼堂前林，中夏贮清阴；
凯风因时来，回飙开我襟。
息交游闲业，卧起弄书琴。
园蔬有余滋，旧谷犹储今。
营已良有极，过足非所钦。
舂秫作美酒，酒熟吾自斟，
弱子戏我侧，学语未成音。
此事真复乐，聊用忘华簪。
遥遥望白云，怀古一何深。

○和郭主簿二首（其二）
和泽周三春，清凉素秋节。
露凝无游氛，天高风景澈。
陵岑耸逸峰，遥瞻皆奇绝。
芳菊开林耀，青松冠岩列。
怀此贞秀姿，卓为霜下杰。
衔觞念幽人，千载抚尔诀。
检素不获展，厌厌竟良月。

○于王抚军座送客
秋日凄且厉，百卉具已腓。
爰以履霜节，登高饯将归。
寒气冒山泽，游云倏无依。
洲渚四缅邈，风水互乖违。
瞻夕欣良宴，离言聿云悲。
晨鸟暮来还，悬车敛馀辉。
逝止判殊路，旋驾怅迟迟。
目送回舟远，情随万化遗。

○与殷晋安别
〔殷先作晋安南府长史椽，因居浔阳。后作大尉参军，移家东下，作此以赠。〕
游好非久长，一遇尽殷勤。
信宿酬清话，益复知为亲。
去岁家南里，薄作少时邻。
负杖肆游从，淹留忘宵晨。
语默自殊势，亦知当乖分，
未谓事已及，兴言在兹春。
飘飘西来风，悠悠东去云。
山川千里外，言笑难为因。
良才不隐世，江湖多贱贫。
脱有经过便，念来存故人。

○赠羊长史
〔左军羊长史，衔使秦川，作此与之。〕
愚生三季后，慨然念黄虞。
得知千载外，正赖古人书。
贤圣留馀迹，事事在中都。
岂忘游心目，关河不可逾。
九域甫已一，逝将理舟舆。
闻君当先迈，负疴不获俱。
路若经商山，为我少踌躇，
多谢绮与角，精爽今何如？
紫芝谁复采，深谷久应芜，
驷马无贳患，贫贱有交娱。
清谣结心曲，人乖运见疏。
拥怀累代下，言尽意不舒。

○岁暮和张常侍
市朝凄旧人，骤骥感悲泉。
明旦非今日，岁暮余何言。
素颜敛光润，白发一已繁。
阔哉秦穆谈，旅力岂未愆！
向夕长风起，寒云没西山；
厉厉气遂严，纷纷飞鸟还。
民生鲜常在，矧伊愁苦缠。
屡阙清酤至，无以乐当年。
穷通靡攸虑，憔悴由化迁。
抚己有深怀，履运增慨然。

○和胡西曹示顾贼曹
蕤宾五月中，清朝起南，
不驶亦不迟，飘飘吹我衣。
重云蔽白目，闲雨纷微微。
流目视西园，晔晔荣紫葵。
于今甚可爱，奈何当复衰！
感物愿及时，每恨靡所挥。
悠悠待秋稼，寥落将赊迟。
逸想不可淹，猖狂独长悲。

○悲从弟仲德
衔哀过旧宅，悲泪应心零。
借问为谁悲？怀人在九冥。
礼服名群从，恩爱若同生。
门前执手时，何意尔先倾！
在数竟未免，为山不及成。
慈母沉哀疚，二胤才数龄。
双位委空馆，朝夕无哭声。
流尘集虚坐，宿草旅前庭。
阶除旷游迹，园林独馀情。
翳然乘化去，终天不复形。
迟迟将回步，恻恻悲襟盈。

卷三 诗五言

○始作镇军参军经曲阿
弱龄寄事外，委怀在琴书。
被褐欣自得，屡空常晏如。
时来苟冥会，宛辔憩通衢。
投策命晨装，暂与园田疏。
眇眇孤舟逝，绵绵归思纡。
我行岂不遥，登降千里馀。
目倦川途异，心念山泽居。
望云惭高鸟，临水愧游鱼。
真想初在襟，谁谓形迹拘？
聊且凭化迁，终返班生庐。

○庚子岁五月中从都还阻风于规林二首
行行循归路，计日望旧居。
一欣侍温颜，再喜见友于。
鼓棹路崎曲，指景限西隅。
江山岂不险？归子念前途。
凯风负我心，戢枻守穷湖。
高莽眇无界，夏木独森疏。
谁言客舟远？近瞻百里馀。
延目识南岭，空叹将焉如。
自古叹行役，我今始知之。
山川一何旷，巽坎难与期。
崩浪聒天响，长风无息时。
久游恋所生，如何淹在兹。
静念园林好，人间良可辞。
当年讵有几，纵心复何疑！

○辛丑岁七月赴假还江陵夜行途口
闲居三十载，遂与尘事冥。
诗书敦宿好，林园无俗情。
如何舍此去，遥遥至南荆！
叩枻新秋月，临流别友生。
凉风起将夕，夜景湛虚明。
昭昭天宇阔，皛皛川上平。
怀役不遑寐，中宵尚孤征。
商歌非吾事，依依在耦耕。
投冠旋旧墟，不为好爵萦。
养真衡茅下，庶以善自名。

○癸卯岁始春怀古田舍二首
在昔闻南亩，当年竟未践。
屡空既有人，春兴岂自免？
夙晨装吾驾，启途情已缅。
鸟哢欢新节，冷风送馀善，
寒竹被荒蹊，地为罕人远。
是以植杖翁，悠然不复返。
即理愧通识，所保讵乃浅。
先师有遗训：忧道不忧贫。
瞻望邈难逮，转欲志长勤。
秉耒欢时务，解颜劝农人。
平畴交远风，良苗亦怀新。
虽未量岁功，即事多所欣。
耕种有时息，行者无问津。
日入相与归，壶浆劳近邻。
长吟掩柴门，聊为陇亩民。

○癸卯岁十二月中作与从弟敬远
寝迹衡门下，邈与世相绝。
顾眄莫谁知，荆扉昼常闭。
凄凄岁暮风，翳翳经日雪。
倾耳无希声，在目皓已洁。
劲气侵襟袖，箪瓢谢屡设。
萧索空宇中，了无一可悦！
历览千载书，时时见遗烈。
高操非所攀，深得固穷节。
平津苟不由，栖迟讵为拙！
寄意一言外，兹契谁能别。

○乙巳岁三月为建威参军使都经钱溪
我不践斯境，岁月好已积。
晨夕看山川，事事悉如昔。
微雨洗高林，清飙矫云翮。
眷彼品物存，义风都未隔。
伊余何为者，勉励从兹役？
一形似有制，素襟不可易。
园田日梦想，安得久离析？
终怀在归舟，谅哉宜霜柏！

○还旧居
畴昔家上京，六载去还归。
今日始复来，侧怆多所悲。
阡陌不移旧，邑屋或时非。
履历周故居，邻老罕复遗。
步步寻往迹，有处特依依。
流幻百年中，寒暑日相推。
常恐大化尽，气力不及衰。
拨置且莫念，一觞聊可挥。

○戊申岁六月中遇火
草庐寄穷巷，甘以辞华轩。
正夏长风急，林室顿烧燔。
一宅无遗宇，舫舟荫门前。
迢迢新秋夕，亭亭月将圆。
果菜始复生，惊鸟尚未还。
中宵伫遥念，一盼周九天。
总发抱孤介，奄出四十年。
形迹凭化往，灵府长独闲。
贞刚自有质，玉石乃非坚。
仰想东户时，馀粮宿中田，
鼓腹无所思，朝起暮归眠。
既已不遇兹，且遂灌西园。

○己酉岁九月九日
靡靡秋已夕，凄凄风露交，
蔓草不复荣，园木空自凋。
清气澄馀滓，杳然天界高。
哀蝉无留响，丛雁鸣云霄。
万化相寻绎，人生岂不劳！
从古皆有没，念之中心焦。
何以称我情，浊酒且自陶。
千载非所知，聊以永今朝。

○庚戌岁九月中于西田获早稻
人生归有道，衣食固其端。
孰是都不营，而以求自安？
开春理常业，岁功聊可观。
晨出肆微勤，日入负耒还。
山中饶霜露，风气亦先寒。
田家岂不苦？弗获辞此难。
四体诚乃疲，庶无异患干。
盥濯息檐下，斗酒散襟颜。
遥遥沮溺心，千载乃相关。
但愿长如此，躬耕非所叹。

○丙辰岁八月中于下潠田舍获
贫居依稼穑，戮力东林隈。
不言春作苦，常恐负所怀。
司田眷有秋，寄声与我谐。
饥者欢初饱，束带候鸣鸡。
扬楫越平湖，泛随清壑回。
郁郁荒山里，猿声闲且哀。
悲风爱静夜，林鸟喜晨开。
曰余作此来，三四星火颓。
姿年逝已老，其事未云乖。
遥谢荷翁，聊得从君栖。

○饮酒二十首
〔余闲居寡欢，兼比夜已长，偶有名酒，无夕不饮。顾影独尽，忽焉复醉。既醉之后，辄题数句自娱，纸墨遂多。辞无诠次，聊命故人书之，以为欢笑尔。〕
衰荣无定在，彼此更共之。
邵生瓜田中，宁似东陵时？
寒暑有代谢，人道每如兹。
达人解其会，逝将不复疑。
忽与一觞酒，日夕欢相持。
积善云有报，夷叔在西山。
善恶苟不应，何事空立言！
九十行带索，饥寒况当年。
不赖固穷节，百世当谁传。
道丧向千载，人人惜其情。
有酒不肯饮，但顾世间名。
所以贵我身，岂不在一生？
一生复能几，倏如流电惊。
鼎鼎百年内，持此欲何成。
栖栖失群鸟，日暮犹独飞。
徘徊无定止，夜夜声转悲。
厉响思清远，去来何依依！
因值孤生松，敛翮遥来归。
劲风无荣木，此荫独不衰。
托身已得所，千载不相违。
结庐在人境，而无车马喧。
问君何能尔？心远地自偏。
采菊东篱下，悠然见南山。
山气日夕佳，飞鸟相与还。
此中有真意，欲辩已忘言。
行止千万端，谁知非与是？
是非苟相形，雷同共誉毁。
三季多此事，达士似不尔。
咄咄俗中愚，且当从黄绮。
秋菊有佳色，裛露掇其英。
泛此忘忧物，远我遗世情。
一觞虽独进，杯尽壶自倾。
日入群动息，归鸟趋林鸣。
啸傲东轩下，聊复得此生。
青松在东园，众草没其姿。
凝霜殄异类，卓然见高枝。
连林人不觉，独树众乃奇。
提壶挂寒柯，远望时复为。
吾生梦幻间，何事绁尘羁。
清晨闻叩门，倒裳往自开。
问子为谁欤？田父有好怀。
壶浆远见候，疑我与时乖。
褴褛茅檐下，未足为高栖。
一世皆尚同，愿君汩其泥。”
深感父老言，禀气寡所谐。
纡辔诚可学，违己讵非迷！
且共欢此饮，吾驾不可回。
在昔曾远游，直至东海隅。
道路迥且长，风波阻中途。
此行谁使然？似为饥所驱。
倾身营一饱，少许便有馀。
恐此非名计，息驾归闲居。
颜生称为仁，荣公言有道，
屡空不获年，长饥至于老。
虽留身后名，一生亦枯槁；
死去何所知，称心固为好。
客养千金躯，临化消其宝。
裸葬何必恶，人当解意表。
长公曾一仕，壮节忽失时，
杜门不复出，终身与世辞。
仲理归大泽，高风始在兹。
一往便当已，何为复狐疑？
去去当奚道，世俗久相欺。
摆落悠悠谈，请从余所之。
有客常同止，趣舍邈异境。
一士长独醉，一夫终年醒；
醒醉还相笑，发言各不领。
规规一何愚，兀傲差若颖。
寄言酣中客，日没烛当炳。
故人赏我趣，挈壶相与至。
班荆坐松下，数斟已复醉。
父老杂乱言，觞酌失行次。
不觉知有我，安知物为贵。
悠悠迷所留，酒中有深味。
贫居乏人工，灌木荒余宅。
班班有翔鸟，寂寂无行迹。
宇宙一何悠，人生少至百。
岁月相催逼，鬓边早已白。
若不委穷达，素抱深可惜。
少年罕人事，游好在六经。
行行向不惑，淹留遂无成。
竟抱固穷节，饥寒饱所更。
弊庐交悲风，荒草没前庭。
披褐守长夜，晨鸡不肯鸣。
孟公不在兹，终以翳吾情。
幽兰生前庭，含薰待清风；
清风脱然至，见别萧艾中。
行行失故路，任道或能通。
觉悟当念还，鸟尽废良弓。
子云性嗜酒，家贫无由得。
时赖好事人，载醪祛所惑。
觞来为之尽，是谘无不塞；
有时不肯言，岂不在伐国。
仁者用其心，何尝失显默。
畴昔苦长饥，投耒去学仕。
将养不得节，冻馁固缠己。
是时向立年，志意多所耻。
遂尽介然分，终死归田里。
冉冉星气流，亭亭复一纪。
世路廓悠悠，杨朱所以止。
虽无挥金事，浊酒聊可恃。
羲农去我久，举世少复真。
汲汲鲁中叟，弥缝使其淳。
凤鸟虽不至，礼乐暂得新。
洙泗辍微响，漂流逮狂秦。
诗书复何罪？一朝成灰尘。
区区诸老翁，为事诚殷勤。
如何绝世下，六籍无一亲！
终日驰车走，不见所问津。
若复不快饮，空负头上巾。
但恨多谬误，君当恕醉人。

○止酒
居止次城邑，逍遥自闲止。
坐止高荫下，步止荜门里。
好味止园葵，大欢止稚子。
平生不止酒，止酒情无喜。
暮止不安寝，晨止不能起；
日日欲止之，营卫止不理。
徒知止不乐，未知止利己；
始觉止为善，今朝真止矣！
从此一止去，将止扶桑涘。
清颜止宿容，奚止千万祀。

○述酒
旧注仪狄造，杜康润色之。
重离照南陆，鸣鸟声相闻。
秋草虽未黄，融风久已分。
素砾皛修渚，南岳无馀云；
豫章抗高门，重华固灵坟。
流泪抱中叹，倾耳听司晨。
神州献嘉粟，西灵为我驯。
诸梁董师旅，羋胜丧其身。
山阳归下国，成名犹不勤。
卜生善斯牧，安乐不为君。
平王去旧京，峡中纳遗薰，
双陵甫云育，三趾显奇文。
王子爱清吹，日中翔河汾；
朱公练九齿，闲居离世纷。
峨峨西岭内，偃息常所亲。
天容自永固，彭殇非等伦。

○责子
白发被两鬓，肌肤不复实。
虽有五男儿，总不好纸笔。
阿舒已二八，懒惰故无匹。
阿宣行志学，而不爱文术。
雍端年十三，不识六与七。
通子垂九龄，但觅梨与栗。
天运苟如此，且进杯中物。

○有会而作
〔旧谷既没，新谷未登，颇为老农，而值年灾，日月尚悠，为患未已。登岁之功，既不可希，朝夕所资，烟火裁通；旬日已来，始念饥乏。岁云夕矣，慨然永怀。今我不述，后生何闻哉！〕
弱年逢家乏，老至更长饥。
菽麦实所羡，孰敢慕甘肥！
惄如亚九饭，当暑厌寒衣。
岁月将欲暮，如何辛苦悲。
常善粥者心，深念蒙袂非。
嗟来何足吝，徒没空自遗。
斯滥岂攸志，固穷夙所归。
　馁也已矣夫，在昔余多师。

○蜡日
风雪送馀运，无妨时已和。
梅柳夹门植，一条有佳花。
我唱尔言得，酒中适何多！
未能明多少，章山有奇歌。

卷四 诗五言

○拟古九首（其一）
荣荣窗下兰，密密堂前柳。
初与君别时，不谓行当久。
出门万里客，中道逢嘉友，
未言心先醉，不在接杯酒。
兰枯柳亦衰，遂令此言负。
多谢诸少年，相知不忠厚；
意气倾人命，离隔复何有。

○拟古九首（其二）
辞家夙严驾，当往志无终。
问君今何行？非商复非戎。
闻有田子泰，节义为士雄；
斯人久已死，乡里习其风。
生有高世名，既没传无穷。
不学狂驰子，直在百年中。

○拟古九首（其三）
仲春遘时雨，始雷发东隅。
众蛰各潜骇，草木从横舒。
翩翩新来燕，双双入我庐，
先巢故尚在，相将还旧居。
自从分别来，门庭日荒芜。
我心固匪石，君情定何如？

○拟古九首（其四）
迢迢百尺楼，分明望四荒。
暮作归云宅，朝为飞鸟堂。
山河满目中，平原独茫茫。
古时功名士，慷慨争此场；
一旦百岁后，相与还北邙。
松柏为人伐，高坟互低昂；
颓基无遗主，游魂在何方？
荣华诚足贵，亦复可怜伤！

○拟古九首（其五）
东方有一士，被服常不完。
三旬九遇食，十年著一冠。
辛苦无此比，常有好容颜。
我欲观其人，晨去越河关。
青松夹路生，白云宿檐端。
知我故来意，取琴为我弹。
上弦惊《别鹤，下弦操《孤鸾。
愿留就君住，从今至岁寒。

○拟古九首（其六）
苍苍谷中树，冬夏常如兹。
年年见霜雪，谁谓不知时？
厌闻世上语，结友到临淄。
稷下多谈士，指彼决吾疑。
装束既有日，已与家人辞。
行行停出门，还坐更自思。
不怨道里长，但畏人我欺。
万一不合意，永为世笑之。
伊怀难具道，为君作此诗。

○拟古九首（其七）
日暮天无云，春风扇微和。
佳人美清夜，达曙酣且歌。
歌竟长叹息，持此感人多。
皎皎云间月，灼灼叶中华，
岂无一时好，不久当如何？

○拟古九首（其八）
少时壮且厉，抚剑独行游。
谁言行游近？张掖至幽州。
饥食首阳薇，渴饮易水流。
不见相知人，惟见古时丘。
路边两高坟，伯牙与庄周。
此士难再得，吾行欲何求！

○拟古九首（其九）
种桑长江边，三年望当采。
枝条始欲茂，忽值山河改。
柯叶自摧折，根株浮沧海。
春蚕既无食，寒衣欲谁待？
本不植高原，今日复何悔！

○杂诗十二首（其一）
人生无根蒂，飘如陌上尘。
分散逐风转，此已非常身。
落地为兄弟，何必骨肉亲！
得欢当作乐，斗酒聚比邻。
盛年不重来，一日难再晨；
及时当勉励，岁月不待人。

○杂诗十二首（其二）
白日沦西河，素月出东岭；
遥遥万里辉，荡荡空中景。
风来入房户，夜中枕席冷；
气变悟时易，不眠知夕永。
欲言无予和，挥杯劝孤影。
日月掷人去，有志不获骋。
念此怀悲凄，终晓不能静。

○杂诗十二首（其三）
荣华难久居，盛衰不可量。
昔为三春蕖，今作秋莲房。
严霜结野草，枯悴未遽央。
日月有环周，我去不再阳。
眷眷往昔时，忆此断人肠。

○杂诗十二首（其四）
丈夫志四海，我愿不知老。
亲戚共一处，子孙还相保。
觞弦肆朝日，樽中酒不燥。
缓带尽欢娱，起晚眠常早。
孰若当世士，冰炭满怀抱。
百年归丘垄，用此空名道！

○杂诗十二首（其五）
忆我少壮时，无乐自欣豫。
猛志逸四海，骞翮思远翥。
荏苒岁月颓，此心稍已去。
值欢无复娱，每每多忧虑。
气力渐衰损，转觉日不如。
壑舟无须臾，引我不得住。
前途当几许？未知止泊处。
古人惜寸阴，念此使人惧。

○杂诗十二首（其六）
昔闻长者言，掩耳每不喜。
奈何五十年，忽已亲此事。
求我盛年欢，一毫无复意。
去去转欲远，此生岂再值。
倾家时作乐，竟此岁月驶。
有子不留金，何用身后置！

○杂诗十二首（其七）
日月不肯迟，四时相催迫；
寒风拂枯条，落叶掩长陌。
弱质与运颓，玄鬓早已白；
素标插人头，前途渐就窄。
家为逆旅舍，我如当去客；
去去欲何之？南山有旧宅。

○杂诗十二首（其八）
代耕本非望，所业在田桑。
躬亲未曾替，寒馁常糟糠。
岂期过满腹，但愿饱粳粮。
御冬足大布，粗絺以应阳。
正尔不能得，哀哉亦可伤！
人皆尽获宜，拙生失其方。
理也可奈何，且为陶一觞！

○杂诗十二首（其九）
遥遥从羁役，一心处两端。
掩泪泛东逝，顺流追时迁。
日没星与昴，势翳西山巅。
萧条隔天涯，惆怅念常餐。
慷慨思南归，路遐无由缘。
关梁难亏替，绝音寄斯篇。

○杂诗十二首（其十）
闲居执荡志，时驶不可稽。
驱役无停息，轩裳逝东崖。
沉阴拟薰麝，寒气激我怀。
岁月有常御，我来淹已弥。
慷慨忆绸缪，此情久已离。
荏苒经十载，暂为人所羁。
庭宇翳馀木，倏忽日月亏。

○杂诗十二首（其十一）
我行未云远，回顾惨风凉。
春燕应节起，高飞拂尘梁。
边雁悲无所，代谢归北乡；
离鹍鸣清池，涉暑经秋霜。
愁人难为辞，遥遥春夜长。

○杂诗十二首（其十二）
袅袅松标崖，婉娈柔童子。
年始三五间，乔柯何可倚？
养色含津气，粲然有心理。

○咏贫士七首（其一）
万族各有托，孤云独无依。
暧暧空中灭，何时见馀晖？
朝霞开宿雾，众鸟相与飞；
迟迟出林翮，未夕复来归。
量力守故辙，岂不寒与饥？
知音苟不存，已矣何所悲！

○咏贫士七首（其二）
凄厉岁云暮，拥褐曝前轩。
南圃无遗秀，枯条盈北园。
倾壶绝馀沥，窥灶不见烟；
诗书塞座外，日昃不遑研。
闲居非陈厄，窃有愠见言。
何以慰吾怀？赖古多此贤。

○咏贫士七首（其三）
荣叟老带索，欣然方弹琴；
原生纳决屦，清歌畅商音。
重华去我久，贫士世相寻。
弊襟不掩肘，藜羹常乏斟。
岂忘袭轻裘？苟得非所钦。
赐也徒能辩，乃不见吾心。

○咏贫士七首（其四）
安贫守贱者，自古有黔娄。
好爵吾不荣，厚馈吾不酬。
一旦寿命尽，弊服仍不周。
岂不知其极？非道故无忧。
从来将千载，未复见斯俦。
朝与仁义生，夕死复何求！

○咏贫士七首（其五）
袁安困积雪，邈然不可干；
阮公见钱入，即日弃其官。
刍藁有常温，采莒足朝餐。
岂不实辛苦？所惧非饥寒。
贫富常交战，道胜无戚颜。
至德冠邦闾，清节映西关。

○咏贫士七首（其六）
仲蔚爱穷居，绕宅生蒿蓬。
翳然绝交游，赋诗颇能工。
举世无知者，止有一刘龚。
此士胡独然？实由罕所同。
介焉安其业，所乐非穷通。
人事固以拙，聊得长相从。

○咏贫士七首（其七）
昔在黄子廉，弹冠佐名州。
一朝辞吏归，清贫略难俦。
年饥感仁妻，泣涕向我流。
丈夫虽有志，固为儿女忧。
惠孙一晤叹，腆赠竟莫酬。
谁云固穷难？邈哉此前修。

○咏二疏
大象转四时，功成者自去。
借问衰周来，几人得其趣？
游目汉廷中，二疏复此举。
高啸返旧居，长揖储君傅。
饯送倾皇朝，华轩盈道路。
离别情所悲，余荣何足顾！
事胜感行人，贤哉岂常誉？
厌厌闾里欢，所营非近务。
促席延故老，挥觞道平素。
问金终寄心，清言晓未悟。
放意乐馀年，遑恤身后虑。
谁云其人亡，久而道弥著。

○咏三良
弹冠乘通津，但惧时我遗；
服勤尽岁月，常恐功愈微。
忠情谬获露，遂为君所私。
出则陪文舆，入必侍丹帷；
箴规向已从，计议初无亏。
一朝长逝后，愿言同此归。
厚恩因难忘，君命安可违？
临穴罔惟疑，投义志攸希。
荆棘笼高坟，黄鸟声正悲。
良人不可赎，泫然沾我衣。

○咏荆轲
燕丹善养士，志在报强嬴。
招集百夫良，岁暮得荆卿。
君子死知己，提剑出燕京；
素骥鸣广陌，慷慨送我行。
雄发指危冠，猛气充长缨。
饮饯易水上，四座列群英。
渐离击悲筑，宋意唱高声。
萧萧哀风逝，淡淡寒波生。
商音更流涕，羽奏壮士惊。
心知去不归，且有后世名。
登车何时顾，飞盖入秦庭。
凌厉越万里，逶迤过千城。
图穷事自至，豪主正怔营。
惜哉剑术疏，奇功遂不成！
其人虽已没，千载有馀情。

○读《山海经十三首（其一）
孟夏草木长，绕屋树扶疏。
众鸟欣有托，吾亦爱吾庐。
既耕亦已种，时还读我书。
穷巷隔深辙，颇回故人车。
欢然酌春酒，摘我园中蔬。
微雨从东来，好风与之俱。
泛览周王传，流观山海图。
俯仰终宇宙，不乐复何如？

○读《山海经十三首（其二）
玉台凌霞秀，王母怡妙颜。
天地共俱生，不知几何年。
灵化无穷已，馆宇非一山。
高酣发新谣，宁效俗中言！

○读《山海经十三首（其三）
迢递槐江岭，是谓玄圃丘。
西南望昆墟，光气难与俦。
亭亭明玕照，落落清瑶流。
恨不及周穆，托乘一来游。

○读《山海经十三首（其四）
丹木生何许？乃在峚山阳；
黄花复朱实，食之寿命长。
白玉凝素液，瑾瑜发奇光。
岂伊君子宝，见重我轩黄。

○读《山海经十三首（其五）
翩翩三青鸟，毛色奇可怜。
朝为王母使，暮归三危山。
我欲因此鸟，具向王母言：
“在世无所须，惟酒与长年！”

○读《山海经十三首（其六）
逍遥芜皋上，杳然望扶木。
洪柯百万寻，森散覆旸谷。
灵人侍丹池，朝朝为日浴。
神景一登天，何幽不见烛。

○读《山海经十三首（其七）
粲粲三珠树，寄生赤水阴；
亭亭凌风桂，八干共成林。
灵凤抚云舞，神鸾调玉音，
虽非世上宝，爰得王母心。

○读《山海经十三首（其八）
自古皆有没，何人得灵长？
不死复不老，万岁如平常。
赤泉给我饮，员丘足我粮。
方与三辰游，寿考岂渠央！

○读《山海经十三首（其九）
夸父诞宏志，乃与日竞走。
俱至虞渊下，似若无胜负。
神力既殊妙，倾河焉足有？
余迹寄邓林，功竟在身后。

○读《山海经十三首（其十）
精卫衔微木，将以填沧海；
刑天舞干戚，猛志故常在。
同物既无虑，化去不复悔。
徒设在昔心，良晨讵可待？

○读《山海经十三首（其十一）
巨猾肆威暴，钦掞违帝旨。
<穴契>窳强能变，祖江遂独死。
明明上天鉴，为恶不可履。
长枯固已剧，蒨鹗岂足恃！

○读《山海经十三首（其十二）
鸱瑽见城邑，其国有放士。
念彼怀王世，当时数来止。
青丘有奇鸟，自言独见尔。
本为迷者生，不以喻君子。

○读《山海经十三首（其十三）
岩岩显朝市，帝者慎用才。
何以废共鲧？重华为之来。
仲父献诚言，姜公乃见猜。
临没告饥渴，当复何及哉！

○拟挽歌辞三首（其一）
有生必有死，早终非命促。
昨暮同为人，今旦在鬼录。
魂气散何之？枯形寄空木。
娇儿索父啼，良友抚我哭。
得失不复知，是非安能觉？
千秋万岁后，谁知荣与辱！
但恨在世时，饮酒不得足。

○拟挽歌辞三首（其二）
在昔无酒饮，今但湛空觞。
春醪生浮蚁，何时更能尝？
肴案盈我前，亲旧哭我傍。
欲语口无音，欲视眼无光。
昔在高堂寝，今宿荒草乡。
一朝出门去，归来良未央。

○拟挽歌辞三首（其三）
荒草何茫茫，白杨亦萧萧！
严霜九月中，送我出远郊。
四面无人居，高坟正嶕峣。
马为仰天鸣，风为自萧条。
幽室一已闭，千年不复朝。
千年不复朝，贤达无奈何！
向来相送人，各自还其家。
亲戚或馀悲，他人亦已歌。
死去何所道，托体同山阿。

○联句
鸣雁乘风飞，去去当何极。
念彼穷居士，如何不叹息。（渊明）
虽欲腾九万，扶摇竟何力！
远招王子乔，云驾庶可饬。（愔之）
顾侣正徘徊，离离翔天侧。
霜露岂不切，务从忘爱翼。（循之）
高柯濯条干，远眺同天色。
思绝庆未看，徒使生迷惑。（渊明）

卷五 杂文

○桃花源记（并诗）
晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷。渔人甚异之。复前行，欲穷其林。
林尽水源，便得一山。山有小口，仿佛若有光，便舍船，从口入。初极狭，才通人。复行数十步，豁然开朗。土地平旷，屋舍俨然，有良田、美池、桑竹之属。阡陌交通，鸡犬相闻。其中往来种作，男女衣着，悉如外人；黄发垂髫，并怡然自乐。
见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：“不足为外人道也。”
既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。
南阳刘子骥，高尚士也，闻之，欣然规往。未果，寻病终。后遂无问津者。
嬴氏乱天纪，贤者避其世。
黄绮之商山，伊人亦云逝。
往迹浸复湮，来径遂芜废。
相命肆农耕，日入从所憩。
桑竹垂馀荫，菽稷随时艺。
春蚕收长丝，秋熟靡王税。
荒路暧交通，鸡犬互鸣吠。
俎豆犹古法，衣裳无新制。
童孺纵行歌，斑白欢游诣。
草荣识节和，木衰知风厉。
虽无纪历志，四时自成岁。
怡然有馀乐，于何劳智慧？
奇踪隐五百，一朝敞神界。
淳薄既异源，旋复还幽蔽。
借问游方士，焉测尘嚣外？
愿言蹑轻风，高举寻吾契。

○归去来兮辞
余家贫，耕植不足以自给。幼稚盈室，瓶无储粟，生生所资，未见其术。亲故多劝余为长吏，脱然有怀，求之靡途。会有四方之事，诸侯以惠爱为德；家叔以余贫苦，遂见用于小邑。于时风波未静，心惮远役。彭泽去家百里，公田之利，足以为酒，故便求之。及少日，眷然有归欤之情。何则？质性自然，非矫励所得；饥冻虽切，违己交病。尝从人事，皆口腹自役。于是怅然慷慨，深愧平生之志。犹望一稔，当敛裳宵逝。寻程氏妹丧于武昌，情在骏奔，自免去职。仲秋至冬，在官八十馀日。因事顺心，命篇曰《归去来兮。乙巳岁十一月也。
归去来兮，田园将芜胡不归？既自以心为形役，奚惆怅而独悲？悟已往之不谏，知来者之可追；实迷途其未远，觉今是而昨非。舟遥遥以轻飏，风飘飘而吹衣。问征夫以前路，恨晨光之熹微。乃瞻衡宇，载欣载奔；僮仆欢迎，稚子候门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜。倚南窗以寄傲，审容膝之易安。园日涉以成趣，门虽设而常关；策扶老以流憩，时矫首而遐观。云无心以出岫，鸟倦飞而知还；景翳翳以将入，抚孤松而盘桓。
归去来兮，请息交以绝游！世与我而相违，复驾言兮焉求？悦亲戚之情话，乐琴书以消忧。农人告余以春及，将有事于西畴。或命巾车，或棹孤舟。既窈窕以寻壑，亦崎岖而经丘。木欣欣以向荣，泉涓涓而始流。善万物之得时，感吾生之行休。
已矣乎！寓形宇内复几时，曷不委心任去留？胡为乎遑遑兮欲何之？富贵非吾愿，帝乡不可期。怀良辰以孤往，或植杖而耘耔。登东皋以舒啸，临清流而赋诗。聊乘化以归尽，乐夫天命复奚疑！

○五柳先生传
先生不知何许人也，亦不详其姓字。宅边有五柳树，因以为号焉。闲靖少言，不慕荣利。好读书，不求甚解，每有会意，便欣然忘食。性嗜酒，家贫不能常得。
亲旧知其如此，或置酒而招之。造饮辄尽，期在必醉。既醉而退，曾不吝情去留。
环堵萧然，不蔽风日；短褐穿结，箪瓢屡空；晏如也。常著文章自娱，颇示己志。
忘怀得失，以此自终。
赞曰：
黔娄有言：“不戚戚于贫贱，不汲汲于富贵。”其言兹若人之俦乎？酬觞赋诗，以乐其志。无怀氏之民欤？葛天氏之民欤？

○晋故征西大将军长史孟府君传
君讳嘉，字万年，江夏鄂人也。曾祖父宗，以孝行称，仕吴司马。祖父揖，元康中为庐陵太守。宗葬武昌新阳县，子孙家焉，遂为县人也。
君少失父，奉母、二弟居。娶大司马长沙桓公陶侃第十女，闺门孝友，人无能间，乡闾称之。冲默有远量，弱冠俦类咸敬之。同郡郭逊，以清操知名，时在君右。常叹君温雅平旷，自以为不及。逊从弟立，亦有才志，与君同时齐誉，每推服焉。由是名冠州里，声流京邑。
太尉颍川庾亮，以帝舅民望，受分陕之重，镇武昌，并领江州，辟君部庐陵从事。下郡还，亮引见，问风俗得失。对曰：“嘉不知，还传当问从吏。”亮以麈尾掩口而笑。诸从事既去，唤弟翼语之曰：“孟嘉故是盛德人也。”君既辞出外，自除吏名，便步归家。母在堂，兄弟共相欢乐，怡怡如也。旬有馀日，更版为劝学从事。时亮崇修学校，高选儒官，以君望实，故应尚德之举。
大傅河南褚裒，简穆有器识，时为豫章太守，出朝宗亮。正旦大会州府人士，率多时彦，君在坐次甚远。裒问亮：“江州有孟嘉，其人何在？”亮云：“在坐，卿但自觅。”裒历观，遂指君谓亮曰：“将无是耶？”亮欣然而笑，喜裒之得君，奇君为裒之所得。乃益器焉。
举秀才，又为安西将军庾翼府功曹，再为江州别驾、巴丘令、征西大将军谯国桓温参军。
君色和而正，温甚重之。九月九日，温游龙山，参佐毕集，四弟二甥咸在坐。
时佐吏并著戎服，有风吹君帽堕落，温目左右及宾客勿言，以观其举止。君初不自觉，良久如厕。温命取以还之。廷尉太原孙盛，为谘议参军，时在坐。温命纸笔，令嘲之。文成示温，温以着坐处。君归，见嘲笑而请笔作答，了不容思，文辞超卓，四座叹之。
奉使京师，除尚书删定郎，不拜。孝宗穆皇帝闻其名，赐见东堂。君辞以脚疾，不任拜起。诏使人扶入。
君尝为刺史谢永别驾。永，会稽人，丧亡。君求赴义，路由永兴。高阳许询有隽才，辞荣不仕，每纵心独往。客居县界，尝乘船近行，适逢君过，叹曰：“都邑美士，吾尽识之，独不识此人。唯闻中州有孟嘉者，将非是乎？然亦何由来此？”使问君之从者。君谓其使曰：“本心相过，今先赴义，寻还，就君。”
及归，遂止信宿，雅相知得，有若旧交。
还至，转从事中郎，俄迁长史。在朝隤然，仗正顺而已。门无杂宾，尝会神情独得，便超然命驾，径之龙山，顾景酣宴，造夕乃归。温从容谓君曰：“人不可无势，我乃能驾御卿。”后以疾终于家，年五十一。
始自总发，至于知命，行不苟合，言无夸矜，未尝有喜愠之容。好酣饮，逾多不乱，至于任怀得意，融然远寄，傍若无人。温尝问君：“酒有何好，而卿嗜之？”君笑而答曰：“明公但不得酒中趣尔。”又问：“听妓，丝不如竹，竹不如肉？”答曰：“渐近自然。”中散大夫桂阳罗含赋之曰：“孟生善酣，不愆其意。”光禄大夫南阳刘耽，昔与君同在温府，渊明从父太常夔，尝问耽：“君若在，当已作公否？”答云：“此本是三司人。”为时所重如此。
渊明先亲，君之第四女也。《凯风“寒泉”之思，实钟厥心。谨按采行事，撰为此传。惧或乖谬，有亏大雅君子之德，所以战战兢兢，若履深薄云尔。
赞曰：
孔子称：“进德修业，以及时也。”君清蹈衡门，则令问孔昭；振缨公朝，则德音允集。道悠运促，不终远业。惜哉！仁者必寿，岂斯言之谬乎！
◎读史述九章（余读《史记，有所感而述之）

○夷齐
二子让国，相将海隅。天人革命，绝景穷居。采薇高歌，慨想黄虞。贞风凌俗，爰感懦夫。

○箕子
去乡之感，犹有迟迟。矧伊代谢，触物皆非。哀哀箕子，云胡能夷！狡童之歌，凄矣其悲。

○管鲍
知人未易，相知实难。淡美初交，利乖岁寒。管生称心，鲍叔必安。奇情双亮，令名俱完。

○程杵
遗生良难，士为知己。望义如归，允伊二子。程生挥剑，惧兹馀耻。令德永闻，百代见纪。

○七十二弟子
恂恂舞雩，莫曰匪贤。俱映日月，共餐至言。恸由才难，感为情牵。回也早夭，赐独长年。

○屈贾
进德修业，将以及时。如彼稷契，孰不愿之？嗟乎二贤，逢世多疑。候瞻写志，感鵩献辞。

○韩非
丰狐隐穴，以文自残。君子失时，白首抱关。巧行居灾，忮辩召患。哀矣韩生，竟死《说难。

○鲁二儒
易代随时，迷变则愚。介介若人，特为贞夫。德不百年，污我诗书。逝然不顾，被褐幽居。

○张长公
远哉长公，萧然何事？世路多端，皆为我异。敛辔朅来，独养其志。寝迹穷年，谁知斯意？

○扇上画赞
荷丈人 长沮桀溺 於陵仲子 张长公 丙曼容 郑次都 薛孟尝 周阳珪
三五道邈，淳风日尽。九流参差，互相推陨。
形逐物迁，心无常准。是以达人，有时而隐。
四体不勤，五谷不分，超超丈人，日夕在耘。
辽辽沮溺，耦耕自欣，入鸟不骇，杂兽斯群。
至矣於陵，养气浩然，蔑彼结驷，甘此灌园。
张生一仕，曾以事还，顾我不能，高谢人间。
岧岧丙公，望崖辄归，匪骄匪吝，前路威夷。
郑叟不合，垂钓川湄，交酌林下，清言究微。
孟尝游学，天网时疏，眷言哲友，振褐偕徂。
美哉周子，称疾闲居，寄心清尚，悠然自娱。
翳翳衡门，洋洋泌流，曰琴曰书，顾盼有俦。
饮河既足，自外皆休。缅怀千载，托契孤游。

卷六 赋

○感士不遇赋（并序）
〔昔董仲舒作《士不遇赋，司马子长又为之。余尝以三馀之日，讲习之暇，读其文，慨然惆怅。夫履信思顺，生人之善行；抱朴守静，君子之笃素。自真风告逝，大伪斯兴，闾阎懈廉退之节，市朝驱易进之心。怀正志道之士，或潜玉于当年；洁己清操之人，或没世以徒勤。故夷皓有“安归”之叹，三闾发“已矣”之哀。悲夫！寓形百年，而瞬息已尽；立行之难，而一城莫赏。此古人所以染翰慷慨，屡伸而不能已者也。夫导达意气，其惟文乎！抚卷踌躇，遂感而赋之。〕
咨大块之受气，何斯人之独灵；禀神智以藏照，秉三五而垂名。或击壤以自欢，或大济于苍生，靡潜跃之非分，常傲然以称情。世流浪而遂徂，物群分以相形，密网裁而鱼骇，宏罗制而鸟惊。彼达人之善觉，乃逃禄而归耕。山嶷嶷而怀影，川汪汪而藏声；望轩唐而永叹，甘贫贱以辞荣。淳源汩以长分，美恶作以异途，原百行之攸贵，莫为善之可娱。奉上天之成命，师圣人之遗书，发忠孝于君亲，生信义于乡闾。推诚心而获显，不矫然而祈誉。
嗟乎！雷同毁异，物恶其上，妙算者谓迷，直道者云妄。坦至公而无猜，卒蒙耻以受谤；虽怀琼而握兰，徒芳洁而谁亮？哀哉，士之不遇，已不在炎帝帝魁之世。独祗修以自勤，岂三省之或废；庶进德以及时，时既至而不惠。无爰生之晤言，念张季之终蔽；愍冯叟于郎署，赖魏守以纳计。虽仅然于必知，亦苦心而旷岁。审夫市之无虎，眩三夫之献说。悼贾傅之秀朗，纡远辔于促界。悲董相之渊致，屡乘危而幸济。感哲人之无偶，泪淋浪以洒袂。承前王之清诲，曰天道之无亲；澄得一以作鉴，恒辅善而佑仁。夷投老以长饥，回早夭而又贫；伤请车以备椁，悲茹薇而殒身。虽好学与行义，何死生之苦辛！疑报德之若兹，惧斯言之虚陈。何旷世之无才，罕无路之不涩；伊古人之慷慨，病奇名之不立。广结发以从政，不愧赏于万邑；屈雄志于戚竖，竟尺土之莫及！留诚信于身后，恸众人之悲泣。商尽规以拯弊，言始顺而患入。奚良辰之易倾，胡害胜其乃急！
苍旻遐缅，人事无已；有感有昧，畴测其理。宁固穷以济意，不委曲而累己。
既轩冕之非荣，岂缊袍之为耻。诚谬会以取拙，且欣然而归止。拥孤襟以毕岁，谢良价于朝市。

○闲情赋
初，张衡作《定情赋，蔡邕作《静情赋，检逸辞而宗澹泊。始则荡以思虑，而终归闲正。将以抑流宕之邪心，谅有助于讽谏。缀文之士，弈代继作。并因触类，广其辞义。余园闾多暇，复染翰为之。虽文妙不足，庶不谬作者之意乎？
夫何瑰逸之令姿，独旷世以秀群。表倾城之艳色，期有德于传闻。佩鸣玉以比洁，齐幽兰以争芬。淡柔情于俗内，负雅志于高云。悲晨曦之易夕，感人生之长勤。同一尽于百年，何欢寡而愁殷？褰朱帏而正坐，泛清瑟以自欣。送纤指之余好，攘皓袖之缤纷。瞬美目以流眄，含言笑而不分。曲调将半，景落西轩。悲商叩林，白云依山。仰睇天路，俯促鸣弦。神仪妩媚，举止详妍。激清音以感余，愿接膝以交言。欲自往以结誓，惧冒礼之为愆。待凤鸟以致辞，恐他人之我先。意惶惑而靡宁，魂须臾而九迁。
愿在衣而为领，承华首之馀芳；悲罗襟之宵离，怨秋夜之未央。愿在裳而为带，束窈窕之纤身；嗟温凉之异气，或脱故而服新。愿在发而为泽，刷玄鬓于颓肩；悲佳人之屡沐，从白水以枯煎。愿在眉而为黛，随瞻视以闲扬；悲脂粉之尚鲜，或取毁于华妆。愿在莞而为席，安弱体于三秋；悲文茵之代御，方经年而见求。愿在丝而为履，附素足以周旋；悲行止之有节，空委弃于床前。愿在昼而为影，常依形而西东；悲高树之多荫，慨有时而不同。愿在夜而为烛，照玉容于两楹；悲扶桑之舒光，奄灭景而藏明。愿在竹而为扇，含凄飙于柔握；悲白露之晨零，顾襟袖以缅邈。愿在木而为桐，作膝上之鸣琴；悲乐极以哀来，终推我而辍音。
考所愿而必违，徒契契以苦心。拥劳情而罔诉，步容与于南林。栖木兰之遗露，翳青松之馀阴。傥行行之有觌，交欣惧于中忄禁。竟寂寞而无见，独悁想以空寻。敛轻裾以复路，瞻夕阳而流叹。步徙倚以忘趣，色惨凄而矜颜。叶燮燮以去条，气凄凄而就寒。日负影以偕没，月媚景于云端。鸟凄声以孤归，兽索偶而不还。悼当年之晚暮，恨兹岁之欲殚。思宵梦以从之，神飘鷌而不安。若凭舟之失棹，譬缘崖而无攀。
于时毕昴盈轩，北风凄凄。□□不寐，众念徘徊。起摄带以伺晨，繁霜粲于素阶。鸡敛翅而未鸣，笛流远以清哀。始妙密以闲和，终寥亮而藏摧。意夫人之在兹，托行云以送怀。行云逝而无语，时奄冉而就过。徒勤思以自悲，终阻山而带河。迎清风以祛累，寄弱志于归波。尤《蔓草之为会，诵《邵南之馀歌。坦万虑以存诚，憩遥情于八遐。

卷七 疏祭文
     

○与子俨等疏
告俨、俟、份、佚、佟：
天地赋命，生必有死。自古贤圣，谁能独免？子夏有言：“死生有命，富贵在天。”四友之人，亲受音旨。发斯谈者，将非穷达不可妄求，寿夭永无外请故耶？
吾年过五十，少而穷苦。每以家弊，东西游走。性刚才拙，与物多忤。自量为己，必贻俗患，僶俛辞世，使汝等幼而饥寒。余尝感孺仲贤妻之言，败絮自拥，何惭儿子。此既一事矣。但恨邻靡二仲，室无莱妇，抱兹苦心，良独内愧。少学琴书，偶爱闲静，开卷有得，便欣然忘食。见树木交荫，时鸟变声，亦复欢然有喜。常言五六月中，北窗下卧，遇凉风暂至，自谓是羲皇上人。意浅识罕，谓斯言可保，日月遂往，机巧好疏，缅求在昔，眇然如何。
疾患以来，渐就衰损。亲旧不遗，每以药石见救，自恐大分将有限也。汝辈稚小家贫，每役柴水之劳，何时可免？念之在心，若何可言。然汝等虽不同生，当思四海皆兄弟之义。鲍叔、管仲，分财无猜；归生、伍举，班荆道旧，遂能以败为成，因丧立功。他人尚尔，况同父之人哉！颍川韩元长，汉末名士，身处卿佐，七十而终，兄弟同居，至于没齿。济北汜稚春，晋时操行人也，七世同财，家人无怨色。《诗曰：“高山仰止，景行行止。”虽不能尔，至心尚之。汝其慎哉！吾复何言。

○祭程氏妹文
维晋义熙三年，五月甲辰，程氏妹服制再周。渊明以少牢之奠，俯而酹之。
呜呼哀哉！
寒往暑来，日月浸疏；梁尘委积，庭草荒芜。寥寥空室，哀哀遗孤；肴觞虚奠，人逝焉如！谁无兄弟，人亦同生，嗟我与尔，特百常情。慈妣早世，时尚孺婴；我年二六，尔才九龄。爰从靡识，抚髫相成。咨尔令妹，有德有操。靖恭鲜言，闻善则乐。能正能和，惟友惟孝。行止中闺，可象可效。我闻为善，庆自己蹈；彼苍何偏，而不斯报！昔在江陵，重罹天罚，兄弟索居，乖隔楚越，伊我与尔，百哀是切。黯黯高云，萧萧冬月，白云掩晨，长风悲节。感惟崩号，兴言泣血。
寻念平昔，触事未远，书疏犹存，遗孤满眼。如何一往，终天不返！寂寂高堂，何时复践？藐藐孤女，曷依曷恃？茕茕游魂，谁主谁祀？奈何程妹，于此永已！死如有知，相见蒿里。呜呼哀哉！

○祭从弟敬远文
岁在辛亥，月惟仲秋，旬有九日，从弟敬远，卜辰云窆，永宁后土。感平生之游处，悲一往之不返。情恻恻以摧心，泪愍愍而盈眼。乃以园果时醪，祖其将行。呜呼哀哉！
於铄吾弟，有操有概；孝发幼龄，友自天爱。少思寡欲，靡执靡介；后己先人，临财思惠。心遗得失，情不依世；其色能温，其言则厉；乐胜朋高，好是文艺。遥遥帝乡，爰感奇心；绝粒委务，考槃山阴。淙淙悬溜，暧暧荒林，晨采上药，夕闲素琴。曰仁者寿，窃独信之；如何斯言，徒能见欺！年甫过立，奄与世辞，长归蒿里，邈无还期。惟我与尔，匪但亲友，父则同生，母则从母。相及龆齿，并罹偏咎，斯情实深，斯爱实厚。念畴昔日，同房之欢，冬无缊褐，夏渴瓢箪；相将以道，相开以颜。岂不多乏，忽忘饥寒。余尝学仕，缠绵人事，流浪无成，惧负素志。敛策归来，尔知我意，常愿携手，置彼众议。每忆有秋，我将其刈，与汝偕行，舫舟同济。三宿水滨，乐饮川界，静月澄高，温风始逝。抚杯而言，物久人脆，奈何吾弟，先我离世！
事不可寻，思亦何极，日徂月流，寒暑代息。死生异方，存亡有域，候晨永归，指途载陟。呱呱遗稚，未能正言；哀哀嫠人，礼仪孔闲。庭树如故，斋宇廓然。孰云敬远，何时复还！
余惟人斯，昧兹近情，蓍龟有吉，制我祖行。望旐翩翩，执笔涕盈，神其有知，昭余中诚。呜呼哀哉！

○自祭文
岁惟丁卯，律中无射。天寒夜长，风气萧索。鸿雁于征，草木黄落。陶子将辞逆旅之馆，永归于本宅。故人凄其相悲，同祖行于今夕。羞以嘉蔬，荐以清酌，候颜已冥，聆音愈漠。呜呼哀哉！
茫茫大块，悠悠高旻。是生万物，余得为人。自余为人，逢运之贫。箪瓢屡罄，絺绤冬陈。含欢谷汲，行歌负薪。翳翳柴门，事我宵晨。春秋代谢，有务中园。载耘载耔，乃育乃繁。欣以素牍，和以七弦。冬曝其日，夏濯其泉。勤靡余劳，心有常闲。乐天委分，以至百年。
惟此百年，夫人爱之。惧彼无成，愒日惜时。存为世珍，没亦见思。嗟我独迈，曾是异兹。宠非己荣，涅岂吾缁。捽兀穷庐，酣饮赋诗。识运知命，畴能罔眷。余今斯化，可以无恨。寿涉百龄，身慕肥遁，从老得终，奚所复恋！寒暑逾迈，亡既异存。外姻晨来，良友宵奔。葬之中野，以安其魂。
窅窅我行，萧萧墓门。奢侈宋臣，俭笑王孙。廓兮已灭，慨焉已遐，不封不树，日月遂过。匪贵前誉，孰重后歌。人生实难，死如之何！呜呼哀哉！

