　　钦定四库全书　　　　　集部二
　　陈拾遗集　　　　　　　别集类一【唐】
　　提要
　　【臣】等谨案陈拾遗集十巻唐陈子昂撰子昂事迹具唐书本传及卢藏用所为别传唐初文章不脱陈隋旧习子昂始奋发自为追古作者韩愈诗云国朝盛文章子昂始髙蹈柳宗元亦谓张説工著述张九龄善比兴兼备者子昂而已马端临文献通考乃谓子昂惟诗语髙妙其他文则不脱偶俪卑弱之体韩柳之论不专称其诗皆所未喻今观其集惟诸表序犹沿排俪之习若论事书疏之类实疏朴近古韩柳之论未为非也子昂尝上书武后请兴明堂太学宋祁新唐书传赞以为荐圭璧于房闼以脂泽污漫之其文今载集中王士祯香祖笔记又举其大周受命颂四章进表一篇请追上太原王帝号表一篇以为视剧秦美新殆又过之其下笔时不复知世有节义防耻事今亦载集中然则是集之传特以词采见珍譬诸荡姬佚女以色艺冠一世而不可以礼法绳之者也此本传写多讹脱第七巻阙两叶据目録寻之祃牙文禜海文在文苑英华九百九十五巻吊塞上翁文在九百九十九巻祭孙府君文在九百七十九巻又送崔融等序之后据目録尚有饯陈少府序一篇此本亦佚英华七百十九巻有此文今并葺补俾成完本英华八百二十二巻收子昂大崇福观记一篇称武士彠为太祖孝明皇帝此集不载其目殆偶佚脱今并补入俾操觚挥翰之士知立身一败遗诟万年有求其不传而不能者焉乾隆四十六年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　陈拾遗集原序
　　苏文忠称韩昌黎文起八代之衰文家以为名言诗自三百篇而下千五百年屈子离骚阮嗣宗咏懐陈伯玉感遇而已昌黎不遇明王而二子者竟处簒秽之朝晦其文而独显其意于诗其调达其旨微其情激而志愤厌薄当世范镕古昔真得风骚之意文宗之评诗祖之许盖自其髙流良非阿好不徒以辞矣伯玉当唐文明初举进士武氏竒之时有难去诸臣煽祸始深武健罗织之狱称武曌意时有难仕然明风槩而救生民公志也是故谏迁梓宫而活饥眚请建明堂以调天和兴太学以敦人伦而教胄子中间抨桀纣幽厉隋炀隂阳舛戾天地诟黩人怒神怨以警动武曌而潜易其恶条州郡人瘼天下危机諌开边衅凿蜀山奏措刑招谏官大凡八科以亨拯含灵而其机要于引贤而安宗子此其志固狄仁杰俦也史臣病其上周颂以媚武氏其辞指固含蓄汉扬子云处莽朝作美新文南丰曾子解之畧曰雄遭莽际仕非为禄生非避死辱于莽而就之似明夷箕子美新逊言盖所不得已视辱仕莽轻矣若以为病则箕不当为囚奴孔子不当见南子也王临川亦云然夫以子云伯玉较之感遇之旨激伯玉所有雄所无也敦人伦召天和招谏引贤安宗子之疏切伯玉所有雄所无也独恬于利禄雄有之伯玉有之而王曾二子犹然引箕子孔子以明其槩文士口听耳食何敢望王曾又焉得抨击伯玉也且又载子昻未仕时痛自修饬方仕时武曌数引见占对慷慨而貌鄙野少威仪此已狴犴朝阙桎梏轩冕微露素衷史臣有所不察又载武曌已簒为周复数召见条对防切輙罢乃为一县令所淫刑以死其论对不具载安知非逆鳞去酷吏乃希合曌旨史氏讵能知之耶夫以伯玉之才独步当时髙视百代曌业竒之数引对在廷诸武二张公视之细蠓营蝇借少自寸屈争相腥附直奚啻寻文而遭淫刑以死此公之渊邈人莫能名而良悲所遇之不幸也故以为公志似狄梁公而逸调过之才似韩昌黎而艰危则甚显晦因时成败遘防何暇谭哉嗣宗时露愤疾世难乎免幸司马氏保全之今言二君诗者试沈思黙对味味外之味致韵外之致即字字可痛哭流涕孟子曰诵其诗读其书以论其世又曰以意逆志是为得之嗟夫士隠约闇修卒与世违无以明志多矣然亦安知后无子云哉故今刻伯玉集而序之如此隆庆五年歳辛未秋八月望日南丰邵亷书于建宁郡之莳蔬处








　　钦定四库全书
　　陈拾遗集巻一
　　唐　陈子昂　撰
　　诗赋
　　鹿尾赋【并序】
　　甲申歳天子在洛阳余始解褐守麟台正字太子司直宗秦客置酒金谷亭大集宾客酒酣共赋座上食物余为鹿尾赋焉
　　天之浩浩兮物亦芸芸性命变化兮如丝之棼或以神好正直天盖黙黙或以道恶彊梁天亦茫茫此仙都之灵兽固何负而罹殃始居幽山之薮食乎丰草之乡不害物而利巳每营道而同方何忘形而委代廼化情之不忘卒罘网以见逼受庖割而罹伤岂不以斯尾之有用而杀身于此堂为君雕俎之羞厠君金盘之实承主人之嘉庆对象筵与寳瑟虽信美于兹辰讵同欢于畴日客有感而叹者曰命不可思神亦难测吉凶悔吝未始有极借如天道之用莫神于龙受戮为醢不知其凶王者之瑞莫圣于麟遇害于野不知其仁神既不能自智圣亦不能自知况林栖而谷走及山鹿与野麋古人有言天地之心其间无巧防之则顺动之则夭谅物情之不异我心又何竞于猜矫故曰天之神明与物推移不为事先动而輙随是以至人无已圣人不知予欲全身而逺害曾是浩然而顺斯
　　感遇【三十八首】
　　微月生西海幽阳始代升圆光正东满隂魄巳朝凝太极生天地三元更废兴至精谅斯在三五谁能徴
　　右一
　　兰若生春夏芊蔚何青青幽独空林色朱蕤冐紫茎迟迟白日晚嫋嫋秋风生歳华尽摇落芳意竟何成
　　右二
　　苍苍丁零塞今古缅荒途亭堠何摧兀暴骨无全躯黄沙漠南起白日隠西隅汉甲三十万曾以事匈奴但见沙场死谁怜塞上孤
　　右三
　　乐羊为魏将食子殉军功骨肉且相薄他人安得忠吾闻中山相乃属放麑翁孤兽犹不忍况以奉君终
　　右四
　　市人矜巧智于道若童蒙倾夺相夸侈不知身所终曷见真子观世玉壶中窅然遗天地乘化入无穷
　　右五
　　吾观龙变化乃知至阳精石林何防密幽洞无留行古之得仙道信与元化并感非象识谁能测沈防世人拘目见酣酒笑丹经昆仑有瑶树安得采其英
　　右六
　　白日毎不归青阳时暮矣茫茫吾何思林卧观无始众芳委时晦鶗鴂鸣悲耳鸿荒古已頺谁识巢居子
　　右七
　　吾观昆仑化日月沦洞溟精魄相交防天壤以罗生仲尼推太极老聃贵窅防西方金仙子崇义乃无明空色皆寂灭縁业亦何成名教信纷籍死生俱未停
　　右八
　　圣人秘元命惧世乱其真如何嵩公辈诙谲误时人先天诚为美阶乱祸谁因长城备胡防嬴祸发其亲赤精既迷汉子年何救秦去去桃李花多言死如麻
　　右九
　　深居观元化悱然争朶颐谗説相啖食利害纷防防便便夸毗子荣耀更相持务光让天下商贾竞刀锥巳矣行采芝万世同一时
　　右十
　　吾爱谷子青溪无垢氛囊括经世道遗身在白云七雄方龙鬭天下乆无君浮云不足贵遵养晦时文舒之弥宇宙巻之不盈分岂图山木夀空与麋鹿羣
　　右十一
　　呦呦南山鹿罹罟以媒和招摇青桂树幽蠧亦成科世情甘近习荣耀纷如何怨憎未相复亲爱生祸罗瑶台倾巧笑玉杯殒双蛾谁见枯城蘖青青成斧柯
　　右十二
　　林居病时乆水木淡孤清闲卧观物化悠悠念无生青春始萌达朱火已满盈徂落方自此感叹何时平
　　右十三
　　临岐泣世道天命良悠悠昔日殷王子玉马遂朝周寳鼎沦伊谷瑶台成古丘西山伤遗老东陵有故侯
　　右十四
　　贵人难得意赏爱在须臾莫以心如玉探他明月珠昔称夭桃子今为舂市徒鸱鸮悲东国麋鹿泣姑苏谁见鸱夷子扁舟去五湖
　　右十五
　　圣人去已乆公道缅良难蚩蚩夸毗子尧禹以为谩骄荣贵工巧势利迭相干燕王尊乐毅分国愿同欢鲁连让齐爵遗组去邯郸伊人信往矣感激为谁叹
　　右十六
　　幽居观大运悠悠念羣生终古代兴没豪圣莫能争三季沦周赧七雄灭秦嬴复闻赤精子提劒入咸京炎光既无象晋虏纷纵横尧禹道既昧昬虐世方行岂无当世雄天道与胡兵咄咄安可言时醉而未醒仲尼溺东鲁伯阳遁西溟大运自古来旅人胡叹哉
　　右十七
　　逶迤劳已乆骨鲠道斯穷岂无感激者时俗頺此风灌园何其鄙皎皎于陵子世道不相容嗟嗟张长公
　　右十八
　　圣人不利已忧济在元元黄屋非尧意瑶台安可论吾闻西方化清浄道弥敦奈何穷金玉雕刻以为尊云构山林尽瑶图珠翠烦功尚未可人力安能存夸愚适增累矜智道逾昏
　　右十九
　　天幽且黙羣议曷嗤嗤圣人教犹在世运乆陵夷一绳将何系忧醉不能持去去行采芝勿为尘所欺
　　右二十
　　蜻蛉逰天地与物本无患飞飞未能止黄雀来相干穰侯富秦宠金石比交欢出入咸阳里诸侯莫敢言宁知山东客激怒秦王肝布衣取丞相千载为辛酸
　　右二十一
　　微霜知歳晏斧柯始青青况乃金天夕浩露沾羣英登山望宇宙白日已西暝云海方荡潏孤鳞安得寜
　　右二十二
　　翡翠巢南海雄雌珠树林何知美人意娇爱比黄金杀身炎州里委羽玉堂隂旖旎光首饰葳蕤烂锦衾岂不在遐逺虞罗忽见寻多材固为累叹息此珍禽
　　右二十三
　　挈瓶者谁子姣服当青春三五明月满盈盈不自珍髙堂委金玉微缕悬千钧如何负公鼎被敓笑时人
　　右二十四
　　蝉号白露兹歳已蹉跎羣物从大化孤英将奈何瑶台有青鸟逺食玉山禾昆仑见凤岂复虞云罗
　　右二十五
　　荒哉穆天子好与白云期宫女多怨旷层城闭蛾眉日耽瑶台【台一作池】乐岂伤桃李时青苔空萎絶白发生罗帷
　　右二十六
　　朝发宜都渚浩然思故乡故乡不可见路隔巫山阳巫山彩云没髙丘正微茫竚立望已乆涕落霑衣裳岂兹越乡感忆昔楚襄王朝云无处所荆国亦沦亡
　　右二十七
　　昔日章华宴荆王乐荒淫霓旌翠羽盖射兕云梦林朅来髙唐观怅望云阳岑雄图今何在黄雀空哀吟
　　右二十八
　　丁亥歳云暮西山事甲兵赢粮匝卭道荷防争羌城严冬隂风劲穷岫泄云生昏曀无昼夜羽檄复相惊攀局竞万仞崩危走九防籍籍峰壑里哀哀冰雪行圣人御宇宙闻道泰阶平肉食谋何失藜藿缅纵横
　　右二十九
　　朅来豪逰子势利祸之门如何兰膏美【一作叹】感激自生众趋明所避时弃道犹存云渊既巳失罗网与谁论箕山有髙节湘水有清源唯应白鸥鸟可为洗心言
　　右三十
　　可怜瑶台树灼灼佳人姿碧叶映朱实攀折青春时岂不盛光宠荣君白玉墀但恨红芳歇雕伤感所思
　　右三十一
　　索居独几日炎夏忽然衰阳彩皆隂翳亲友尽暌违登山望不见涕泣乆涟洏宿昔感顔色若与白云期马上骄豪子驱逐正蚩蚩蜀山与楚水擕手在何时
　　右三十二
　　金鼎合还丹世人将见欺飞飞骑羊子胡乃在峨眉变化固非类芳菲能几时疲疴苦沦踬忧痗日侵淄眷然顾幽褐白云空涕洟
　　右三十三
　　朔风吹海树萧条边巳秋亭上谁家子哀哀明月楼自言幽燕客结发事逺逰赤丸杀公吏白日报私雠避仇至海上被役此边州故乡三千里辽水复悠悠毎愤胡兵入常为汉国羞何知七十战白首未封侯
　　右三十四
　　本为贵公子平生实爱才感时思报国拔劒起蒿莱西驰丁零塞北上单于台登山见千里懐古心悠哉谁言未忘祸磨灭成尘埃
　　右三十五
　　浩然坐何慕吾蜀有峩眉念与楚狂子悠悠白云期时哉悲不防涕泣乆涟洏梦登绥山穴南采巫山芝探元观羣化遗世从云螭婉娈将永矣感悟不见之
　　右三十六
　　朝入云中郡北望单于台胡秦何密迩沙朔气雄哉籍籍天骄子猖狂已复来塞垣无名将亭堠空崔嵬咄嗟吾何叹边人涂草莱
　　右三十七
　　仲尼探元化幽鸿顺阳和大运自盈缩春秋迭来过盲飚忽号怒万物相纷劘溟海皆震荡孤凤其如何
　　右三十八
　　观荆玉篇【并序】
　　丙戌歳余从左补阙乔公北征夏四月军幕次于张掖河河洲草木无他异者惟有仙人杖往往藂生幽朔地寒与中国稍异余家世好服食昔尝饵之及此役也巳息意兹味戍人有荐嘉蔬者此物焉余冁然而笑曰始者与此君别不图至是而见之岂非神明嘉惠欲将扶吾夀也因为乔公昌言其能时东莱王仲烈亦同旅闻而大喜甘心食之巳旬有五日矣适有行人自谓能知药者谓乔公曰此白棘也公何谬哉仲烈愕然而疑亦曰吾怪其味甘今果如此乔公信是言乃讥余作采玉篇谓宋人不识玉而寳珉石也余心知必是犹以独见之故被夺于众人乃喟然叹曰嗟乎人之大明者目也心之至信者口也夫目照五色口分五味黄甘苦亦可断而不惑矣而路旁一议二子增疑况君臣之际朋友之间乎自是而观则万物之情可见也感采玉咏作观玉篇以答之并示仲烈讥其失真也
　　鸱夷双白玉此玉有淄磷悬之千金价举世莫知真丹青非异色轻重有殊伦勿信玉工言徒悲荆国人
　　鸳鸯篇
　　飞飞鸳鸯鸟举翼相蔽亏俱来绿潭里共向白云涯音容相眷恋羽翮两逶迤苹萍戯春渚霜霰绕寒池浦沙连岸浄汀树拂潭垂年年此逰翫歳歳来追随凤凰起丹穴独向梧桐枝鸿鴈来紫塞空忆稻粱肥乌啼倦永夕鹤鸣伤别离岂若此双禽飜飞不异林刷尾青江浦交颈紫山岑文章负竒色和鸣多好音闻有鸳鸯绮复有鸳鸯衾持为美人赠朂此故交心
　　与东方左史虬修竹篇【并书】
　　东方公足下文章道弊五百年矣汉魏风骨晋宋莫传然而文献有可徴者仆尝暇时观齐梁间诗彩丽竞繁而兴寄都絶毎以永叹思古人常恐逶迤頺靡风雅不作以耿耿也一昨于解三处见明公咏孤桐篇骨气端翔音情顿挫光英朗练有金石声遂用洗心饬视发挥幽郁不图正始之音复覩于兹可使建安作者相视而笑解君云张茂先何敬祖东方生与其比肩仆亦以为知言也故感叹雅制作脩竹诗一篇当有知音以传示之
　　龙种生南岳孤翠郁亭亭峰岭上崇崒烟雨下微防夜闻鼯防呌昼聒泉壑声春风正淡荡白露已清泠哀响激金奏密色滋玉英歳寒霜雪苦含彩独青青岂不厌凝冽羞比春木荣春木有荣歇此节无凋零始愿与金石终古保坚贞不意伶伦子吹之学凤鸣遂偶云龢瑟张乐奏天庭妙曲方千变箫韶亦九成信蒙雕斵美常愿事仙灵驱驰翠虬驾伊郁紫鸾笙结交嬴台女吟弄升天行擕手登白日逺逰戏赤城低昻鹤舞断续防云生永随众仙去三山逰玉京
　　奉和皇帝上礼抚事述懐应制
　　大君忘自我膺运居紫宸揖让期明辟讴歌且顺人轩宫帝图盛皇极礼容申南面朝万国东堂防百神云陛旂常满天廷玉帛陈钟石和睿思雷雨被深仁承平信娱乐王业本艰辛愿罢瑶池宴来观农扈春卑宫昭夏徳尊老睦尧亲微臣敢拜手歌舞颂惟新
　　洛城观酺应制
　　圣人信恭巳天命允昭囘苍极神功被青云秘箓开垂衣受金册张乐宴瑶台云凤休徴满龙鱼杂戏来崇恩逾五日惠泽畅三才玉帛羣臣醉徽章缛礼该方覩升中禅言观拜洛廻微臣固多幸敢上万年杯
　　白帝城懐古
　　日落沧江晚停桡问土风城临巴子国台没汉王宫荒服仍周甸深山尚禹功岩悬青壁断地险碧流通古木生云际归帆出雾中川途去无限客思坐何穷
　　度荆门望楚
　　遥遥去巫峡望望下章台巴国山川尽荆门烟雾开城分苍野外树断白云隈今日狂歌客谁知入楚来
　　岘山懐古
　　秣马临荒甸登髙览旧都犹悲堕泪碣尚想卧龙图城邑遥分楚山川半入吴丘陵徒自出贤圣防凋枯野树苍烟断津楼晚气孤谁知万里客懐古正踟蹰
　　晚次乐乡县
　　故乡杳无际日暮且孤征川原迷旧国道路入边城野戍荒烟断深山古木平如何此时恨噭噭夜猿鸣入峭峡安居溪伐木溪源幽邃林岭相映有竒致焉
　　肃徒歌伐木骛檝漾轻舟靡迤随廻水潺湲泝浅流烟沙分两岸雾岛夹双洲古树连云密交峰入浪浮岩潭相映媚溪谷屡环周路迥光逾逼山深兴转幽麕鼯寒思晚猿鸟暮声秋誓息兰台策将从桂树逰因书谢亲爱千歳覔蓬丘
　　宿空舲峡青树村浦
　　的的明月水啾啾寒夜猿客思浩方乱洲浦寂无喧忆作千金子寜知九逝魂虚闻事朱阙结绶骛华轩委别髙堂爱窥觎明主恩今成转蓬去叹息复何言
　　宿襄河驿浦
　　沿流辞北渚结防宿南州合岸昏初夕回塘暗不流卧闻塞鸿断坐听峡猿愁沙浦明如月汀葭晦若秋不及能鸣鴈徒思海上鸥天河殊未晓沧海信悠悠
　　入东阳峡与李明府船前后不相及
　　东岩初解防南浦遂离羣出没同洲岛栖泊异渚濆【品彚作沿廻异渚濆】风烟犹可望歌笑浩难闻路转青山合峰廻白日曛犇涛上漫漫积浪下沄沄倐忽犹疑及差池复两分离离间逺树蔼蔼没遥氛地入巴陵道星连牛斗文孤狖啼寒月哀鸿呌断云仙舟不可见遥思坐氛氲















　　陈拾遗集巻一
　　钦定四库全书
　　陈拾遗集巻二
　　唐　陈子昻　撰
　　杂诗
　　西还至散关荅乔补阙【知之】
　　葳蕤苍梧凤嘹唳白露蝉羽翰本非匹结交何独全昔君事胡马余得奉戎旃擕手向沙塞关河缅幽燕芳歳几阳止白日屡徂迁功业云台薄平生玉佩捐叹此南归日犹闻北戍边代水不可涉巴江亦潺湲揽衣度函谷衔涕望秦川蜀门自兹始云山方浩然
　　还至张掖古城闻东军告防赠韦五【虚巳】
　　孟秋首归路仲月旅边亭闻道兰山战相邀在井陉屡鬭关月满三防虏云平汉军追北地胡骑走南庭君为幕中士畴昔好言兵白虎锋应出青龙阵几成披图见丞相按节入咸京宁知玉门道翻作陇西行北海朱旄落东归白露生纵横未得意寂寞寡将迎负劒空叹息苍茫登古城
　　度峡口山赠乔补阙知之王二无竞
　　峡口大漠南横絶界中国藂石何纷糺小山复翕赩逺望多众容逼之无异色崔崒半孤断逶迤屡廻直信关胡马冲亦距汉边塞岂伊河山险将顺休明徳物壮诚有衰势雄良易极逦迤忽而尽泱漭平不息之子黄金躯如何此荒域云台盛多士待君丹墀侧
　　题祀山烽树赠乔十二侍御
　　汉庭荣巧宦云阁薄边功可怜骢马使白首为谁雄
　　题居延古城赠乔十二
　　闻君东山意宿习紫芝荣沧洲今何在华发旅边城还汉功既薄逐胡策未行徒嗟白日暮坐对黄云生桂枝芳欲晚薏苡谤谁明无为空自老含叹负生平
　　蓟丘览古赠卢居士藏用【七首并序】
　　丁酉歳吾北征出自蓟门歴观燕之旧都其城池霸迹巳芜没【一作昧】矣乃慨然仰叹忆昔乐生邹子羣贤之逰盛矣因登蓟楼作七诗以志之寄终南卢居士亦有轩辕遗迹也
　　轩辕台
　　北登蓟丘望求古轩辕台应龙已不见牧马生黄埃尚想广成子遗迹白云隈
　　燕昭王
　　南登碣石馆遥望黄金台丘陵尽乔木昭王安在哉霸图怅巳矣驱马复归来
　　乐生
　　王道巳沦昧战国竞贪兵乐生何感激仗义下齐城雄图竟中天遗叹寄阿衡
　　燕太子
　　秦王日无道太子怨亦深一闻田光义匕首赠千金其事虽不立千载为伤心
　　田光先生
　　自古皆有死狥义良独稀奈何燕太子尚使田生【一作田光】疑伏剑诚巳矣感我涕沾衣
　　邹子
　　大运沦三代天人罕有窥邹子何寥廓谩説九瀛垂兴亡巳千载今也则无推
　　郭隗
　　逢时独为贵歴代非无才隗君亦何幸遂起黄金台【末缺】
　　初入峡苦风寄故乡亲友
　　故乡今日友欢防坐应同寜知巴峡路辛苦石尤风
　　赠赵六二首
　　囘中烽火入塞上追兵起此时边朔寒登陇思君子东顾望汉京南山云雾里
　　赤螭媚其彩婉娈苍梧泉昔者琅琊子躬耕亦慨然美人岂遐旷之子乃前贤良辰在何许白日屡頺迁道心固微密神用无留连舒可弥宇宙揽之不盈拳蓬蒿乆芜没金石徒精坚良寳委短褐闲琴独婵姢
　　答韩使同在边
　　汉家失中策胡马屡南驱闻诏安边使曾是故人谟废书怅懐古负劎许良图出关歳方晏乘障日多虞虏入白登道烽交紫塞途连兵屯北地清野备东胡边城方晏闭斥堠始昭苏复闻韩长孺辛苦事匈奴雨雪顔容改纵横才位孤空懐老臣策未获赵军租但蒙魏侯重不受谤臣诬当取金人祭还歌凯入都
　　征东至淇门答宋叅军【之问】
　　南星中大火将子涉清淇西林改微月征斾空自持碧潭去已逺瑶华折谁遗若问辽阳戍悠悠天际旗
　　万州晓发放舟乘涨逺寄蜀中亲友
　　空蒙岩雨霁烂漫晓云归啸旅乘明发犇桡骛断矶苍茫林岫转络绎涨涛飞逺岸孤烟出遥峰曙日微前瞻未能眴坐望已相依曲直多今古经过失是非还期方【一作岐方】浩浩征思日騑騑寄谢千金子江海事多违
　　赠严仓曹乞推命録
　　少学纵横术逰楚复逰燕栖遑长委命富贵未知天闻道沈防客青囊有秘篇九宫探【一作采】万象三筭极重愿奉唐生诀将知跃马年非因墨翟问空滞至龙川
　　答洛阳主人
　　平生白云志早爱赤松逰事亲恨未立从宦此中州主人亦何问旅客非悠悠方谒明天子清宴奉良筹再取连城璧三陟平津侯不然拂衣去归从海上鸥寜随当代子倾侧且沈浮
　　酬晖上人秋夜山亭有赠
　　皎皎白林秋微微翠山静禅居感物变独坐开轩屏风泉夜声絶【一作杂】月露霄光冷多谢忘机人尘忧未能整
　　酬晖上人秋夜独坐山亭有赠
　　钟梵经行罢香林坐入禅岩庭交杂树石瀬防鸣泉水月心方寂云霞思独寜知人世【旧避讳作代】里疲病得攀縁
　　酬李叅军崇嗣旅馆见赠
　　昨夜银河畔星文犯遥汉今朝紫气新物色果逢真言从天上落乃是地仙人白璧疑寃楚乌裘似入秦摧藏多古意歴览备艰辛乐广云虽覩夷吾风未春凤歌空有问龙性讵能驯寳劒终应出骊珠防见珍未及冯公老何惊孺子贫青云倘可致北海忆孙宾
　　酬晖上人夏日林泉见赠
　　闻道白云居窈窕青莲宇嵒泉流杂树石室千年古【品彚作岩泉万丈流树石千年古】林卧对轩窻山隂满庭户方释尘事劳从君袭兰杜
　　酬田逸人见寻不遇题隠居里壁
　　逰人献书去薄暮返灵台传道寻仙友青囊卖卜来闻莺忽相访题凤乆徘徊石髓空盈握金经闭不开还疑缝掖子复似洛阳才
　　东征答朝臣相送
　　平生白云意疲薾媿为雄君王谬殊宠旌节此从戎挼绳当系虏单马岂邀功孤劎将何托长谣塞上风合州津口别舎弟【至东阳步趂不及眷然有懐作以示之】
　　江潭共为客洲浦独迷津思积芳庭树心断白眉人同衾成楚越别岛类胡秦林岸随天转云峰逐望新遥遥终不见黙黙坐含嚬念别疑三月经途未一旬孤舟多逸兴谁共尔为邻
　　居延海树闻莺同作
　　边地无芳树莺声忽听新间关如有意愁絶若懐人明妃失汉宠蔡女没胡尘坐闻应落泪况忆故园春
　　李二书斋【崇嗣】
　　灼灼青春仲悠悠白日升声容何足恃荣吝坐相矜愿与金庭防将待玉书徴还丹应有术烟驾共君乘
　　题田洗马逰嵒桔橰
　　望苑长为客商山遂不归谁怜北陵井未息汉隂机
　　古意题徐令壁
　　白云苍梧来氛氲万里色问君太平世【旧避讳作代】栖泊灵台侧
　　送别出塞
　　平生闻髙义书劒百夫雄言登青云去非比白头翁胡兵屯塞下汉骑属云中君为白马将腰佩骍角弓单于不敢射天子伫深功蜀山余方隠良防何时同
　　同宋叅军之问梦赵六赠卢陈二子之作
　　晓霁望嵩岳白云半嵒足氛氲含翠微宛如瀛台曲故人昔所尚幽琴歌断续变化竟无常人琴遂两亡白云失处所梦想暧容光畴昔疑縁业儒道两相妨前期许幽报迨此尚茫茫晤言既巳失感叹情何一始忆擕手期云台与峨眉达兼济天下穷独善其时诸君推管乐之子慕巢夷奈何苍生望卒为黄绶欺铭鼎功未立山林事亦微抚孤一流恸懐旧且暌违卢子尚髙节终南卧松雪宋侯逢圣君骖驭逰青云而我独蹭蹬语黙道犹懵征戍在辽阳蹉跎草再黄丹丘恨不及白露巳苍苍逺闻山阳赋感涕下霑裳
　　和陆明府赠将军重出塞
　　忽闻天上将关塞重横行始返楼兰国还向朔方城黄金装战马白羽集神兵星月开天阵山川列地营晚风吹画角春色耀飞旌寜知班定逺独是一书生
　　同旻上人伤夀安傅少府
　　生涯良浩浩天命固谆谆闻道神仙尉懐徳遂为邻畴昔逢尧日衣冠仕汉辰交逰纷若凤词翰宛如麟太息劳黄绶长思谒紫宸金兰徒有契玉树已埋尘把臂谁无托平生固亦亲援琴一流涕旧馆几霑巾杳杳泉中夜悠悠世【旧避讳作代】上春幽明长隔此歌哭为何人
　　咏主人壁上画鹤寄乔主簿崔著作
　　古壁仙人画丹青尚有文独舞纷如雪孤飞暧似云自矜彩色重寜忆故池羣江海聨翩翼长鸣谁复闻
　　登蓟丘楼送贾兵曹入都
　　东山宿昔意北征非我心孤负平生愿感涕下霑襟暮登蓟楼上永望燕山岑辽海方漫漫边沙飞且深峨眉杳如梦仙子曷由寻击劒起叹息白日忽西沈闻君洛阳使因子寄南音
　　送魏大从军
　　匈奴犹未灭魏绛复从戎怅别三河道言追六郡雄鴈山横代北狐塞接云中勿使燕然上惟留汉将功
　　送殷大入蜀
　　蜀山金碧路此地饶英灵送君一为别凄断故乡情片云生极浦斜日隠离亭坐看征骑没唯见逺山青
　　落第西还别刘祭酒髙明府
　　别馆分周国归骖入汉京地连函谷塞川接广阳城望迥楼台出途遥烟雾生莫言长落羽贫贱一交情
　　落第西还别魏四懔
　　转蓬方不定落羽自惊山水一为别欢娱复几年离亭暗风雨征路入云烟还因北山迳【一作返】归守东陂田
　　送客
　　故人洞庭去杨栁春风生相送河洲晚苍茫别思盈白苹已堪把绿芷复含荣江南多桂树归客赠生平
　　春夜别友人二首
　　银烛吐青烟金樽对绮筵离堂思琴瑟别路绕山川明月隠髙树长河没晓天悠悠洛阳道此防在何年紫塞白云断青春明月初对此芳樽夜离忧怅有余清泠花露满滴沥宇檐虚懐君欲何赠愿上大臣书
　　遂州南江别乡曲故人
　　楚江复为客征棹方悠悠故人悯追送置酒此南洲平生亦何恨夙昔在林丘违此乡山别长谣去国愁
　　送东莱王学士【无竞】
　　寳劒千金买平生未许人懐君万里别持赠结交亲孤松宜晚歳众木爱芳春已矣将何道【一作何迩】无令白发新
　　送梁李二明府
　　负书犹在汉懐策未闻秦复此穷秋日芳樽别故人黄金装屡尽白首契逾新空羡双鳬舄俱飞向玉轮
　　送魏兵曹使巂州【得登字】
　　阳山淫雾雨之子慎攀登羌笮多珍寳人言有爱憎思酬明主惠当尽使臣能勿以王阳叹邛道畏崚嶒
　　江上暂别萧四刘三旋欣接遇
　　昨夜沧江别言乖天汉逰宁期此相遇尚接武陵洲结绶还逢育衔杯且对刘波潭一弥弥临望几悠悠山水丹青杂烟云紫翠浮终媿神仙友来接野人舟
　　送著作佐郎崔融等从梁王东征
　　金天方肃杀白露始专征王师非乐战之子慎佳兵海气侵南部边风扫北平莫卖卢龙塞归邀麟阁名
　　春晦饯陶七于江南同用风字
　　黄鹤烟云去青江琴酒同离帆方楚越渭水复西东芙蓉生夏浦杨栁送春风明月相思处应对菊花丛
　　夏日晖上人房别李防军崇嗣
　　四十九变化一十三死生翕忽黄里驱驰风雨情是非纷妄作宠辱坐相惊至人独幽鉴窈窕随昏明咫尺山河道轩窓日月庭别离焉足问悲乐固能并我辈何为尔栖皇犹未平金台可攀陟寳界絶将迎戸牖观天地阶基上窅防自超三界乐安知万里征中国要荒内人寰宇宙萦望如朝夕宁嗟蜀道行
　　遇荆州崔兵曹使宴
　　輶轩凤凰使林薮鹖鸡冠江湖一相许云雾坐交欢兴尽崔亭伯言忘释道安秋光稍欲暮歳物已将防古树苍烟断虚庭白露寒瑶琴山水曲今日为君弹
　　遇崔司议泰之冀侍御珪二使
　　谢病南山下幽卧不知春使星入东井云是故交亲惠风吹寳瑟微月忆清真凭轩一留醉江海寄情人
　　赠别崔司议冀侍御
　　有道君匡国无机余在林白云峨眉上歳晚来相寻
　　登蓟城西北楼送崔著作融入都
　　蓟楼望燕国负剑喜兹登清规子方奏单防我无能仲冬边风急云汉复霜棱慷慨竟何道西南恨失朋南山家园林木交映盛夏五月幽然清凉独坐思逺率成十韵
　　寂寥守穷巷幽独卧空林松竹生虚白阶庭懐古今郁蒸炎夏晚栋宇閟清隂轩窓交紫霭檐户对苍岑凤蕴仙人箓鸾歌素女琴忘机委人代闭牖察天心蛱蝶怜红药蜻蜓爱碧浔坐观万象化方见百年侵扰扰将何息青青长苦吟愿随白云驾龙鹤相招寻
　　秋园卧疾呈晖上人
　　幽寂旷日遥林园转清密疲疴澹无豫独坐泛瑶瑟懐挟万古情忧虞百年疾绵绵多滞念忽忽毎如失缅想赤松逰髙寻紫庭【一作白云】逸荣吝始都防幽人遂贞吉图书纷满床山水蔼盈室宿昔心所尚平生自兹毕愿言谁见知梵筵有同术八月髙秋晚凉风正萧防
　　卧疾家园
　　世【旧避讳作代】上无名子人间歳月賖纵横策巳弃寂寞道为家卧疾谁能问闲居空物华犹忆灵台友栖真隠大霞还丹奔日御却老饵云芽寜知白社客不厌青门
　　月夜有懐
　　美人挟赵瑟御月在西轩寂寞夜何乆慇懃玉指繁清光委衾枕遥思属湘沅空帘隔星汉犹梦感精魂
　　于长史山池三日曲水宴
　　摘兰借芳月祓宴坐廻汀泛滟清流满葳蕤白芷生金弦挥赵瑟玉柱弄秦筝岩榭风光媚郊原春树平烟花飞御道罗绮照昆明日落红尘合车马乱纵横
　　登泽州北楼宴
　　平生倦逰者观化乆无穷复来登此国临望与君同坐见秦兵垒遥闻赵将雄武安君何在长平事竟空且歌云曲衔酒舞薫风勿使青衿子嗟尔白头翁
　　夏日逰晖上人房
　　山水开精舍琴歌列梵筵人疑白楼赏地似竹林禅对户池光乱交轩嵒翠连色空今已寂乘月弄澄泉
　　春日登金华观
　　白玉仙台古丹丘别望遥山川乱云日楼榭入烟霄鹤舞千年树虹飞百尺桥还疑赤松子天路坐相邀
　　羣公集毕氏林亭
　　金门有遗世鼎实恣和邦黙语谁相识琴樽寄北窻子牟恋魏阙渔父爱沧江良时信同此歳晚迹难双
　　宴胡楚真禁所
　　人生固有命天道信无言青蝇一相防白璧遂成寃请室闲逾防幽庭草未暄寄谢韩安国何惊狱吏尊
　　魏氏园亭人赋一物得秋庭萱草
　　昔时幽径里荣耀杂春丛今来玉墀上消歇畏秋风细叶犹含绿鲜花未吐红忘忧谁见赏空此北堂中







　　陈拾遗集巻二
　　钦定四库全书
　　陈拾遗集巻三
　　唐　陈子昻　撰
　　表
　　为义兴公求拜扫表
　　臣祸衅所钟早日孤露坟茔莫扫松栢凋荒臣之不天实有攸咎死罪死罪昔先臣下世遗训未忘而殃罚不图家祸潜搆兄弟无故并为参商中冓之言所不可道孤臣不孝万死余责死罪死罪然臣之负谴实陷无辜吏议不明以投魑魅自泣血去国寄命南荒歴年被病再罹【再罹二字疑误】生死炎山涨海气瘴穷天戴白之老俗无闻者孤臣疲苶岂望湏臾分谓委骨穷溟饵身鱼鼈狼荒之永悲长逝不意庆云垂泽天焕宠流拂拭雾露生见白日踊跃昭泰情何以胜死罪死罪而余殃未冺凶祸荐臻亡兄济江合家沦溺嫂侄俱逝一不生存寻途未中臣妻又殒重叠亡殁契濶山川至止之日生意尽矣誓将死守陵墓没齿家园不图恩幸曲成宠章仍及题舆别驾职是恩州再造生涯天实为徳死罪死罪臣自归日浅茔庙未修荆棘荒然祭祀无主今即便祗王命逺职边夷歳月方賖拜扫何日瞻言出涕感咽崩摧伏惟陛下仁养羣生孝理天下万物咸遂各得其宜臣独向隅有以长戚伏愿天慈恺悌怜悯孤穷寛以简书之刑赐其告归之请使得骏奔西土长号北陵获申存没之悲生谒园茔之树稽颡松阙谢不睦之辜肉袒山门祈自新之路刻誓肌骨奉以周旋然后退死蛮夷沈骸粪土甘心朽灭庶无遗恨倘昊天鉴照孤诚可哀则臣之鲰生志毕今日不胜崩廹之至
　　为将军程处弼辞流表
　　粪土臣某言臣以殃衅侄搆凶逆臣合宗族诛戮以显国刑不谓天慈哀矜宥从寛典全臣骸骨生窜遐荒穷魂再造以崩以跃【中谢】臣闻忠臣事君如子事父穷痛之至则呼所亲何者君父恩深臣子恳切况臣防陛下恩遇如子于母今为子不孝为臣不忠长辞阙庭永没荒裔悲穷痛恨荼毒谁依即使朽骨埋魂长灭泉壤恳诚莫展幽翳明恩寔恐隠匿于君不尽臣节明神诛殛瞑目贻殃辄敢隳裂肝心罄竭诚恳残喘冐死期以少谢伏惟圣母神皇陛下哀怜垂察【中谢】臣闻犬马贱畜尚知主恩草木无心犹感徳化臣虽驽猥不足比人负荣懐恩能无感激臣山东孤贱朝无亲故性识愚钝材无可堪非能矫节立方饰行轨物假借名誉为时吹嘘遂得宿卫阶墀忝迹郎将勤劳莫纪尸素已多任经十有三年竟无一阶升録臣之驽劣于此可见而贪冐荣宠尚不知归陛下应天受图恢纂大业又不以臣驽钝特见褒升擢任中郎委以心膂在职未几即检校将军才逾一年又加正授未盈三歳贵显朝端宠渥隆崇莫与臣比毎刻肌骨晓夜思惟臣以何功谬私天造超羣越辈显赫明朝应由天性专愚守一守直行不负物心不愧神尽忠事君竭力养母所以圣慈幽鉴曲照恳诚宠任无疑委同亲近不然愚臣何以叨此殊恩臣凶险罪深母不终养爰初遘疾以至终亡天慈再三降医赐药酒脯珍膳继踵臣门优问殷勤若同亲戚臣之母子何徳于天子贵母荣恩礼重叠臣诚不孝至顽至嚚蒙此恩荣岂无感戴臣愚性为善不愿人知非敢自矜用为侥幸皇天后土实鉴赤心臣往任郎将之日陛下特以臣贫赐银及防臣以天恩非分矜慜赐臣懐戴之心祈恳防报遂用于天宫寺写经造像半为圣人半为老亲臣以君亲之恩所宜并报报是常理不合【合疑作令】人知自尔造成一无知者臣今日获罪不合上言寔以事君之心所宜罄尽善恶有隠恐负赤诚恐臣长没黄泉无见圣日区区之意安可不陈臣毎以陛下恩深微臣命浅尝愿湮宗灭族获报万分何图诚効未申凶孽先集逆天反道背徳辜恩汚辱门宗亏缺臣节此臣所以摧心泣血仰天号咷长负陛下之恩终无上报之日烦寃荼毒心肝以糜比者待罪幽囚以殒身碎首为奉陛下赐书示喻照察臣心所以捧戴偷生假息残喘今既蒙寛法兄弟获全投窜遐荒甘御魑魅臣之庆頼复何可言所恨亡母弃背即遭此祸几筵涂炭孤魂防防存者流离亡者哀痛含酸幽显为世【旧避讳作代】所悲应由臣不孝不忠延此祸衅以何面目将见先臣以何心顔拜辞天阙生死无措永诀于今即以某月日部勒妻子奔波就道即应死灭腐草幽泉伏愿圣母神皇陛下至尊寳神为万姓加膳天下禔福以祐苍生夀若南山永永无极
　　为宗舍人谢赠物表【三首】
　　草土臣某顿首稽颡上言今月日中使某至奉宣勅旨以臣母防赠物若干以给凶事孤臣鞠凶礼辱天赠稽颡拜命号絶迷图【中谢】孤臣不天早失父防兄弟孤藐并未成人亡母哀惸鞠育见保不坠于地以及于兹防防私门幽显为庆荣忝之望非有始圗陛下亲亲敦心末属悯臣孤贱惠降恩休孤门载昌寔始天造母子之赖以喜以惶兢兢孤臣未知攸答陛下又恢大运崇号徽章时复私臣弟兄超登显位母子光宠荣养以全岂臣单微官能及此早逝先没以为亲荣而天不祸臣延及老母号愬无及荼毒烦寃陛下降哀又见悯悼惠赐礼物过越典章生荣死哀重叠若此孤臣残喘胡顔冐徳而臣之迷塞荒谬礼经先逺之期又劳赐问有无之礼忧若家人天实为之臣复何及即此殒絶期以谢恩号咷崩鲠伏表迷塞不胜荒廹
　　第二表
　　草土臣某云云言今月日伏奉恩勅以臣亡母初七特降上宫若干人给事黄门若干人赐物若干段以给防斋事天恩过礼伏念号惶孤臣殃衅尚未殒灭荼毒如昨奄将一旬崩号无及肝心糜殒陛下慈恻哀念孤穷复忧斋祭恐有阙礼既赐束帛又降上宫恩慈再三若犹未足自国之宠贵未闻此荣草茅孤臣何以堪处不日销灭永负圣恩号泣旻天以崩以愬不胜荒廹之至
　　第三表
　　草土臣顿首稽颡言伏奉某月日恩勅以臣亡母迁祔特降勅给人夫及车牛服用物若干以防送灵柩至京祗奉恩私顿首崩殒臣未亡灭假息苫庐日月永往奄及先逺荒迷在疚不知礼仪陛下哀矜悯其不逮恐有颠沛忧及亡灵备物象设并自天赐祖载茔送又悉官供威仪在途魂魄光宠行路延伫咸以为荣孤臣穷凶何图至此天徳弥厚残喘待终泣血扶灵方灭归路号感恩造穷絶迷图不胜号噎恋恩殒絶
　　为将军程处弼谢放流表
　　臣某言臣无教训家有逆子臣合汚宗灭族以显国刑天慈哀矜放从流窜臣为庆頼巳是非图今月遂蒙天恩以臣所坐流刑特从放释穷骸枯骨一朝再生踊跃章惶再崩再殒【中谢】臣山东孤子朝无亲故性识愚鲁非有才能陛下超羣越辈崇以荣宠昔任郎将十有三年遂无涓尘一阶升录自陛下践极谬荷恩私冐宠叨荣超絶时辈从郎将检校将军才逾一年即加正授皆从宸眷非有因人宠渥隆崇莫与臣比臣之孤贱荣显知慙臣又凶殃积罪甘投魑魅孤负陛下之恩永为遐荒之肝脑涂地无以微酬岂谓天造曲矜恩及枯骨收骸沟壑返魄幽泉使魑魅穷魂重生圣日粪土残命不灭荒陬荷徳戴恩万死无报不胜感荷再生之庆
　　为人陈情表
　　臣门衰祚薄少遭险衅行年三歳严父早亡慈母鞠育衰惸相养臣又尫羸少多疾病零丁孤苦仅得成人老母悯臣孤蒙恐不负荷教诲师氏训以义方家贫无资纺绩以给束脩衣褐并出母指臣既无姊妹寡有兄弟衡门独立惟形与影母子相视惸惸靡依罹此艰虞歴二十歳臣稍以成立忝迹朝班薄禄微资始期色养私情既获母子相欢殃罚不图老母见背攀号何及泣血涟洏于时日月非宜权殡京兆歳序迁速于今某年臣本贯河东坟隧无改先人丘垄桑梓犹存亡母客居未归旧土宿草成列拱树荒凉兴言感伤增以崩咽今卜居宅兆将入旧茔明年吉辰最是良便除此之际未有克期臣谬齿王人职在驱役今歳奉使已至居延单行虏庭絶漠千里臣虽万死无答鸿恩恐先朝露有负眷知伏惟陛下仁隠自天孝思在物哀臣孤苦降鉴幽防使臣来年得营葬具斩草旧域合骨先坟保送羁魂获申子道乌鸟之志获遂私情迁窆事毕驰影奔赴虽即殒殁甘心无憾
　　谢免罪表
　　臣某言今月日司刑少卿郭某奉宣勅防以臣所犯特从放免伏对恩命魂魄飞扬【中谢】臣巴蜀微贱名教未闻陛下降非常之恩加不次之命拔臣草野谬齿衣冠臣私门祖宗幽显荣庆岂止微臣一身而已臣宜肃恭名节上答圣恩不图误识凶人坐缘逆党论臣罪累死有余辜肝脑涂地不足塞责陛下慈育之典寛再宥之刑矜臣草莱悯臣愚昧特恕万死赐以再生身首获全已是非分官服具在臣何敢安臣若贪冐宠私腼顔恩造复尘旧职以玷清猷蝼蚁微心实慙面目臣伏见西有未宾之虏北有逆命之戎尚稽天诛未息边戍臣请束身塞上奋命贼庭効一卒之力荅再生之施庶陛下威命绥服荒夷愚臣罪戾时补万一若臣获死锋镝为厉犬羊古人结草寔臣恳愿不胜大造再生荷戴之至
　　为丰国夫人庆皇太子诞表
　　臣妾某言今月日伏承轩宫载诞皇嗣克昌品物咸欢天人交庆臣妾闻圣人多子祝美于尧年螽羽宜孙称道乎周颂自非璿图配永寳祚灵长何以茂对天休光绍大业伏惟皇太后陛下星虹授祉月梦延祯余庆集于天孙荣光流于帝子玉衣方泰瑶渚增辉某窃宠中姬承恩外戚涂山之庆既裕于夏台髙禖之祠未陪于殷荐窃以黄污之品可享王庭秬之微有芳天献岂图美于丰侈信有厚于由衷敢用拟议苹蘩精诚菽藿洗心而荐窃希瑶席之珍洁意而羞以陪金鼎之实谨献食若干舆冐黩珍膳沾污象筵追用慙惶伏表悚灼
　　为乔补阙庆武成殿表
　　臣某言臣以今月日奉勅于武成殿唤臣入问骨笃禄等贼请降事臣以愚瞽得践赤墀对扬天休具奉其状天恩特赐臣温顔又降问云洛阳宫室皆隋朝营制歳月乆逺多有隳頺楼阁内殿凋落者众补一壊百无可施功唯此武成确然端立土木丹防光色如新不知何故得自如此卿之博识应知其说臣当时造次畧奏其梗槩退而再省未涉万分臣恭惟圣言缅求神象研几太极幽賛元符上以稽验神谋旁以合契防数信有至道允在于兹臣闻圣人有言曰清明在躬志气如神嗜欲将至有开必先天降时雨山川出云此盖言神应必有其物陛下至尊至神为天下主幸御羣品威统百灵宸居尊严品物昭泰自天而祐于是用宁抑臣又闻物之有灵如人之有神神之和畅则支体便利用人繁昌则物必丰茂所以见其俗知兴废之数覩其气识盛衰之由服物犹然况其大者今陛下应天受命括地登枢先飞名于秘箓终膺图于寳座今则当千载之运得一统之元帝气氤氲祚基于元命皇图幽蔼象显于天成夫以徳之休明尚被草木化之昭庆且变烟云况皇皇真君龙居其极武成合庆土木增荣独超众殿夫何足怪臣闻敬其事者必载其文美其业者必颂其徳臣所恨才非墨妙思乏笔精不能賛扬休祚歌咏圣徳臣请以此事付之史臣亿代知神万载知述伏愿天恩特垂降许
　　为程处弼庆拜洛表
　　臣某言臣粪土残魂合窜荒裔特蒙陛下施再生之徳赦万死之诛起骨九泉同列编戸臣诚万死无以上答况恩全贱命生在帝乡伏见陛下至徳配天化及草木天不爱寳洛出瑞图地不藏珍河开秘箓陛下恭承天命因顺子来建立明堂式尊显号成之匪日功若有神万国咸欢百灵同庆元正肇祚品物惟新陛下郊祭旻天总受羣瑞神灵庆戴万福攸宜斯寔旷古莫闻于今始见蠉飞蠕动莫不欢心臣以粪土穷骸不合辄同朝贺以古来大礼莫盛于今昔登封泰山七十四主明堂布政无三数君诚以陛下道冠古今恩溢天地昆虫草木犹或相欢况臣乆蒙驱策今日又拔死为生沟壑残骸而得再造遂得恭闻大礼侧听鸿名臣伏惟宇宙之中含气之类蒙恩负徳独臣最甚向非陛下慈造曲被鸿私臣已灰灭遐荒肝涂边壤岂得尚存骸骨恭闻圣庆臣所以匍匐冐死不避诛戮冀申蝼蚁之情以同鷰雀之庆然臣自惟罪累不可比人在于礼经尤宜自絶所以屏营粪土不敢先闻今既万国礼终百神庆毕昆虫鸟兽亦并欢宁故臣蝼蚁之诚始敢昧死上贺臣伏知冐礼违法罪合诛夷臣生见明时预闻嘉庆臣今即殒灭实万死为荣不胜欢踊戴贺之诚
　　为人请子弟出家表
　　臣某言臣以险衅私门不造亡父故某官先臣某早先朝露永谢休明日月不居星纪云暮伏以先臣策名委质冠带早年始自解巾即陪轩禁终于结绶累忝荣私三歴名卿职参于河海八居州牧任叨于股肱而报効莫闻零落先及启足之日露首知惭是以臣克奉诏言志期防报请以当家子弟三两人奉为髙宗大帝出家归道而孤防在疚遗属未申奉以哀号实贯心髓今者大帝登僊之忌以及兹辰先臣恳诚未效他日所以乞遂防愿敢觊天恩庶菩提之因发挥于正觉湼槃之证幽賛于宸阶先臣夙心无恨泉壤伏愿上天降鉴微诚可哀因縁获展存没交庆不胜崩廹【云云】
　　为陈御史上奉和秋景观竞渡诗表
　　臣某言伏见某月日御制秋景务余聊观竞渡故陈先作式伫来篇凡六韵天文爰降品彚咸亨金简潜开瑞图斯见臣闻白云兴咏汉逰汾水之祠黄竹申歌周舞瑶池之驾然而志崇逺辙事或劳人故文思之化未光太清之道攸阙伏惟圣母神皇陛下大虹齐圣感月含神徳茂于皇阶文明照于天下用能提玉斗挹璿衡百神景从三灵协賛青云出洛爰开受命之符赤甲荣河终御兴王之寳非穷神之至徳者其孰能与于是哉既而黄屋务闲紫极时暇洞庭张乐思接轸于轩逰妫水披图想同骖于尧辇然逺而劳物者未若近而安人动而勤巳者岂比静而神泰于是徙金跸鸣玉銮清禁林御池殿肃波神而戒事命舟子为水嬉彩鹢莲歌乍起吴江之引青龙桂檝时讴越女之风鸟逝虬惊沸珠潭而竞逐雪飞电集横玉浦而流光信可以娱乐性灵发挥文物皇欢允洽白日俄光于是奏薰风于管咏丛云于林籞帝歌爰作天藻攸彰黼帐帷宫缛文房之綉防祥云瑞景霏翰苑之荣光信探道于元苞得斯文于紫极太平允矣元首康哉方欲朝明堂之宫受羣后之瑞尊崇显号光启圣图封玉嵩丘以接千年之统泥金少室攸增万歳之规卓哉煌煌圣君之表也微臣曲学蓬户窃位兰台未闻骢马之謡非有雕龙之思鞠躬霜署谬覩于天章逖听钧台侧闻于帝乐天文尊贵不逺于下臣帝寳珍崇曲宣于近贵窃以君唱臣和固不隔于尊卑宫变商从方允谐于金石辄用斋心扣寂假翰求词将以攀日月之末光继萤爝之微照不胜【云云】
　　为朝官及岳牧贺慈竹再生表
　　臣等言臣闻天视自我民视天听自我民听故尧臣方命降震怒之灾姬圣尊仁受昭事之福先王乃以恭畏上下祗奉天人于是有昭徳塞违惩恶劝善所以明枉直正典刑一昨伏奉恩勅宣示司农卿宗晋卿所奏日者王徳寿等承使失防虐滥无辜灾感蝗虫毒痛慈竹宁歳为之饥馑甿庻以之流离寃魄防申感上彻乃降明制发徳音恤淫刑蠲虐典于是幽魂雪愤遗噍昭苏枯竹由其再生蝗虫为之韬眚防蛮动色瘴疠收氛当夭札之凶年致升平之稔歳非夫圣灵昭感天人合符何吉凶之徴报同影响天下幸甚臣等闻圣人法天所以顺物小人违道则必乱常故虞称钦明严四凶之罪鲁有仁义正两观之诛所以邦家用昌苛慝不作王某等色厉内荏心僻行坚弄措刑之文为商夷之法以讼受服同恶自尤竟招殛窜之辜允肃政刑之序今者苍鹰敛翼乳虎含牙朝廷无腹诽之忧天下有刑措之颂信可以惩残创酷诱善旌寃永清侮弄之阶共登仁夀之域臣等谬賛台阁忝守藩维寔思仰奉大猷以穆中典幸属至圣崇徳小人勿用凡在庶品实百恒欢虽成康颂声文景黙化刑清政肃曾何足云伏乞书之国经颁示天下使四方风动万国归仁垂范后昆以为世则臣无任庆抃之至
　　为赤县父老劝封禅表
　　臣闻帝功既大必昭告于上元命攸尊必升封于厚载故七十四主能恢万代之规三五六经以为百王之典伏惟陛下应天受命握纪登枢包括乾坤之灵亭毒神明之化故能开天寳阐地珍温洛所以升图荣河由其荐箓羣神既賛众瑞交驰讴歌于是大归礼乐以之咸备陛下奉顺天意允答神休垂显号以居宸建明堂而治物百寮惟允万国咸寜然则嵩岳神宗望玉銮而来禅天中僊族伫金驾而崇封实大礼之昌期膺告成之茂典况神都为八方之极太室居五岳之尊陛下垂统紫微大昌皇运报功崇徳允协神心应天顺人雅符灵望皇图盛业实在于兹臣等叨预尧封乆忘帝力窃闻圣人封禅天下所以防昌山岳成功皇夀由其配永臣等既为陛下赤子陛下又为万姓慈亲实愿上报天功下顺人望勒成嵩岳大显尊名不胜【云云】
　　为永昌父老劝追尊中山王表
　　臣闻子贵亲荣圣人典礼故姬文受命尊太王之名汉祖登宸加上皇之号而皆事美帝籍业盛昌图臣伏见中山大王道合先天功成佐命昔髙祖神尧皇帝义旗爰建大号初兴首賛皇基定策京邑用能神驱电扫应天顺人龙跃紫微光宅区夏实頼大王之徳翼成髙祖之勲开国成家犹未奉答况陛下应天受命协运披图正显位于明堂昭大明于天下功崇五帝业盛三皇可谓寳极洪名尊崇光大今者追尊之义犹阙于显陵荣亲之典未闻于帝号臣闻商周革命封杞宋之君春秋正名美虞晋之祀夫以兴王继絶尚不阙于礼经况乎大孝尊亲岂可亏于祀典臣等飡和白屋沐庆门幸为可封之人叨遇永昌之运伏见陛下则天法地崇孝临人方且示天下以事亲正皇猷以逹礼苍生之庆实頼惟新不任区区伏请上中山大王尊号逺以光祖宗之徳下以顺黎元之望
　　为百官谢追尊魏国大王表
　　臣等昨陈愚恳请上魏国大王尊号天慈恩孝降顺羣情宇宙咸欢品物知泰【云　云】臣闻一人有庆万国欢心况乎道洽奉先义光尊号伏惟圣母神皇陛下镳宫受命寳极披图以大孝而居尊勤至仁而育物用能光于四海化及万方缅惟尊祖之仪实美前王之典宸心载穆盛百辟之诚求帝册终开见千年之盛礼苍甿以之禔福皇极由其永昌凡在含灵孰不欢庆
　　为建安王献食表
　　臣谬籍葭莩叨荣圭社元戎出塞违凤扆而逾年班师入朝拜鸾闱而有日而策勋饮至频承湛露之恩献夀奉觞未申行潦之荐所以白茅微借愿享于钧台黄污菲诚思奉于瑶水谨辄献食一百轝伏知金鸡瑞鼎盈上帝之珍羞玉女行厨尽羣仙之品味以兹菲薄有陋苹蘩多慙在藻之欢窃有献芹之志所愿皇慈俯纳丹慊获申天子万年永庆南山之夀微臣百拜长承北极之恩无任诚恳之至




　　陈拾遗集巻三
　　钦定四库全书
　　陈拾遗集巻四
　　唐　陈子昻　撰
　　表
　　为李卿让本官表
　　臣某言伏奉月日恩勅依旧授臣中大夫守司农卿臣枯骨再生更蒙宠命魂魄兢越不知所图【云　云】臣实庸愚本无名节庇身公族窃轩冕之余假翼宗枝滥衣冠之末因循宠服累歴荣班素飱之责毎深効拙之勤未补横被逆贼徐敬真以私仇架祸诬臣云与叔孝逸交通逆竖狱官执法寘以极刑臣腰领之诛已甘灰粉泉壤之魄分隔幽明不图天地之恩再生枯骨日月之照曲被幽泉察臣非辜慜臣无罪不牵文法之议特垂赦宥之慈蝼蚁微躯复得全活自非陛下克明克圣至徳至仁臣之魂骸不保今日臣免死为幸岂敢期荣陛下重加宠章还臣旧职典司宗伯以睦周亲愚臣胡顔敢冐朝典况臣叔孝逸推使未廻在于愚臣更须待罪安敢私职以玷国章伏恳天恩照臣愚恳不胜感戴生荣之至
　　为陈舎人让官表
　　臣某言伏奉今月日诏书以臣为凤閤舍人荣命自天宠章非次祗奉惶越颠沛失图【中谢】臣以诸生宦不期达徒以时逢昭泰迹忝周行非有君子瑚琏之材通儒青紫之秀巳得评刑北寺执宪南台鷞鸠之政无闻骢马之荣巳极陛下天飞践阼云纪命官阳琯初开庶政惟始金章玉式允待其人如臣疲驽宜所遐弃岂图尚矜庸劣昭覩钦明任同信臣宠优时辈预叅详于诏狱叨奬渥于宸阶省已循躬实知非分陛下不以荣过其量职越其才遂欲超絶亲贤叅掌枢要司言凤綍挥翰龙池愚臣何言敢冐天造臣闻紫机务重青琐任隆位匪其人政由有阙臣才无经济识昧典章将何以光賛帝猷奉扬休命物无异议政允其中臣虽小人必知不可何况乎君子岂曰能贤伏望妙选时英旁求众议佥曰惟允以弼良图愚臣恳诚非敢饰让
　　为司刑袁卿让官表
　　臣某言伏奉某月日勅授臣某官祗拜宠光魂魄飞越【中谢】臣闻王者敬慎懋在典刑天下允平取兹廷尉茍非其任法不虚行臣本庸微名术无纪皆縁际防昭遇盛明谬得敭歴簮裾陪奉鸳鹭绸缪荣禄荏苒平时毫发之功无闻于官守素飱之责毎积于公朝何甞不悚廹惟忧夙夜祗畏而天恩方被宠命仍加复蒙玺诰之荣骤覩银章之贵永言非据稽首知慙伏惟神皇陛下恭巳受图任贤兴化方期合符皇极代理天工臣亦何人敢妨贤路伏见某官弱冠登仕早有能名毎以清白洗心不为寒温变节诚使荣加天宠职察云司必能利用文明哀矜庶狱弼成五教无借于虞臣载光三典允谐于周议愚臣暗昧不识大猷请乞以所授官让与某官庶使官允其才名不失实圣明有得人之盛愚臣无冐责之讥实在圣慈鉴非虚谬
　　为张著作谢父官表
　　臣某言臣父某守官不谨获罪自躬犯非清廉法宜不赦实由臣为子不孝使父陷刑天恩不肃严科放全首领臣得父子相见已是非圗岂谓天泽无涯更垂休命臣父子兄弟免罪从荣载惶载殒实庆实跃【中谢】臣父子凡品守道幽微天恩矜悯见垂采録叨承恩幸厠列陪臣自侍奉已来于今十有八载虽业艺无纪劳勚不闻小心恭勤庻免愆过明明昊天实昭实察不敢有二不敢有私夙夜兢兢祗惕若厉所以父母兄弟皆荷恩私叨职谬官并预供奉摩顶至趾岂足上酬愚臣兢兢实慙实悚不意臣父衰髦恃宠忘公贪润微财取犯朝宪应是臣不忠不孝事父无良廉耻不羞几谏有阙遂使陷于刑法有玷国章臣之万死无补此责刻肌刻骨泣血泣天恨负圣恩以媿朝列臣宜代父蒙罪自殒阙庭不合偷安尚求茍免诚以天波昭洗得更自新所以忍垢偷生克躬自励期効万一补过酬恩灰躯糜骨以甘心愿伏惟神皇陛下恩同父母矜照恳诚信其赤心实有罄竭【云云】
　　为资州郑使君让官表
　　臣某言伏奉月日制以臣为资州刺史恭承玺命祗拜宠章匪服知慙循荣如失【中谢】臣学慙名术才乏噐能而寳厯逢时金章坐忝题舆佐岳无展骥之庸剖竹専城阙悬鱼之化坐啸徒积主诺空慙伏惟陛下革命开基造天立极方且宏宣帝典大启皇猷而四岳观风不虚其任六条班政允属其才臣疲朽已侵循良乆昧将何式光刺举允协得人伏愿博选英才克谐佥议使人光共理政洽惟良大周之命惟新愚臣之责攸息其所让人具如别状
　　为武奉御谢表
　　臣某言伏奉某月日诏书以臣为尚食奉御肃恭休命祗拜宠章荣庆既崇慙荷交集臣才亏琢玉学昧籯金徒以席宠葭莩容光日月叨承云渥既广天工而策更恩升位非徳举无阶而进坐致于青霄有庆方来载光于朱绂臣闻瑶庭任切攸称六尚之荣玉食礼尊实总八珍之贵臣术慙縁鸖业匪豢龙将何致美琼芳式和金鼎鸿私曲被殊宠降临天命既不可违圣恩允宜祗戴循涯揣分实非所图
　　为王美畅谢兄官表
　　臣某言臣兄某前某官特蒙恩诏擢授豫州司马未及赴任即以某月日改亳州司马再三策命叨荷恩私在臣宗门实为庆幸【中谢】臣兄自解巾从仕三十余年五为县宰三迁州佐政皆通显职实恭勤直道在公有终始之节平心应物无造次之愆在于周行颇蒙推荐近属虺贞搆逆惑乱豫州诖误平人自贻枭灭陛下悯荆河之俗遭此无辜吊汝濆之人使其昭庆以为奉扬皇化者必借其才抚驭穷人者亦资其徳臣兄贞固滥承天奬迁授豫州在于天恩实为超擢今者未及赴任复降授亳州重叠承恩飜同贬降朝廷体例实亦为尤臣兄弟叨荣滥窃非防天慈改授不合冐闻但以始者承恩蒙越抽擢今有何过遂同左迁区区恳诚輙敢祈诉天泽伏愿皇慈有裕降昭奬之恩臣兄竭忠获展才之地小臣死日犹生之年
　　为金吾将军陈令英请免官表
　　臣某顿首死罪上言臣闻军政不臧春秋责帅故杨干之乱魏绛致戮所以国有明赏下无滥功臣幸以常才文武兼阙始年十八投笔从戎西逾流沙东絶沧海南征北伐无所不至席宠门绪忝迹轩墀属髙宗崇徳深仁孝理天下以臣祖父兄弟一门五人皆仗节尽忠身死王事遂超臣不次授原州都督臣时年三十二职兼五印荣絶一时皆縁此恩累忝藩翰持节统部前后八州皆居塞垣当贼冲要国之重寄莫与臣比虽无长策防戎伏胡恭守朝章保完免失属陛下大圣矜老容愚不以臣驽怯更加宠命授以青紫遣督幽州林胡搆凶王师出讨士马云集军务星繁粮馈戈甲动以亿计臣无田畴乡导之策又乏杜预度支之才空竭疲单昼夜不息以勤补拙首尾三年弥缝阙漏幸无乏张遇等不谨师律贼得乘机遂敢长驱燕陲深入赵际臣又无李牧东胡之畧实愧吴起西河之守使凶狡敓遂扰边甿论之国宪合刎颈谢罪陛下又不以臣为辜更授清边军副大总管五月恩制六月到军逆虏天亡臣又无効至于军功战籍叙勲定劳副职日浅未及精覈大兵旋斾王师献功而汉庭将军未闻辞第云中太守巳论增级今乃窃功谬赏有忝朝章忠诚殉节不昭国议实由臣身滥其职任过其才上不能允副圣心中不能匡正戎律傍招物议有紊军容臣罪何逃孰执其咎伏愿乞赐骸骨贬归私第式清朝序永覩师贞不胜惶惧　制曰卿出镇穷塞作牧蓟门虽无破阵之功终有捍城之効且膺廵警未可悬车
　　为副大总管屯营大将军谢表二首
　　臣闻玁狁不恭周王致其大戮将军失律汉将被其严刑未有逆命骄天而逋衅鼓之罚亡师沮众遂寛载社之诛伏惟天册金轮皇帝陛下肃恭上帝子育羣生万国所以宅心百蛮由是屈膝而契丹凶狡敢窃边陲毒虐生灵暴殄天物皇兵顺伐仗仁义以共行穷防奸囘凭险阻而犹鬬臣等仁亏圣略智昧诡图遂以熊罴之师挫于蛇鼠之旅诚合结缨军垒祗罪国章陛下以尧舜深仁且缓三苗之伐禹汤罪已不与万方之辜遂得齿剑余魂更参授钺之任死绥亡魄复同挟纩之恩四夷慕义以来苏三军感恩而抃舞痍疮再起俘馘是图将士同心誓雪孟明之耻殇魂共愤思抗杜囘之雠臣等殉义忘身报恩惟死不任感激庆戴【云云】
　　臣某言伏奉某月日子前赦书赦臣万死才削见任官秩还复本将军名始庆再生即荣宠命宛转踊跃感戴慙惶【中谢】臣闻凿门受律本合忘生对敌临戎殉节惟死此乃国家恒典军政严科臣妄以庸才谬叨重任不能深图逺筭馘丑摧凶以宣庙略之威永息边人之患属前军挫衂士卒奔亡臣后继驱驰战鬭交合川谷地险客主势殊步马相悬左右受敌决命争死力尽涂穷遂以貔貅之师衂于防虿之众诚宜刎首谢国杀身报恩陛下洪汤禹之仁务寛大之典愚臣同孟明之侣遂免严诛白骨再荣丹慊未冺誓将枕戈尝胆殄灭枭凶躬为士卒之先以雪殇魂之愤肝脑涂地少荅鸿私不胜荷戴再生荣幸之至
　　谢衣表
　　臣今月日千骑田楷至伏奉恩勅赐臣紫衫旱衫袴等一副臣万死枯骨垂朽蒙荣载战载殒肝心涂地【中谢】臣以驽朽叨承重任凭奉圣略诛讨元凶实合震曜天威俘斩逆首而智力浅短进退无规被王孝杰陷锋于前臣则接战于后躬先士卒苦鬭山林自辰至酉杀贼无数嵓谷峻狭车乘相阗旋被孝杰败兵囘相冲突逆贼乘便众袭臣军士卒被伤裨将多死臣决命争首陷阵摧凶日暮兵疲疮痍相半鸟散山谷人无鬭心臣独无依遂失师律即欲刎颈阵下委骨显诚实恐身死冦塲未雪国耻所以含垢忍辱图死阙庭今月六日至幽州即囚系狱户延颈戢魄唯待严刑汤镬在前分委灰土岂谓天慈矜鉴囘宪增荣以其伏锧之魂更辱赐衣之宠烦寃踊跃载兢载惶泣血尝胆誓复国雠刻骨刻肌敢忘天造不胜已死再生感戴欣跃之至
　　为建安王贺破贼表
　　臣某言今月日得辽东都督髙仇须等月日破逆贼契丹孙万斩等一十一阵露布并捉得生口一百人送至军前事三军庆快不胜踊跃臣闻天之所弃虽暴必亡人之共雠在逺弥戮况凶羯遗丑未及蝼蚁固作孽以招诛自辜恩而取灭伏惟陛下威加四海子育百蛮神尚不敢违凶狡岂能逃罪逆贼万斩等天夺其魄生自为殃仇须等谨奉庙谋逺凭国讨短兵才接羣逆销亡返风廻烟薰睛掩目此乃天威潜运神道密周岂止人谋抑由灵助今尽灭殃病婆固折股饥灾兼至凋弊日滋未加天兵应自糜烂臣训励士马今月尅行大军一临凶冦必殄献俘在即拜阙有期预喜承恩思胜庆贺
　　为河内王等论军功表
　　右金吾卫大将军兼检校洛州长史河内郡王臣懿宗加爵一等勲五转司宾卿兼羽林大将军建安郡王攸宜加爵一等勲七转臣某等言伏奉月日制书録臣等在军微功特加前件勲封嘉命聿至宠渥载优伏对慙魂殒首颠越【云　云】臣闻古者名将先士卒而后身故其功劝末世庸将穷人力以宠巳故其政乖然则箪醪投河三军告醉刓印在手万夫以离夫与众共功専巳独利成败之理兴亡继焉赏者国之大事故不可忽日者林胡搆孽敢乱燕陲陛下徴义兵诛不道天下士庻飇集星驰皆忘身忧国纾患却难至于躬先矢石血涂草莽冐艰险歴寒温气腾青云精贯白日诚亦勤矣虽则圣灵威武逆虏自灭然士卒戮力亦尽其劳今大功未酬众议犹在而臣等驽怯猥加先封臣等不能折冲边庭还师袵席今坐加茅土之赐以先将士之勤使鹖冠虎臣将何以劝今战士留滞于外府军吏咨嗟于下寮臣等胡顔敢冐天造夫赏一劝百犹恐未孚利一阻万其弊谁救爵命不可以招谤国章不可以假人伏愿天光俯廻昭发军礼请以臣等前件勋封廻授战亡人及立功将士等上以明国之大赏下以雪臣等谬功使人悦忘劳士感知死然后兵可训励贼可诛屠此诚国之元经不可茍而利者臣等不胜区区
　　为建安王谢借马表
　　臣攸宜言伏奉圣慈勅借臣廐马四匹星旗方列天马忽来祗拜恩荣抃跃兼集臣名慙白马阵昧青龙伏凭庙胜之威窃总元戎之首皇师乆露凶羯未孚方欲亲负干戈身先士卒金山深入期突厥之功玉壶遂临叨得骏之赐昔开东道今见西来感燕骨而长鸣君恩罔报向朔云而骧首蹋顿方擒坐驰千里实愧三军宠贵非图荣多增惧
　　奏白防表
　　臣某言今月日臣等令中道前军总管王孝杰进军平州十九日行次渔阳界昼有白防入营孝杰捕得笼送者身如白雪目似黄金顿目跧伏帖若无气将士同见皆谓贼降之徴臣闻防者坎精孽胡之象穿窃为盗凶贼之徒固合穴处野居宵行昼伏今白日归命素质伏辜天子之徴兆实先露自孝杰发后再有贼中信来不谋同词皆云尽灭病死亲离众溃匪朝即夕臣训兵励勇取乱侮亡昔宋尅鲜卑苍鹅入幕今圣威逺振白防投营休兆同符实如灵契凡在将士孰不欢欣执馘献俘期在不逺
　　为僧谢讲表
　　僧某言一昨预内道塲讲恩勅殊奬赐有褒称死罪死罪某实颛蒙昧于至道徒以早栖真实委质香縁遂以滥越殊私光昭宠渥日者法宫闻道讲赐承恩叨玉麈之荣预金闺之议遂得对扬真防咫尺天威徒有明恩卒无幽赞不能絶王倪之问以黙夸词息毗耶之言防通得意天休光被曲见称扬羣议允懐猥忘其陋顾揣涯分实腼心顔将何翼亮缁徒发挥极以念嘉惠怵惕惟忧载懐愚瞽而心况知愧无任惭荷之至
　　谢药表
　　臣某言伏奉中使宣勅防赐贫道药总若干味肃恭休命敬受惭惶猥以眇身叨蒙大頼室殊方丈同问疾之荣施等医王感能仁之惠虽赭鞭神授未可比其英蕤赤斧仙图固以谢其灵气方将驻兹营魄蠲彼衰疴以要上品之经将希大年之夀人微惠重荅施何阶不胜【云云】
　　为乔补阙论突厥表
　　臣某言臣以颛防叨幸近侍陛下不以臣不肖特勅臣摄侍御史监防燕然西军臣自违阙庭歴涉秋夏徙居边徼无尺寸之功臣识暗劣孤负圣明然臣乆在边隅夙夜勤灼莫不以蕃事为念俾按察之比以突厥离乱事迹参騐委曲穷问往来窃有以得其真莫不自为鲸鲵递相呑食流离残饿莫知所归臣诚愚不识事机然窃以往古之变考验于今乃知天亡防丑之时陛下收功之日然臣闻之难得易失者时也易遇难见者机也圣人所贵者去祸于未萌今陛下体上圣之资开太平之化匈奴为中国之患自上代所苦乆矣今天降其灾以授陛下万代之业在于今时臣请以秦汉以来事迹证明之伏愿陛下少留圣听寻绎省察天下幸甚臣闻始皇之时并吞六国制有天下按剑叱咤八荒犇驰然匈奴彊梁威不能服牧马河内以侵边疆始皇赫然使蒙恬将四十万众北筑长城因以逐北取其河南之地七百余里当时燕齐海岱赢粮给费徭役烦苦人以不堪故长城未毕而闾左之戍已为其患二世而亡莫不始于事边也至汉兴髙祖受命率羣雄乘利便以三十万众窘廹白登七日被围仅而获免自是歴吕太后至孝文帝单于桀骜益凌汉家文帝徒以逊词致献金帛但求其善和而已不敢有图贾谊所以哭之痛文帝以天下之盛而卑事戎狄以倒悬天下也景帝时边受其患于是汉武践阼以承六代鸿业属乎文景黙之化海内乂安太仓之粟红腐而不可食内库之钱贯朽而不可校财力雄富士马精彊忿匈奴之骄慢将报先帝之辱遂使王恢韩安国将三十万众以马邑诱单于师出徒费竟无毫发之功于是大命六师専以开边为务首尾三十余年中国骚然大受其弊至于国用不足军兴不给租及六畜筭及船车盗贼羣兴京师起乱竟不能制单于之命一日而臣服之汉宗衰残几至覆社稷也故汉武晚年厌兵革之弊乃下哀痛之诏罢轮台之逰封丞相为富民侯将以苏中国也至宣帝代罕复出师属匈奴数穷天降其祸虚闾权渠单于病死右贤王屠耆堂代立骨肉大臣自不相服又立虚闾权渠子为呼韩邪单于击杀屠耆堂诸名王贵人各自分立为五单于更相攻击以至大乱残虐死者计万亿数畜产耗减十至八九人以饥饿相燔烧以充食于是寄命无所诸名王贵人右伊秩訾且渠当户以下将兵五万稽首来降于是北方晏然靡有兵革之事直至哀平之际边人以安臣窃以此观匈奴之形察天时之变盛衰存亡之机事可见也然则匈奴不灭中国未可安卧亦明矣夫以汉祖之畧武帝之雄谋臣勇将势盛雷电穷兵黩武倾天下以事之终不能屈一王服一国宣帝承衰竭之后抚疮痍之人不敢惕然有出师之意然而未有遗矢之费而臣仆乎单于之长者其故何哉盖盛衰有时理乱有数故曰圣人修备以待时是以正天下如拾遗陛下肃恭神明徳动天地今上帝降匈奴之灾孽遗陛下之良时不以此时顺天诛建大业使良时一过强敌复兴则万代为患虽后悔之亦不及矣古语曰天与不取反受其咎今天意厚矣陛下岂可违之哉臣比在同城接居延海西逼近汉南口其碛北突厥来入者莫不一一臣所委察比者归化首尾相仍擕幼扶老已过数万然而疮痍羸惫皆无人色饥饿道死颇亦相继先九姓中遭大旱经今三年矣野皆赤地少有生草以此羊马死耗十至八九今所来者皆亦稍能胜致始得渡碛碛路既长又无好水草羊马因此重以死尽莫不掘野防食草根或自相食以活微命臣具委细问其碛北事皆异口同辞又耆老云自有九姓来未曾见此饥饿之甚今者同罗仆固都督早已伏诛为乱之元既自丧灭其余外小丑徒侵暴自贼耳本无逺图多猎葛复自相雠人被涂炭逆顺相半莫知所安囘鹘诸部落又与金州横相屠戮羣生无主号诉嗷嗷臣所以愿陛下建大策行逺图大定北戎不劳陛下指挥之间事业可致则千载之后边鄙无虞中国之人得安枕而卧者岂不在陛下断哉且匈奴为中国患非独秦汉之间臣窃惟先圣时卫公李靖盖中国之一老臣徒借先帝之威用妙胜之策当颉利可汗全盛之日因机逐便大破虏廷遂系其侯王裂其郡县将六十年于今矣使中国晏然斥堠不警书之唐史传之无穷至今天下谓之为神况陛下统先帝之业履至尊之位丑虏狂悖大乱边陲皇天遗陛下以鸿基之时陛下又得复先帝之迹徳之大者其何以加若失此机事以过徒使李靖竖子独成千载之名臣愚窃为陛下不取也伏见去月日勅令同城权置安北都防府以招纳亡叛扼匈奴之喉臣伏庆陛下见几于万里之外得制匈奴之上策臣闻隗嚣言汉光武见事于万里之外制敌应变未甞有遗今陛下超然神鉴逺照实所谓圣明之见覩于无形也臣比住同城周观其地利又博问谙知山川者莫不悉备其地东西及北皆是大碛碛并石卤水草不生突厥尝所大入道莫过同城今居延海泽接张掖河中间堪营田处数百千顷水草畜牧供巨万又甘州诸屯犬牙相接见所蓄粟麦积数十万田因水利种无不收运到同城甚省工费又居延河海多有鱼盐此可谓强兵用武之国也陛下若调选天下精兵采拔名将任以同城都防臣愚料之不用三万陛下大业不出数年可坐而取成臣比来看国家兴兵但循于常轨主将不选士卒不练徒知驱市人以战耳故临阵对防未尝不先自溃散遂使夷狄乘利轻犯国威兵愈出而事愈屈盖是国家自过计于敌耳故非小丑能有异图臣窃以为陛下今日不更为之图以激励天下忠勇但欲以今日之兵今日之将冀收功于异域建业于中兴则臣之愚蒙必以为未可得也陛下即以突厥为万代之患则臣所言愿加照察若以夷狄荒服不臣小人非所敢谏臣今监领后军某等取某月即度碛去计至某日及刘敬同谨当亲按行碛计至彼已来地形及突厥灭亡之势当审虚实续以闻奏伏愿陛下省臣此章为国大计傥万有一可中者请与三事大夫熟图议之此亦万代一时也伏愿少留圣意闲暇念之天下幸甚陛下采臣刍荛臣请执殳先驱为士卒启行横行匈奴之庭以报陛下臣死之日庶无遗恨不胜【云云】












　　陈拾遗集巻四

　　钦定四库全书
　　陈拾遗集巻五
　　唐　陈子昻　撰
　　碑文
　　昭夷子赵氏碑
　　昭夷子讳元亮字贞固汲人也本居河间世为大儒至祖掞尤博雅躭道隋徴入学士与同郡刘焯俱至京师补黎阳郡长始居汲焉有二子礼舆礼辕舆官至临颍县丞辕为校书郎并著名当代昭夷礼舆季子也元精冲懿有英雄之姿学不常师志在遐逺年二十七褐衣防洛阳天下名流翕然宗仰羣蒙以初筮求我昭夷以彀发机故蓬居穷巷轩冕结辙时世议廹阨不容其髙乃屈身泥蟠求禄下位为幽州宜禄尉到职逾歳黙然无言唯采药弹琴咏尧舜而已州将郡守穆然承风君之道标浩如也因廵田入陇山见乌支丹穴密有潜遁之意苍龙甲申歳在大梁遭命不造发痼疾而卒时年四十九呜呼哀哉天下士人闻之知与不知莫不为之垂涕盖伤其有济世之量而无长世之年夫上徳道全噐无不顺中庸以降才好则偏有张也之庄无展也之道好由也之勇缅囘也之仁侈宰予之言遗澹台之行务端木之智忘武之愚或正而不竒或达而过杂君独五味足六气和通众贤之不兼畅羣才之大适虽不至于圣道其殆庶乎故人无间言物饱其义吾甞论人事有十君得其九一不至者命也夫于戏名闻天下而不逹于堂上智周万物而不适于一人也其时欤其事欤君故人云居沙门释法成嵩山道士司马子微终南山范阳卢藏用御史中丞钜鹿魏元忠监察御史吴郡陆余庆秦州长史平昌孟诜雍州司功太原王适洛州叅军西河宋之问安定主簿博陵崔璩咸痛君中天鼎餁不食百代祀徳故老或云以为名者徳之表諡者行之迹君囊括世道位屯时艰困乎臲卼光景不耀乃共稽陟旧行考諡定名问于元蓍象曰明夷于昭夷昔叹才位不兼大运有数常哀时命而作颂云诸公以余従君之逰最久故秉翰防详叙其颂曰
　　天道宏运兮物各有时匪时不生兮匪运不成昔者元精回潏阳九滔灾大人感生尧禹恢能隂阳既和帝传家五百数终杰骜暴邪子乙提运水火革明匪贤不昌尹乃阿衡六百运徂受始淫狂西伯考元厯在躬昌匪雄不决匪谋不臧姜牙皓首实逢其良投钓指挥奄有八荒周有天下七百余年太公之后不闻大贤岂无仲尼负道周旋无势一挈无土一防然则大运之所来时哉时哉时隘业隘运巨功巨茍非其时草木为伍昭夷作颂尔又尝着汲人黙记言变化之事且曰清尔灵永宴息乎浩初
　　临卭县令封君遗爱碑
　　叙曰苍生蚩蚩其动也直盖颛防乎圣人浩浩其汲也【汲也下疑有脱误】教务王皇中乎则时至其理道之君公弼其机驭之师之非能骏尊上帝保乂黎元虽则荷天之宠析人之爵行其礼乐骤覩于中和裕其亷平载闻于謡颂我之遗爱者不从事于是耶尝试论之公名某字某渤海蓚人也昔后稷有徳于邰文王受图于镐珍符册命始自于西周珪社建侯奄荒于东土裘鼎轩冕有家代焉曾祖子绣齐颍渤海三郡太守霍州刺史隋通直郎通州刺史荣分麾盖道遇循良时雨洽于齐陈惠风被于唐楚祖徳为北齐著作郎隋扶风郡南阳县令芸扃覩奥见天下之圗石柱闻琴知君子之化父安夀皇朝尚衣直长懐州司马亳州刺史湖州刺史良二千石闻乎共理之尊肇十二州策多刺举之首公则使君第某子也冲和诞命光大含章实公侯之子孙有山河之气象明不外饰黙昭于机敏实内融养防于用晦故其廉不直物恕必由衷崇善足以利仁自彊足以从事有朋友之信焉有闺门之肃焉非夫恭人其孰能景行行之者也年始若干为国子生言从太学之逰以观先王之道某年以明经擢第解褐守恒州叅军秩满补许州司法参军许惟旧国陈实多巫君子丰明利用乎狱载以课最累加秩焉又转洺州司兵参军藂台悦服一旦成市非利噐者政以多荒公实佐之官无留事信矣乎能其理者有其任济其业者享其功我岂蒙求勿思其理某年选补临卭县令夫蜀都天府之国金城铁冶而俗以财雄弋猎田池而士多豪侈此邦之政旧难其人公按辔清途下车而宰览其谣俗永叹于良图想其风流慨然于惠化以为太上之理因人者也通变之机随时者也必使无讼不亦由吾用乎利贞夫何在物于是谋其教令肃其仪刑敬其事以顺其人正其闻以利其义以为昔者圣人之务本也在乎稼穑有稼穑然后可以养人故公之劝人也用天之道分地之利以为昔者圣人之利用也实在财货有财货然后可以聚人故公之化居也贸迁有无和其众寡以为昔者圣人之事生也谨其制度然后可以富故公之节用也饮食有节车服有数以为昔者圣人之事死也慎其防祭有防祭然后可以睦人故公之送死也葬之以礼祭之以礼以为昔者圣人之用狱也崇其法制有法制然后可以禁人故公之恤刑也唯齐非齐有伦有要夫如是者岂茍其利哉惟欲洁乎其源正乎其本慎之于谋始要之于用终将使敓矫防由是以息孤寡不糓由是以宁者哉夫然后磨之以仁琢之以义使男女异路班白不提熈乎其若春肃乎其若神然后文以礼乐以几于淳朴道岂逺乎呜呼旻天不悦降此荼毒某年以太夫人忧去职于时公之莅始逾年矣然一载考绩是用未成百姓哀惶人吏嗟怨咸云我父矣而人悴矣乡望老人前某官等五百余人或金隄之秀玉宇之英而服美于寛允严祗于教义遂走之州府诉之上官冀夺其哀摧礼终秩不谋而同者日有百数司马元公帝王之也康歌协化盛徳在人悯烝庶之求思嘉我君之懿绩以为古之借防者何以逾是哉遂用畴咨旧章允懐甿诵夺之公礼上之于文昌台非将协賛天工慰彼黎庶君子之教而日见之哉班白之老胥吏之徒又以天子在宸勤毖孝理我君云迈谁其嗣之千余人复连表诣阙投匦乞君以墨缞从事遑遑焉若有望而未至也郁陶增思寤寐永叹将欲思谟不朽想见懿徳乃相与言曰昔者君子思其人而爱其树蒙其泽则歌其诗封君之仁我无金石乎又述其行状访余以铭勒之事县丞等有弼谐之美刀笔之能永思清风叹息仁化尉安定梁慎盈知名之士也墨妙几于草圣文义总于辞雄昔仕京畿左迁此职自以为賛封君之化有日矣承封君之徳有年矣夫其忠信之教寛猛之机古之官人君其殆庶乎父老之请允矣余朅来旧国传防其实恭闻其去思而亲覩其遗爱余所备者敢博斯文犹惧后生有言以为口实河东薛稷隋内史公之孙也文章之伯而时所宗故凭其实录寄之为颂其词曰
　　天地之间有渤海焉伯宗伯谷神山在焉精气飞腾生良宰焉良宰寔生代禄代卿君逹好遗风云上征武兴察孝州郡有声陈其弓冶戴其簮缨筮仕斯邑我观贞深期髙悟絶策逺明既至肃肃其来英英临事若祭视人如婴三农慜用折狱以情轻重共用谷货以平我裳既袭我簋斯盈于惟我君张仲孝友家膺五福堂享三夀温清不违喜惧无守枯鱼衔索疾风过牖匪降自天谁执其咎棘心劬劳匪莪伊蒿彼苍不吊惟其永号借防为请惠此嗷嗷曾是奔告谓天盖髙升仙桥下赤车使者客于临卭文雅雍容观风万里谒帝九重嗟嗟其旧椎牛击钟问于子墨借翰雕龙専思君兮不返伐石登山山髙兮望逺懐车马于言告欲歌于言偃人寔去思我无愧词
　　续唐故中岳体先生潘尊师碑颂并序
　　尊师业尚冲密勤毖幽深理心事天所保惟啬絶圣弃智不耀其光故真盛防期珍图秘学性与天道不可得而闻也若乃崇标旷迹遐情逺意志摩青云蓬视紫闼髙宗毎降銮辇亲诣精庐尊师身不下堂接手而已毎叹曰大丈夫业于道不能投身霄岭灭景云林而疲疴此山以烦世主吾之过也遂欲东求蓬莱孤舟入海属天皇敦笃斯道祈欵逾深踟蹰山隅絶策未往既而金革有命镳辔遗区于戏昔姑射有神人尧轻天下崆峒有至道轩屈顺风防髙踪万古同徳何其盛哉尊师有弟子十人并仙堦之秀然鸾姿凤骨爱云松者惟颍川韩法昭河内司马子微皆禀训瑶庭密受琼室専太清之业遗下仙之俦谷汲芝耕服勤于我盖歴歳纪也始尊师受箓于茅山升王君王君受道于华阳隠君陶公陶公至子微二百歳矣而标仙骨雅似华阳夫阶真蹈防练景逰化者其必有类乎法昭等永惟尊师灵迹洞业髙深迈古而弃世往矣其若之何乃斵石幽山申颂徳其颂曰
　　观元化兮求古之列仙得瑶图与金鼎信元符之自然神与道而惟一天与人兮相连茍精守以専密必驾景而凌烟丹丘不死兮羡门弟子黄宫度世兮吾体吾体之至徳兮洵淑美冲心养和寳元始初学茅山济江水乃入华阳洞天里道逢真人升子授以寳书青台旨令守崧山玉女峯云栖穷林今五纪圣人以万几为贵而我以天下为累圣人以大尊为尊而我以天下为烦是以防居于畏垒寄遗迹于轩辕有唐髙宗兮天子之光好道乐仙思云乡千旌万骑兮翠凤凰邀我汝海兮箕山阳朝拜白茅夕紫房斋心洁意缅相望祈问玉真及玉皇何以得之受天昌黄庭中人在子身窅窅防防精【一作情】甚真去汝骄气与淫神勤能思之道自亲遂解形而遗世乘白云以上宾弟子不知其所如也乃刻石以思其人
　　汉州雒县令张君吏人颂徳碑并序
　　至哉天子在穆清之中端黙之化万国日见百姓以亲谁其昭宣令长其任也然则国有小大政有汚隆遭其和平则循理之功易值其凋瘵则革弊之业难况罹乎荐瘥救其涂炭力倍于中而功不半之则尽其仁而泽未全洽惟我府君当钦明之世承苛慝之烬辑頺靡之余遂能抚宁矜残淳耀敦懿改制立宪昭徳显仁竒迹光乎曩贤惠风穆于兹日我行千里而得一贤传曰夫用我者而岂徒哉府君姓张氏名知古盖汉少傅留侯之裔也昔留侯得沧海力士东执于秦遇黄石老人西归于汉山河钟鼎子孙保之世在关中今为宜州人也髙祖艺周恒州司马曾祖欢隋许州司马祖雄唐并州榆次令考琳原州平原令皆禀瑚琏之噐着经济之才大位不跻元徳滋茂其昭祉复袭于我府君府君体英竒之姿冲希黙之量齐敏内肃端简外融夫其孝友睦婣研几成务深断守节之固拨烦简要之能在于家邦闻其政矣起家补同州朝邑尉歴大州郑县尉左金吾卫仓曹叅军洛州洛阳主簿黄图左翊豪侠所凑赤墀佐理寔頼其能又迁雍州明堂县丞时皇帝恭黙明台清问下吏西南矜寡有词上官曰刺史沓贪而苛县令威施而忍奸宄因衅羣行敓哀哉甿黎颠在荼毒朝廷悯之帝曰俞允哉乃用勅抚此荒邑噫嘻昔者苛政未作封境保安兹都冲要襟带全蜀百濮兼错万裔之泉寳利珍货尽四海矣殆残猛聿至蟊贼内讧始于硕防之侵终屠饿狼之喙杼轴既尽郛邑殆空悲夫仲尼云苛政虐于猛虎岂猛虎而已哉我府君殷然始宣皇明恭职事廵省黄发周爰令图所以绥亡固存蠲虐去暴与百姓更始者舆人斐然乃作诵曰我有圣帝无令君遭暴昏椓惸寡纷民户流散日月曛君去来兮惠我仁百姓苏矣见阳春然不躬不亲庶民不信于是府君知人散乆矣黩于诈罔已曰未遂躬六曹之务先五美之训下官敛手牟食革心人始翕如也初官户在版图者万有五千余家歴政侵残逃者过半歳月永乆庐井湮芜蟏蛸在堂蟋蟀空叹先是有勅天下逃人归复旧业者免当年租庸公以柔逺能迩政之大端乃下令曰于戏天子诚悯斯人是用命我其讫有济若逋不及惠幽不能明吾之罪人部内有逃越他境能相率归者免一歳租及征徭若惸嫠贫寠不能自济者当别议优之其长正耆老可明喻此诚使被幽谷令既下克巳示信或有逃者引首而归公亲循寜赡理其业于是小大悦赉逺近承风四封诸道一朝景附夫负妻父戴子荷蓑提笠首尾郊郭者凡七千余家熈乎若鸿鴈之得春也既至矣则劳来之既止矣则安辑之或三年或十年旧馆巳无乔木犹在公葺屋涂室薙陌开阡为其井疆人得其居矣田畯失业农野榛荒此邦膏腴利在江浸有金鴈白鱼二水是其朝云泽麓无虞沟畛填塞公濬其涂洫川浍始通人得就畊矣流亡初复贫鞠兼半食不糊口力未赡农公又假富资贫耦耕分种助其铚刈歳以有年人得其食矣曩者征税横敓商旅不行贸迁有无防肆半絶公阜其货财交易复通日中噬嗑人得其利矣乃种树畜牧蚕鱼工贾什伯之噐车服之庸婚姻之时防祭之礼莫不尽为度数制其权衡征赋既均千室如一于是百姓允頼鼓舞而歌其歌诗凡六章题曰逃还乐其首章盖言天子之徳也其二章悯前政之虐也其三章喜公惠之至也其四章言逃还之乐也其五章美公化行而奸慝不兴也其六章善政令平均赋敛不淫也时日月防于龙厖歳功成平孟冬百嘉备烝品物咸乂府君乃稽版籍考幽明亲廵乎邦庐存问乎鳏耄黄耉稚齿山原之民乃接手赓歌迎拥马首累乎道路者以百千辈昼肆酒夜聨烛羣舞蹈咏迎途饯郊皆歌前六章庆公惠也是以封内欢康境外萌动企仰徳美有若神明府君甞因公事至成都成都之民驾肩相瞩盖籍甚其异也封人有防者庐于墓侧鞠然在疚负土成坟公亲从寮吏吊其苫蓆自是礼让行焉学校兴焉长史河南窦公旌别尚贤廉简居政以公甄理頺弊跻美中和歴政逋亡一朝狎至遂表其状奏之于阙庭属獯鬻孔亟戎车未暇郊垒既夷邦宪清穆刺史南阳张公幨帏卧理寛猛以济儒术兼优吏畏独坐人歌来暮甄综品鉴物无遗才又以公保邦乂民胜残去杀重理前秩升闻宸扆夫升闻者岂循良而已哉盖激清励贪耸善惩恶祈元嘉命优公宠章于是乡髦邦彦华发皓首或名淹玉垒家擅铜山如王马靖等若干人皆以政洽仁显功着颂宣扬金帛嘉祉不日而至至则国肥矣去则民瘠矣凡我邦族其将畴依兄弟睦亲不可以从往也筐篚玉帛不足以永贶也隔千里而不昧与百姓而长存非刻金石列图象扬懿崇耿光则颙然众情孰克慰满于是乃从旅凿巉岩自金水之山得玉玫之石农夫田妇担扛力运皆惧公往遗像莫瞻共琢之磨之议之谋之子昻时因归寜采药岐岭父老乃载酒邀诸途论府君之深仁访生祠之故事永我以典礼博我以文章夫千里一贤义者所贵今百城一理公独有之不熈其烈光以示当世则孱弱者胡以激节贪垢者曷以悛心敢因此义及甿謡而作颂曰【阙】
　　九陇县独孤丞遗爱碑
　　彭州九陇县丞独孤君有恭懿之行果毅之才临官以庄敬事而信清名苦节勤恪励躬廉而不矜利以不凂有特立之操焉在位四年无一日自倦精专力务泽潜气通天彭之人陶然大化居秩歳满单车告归邦思其仁国咏遗爱乃树碑刻石追崇厥庸既颂叹之又思福之以金仙世尊慈善万物遂贡金铸像祈祉防休悠悠之人至今称頼夫官不必贵政惟其才独孤丞上迫宰君下杂羣尉文墨教令不专在躬然力行务仁推诚爱物讴吟者不歌其宰颂议者必归于丞岂欺也哉吾每闻一言可以永宁天下者在能官人而巳茍谬其任纲维以頺感独孤丞智效一乡恵孚百里况其大者乎于戏官人哉乃作颂曰
　　于维国家建官以理得人则盛匪人则圯英英我君清节素履恭寛敏恵将顺其美礼实在躬人以知耻歳秩其暮薄言归止祁祁吏人何嗟及矣涕恋沱若遗爱罔已瞻徳树碑造真祈祉不有其恵孰能享此悠悠彭门千载有纪
　　唐故朝议大夫梓州长史杨府君碑
　　君讳越字复珪农仙掌人也其先帝髙辛氏之裔周有天下晋受其封至宣公伯乔早基杨国若乃彤弓玈矢巨鬯赤茀则礼命之乐歌之崇天王之宠光保元侯之休祉其后十六代有杨寳者天锡黄鸟授以白环若曰命君子孙世登三事迨震秉赐彪四代五公烈光昭于汉室盛徳充于海内金圭铭鼎至今为农世家也髙祖椿魏尚书右仆射开府仪同三司司徒公进位太保加侍中给后部鼓吹致仕归邑赐安车驷马传制二人可谓国之元老帝之师臣功成名遂社稷之寳曽祖思善齐通直散骑常侍祖敬通镇逺将军郑州治中卭州别驾父居同隋蒲州苪城县令皆国书旧史列于名节公即苪城府君之第二子也少而冲嶷苦节贞素家无玉帛室有琴书闻少连之风而悦之庶乎身中权行中清上以察乎道下以敦乎物不应州郡之命而有金玉之心尝叹曰以明月珠弹千仞雀吾不能也于是观寳之象心灭朶頥探金虎之爻志存幽履遂去家遁于嵩山经十余年丹山白云之志然矣属太宗文武圣皇帝初临天下物色幽人焚山牓道网罗遗逸君子若曰天下有道可以见矣于是始以角巾应命褐衣诣阙陈大道之宏誉论至公于天下帝曰俞尔言乃可底行若歳大旱用汝作霖雨今南山近塞北汉连胡石州边烽皇化未谧汝往钦哉辑乃人御乃敌以息匈奴之患始解褐授石州方山令樽俎在堂干旄在阶布大信于獯戎示折冲于袵席威名震曜乃升闻也有勅授宪台监察御史绣衣始拜珥笔升朝台阁以之生风豪贵由是敛手又勅直中书待制未几又迁秘书郎直中书省如故逰凤凰之池观蓬莱之府是天下之荣践也又转宗正寺丞歳余帝思南史之才将崇东观之美又迁起居郎加骑都尉龙朔中天子将观兵于东夷以复先帝之业凡居中者多出守旁郡是歳授公朝散大夫除冀州司马又转魏州司马同知州事于时天下雌韩而雄魏壮武而柔文公始厌承明初临外郡探究垩面犯禁崇奸欲尝朱博之能以观龚遂之政公深钩潜往英机立断短服赭裾于是乎理麟徳初兼梓州长史盖在华之南区彭之北鄙人豪俗侈政削公朘攅六国之遗昵杂三巴之奥壤公下车问俗观风立政先之礼让教以诗书抑浮窳禁蟊食至于堂叩钟磬家擅山川莫不为之节制行其典礼来暮之颂复起于斯时髙宗大帝方接千载之统升中泰山玉帛云趋朝者万国公预陪金跸侍拜瑶坛白云既封皇庆斯洽加朝散大夫余官如故东山拜命西驾未归逢太歳之临辰感殷楹之梦奠遇疾薨于官舎时年六十四呜呼哀哉遗令薄葬不藏珠玉惟孝经一巻尧典一篇昭后嗣不忘圣道即以某年月日葬于西岳习仙乡登仙里之西麓遵遗命也嗣子嘉宾等哀号泣血柴骨栾心缅惟罔极之恩思崇永锡之道以为吾丘子没无助防因季由兴叹空勤负米于是考羣圣之典探众妙之门求所以昭报幽扃赞祉防籍则云金仙慈救寳手来迎若徳崇于此则功济于彼是用归诚真谛祈祐能仁箝铁围而写容现金莲而得像遂于登仙麓茔之侧造阿弥陀像一躯坐髙三丈并象变菩萨天人毕备全金涌出众寳庄严云仙神周罗上界珠幡羽盖围绕香林所以丕显尊灵光昭惠业逹人之能事毕矣孝子之事亲终矣铭曰岩岩太岳浼浼长河歕云滃雾含灵伫和杨侯之国宛其中阿子孙瓞轩盖骈罗　四代五公自于伯起蝉聨彪懿令闻不已二十户侯三十刺史世济其荣至我君子　峩峩君子皎有令光不宠我组而括我囊洗心岩遁抗迹云翔防鸿不逺白驹在场　解其萝袂绾我墨职边徼多虞猃狁孔棘之子之往允威允徳干旄在阶烽火罢色　行行骏马绣衣之光烈烈董狐司史之良而我君子縂其徽章出同严助政穆王祥　雄魏既康郪蜀犹侈揽辔言迈题舆载理尺兵允戢乱绳攸靡天子登封拜服玉趾　大礼既毕归路迟迟歳亦秋止天不憗遗呜呼甿吏号泣涟洏曷其往矣来暮歌思防防孤子棘心哀疚永号昊天眇泣防祐莲花之国金池玉霤崇此香縁生彼秾秀　全金既涌众寳斯庄考坟其左叔茔其傍香花围绕松栢成行千秋万歳祚祉无疆
　　梓州射洪县武东山故居士陈君碑
　　君讳嗣字嗣其先陈国人也汉末沦防八代祖祗自汝南仕蜀为尚书令其后蜀为晋所灭子孙避晋不仕居涪南武东山与唐胡白赵五姓置立新城郡部制二县而四姓宗之世为郡长萧齐之末有太平者兄弟三人为郡豪杰梁武帝受禅网罗英豪拜太平为新城郡守寻加本州别驾弟太乐太蒙蒙为黎州长史都督防南梁二郡太守乐为本郡司马即君之髙祖父也生曾祖方庆好道不乐为仕得墨子五行秘书而隠于武东山生烈祖汤仕郡为主簿遇梁季防乱避世不仕生皇考广迥迥早卒君即迥之第二子也少孤而有纯徳恭已饰行一日三省家世本以清白崇徳迨君之孤素业空矣君有二兄养母以孝君顺至行同勤苦节夏不避暑冬不避寒蒸蒸服事行年四十有五入则孝出则弟谨而信泛爱众而亲仁无余力也以是不忧于道逮亲终殁春秋已髙从事不可以养矣乃辍干禄之学修养生之道山壑髙居农野永歳雅闻汉有王丹者隠居不仕家累千金以自奉田稼勤者载酒肴从乡里承化以相惩沮乃叹曰彼王丹者是为政矣奚其为为政也由是始考林泽辟良田习山书务农政天道时变地道化成丘陵泉薮星歳云物靡不用心也原田莓莓粳黍稷稷汶阳之稼如云矣春日载华歳聿其秋白露时降百谷收熟君常乘乎肩轝省农夫馈田畯刑以肃惰悦以劳勤若孙吴之用兵鸷鸟之抟击也卓彼硕田歳取十千仓库寔崇礼节恤惸寡赈穷乏九族以亲之乡党以欢之居十余年家累千金矣其邻国有媮衣食带刀剑椎埋胠箧之类鬭鸡走狗之豪莫不靡下风驯雅素曰里有仁焉吾何从也遂黜浮窳之行肃恭俭之节修孝悌饰亷耻将欲效君之素业也时年已耳顺素无经世之情林园遗老黙忘歳遂保先君武东山之故居行不由径非公事未尝至于州县也昔襄阳有厐徳公谷口有郑子真东海王霸西山吕才皆避世之人养徳退耕以求志轩冕不可得而羁忧患不可得而累逮于我君作者五人矣于戏古者至人不利茍得而不务近贵量腹而食度身而衣非其道万钟不足丰也非其荣五鼎不足饵也躬勤耕稼植其杖而耘不答子路之问者岂我君之徒与绵绵罗网防防髙鸿趯趯竹竿穆穆幽龙其与祸败之辽絶胡越哉然则两龚不免于兰焚二老不免于薇叹其近贵利耶夫上无忧悔下无饥寒含道以制嗜欲逹命以顺生死仁以爱身智以养徳俾尔耆而艾俾尔昌而炽君子保之以永夀考非我君者乎享年八十有五太歳壬辰五月十三考终厥命临终戒曰启予足启予手我闻古人有言珠玉而瘗之是暴骸于中原也古者不封不树后世圣人易之以棺椁吾不敢违圣人可具棺椁而已敛以常服坟无丘垅吾将庶几以奉先人之情也有子某等皆能祗奉遗训聿从先志长夀二年龙集癸巳某月某日载逾卜兆时吉始启殡昭告奉迁于旧茔武东山之阳礼也乡里防葬者千余人皆涕泣号慕悲纯徳之不见咸曰君子没矣仁何以名陵谷不朽匪惟颂声小子不敏谨述乡人之教词曰肃肃我祖国始于陈中裔沦防泊此江滨山川隆郁旂鼎氛氲生我君子于铄元真性孝肃悌惟仁善邻乐我耕稼忘我缙绅茫茫田薮歳也其春农人肃事君子犒勤孰为夫子植杖而耘弋者何慕鸿飞髙云楚狂惧世夷叔求仁良图终矣不考于身我异于是非隠非沦抚化随运安排屈伸天年既没长夜何辰圣逹不免宇宙同尘桐棺三寸岂我寠贫自古有礼吾从圣人嗟尔百代子子孙孙骄奢自咎天道无亲思我松栢恭俭是遵

　　陈拾遗集巻五
　　钦定四库全书
　　陈拾遗集巻六
　　唐　陈子昂　撰
　　志铭
　　府君有周文林郎陈公墓志文
　　公讳元敬字某其先陈国人也五世祖太乐梁大同中为新城郡司马生高祖方庆方庆好道徳墨子五行秘书白虎七变法隠于郡武东山生曽祖汤汤为郡主簿汤生祖通通早卒生皇考辩为郡豪杰公河目海口鷰颔虎头性英雄而志尚黙羣书秘学无所不览年弱冠早为州闾所服耆老童防见之若大宾二十二乡贡明经擢第拜文林郎属忧艰不仕濳道育徳穆其清风邦人驯致如众鸟之从凤也时有决讼不取州郡之命而信公之言四方豪杰望风景附朝庭闻名或以君为西南大豪不知深慈恭懿敬让以为徳也州将县长时或陈议青龙癸未唐厯云微公乃山栖絶谷放息人事饵云母以怡其神居十八年图天象无所不达尝宴然坐谓其嗣子子昻曰吾幽观大运贤圣生有萌芽时发乃茂不可智力图也气同万里而遇合不同造膝而悖古之合者百无一焉鸣呼昔尧与舜合舜与禹合天下得之四百余年汤与伊尹合天下归之五百年文王与太公合天下顺之四百年幽厉版荡天纪乱也贤圣不相逄老聃仲尼沦溺溷世不能自昌故有国者享年不永弥四百余年战国如糜至于赤龙之兴四百年天纪复乱羣雄奔突贤圣沦亡至于今四百年矣天意其将复周乎于戏吾老矣汝其志之太嵗巳亥年七十有四七月七日巳未隐化于私馆孤子子昻愚昧鞠然在疚不知所从乃祗驯圣人卜宅之义是嵗十月巳酉遂开拭旧茔奉寜神于此山石佛谷之中岗也铭曰
　　贤者避地邈其徃兮凤兮鳯兮谁能象兮呜呼我君怀寳不试孰知其深广兮悠悠白云自怡养兮大运不齐贤圣罔象兮南山四君不遭汉天子固亦商丘之遗壤兮
　　申州司马王府君墓志
　　君讳某字某先太原人也昔周文王有圣人之徳甲子受图至我灵王诞膺丕显太子晋得凤凰之瑞恭揖羣后上为帝宾绵绵生人作我王氏迨秦有贲剪并吞诸侯晋有浑祥功格帝室魏至慧龙为贵种矣十二代祖卓晋常山公主子也始公主汤沐邑在汾隂永嘉沦夷不及南度因树枌槚而结庐焉卒葬于长寿原至今乡有太原之号也曽祖亮周开府仪同上大将军隋信州刺史罇俎之师也祖俭隋离石郡守唐石州刺史赠岳州总管广武烈侯社稷之器也父谌唐虞部郎中荆州大都督府司马商壁鄜许冀五州刺史加银青光禄大夫泸州都督金水敏侯上柱国廊庙之才也敏侯有功于国始赐土田白茅苴之在鄠之曲因食采今为雍州人君即敏侯之元子炳灵珍粹辉采幽黄愿而以恭寛而以栗青衿闻道已光大矣天子立大学所以养贤公子齿上庠所以观国君休烈渊塞志业云翔年若干为国子生其中射防甲科解褐补吴府防军事昔呉王帝之爱子国选英寮君三徳允章六行既穆与某郡刘孝孙首光此举诵诗三百和淑其仁而醴酒不恭楚筵亦废坐除滑州録事军又转陇州録事军时乐城公刘仁轨以宰相之贵持节此州暧然推中主诺责下君提纲未几羣辖载孚公坐啸以为能也举迁汾州平遥县令其地有台骀之怪蟋蟀之人君黄鼎介中鸣琴不下钟鼓既考风俗允和帝曰良哉而格我政加朝散大夫迁岐州扶风县令昔尹翁归以文武之干缉熙此邦黄图虽寜赤丸未乂君以庚断甲距设匦投钩赭裾始绳垩面咸革丁我敏侯艰遂茹哀苫庐衔恤终纪是嵗申国不理元寮伫才制加朝请大夫授申州司马属太夫人有羸老之疾去官不之白华増勤防衣是慕至于朝盥夕膳色承欢防防斋栗蒸防不匮有若楚老莱子之为婴儿也呜呼昊天不吊降我鞠防太夫人以眉寿薨时君年巳七十二矣礼以饮酒而君絶浆虞以降哀而君泣血防防在疚栾棘其心新谷未升匪莪以殒以某年青龙癸已薨于某里第之正寝孝之终也呜呼哀哉昔圣人五十而慕先子谓之至徳今君七十二而尽其哀非敦笃允元深仁淑徳者畴能离此哉夫人农杨氏隋内史侍郎舟川公演之孙女也防有淑徳而美令仪采蘩昭华秾荷比秀至于内严阃训外匡君子麟趾以穆鸡鸣有章诚道暎公宫事宣彤管晚年以儒因未究防业惟深遂揭无生之筌将遗有漏之屣颛洁道行受莲花经理极翻三心灭不二形妄縁尽归真化防嵗在丁酉处顺而徃始我府君以悬车之嵗从负米之勤夫人亦能肃恭晨昏严祗左右夫至行莫大于孝崇义莫显乎忠君克勤于家尽力于国刑于妻子至于朝廷夫矜而不与物或有违广而无适义所以比君好谦逹礼研几成务摹其法器无不驯从其事政无不理夫用我者而岂徒哉嗟乎矜而能廉利而不凂百行允备三事不阶臧文仲其窃位与栁下恵其直道与有子四人长曰某官至武连县令先公而卒次子某等皆肃奉严训景行高山逹于家邦光于礼乐永号罔极泣血昊天始府君临终遗令薄葬墨龟未食青乌不封权殡于某所需吉兆也龙集巳亥律躔应钟金鸡鸣玉狗吠黄膓宻启丹旐徐飞始迁神于某原之阳礼也青龙在左朱凤居右双衾共封二室同穴珠玉不瘗丘陇谁传刻此金石以旌后贤
　　唐水衡监丞李府君墓志铭
　　君讳某字某赵国人也乃昔嬴楚暌孤豪杰云起广武君负霸王之畧为成安之师实欲北兴帝基南面称创雄图未展大运陵頺传云有明徳当代不显其后必有昌者自武至君二十四代矣公侯寳玉刻鼎铭钟纷纶葳防世济不冺六代祖孝伯后魏部尚书秦州都督宣城公魏之名臣载在青史曽祖某后周陜州芮城县令祖某属隋运版荡君子道消逊言遁时不显于仕拜儒林郎父某唐隆州苍溪县丞襄州荆山县尉有高才而无贵仕君钟常山之气炳漳水之灵少尚名节躬行仁义始入太学以精理见知未几进士高第拜白水县尉寻转云阳尉屈青云之资从黄绶之任虽吏道迫屑而遐情然秩满调补洛阳尉盘根利器尹守拭目迁怀州司法禄不徇荣位以行道雅尚贞逊与众趋少合洎上闻对防甲科授益州大都督府録事防军满嵗擢授水衡监丞君所居清澹仁恵为政识真之士以公辅许之而好学笃道介如石焉故位不充量缙绅高其才烈士伏其义竟不能骧首云路长鸣天衢知与不知咸皆共叹有余恨也而君浩然防顺独与化游方将幽采微精覈通变天命不祐春秋若干遘疾终于官某嵗某月安厝于某所礼也呜呼古所谓殁而不朽者有矣夫遗言余防粲然可观有子曰某痛门风之将冺惧世业之罔传乃刋石纪徳铭旌之曰
　　常山之灵和氏之英世有明徳钟此令名黄黻不贵拱璧为轻仕以道禄匪徇荣高志厉云思机入防呜呼天乎殱我国桢
　　唐故循州司马申国公髙君墓志
　　君讳某字某渤海蓚人也昔周天子命我太公受封东海钟鼎寳玉七百余年故其公侯世有国祀曽祖励字敬徳北齐朔州太行台仆射袭爵清河王改封乐安王周授开府隋授扬楚洮三州刺史我唐有命崇宠典章贞观初赠恒定并赵四州刺史埀拱中又赠特进非明徳上公孰享之哉祖宗俭字士廉皇朝太子太傅上柱国申国公食邑三千户赠司徒并州刺史永徽初赠太尉配享太宗文皇帝朝廷諡曰文献昔帝光天下公实佐之至是元勋克配清庙父慜字履行秦府军直千牛滑州刺史将作大匠金紫光禄大夫太常卿洪州都督上柱国申国公尚东阳长公主驸马都尉衣冠礼乐尽在是矣故帝乙归妹尚于中行公则驸马之元子也含章丹穴籍宠黄扉承礼训于公庭尽仪刑于士则年若干嗣封申国公十四解巾授千牛备身趋奉紫璋已有光矣秩满补海盐府左果毅都尉再迁游撃将军右帅府郎将遂升荣禁卫承宠司阶千庐之务式遵八舍之荣攸袭又授朝散大夫尚辇奉御再迁尚衣奉御属扆宫搆难巫蛊祸兴坐堂弟岐左迁循州司马苍梧南极桂海东浮是唯篁竹之区而有山夷之患永隆二年有盗攻南海广州边鄙被其灾皇帝哀洛越之人罹其凶害以公名家之子才足理戎廼命専征且令招讨【一作诗】公奉天子威令以喻越人越人来蘓日有千计公乃惟南蛮不讨之日久矣国有大命将布逺方欲巡御象林观兵海裔彼苍不吊夭我良图因追冦至广州遇疾薨于南海之旅次时年若干呜呼哀哉珠鼎之秀邦国之光负才能重书劒方将克崇旧业祗宠前人降年不长永坠厥绪呜呼哀哉夫人京兆韦氏银青光禄大夫太子詹事武阳侯琨之第某女也有淑慎之徳窈窕之贤长于公宫少习妇道年十六归于申国凤台尊閟鹊巢斯在虽珠玉翡翠职是其仪而澣濯苹蘩不改其操故我君子琴瑟友之年三十仪凤二年先公而殁其年权殡先茔呜呼哀哉始公之适南裔也夫人逝矣死生言别永怀燕越之悲旌旐同归终沦松栢之路先是公有命合葬道嵗灵榇自南海还嗣子绍等追惟永终仰遵先志粤载初元年嵗在摄提格始昭啓亡灵改卜迁祔某月日遂合葬于少陵原礼也呜呼哀哉霸山南望秦川满目紫台钟鼓方对于青春白杨丘陵独悲于夜绍等以东西之人惧冈陵之变古不树今则坟焉
　　率府録事孙君墓志铭【并序】
　　呜呼君讳防礼字过庭有唐之人也防尚孝悌不及学文长而闻道不及从事禄值防孽之灾四十见君遭防慝之议忠信实显而代不能明仁义实勤而物莫之贵陻厄贫病契濶良时养心恬然不染物累独攷性命之理庶几天人之际将期老有述死且不朽宠荣之事于我何有哉志竟不遂遇暴疾卒于洛阳植业里之客舎时年若干呜呼天道岂欺也哉而所志卒不与其遂能无恸乎铭曰
　　嗟嗟孙生见尔迹不知尔灵天竟不遂子愿俾迄用无成呜呼苍天吾欲诉夫幽明
　　故宣议郎骑都尉行曹州离狐县丞高府君墓志铭
　　君讳某字某先渤海蓚人也因仕居洛今为阳翟人昔赭鞭乘运袭炎帝之宗苍光应期承太公之防崇勋霸业光烈犹存曽祖某北齐太子中舍人赠冀州刺史青宫近侍光宠朝班皂盖追荣恩崇国礼祖钦仁隋左亲卫大都督检校秘书郎带七尺劒始游天子之阶持三寸笔终入芸香之阁父柚唐江州浔阳县令舒州怀寜县令歌之化身不下堂神明之威虫蝗避境君即懐寜府君之长子黄河一直青松万仞性惟仁孝行实温恭文义必以润身名节由其狥物唐龙朔元年有制举忠鲠君对防及第试守永州湘源县尉位卑黄绶志在清防秩满以常调补凤州黄花县丞梁竦长怀尚劳州县桓谭不乐空负琴书又转易州遂城县丞以管辂之材从赵典之任古人斯在君子居之大周革命任曹州离狐县丞春秋已高日月方出武尽美矣不得夷齐之臣文哉郁乎自邈夏商之道于是因阶秩满告老归闲闭郊扉于南野习岩居于东涧诗书琴酒以观先达之风山水丘园将为遗老之赏天授二年嵗在单阏七月二十日攷终厥命卒于陆浑县明高之山庄时年七十有二呜呼哀哉君雅尚节义素履元亨怀古人之逺图慕先贤之遗烈以为桓魋石椁非则于礼经墨翟桐棺实宜于圣典遗令薄葬务取随时即以其年十月葬于北邙山平乐之原礼也嗣子思恭孝思罔极丧制过哀思封树而缅怀恐东西而不志白楸为椁爰遵古葬之仪丹漆题封即表永年之记铭曰
　　泱泱大风其太公兮穆穆君子绍厥宗兮忠鲠察廉仕汉宫兮髙才位卑命攷终兮哀哀孤子号苍穹兮归平陵栢松桐兮
　　唐故袁州防军李府君妻清河张氏墓志铭
　　夫人清河郡东武人也昔轩辕锡弧矢崇威畏其神者三百年得其姓者十四族金貂七叶汉天子之忠臣鼎足三公晋武皇之名相孤卿玉帛世有其庸曽祖某北齐太常卿徐兖二州刺史天人之礼位掌于秩宗侯伯之尊宠优于露冕祖某隋汾阴寿春阳城三县令袭公侯之瑞屈铜墨之班士元非百里之才太丘有三台之望父某唐户部侍郎复亳建三州刺史尚书北斗始赞于南宫方岳専城终荣于独坐夫人即刺史之第若干女也禀柔成性蕴粹含章承礼训于公庭习威仪于壸则夫其窈窕之秀婉娈之姿贞节峻于寒松韶仪丽于温玉铅华不御饰环佩之容浣濯是衣勤黼黻之防自作嫔于君子主中馈于家人三千之礼不违九十之仪无慝至乃恭于奉上顺于接下仁孝以承宗祀慈恵以睦闺门则雍雍跄跄必由其道矣呜呼府君不造遘此闵防中年不图蚤世而殒青松摧折哀断女萝之心丹桂孤高终守栢舟之誓而府君食先人之徳无后生之财夫人徇黔娄之贞阙丹台之产孀居永日蓬首终年处贫素而弥坚保幽芳而不昧始府君之逝有四子焉少遭罔极之哀未奉过庭之训夫人保持名教终始礼经既朂之以义方又申之以逺大皆能率由慈训克荷嘉声箕裘之业载隆燕翼之谋不殒非夫人淑明贤懿圣善温良崇妇道之深规母仪之至范孰能昭宣令闻若斯之盛哉彼苍不忱殱我眉寿春秋若干载初元年月日遘疾终于洛州某里之私第呜呼哀哉夫人令仪有穆恵闻无喧敦雅志于诗书婉绸情于琴瑟若乃姆师酒食之仪女工纂组之繁莫不緫制清理宣懿则茂苹蘩之雅训协沼沚之芳猷古称敬姜诗云淑女论容比徳殆无以过秾华不居松扃永閟嗣子某等悲摧栾棘思结寒泉永惟同穴之仪仰遵归祔之典以大周天授二年二月日朔迁祔于袁州君之旧茔礼也合葬非古奉周公之仪墓而为坟宗仲尼之训呜呼鸳鸯之树泣于松楸鼔吹之山缅然于丘垅原陵何代铭志无文有哀黄鸟之诗遂勒青乌之兆铭曰
　　诗云淑女君子好逑懿哉令徳嘉仪聿修温容玉映峻节松楸妙心彤史洁志猷昭宣壸则恵穆苹洲共伯早逝贞姜独留防居蓬首哀深栢舟彼苍不憖此夜长幽怀南风之吹棘想北陇以同丘青春兮白日独昭昭以悠悠
　　上殇高氏墓志铭
　　维唐垂拱二年太嵗丙戌七月二十日殇子高氏卒呜呼哀哉琼敷而不玉实者有矣夫吾观颢元机化出入夭寿之数荣落之原皆一成而不易者也悲夫古人之仁懿中庸不幸短命今复见之于高子子渤海蓚人也黄州府君之防孙苑丘府君之叔子生而岐嶷实覃实华越在襁褓神明滋茂童蒙渊敏光润玉顔八嵗始教方书受甲子巳知孝悌之道诗礼之规苑丘府君钟爱之他日尝趋庭与诸儿戱神情涵泳绰然如鸿雏鹄子有青云之意也府君美之曰能光我家者此儿十五通左氏春秋及尚书渊骞之志日新宏大矣不幸享年十七遇疾而夭呜呼哀哉苑丘府君感恸哀过于礼不恨尔寿之不长惜尔器之不彰夫何昔育今也则亡呜呼吾将老矣逺尔何哉某年七月殡于家园日月云徂六载于兹矣天授二年龙集辛夘府君方大崇元域以安先兆诸子之柩皆祔焉其年一月癸夘朔十八日庚申启殡归瘗之茔礼也铭曰
　　来不可遏去不可止唯死与生由生以死于戯殇子噫何徃矣伤慈父之肝情独防防而长巳死而有知可也若其无知悲尔
　　堂弟孜墓志铭【并序】
　　君讳孜字无怠其先陈国人也六代祖太乐梁大同中为本郡大司马生五代祖方庆属梁乱始居新城郡武东山高祖汤为郡主簿生曽祖通蚤卒通生皇祖辩少习儒学然以豪英刚烈着闻是以名节为州国所服皇祖生考元爽保植先人茂徳降生于君防孤天资雄植英秀独迈性严简而尚倜傥之奇爱廉贞而不拘介独之操始通诗礼畧观史传即怀轨物之标希旷代之业故言不宿诺行不茍从率身克巳服道崇徳闺门穆穆如也乡党恂恂如也至乃雄以济义勇以存仁贞以立事毅以守节独断于心每若由巳实为时辈所高而莫敢与伦也是以乡里长防望风而靡邦国贤豪闻名而悦服方谓拂羽乔木缅升高云而遭大过栋桡而殒呜呼天降吊乎时年三十五是嵗龙集癸已有周天授二年七月卜兆不吉权殡于真谛寺之北园始以今甲午嵗献春二月巳酉朔二十五日巳酉窆于石溪山之北冈陪考坟也君家世坟垅在武东山昭穆崇封松栢列盛至君考遗令独爱石溪之冈故君从先志祔葬于此呜呼哀哉始君伯父海内之文人也含纯刚之徳高代之行每见君叹曰吾家世虽儒术传嗣然豪英雄秀济济不冺常惧后来光烈不象先风每一见尔慰吾家道实谓君有逸羣之骨防俗之标超山越壑可以骏迈也岂其夭絶丧兹良图呜呼其元命欤遭命欤天不忱欤道固谬欤大圆苍苍大方茫茫贤圣同此尔之何伤古人有言珠玉而瘗是暴骸于中原况吾家道尚俭名训未坠封树之礼吾敢过焉是用锡尔瓦木之器涂刍之灵尧舜之典忠孝之经昭示后代以安尔形铭曰我祖之葳防兮邈于陈缅遥裔兮此江濆五代崇光兮至夫君徽烈英曜兮始氛氲何意严霜兮降青春玉树摧落兮成黄尘南山无隟兮永幽沦悠悠昭代兮卜尔辰吾恸感伤兮号苍旻问之蓍防兮立兹坟乃言千载兮衣冠来臻黄头兮勿伤神
　　馆陶郭公姬薛氏墓志铭【并序】
　　姬人姓薛氏本东明国王金氏之也昔金王有爱子列食于薛因姓焉世与金氏为姻其高曽皆金王贵臣大人也父永冲有唐高宗时与金仁问归国帝畴厥庸拜左武将军姬人防有玉色发于秾华若彩云朝升微月宵映也故家人美之少号僊子闻嬴台有孔雀凤凰之事瑶情悦之年十五大将军薨遂剪髪出家学金僊之道而见寳手菩萨静心六年青莲不至乃謡曰化云心兮思淑真洞寂灭兮不见人瑶草芳兮思芬蒀将奈何兮分青春遂返初服而归我郭公郭公豪荡而好奇者也杂佩以迎之寳瑟以友之其相得如青鸟翡翠之婉娈矣华繁艶歇乐极悲来以长寿二年太嵗癸巳二月十七日遇暴疾而卒于通泉县之官舍呜呼哀哉郭公恍然犹若未亡也寳珠以含之锦衾而举之故国途遥言归未迨留殡于县之恵普寺之南园不忘真也铭曰
　　高丘之白云兮愿一见之何期哀淑人之永逝感绀园之春时愿作青鸟长比翼魂魄归来逰故国
　　唐陈州宛丘县令高府君夫人河南宇文氏墓志铭
　　夫人讳某河南郡人也昔吾君夏后氏之子霸有幽郡皇运北兴鼎国南起开寳符而帝天下抚璿玑而王中国则后周之受命武帝之云孙夫人四代祖也曽祖某失周子之封亡山阳之国虽存天子之已类咸阳布衣植徳蚤夭祖某隋朝官澧州澧阳令父某龙州司法皆承家席宠世有令名夫人贲秾华袭繁祉崇徽恵穆秀色苕荣自于防年有令仪也十四适于高府君夫其温慈恵和信肃修穆行有法度动有礼经严恪以理家人防瑟以和君子则巳含乎光大矣若乃宗庙哀敬仁孝也娣姒祗和谦顺也蠲洁酒食妇仪也黼黻黄女工也此四徳而务六亲鞶帨以文之杂佩以发之猗可以作范母仪昭宣壸则矣至于训子以睦教女以顺爱下以慈与人以让外以赞府君之徳内以光中馈之政皆日闻其进不见其退也呜呼仁而不寿生也永终永淳元年五月遇疾终于宛丘县之官舍年二十七呜呼哀哉高府君防以事罢职山茔未卜旌旐来归府君思北海之魂留东园而殡日月遂徃九嵗于兹府君方崇树先茔増封旧域以周天授二年太嵗辛夘二月癸夘启殡于东园袝于洛州某原礼也哀哉夫人雅有高行终而不忘以为厚葬非礼也是以珠玉不饰塼瓦是藏高府君聿遵其志率以薄葬于戯非古之明徳淑女金玉其光何以跻之吾忝门闾之宾覩其家道矣雍穆懿铄实有清风故叙之而未充徳也铭曰
　　夭夭桃李有华兮灼灼淑人宜家兮修睦妇道不哗兮窈窕嫔仪孔嘉兮荣采之方茂而云亡兮咨嗟
　　周故内供奉学士懐州河内县尉陈君硕人墓志铭【并序】
　　君讳该字彦表绵州显武人也其先自颍川迁蜀矣曽祖寄祖曽考永贵皆养高不仕君少好学能属文上元元年州贡进士对防高第释褐授将仕郎其明年制勅天下文儒司属少卿杨守讷荐君应词弹文律对防高第勅授茂州石泉县主簿开耀元年制举太子舍人司议郎大府少卿元知让应制荐君于朝堂对防高第勅授隆州苍溪县主簿埀拱四年又应制学综古今对防高第勅授怀州河内县尉凡歴所职皆以清廉仁爱着闻有周革命天授三年恩勅自河内追入閤供奉居未朞不幸遇疾于神都积善坊考终厥命年六十三归葬于豆图山之阳原礼也呜呼哀哉古人有云饰顔夷之行不逢青云之士而声名磨灭者有之矣呜呼陈君敦懿黙洁清温良驯道执志好学博古恂恂焉行高职卑不改其操学优禄薄不怨于天四举有道三歴下位晏如也非淳人淑士其谁能湼而不渝哉夫知命可谓君子矣好学可谓为文矣丹书不藏于勋府青史不昭于方册于戯一絶故老之口孰知夫子之贤哉某与君族人也服美其徳尚矣昔子云称李元常璩叙令伯皆没而不朽后代称之斯非若人之徒欤吾岂黙而无述其铭曰
　　訚訚君子好斯文兮缛藻鞶章潜卿云兮栖迟下位允升闻兮金署玉堂见吾君兮鸾阶鸿渐期紫氛兮钟鸣漏尽竟兰焚兮儒行墨节将何云兮恭承遗言立石文兮金刻丹书记嵗辰兮青龙甲午铭兹坟兮
　　燕然军人像铭【并序】
　　龙集丙戌有唐制匃奴五十六载盖署其君长以郡县畜之荒服頼寜古所莫记是嵗也金徽州都督仆固始桀骜惑乱其人天子命左豹韬卫将军刘敬同发河西骑士自居延海入以讨之特勅左补阙乔知之摄侍御史防其军夏五月师舎于同城方絶大漠以临瀚海君子曰兵者防器仁者恶之边人不靖厥自招咎今至尊不得已而顺伐尝闻西方之圣有能仁者防吉之业各报以直则使元恶授首羣甿不孤立无血刃荒我底定岂不在于大雄乎诸将部校佥曰允哉将军乃饬躬率士卒自古祠庙图画形容有古之弥勒像也天人备容丹青毕彩盖以昭乎景福也乃作铭曰
　　耀天兵兮征荒服絶云汉兮出极白羽饰兮青云旗箫鼓鸣兮士马悲愿左右兮浮屠道备丹青兮妙天寳功既毕兮业既成神不来兮福冥冥
　　防寞君古坟志铭【为张昌寜作】
　　神功元年龙集丁酉我有周金革道息寳鼎功成朝廷大寜天下无事皇帝受紫阳之道延访玉京羣臣从白云之游载驰瑶水笙歌入至鹄飞来时余以银青光禄大夫忝在中侍拥青旄之节陪翠鸾之旗昔子孟以奉车独随武帝昌明为御史每侍轩游比之今日未足多幸是时屡从严祀遥谒秘封尝覩众灵如云羣仙蔽日乃仰感王子晋俯接浮丘公行吹洞箫坐弄云凤窃欲邀羽袂导鸾舆求不死于金庭保长生于玉册上以尊圣寿下以息微躬因登缑山望少室寻古灵迹拟刻真容得王子晋之遗墟在永水之层曲且欲开石室营寿宫庀徒方兴畚锸攸作乃得古藏焉其藏上无封壝内有甓瓦南北长二丈二尺东西濶八尺中有古劒一长尺余铜椀一并瓦器二其器文彩怪异非虫篆雕斵所能拟也又有古五铢钱朱漆片数十枚初开时文彩可见及枨拨之应手灰灭既无年代铭志不知爵里官族验其事已曽为人所开于是抚之永懐念昔増宻始知有形必敝涉器则毁钟鼎玉帛非度世之资名位宠章为累真之府未能独立物表超世长存与日月齐光天地比夀非夫道乎防寞窅防君久幽珍藏迨此昭发岂不欲感示契奇畅灵期昔王乔古坟唯留一劒令威荒塜又叹千年起予道心在乎此仰惟圣主仁慈恩被草木阳和掩骼既昭国典至徳埋胔又在周令今此藏亏露诚感仁恻谨厯吉日恊良辰即以其年十月甲子朔具物备容还定旧圹豚鸡在奠犠罇若歆哀其铭志磨灭姓位不显乃锡之名曰冥寞君其铭曰【缺】



　　陈拾遗集巻六
　　钦定四库全书
　　陈拾遗集巻七
　　唐　陈子昻　撰
　　杂著
　　上大周受命颂表【天授九年】
　　臣子昻言臣闻昔周道昌而颂声作遂能昭配天地光烈祖宗埀之无穷永为世典伏惟神圣皇帝陛下阐极升紫图光有唐基以启周室不改旧物天下惟新皇王已来未尝覩也臣闻仲尼曰圣人吾不得而见之矣又曰舜禹之有天下而不与焉又曰凤鸟不至河不出图吾已矣夫皆伤不得见大道之行而欝悒也臣草鄙愚陋生长休明亲逄圣人又覩昌运舜禹之政河洛之图悉皆目见幸亦多矣今者凤鸟来赤雀至庆云见休气升大周受命之珍符也不稽元命探秘文采风謡挥象物纪天人之防以协颂声则臣下之过也有国彛典其可阙乎臣不揣朴固輙献神凤颂四章以言大周受命之事诚未足以润色鸿业揄扬盛美亦小臣区区丹慊之至谨輙诣洛城南门奉进尘冐旒冕伏表惭惶
　　大周受命颂【四章并序】
　　臣闻大人升阶神物绍至必有非人力所能存者上招飞鸟下动潜鱼古之元皇祗承上帝所以协人祉匹天休卓哉神明昭格上下莫不以之矣是故物有可则而道有可宗谓之文献其原上也缅哉有唐钦崇天命三祖继统品物咸章厯改元黄瑞告神皇出地轴陟天阶厯轩辕登太昊集乎初始之极以授我皇符鸟之肇开辟元台女希氏姓神功大哉莫不盛于兹日矣乃察璿玑稽寳命发防升紫图则天粲然皇文炳也非夫升光之曜魄寳之精其孰能威神皇赫赫若斯者哉是时三阶底平百揆时序天下昌矣功溥矣西土耆老欣然来称曰至哉天子恤我元元勤劳下都升闻上帝臣闻天无二日土无二主皇帝嗣武以主匕鬯岂不宜乎神皇首然廼登昆仑之台修三统观五始探命厯之纪则知元气之所造也方采钟龙象鸣凤协林黄之律以因生赐姓九月戊申朔六日巳夘朔神都耆老遐荒夷貊缁衣黄冠等万有二千余人云趋诣阙请曰臣等闻王者受命必有锡氏轩辕皇帝二十五子班为十二姓高阳氏才子二八命为十六族书云祗台徳先不距朕行然则圣人起则命厯昌必有锡氏之规臣等伏惟陛下受天之符为人圣母皇帝仁孝肃恭神明可以纂武承家以克永代陛下崇锡类埀宪章不易日月天人交际斯亦万代之一时臣等固陋不逹大道敢昧死上闻神皇穆然方御珍图谦而未许也越翌日庚辰文武百寮又与耆老夷貊道俗等五万余人守阙固请曰盖臣闻圣人则天以王顺人以昌今天命陛下以主人以陛下为毋天之丕律元命也人之大猷定姓也陛下不应天不顺人独高谦让之道无所宪法臣等何所仰则敬冐昧万死固请是时目踵昆吾有凤鸟从南方来厯端门羣鸟数千蔽之又有赤雀数百从东方来羣飞映云廻翔紫闼或止庭树有黄雀从之者又有庆云休光半天倾都毕见羣臣咸覩于是众甿云萃嚣声雷动庆天应之如响惊象物其犹神咸曰大哉非至徳孰能覩此昔唐虞之瑞逖听矣今则见也天物来圣人革时哉况凤者阳鸟赤雀火精黄雀从之者土也土则火之子子随母所以纂母姓天意如彼人诚如此陛下曷可辞之昔金琴凤凰镐京黄鸟赤氏朱鴈有吴丹鸟皆纪之金册藏之瑞府以有事也陛下若遂辞之是推天而絶人将何以训于是皇帝霈然曰俞哉此亦天授也乃命有司正皇典恢帝纲建大周之统厯革旧唐之遗号在宥天下咸与惟新赐皇帝姓曰武氏命为嗣皇崇乎绍天统物其赫胥大庭之上事已乃献颂曰
　　天命神凤降祚我周彩容有穆其仪孔休惟我有周实保天徳上帝临命纂承唐极人曰天祐有皇女希造天立极缅然猷徽赫我皇帝乃先厥微匪天之命凤鸟谁归因生锡氏革号循机岂不顺乎天而应乎人帝曰俞哉
　　右神凤章
　　翺翺赤鸟朱火之光含神之务秘帝之祥在昔甲子降祚于昌今则庚辰翩翩来翔来翔维何作我圣皇提提黄鸟载飞载扬从火之母应土之王体仁资孝类我嗣皇恭膺锡氏稽首龙章天授万年圣帝煌煌
　　右赤雀章
　　昆仑元气实生庆云大人作矣五色氤氲昔在帝妫南风既薰藂芳烂澷郁郁纷纷旷矣千祀庆云来止玉叶金柯祚我天子非我天子庆云谁昌非我圣母庆云谁光庆云应矣周道昌矣九万八千天授皇年
　　右庆云章
　　周道赫兮天宝开八方协兮万国来天人应兮雷雨作声教殷兮宇宙回璿图寳兮称万嵗神皇穆兮昆仑台
　　右甿颂章
　　国殇文一首【并序】
　　丁酉嵗三月庚辰前将军尚书王孝杰败王师于榆闗峡口吾哀之故有此作
　　天未悔祸兮炽此山戎虐老昏防兮人罹其穷帝用震怒兮言剪其防出金虎兮曜天锋扫宇宙之甲驰燕蓟之冲何士马之沸渭若云海之汹汹荆吴少年韩魏劲卒戈矛如林白羽若月且欲蹈乌丸之垒刈赤山之旗聨青丘之缴封黄龙之尸防冦猖獗奸险是凭蛇伏泥滓蚁鬭丘陵哀我将之忔勇兮无筭畧以是膺陷天井之死地属云骑以相腾短兵既接长防亦合星流飚驰树离【一作杂】山沓智无所施其巧勇不能制其怯顿金鼓之雄威沦舆尸之败业天乎哀哉矢石既尽白日頽主将巳死士卒哀徒手奋呼谁救哉含愤沉怒志未廻杀气凝兮苍云暮虎豹慓兮殇魂惧殇魂惧兮可奈何恨非其死兮弃山阿血流骨积殪荒楚思归道逺不得语降不戮兮北不诛殁不赏兮功不图岂力士之未徇诚师律之见孤重曰壮士虽死精魂用防丑尔雠不可纵我闻僵死能厉灾古有结草抗杜回茍前失之未逺傥防雠之在哉鸣呼魂兮念归来
　　祃牙文
　　万嵗通天二年三月朔日清边道大总管建安郡王某敢以牲牢告军牙之神盖先王作兵以讨有罪奸慝窃命戎夷不恭则必肆诸市朝大戮原野我皇周子育万国宠绥百蛮青云干吕白环入贡久有年矣契丹防羯敢乱天常乃蜂屯丸山豕食辽野宴安鸩毒作为欃枪天厌其防国用致讨皇帝命我肃将王诛今大军巳集吉辰叶应旄头首建羽斾前列夷貊咸威将士听誓方俟天休命为人殄灾惟尔有神尚殱乃丑召太一防雷公翼白虎乗青龙星流彗扫永清朔裔使兵不血刃戎夏大同以昭我天子之徳允乃【盱本有尔字】神之功岂非正直克明哉无纵世讐以作神羞急急如律令
　　禜海文
　　万嵗通天二年月日清边道军海运度支大使【盱本有兼字】虞部郎中正珪敢以牲酒沉浮海王之神神之聴之我国家昭列象胥恵养戎貊百蛮率职万方攸同鲜卑猖狂忘道悖乱人弃不保王师用征故有度辽诸军横海之将天子命我赢粮景从今旌甲云屯楼船雾集且欲浮碣石凌方壶袭朔裔即幽都而涨海无倪云涛洄潏孤山逺岛鸿洞天波惟尔肃恭令典导鹢首骑鲸鱼呵风伯遏天呉使苍猊不惊皇师允济攘慝剿虐安人定灾苍苍羣生非神孰赖无昏汩乱流而作神羞急急如律令
　　吊塞上翁文
　　居延【蜀本作近】海南四余百里有南骍戌【集作有古城焉】土人云是塞上翁城今为戍其基扃趾迹盖数千年也丙戌之嵗兮我征匃奴恭闻北叟兮托国此都遡叟之生日月遐迈及今来思实获心契欣问于叟何徳其愚【盱本作何徳之愚】僻居幽漠浩与世殊忘情逸马胡宁而知福谢于隣人何达而不淑丁男既存君子知复人以为极也伊懐兹土既板且筑扃禁天崇墉隍云矗今则荒秽世亦不毓其故何哉贤叟之徳登叟之堂天道何逺而兹理茫茫人代日故兮丘郭日荒防何家不归其乡【蜀本作防何为不归故乡盰本作防何家独不归其故乡】叟乎叟乎我心之伤
　　祭孙府君文
　　维年月日子昻谨以牲酒之奠致祭故延俊府折冲燕然军孙府君之灵惟君少驰英武早効成功声雄塞上名重闗中憺棱威于敌国存大节于家风既挥金而退老方饵药于仙童何昊天之不吊随大化以长终白马故人青乌送徃素车永诀黄炉谁赏絮酒盈觞魂兮尚飨
　　为建安王祭苗君文
　　维某年月日朔方道大总管建安郡王攸宜以酒馔之奠祭故壮武将军左玉钤卫中左三军营主苗君之灵君忠勇兼资戎麾夙济乌丸作逆赤羽从军方且任君先锋仍驰后劲刈鲜卑之垒摧蹋顿之师执馘献俘归受国赏何图大勋未立随命先凋永懐咨嗟情用兼恸故命酒奠告尔殇魂君其有灵歆兹薄酹鸣呼尚飨
　　祭黄州髙府君文
　　维年月日朔孙女夫某等谨以清酌庶羞之奠敢昭告于故黄州高府君之灵惟府君含徳元亨保和光大才堪济世而运属承平器允登台而命钟流落有瑚琏之寳无廊庙之资岂图大位不跻幽灵永昧尊仪潜翳三十余年殡既开黄膓巳古今青乌改卜丹旐来归窀穸即期幽明永诀某等沗承嘉恵奉事门防兴言追慕实増感咽窃惟精意以享黍稷非馨敢陈薄酹以献明灵鸣呼哀哉伏惟尚飨
　　祭韦府君文
　　维年月日左拾遗陈子昻谨以少牢清酌之奠致祭故人临海韦君之灵惟君孝友自天忠义由已有经世之畧懐轨物之量甘心苦节风雨不改常欲穷则独善其身逹则兼济天下感激遐咏邈然青云何期良防未从大运奄忽呜呼哀哉昔君梦奠之时值余寘在丛棘狱戸咫尺邈若山河话言空存白马不吊迨天网既开而宿草成列言笑无由梦寐不接永言感恸何时可忘今旄旐言归闗河方逺兴言永诀今古长辞邓攸无子天道何知洛阳旧陌拱木犹存京兆新阡孤松巳植巳矣韦生云何及矣大运之徃贤圣同尘呜呼哀哉伏惟尚飨
　　祭外姑宇文夫人文
　　维年月日朔女夫某谨以清酌嘉蔬之奠奉祭于故高氏河南宇文夫人之灵恭闻夫人有清穆之徳皓洁之行淳懿肃恭内外仰则而遗风素范蕙敷兰滋用能恵心光孚氤氲沼沚崇严壸训芬郁母仪中馈柔嘉娣姒有则岂图慈顔幽翳于今十年宰木巳拱尊灵廓然今吉辰协应幽殡方开容象如在器质巳灰改卜礼典宅兆方迁山园既列祖载行焉哀子号咷女也蝉媛终天永诀泣血流涟某谬承嘉恵预叨姻戚生事早暌送终空积窃闻精意以享黍稷非馨敢陈薄酹以献明灵伏惟夫人明神尚飨
　　祭率府孙録事文
　　维年月日朔某等谨以【云　云】古人叹息者恨有志不遂如吾子良图方兴青云自致何天道之微昧而仁徳之攸孤忽中年而颠沛从天运而长徂惟君仁孝自天忠义由巳诚不谢于昔人实有高于烈士然而人知信而必果有不识于中庸君不慙于贞纯乃洗心于名理元常既没墨妙不传君之逸翰旷代同仙岂图此妙未极中道而息懐众寳而未摅永幽泉而掩色呜呼哀哉平生知巳畴昔周旋我之数子君之百年相视而笑宛若昨日交臂而悲今焉巳失人代如此天道罔然所恨君者枉夭当年嗣子孤藐贫寠聨翩无父何恃无母惸焉呜呼孙子山涛尚在嵇绍不孤君其知我无恨泉途呜呼哀哉尚飨
　　春台引【寒食集毕宅】
　　感伤春兮生碧草之油油怀宇宙以汤汤遂登高台而写忧迟美人兮不见恐青嵗之还遒从毕公以酬饮寄林塘而一留采芳荪于北渚忆桂树于南州何云木之英丽而池馆之崇幽星台秀士月旦诸子嘉青鸟之辰迎火龙之始挟寳书与瑶瑟芳蕙华而兰靡乃掩白苹借緑芷酒既醉乐未已撃青钟歌緑水怨青春之萎絶赠瑶华之旖旎愿一见而导意结众芳之绸缪曷余情之荡瀁独青云以増愁恨三山之飞鹤忆海上之白鸥重曰羣仙去兮青春頽嵗华歇兮黄鸟哀富贵荣乐几时兮朱宫翠堂生青苔白云兮归来
　　防树歌
　　嘉锦筵之珍树兮错众防之氛氲壮瑶台之微月防巫山之朝云青春兮不可逄况蕙色之増芬结芳意而谁赏怨絶世之无闻红荣碧艶坐看歇素华流年不见君故吾思昆仑之琪树厌桃李之缤纷
　　山水粉图
　　仙图之白云兮若巫山之高丘纷羣翠之鸿溶又似蓬瀛海水之周流信夫人之好道爱云山以幽求
　　复雠议状
　　臣伏见同州下邽人徐元庆者父爽为县吏赵师韫所杀卒能手刃父讐束身归罪议曰先王立礼所以进人也明罚所以齐政也夫枕干讐敌人子之义诛罪禁乱王政之纲然则无义不可以训人乱纲不可以明法故圣人修礼理内饬法防外使夫守法者不以礼废刑居礼者不以法伤义然后能暴乱不作廉耻以兴天下所以直道而行也窃见同州下邽人徐元庆先时父为县吏赵师韫所杀元庆鬻身庸保为父报讐手刃师韫束身归罪虽古烈者亦何以多诚足以激清名教旁感忍辱义士之靡者也然按之国章杀人者死则国家画一之法也法之不二元庆宜伏辜又按礼经父讐不同天亦国家劝人之教也教之不茍元庆不宜诛然臣闻昔刑之所生本以遏乱仁之所利盖以崇徳今元庆报父之仇意非乱也行子之道义能仁也仁而无利与乱同诛是曰能刑未可以训元庆之可显宥于此矣然邪由正生理必乱作昔礼防至宻其弊不胜先王所以明刑本实由此今傥义元庆之节废国之刑将为后图政必多难则元庆之罪不可废也何者人必有子子必有亲亲亲相讐其乱谁救圣人作始必图其终非一朝一夕之故所以全其政也故曰信人之义其政不行且夫以私义而害公法仁者不为以公法而徇私节王道不设元庆之所以仁高振古义伏当时以其能忘生而及于徳也今若释元庆之罪以利其生是夺其徳而亏其义非所谓杀身成仁全死无生之节也如臣等所见谓宜正国之法寘之以刑然后旌其闾墓嘉其徽烈可使天下直道而行编之于令永为国典谨议
　　为建安王誓众词
　　诸总管部将旗长队正各聴命夫圣人用兵以讨有罪姧慝窃命戎夷不恭则必肆诸市朝大戮原野我皇周子育万国宠绥百蛮遐荒戎狄莫不率职兵屯甲聚非欲劳人盖逆不可纵乱不可长所以屈巳推毂埀涕泣辜诚恐苍生颠坠涂炭今契丹凶羯敢乱天常为封豕长蛇荐食上国玉帛皮币弃而不贡名器正朔僭而有谋乃将绐神虐人暴殄天物故皇帝命我肃将王诛今大师巳集方将问罪公等诸将及士卒巳上须各严职事肃恭天命契丹凶贼本为中国奴隶昏狂不道劳我师徒今与公等及士卒久勤干戈冐犯霜露夫四郊多垒士大夫之耻蕞尔凶狡一劒可屠况皇帝义兵克期诛剪此犹泰山压鸿毛在炉今日之伐须如雷霆之震虎豹之撃搴旗斩馘扫孽除凶上以摅至尊之愤下以息边人之患鼓以作气旗以应机公等各宜戮力务当其任若能奋不顾命陷坚摧锋金紫玉帛国有重赏若进退留顾向背失机斧严诛军有大戮各宜勉励无犯典刑
　　金门饯东平序
　　昔者汉朝卿士供帐饯于东都晋国名贤倾城祖于西郊虽时称盛观而人非帝族东平紫防英胄朱邸天人蕴岐嶷之瓌姿得山河之寳气刘君爱士常致礼于幽人曹植论文每交欢于数子属銮舆拜日来朝太室之前玉检停刋言返章华之路羣公以眷深王粲思邀祖道之欢下走以遇重荀慈谬奉芳筵之醴于时青阳二月黄鸟羣飞残霞将落日交晖逺树与孤烟共色江山万里然荆楚之涂城邑三春去矣伊瀍之地既而朱轩不驻緑盖行遥琴罇之清防巳疲珠玉之芳言未赠请各陈志以序离
　　梁王池亭宴序
　　子昻少防白屋未歴朱门闻王孙之防空懐春草见公子之兴每隔青霄弋阳公座辟青轩饰开朱邸金筵玉瑟相邀北里之欢明月琴樽即对西园之赏鄙人幽介酒醴知惭王子爱才文章见许白日巳驰欢娯难恃平生之乐其在兹乎
　　薛大夫山亭宴序
　　夫贫贱之交而不可忘珠玉满堂而不足贵闭门无事对黄巻以终年高论不疲逄故人而永夜薛大夫其人也下官昔承顔色早防车骑之知晚接恩光不异平津之旧蔡邕书史许以相资张载文章见称于代尔其华堂别业秀木清泉去朝廷而不遥与江湖而自逺名流不杂既入芙蓉之池君子有邻还得芝兰之室披翠微而列坐左对青山俯盘石而开襟右澄流水斟緑酒弄清索皓月而按歌追凉风而解带谈高趣逸体静心闲神而临云思飘飘而寓物林轩寂寞星汉纵横思欲埀汗漫而羣游与真精而合契欢穷兴洽乐徃悲来怅鸾鹤之不存哀鷞鸠之久没徘徊永叹慷慨长怀东方明而毕升北阁曙而天云静悲夫向之所得巳失于无何今之所游复羁于有物诗言志也可得闻乎
　　送中岳二三真人序【时龙集乙未十二月二十日】
　　夫爱名山歌长徃世有之矣放身霄岭宴景云林卑俗不可得而闻时士不可得而见则吾欲高视终古一笑昔人嵩山有二仙人自浮丘公王子晋上朝玉帝遗迹金坛凤箫悠悠千载无响吾每以是临霞永慨抚膺叹息常谓烟驾不逢羽人长徃去嚣世走青云登玉女之峯窥石人之庙见司马子微冯大和霓裳然壑独立真朋羽防金浆玉液则有杨仙翁黙洞天贾上士幽栖牝谷玉笙吟凤瑶衣驻鹤方且迷轩辕之驾期汗澷之游吾亦何人躬接兹赏实欲执青节从白蜺陪饮昆仑之庭观化元之府宿心遂矣骨甘焉岂知琼都命浅金格道微攀倒景而迷途顾中峯而失路尘荣俗累复汩吾和仙人真侣永幽灵契翳青芝而延伫遥防何期结丹桂而徘徊逺心空絶紫烟去黄庭极仰寥廓而无光视寰区而寡色悠悠何徃白头名利之交咄咄谁嗟运盛衰之感始知杨朱岐路墨翟素丝尚平辞家而不归鲍焦抱木而枯死可以恸可以悲古人之心吾今得之也
　　送著作佐郎崔融等从梁王东征序
　　古者凉风至白露下天子命将帅训甲兵将以外威荒戎内辑中夏时义逺矣自我大君受命百蛮蚁伏匈奴舎蒲桃之宫越裳重翡翠之贡虎符不发象译攸同实欲高议灵台偃伯天下而林胡遗孽蓬乱边甿驱蚊蚋之师忽雷霆之伐乃窃海裔弄燕陲皇帝哀北鄙之人罹其辛螫以东征之义降彼偏禆犹恐威令未孚亭塞仍梗乃谋元帅命佐军得朱邸之天人乃黄阁之元老庙堂授凿门申命建梁国之旌旗吟汉庭之箫鼓东向而拜北道长驱蜺旄羽骑之殷戈飜落日突鬓防轮之勇剑决浮云方且猎九都穷踏顿存肃慎吊姑余彷徨赤山巡御日域以昭我王师恭天讨也嵗七月军出国门天晶无云朔风清海时比部郎中唐奉一考功员外郎李逈季著作佐郎崔融并防帷幕之宾掌书记之任燕南怅别洛北思懽顿旌节而少留倾朝廷而出饯永昌丞房思衣冠之秀乃张蕙圃席兰堂环曲榭罗羽觞写中京之望纵亭之赏尔乃投壶习射愽奕观兵镗金铙戞瑶琴歌易水之慷慨奏闗山以徘徊頽阳半林微隂出座思长风以破浪恐白日之蹉跎酒中乐酣防劒起舞则已气横辽碣志扫獯戎抗手何言赋诗以赠
　　送吉州杜司户审言序
　　嗟夫徳则有隣才不必贵昔有耕于岩石而名动京师词感帝王乃位升武骑夫岂不遭昌运哉盖时命不齐奇偶有数当用贤之世贾谊窜于长沙居好文之朝崔骃放于辽海况大圣提象羣臣守规杜司户炳灵翰林研几策府有重名于天下而独秀于朝端徐陈应刘不得劘其垒何王沈谢适足靡其旗而载笔下寮三十余载秉不羁之操物莫同尘含絶唱之音人皆寡和羣公爱祢衡之俊留在京师天子以桓谭之非谪居外郡苍龙阉茂扁舟入呉告别千秋之亭廻棹五湖之曲朝廷相送驻旌盖于城隅之子孤游淼风防于天际白云自出苍梧渐逺帝台半隠坐隔丹霄巴山一望魂断渌水于是邀白日借青苹追潇湘之游寄洞庭之乐呉歈楚舞右琴左壶将以缓燕客之心慰越人之思杜君乃挟琴起舞抗手高歌哀皓首而未遇恐青春之蹉跎且欲擕幽兰结芳桂潄石泉以节味咏商山以卒嵗返耕饵术吾将老焉羣公嘉之赋诗以赠凡四十五人具题爵里
　　冬夜宴临卭李録事宅序
　　下官游京国久矣接轩裳众矣池台钟鼓虽有防于终朝琴酒管未穷欢于永夕岂非殊我亲爱异我风謡而使临台有懐闻乐増叹者也何功曹旧州耆老迹尚于沉冥李録事吾土贤豪义多于游侠高轩置酒甲第迎宾丝竹纷于绮窓琅玕盛于雕俎楼台若画临故国之城池轩盖如云总名都之车马于是乗兴自此而游安得不放意留欢遗老忘死金壶漏晚银烛花微北林之烟月无光南浦之星河向曙赤车使者下官虽谢于古人锦里名家羣公岂慙于昔彦我之怀矣实在于斯同赋一言俱为四韵
　　忠州江亭喜重遇吴军见牛司仓序
　　日月交分春秋代谢昔嵗居单阏适言别于兹都今龙集昭阳复相逄于此地山川未改容貎俱非叙名宦而犹嗟问乡闗而不乐云天遂解琴酒还开新交与旧识俱欢林壑共烟霞对赏江亭逈瞰罗新树于阶基山榭遥临列羣峯于户牖尔其丹藤緑篠俯映长筵翠渚洪澜交流合座神融兴洽望直情高觉清溪之仙洞不遥见苍海之神山乍出既而行舟有限嗟此防之难留别日无期叹分岐之易逺徘徊北渚惆怅南津江陵之道路方賖巴徼之云山渐异嗟乎离言可赠所愿保于千金别曲何謡各请陈于五字
　　晖上人房饯齐少府使入京府序
　　永淳二年四月孟夏东海齐子宦于此州虽黄绶位轻而青云器重故能委邦君而坐啸屈刺史而知名属乎銮驾巡方诸侯纳贡将欲对扬天子命我行人执玉帛而当朝拥騑骖而戒道指途河渭发引岷嵎粤以丙丁之日次于晖公别舍盖言离也尔其岩泉列坐竹树交筵吐青霭于轩窓栖白云于左右参差池榭乱山水之清隂缭绕阶庭杂峯崖之异势入禅林而避暑肃风景于中庭开水殿而追凉彻氛埃于户外瑶琴合奏翠斚时行谭窈窕于天人极留连于晷刻既而欢乐极良辰征攀白日而不廻唱浮云而告别山光黯黯凝緑树之将曛岚气沉沉结苍云而遂晚虽同交未阻风月可留岐路方乖闗山成恨嗟乎朝廷子入期富贵于崇朝林岭吾栖学神仙而未毕青霞路絶朱绂途遥言此防之何时愿相逢而谁代永怀千古岂知仁者之交凡我三人盍崇不朽之迹斯文未丧题之此山同防六韵云尔
　　春晦饯陶七于江南序
　　蜀江分袂巴山望别南津坐恨叹仙帆之方遥北渚长懐见离亭之欲晩白云去矣黄鹤何之杨栁青而三春暮我之懐矣能无赠乎同赋一言俱题四韵
　　夏日晖上人房别李军序
　　考察天人旁罗变动东西南北贤圣不能定其居寒暑晦明隂阳不能革其数莫不云离雨散奔驰于宇宙之间宋逺燕遥泣别于闗山之际自古然矣李防军白云英胄紫气仙人爱江海而高寻顿风尘而未息来从许下月旦出于龙泉言入蜀中星文见于牛斗野亭相遇逆旅承欢谢鲲之山水暂开乐广之云天自乐思道林而不见怅若有亡诣祗树而从游众然旧欵高僧展袂大士临筵披云路之天书坐琉璃之寳地帘帷后辟拂鹦鹉之香林栏槛前开照芙蓉之緑水讨论儒墨探览真觉周孔之犹述知老庄之未悟遂欲高攀寳坐伏奏金仙开不二之法门观大千之世界欢娯恍晚离别行催红霞生而白日归青气凝而碧山暮骊歌断引抗手将辞江汉浩浩而长流天地居然而不动嗟乎色为何色悲乐忽而因生谁去谁来离防纷而妄作俗之迷也不亦烦乎各述所懐不拘章韵
　　秋日遇荆府崔兵曹使防序
　　若夫尊卑位隔荣贱途分使卿士大夫倚轩裳而傲物山栖木食负林壑而骄人未有能屈富贵于沉防杂薜萝于簪笏天人坐契相从云雾之游风雨不疲高纵琴罇之赏崔兵曹紫庭公胄青云贵人以钟鼎不足致奇才烟霞可以交名士皇华昭国懐凤綍而高寻白桂追游邀兎罝而下顾大矣哉生年未识一见而交道遂存此日披怀千载之风期坐合支道林之雅论妙理沉微崔子玉之雄才斯文未丧属乎金龙掌气石雁惊秋天泬寥而烟日无光野寂寞而山川变色芸其黄矣悲白露于苍葭木叶落兮惨红霜于緑树尔其高兴洽芳酒防顿羲和而不留顾华堂而欲晚长歌何托思传稽古之文爰命小人率记当时之事人探一字六韵成篇
　　喜遇冀侍御崔司议二使序
　　昻独坐一隅孤愤五蠧虽身在江海而心驰魏阙嵗时仲春幽卧未起忽闻二星入井四牡临亭邀使者之车乃故人之驾隠儿一笑把臂入林既闻朝廷之事复此琴罇之乐山林幽疾钟鼎旧游语黙谭咏今复一得况北堂夜永西轩月微巴山有望别之嗟洛阳无寄载之客江闗离防三千余里名位宠辱一百年中欢娯如何日月其迈不为目前之赏以増别后之思蟋蟀笑人夫子何叹
　　别兾侍御崔司议序
　　朝廷欢娱山林幽痗思魏阙魂已九飞饮岷江情复三乐进不忘匡救于国退不慙无闷在林兾侍御崔司议至公至平许我以语黙于是矣夫逹则以公济天下穷则以大道理身嗟乎子昻岂敢负古人哉蜀国酒醨无以娱客至于挟清瑟登高山白云在天清江极目可以散孤愤可以游太清为一世之逸人寄千里之道友吾欲不谢于崔兾二公矣所恨酒未醉琴方清王事靡盬驿骑遄速不尽平原十日之饮又谢叔度累日之欢云山悠悠叹不及也载想房陆毕子为轩冕之人不知蜀山有云巴水可兴暌阙良防我心惄然请以此酣寄谢诸子为巴山别引也陈子昻醉词曰有道君匡国无闷余在林白云岷峨上嵗晩来相寻
　　洪崖子鸾鸟诗序
　　鸾鸟篇者晋人洪崖子之所作也洪崖子遁我魁贲其黙行矫迹汾水习隠洛阳乘白驴衣羽褐游朝市之际杂缙绅之间时人或将袭青牛师蓟子训之陈迹也尝以翠鸾时栖明主之瑞君子独立矫世之方于是和墨澹情洒翰缛意寄孤兴于露月沉浮标于山海乃集瑶圃洗玉池翩翩然又以自得也时尚辇奉御梁国乔偘闻其风而悦之乃刻羽翦商飞毫掞牍扣归昌之律协朝阳之音率诸君子属而和之者十有五余始未知夫洪崖也乔子慕义命余叙之凡若干首
　　登蓟城西北楼送崔著作入都序
　　仆尝倦游伤别久矣况登楼逺国衔酒故人愤胡孽之侵边从王师之出塞元戎按甲方刈鲜卑之垒天子赐书且有相君之召而崔侯佩剑即谒承明羣公负戈方絶大漠燕山北望辽海东浮云台与碣馆天殊亭障共衣冠地隔抚剑何道长謡増叹以身许国我则当仁论道匡君子思报主【一作国】仲冬寒苦幽朔初平苍茫天兵之气防灭戎云之色白羽一指可扫丸都赤墀九重伫观献凯必期我愿斯遂君心共有防勋饮至方同廊庙之欢偃武槖弓借尔文儒之首蓟丘故事可以赠言同赋登蓟楼送崔子云尔
　　送麴郎将使黙啜序
　　盖北夷不羁之日久矣天子埀黙穆皇风而狼居革心蚁伏请职嵗一月上将恤戎乃以金章假麴公为司宾卿载驰锦车谕意云幕且欲顿单于之膝受呼韩之朝不逾青春复命紫阙其忠臣烈夫之节感激壮士矣朝廷以赴此絶国追送近郊登熊山望鴈塞黄云千里亭臯悠然佥曰赋诗絶句以赠
　　嘉【一作喜】马军相遇醉歌序
　　吾无用久矣进不能以义补国退不能以道隠身天子哀矜居于侍省且欲以芝桂为伍麋鹿同曹轩裳钟鼎如梦中也南荣暴背北林设罝有客扣门云吾道存孺子孺子黄中通理时冬遇夜微月在天白云半山志逸海上酒既醉琴方清陶然畅浩尔太素则欲狎青鸟寄丹仙矣日月云迈蟋蟀谓何夫诗可以比兴也不言曷着时醉书散洒乃昏见清庙台令知此有蜀云气也毕大拾遗陆六侍御崔议司崔兵曹鲜于晋崔湎子懐一道人当知吾此评是实録也若东莱王仲烈见之必以为真醉歌曰独幽黙以三月兮深林潜居时嵗忽兮孤愤遐吟谁知我心孺子孺子其可与理兮
　　偶遇巴西姜主簿序
　　予疲苶永久未尝解顔正欲登高山望逺壑挥斥幽痗以劘太清姜主簿倐自绵中至于林下乃饰琴酒之事杂文章之娱将蠲我忧頽靡取乐夫浩浩之白不可独也青春之诗又谁咎也逢太平之化寄当年之欢同人在焉而我何叹南国橘柚阳月初荣北梁山水良辰复别挥手何赠诗以永言云尔
　　饯陈少府从军序
　　夫嵗月易得古人疾没代不称功业未成君子以自强不息岂非怀其寳思其用然后以取海内之名以定当年之防展其才力受以驱驰少府叔凤彩龙章才髙位下班超逺慕每言闗塞之勲梁竦长怀耻为州县之职属胡兵犯塞汉将临边商君用耕战之谋充国起屯田之防皇华出使言收疆埸之功白水开筵遂为云雨之别尔其苍龙解角朱鸟司晨溽景薰天炎光折地山川渐逺行人动游子之歌罇酒未空送客起贫交之赠嗟呼杨朱所以泣岐路苏武所以悲絶国古之来矣盍各言志以叙离歌
　　荆州大崇福观记
　　维大周揖让受唐有天下十载施化育徳扬光显仁天下咸和中外胥谧僊门法防泽罔不暨粤若无上太祖孝明皇帝神明睿哲龙徳而隠君子勿用于我诸宫葳防春风霡霂时雨讴歌归之允矣太王王季岐镐之渐也于戏西伯潜圣而遗其三龄故我太祖姑安时处顺乗彼白云以归帝乡方城之人嗟咨涕洟灵魄罔遘乃以珠襦玉匣閟兹衣冠谷林方崇乔山未掩龙輴梓寝在兹观者七月余灭化北顔涂暨积逮皇帝顺人乐推鳯翔虎变追革显号宗祀于明堂跃试所歴莫不昭晰宠光也长史农杨元琰雅量川濬贞节岳立有倚相坟典之博子囊増名之忠遂稽皇图征文献以为防稽之庙大庭之初其事尚矣乃表上遗迹祈饰山阶司賔卿于惟谦地官主事鲁杰咸经沐浴邦宪升官周京亦恢廓徽猷任佐诚请时皇帝方垂拱璇渊之中以思大化故书奏不荅道士孟安排者禀真骨记上阶黄裳羽袂囊中窃感苍梧遗化长沙旧寝不可以不昭发圣世复重理前状伏奉阙下至于再三天子乃悯然迁思回虑旌别斯观锡名曰大崇福焉时龙集已亥圣厯之二年也翌日又优制褒崇时降银榜仙书凤篆飞集王宫天文昭回瑞我鄢郢则有逾岐山越梁境梯衡霍浮潇湘郁荆门厐江徼莫不翼戴抃舞澡雪心目者已安排乃喟然叹曰道恶乎在名恶乎在茅茨文轩未始离也朱宫圃未始乖也损之而又损之思乎思无为而无不为知乎知则我何拘于常见哉而不谓熈帝庸也遂经都爰代琴瑟作为仙观之宫文彩构防碔砆砌阶栌栱森郁以宏合藻井翕赩以天开瑶坛跻于上清银阙表于中界髙步云肃然灵风髣髴紫阳之天也然后璇题显曜金格道相朝浮彩云夕清露眇哉邈乎信皇灵之所感发矣葢金简玉牒可存而不可知昆仑方壶可闻而不可阶也犹且曰遂録贵乎真经况皇明帝载昭铄日月而已乃刋作记以传罔极

　　陈拾遗集巻七
　　钦定四库全书
　　陈拾遗集巻八
　　唐　陈子昻　撰
　　杂著
　　答制问事八条
　　臣今月十九日防恩勑召见令臣论当今政要行何道可以适时不须逺引上古具状进者微臣智识浅短实昧政源然尝洗心精意静观人理窃见国之政要兴废在人能知人机顺而施化趋时适变静而勿动政要之实可得而行今陛下以应天命而受寳图建立明堂施布大化勤恤人隠存问高年报功树德顺时兴务至公至仁埀训天下可谓典章大备制度逺五帝三王所不及也愚臣何敢有知政要然天恩降问贵采刍荛谨竭愚直悉心以奏凡用贤之道未广仰成之化尚劳然则取士之方任贤之事固陛下素所深知应亦倦谭亦倦聴不待臣更一二烦説也
　　请措刑科
　　臣闻言有顺君意而害天下者有逆君意而利天下者唯忠臣能逆意唯圣君能从利恩勑不以臣愚微降问当今政要臣伏惟当今之政大体巳备矣但刑狱尚急法网未寛恐非当今圣政之要者臣观圣人用刑贵适时变有用舍不专任之且圣人初制天下必有凶乱之贼叛逆之臣而为驱除以显圣徳圣人诛凶殄逆济人寜乱必资刑杀以清天下故所以务用刑也凶乱既灭圣道既昌则必顺人施化赦过宥罪所以致措刑也然则圣人用刑本以禁乱乱静刑息不为升平所设何者太平之人悦乐于徳不悦乐于刑以刑穷于人人必惨怛故圣人贵措刑不贵烦刑今神皇应运授图临御天下逆臣贼子顿伏严诛所以虺贞羣党同恶就戮此盖天意将显神皇威灵岂此凶徒所能自乱今魁首已灭朋党已屠圣政惟昌天下咸服神皇又降文昌鸿恩涤荡羣罪天下昭庆企望日新措刑崇徳正在今日实圣政之至要者也臣伏见近来诏狱推穷稍复滋长追捕支党颇及逺方天下士庶未敢安止臣伏惟神皇圣意务在措刑安恤天下不务察法以损升平然今刑狱未息者应是狱吏未识天意所以至于此也伏愿神皇埀恺悌之徳务仁寿之恩勑法慎罚以省刑典臣伏见当今天下士庶思愿安寜途謡巷歌皆称万嵗此其懐乐圣化愿保永年欲与子孙同此仁寿今神皇不以此时崇徳务仁使刑措不用乃任有司明察专务威刑臣窃恐非神皇措刑之道且臣闻杀一人则千人恐滥一罪则百夫愁人情大端畏惧于此今天下至广万国至繁神皇虽妙察狱固不可门告户説令一一知者若使有一不知以神皇好任刑法则非太平安人之务当今圣政之要者也此是臣赤心至诚敢言其实冐死犯奏所兾天鉴务求措刑察臣所言非敢茍顺
　　重任刑科
　　臣伏惟刑措之政在能官人官人惟贤政所以理此固神皇深知倦问不假臣一二烦説今臣所更重説者实以天下之政非贤不理天下之业非贤不成固愿神皇务在任贤诚得众贤而任之则天下之务自化理也然贤人既任须信既信须终既终须赏夫任而不信其才无由展信而不终其业无由成终而不赏其功无由别必神皇如此任贤则天下之贤云集矣何以知其然君子小人各尚其类者也若神皇徒务好贤而不能任能任而不能信能信而不能终能终而不能赏虽有贤人终不可用矣神皇降问小臣当今政理之要者臣窃以此为政要之至极何以言之神皇大业已成天下巳平尊名已显大礼巳备所未足者在于忠贤若得忠贤相与而守之太平之功可以于此而就斯实天地神灵赞助神皇而致此时也当此时不成千嵗之业立万代之规小臣诚愚窃为神皇所惜
　　明必得贤科
　　臣伏惟刑措之道政在任贤议者皆云贤不可知人不可识臣独以为贤固可易知人固可易识但是议者不精思之耳夫尚徳行者必恶凶险之类务公正者必无邪佞之朋保廉节者必憎贪冐之党有信义者必疾茍且之徒智者不为愚者谋勇者不为怯者死犹枭鸾不接翼薫莸不同器此天地之性物类之情其理自然不可改易何者以徳事凶两不相入以正接佞两不相利以信质伪两不相从以廉説贪两不相和智者尚谋愚者不聴勇者徇死怯者贪生皆事业不同趋向各异矣贤人之道固可预知诚能尚贤贤可至矣然则贤人之业须贤人逹之贤人之才须贤人用之公正廉节信义勇谋皆待其人然后获展茍非其类道不虚行凡贤人君子未尝不思效用但无其类获进所以陻没于时今神皇诚能信任贤良旌纳忠正知左右之臣灼然有贤行者赐之尊爵厚禄以荣宠之使其以类相举责成其政合度者进失度者贬神皇但埀拱明堂保神和志天下之事臣必见日就无为不言而治也今神皇忧恤万几日不暇给昧旦丕显中夜以思诚是羣臣未称圣任伏愿神皇审察贤能埀恩信任夫忠贤事君必谏君失奸佞事主必顺主情直道曲事惟圣鉴所察
　　贤不可疑科
　　臣伏惟神皇圣明具知得贤须任既任须信既信须终既终须赏悉备知也然今未多信任者应以经信任无效所以致疑如裴炎刘祎之蹇【本传作骞】味道周思茂固防神皇信任之矣然竟背徳辜恩神皇以此有疑于信任贤也以臣愚诚则谓不然何者圣必借贤以明国必待贤以昌人必待贤以理物必待贤以寜若神皇疑于任贤欲以圣谋自断臣恐勤劳圣躬而天下不可独理况圣躬不可劳弊神心不可细用此最须任贤者也臣闻鄙人云有人以食噎而得病者欲絶食以去病乃不知食絶而身毙此言近小可以喻逺臣窃谓贤人于国亦犹食之在人固不为一噎而絶糇粮亦不可以谬贤而逺正士此实神皇圣鉴可明知也不待愚臣一二言之伏愿任贤无疑求士不倦以此为务天下诚不足理也若外有信贤之名而内实有疑贤之心臣窃谓神皇虽日得百贤终是无益适足以损贤伤政也伏惟熟察可信者信之
　　招谏科
　　臣伏惟圣人制天下贵能至公能至公者当务直道臣伏见神皇至公应物直道容贤然朝廷尚未见敢谏之臣骨鲠之士天下直道未得公行臣闻圣人大徳在能聴諌古典所説盖不足陈臣伏见太宗文武圣皇徳冠三王名高五帝实由能容魏徴愚直获尽忠诚国史书之明若日月直言之路啓从谏之道开贞观巳来此实为美今神皇坐明堂布大政神功圣业能事备矣夫骨鲠之士能美圣功伏惟神皇广延直臣旌赏谏士使大圣之徳引纳日新书之金板万代有述非神皇卓荦仁圣臣不可献此言也
　　劝赏科
　　臣闻劳臣不赏不可劝功死士不赏不可励勇当今或有勤劳之臣死难之卒防功委命颁赏未防优异臣伏惟人臣徇节在爵与名死节勤公名爵不及偷荣尸禄宠秩或加故不可以进贤显能旌功励行伏愿神皇广求此色【本传作表显徇节】劝励百寮以及将士此最当今圣政之所宜先也古人云赏一人而千万人悦者盖言其功当也夫赏而不知贤者不务也伏愿神皇陛下特埀省察
　　请息兵科
　　臣伏以当今国家事最大者在兵甲嵗兴赋役不省神皇欲安人思化理不可得何者兵之所聚必有所资千里运粮万里应敌十万兵在境则百万家不得安业以此徭役人何敢安臣伏见国家自有事北狄于今十有余年兵甲嵗兴竟不闻其利岂中国无制胜之防朝廷无奇画之臣哉臣窃谓不然是未计之庙筭尔臣伏惟神皇圣武天威若神突厥小丑何足诛灭然今未灭者臣恐庸将无智未审庙筭之机故使兵甲日多徭役日广今国家又命将出师臣愿神皇审图庙筭量其损益计其利害若事必不可请兵不虚行兵不虚行赋役自省以此安人得贤可理若失之于此而救之于彼臣恐人日以疲劳不得安息伏愿熟察臣言审图妙筭则戎狄不足灭中国可永寜
　　安宗子科
　　臣伏惟陛下以至仁为政以至公应物天下士庶莫不咸知虺贞等干纪乱常自取屠灭陛下唯罪其搆逆者更无他坐宗室子弟获以安寜自非陛下恩念慈仁敦睦九族岂得宗室防此寜庆实大圣之徳崇重宗枝然臣更愿陛下务安慰之恵以恩信使其显然明知陛下慈念之至上感圣徳下得自安臣闻人情不能自明则心疑虑疑虑则必不安不安则必危惧危惧积则过生伏愿陛下明恩赐埀恺悌之徳使天下居无过之地万姓知陛下必信任贤是天下有庆然贤人之业皆务直道于奸邪不利奸邪不利必有防谮此贤人之灾厄如是也一人之行十人谤之未有不遭祸患者自古忠良贤逹罹此患者不可胜言
　　臣子昻言臣本草茅微陋才无可取陛下乃越次假以恩光将同近臣延问政要臣实愚昧何堪此宠顿首死罪然臣之诚直实自愚与君子言犹且不妄况天子之问敢不悉蝼蚁之诚真实罄尽然臣所奏前件状者固是陛下所悉见知然臣复重言者贵以微诚披露肝胆不知忌讳实战实惶
　　上蜀川安危事【三条】
　　臣伏见四月三十日勑废同昌军蜀川百姓每见免五十万丁运粮实大苏息然松茂等州诸羌首领二十年来利得此军财帛粮饷以富已润屋今一旦停废失其大利必是勾引生羌诈作警问以恐动茂翼等州复使国家徴兵镇守若松茂等州无好都督则此诈必行旦夕警问必有发者一发巳后警动蜀州朝廷不知徴兵赴救兵至贼散靡弊更甚伏乞选择茂州都督严加斥堠乃命御史一人専在按察若有诈妄即録奏称加法以惩其奸庶可久长安帖不然受其
　　蜀中运粮既停百姓更无重役至于租庸合富府库今诸州逃走户有三万余在蓬渠果合遂等州山林之中不属州县土豪大族阿隠相容徴敛驱役皆入国用其中游手惰业亡命之徒结为光火大贼依凭林险巢穴其中若以甲兵捕之则鸟散山谷如州县怠慢则刼杀公行比来访闻有人説逃在其中者攻城刼县徒众日多诚可特降严加勑令州县长官与使人设法大招此戸则刼贼徒党自然除殄其三万户租赋即可富国若纵而不括以飬贼徒蜀州大弊必是未息天恩允此请乞作条例括法
　　蜀中诸州百姓所以逃亡者实縁官人贪暴不奉国法典吏游客因此侵渔剥夺既深人不堪命百姓失业因即逃亡凶险之徒聚为刼贼今国家若不清官人虽杀获贼终无益天恩前使右丞宋爽按察蜀州者乞早发遣除屏贪残则公私俱寜国用可富若官人未清刼贼之徒必是未息以前劒南蠧弊如斯即日圣恩停军息役若官人清正刼贼剪除百姓安寜实堪富国惟乞早降使按察谨状圣厯元年五月十四日通直郎行右拾遗陈子昻状
　　上蜀中军事【一条】
　　臣伏见劒南诸州縁通轨军屯在松潘等州千里运粮百姓困弊臣不自恤窃为国家惜之伏以国家富有巴蜀是天府之藏自陇右及河西诸州军国所资邮驿所给商旅莫不皆取于蜀又京都府库嵗月珍贡尚在其外此诚蜀国之珍府今边郡主将乃通轨一军徭役弊之使百姓贫穷国用不赡河西陇右资给亦减臣伏惟松潘诸军自屯镇巳来于今相继百十余年竟未闻盗贼大侵而有尺寸之效今国家甘心竭力以事之臣不知其故伏惟念惜臣闻上有圣君下得直言贱臣敢越次冐昧以奏臣在蜀时见相传云闻松潘等州屯军数不逾万计粮给饷年则不过七万余硕可盈足边郡主将不审支度乃每嵗向役十六万夫夫担粮轮送一防之米价钱四百使百姓老弱未得其所比年以来多以逃亡臣伏以吐蕃陛下未忍即灭松潘屯兵未可废散若准此赋敛每年以十六万夫运粮臣恐更三年吐蕃未殄灭劒南百姓不堪此役愚臣恐非圣母神皇制敌安人富国彊兵之神筭者也愚臣窃见蜀中耆老平议剑南诸州比来以夫运粮者且一切并停请为九等税钱以市骡马差州县富户各为屯主税钱者以充脚价各次第四番运辇不用一年夫运之费可得数年军食盈足比于常运减省二十余倍蜀川百姓永得休息通轨军人保安边镇京台府库河西军马得利供输其资臣伏审计便宜体大非一二状俱尽陛下若以此奏非虚或可采者请勒臣付所司对议得失然后具条目一一奏闻若臣茍为谬妄无益国家请罪死不赦
　　上益国事【一条】
　　臣闻古者富国彊兵未尝不用山泽之利臣伏见西戎未灭兵镇用广内少资储外勤转饷山泽之利伏而未通臣愚不识大体伏见劒南诸山多有铜鑛采之铸钱可以富国今诸山皆闭官无采铜军国资用惟敛下人乃使公府虚竭私室贫弊而天地珍藏委废不用以臣所见请依旧式尽令劒南诸州准前采铜于益府铸钱其松潘诸军所须用度皆取以资给用有余者然后使縁江诸州运散纳荆衡沔鄂诸州每嵗便以和籴令漕运委神都大仓此皆顺流乘便无所劳扰外得以事西山诸军内得以实中都仓廪蜀之百姓免于赋敛军国大利公私所切要者非神皇大圣谁能用之管仲云圣人用无穷之府盖言此也
　　臣某言臣伏见神皇陛下恭己受图遐想至理将欲制御戎狄永安黎元不欲烦挠蒸人故为无益贱臣朝不坐宴不预军国大事非臣合言伏见松潘军粮费过甚太平百姓未得安居臣忝班一命庶几仁类不敢自见避讳忍之不言所以不惧身诛区区上奏冐越非次伏待显戮惶栗死罪死罪
　　上军国机要事【一条】
　　臣窃闻宗怀昌等军失律者乃彼逆贼诈造官军文牒诬召怀昌昌等颛愚无备陷没今诸军败失东蕃固知然恐安东阻隔未审此诈国家若无私契与安东徃来臣恐凶贼多端诈伪复设万一被其矫命更失其图乃是资长贼权没防府城此固宜天恩巳应先有处分然臣愚见不敢不言又贼初胜不即西侵者深恐围畧安东以自全计若安东被围畧则辽东以来非国所制伏乞天恩早为图之臣闻天子义兵不可以怒发怒则众惧急则人揺人揺则贼得其势故昔者圣人守静以制乱持重以伏奸大义常存人无忧惧臣伏见恩制免天下罪人及募诸色奴充兵讨击者是防急之计非天子之兵且比来刑狱久清罪人全少奴多怯弱非惯征行纵其募集未足可用况当今天下忠臣勇士万分未用其一契丹小孽假命待诛何劳免罪赎奴损国大义且陛下富有四海一战未胜遂即免罪募奴若更有他虞复何徴发臣恐此不可威示天下臣闻圣人制事必理未萌所以奸不敢谋贼不得起臣闻吐蕃近日将兵围州数日即退或云此贼通使黙啜恐州止遏故以此兵送之臣虽未信然惟国家比来勍敌在此两蕃至于契丹小丑未足以比类今国家为契丹大发河东道及六胡州绥延丹隰等州稽胡精兵悉赴营州而縁塞空虚灵夏独立今氷生河合草秋马肥秦中北据陇右亦闗东隣党凶羯奸谋觇知此隙驱其丑类大盗秦闗陇右马羣是国所寳防备逺防良宜预图不可竭塞上之兵使凶冦得计伏愿详审臣闻所养非所用所用非所养理家必弊在国必危故明君不畜无用之臣慈父不畜无益之子今朝廷三品五品受国宠荣天恩赏赐府库虚耗食人之禄死人之事恩养圣朝甚矣厚矣及边有小贼则云无人驱使又劳圣恩逺访外人外人先无宠禄临难又不肯殉节然则国之所养者总无用之臣朝之所遗者乃有用之士今不收有用厚养无用欲令忠贤効力凶贼灭亡以臣愚见理不可得近者辽军张立遇等防律实由内外不同心宰相或卖国树恩近臣或附势私谒禄重者以拱黙为智任权者以倾巧为贤羣居雷同以殉私为能媚妻保子以奉国为愚陛下又寛刑漏缨【一作纲】不循名实遂令纲纪日废姧宄滋多今国家第一要者在稍寛兵期山南淮南去幽州四千里所司使十月上旬到计日行百里四十日方到即今水雨如此又徴符到彼未乆当日便发犹不及期况未便发且日行不可百里若违限者死国有常刑到不及期惧罪逃散为贼此更生一患纵倍程趂期亦恐不及若违不诛则军不可统若违必诛则全众皆怨况兵疲不堪用吴广陈胜为盗由此切急切急即日江南淮南诸州租船数千艘巳至巩洛计有百余万斛所司便勒徃幽州纳充军粮其船夫多是客户游手堕业无頼杂色人发家来时唯作入都资料今已到京又勒徃幽州幽州去此二千余里还又二千余里方寒氷冻一无资粮国家更无优恤但切勒赴限比闻丁夫皆甚愁叹又诸州行纲承前多僦向【一作勾】至都籴纳今傥有此类向沧瀛籴纳则山东米必二百已上百姓必骚动今国家不优恤又无识事明了人检防勾当知租米见在虚实又未宣恩防慰劳兵夫惟切勒赴限傥在道逃亡此粮有万一非意损失则东军二十万众坐自取败为贼所图切急切急杨感以此为乱实军国大命山东百姓国家比以供军矜不防募近闻东军失利山东人骄慢乃谓国家怕其粗豪不敢徴发今街谈巷议多有茍且之心伺国瑕隙颇揺风俗国家大政须人无二心若纵懐二奸乱必渐臣伏思即日山东愚人有亡命不事产业者有游侠聚盗者有姧豪强宗者有交通州县造罪过者如此等色皆是奸雄国家又不以法制役之臣恐无頼子弟暴横日广上不为国法所制下不为州县所羁又不从军又不守业坐观成败养其姧心在于国家甚非长计以臣愚见望降墨勑使臣与州县相知子细采访有粗豪游侠亡命姧盗失业浮浪富族彊宗者并稍优与赐物悉募从军仍宣恩防慰劳以礼发遣若如此则山东淳人安于太山一者以慴姧豪异心二者得精兵讨贼不须免奴稽胡等又身既在军则父兄子弟自不敢为过昔汉祖征山东使萧何镇闗中汉军数败萧何每发闗中子弟以助汉军三秦无盗乱之患汉军有彊雄之势盖以此道是也夫乱羣败众者惟在奸雄奸雄既覉乱弊自息伏乞圣慈早图之诗云无纵诡随式遏冦虐紫袍绯袍绿袍金带牙笏告身金银器物等即日军众已集入贼有期臣欲募死士三万人长驱贼庭一战扫定军中未有高爵重赏无以励勇使贪伏望天恩赐给前件袍带告身器物二千事庶以劝励士众未敢虚用比来将军不明赏罚所以兵不齐心今聚十五万众戈甲粮饷日费万金不早克定恐所费弥广山东百姓贫弊不可再役特乞天恩允臣所请
　　上军国利害事【三条】
　　出使
　　臣伏见陛下忧劳天下百姓恐不得所又发明诏将降九道大使巡察天下诸州兼申黜陟以求人瘼甚大恵也天下百姓幸甚臣窃以为美矣未尽善也何以言之陛下所以降明使岂非欲令天下黎元众庶知陛下夙兴夜寐忧勤念之邪欲天下贤良忠孝知陛下夙兴夜寐思任用之邪欲使天下奸人暴吏亦知陛下夙兴夜寐务欲除之邪陛下圣意必若以此而发使乎则臣愚昧见陛下之使有未尽善也若愚臣所谓使者皆先当雅合时望为众人所推仁爱足以存恤孤惸贤明足以进防幽滞刚直足以不避彊御明智足以照察奸非然后使天下奸人畏其明而不敢为恶也天下彊御惮其直不敢为过也天下英竒慕其徳而乐为之用也天下孤寡頼其仁而欣戴其恩也夫如是然后可以论出使故輶轩未动于京师天下翕然皆巳知矣今陛下使犹未出朝廷行路市井之人皆以为非任朝廷有识者亦不称之夫天子之使未出魏阙朝廷之人皆以轻之何况天下之众哉夫欲黜陟求瘼岂可得也陛下所以有此失者在不选人亦轻此使非天下之大任故陛下遂大失至于此也宰相复以为常但奉诏而行之茍以出使为名不求任使之实故使愈出而天下愈弊使弥多而天下弥不寜其故何哉是朝廷轻其任也轻其任则不择人不择人则其使非实其使非实则黜陟不明刑罚不中朋党者进贞直者退徒使天下百姓修饰道路送徃迎来无益于圣教尔臣久为百姓实委知之陛下欲令天下黎庶知陛下夙兴夜寐忧勤政化不可得也故臣以陛下大失在于此也夫欲正其末者必先端其本清其流者必先洁其源自然之符也国家兹弊亦巳久矣今陛下若不重选此使贵得其人天下黎元必以为陛下尚行寻常之政不能革此弊也则贤人必不出贪吏必得志惸独必哀吟天下百姓无荷頼于陛下此使也臣不胜有愿愿陛下与宰相更妙选朝廷百官使有威重名节为众人所推者陛下因大朝日亲御正殿集百寮公卿设礼仪以使者之礼见之于是告以出使之意殷勤儆诫无敢或遂授以旌节而发遣之先自京师而访豺狼然后揽辔登车以清天下若如是臣必知陛下圣教不旬月之间天下家见而户习也昔尧舜氏不下席而天下理者盖黜陟幽明能折中尔今陛下方开中兴之化建万代之功天下瞻望兾见圣政此之一使是陛下为政之大端也谚曰欲知其人观其所使不可不慎也若陛下必知不可得其人则不如不出使出使烦数无益于化但劳天下之人是犹烹小鲜而数挠之尔伏惟陛下察照
　　牧宰
　　臣伏惟陛下当今所共理天下欲致太平者岂非宰相与诸州刺史县令邪陛下若重此而理天下乎臣见天下理也若陛下轻此而理天下乎臣见天下不得理也何者宰相陛下之腹心刺史县令陛下之手足未有无腹心手足而能独理者也臣窃观当今宰相巳畧得其人矣独刺史县令陛下犹甚轻之未见得其人是以腹心虽安而手足犹病而天下至今所以未有大利尔臣窃惟刺史县令之职实陛下政教之首也陛下布徳泽下明诏将示天下百姓必待刺史县令为陛下谨宣之故得其人则百姓家见而户闻不得其人但委弃有司而挂墙壁尔陛下欲使家兴礼让吏朂清勤不重选刺史县令将何道以致之邪愚臣窃见陛下未有舟檝而欲济河河不可济也臣比在草茅为百姓久矣刺史县令之化臣实委知国之兴衰莫不在此职也何者一州得贤明刺史以至公循良为政者则千万家頼其福若得贪暴刺史以徇私苛虐为政者千万家受其祸矣夫一州祸福且如此况天下之众岂得胜道哉故臣以为陛下政化之首国之兴衰在此职者也臣伏见陛下忧勤政理欲安天下百姓无使疾苦然犹未以刺史县令为念何可得哉臣何知陛下未以刺史县令为念窃见吏部选人补一县令如补一县尉尔但以资次攷第从官游歴即补之不论贤良徳行可以化人而防擢见用者纵吏部侍郎时有知此弊而欲超越用人则天下小人嚣然相谤矣所以然者习于常而有惊怪也所以天下庸流莫不能得为县令庸流一杂贤不肖莫分但以为县令庸流资次为选不以才能任职所以天下凌迟百姓无由知陛下圣徳勤劳夙夜之念但以愁怨以为天子之令遣如此也自有国来此弊最深而未能除也岂不甚【甚下一有可惜二字】哉昔汉宣帝有言曰朕之所共理天下者岂非良二千石乎故宣帝之时能委任矣伏愿陛下与宰相深知妙选以救正此弊使天下之人稍得以安臣有计然甚鄙近未能着于书愿陛下兴念与明宰相图之以安天下幸甚幸甚
　　人机
　　臣闻天下有危机祸福因之而生机静则有福机动则有祸天下百姓是也夫百姓安则乐其生不安则轻其死轻其死则无所不至也故曰人不可使穷穷之则奸宄生人不可数动动之则灾变起奸宄不息灾变日兴叛逆乘衅天下乱矣当今天下百姓虽未穷困军旅之弊不得安者向五六年矣夫妻不得相保父子不得相养自剑以南爰至河陇秦凉之间山东则有青徐曹汴河北则有沧瀛恒赵莫不或被饥荒或遭水旱兵役转输疾疫死亡流离分散十至四五可谓不安矣幸得陛下以仁圣之恩悯其失业所在边境有兵战之役一切且停遂使穷困之人尚得与妻子相见父兄相保各复其业获以救穷人心稍安殆半年矣天下可谓幸甚愚臣窃贺陛下得天下之机能宻静之非陛下至圣大明不能如此也愚臣今所以为陛下更论天下之危机者恐将相有贪夷狄之利又説陛下以广地彊武为威谋动甲兵以事边塞陛下或未知天下有危机万一听之臣惧机失祸搆则天下有不可奈何也诗不云乎人亦劳止汔可小康恵此中国以绥四方故臣愿陛下埀衣裳修文徳去刑罚劝农桑以息天下之人务与之共安然后使遐荒蛮夷自知中国有圣人重译而入贡愚臣窃以为当今天下之大计也伏惟陛下念之近者隋炀帝不知天下有危机自以为威徳广大欲建万代之业动天下之众殚万人之力兵役相仍转输不絶北讨戎貊东伐辽人于是天下百姓穷困人不堪命机动祸搆遂丧天下此是不知天下有危机而信贪佞之臣兾收夷狄之利卒以灭亡者也隋氏之失可以殷鉴岂不大哉伏惟陛下察之国家所伐吐蕃有大失防中国之众半天下受其弊然遂事不諌当复何言陛下不以臣愚刍荛可采一赐召臣至玉陛得以口论天下幸甚臣子昻言臣本下愚未知大体今月十六日特奉恩勑赐臣纸笔遣于中书言天下利害天之降命敢不对扬而孤负圣恩万一无补死罪死罪谨率愚见封进以闻尘听玉阶伏阙累息臣子昻诚惶诚恐顿首顿首谨言
　　上西蕃边州安危事【三条】
　　臣闻圣人制事贵于未乱所以用成功光济天下大业臣伏见国家顷以北蕃九姓亡叛有诏出师讨之田扬名发金山道十姓诸兵自西边入臣闻十姓君长奉诏之日若报私讐莫不为国家克翦凶丑遂数年之内自率兵马二万余骑经途六月自食私粮诚是国家威徳早申蕃戎得効忠赤今者军事巳毕情愿入朝国家乃以其不奉玺书妄破回纥部落责其专擅不许入朝便于凉州发遣各还蕃部臣愚见窃为国家危之深恐此等自兹成隙何以言之国家所以制有十姓者本为九姓大归服圣朝十姓微弱势不能动故所以委命臣妾为国忠良今者九姓叛亡北蕃丧乱君长无主莫知所归回纥金水又被残破碛北诸姓已非国家所有今欲犄角亡叛谁将边疆惟倚金山诸蕃尚【本传作共】为形势有司不察此理乃以田扬名妄破回纥之罪坐及十姓诸豪拒而遣还不许朝觐臣愚以为非善御戎狄制于未乱之长策也夫蕃戎之性人面兽心亲之则顺疑之则乱盖易动难安古所莫制也今阻其善意逆其欢心古人所谓放虎遗患不可不察自臣昨于甘州日见金山军首领拟入朝者自蕃中至已负其功见燕军汉兵不多颇有骄色察其志意所望殊高与其言宴又词多不顺今更不许入朝谒疑以罪与回纥部落复为大讐此则内无国家亲信之恩外有回纥报讐之患懐不自安鸟骇狼顾亡叛沙漠则河西诸蕃恐非国家所有且夷狄相攻中国之福今回纥巳破既徃难追十姓无罪不宜自絶今若妄破回纥有司止罪扬名在于蕃情足以为慰十姓首领国家理合羁縻许其入朝实为得计今北蕃既失虏不自安庙胜之策良恐未尔事既机速伏乞早为图之
　　臣伏见今年五月勑以同城权置安北府此地逼碛南口是制匈奴要冲国家守边实得上策臣在府日窃见碛北归降突厥巳有五千余帐后之来者道路相望又甘州先有降户四十余帐奉勑亦令同城安置碛北丧乱先被饥荒涂炭之余无所依仰国家开安北府招纳归降诚是圣恩洪流覆育戎狄然臣窃见突厥者莫非伤残羸饿并无人色有羊马者百无一二然其所以携防扶老逺来归降实将以国家绥懐必有赈赡冀望恩覆获以安存故其来者日以益众然同城先无储畜虽有降附皆未复矜蕃落嗷嗷不免饥饿所以时有刼掠自相屠戮君长既不能相制以此盗亦稍多甘州顷者抄窃尤甚今安北府见有官羊及牛六千头口兵粮粟麦万有余硕安北初置庶事草创孤城兵少未定威懐国家不赡恤来降之徒空委此府安抚臣恐降者日众盗者日多戎情桀黠必为祸乱夫人情莫不以乘生为急今不以此粟麦不以此羊牛大为其饵而不救其死人无生路安得不为羣盗乎羣盗一兴则安北府城必无全理府城一壊则甘凉已北恐非国家所有后为边患祸未可量是乃国家故诱其为乱便其为贼非谓绥怀经逺之长策也且碛北诸蕃今见大乱乱而思理生人大情国家既开绥抚之恩广置安北之府将理其乱者以慰喻诸蕃取乱存亡可谓圣图逺矣然时则为得事则未行何者国家来不能懐去不能制空竭国用为患于边取乱之策有失于此况夷狄代有其雄与中国抗行自古所病倘令今有勃起遂雄于边招集遗散收强抚弱臣恐丧乱之众必有景从此亦国家之大机不可轻而失也机事不宻则必害成圣人之至诫今北蕃未定降者未安国家不早为良图恐坐而生变乞得命奏指陈其利害边境幸甚幸甚
　　臣窃见河西诸州地居边逺左右寇贼并当军兴顷年已来师旅未静百姓辛苦殆不堪役公私储蓄足可忧嗟顷至凉州问其仓贮惟有六万余石以支兵防才周今嵗虽云屯田收者犹在此外畧问其数得亦不多今国家欲制河西定戎冦此用不足未可速图又至甘州责其粮数称见在所贮积者四十余万石今年屯收犹不入计臣观其冲要视其山川信是河西扼喉之地今北当九姓南逼吐蕃二虏奸回凶猾未测朝夕警问颇有窥觎甘州地广粮多左右受敌其所管户不满三千堪胜兵者不足百数屯田广逺仓蓄狼籍一贼为盗恐成大忧凉府虽曰雄藩其实巳甚虚竭夷狄有变不堪军兴以河西诸州又自守不足今肃镇防御仰食甘州一旬不给便至饥馁然则河西之命今并悬于甘州矣此机一失深足忧危又得甘州状称今年屯收用为善熟为兵防数少百姓不多屯田广逺收获难遍时节既过遂有凋困所以三分收不过二人力又少未入仓储纵已收刈尚多在野臣伏惟吐蕃桀黠之情自为边冦未尝败衂顷縁其国有乱君臣不和又遭天灾戎马未盛所以数求和好寝息边兵其实本畏国家乘其此弊故卑辞诈伪茍免天诛今又闻其赞普巳擅国权上下和好兵久不出其意难量比者国家所以制其不得东侵实由甘凉素有蓄积士马彊盛以扼其喉故其力屈势不能动今则不然甘州仓粮积以万计兵防镇守不足威边若使此虏探知潜怀逆意纵兵大入以冦甘凉虽未能刼掠士人围守城邑但烧甘州蓄积蹂践诸屯臣必知河西诸州国家难可复守也此机不可一失一失之后虽贤圣之智亦无奈何臣愚不习边事窃谓甘州宜便加兵内得营农外得防盗甘州委积必当更倍何以言之甘州诸屯皆因水利浊河溉灌良沃不待天时四十余屯并为奥壤故每收获常不减二十万但以人功不备犹有荒芜今若加兵务穷地利嵗三十万不为难得国家若以此计为便遂即行之臣以河西不出数年之间百万之兵食无不足而致仓廪既实边境又彊则天兵所临何求不得管仲云圣人用无穷之府积不涸之仓似非虚言也
　　陈拾遗集巻八
　　钦定四库全书
　　陈拾遗集巻九
　　唐　陈子昻　撰
　　书
　　谏灵驾入京书
　　梓州射洪县草莾臣陈子昻谨顿首冐死献书阙下臣闻明王不恶切直之言以纳忠烈士不惮死亡之诛以极谏故有非常之防者必待非常之时有非常之时者必待非常之主然后危言正色抗议直辞赴汤镬而不廻至诛夷而无悔岂徒欲诡世夸俗厌生乐死者哉实以为杀身之害小存国之利大故审计定议而甘心焉况乎得非常之时遇非常之主言必获用死亦何惊千载之迹将不朽于今日矣伏惟大行皇帝之遗天下弃群臣万国震惊百姓屠裂陛下以循齐之圣承宗庙之重天下之望喁喁如也莫不兾蒙圣化获保余年太平之主将复在于今日矣况皇太后又以文母之贤协轩宫之耀军国大事遗诏决之唐虞之际于斯盛矣臣伏见诏书梓宫将迁坐京师銮舆亦欲陪幸计非上防智者失图庙堂未闻骨鲠之谋朝廷多有顺从之议愚臣窃惑以为过矣伏自思之生灵日沐皇风摩顶至踵莫非亭育不能厯丹凤抵濯龙北靣玉阶东望金屋抗音而正谏者圣王之罪人也所以不顾万死乞献一言愿防聴览甘就鼎镬伏惟陛下察之臣闻秦据咸阳之时汉都长安之日山河为固天下服矣然犹北假大宛之利南资巴蜀之饶自渭入河转闗东之粟逾沙絶漠致山西之寳然后削平天下弹压诸侯长辔【本传作羁】利防横制宇宙今则不然燕代廹匃奴之侵巴陇婴吐蕃之患西蜀疲老千里运粮北国丁男十五乗塞岁月奔命其弊不堪秦之首尾今不完矣即所余者独三辅之间尔顷遭荒馑人被荐饥自河而西无非赤地循陇以北罕逢青草莫不父兄转徙妻子流离委家丧业膏原润莽此朝廷之所备知也頼以宗庙神灵皇天悔祸去嵗薄稔前秋稍登使羸饿之余得保性命天下幸甚可谓厚矣然则流人未返田野尚芜白骨纵横阡陌无主至于蓄积犹可哀伤陛下不料其难贵从先意遂欲长駈大驾按节秦京千乘万骑何方取给况山陵初制穿复未央土木工匠必资徒役今欲率疲弊之众兴数万之兵徴发近畿鞭朴羸老凿山采石驱以就功但恐春作无时秋成絶望凋瘵遗噍再罹饥苦倘不堪其弊有一逋逃子来之颂其将何词以述此亦宗庙之大机不可不深图也况国无兼嵗之储家鲜过时之蓄一旬不雨犹可深忧忽加水旱人何以济陛下不深察始终独违羣议臣恐三辅之弊不止如前日矣且天子以四海为家圣人包六合为宇厯观邃古以至于今何尝不以三王为仁五帝为圣故虽周公制作夫子着明莫不祖述尧舜宪章文武为百王之鸿烈作千载之雄图然而舜死陟方葬苍梧而不返禹防羣后殁稽山而永终岂其爱蛮夷之乡而鄙中国哉实将欲示圣人之无外也故能使坟籍以为美谈帝王以为高范况我巍巍大圣轹帝登皇日月所照莫不率俾何独秦丰之地可置山陵河洛之都不堪园寝陛下岂不察之愚臣窃为陛下惜也且景山崇丽秀冠羣峯北对嵩邙西望汝海居祝融之故地连太昊之遗墟帝王图迹纵横左右园陵之美复何加焉陛下曽未察之谓其不可愚臣鄙见良足尚矣瀍涧之中天地交防北有太行之险南有宛叶之饶东压江淮食湖海之利西驰崤渑据闗河之寳以聪明之主养淳粹之人天下和平恭巳正南靣而已陛下不思瀍洛之壮观闗陇之荒芜遂欲弃于太山之安履焦原之险忘神器之大寳循曽闵之小节臣愚昧以为甚也陛下何不览谏臣之防采行路之謡谘谋太后平章宰辅使苍生之望知有所安天下岂不幸甚昔者平王迁周光武都洛山陵寝庙不在东京宗社坟茔并居西土然而春秋美为始王汉书载为代祖岂其不愿孝哉何圣贤褒贬于斯滥矣实以时有不可事有必然盖欲遗小存大去祸归福圣人所以为贵也夫小不忍而乱大谋仲尼之至诫愿陛下察之若以臣愚不用朝议遂行臣恐关陇之忧未时休也臣又闻太原蓄钜万之仓洛口积天下之粟国家之寳斯为大矣今欲舍而不顾背以长驱使有识惊嗟天下失望倘防窃狗盗万一不图西入陜州之郊东犯武牢之镇盗敖仓一杯之粟陛下何以遏之此天下之至机不可不深惟也虽则盗未旋踵诛刑已及灭其九族焚其妻子泣辜虽恨将何及焉故曰先谋后事者逸先事后图者失然而国之利器不可以示人斯言不徒设也愿陛下念之臣西蜀野人本在林薮幸属交泰得游王国故知不在其位者不谋其政亦欲退身岩谷灭迹朝廷窃感娄敬委辂不非其议图汉防于万全取鸿名于千古臣何独怯而不及之哉所以敢触龙鳞死而无恨庶万有一中或埀察焉臣子昻诚惶诚恐顿首
　　谏雅州讨生羌书
　　将仕郎守麟台正字臣陈子昻昧死上言窃闻道路云国家欲开蜀山自雅州道入讨生羌因以袭撃吐蕃执事者不审图其利害遂发凉凤巴延兵以徇之臣愚以为西蜀之祸自此结矣臣闻乱生必由怨起雅州边羌自国初已来未尝一日为盗今一旦无罪受戮其怨必甚怨甚惧诛必蜂骇西山西山盗起则蜀之边邑不得不连兵备守兵乆不解则蜀之祸搆矣昔后汉末西京丧败盖由此诸羌此一事也且臣闻吐蕃桀黠之冦君长相信而多奸谋自敢抗天诛迩来向二十余载大战则大胜小战则小胜未尝败一队亡一矢国家徃以薛仁贵郭待封为虓武之将屠十万众于大井之川一甲不归又以李敬刘审礼为廊庙之宰辱十八万众于青海之泽身为囚执是时精甲勇士势如云雷然竟不不擒一戎馘一丑至今而闗陇为空今乃欲以李处一为将驱顦顇之兵将袭吐蕃臣窃忧之而为此虏所笑此二事也且夫事有求利而得害者则蜀昔时不通中国秦恵王欲帝天下而并诸侯以为不兼賨不敢取蜀势未可举乃用张仪计饰美女谲金牛因间以啖蜀侯蜀侯果贪其利使五丁力士凿山通谷栈褒斜置道于秦自是险阻不闗山谷不闭张仪蹑踵乘便纵兵大破之蜀侯诛賨邑灭至今蜀为中州是贪利而亡此三事也且臣闻吐蕃戎羯爱蜀之珍富欲盗之久有日矣然其势不能举者徒以山川阻絶障隘不通此其所以顿饿狼之喙而不得窃食也今国家乃撤边羌开隘道使其收奔亡之种为向导以攻边是乃借冦兵而为贼除道举全蜀以遗之此四事也臣窃观蜀为西南一都防国家之寳库天下珍货聚出其中又人富粟多顺江而下可以兼济中国今执事者乃图侥幸之利悉以委事西羌得西羌地不足以稼穑财不足以富国徒杀无辜之众以伤陛下之仁糜费随之无益圣徳又况侥幸之利未可图哉此五事也夫蜀之所寳恃险也人之所安无役也今国家乃开其险役其人险开则便冦人役则伤财臣恐未及见羌戎而已有奸盗在其中矣徃年益州长史李崇真将图此奸利传檄称吐蕃欲冦松州遂使国家盛军以待之转饷以备之未二三年巴蜀二十余州骚然大弊竟不见吐蕃之面而崇真赃钱以计钜万矣蜀人残破几不堪命此乃近事犹在人口陛下所亲知臣愚意者得非有奸臣欲图此利复以生羌为计者哉此六事也且蜀人尫孱不习兵战一敌持矛百人不敢当又山川阻旷去中夏精兵处逺今国家若撃西羌掩吐蕃遂能破灭其国囚执其人使其君长系首北阙计亦可矣若不到如此臣方见蜀之边陲不守而为羌夷所横暴昔辛有见被髪而祭伊川者以为不出百年此其为戎乎臣恐不及百年而蜀为戎此七事也且国家近者废安北拔单于弃龟兹放防勒天下翕然谓之盛徳所以者何盖以陛下务在仁不在广务在养不在杀将以此息边鄙休甲兵行乎三皇五帝之事者也今又徇贪夫之议谋动兵戈将诛无罪之戎而遗全蜀之患将何以令天下乎此愚臣所不甚悟者也况当今山东饥闗陇敝歴岁枯旱人有流亡诚是圣人寜静思和天人之时不可动甲兵兴大役以自生乱臣又流闻西军失守北军不利边人忙动情有不安今复驱此兵投之不测臣闻自古国亡家败未尝不由黩兵今小人议夷狄之利非帝王之至徳也况弊中夏哉臣闻古人善为天下者计大而不计小务徳而不务刑图其安则思其危谋其利则虑其善然后能享福禄伏愿陛下熟计之
　　諌刑书
　　承务郎守右卫曹军臣陈子昻谨顿首昧死上言臣闻昔者圣人理天下者美在太平太平之美者在于刑措臣伏见陛下务太平之理而未美太平之功贱臣顽微窃惑下列臣前防天恩召见恩制赐臣曰既遇非常之主何不进非常之防臣草木微品天恩降休伏刻肌骨不敢忘舍今陛下创三皇之业务三皇之理大统已集神化光明虽伏羲神农昔有天下诚未足比臣敢不竭节以効愚忠臣闻自古圣王谓之大圣者皆云尚徳崇礼贵仁贱刑刑措不用谓之圣徳不称严刑猛制用狱为理者也故周有天下八百余嵗而惟颂成康汉有天下四百余嵗而独称文景皆由几致刑措者也何者刑政之末节非太平之资臣窃考之于天天贵生成验之于人人爱生育旁稽于圣圣务胜残皆不云以刑为徳者然则圣王养天下者固当上务顺天下务济人不天不人不可谓理故曰惟天为大唯尧则之又曰天地万物父母唯人万物之灵亶聪明作元后元后作民父母然则为民父母固当贵于徳养不可务于刑杀臣伏惟陛下圣徳至大矣应天受命有三皇之功顺天正位有三皇之业拜图巡洛有三皇之符尊名显号有三皇之防明堂神构万象宣威风雨顺时百谷昌熟可谓足为万代之规也今天下百姓抱孙弄子鼓腹以望太平之政矣陛下为天地父母固将务徳以顺养之登于太和以协皇极今陛下之政虽尽善矣然太平之理犹屈于狱官何以言之太平之朝务上下乐化不宜乱臣贼子自犯天诛比者大狱増多逆徒滋广愚臣顽昧初谓皆实乃去月十五日陛下特察诏囚李珍等无罪明魏真宰有功召见高正臣又重推元万顷百寮庆悦皆贺圣明臣乃知亦有无罪之人挂于踈网者陛下务在寛典狱官务在急刑以伤陛下之仁以诬太平之政臣窃私恨之頼陛下又独决天断寛荡羣刑死囚张楚金郭正一弓彭祖王令基等以凶恶之罪特防全活朽骨更肉万死再生天地人祗实用同庆何以知之臣伏见去年八月巳来天苦霖雨自陛下赦李珍等罪天朗气清万品咸观宇宙同庆又某月二十一日恩勑免楚金等死初有风雨变为景云司刑官属皆所共见臣闻隂惨者刑也阳舒者徳也庆云者喜气也臣伏攷之洪范騐之六经圣人法天天亦助圣休咎之应必不虚来陛下法天垂仁天助陛下仁化狱吏急法则惨而隂雨陛下赦罪则舒而阳和君臣欢娱则喜而见庆云天意如此陛下岂可不承顺之夫刑者怒也可以承喜气今又隂雨臣恐过在狱官况陛下明堂之理本以崇徳配天之业不以务刑今垂拱法宫且犹议杀布政衢室而未措刑贱臣顽愚尚疑未可况巍巍大圣光宅天下哉今者系狱囚徒多极法者道路之议或是或非陛下何不悉召见之自诘其罪罪真实者显示明刑罪有滥者严诛狱吏使天下咸服人知政刑以清太平之基用登仁寿之域岂非至徳克明哉昔邓太后以天降旱亲决洛阳狱囚徒良史书之而以为徳况陛下大圣亿万超于邓后者矣夫狱吏不可信多弄国权自古败亡圣王所诫陛下万代之业千载之名故不可使竹帛书之有亏于此也伏愿熟察以美太平之风贱臣不胜愚恳忠愤之至輙投谏匦昧死上闻【云云】
　　谏政理书
　　月日梓州射洪县草莾愚臣陈子昻谨冐死稽首再拜献书阙下臣子昻西蜀草茅贱臣也以事亲余暇得读书窃少好三皇五帝霸王之经歴观丘坟旁览代史原其政理察其兴亡自伏羲神农之初至于周隋之际驰骋数千年虽未得其详而畧可知也莫不先本人情而后化之过此已徃亦无神异独轩辕氏之代欲问广成子以至道之精理于天下臣虽奇之然其説不经未得信也至殷高宗亦延问傅説然才救弊未能宏逺自此之后殆不足称臣每在山谷有愿朝廷常恐没代而不得见也岂知霑沐圣化未终天年幸得游京师覩皇化亲逢大圣之诏布于天下问于贤士大夫曰何道可以调元气贱臣孤陋诚未足知然臣窃观自古帝王开政之原备矣未有能深思逺虑独絶古今如陛下者也故贱臣不胜区区愿竭固陋以闻见言之虽未足对扬天休然或万一有可观者敢冐昧阙廷奏书以闻伏惟皇太后陛下少加察焉臣闻之于师曰元气者天地之始万物之祖王政之大端也天地之道莫大乎隂阳万物之灵莫大乎黔首王政之贵莫大乎安人故人安则隂阳和隂阳和则天地平天地平则元气正矣是以古先帝王见人之通于天也天之应乎人也天人相感隂阳相和灾害之所以不生嘉祥之所以迭作遂则观象于天察法于地财成天地之道辅相天地之宜以左右民于是养成羣生奉顺天徳故人得安其俗乐其业甘其食美其服隂阳太和元气以正天瑞降地符升风雨以时草木不落龟龙麟凤在郊薮矣洎颛顼唐虞之间不敢荒寜亦克用理故其书曰百姓昭明协和万邦黎民于变时雍乃命羲和钦若昊天厯象日月星辰敬授人时和之得也至夏徳衰亡殷政微丧桀纣昏暴乱于天道杀戮无罪放弃忠良遂竭天下之力殚天下之货作为瑶台起乎琼室极荒淫之乐穷耳目之玩倾宫之女至数千人奇伎淫巧以亿万计信巫聴防邪遂为糟丘酒池炮烙之刑一朝牛饮者三千人龙逄不胜其忧谏而死箕子不堪其愤囚为奴是以隂阳大乖天地震怒山川神发见灾异疾疫大兴妖孽并作而桀纣不悔卒以灭亡和之失也逮周文武创业顺天应人诚信忠厚加于百姓徳泽休泰兴乎颂声成康之时刑措三十余年天下之道始和矣幽厉之末复乱厥常苛慝暴虐诟黩天地百川沸腾山冢崒崩人以愁怨疾厉为作故其诗曰昊天不佣降此鞠凶昊天不恵降此大戾不先不后为虐为瘵天地生人之理复悖于兹矣呜呼岂不哀哉岂不哀哉近有隋氏亦不克终厥初隋高帝之有天下也以六合为家方将对越天人传之万代至炀帝承平自以贵为天子富有四海欲穷宇之观极游宴之乐以为人主之急务也于是乃凿御渠决黄河自伊洛之间而属之扬州生人之力既弊天地之藏又泄炀帝方忻然以为得计将后宫防女数百千人遂泛龙舟游三江五湖之间当其得意也视天下如脱屣尔其后百姓骚弊灾变数兴吏人贪暴其政日乱隂阳感怒彗孛以出炀帝不悟自以为天下安于泰山方率百万之师而有事于辽当时山东父子不得相保也天厌暴政人怀乱亡故辽东之役未归而中国之难已起身死逆手宗庙以隳其故何哉逆天人之理也是以臣每察天人之际观祸乱之由迹帝王之事念先师之説昭然着明信不欺尔不意陛下以大圣之虑见天人之心将欲调元气之纲返淳和之始自非陛下合天地之徳有日月之明谁能眇然逺思欲求太和于元气哉此昔者伏羲氏之所以本天人而为三皇首也愚臣暗昧不胜大愿愿陛下亟为大唐建万代之防恢三圣之功传乎子孙永祚鸿业千百年间使继文之主有所守也非甚无道不失厥嗣陛下可不务之哉臣伏见天皇大帝得天地之统封于泰山功徳大业与天比崇矣然尚未建明堂之宫遂朝上帝使万代鸿业今犹阙然臣愚意者岂非天皇大帝知陛下圣明必能起中兴之化留此盛徳以发挥陛下哉不然何所与让而未作也今陛下欲调元气睦人伦跻俗仁寿兴风礼让舎此道也于何理哉故臣不胜区区蝼蚁之诚思愿陛下念先帝之休意恢大唐之鸿业于国南郊建立明堂使宇宙黎元荒夷貊昆虫草木天地神粲然知陛下方兴三皇五帝之事与天下更始不其盛哉昔者黄帝合宫有虞总期【期一作章】唐尧衢室夏后世室羣圣之所以调元气理隂阳于此教也臣虽未学窃尝闻明堂之制也有天地之则焉有隂阳之统焉二十四气八风十二月四时五行二十八宿莫不率备故顺其时月而为政则风雨时寒暑平万物茂畅五谷登稔元气不错隂阳以和逆其时而为政也则水旱兴疾疫起虫螟为害霜雹成灾隂阳不和元气以错故昔者圣人所以为教之大业也是以臣愿陛下为大唐建万代之防者意在兹乎意在兹乎陛下若不以臣微而废其言乞以臣此章与三公九卿贤士大夫议之于庭倘事便于今道不逺【一作违】古即请陛下徴天下鸿生钜儒贤良豪俊之士博通古今皇王政理之术者与之按周礼月令而建之臣必知天下庶人子来不日而成也乃正月孟春陛下乘銮舆驾苍龙载青旗佩苍玉从三公九卿贤士大夫鸿儒硕老衣冠之伦朝于青阳左个负斧扆凭玉几南面以聴天下之政于是遂发大号宣布四方使各顺十二月之令无敢有逆乃命太史守典奉法司天日月星辰之行无失经纪以初为常陛下遂躬籍田亲蚕以劝天下之农桑养三老五更以教天下之孝悌明讼恤狱以息天下之淫刑除害去暴以正天下之仁寿修文尚徳以止天下之干戈察孝兴廉以除天下之贪吏矜寡孤独疲羸老不能自存者赈恤之后宫美人非三妃九嫔八十一御女之数者出嫁之珠玉锦绣雕琢技巧之饰非益于理者悉弃之巫淫祀诳惑【传作营惑】良人者禁杀之陛下务以至诚躬服质素以为天下先愚臣以为不出数年之间将见太平之化也天人之际既洽神之望允塞然后作雅乐洁粢盛宗祀天皇于明堂以配上帝使万国各以其职来祭岂不休哉臣伏惟陛下至徳明圣未有能越行此道者也故臣窃以为此化一成则人伦之道自睦刑罚之原自息兵革之事不兴还淳之途可见仁寿礼让稼穑农桑不言而自致也是以贱臣未得为陛下一二论之何者圣人之教在于可大可久者故臣欲陛下振领提纲使天下自理也然臣窃独有私恨陛下方欲兴崇大化而不知国家太学之废积嵗月矣堂宇芜秽殆无人踪诗书礼乐罕闻习者陛下明诏尚未及之愚臣所以有私恨也臣闻天子立太学可以聚天下英贤为政教之首故君臣上下之礼于是兴焉揖让樽俎之师于此生焉是以天子得贤臣由此道也今则荒废委而不论而欲睦人伦兴礼让失之于本而求之于末岂可得哉况君子三年不为礼礼必坏三年不为乐乐必崩奈何天子之政而轻礼乐哉臣所以独窃有私恨者也陛下何不诏天下胄子使归太学而习业乎斯亦国家之大务也臣愚防所言事未曲尽者恐烦圣览必陛下恕臣昬愚请赐他日别具奏闻
　　谏用刑书
　　将仕郎守麟台正字臣陈子昻谨顿首冐死诣阙上防臣本蜀之匹夫官不望达陛下过意擢臣草莽之下升在麟台之閤光宠自天卓若日月微臣固陋将何克负然臣闻忠臣事君有死无二懐佞不谏罪莫大焉况在明圣之朝当不讳之日方复钳口下列俛仰偷荣非臣之始愿也不胜愚惑輙奏狂昧之説伏惟陛下少加察焉臣闻古之御天下者其政有三王者化之用仁义也霸者威之任权智也强国胁之务刑罚也是以化之不足然后威之威之不变然后刑之故至于刑则非王者所贵矣况欲光宅天下追功上皇専任刑杀以为威断可谓防之失者也伏观陛下圣徳聪明游心太古将制静宇宙保乂黎民发号施令出于诚慊天下苍生莫不想望圣风兾见神化道徳为政将待于陛下矣且臣闻之圣人出必有驱除天人之符休命也日者东南微孽敢谋乱常陛下顺天行诛罪恶咸服岂非天意欲彰陛下神武之功哉而执事者不察天心以为人意恶其首乱倡祸法合诛屠将息奸源穷其党与遂使陛下大开诏狱重设严刑兾以惩创劝于天下逆党亲属及其交游有迹涉嫌疑辞相逮引莫不穷捕考讯枝叶蟠拏大或流血小御魑魅至有奸人荧惑乘险相诬糺告疑似兾图爵赏叫于阙下者日有数矣于时朝廷皇皇莫有自固海内倾聴以相惊恐頼陛下仁慈悯斯危惧赐以恩诏许其大功巳上一切勿论时人获泰谓生再造愚臣窃亦欣然贺陛下圣明得天下之机也不谓议者异见又执前图比者刑狱纷纷复起陛下不深思天意以顺休期尚以督察为理威刑为务使前者之诏不信于人愚臣昧焉窃恐非三皇五帝伐罪吊人之意也臣窃观当今天下百姓思安久矣曩属北狄侵塞西戎冦边兵革相屠向厯十载闗河自北转输幽燕秦蜀之西驰骛湟海当时天下疲极矣重以大兵之后屡遭凶年流离饥饿死丧畧半幸頼陛下以至圣之徳抚寜兆人边境获安中国无事隂阳大顺年谷屡登天下父子始得相养矣故扬州搆祸殆逾五旬而海内晏然纎尘不动岂非天下蒸庶厌凶乱哉臣以此卜之知百姓思安久矣今陛下不务黙以救疲人而反任威刑以失其望欲察察为政肃理寰区臣愚暗昧窃有大惑且臣闻刑者政之末节也先王以禁暴整乱不得已而用之今天下幸安万物思泰陛下乃以末节之法察理平人臣愚以为非适变随时之议也顷年以来伏见诸方告宻囚累百千軰大抵所告皆以扬州为名及其穷究百无一实陛下仁恕又屈法容之傍诉他事亦为推劾遂使奸恶之党决意相讐睚眦之嫌即称有宻一人被讼百人满狱使者推捕冠葢如云或谓陛下爱一人而害百人天下喁喁莫知寜所臣闻自古圣人不有外患必有内忧物理之自然也臣亦不敢以逺古言之请借隋而况臣闻长老言隋之末代天下犹平炀帝不龚穷毒威武厌居皇极自总元戎以百万之师观兵辽海天下始骚然矣遂使杨感挟不臣之势有大盗之心欲因人谋以窃皇业乃称兵中夏将据洛阳哮阚之势倾宇宙矣然乱未逾月而首足异处何者天下之弊未有土崩蒸民之心犹望乐业炀帝不悟暗忽人机自以为元恶既诛天下无巨猾也皇极之任可以刑罚理之遂使兵部尚书樊子盖専行屠戮大穷党与海内豪士无不罹殃遂至杀人如麻血流成泽天下靡然始思为乱矣于是萧铣朱粲起于荆南李宻窦建徳乱于河北四海云揺遂并起而隋族亡矣岂不哀哉长老至今谈之委曲如是臣窃以此上观三代夏殷周兴亡下逮秦汉魏晋理乱莫不皆以毒刑而致败壊也夫大狱一起不能无滥何者刀笔之吏寡识大方断狱能者名在急刻文深网宻则共称至公爰及人主亦谓其奉法于是利在杀人害在平恕故狱吏相诫以杀为词非憎于人也而利在巳故上以希人主之防下以图荣身之利徇利既多则不能无滥滥及良善则淫刑逞矣夫人情莫不自爱其身陛下以此察之岂能无滥也寃人吁嗟感伤和气和气悖乱羣生疠疫水旱随之则有凶年人既失业则祸乱之心怵焉而生矣顷来亢阳愆密云而不雨农夫释耒瞻望嗷嗷岂不由陛下之有圣徳而不降泽于下人也倘旱遂过春废于莳种今年稼穑必有损矣陛下何不敬承天意以泽恤人臣闻古者明王重慎刑罚盖惧此也书不云乎与其杀不辜寜失不经陛下奈何以堂堂之圣犹务彊霸之威哉愚臣窃为陛下不取也且愚人安则乐生危则思变故事有招祸而法有起奸倘大狱未休支党日广天下疑惑相恐无辜人情之变不可不察昔汉武帝时巫蛊狱起江充行诈惑乱京师致使太子奔走兵交宫阙无辜被害者以千万数刘氏宗庙几倾覆矣頼武帝得壶闗三老上书廓然感悟夷江充三族余狱不论天下以安尔臣每读汉书至此未尝不为戾太子流涕也古人云前事之不忘后事之师伏愿陛下念之臣不避汤镬之罪以蝼蚁之命轻触宸严臣非不恶死而贪生也诚恐负陛下恩遇臣不敢以微命蔽塞聪明亦非敢欲陛下顿息刑罚望在恤刑尔乞三事大夫图其可否徃者不可谏来者犹可追无以臣微而忽其奏天下幸甚臣子昻诚惶诚恐死罪死罪
　　申宗人寃狱书
　　臣闻古人言为国忠臣者半死而为国谏臣者必死然而至忠之臣不避死以谏主至圣之主不恶直以废忠臣幸逢陛下至圣大明好忠爱直每正言直谏特见优容今陛下方御寳图以临阳馆崇阐化寜济苍生固臣精心洁意愿陛下至徳与三皇比矣然臣伏见陛下有至圣之徳至忠之臣犹使上下不通内外壅隔臣窃惧之恐后代或以圣朝无至忠之臣敢冐万死越职上奏伏乞天恩寛臣喘息毕尽忠言臣闻上有圣君下无枉臣昔舜去四凶尧不罪舜周公诛管蔡成王不罪周公霍光诛燕王昭帝不罪子孟何者此数公者为国讨贼为君殄讐假虽擅权犹不可罪况奉君命而执法者乎臣伏见宗人嘉言有至忠之诚徇公之节执法不挠为国殄讐顷者逆子贼臣隂搆祸难潜图宻计将危社稷当时逆节初露朝野震惊頼陛下神武之威天机电断得奉圣决防顺天诛不顾躯命不避彊御唯法是守唯恶是讐幸能察罪明辜穷奸极党使伏法者自首情实天衢得以清泰万国得以欢寜诚是陛下神断之明抑亦尽忠之効陛下所以自监察御史擢拜为凤阁舍人者岂不以表其臣节报其竭诚使天下之人知其忠恳者也当此之时忠必见信行必见明自谓专一事君无贰也今乃遭诬罔之罪被搆架之词陷见疑之辜困无验之诘幽穷诏狱吏不见明肝血赤心无所控告母年八十老病在床抱疾喘息朝不保夕今日身幽狱户死生断絶朝防国荣夕为孤囚臣窃痛之顷者至忠而今日受赂辜负圣主忧及慈亲诚足痛恨臣比者固知不免此祸不能度徳量力贪荣昧进以讼受服谁能免尤向使辞宠让荣陈力下列雷同众軰勤恪在公与全躯保妻子之臣恭黙圣代臣固知今日未招此患何者古人云盗憎主人被诛者不能无怨顷来执法诛罪多是国之权豪父讐子怨岂可胜道亲党隂结同恶相从使肝为朝脯肉为葅醢宗诛族灭肝脑涂地彼凶讐也未足以快其心况防国宠荣位显朝列凶讐切齿怨黩何穷臣窃恐今日之辜已是讐怨者相结搆矣陛下至圣明察岂不为之降照哉倘万一讐诬滥罪使凶嚚者得计忠正者见辜为贼报讐岂不枉苦夫孤直者众邪所憎至公者羣恶之所疾寡不敌众孤不胜羣羣诬成罪圣不能救自古所有非止于今古者呉起事楚抑削庶族以尊楚君楚国既强吴起蒙戮商鞅事秦専讨庶孽以明秦法秦国既霸商鞅极刑晁错事汉诸侯威彊七国骄奢将凌宗室错削弱其势以尊汉景帝不悟惑奸臣之説遂族灭晁氏此三臣岂不尽忠愿保其君然而身死族灭为讐者快皆当代不觉而后代伤之圣主明君可不为之痛伤邪臣以嘉言虽无三子之智窃恐获罪或与之同伏惟陛下仁慈矜怜悯察其忠臣闻汉高祖谋楚与陈平四万金及其为帝不问金之出入何者立大功略小过夫有大忠者不求小过所谓圣主之至道者也陛下豁逹大度至圣寛仁观于汉祖固已逺矣龌龊小吏何足为陛下深责哉伏愿天恩矜愚赦罪念功补过乞将终养老母获尽余年岂非圣主之恩仁君之恵有礼有训善始善终哉臣于嘉言亲非骨肉同姓相善臣知其忠然非是丘园之贤道徳之茂大雅明哲能保其身假使获罪于天身首异处盖如一蝼蚁尔亦何足可称然臣念其曽一日承恩防圣主驱使不以赤诚取信今乃驾罪见疑臣实痛之恐累圣主之明伤其老母之寿身汚明法为后代所悲臣知其忠岂能无惜所以敢冐万死乞见矜怜臣若言非至忠茍有侥幸请受诛斩伏表惶怖魂魄飞扬
　　谏曹仁师出军书
　　臣伏见诏书发懐逺军令郎将曹仁师讯勒以征匈丑臣闻古之天子方建大礼必先振兵释旅以告成功故汉孝武皇帝将封禅乃徴精卒十万北巡朔方略地而还此盖遵古先哲王之礼也今神皇陛下应天受箓将欲郊祭天地巡拜河洛建明堂朝万国斯迈古之盛礼也诚合式遵旧典耀武塞上毕境而还臣犹虑曹仁师未识典礼肆兵长驱穷极砂碛不恤士马专以务得为利不以全兵为上今朝廷百僚虽有疑者无敢言之臣诚愚昧不识忌讳曽闻事君之道所贵尽心心以为非安可不言臣料仁师到云内城发兵之日合至九月初到突利城廻兵之日合至十月初胡地隆冬草枯泉涸南中士马不耐祁寒计仁师所将士马从灵州常时所发之处却廻到云内城巳行四千余里云南城中又先未有支度焉既疲瘦经冬无粟以臣愚筭十不存二若送南中散就诸州路程益逺疲瘦更极以臣愚筭十不存五紫防之军类例相似且仁师此行计迟发速至于应防不甚精备以臣计料恐未成功脱若功未克成士马先丧尽中土求士卒又难得且自古与匈奴战非士马相资不可臣恐马既虚用致尽贼又窜逺未平但虑后之谋臣悔于今事且古来絶漠多丧士马非臣臆度輙敢陈闻昔汉室以卫青出塞是时汉马三十万匹旋师之日唯余四万四十年不得事匈奴盖由此臣愿陛下考验前古取臣愚诚望与三公大臣审更详议










　　陈拾遗集巻九
　　钦定四库全书
　　陈拾遗集巻十
　　唐　陈子昻　撰
　　书启
　　为建安王与辽东书
　　月日清边道大总管建安郡王攸宜致书于辽东州高都督蕃府贤甥某至仰知破逆贼孙万斩十有余阵并生获夷贼一千人三军庆快万里同欢都督体英伟之才抱忠义之节遂能身先士卒为国讨雠以数百之兵当二万之冦指麾电扫逆党云销非都督智勇过人威名逺振谁能以少撃众陷丑摧凶使国家无东顾之忧是都督之力也贤甥俊酷似其舅遂能与某等应机破敌効节立功此已各赏金带绯袍薄荅诚効更自録奏拟加荣官愿都督逺知此意也今贼饥饿灾衅日滋天降其殃尽灭已死人厌其祸万斩方诛营州士人及城傍子弟近送宻欵准待官军某令将蕃汉精兵四十万众克取某月日百道齐驱分五万蕃汉精兵令中郎将薛讷取海路东入舟檝已具来月亦发请都督励兵秣马以待此期共登九山看殄凶冦书勋竹帛开国传家是都督建功之日也中间克期同防当更别使知闻正属有军事未能委曲初春向暖愿动静胜常所有都督官属及大首领并左右立功人等并申此问相见在近预以慰懐
　　为建安王答王尚书送生口书
　　使至所传斩首及生擒获马等具如来状仰以欣快三军共之狡冦逋诛此未擒馘师徒企踵争望先锋尚书逺略英谋临机果断僭制凶丑枭首伏辜在此诸军实増募勇既壮尚书之节又美先登之功幽州士人尤以庆快破竹之势自此为阶某方擐甲负戈为尚书后列登高临阵坐观俘执此期在即预以慰怀初春犹寒愿保休胜裨将已下各慰问之【云云】
　　为建安王与诸将书
　　使至辱书仰知都督率兵马摧破凶冦逺闻庆快实慰永怀非公等忠勇兼资统率多筭同心戮力殉节忘躯以克剪逋凶扬国威武在此将士闻公等殊战贼不当锋莫不西望愤勇钦羡独克甚善甚善即日契丹逆丑天降其灾尽病水肿命在旦夕营州饥饿人不聊生唯待官军即拟归顺某此训励兵马袭撃有期六军长驱此月将发恨不得与诸公等共观诸将斩馘献俘旦夕严寒愿各休胜契丹破了便望廻兵平殄黙啜与公等相见有日预以慰懐临使怱怱书不尽意
　　为建安王与安东诸军州书
　　日月清边道行军大总管建安郡王攸宜致书安东诸州刺史并诸将部族官属等初春犹寒公等久统兵马勤国扞边不至劳弊也某如常比贼中频有人出来异口同词皆云逆贼李尽灭巳死营州饥饿人不聊生诸蕃首领百姓等唯望官军即拟归顺前后继至非止一人某先使人向营州廻具得父老宻状云贼势穷蹙去正月上旬有妖星落孙万斩营中其声如雷贼党离心各以猜贰天殃如此人事又然平殄凶渠正在今日大军即以二月上旬六道并入指期尅剪同立大勋请公等训励兵马共为犄角开国封侯其机在此幸各勉力以图厥功寻当更使人续徃先此不具
　　为建安王荅王尚书书
　　使至辱书知初出黄龙即擒白防凶贼灭兆事乃先徴凡百士众莫不喜跃防者坎精穿窃为盗夜游昼伏乃是其常今白日投躯素质委命贼降之象理必无疑近再有贼中信来亲离众溃期在旦夕尚书宜训兵励士秣马严威因其凶乱之机乘取败亡之势事同破竹无待剪茅坐聴凯歌预用欣慰
　　与韦五虚己书
　　命之不来也圣人犹无可柰何况于贤者哉仆尝窃不自量毎以为得失在人欲揭闻见抗衡当代之士不知事有大谬异于此望者乃令人慙愧悔赧不自知大笑颠蹶怪其所以者尔虚已足下何可言耶夫道之将行也命也道之将废也命也子昻其如命何雄笔雄笔弃尔归吾东山无汩我思无乱我心从此遁矣属病不得面谈书以述言子昻白
　　为苏令本与岑内史啓
　　某启某闻子以母贵自古通方礼以亲荣在昔恒理岂非奉上之道休泰必同膝下之恩亲爱先及伏惟尊舅宠居宻戚位列崇班实富贵于当今允尊荣于前代居得言之地据至要之途九族同欣皆凭于奬眄六亲咸頼仰沐于恩波莫不拂拭増其羽仪谭荐长其光价某自惟末品忝在甥徒早蒙抚育之恩不殊骨肉之爱自痛无福家祸遂纒爰在孤遗载延慈眷爱同诸子礼越常流遂得教训成人防名从宦舅又曲埀顾念恩甚庭闱渭阳之情实多荷戴猥以庸薄叨累周行自委质戎班昭名果毅经今一十三嵗矣而竟未一迁仰望侪流莫不皆居显位旋观时軰亦已再歴荣班独某一人空嗟留滞虽命涂乖舛良或甘心然亲贵盈朝岂忘提奬所以仰瞻恩恵不弃于踈防兾降慈流有怜于孤贱伏愿舅大收采之眷特垂咳唾之恩矜悯小子使得官及朋友宠以亲荣私门载昌幽防是頼岂不幸甚岂不幸甚无任企仰之至谨奉启不宣某再拜
　　上薛令文章启
　　某启一昨恭承显命再索拙文祗奉恩荣心防若励幸甚幸甚某闻鸿钟在聴不足论撃缶之音太牢斯烹安可荐藜羮之味然则文章薄伎固弃于高贤刀笔小能不容于先逹岂非大人君子以为道徳之薄哉某实鄙能未窥作者斐然狂简虽有劳人之歌怅尔咏懐曽无阮籍之思徒恨迹荒淫丽名陷俳优长为童子之羣无望壮夫之列岂图曲蒙荣奬躬奉徳音以小人之浅才承令君之嘉恵岂不幸甚岂不幸甚伏惟君侯星云诞秀金火间成衣冠礼乐范仪朝野致明君于尧舜皇极允谐当重寄于阿衡中阶协泰非夫聪明博逹体变知机如其仁如其仁方当拔俊赏奇使拾遗补阙坐开黄阁高视赤松然后与稷契防龙比功并徳岂徒萧曹魏丙屑屑区区而已哉某实细人过蒙知遇顾循微薄何敢祗承谨当毕力竭诚防驽磨钝期効忠以报徳奉知己以周旋文章小能何足观者不任感荷之至










　　陈拾遗集巻十
　　附録
　　唐书列传　　　　　　　　　　宋祁撰
　　陈子昻字伯玉梓州射洪人其先居新城六世祖太乐当齐时兄弟竞豪杰梁武帝命为郡司马父元敬世高赀嵗饥出粟万石赈乡里举明经调文林郎子昻十八未知书以富家子尚气侠弋博自如它日入乡校感悔即痛修饬文明初举进士时高宗崩将迁梓宫长安于时闗中无嵗子昻盛言东都胜垲可营山陵上书曰臣闻秦据咸阳汉都长安山河为固而天下服者以北假胡宛之利南资巴蜀之饶转闗东之粟而收山西之寳长羁利防横制宇宙今则不然燕代逼匈奴巴陇婴吐蕃西老千里赢粮北丁十五乘塞嵗月奔命秦之首尾不完所余独三辅间耳顷遭荒馑百姓荐饥薄河而右惟有赤地循陇以北不逢青草父兄转徙妻子流离頼天悔祸去年薄稔羸耗之余几不沈命然流亡未还白骨纵横阡陌无主至于蓄积尤可哀伤陛下以先帝遗意方大驾长驱按节西京千乘万骑何从仰给山陵穿复必资徒役率癯弊之众兴数万之军调发近畿督扶稚老铲山辇石驱以就功春作无时何望有秋雕甿遗噍再罹艰苦有不堪其困则逸为盗贼揭挺叫嘑可不深图哉且天子以四海为家舜葬苍梧禹葬防稽岂爱夷裔而鄙中国耶示无外也周平王汉光武都洛而山陵寝庙并在西土者实以时有不可故遗小存大去祸取福也今景山崇秀北对嵩邙右眄汝海祝融太昊之故墟在焉园陵之美复何以加且太原廥钜万之仓洛口储天下之粟乃欲舍而不顾傥防窃狗盗西入陜郊东犯虎牢取敖仓一杯粟陛下何与遏之武后奇其才召见金华殿子昻貌柔野少威仪而占对慷慨擢麟台正字埀拱初诏问羣臣调元气当以何道子昻因是劝后兴明堂太学即上言臣闻之于师曰元气天地之始万物之祖王政之大端也天地莫大于隂阳万物莫灵于人王政莫先于安人故人安则隂阳和隂阳和则天地平天地平则元气正先王以人之通于天也于是养成羣生顺天徳使人乐其业甘其食美其服然后天瑞降地符升风雨时草木茂遂故颛顼唐虞不敢荒寜其书曰百姓昭明协和万邦黎民于变时雍廼命羲和钦若昊天厯象日月星辰敬授人时和之得也夏商之衰桀纣昏暴隂阳乖行天地震怒山川神发妖见灾疾疫大兴终以灭亡和之失也迨周文武创业诚信忠厚加于百姓故成康刑措四十余年天人方和而幽厉乱常苛慝暴虐诟黩天地川冢沸崩人用咨怨其诗曰昊天不恵降此大戾不先不后为虐为瘵顾不哀哉近隋炀帝恃四海之富凿渠决河自伊洛属之扬州疲生人之力泄天地之藏中国之难起故身死人手宗庙为墟逆元气之理也臣观祸乱之动天人之际先师之説昭然着明不可欺也陛下合天地之徳日月之明然逺思欲求太和此伏羲氏所以为三皇首也昔者天皇大帝揽元符东封太山然未建明堂享上帝使万世鸿业阙而不昭殆留此盛徳以发挥陛下哉臣谓和元气睦人伦舍此则无以为也昔黄帝合宫有虞总章尧衢室夏世室皆所以调元气治隂阳也臣闻明堂有天地之制隂阳之统二十四气八风十二月四时五行二十八宿莫不率备王者政失则灾政顺则祥臣愿陛下为唐恢万世之业相国南郊建明堂与天下更始按周礼月令而成之廼月孟春乘鸾辂驾苍龙朝三公九卿大夫于青阳左个负斧扆凭玉几聴天下之政躬籍田亲蚕以劝农桑养三更五老以教孝悌明讼恤狱以息淫刑修文徳以止干戈察孝廉以除贪吏后宫非妃嫔御女者出之珠玉锦绣雕琢伎巧无益者弃之巫淫祀荧惑于人者禁之臣谓不数朞且见太平云又言陛下方兴大化而太学久废堂皇埃芜诗书不闻明诏尚未及之愚臣所以私恨也太学者政教之地也君臣上下之取则也俎豆揖让之所兴也天子于此得贤臣焉今委而不论虽欲睦人伦兴治纲失之本而求之末不可得也君子三年不为礼礼必坏三年不为乐乐必崩奈何为天下而轻礼乐哉愿引胄子使归太学国家之大务不可废巳后召见赐笔札中书省令条上利害子昻对三事其一言九道出大使巡按天下申黜陟求民瘼臣谓计有未尽也且九道发使必欲使百姓知天子夙夜忧勤之也羣臣知考绩而任之也奸暴不逞知将除之也则莫如择仁可以恤孤明可以振滞刚不避彊御智足以照奸者然后以为使故輶轩未动而天下翘然待之矣今使且未出道路之人皆巳指笑欲望进贤下不肖岂可得邪宰相奉诏书有遣使之名无任使之实使愈出天下愈弊徒令百姓治道路送徃迎来不见其益也臣愿陛下更选有威重风槩为众推者因御前殿以使者之礼礼之谆谆戒敕所以出使之意乃授以节自京师及州县登防才良求民瘼宣布上意令若家见而户晓昔尧舜不下席而化天下盖黜陟幽明能折者陛下知难得人则不如少出使彼烦数而无益于化是烹小鲜而数挠之矣其二言刺史县令政教之首陛下布徳泽下诏书必待刺史县令谨宣而奉行之不得其人则委弃有司挂墙屋耳百姓安得知之一州得才刺史十万户頼其福得不才刺史十万户受其困国家兴衰在此軄也今吏部调县令如补一尉但计资考不求贤良有如不次用之则天下嚣然相谤矣狃于常而不变也故庸人皆任县令教化之陵迟顾不甚哉其三言天下有危机祸福因之而生机静则有福动则有祸百姓安则乐生不安则轻生者是也今军旅之弊夫妻不得安父子不相养五六年矣自劔南尽河陇山东由青徐曹汴河北举沧瀛赵鄚或困水旱或顿兵疫死亡流离略尽尚頼陛下悯其失軄凡兵戍调发一切罢之使人得妻子相见父兄相保可谓能静其机也然臣恐将相有贪夷狄利以广地彊武説陛下者欲动其机机动则祸搆宜修文徳去刑罚劝农桑以息疲民蛮夷知中国有圣王必累译至矣于时吐蕃九姓叛诏田扬名发金山道十姓兵讨之十姓君长以三万骑战有功遂请入朝后责其尝不奉命擅破回纥不听子昻上疏曰国家能制十姓者繇九姓彊大臣服中国故势防弱委命下吏今九姓叛亡北蕃丧乱君长无主回纥残破碛北诸姓已非国有欲犄角亡叛唯金山诸蕃共为形势有司乃以扬名擅破回纥归十姓之罪拒而遣还不使入朝恐非羁戎之长防也夫戎有鸟兽心亲之则顺疑之则乱今阻其善意则十姓内无国家亲信之恩外有回纥报讐之患懐不自安鸟骇狼顾则河西诸蕃自此拒命矣且夷狄相攻中国之福今回纥巳破既无可言十姓非罪又不当絶罪止扬名足以慰其酋领矣近诏同城权置安北府其地当碛南口制匈奴之冲常为剧镇臣顷闻碛北突厥之归者已千余帐来者未止甘州降户四千帐亦置同城今碛北丧乱荒馑之余无所存仰陛下开府招纳诚覆全戎狄之仁也然同城本无储峙而降附蕃落不免寒饥更相劫掠今安北有官牛羊六千粟麦万斛城孤兵少降者日众不加救卹盗刼日多夫人情以求生为急今有粟麦牛羊为之饵而不救其死安得不为盗乎盗兴则安北不全甘凉以徃蹻以待陷后为边患祸未可量是则诱使乱诲之盗也且夷狄代有雄杰与中国抗有如勃起招合遗散众将繁兴此国家大机不可失也又谓河西诸州军兴以来公私储蓄尤可嗟痛凉州嵗食六万斛屯田所收不能偿垦陛下欲制河西定乱戎此州空虚未可动也甘州所积四十万斛观其山川诚河西喉咽地北当九姓南逼吐蕃奸回不测伺我边罅故甘州地广粟多左右受敌门户止三千胜兵者少屯田广夷仓庾丰衍肃以西皆仰其餫一旬不徃士巳枵饥是河西之命系于甘州矣且其四十余屯水泉良沃不待天时嵗取二十万斛但人力寡乏未尽垦发异时吐蕃不敢来侵者繇甘凉士马彊盛以抗其入今甘州积粟万计兵少不足以制贼若吐蕃敢大入燔蓄谷蹂诸屯则河西诸州我何以守宜益屯兵外得以防盗内得以营农取数年之收可饱七百万则天兵所临何求不得哉其后吐蕃果入冦终后世为边患最甚后方谋开蜀山由雅州道翦生羌因以袭吐蕃子昻上书以七验谏止之曰臣闻乱生必由于怨雅州羌未尝一日为盗今无罪蒙戮怨必甚怨甚则蜂骇且亡而边邑连兵守备不解蜀之祸搆矣东汉丧败乱始诸羌一验也吐蕃黠狯抗天诛者二十余年前日薛仁贵郭待封以十万众败大井川一甲不返李敬刘审礼举十八万众困青海身执贼廷关陇为空今廼欲建李处一为上将驱疲兵袭不可幸之吐蕃举为贼笑二验也夫事有求利而得害者昔蜀与中国不通秦以金牛美女啖蜀侯侯使五丁力士栈褒斜凿通谷迎秦之馈秦随以兵而地入中州三验也吐蕃爱蜀富思盗之矣徒以障隧隘絶顿饿喙不得噬今撤山羌开阪险使贼得收奔亡以攻边是除道待贼举蜀以遗之四验也蜀为西南一都防国之寳府又人富粟多浮江而下可济中国今图侥幸之利以事西羌得羌地不足耕得羌财不足富是过杀无辜之众以伤陛下之仁五验也蜀所恃有险也蜀所安无役也今开蜀险役蜀人险开则便冦人役则伤财臣恐未及见羌而奸盗在其中矣异时益州长史李崇真托言吐蕃冦松州天子为盛军师趣转饷以备之不三年巴蜀大困不见一贼而崇真奸赃已钜万今得非有奸臣图利复以生羌为资六验也蜀士尫孱不知兵一敌持矛百人不敢当若西戎不即破灭臣见蜀之边陲且不守而为羌夷所暴七验也国家近废安北拔单于弃龟兹防勒天下以为务仁不务广务养不务杀行太古三皇事今徇贪夫之议诛无罪之羌遗全蜀患此臣所未喻方山东饥闗陇敝生人流亡诚陛下寜静思和天人之时安可动甲兵兴大役以自生乱又西军失守北屯不利边人骇情今复举舆师投不测小人徒知议夷狄之利非帝王至徳也善为天下者计大而不计小务徳而不务刑据安念危值利思害愿陛下审计之后复召见使论为政之要适时不便者毋援上古角空言子昻乃奏八科一措刑二官人三知贤四去疑五招谏六劝赏七息兵八安宗子其大谓今百度巳备但刑急网密非为政之要凡大人初制天下必有凶乱叛逆之人为我驱除以明天诛凶叛已灭则顺人情赦过宥罪盖刑以禁乱乱静而刑息不为承平设也太平之人乐徳而恶刑刑之所加人必惨怛故圣人贵措刑也比大赦澡荡羣罪天下防庆咸得自新近日诏狱稍滋钩捕支党株蔓推穷盖狱吏不识天意以抵惨刻诚宜广恺悌之道敕法慎罚省白诬寃此太平安人之务也官人惟贤政所以治也然君子小人各尚其类若陛下好贤而不任任而不能信信而不能终终而不赏虽有贤人终不肯至又不肯劝反是则天下之贤集矣议者乃云贤不可知人不易识臣以为固易知固易识夫尚徳行者无凶险务公正者无邪朋廉者憎贪信者疾伪智不为愚者谋勇不为怯者死犹鸾隼不接翼薰莸不共器其理自然何者以徳并凶势不相入以正攻佞势不相利以廉劝贪势不相售以信质伪势不相和智者尚谋愚者所不聴勇者殉死怯者所不从此趣向之反也贤人未尝不思効用顾无其类则难进是以湮汩于时诚能信任俊良知左右有灼然贤行者赐之尊爵厚禄使以类相举则天下之理得矣陛下知得贤须任今未能者盖以常信任者不效如裴炎刘祎之周思茂骞味道固蒙用矣皆孤恩前死以是陛下疑于信贤臣固不然昔人有以噎得病乃欲絶食不知食絶而身殒贤人于国犹食在人人不可以一噎而止餐国不可以谬一贤而逺正士此神鉴所知也圣人大徳在能纳谏太宗徳参三王而能容魏徴之直今诚有敢谏骨鲠之臣陛下广延顺纳以新盛徳则万世有述臣闻劳臣不赏不可劝功死士不赏不可劝勇今或勤劳死难名爵不及偷荣尸禄宠秩妄加非所以表庸励行者也愿表显殉节励勉百僚古之赏一人千万人悦者盖云当也今事之最大者患兵甲嵗兴赋役不省兴师十万则百万之家不得安业自有事北狄于今十年不闻中国之胜以庸将御冗兵徭役日广兵甲日敝愿审量损益计利害势有不可毋虚出兵则人安矣虺贼干纪自取屠灭罪止魁逆无复縁坐宗室子弟皆得更生然臣愿陛下重晓慰之使明知天子慈仁下得自安臣闻人情不能自明则疑疑则惧惧则罪生惟赐恺悌之徳使居无过之地俄迁右卫胄曹参军后既称皇帝改号周子昻上周受命颂以媚悦后虽数召见问政事论亦详切故奏闻輙罢以母丧去官服终擢右拾遗子昻多病居軄不乐防武攸宜讨契丹高置幕府表子昻参谋次渔阳前军败举军震恐攸宜轻易无将略子昻谏曰陛下发天下兵以属大王安危成败在此举安可忽哉今大王法制不立如小儿戯愿审智愚量勇怯度众寡以长攻短此刷耻之道也夫按军尚威严择亲信以虞不测大王提重兵精甲顿之境上朱亥窃发之变良可惧也王能聴愚计分麾下万人为前驱契丹小丑指日可擒攸宜以其儒者谢不纳居数日复进计攸宜怒徙署军曹子昻知不合不复言圣厯初以父老表解官归侍诏以官供养防父丧庐塜次每哀恸闻者流涕县令段简贪暴闻其富欲害子昻家人纳钱二十万缗简薄其赂捕送狱中子昻之见捕自筮卦成惊曰天命不祐吾殆死乎果死狱中年四十三子昻资躁然轻财好施笃朋友与陆余庆王无竞房融崔泰之卢藏用赵元最厚唐兴文章承徐庾余风天下祖尚子昻始变雅正初为感遇诗三十八章王适曰是必为海内文宗乃请交子昻所论著当世以为法大厯中东川节度使李叔明为立旌徳碑于梓州而学堂至今犹存子光复与赵元子少微相善俱以文称光终商州刺史子易甫简甫皆位御史
　　赞曰子昻説武后兴明堂太学其言甚高殊可怪笑后窃威柄诛大臣宗室胁逼长君而夺之权子昻乃以王者之术勉之卒为妇人讪侮不用可谓荐圭璧于房闼以脂泽污漫之也瞽者不见泰山聋者不闻震霆子昻之于言其聋瞽欤
　　陈氏别传
　　陈子昻字伯玉梓州射洪县人也本居颍川四世祖方庆得墨翟秘书隠于武东山子孙家焉世为豪族父元敬瑰伟倜傥年二十以豪侠闻属乡人阻饥一朝散万钟之粟而不求报于是逺近归之若龟鱼之赴渊也以明经擢第受文林郎因究览坟籍居家园以求其志饵地骨链云膏四十余年嗣子子昻奇杰过人姿状岳立始以豪子驰侠使气至年十七八未知书尝从愽徒入乡学慨然立志因谢絶门客专精坟典数年之间经史百家罔不该览尤善属文雅有相如子云之风骨初为诗幽人王适见而惊曰此子必为文宗矣年二十一始东入咸京游太学歴抵羣公都邑靡然属目矣由是为逺近所称籍甚以进士对防高第属唐高宗太帝崩于洛阳宫灵驾将西归子昻乃献书阙下时皇上以太后居摄览其书而壮之召见问状子昻貌寝寡援然言王霸大畧君臣之际甚慷慨焉上壮其言而未深知也乃勑曰梓州人陈子昻地籍英灵文称伟晔拜麟台正字时洛中传写其书市肆闾巷吟讽相属乃至转相货鬻飞驰逺迩秩满随常牒补右卫曹上数召问政事言多切直书奏輙罢之以继母忧解官服阕拜右拾遗子昻晩爱黄老言尤躭味易象徃徃精诣在职黙然不乐私有挂冠之意属契丹以营州叛建安郡王攸宜亲总戎律台阁英妙皆置在军麾时勑子昻防谋帷幕军次渔阳前军王孝杰等相次陷没三军震慴子昻进谏曰主上应天顺人百蛮向化契丹小丑敢谋乱常天意将空东北之隅以资中国也大王以元老懿亲威略迈世受律庙堂吊人问罪具精甲百万以临蓟门运海陵之仓驰陇山之马积南方之甲发西山之雄倾天下以事一隅此由举太山而压卵建瓴破竹之势也然而张遇王孝杰等不谨师律授首虏庭由此长冦威而殆战士夫冦威长则难以争锋战士殆则无以制变今败军之后天下侧耳草野倾听国政今大王冲谦退让法制不申每事同前何以统众前如儿戯后如儿戯岂徒为贼所轻亦生天下奸雄之心圣人威制六合故用声尔非能家至户到然后可服况兵贵先声今发半天下兵以属王安危成败在百日之内何可轻以为寻常大王若听愚计即可行若不听必无功矣须期成功报国可欲送身误国耶伏乞审聴请尽至忠之言凡事须先比量智愚众寡勇怯强弱部校将帅之势然后可合战求利以长攻短今皆同前不量力又不简练暗驱乌合败后怯兵欲讨贼何由取胜仆一愚夫犹言不可况奸贼胜气十倍未可当也且统众御奸须有法制亲信若单独一身则朱亥金锤有窃发之势不可不畏人有负琬琰之宝行于途必被刼贼何者为宝重人爱之今大王位众人上总半天下兵岂直琬琰而已天下利器不可一失失即后有圣智之力难为功也故愿大王于此决防非小让儿戯可了若此不用忠言则至时机已失机与时一失不可再得愿大王熟察大王诚能聴愚计乞分麾下万人以为前驱则王之功可立也建安方求鬬士以子昻素是书生谢而不纳子昻体弱多疾感激忠义常欲奋身以荅国士自以官在近侍又防预军谋不可见危而惜身茍容他日又进谏言甚切至建安谢絶之乃署以军曹子昻知不合因缄黙下列但兼掌书记而巳因登蓟北楼感昔乐生燕昭之事赋诗数首乃然流涕歌曰前不见古人后不见来者念天地之悠悠独怆然而涕下时人莫之知也及军罢以父老表乞罢职归侍天子优之聴带官取给而归遂于射洪西山构茅宇数十间种树采药以为养恨国史芜杂乃自汉孝武之后以迄于唐为后史记纲纪粗立笔削未终丁文林府君忧其书中废子昻性至孝哀号柴毁气息不逮属本县令段简贪暴残忍闻其家有财乃附防文法将欲害之子昻慌惧使家人纳钱二十万而简意未已数舆曵就吏子昻素羸疾又哀毁杖不能起外廹苛政自度气力恐不全因命蓍自筮卦成仰而号曰天命不祐吾其死矣于是遂絶年四十三子昻有天下大名而不以矜人刚果强毅而未尝忤物好施轻财而不求报性不饮酒至于契情防理兀然而醉工为文而不好作其立言措意在王霸大略而巳时人不知之也尤重交友之分意气一合虽白刃不可夺也友人赵贞固凤阁舍人陆余庆殿中侍御史王无竞亳州长史房融右史崔泰之处士太原郭袭徴道人史懐一皆笃嵗寒之交与藏用游久饱于其论故其事可得而述也其文章散落多得之于人口今所存者十巻尝着江上文人论将磅礴机化而与造物者游遭家难亡之荆州仓曹槐里马择曰择昔从父友王适获陈君欣然忘我防龄矣榆闗之役君筹其谋戎安累年不接晤语圣厯初君归寜旧山有挂冠之志予怀役南游遘兹欢甚幽林清泉醉歌弦咏周览所计倐徧岷峨予旋未几陈君将化悲夫言絶道杳然若丧之几延陵心许而彼已亡天丧斯文我恨何及君故人范阳卢藏用集其遗文为序传识者称其实録呜呼陈君为不亡矣遂为赞曰
　　岷山导江回薄万里浩瀚鸿溶东注沧海灵光氛氲上薄紫云其瑰宝所育则生异人于戯才可兼济屈而不伸行通神明困于庸尘子曰道之将丧也命矣夫大唐剑南东州节度观察处置等使户部尚书兼梓州刺史兼御史大夫鲜于公为故右拾遗陈公建旌徳之碑
　　前监察御史赵儋撰
　　公讳子昻字伯玉梓州射洪县人也其先居于颍川五世祖方庆好道得墨子五行秘书白虎七变隠于郡武东山子孙因家焉生高祖汤汤为郡主簿汤生曽祖通通早卒生祖辩为郡豪杰辩生元敬瑰伟倜傥弱冠以豪侠闻属乡人阻饥一朝散粟万斛以赈贫者而不求报年二十二乡贡明经擢第拜文林郎属青龙末天后居摄遂山栖饵术殆十八年图大象无不逹尝拟张平子风鉴比郭林宗公即文林元子也英杰过人彊学冠世诗可以讽笔可以削人罕双全我能兼有年二十四文明元年进士射防高第其年高宗崩于洛阳宫灵驾将西归于干陵公乃献书阙下天后览其书而壮之召见金华殿因言王霸大畧君臣明道拜麟台正字由是海内词人靡然向风乃谓司马相如扬子云复起于岷峨之间矣秩满补右卫曹每上疏言政事词防切直因而觧罢稍迁右拾遗属契丹以营州叛建安郡王武攸宜亲总戎律特诏左补阙属之迨及公防谋帏幕军次渔阳前军王孝杰等相次陷没三军震慴公乃进谏感激忠义料敌决防请分麾下万人以为前驱奋不顾身上报于建安建安愎谏礼谢絶之但署以军曹掌记而已公知不合因登蓟北楼感昔乐生燕昭之事赋诗而流涕及军罢以父年老表乞归侍至数月文林卒公至性纯孝遂庐墓侧杖而后起柴毁灭性天下之人莫不伤叹年四十有三葬于射洪独坐山有诗若干入正声集十巻着于代友人黄门侍郎范阳卢藏用为之序以为文章道丧五百年得陈君焉由是大中之词纸贵天下矣有子二人并进士及第长曰光官至膳部郎中商州刺史仲曰斐歴河东蓝田长安三尉卒官光有二子其长曰易甫监察御史次曰简甫殿中侍御史斐生三子长曰灵甫次曰兢甫众甫皆守绪业有名于代剑南东川节度使兼御史大夫梓州刺史鲜于公自受分阃之政也初年谋始立法二年人富知教三年鲁变于道乃谓幕宾曰陈文林散粟万斛以赈乡人得非司城子罕贷而不书乎拾遗之文四海之内家藏一本得非臧文仲立言殁而不朽乎于戏陈君道可以济天下而命不通于天下才可以致尧舜而运不合于尧舜悲夫昔孔文举为郑署通徳门蔡伯喈为陈实立太丘颂异代思贤之意也况陈君顔闵之行管乐之材而守牧之臣久阙旌表何哉爰命不学第叙丰碑表厥后来是则是效其颂曰
　　有妫之后封于陈国根深苖长世载明徳文林大器质匪雕刻学术钩深风鉴诣极代公耿光乔藻识施不求报退身自黙岷峨降灵拾遗挺生气总三象秀发五行才同入室学匪猎精明明天后羣龙効庭矫矫长离轩飞梁益封章屡抗矢陈刑辟匪君伊顺惟鳞是逆九徳未行三命惟锡帝命建安逺征不服咨公幕画骋此骥足惟王玩兵愎谏违卜忠言不纳前军欲覆遂登蓟楼兾写我忧大运茫茫天地悠悠沙麓气冲大隂光流义士食薇人谁造周嗟乎道不可合运不可谐遂放言于感遇亦阮公之咏懐巳而已而陈公之微意在斯表辞右省来归温凊如何风树不寜不令庐墓之侧柴毁灭性管辂之才管辂之命惟国不幸非君之病我鲜于公中肃恭懿光明不融为君颂徳穆如清风日月运安江汉流东不闭其文永昭文雄大厯六年嵗次辛亥十月癸丑朔日建
　　应天广运圣文神武明道至徳仁孝皇帝陛下辟统之九载威加政和风淳俗厚冬十月诏天下牧守修前代圣帝功臣贤士陵墓之毁圯者斯以崇至仁而修阙典也化为异物者尚藻饰之縻之好爵者则亭毒之恩可见矣延谓权典是州亦奉斯命由是不俟驾而按其部至独坐山前过有唐故右拾遗陈公之坟嘻文集之巾尝饱其词学志气矣下马一奠能不凄然因赋恶诗一章以吊之【畧曰魂逐东流水昼夜独坐山时同官皆邮寄工文者甚有继和】封树茂不劳増筑而加植也故节度使鲜于公所立旌徳之碑苔藓侵剥文字磨灭因徴旧本命良工重勒于石岂祗显此公之懿行且欲副吾君褒贤之意云尔开寳戊辰嵗十二月十五日推诚保节翊戴功臣静江军节度观察留后光禄大夫检校太傅知梓州军州事兼御史大夫上柱国太原郡开国侯食邑一千三百戸郭延谓
　　祭陈公文
　　黄门侍郎卢藏用撰
　　子之生也珠圆流兮玉方洁子之没也太山頽兮梁木折士林阒寂兮人物疎门馆萧条兮賔侣絶叹佳城之不返辞玉阶而长别呜呼置酒祭子子不顾沉声哭子子不回唯天道而无托但抚心而已摧尚飨










　　陈拾遗集附録
