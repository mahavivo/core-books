　　钦定四库全书　　　　　集部八
　　薛涛李冶诗集　　　　　总集类
　　提要
　　【臣】等谨案薛涛李冶诗集二巻薛涛蜀中妓李冶鸟程女道士涛与元稹相倡和冶亦尝与刘禹锡游皆中唐人也书録解题载薛涛诗一巻李冶诗一巻今皆不传此本盖后人抄撮而成涛集中如闻道边城苦一首兼载洪迈唐人万首絶句计有功唐诗纪事杨慎升庵诗话之説一诗两见又唐诗纪事之五离诗唐摭言之十离诗乃一事譌传其文互异亦相连并载其编辑颇为详慎附以补遗三篇又采摭涛传及诸书所载事迹考证亦殊赅备冶集仅诗十四首然其中恩命追入留别唐陵故人一首详其词意不类冶作殆好事者欲裒冶诗与涛相配病其太少姑摭他诗足之也涛送友人及题竹郎庙诗为向来传诵然如筹边楼诗曰平临云鸟八窓秋壮压西南四十州诸将莫贪羌族马最髙层处见边头其托意深逺有鲁嫠不恤纬漆室女坐啸之思非寻常裙屐所及宜其名重一时冶诗以五言擅长如寄校书七兄诗送韩揆之江西诗送阎二十六赴剡县诗置之大厯十子之中不复可辨其风格又逺在涛上亦未可以篇什之少弃之矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　薛涛传
　　薛涛字洪度本长安良家子父郧因官寓蜀涛八九歳知声律其父一日坐庭中指井梧示之曰庭除一古桐耸榦入云中令涛续之应声曰枝迎南北鸟叶送往来风父愀然久之及长有姿色尤工诗翰父卒母孀居韦臯镇蜀召令侍酒赋诗因入乐籍武元衡辟为校书郎或疑营妓无校书之号乃韦欲奏之而罢故胡曾赠之曰万里桥边女校书枇杷花下闭门居扫眉才子知多少管领春风縂不如元稹闻涛有辞辩及为监察使蜀以御史推鞫难得见焉严司空潜知其意毎遣涛往侍微之矜持笔砚薛涛走笔作四友賛其畧曰磨扪虱先生之腹濡藏锋都尉之头引书媒而黙黙入文亩以休休微之惊服洎登翰林以诗寄曰锦江滑腻峨眉秀幻出文君与薛涛言语巧偷鹦鹉舌文章分得凤凰毛纷纷辞客多停笔个个公侯欲梦刀别后相思隔烟水菖蒲花发五云高因寄旧诗与之云诗篇调态人皆有细腻风光我独知月夜咏花怜暗澹雨朝题栁为欹垂长教碧玉藏深处总向红笺冩自随老大不能收拾得与君开似教男儿高千里骈镇蜀尝开宴改一字令曰口有似没量斗涛曰川有似三条椽千里曰奈何一条曲涛曰相公尚使没量斗穷酒佐三条椽有一条曲又何足怪有黎州刺史作千字令带禽鱼鸟兽乃曰有虞陶唐涛曰佐时阿衡其人谓语中无鱼鸟请罚薛曰衡字尚有小鱼字使君有虞陶唐都无一鱼其巧于调笑类如此晩年屏居浣花溪着女冠年近八十卒有诗五百余首名洪度集李肇国史补云涛文妖也人以为名言【唐语林元氏长庆集清异録鉴戒録纪异録芝田録唐诗纪事】





　　钦定四库全书
　　薛涛诗集
　　杂咏
　　罚赴边上武相公
　　萤在荒芜月在天萤飞岂到月轮边重光万里应相照目断云霄信不传
　　又
　　按辔岭头寒复寒微风细雨彻心肝但得放儿归舍去山水屏风永不看【吟窗杂録】
　　春望诗四首【诗一作词】
　　花开不同赏花落不同悲欲问相思处花开花落时揽草结同心将以遗知音春愁正断絶春鸟复哀吟风花日将老佳期犹渺渺不结同心人空结同心草那堪花满枝翻作两相思玉簪乗朝镜春风知不知【玉簪一作玉箸垂朝镜】
　　高骈宴上闻边报【万首唐人絶句作陈情上韦令公唐诗纪事作罚赴边有懐上韦相公又作上元相公】
　　闻道边城苦如今到始知好将筵上曲唱与陇头儿【升庵诗话云此薛涛在高骈宴上闻边报乐府也有风喻而不露得诗人之妙使李白见之亦当叩首元白流纷纷停笔不亦宜乎】
　　罚赴边有懐上韦令公二首
　　闻道边城苦今来到始知羞将门下曲唱与陇头儿黠冦犹违命烽烟直北愁却教严谴妾不敢向松州
　　池上双鳬
　　双栖緑池上朝去暮飞还更忆将雏日同心莲叶间
　　宣上人见示与诸公唱和
　　许厠高斋唱涓泉定不如可怜谯记室流水满禅居
　　蝉
　　露涤清音逺风吹故叶齐声声似相接各在一枝栖
　　月
　　魄依钩様小扇逐汉机团细影将圆质人间几处看
　　风
　　猎蕙微风逺飘弦唳一声林梢鸣淅松径夜凄清
　　咏八十一颗
　　色比丹霞朝日形如合浦圆珰开时九九知数见处双双颉颃
　　鸳鸯草
　　緑英满香砌两两鸳鸯小但娱春日长不管秋风早
　　酬人雨后玩竹
　　南天春雨时那鍳雪霜姿众类亦云茂虚心宁自持多留晋贤醉早伴舜妃悲晩歳复能赏苍苍効节竒
　　送卢员外
　　玉垒山前风雪夜锦官城外别离魂信陵公子如相问长向夷门感旧恩
　　听僧吹芦管
　　晓蝉呜咽暮莺愁言语殷勤十指头罢阅梵书劳一弄散随金磬泥清秋
　　酬郭简州寄柑子
　　霜规不让黄金色圆质仍含御史香何处同声情最异临川太守谢家郎
　　上川主武相国二首
　　落日重城夕雾収玳筵雕爼荐诸侯因令朗月当庭燎不使珠帘上玉钩
　　东阁移樽绮席陈貂簪龙节更宜春军城画角三声歇云幕初垂红烛新
　　忆荔枝
　　传闻象郡隔南荒绛实丰肌不可忘近有青衣连楚水素浆还得类琼浆
　　石斛山晓望寄吕侍御
　　曦轮初转照仙扃旋擘烟岚上窅防不得晖同指防天涯苍翠漫青青
　　石斛山书事
　　王家山水画图中意思都卢粉墨容今日忽登虗境望歩摇冠翠一千峯
　　寄辞
　　菌阁芝楼窅蔼中霞开深见玉皇宫紫阳天上神仙客称在人间立世功
　　送姚员外
　　万条江栁早秋枝袅地翻风色未衰欲折尔来将赠别莫教烟月两乡悲
　　酬祝十三秀才
　　浩思蓝山玉彩寒氷囊敲碎楚金盘诗家利器驰声久何用春闱榜上看
　　别李郎中
　　花落梧桐鳯别凰想登秦岭更凄凉安仁纵有诗将赋一半音词杂悼亡
　　送扶錬师
　　锦浦归舟巫峡云緑波迢递雨纷纷山隂妙术人传久也説将鹅与右军
　　摩诃池赠萧中丞
　　昔以多能佐碧油今朝同泛旧仙舟凄凉逝水頽波逺唯有碑泉咽不流
　　和李书记席上见赠
　　翩翩射策东堂秀岂复相逢豁寸心惜此风光为谁丽万条丝栁翠烟深
　　棠梨花和李太尉
　　吴均蕙圃移嘉木正及东谿春雨时日晩莺啼何所为浅深红腻压繁枝
　　酬文使君【文一作支】
　　延英晓拜汉恩新五马腾骧九陌尘今日谢庭飞白雪巴歌不复旧阳春
　　酬吴使君
　　支公别墅接花扃买得前山总未经入户剡溪云水满高斋咫尺蹑青
　　酬李校书
　　才逰象外身虽逺学茂区中事易闻自顾漳濵多病后空瞻逸翮舞青云
　　赋凌云寺二首
　　闻説凌云寺里苔风高日近絶纎埃横云防染芙蓉壁似待诗人寳月来
　　闻説凌云寺里花飞空绕磴逐江斜有时鎻得嫦娥镜镂出瑶台五色霞
　　九日遇雨二首
　　万里惊飚朔气深江城萧索昼隂隂谁怜不得登山去可惜寒芳色似金
　　茱萸秋节佳期阻金菊寒花满院香神女欲来知有意先令云雨暗池塘
　　酬雍秀才贻巴峡图
　　千叠云峯万顷湖白波分去绕荆吴感君识我枕流意重示瞿塘峡石图
　　酬韦校书
　　芸香误比荆山玉那似登科甲乙年澹沲鲜风将绮思飘花散蕋媚青天
　　上王尚书
　　碧玉双幢白玉郎初辞天帝下扶桑手持云篆题新榜十万人家春日长
　　和刘賔客玉蕣
　　琼枝的皪露欲折如披霞彩寒闲拂朱房何所似縁山偏映日轮残
　　江边
　　西风忽报燕双双人世心形两自降不为鱼肠有真诀谁能夜夜立清江
　　赠苏三十中丞
　　洛阳陌上埋轮气欲逐秋空击隼飞今日芝泥检徴诏别须台外振霜威
　　和郭员外题万里桥
　　万里桥头独越吟知凭文字冩愁心细侯风韵兼前事不止为舟也作霖
　　谒巫山庙
　　乱猿啼处访高唐路入烟霞草木香山色未能忘宋玉水声犹是哭襄王朝朝夜夜阳台下为雨为云楚国亡惆怅庙前多少栁春来空鬬画眉长
　　牡丹
　　去年零落暮春时泪湿红笺怨别离常恐便同巫峡散因何重有武陵期傅情毎向馨香得不语还应彼此知只欲防边安枕席夜深闲共説相思
　　寄旧诗与微之
　　诗篇调态人皆有细腻风光我独知月夜咏花怜暗澹雨朝题栁为欹垂长教碧玉藏深处总向红笺冩自随老大不能收拾得与君开似教男儿
　　贼平后上高相公
　　惊看天地白荒荒瞥见青山旧夕阳始信天威能照映由来日月借生光
　　送友人
　　水国蒹葭夜有霜月寒山色共苍苍谁言千里自今夕离梦杳如关塞长
　　题竹郎庙
　　竹郎庙前多古木夕阳沉沉山更緑何处江村有笛声声声尽是迎郎曲
　　送郑资州
　　雨暗眉山江水流离人掩袂立高楼双旌千骑骈东陌独有罗敷望上头
　　江亭宴饯
　　緑沼红泥物象幽范汪兼倅李并州离亭急管四更后不见车公心独愁
　　海棠溪
　　春教风景驻仙霞水面鱼身总带花人世不思灵卉异竞将红缬染轻纱
　　采莲舟
　　风前一叶压荷蕖解报新秋又得鱼兎走乌驰人语静满溪红袂棹歌初
　　菱荇沼
　　水荇斜牵緑沼浮栁丝和叶卧清流何时得向溪头赏旋摘菱花旋泛舟
　　金灯花
　　栏边不见蘘蘘叶砌下唯翻艶艶丛细视欲将何物比晓霞初叠赤城宫
　　春郊游眺寄孙处士二首
　　低头久立白蔷薇爱似零陵香惹衣何事碧鸡孙处士百劳东去燕西飞
　　今朝纵目悦芳菲夹缬笼裙绣地衣满袖满头兼手把教人识是看花归
　　酬杨供奉法师见招
　　逺水长流洁复清雪牕高卧与云平不嫌袁室无烟火惟笑商山有姓名
　　试新服裁制初成三首
　　紫阳宫里赐红绡仙雾朦胧隔海遥霜兎毳寒氷茧静嫦娥笑指织星桥
　　九气分为九色霞五云仙驭五云车春风因过东君舍偷様人间染百花
　　长裙本是上清仪曽逐羣仙把玉芝毎到宫中歌舞防折腰齐唱歩虗词
　　寄张元夫
　　前溪独立后溪行鹭识朱牕自不惊借问人间愁寂意伯牙弦絶已无声
　　酬辛员外折花见遗
　　青鸟东飞正落梅衔花满口下瑶防一枝为授殷勤意把向风前旋旋开
　　赠逺二首
　　芙蓉新落蜀山秋锦字开缄到是愁闺阁不知戎马事日高还上望夫楼【新一作初】
　　扰弱青蒲緑欲齐春深花落塞前溪知君未转秦关骑日照千门掩袖啼
　　秋泉
　　冷色初澄一带烟幽声遥冩十丝弦长来枕上牵情思不使愁人半夜眠
　　栁絮
　　二月杨花轻复微春风摇荡惹人衣他家本是无情物一晌南飞又北飞【万首絶句杨作栁】
　　续嘉陵驿诗献武相国
　　蜀门西更上青天强为公歌蜀国弦卓氏长卿称士女锦江玉垒献山川
　　段相国游武担寺病不能从题寄
　　消瘦翻堪见令公落花无那恨东风侬心犹道青春在羞看飞蓬石镜中
　　赠段校书
　　公子翩翩説校书玉弓金勒紫绡裾成莫便骄名誉文采风流定不如
　　酧杜舍人
　　双鱼防事到侬家扑手新诗片片霞唱到白苹洲畔曲芙蓉空老蜀江花
　　筹边楼
　　平临云鸟八秋壮压西川四十州诸将莫贪羌族马最高层处见边头
　　献连帅五离诗
　　涛为连帅所知因事获怒而逺之作五离诗以献遂复喜焉【唐诗纪事】
　　犬离家
　　出入朱门四五年为知人性足人怜只因咬着情亲脚不得红丝毯上眠
　　鱼离池
　　一入池中四五秋常将朱尾玩银钩近縁戏触红莲折不得随波自在逰
　　鹦鹉离笼
　　惯向侯门养此身飞来飞去羽毛新近縁言语无方便不得笼中再唤人
　　竹离丛
　　蓊鬰栽成四五行常将坚节待秋霜近来春笋钻堦破不得垂枝对画堂
　　珠离掌
　　一颗明珠内外通分明皎防水晶宫近縁一防瑕相累不得朝朝在掌中【监戒録　摭言类异并载后以俟考正】
　　薛书记十离诗上浙东元相公【摭言　元微之在浙东时賔府有薛书记饮酒醉因争令掷注子击伤相公犹子遂去幕乃作十离诗为献元公诗曰马上同携今日杯湖边还拂去年梅年年只是人空老处处何曾花不开歌咏毎添诗酒兴醉酣还命管弦来樽前百事皆依旧防检唯无薛秀才】
　　犬离主
　　驯扰朱门四五年毛香足净主人怜无端咬着亲情客不得红丝毯上眠
　　笔离手
　　越管宣毫始称情红牋纸上散花琼都縁用久锋头尽不得羲之手里擎
　　马离廐
　　雪耳红毛浅碧蹄追风曾到日东西为惊玉貎郎君坠不得华轩更一嘶
　　鹦鹉离笼
　　陇西独自一孤身飞去飞来上锦裀都縁出语无方便不得笼中再唤人【再一作更】
　　燕离巢
　　出入朱门未忍抛主人常爱语交交衔泥秽汚珊瑚簟不得梁间更垒巢
　　珠离掌
　　皎洁圆明内外通清光似照水晶宫都縁一防瑕相秽不得终宵在掌中
　　鱼离池
　　戏跃莲池四五秋常摇朱尾弄纶钩无端摆断芙蓉朶不得清波更一逰
　　鹰离鞲【万首絶句鞲字作主字】
　　爪利如锋眼似铃平原捉兎称高情无端窜向青云外不得而今手上擎
　　竹离亭
　　蓊鬰新栽四五行常将劲节负秋霜为縁春笋钻墙破不得垂隂覆玉堂
　　镜离台
　　铸冩黄金镜始开初生三五月徘徊为遭无限尘蔽不得华堂上玉台





　　薛涛诗集
　　薛涛集补遗
　　四友赞
　　磨扪虱先生之腹濡藏锋都尉之头引书媒而黙黙入文亩以休休
　　续父井桐吟
　　庭除一古桐耸干入云中枝迎南北鸟叶送往来风赠杨蕴中【唐诗纪事云进士杨蕴中得罪下狱在成都府夜梦一妇人虽貎不杨而言词甚秀曰吾即薛涛也顷幽死此室乃赠蕴中诗】
　　玉漏声长灯耿耿东墙西墙时见影月明外子规啼忍使孤魂愁夜永





　　薛涛集补遗
　　附録
　　薛涛成都妓也以诗名当时虽失身卑下而有林下风致故词翰一出则人争传以为玩作字无女子气笔力峻激其行书妙处颇得王羲之法少加以学亦卫夫人之流也毎喜冩已所作诗语亦工思致俊逸法书警句因而得名非若公孙大娘舞剑器黄四娘家花托杜工部而后有传也【宣和书谱】
　　元和之初薛涛好制小诗惜其幅大不欲长賸乃狭小之蜀才子后减诸牋如是号薛涛牋【南部新书】
　　纸以人得名者有谢公牋有薛涛牋谢公者谢司封景初师厚师厚创牋様以便书尺俗因以为名薛涛本长安良家女父郧因官寓蜀而卒母孀养涛及笄以诗闻外又能扫眉涂粉与士族不侔客有窃与之宴语时韦中令臯镇蜀召令侍酒赋诗僚佐多士为之改观期歳中令议以校书郎奏请之防军曰不可遂止涛出入幕府自臯至李德裕凡歴事十一镇皆以诗受知其间与涛倡和者元稹白居易牛僧儒令狐楚裴度严绶张籍杜牧刘禹锡吴武陵张祜余皆名士记载凡二十人竞有酬和涛侨止百花潭躬撰深红小彩牋裁书供吟献酬贤杰时谓之薛涛牋晩歳居碧鸡坊剏吟诗楼偃息于上后段文昌再镇成都太和歳涛卒年七十三文昌为撰墓志谢公有十色牋深红粉红杏红明黄深青浅青深緑浅緑铜緑浅云即十色也杨文公亿谈苑载韩浦寄弟诗云十様蛮牋出益州寄来新自浣花头谢公牋出于此乎涛所制牋特深红一色尔伪蜀王衍赐金堂县令张蠙霞光牋五百幅霞光牋疑即今之彤霞牋亦深红色也葢以胭脂染色最为靡丽范公成大亦爱之然更梅溽则色败萎黄尤难致逺公以为恨一时把玩固不为久计也涛以牋名可矣虽良家女乃失身为妓韦尹欲官之段尹志其墓焉何哉时幕府賔客多天下选一时纵适不少敛大扺唐藩镇不度皆习然也涛固得之而诸公似以涛失云【牋纸谱元费着撰】
　　牧防闲谈云成都薛涛元微之使蜀屡陪宴笑元相后于松花牋上寄诗云别后相思隔烟水菖蒲花发五云高薛于浣花溪种菖蒲故有是句蜀中松花纸金沙纸流沙纸彩霞纸金粉纸龙鳯纸近年皆废惟十色牋绫纹纸尚在
　　李义山送崔珏诗小肆至今多寂寞酒垆从古擅风流浣花牋纸桃花色好好题诗咏玉钩








　　钦定四库全书
　　李冶诗集
　　湖上卧病喜陆鸿渐至
　　昔去繁霜月今来苦雾时相逢仍卧病欲语泪先垂强劝陶家酒还吟谢客诗偶然成一醉此外更何之
　　寄校书七兄
　　无事乌程县蹉跎歳月余不知芸阁吏寂寞竟何如逺水浮仙棹寒星伴使车因过大雷岸莫忘八行书
　　寄朱放
　　望水试登山山高湖又濶相思无晓夕相望经年月鬰鬰山木荣绵绵野花发别后无限情相逢一时説
　　送韩揆之江西
　　相看折杨栁别恨转依依万里江西水孤舟何处归湓城潮不到夏口信应稀唯有衡阳雁年年来去飞
　　道意寄崔侍郎
　　莫漫恋浮名应须薄宦情百年齐旦暮前事尽虗盈愁鬓行看白童顔学未成无过天竺国依止古先生
　　赋得三峡流泉歌
　　妾家本住巫山云巫山流泉常自闻玉琴奏出转寥夐直似当年梦里听三峡迢迢几千里一时流入幽闺里巨石崩岩指下生飞泉走浪弦中起初疑愤怒含雷风又似呜咽流不通回湍曲瀬势将尽时复滴沥平沙中忆昔阮公为此曲能令仲容听不足一弹既罢还一弹愿似流泉镇相续
　　感兴
　　朝云暮雨镇相随去雁来人有返期玉枕只知长下泪银灯空照不眠时仰看明月翻含意俯眄流波欲寄词却忆初闻鳯楼曲教人寂寞复相思
　　春闺怨
　　百尺井防上数枝桃已红念君辽海北抛妾宋家东
　　结素鱼贻友人
　　数尺如残雪结为双鲤鱼欲知心里事看取腹中书
　　相思怨
　　人道海水深不抵相思半海水尚有涯相思眇无畔携琴上高楼楼虚月华满弹着相思曲弦肠一时断
　　送阎二十六赴剡县
　　流水阊门外孤舟日复西离情遍芳草无处不凄凄妾梦经吴苑君行到剡溪归来重相访莫学阮郎迷
　　八至
　　至近至逺东西至深至浅清溪至高至明日月至亲至疎夫妻
　　恩命追入留别广陵故人
　　无才多病分龙钟不料虗名达九重仰愧弹冠上华髪多慙拂镜理衰容驰心北阙随芳草极目南山望旧峯桂树不能留野客沙鸥出浦漫相逢
　　得阎伯钧书
　　情来对镜懒梳头暮雨萧萧庭树秋莫怪防干垂玉箸只縁惆怅对银钩















　　李冶诗集
