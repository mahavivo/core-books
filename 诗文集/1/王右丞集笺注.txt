《王右丞集笺注》 [清] 赵殿成 笺注 [唐] 王维 著


序（王维）
　　
　　卷之一古诗十首
　　卷之二古诗三十首
　　卷之三古诗二十三首
　　卷之四古诗二十九首
　　卷之五古诗三十二首
　　卷之六古诗二十六首
　　卷之七近体诗三十九首
　　卷之八近体诗三十三首
　　卷之九近体诗三十五首
　　卷之十近体诗二十六首
　　卷之十一近体诗二十七首
　　卷之十二近体诗十六首
　　卷之十三近体诗七十三首
　　卷之十四近体诗三十三首
　　卷之十五外编四十七首
　　卷之十六赋表八首
　　卷之十七表九首
　　卷之十八状文书记八首
　　卷之十九序十首
　　卷之二十文赞七首
　　卷之二十一碑二首
　　卷之二十二碑一首
　　卷之二十三碑二首
　　卷之二十四碑铭一首
　　卷之二十五碑铭二首
　　卷之二十六志铭四首
　　卷之二十七哀辞祭文连珠判十五首
　　卷之二十八论画三首
　　
　　卷之末附录
　　
　　附录一：（录事、撰文二十篇总）
　　附录二：（诗评五十二则）
　　附录三：（画录一百十九则）
　　附录四：（右丞年谱）　　
序
传称诗以道性情，人之性情不一，以是发于讴吟歌咏之间，亦遂参差其不同，盖有不知所以然而然者。唐之诗，传者几百家，其善为行乐之词，与工为愁苦之什相半。虽于性情各得所肖，而求其不悖夫温柔敦厚之教者，未易数数觏也。
右丞崛起开元、天宝之间，才华炳焕，笼罩一时；而又天机清妙，与物无竞，举人事之升沉得失，不以胶滞其中。故其为诗，真趣洋溢，脱弃凡近，丽而不失之浮，乐而不流于荡。即有送人远适之篇，怀古悲歌之作，亦复浑厚大雅，怨尤不露。苟非实有得于古者诗教之旨，焉能至是乎。乃论者以其不能死禄山之难，而遽讥议其诗，以为萎弱而少气骨：抑思右丞之服药取痢，与甄济之阳为欧血，苦节何殊？而一则竟脱于樊笼，一则不免于维絷者，遇之有幸有不幸也。普施拘禁，凝碧悲歌，君子读其辞而原其志，深足哀矣。即谓揆之致身之义，尚少一死，至于辞章之得失何与，而亦波及以微辞焉。毋乃过欤？
又古今来推许其诗者，或称趣味澄复，若清流贯达；或称如秋水芙蕖，倚风自笑：或称出语妙处，与造物相表里之类：扬诩亦为曲当。若其诗之温柔敦厚，独有得于诗人性情之美，惜前人未有发明之者。诗注虽有数家，颇多舛凿，至于文笔，类皆缺如。鄙心有所未尽，爱是校理旧文，芟柞浮蔓，搜遗补逸，不欲为空谬之谈，亦不敢为深文之说，总期无失作者本来之旨而已。独是能薄材譾，读书未广，纵有一隅之见，譬之管窥筐举，所得几何。幸而生逢圣世，文教诞敷，炳炳麟麟，典籍于今大备。而博物洽闻之彦，接武于兰台麟阁之间，可以折中而问难。行将访其所未知，订其所未合，以定斯编之阙失。其或有雌霓谬呼，金根妄易，薪歌延濑之未详者，苟有见闻，克以应时改定，是固区区之志焉矣。
　　乾隆元年，岁在丙辰正月望日，仁和赵殿成松谷氏漫题于书圃之目耕堂。
卷之一古诗十首
奉和圣制天长节赐宰臣歌应制
太阳升兮照万方，开阊阖兮临玉堂，俨冕旒兮垂衣裳。
金天净兮丽三光，彤庭曙兮延八荒。
德合天兮礼神遍，灵芝生兮庆云见。
唐尧后兮稷契臣，匝宇宙兮华胥人。
尽九服兮皆四邻，乾降瑞兮坤献珍。献，一作“降”。
登楼歌
聊上君兮高楼，飞甍鳞次兮在下。
俯十二兮通衢，绿槐参差兮车马。
却瞻兮龙首，前眺兮宜春。
王畿郁兮千里，山河壮兮咸秦。
舍人下兮青宫，据胡床兮书空。
执戟疲于下位，老夫好隐兮墙东。
亦幸有张伯英草圣兮龙腾虬跃，摆长云兮捩回风。
琥珀酒兮雕胡饭，君不御兮日将晚。
秋风兮吹衣，夕鸟兮争返。
孤砧发兮东城，林薄暮兮蝉声远。
时不可兮再得，君何为兮偃蹇？
　　双黄鹄歌送别
　　原注：时为节度判宫，在凉州作。
天路来兮双黄鹄，云上飞兮水上宿，抚翼和鸣整羽族。
不得已，忽分飞，家在玉京朝紫微。
主人临水送将归，悲笳嘹唳垂舞衣，宾欲散兮复相依。
几往返兮极浦，尚徘徊兮落晖。
岸上火兮相迎，将夜入兮边城。
鞍马归兮佳人散，怅离忧兮独含情。
　　赠徐中书望终南山歌
　　《唐诗品汇》作《望终南赠徐中书》。
晚下兮紫微，怅尘事兮多违。
驻马兮双树，望青山兮不归。《楚辞后语》“驻”字下多一“驷”字。
　　送友人归山歌二首
　　《楚辞后语》作《山中人》。
山寂寂兮无人，又苍苍兮多木。
群龙兮满朝，君何为兮空谷？
文寡和兮思深，道难知兮行独。
悦石上兮流泉，与松间兮草屋。
入云中兮养鸡，上山头兮抱犊。
神与枣兮如瓜，虎卖杏兮收谷。
愧不才兮妨贤，嫌既老兮贪禄。
誓解印兮相从，何詹君兮可卜！

山中人兮欲归，云冥冥兮雨霏霏。
水惊波兮翠菅靡，白鹭忽兮翻飞。
君不可兮褰衣，山万重兮一云，混天地兮不分。
树晻暖兮氛氲，猿不见兮空闻。
忽山西兮夕阳，见东皋兮远村。
平芜绿兮千里，眇惆怅兮思君。
鱼山神女祠歌二首
《河岳英灵集》作《渔山神女智琼祠歌》，《楚辞后语》作《鱼山迎送神曲》，《乐府诗集》作《祠渔山神女歌》。
迎神曲
坎坎击鼓，鱼山之下。
吹洞箫，望极浦。
女巫进，纷屡舞。
陈瑶席，湛清酤。酤，刘须溪本。顾可久本俱作“醑”，非。风凄凄兮夜雨。兮，《河岳英灵集》作“而”，《乐府许集》作“又”。神之来兮不来，《河岳英灵集》，《乐府诗集》于“神”字上，皆多“不知”二字。使我心兮苦复苦！《河岳英灵集》作“使我心苦”。
　　送神曲
纷进拜兮堂前，拜，《乐府诗集》作“舞”。
目眷眷兮琼筵。来不语兮意不传，语，《乐府诗集》作“言”。作暮雨兮愁空山。
悲急管，思繁弦，“管”字下，《乐府诗集》、《唐诗品汇》皆多一“兮”字。灵之驾兮俨欲旋。灵，《河岳英灵集》作“神”。
倏云收兮雨歇，收，《河岳英灵集》作“消”。
山青青兮水潺湲。潺湲，《唐文粹》作“潺潺”。
　　白鼋涡
　　原注：杂言走笔。
南山之瀑水兮，激石滈瀑似雷惊，人相对兮不闻语声。
翻涡跳沫兮苍苔湿，藓老且厚，春草为之不生。
兽不敢惊动，鸟不敢飞鸣。
白鼋涡涛戏濑兮，委身以纵横。濑，顾元纬本，凌初成本俱作“漱”。
主人之仁兮，不网不钓，得遂性以生成。
　　酬诸公见过
　　原注：时官出在辋川庄。
嗟余未丧，哀此孤生。
屏居蓝田，薄地躬耕。
岁晏输税，以奉粢盛。
晨往东皋，草露未唏；
暮看烟火，负担来归。负，顾元纬本，凌本俱作“渔”。
我闻有客，足扫荆扉。
箪食伊何？副瓜抓枣。副，顾元纬本、凌本俱作“疈”。
仰厕群贤，皤然一老。
愧无莞簟，班荆席藁。
泛泛登陂，折彼荷花。
净观素鲔，俯映白沙。
山鸟群飞，日隐轻霞。
登车上马，倏忽雨散。雨，一作“云”。
雀噪荒村，鸡鸣空馆。
还复幽独，重欷累叹。
　　卷之二古诗三十首
　　扶南曲歌词五首
翠羽流苏帐，春眠曙不开。
羞从面色起，娇逐语声来。
早向昭阳殿，君王中使催。

堂上青弦动，青，《乐府诗集》作“清”。堂前绮席陈。
齐歌卢女曲，双舞洛阳人。
倾国徒相看，宁知心所亲。
香气传空满，妆华影箔通。
歌闻天仗外，舞出御楼中。楼，《乐府诗集》作“筵”。
日暮归何处？花间长乐宫。秉恕按，郭茂倩《乐府诗集》所载《睦州歌》一首，即是诗前四句也。但改“气”作“风”，“满”作“陌”，“影箔通”作“映薄红”，“闻”作“声”，“出”作“态”。七字不同，句调遂劣，盖唐时乐曲，多采才人名句，被之管弦而歌乏，其声律不谐者，则改字就之，以叶宫商，不问其句调之雅俗故也。

宫女还金屋，将眠复畏明。
入春轻衣好，半夜薄妆成。
拂曙朝前殿，玉墀多珮声。墀，《乐府诗集》作“除”。

朝日照绮窗，佳人坐临镜。
散黛恨犹轻，插钗嫌未正。
同心勿遽游，幸待春妆竟。
　　从军行
吹角动行人，喧喧行人起。
笳悲马嘶乱，悲，《文苑英华》作“应”，《乐府诗集》作“鸣”。争渡金河水。金，一作“黄”。
日暮沙漠垂，战声烟尘里。战声，《文苑英华》作“力战”。
尽系名王颈，名王，《文苑英华》作“蕃王”，一作“名蕃”。归来报天子。报，顾可久本作“献”，凌本作“见”。
　　陇西行
十里一走马，五里一扬鞭。
都护军书至，匈奴围酒泉。
关山正飞雪，烽戍断无烟。戍，一作“火”。
　　早春行
紫梅发初遍，黄鸟歌犹涩。
谁家折杨女？弄春如不及。
爱水看妆坐，羞人映花立。
香畏风吹散，衣愁露沾湿。
玉闺青门里，日落香车入。
游衍益相思，含啼向彩帷。
忆君长入梦，归晚更生疑。
不及红檐燕，双栖绿草时。
　　赠裴迪
不相见，不相见来久。
日日泉水头，常忆同携手。
携手本同心，复叹忽分衿。
相忆今如此，相思深不深？
　　瓜园诗并序
维瓜园高斋，俯视南山形胜，二三时辈，同赋是诗，兼命词英数公同用“园”字为韵，韵任多少。刘本，顾可久本俱少一“韵”字，又误“任”字作“住”字，不成句。时太子司议郎薛璩发此题，遂同诸公云。

余适欲锄瓜，倚锄听叩门。
鸣驺导骢马，常从夹朱轩。
穷巷正传呼，故人傥相存。
携手追凉风，放心望乾坤。
蔼蔼帝王州，宫观一何繁。
林端出绮道，殿顶摇华幡。播，顾元纬本、凌本俱作“播”。
素怀在青山，若值白云屯。
回风城西雨，返景原上村。
前酌盈樽酒，往往闻清言。
黄鹂转深木，朱槿照中园。中，一本作“空”。
犹羡松下客，石上闻清猿。
　　同卢拾遗韦给事东山别业二十韵给事首春休沫维已陪游及乎
　　是行亦预闻命会无车马不果斯诺韦，一本作“章”，非。
托身侍云陛，昧旦趋华轩。旦，刘本、顾可久本俱作“早”，非。
遂陪鹓鸿侣，霄汉同飞翻。
君子垂惠顾，期我于田园。
侧闻景龙际，亲降南面尊。
万乘驻山外，顺风祈一言。
高阳多夔龙，荆山积玙璠。
盛德启前烈，大贤钟后昆。
侍郎文昌宫，给事东掖垣。
谒帝俱来下，冠盖盈丘樊。
闺风首邦族，庭训延乡村。
采地包山河，树井竟川原。
岩端回绮槛，谷口开朱门。
阶下群峰首，云中瀑水源。
鸣玉满春山，列筵先朝暾。
会舞何飒踏，击钟弥朝昏。
是时阳和节，清昼犹未喧。
蔼蔼树色深，嘤嘤鸟声繁。
顾已负宿诺，延颈惭芳荪。
蹇步守穷巷，高驾难攀援。
素是独往客，脱冠情弥敦。
　　和使君五郎西楼望远思归
高楼望所思，目极情未毕。
枕上见千里，窗中窥万室。
悠悠长路人，暖暧远郊日。
惆怅极浦外，迢递孤烟出。
能赋属上才，思归同下秩。
故乡不可见，云外空如一。外，《文苑英华》作“水”。
　　酬黎居士淅川作
　　原注：昙壁上人院走笔成。
侬家真个去，公定随侬否？
着处是莲花，无心变杨柳。
松龛藏药里，石唇安茶臼。
气味当共知，那能不携手！
　　奉寄韦太守陟
荒城自萧索，万里山河空。
天高秋日迥，嘹唳闻归鸿。
寒塘映衰草，高馆落疏桐。
临此岁方晏，顾景咏悲翁。咏，《唐诗品汇》作“问”。
故人不可见，寂寞平林东。
　　林园即事寄舍弟紞
寓目一萧散，消忧冀俄顷。
青草肃澄陂，陂，一本作“波”。白云移翠岭。
后浦通河渭，浦，二顾本、凌本、俱作“沔”，非。前山包鄢郢。
松含风里声，花对池中影。
地多齐后疟，疟，顾元纬本、凌本俱作“ ”，非。人带荆州瘿。
徒思赤笔书，讵有丹砂井。
心悲常欲绝，发乱不能整。
青簟日何长，闲门昼方静。
颓思茅檐下，弥伤好风景。
　　赠从弟司库员外絿
少年识事浅，强学干名利。
徒闻跃马年，苦无出人智。
即事岂徒言，累官非不试。
既寡遂性欢，恐招负时累。
清冬见远山，积雪凝苍翠。
皓然出东林，发我遗世意。
惠连素清赏，夙语尘外事。
欲缓携手期，流年一何驶。
　　座上走笔赠薛璩慕容损
希世无高节，绝迹有卑栖。
君徒视人文，吾固和天倪。
缅然万物始，及与群物齐。物，顾元纬本、凌本俱作“牧”，非。
分地依后稷，用天信重黎。信，一作“奉”。
春风何豫人，令我思东溪。
草色有佳意，花枝稍含荑。
更待风景好，与君藉萋萋。
　　赠李颀
闻君饵丹砂，甚有好颜色。
不知从今去，几时生羽翼？
王母翳华芝，望尔昆仑侧。
文螭从赤豹，万里方一息。顾元纬本、凌本俱作“万里走方息”。
悲哉世上人，甘此膻腥食。
　　赠刘蓝田
　　此诗亦载《卢象集》中。
篱中犬迎吠，中，《河岳英灵集》、《唐文粹》俱作“间”。出屋候柴扉。柴，《河岳英灵集》、《唐文粹》俱作“荆”。
岁晏输井税，山村人夜归。
晚田始家食，食，《唐文粹》作“熟”。余布成我衣。
讵肯无公事，烦君问是非。卢集作“对此能无忆，劳君问是非”。○又“问”字，顾元纬本作“闻”。
　　赠房卢氏琯
达人无不可，忘己爱苍生。
岂复小千室，小，顾元纬本、《唐诗正音》俱作“少”。千，顾可久本作“十”，误。弦歌在两楹。
浮人日已归，但坐事农耕。
桑榆郁相望，邑里多鸡鸣。里，顾元纬本作“地”，非是。
秋山一何净，苍翠临寒城。
视事兼偃卧，对书不簪缨。
萧条人吏疏，疏，凌本作“散”，《唐诗品汇》作“稀”。鸟雀下空庭。
鄙夫心所向，向，一作“尚”。晚节异平生。
将从海岳居，守静解天刑。或可累安邑，茅茨君试营。
　　赠祖三咏
　　原注：济州官舍作。
蟏蛸挂虚牖，蟋蟀鸣前除。
岁晏凉风至，君子复何如？
高馆阒无人，馆，凌本作“阁”。离居不可道。
闲门寂已闭，落日照秋草。
虽有近音信，千里阻河关。
中复客汝颖，去年归旧山。
结交二十载，不得一日展。
贫病子既深，契阔余不浅。
仲秋虽未归，暮秋以为期。
良会讵几日，终自长相思。自，二顾本、凌本俱作“日”，误。
　　春夜竹亭赠钱少府归蓝田
夜静群动息，时闻隔林犬。
却忆山中时，人家涧西远。
羡君明发去，采蕨轻轩冕。
　　酬王维春夜竹亭赠别
　　钱起
山月随客来，主人兴不浅。
今宵竹林下，谁觉花源远，惆怅曙莺啼，孤云还绝巘。
　　戏赠张五弟諲三首
　　凌本无“戏”字。一本有“时在常乐东园走笔成”九字注。
吾弟东山时，心尚一何远。一，《唐诗正音，、《唐诗品汇》俱作“亦”。
日高犹自卧，钟动始能饭。
领上发未梳，领，《唐诗品汇》作“头”。床头书不卷。
清川兴悠悠，空林对偃蹇。《唐诗品汇》作“空林时对偃”。
青苔石上净，细草松下软。
窗外鸟声闲，阶前虎心善，
徒然万像多，像，凌本，《唐诗品汇》俱作“虑”。淡尔太虚缅。
一知与物平，自顾为人浅。
对君忽自得，浮念不烦遣。

张弟五车书，读书仍隐居。
染翰过草圣，赋诗轻子虚，
闭门二室下，隐居十年余，
宛是野人也，也，一作“野”。时从渔父鱼。鱼，一作“渔”。
秋风日萧索，日，一作“自”。五柳高且疏。
望此去人世，渡水向吾庐。
岁晏同携手，只应君与予。

设置守毚兔，垂钓伺游鳞。
此是安口腹，非关慕隐沦，
吾生好清静，蔬食去情尘。
今子方豪荡，思为鼎食人。
我家南山下，动息自遗身。
入鸟不相乱，见兽皆相亲。
云霞成伴侣，虚白侍衣巾。
何事须夫子，邀予谷口真。
　　成按：前二篇，美张能隐居乐道，物我两忘，与己合志。后一篇，嗤张之钓弋山中，只图口腹，与己异操。譬如李家娘子，才出墨池，便登雪岭，何一日之间，黑白不均乎？题曰“戏赠”，良有以也。
　　至滑州隔河望黎阳忆丁三寓
隔河见桑柘，蔼蔼黎阳川。
望望行渐远，孤峰没云烟。
故人不可见，河水复悠然。
赖有政声远，时闻行路传。
　　秋夜独坐怀内弟崔兴宗
夜静群动息，蟪蛄声悠悠。
庭槐北风响，日夕方高秋。
思子整羽翮，翮，顾元纬本、凌本俱作“翰”。及时当云浮。
吾生将白首，岁晏思沧洲。
高足在旦暮，肯为南亩俦。
　　赠裴十迪
风景日夕佳，与君赋新诗。
淡然望远空，如意方支颐。
春风动百草，兰蕙生我篱。
暧暧日暖闺，《文苑英华》作“暧暧闺日暖”。田家来致词。
欣欣春还皋，淡淡水生陂。
桃李虽未开，荑萼满其枝。萼，《文苑英华》作“英”。其，顾元纬本、凌本俱作“芳”。
请君理还策，敢告将农时。
　　华岳
西岳出浮云，积翠在太清。翠，一作“雪”。
连天疑黛色，疑，一作“凝”。百里遥青冥。
白日为之寒，森沉华阴城。
昔闻乾坤闭，闭，《文苑英华》作“开”。造化生巨灵。造，《文苑英华》作“变”。右足踏方止，止，《文苑英华》作“山”。
左手推削成。天地忽开拆，大河注东溟。
遂为西峙岳，峙岳，《文苑英华》作“岳峙”。雄雄镇秦京。
大君包覆载，至德被群生。
上帝伫昭告，金天思奉迎。
人只望幸久，人，一作“神”。何独禅云亭。
成按：刘昫《唐书》：开元十三年，东封泰山，十八年，百僚及华州父老累表请封西岳，不允。右丞之作，当在是时，故有“神祗望幸久，何独禅云亭”之句。厥后至天宝九载正月，群臣又请封西岳，从之。三月辛亥，西岳庙灾，时久旱，制停封西岳，则始终未尝封矣。
　　卷之三古诗二十三首
　　胡居士卧病遗米因赠
了观四大因，根性何所有。
妄计苟不生，是身孰休咎？
色声何谓客，阴界复谁守。
徒言莲花目，岂恶杨枝肘。
既饱香积饭，不醉声闻酒。
有无断常见，生灭幻梦受。
即病即实相，趋空定狂走。
无有一法真，无有一法垢。
居士素通达，随宜善抖擞。
床上无毡卧，镉中有粥否？镉，顾可久本作“锅”，非。
斋时不乞食，定应空漱口。凌本于此句下多“露葵自朝折，黄粱不烦剖”二句，诸本皆无之。
聊持数斗米，且救浮生取。
　　与胡居士皆病寄此诗兼示学人二首
一兴微尘念，横有朝霹身。
如是睹阴界，睹，一作“都”，误。何方置我人？
碍有固为主，趣空宁舍宾。
洗心讵悬解，悟道正迷津。
因爱果生病，从贪始觉贫。
色声非彼妄，浮幻即吾真。
四达竟何遣，万殊安可尘。
胡生但高枕，寂寞与谁邻？
战胜不谋食，理齐甘负薪。
子若未始异，讵论疏与亲。

浮空徒漫漫，泛有定悠悠。
无乘及乘者，所谓智人舟。
讵舍贫病域，不疲生死流。
无烦君喻马，任以我为牛。
植福祠迦叶，求仁笑孔丘。
何津不鼓棹，何路不摧輈。
念此闻思者，胡为多阻修。
空虚花聚散，烦恼树稀稠。
灭想成无记，想，顾元纬本作“相”。生心坐有求。
降吴复归蜀，不到莫相尤。
　　蓝田山石门精舍
落日山水好，漾舟信归风。
玩奇不觉远，玩，一作“探”。因以缘源穷。缘，《唐诗纪事》作“寻”。
遥爱云木秀，秀，一作“翠”。初疑路不同。疑，《文苑英华》作“育”。
安知清流转，安，《文苑英华》作“谁”。偶与前山通。
舍舟理轻策，果然惬所适。
老僧四五人，逍遥荫松柏。
朝梵林未曙，未，一作“方”。夜禅山更寂。
道心及牧童，及，一作“友”。世事问樵客。问，《文苑英华》作“闻”。
暝宿长林下，林，一作“井”。焚香卧瑶席。
涧芳袭人衣，山月映石壁。
再寻畏迷误，明发更登历。
笑谢桃源人，谢，一作“问”。花红复来觌。《文苑英华》本分“舍舟理轻策”以下，另为一首。
　　青溪
　　《文苑英华》作《过青溪水作》。
言入黄花川，每逐青溪水。
随山将万转，趣途无百里。
声喧乱石中，色静深松里。
漾漾泛菱荇，漾漾，《文苑英华》作“演漾”。澄澄映葭苇。
我心素已闲，清川淡如此。川，一作“明”。
请留盘石上，垂钓将已矣。
　　崔濮阳兄季重前山兴
　　原注：山西去亦对维门。
秋色有佳兴，况君池上闲。
悠悠西林下，自识门前山。
千里横黛色，数峰出云间。
嵯峨对秦国，合沓藏荆关。
残雨斜日照，夕岚飞鸟还。
故人今尚尔，叹息此颓颜。
　　终南别业
《河岳英灵集》、《文苑英华》、《唐文粹》俱作《入山寄城中故人》，《国秀集》作《初至山中》。

中岁颇好道，晚家南山陲。
兴来每独往，胜事空自知，空，《国秀集》作“只”。
行到水穷处，坐看云起时。
偶然值林叟，值：《国秀集》作“见”。林，一作“邻”。谈笑无还期。无还期，《国秀集》《瀛奎律髓》俱作“滞还期”，《唐文粹》作“无回期”。
　　李处士山居
　　李，二顾本、凌本俱作“石”。
君子盈天阶，小人甘自免。
方随炼金客，林上家绝巘。
背岭花未开，入云树深浅。
清昼犹自眠，山鸟时一啭。
　　韦侍郎山居
幸忝君子顾，遂陪尘外踪。
闲花满岩谷，瀑水映杉松。水，凌本作“布”。
啼鸟忽临涧，归云时抱峰。
良游盛簪绂，继迹多夔龙。
讵枉青门道，故闻长乐钟。故，凌本作“胡”，一作“用”。
清晨去朝谒，车马何从容。车，一作“鞍”。
　　丁宇田家有赠
　　《文苑英华》作《田家赠丁宇》。
君心尚栖隐，久欲傍归路。
在朝每为言，解印果成趣。
晨鸡鸣邻里，群动从所务。
农夫行饷田，闺妇起缝素，妇，一作“妾”。
开轩御衣服，散帙理章句。
时吟招隐诗，或制闲居赋。
新晴望郊郭，日映桑榆暮。映，一作“昳”。
阴尽小苑城，阴，《文苑英华》作“荫”。尽，一作“昼”。微明渭川树。
揆予宅闾井，幽赏何由屡。
道存终不忘，迹异难相遇。
此时惜离别，再来芳菲度。
　　渭川田家
　　川，《文苑英华》作“水”。
斜光照墟落，光，《文苑英华》作“阳”。穷巷牛羊归。穷，《唐文粹》作“深”。
野老念牧童，牧童，《唐诗品汇》作“僮仆”。倚杖候荆扉。
雉昫麦苗秀，蚕眠桑叶稀。
田夫荷锄立，立，二顾本、《文苑英华》、《唐文粹》俱作“至”。相见语依依。
即此羡闲逸，《唐文粹》作“羡此良闲逸”。怅然歌《式微》。歌，二顾本、凌本俱作“吟”。
　　春中田园作
　　中，凌本作“日”。
屋上春鸠鸣，村边杏花白。
持斧伐远扬，荷锄觇泉脉。
归燕识故巢，归，《唐诗品汇》作“新”。故，《文苑英华》、《唐诗品汇》俱作“旧”。旧人看新历。旧，一作“故”。
临觞忽不御，惆怅远行客。《文苑英华》作“惆怅思远客”。
　　过李揖宅
闲门秋草色，闲，刘本、顾元纬本俱作“闭”。终日无车马。
客来深巷中，犬吠寒林下。林，《唐诗品汇》作“篱”。
散发时未簪，道书行尚把。
与我同心人，乐道安贫者。
一罢宜城酌，还归洛阳社。
　　饭覆釜山僧
晚知清净理，日与人群疏。
将候远山僧，先期扫敝庐。
果从云峰里，顾我蓬蒿居。
藉草饭松屑，焚香看道书。
燃灯昼欲尽，鸣磬夜方初。
已悟寂为乐，此生闲有余。生，一作“日”。
思归何必深，身世犹空虚。
　　谒璿上人并序
上人外人内天，不定不乱。舍法而渊泊，无心而云动。色空无得，不物物也；得，顾元纬本、凌本俱作“碍”。默语无际，不言言也。故吾徒得神交焉。玄关大启，德海群泳，时雨既降，春物俱美。序于诗者，人百其言。

少年不足言，识道年已长。
事往安可悔，悔，顾元纬本作“否”，非。余生幸能养。
誓从断荤血，荤，顾元纬本、凌本俱作“臂”，且引神光断臂事作解，非是。秉恕按：《唐书》本传，谓维居常蔬食，不茹荤血，此句自是实事。若讹作“臂”字，虚假无当，且不成文。不复婴世网。
浮名寄缨珮，空性无羁鞅。
夙从大导师，从，一作“承”。焚香此瞻仰。
颓然居一室，覆载纷万象。
高柳早莺啼，长廊春雨响。
床下阮家屐，窗前筇竹杖。
方将见身云，陋彼示天壤。
一心在法要，愿以无生奖。
　　送魏郡李太守赴任
与君伯氏别，氏，《文苑英华》作“兄”。又欲与君离。
君行无几日，当复隔山陂。
苍茫秦川尽，日落桃林塞。
独树临关门，黄河向天外。
前经洛阳陌，宛路故人稀。路，顾可久本、凌本俱作“洛”。
故人离别尽，《文苑英华》作“故人尽离别”。淇上转骖騑。
企予悲送远，惆怅睢阳路。
古木官渡平，秋城邺宫故。宫，《文苑英华》作“都”。
想君行县日，其出从如云。
遥思魏公子，复忆李将军。
　　送康太守
城下沧江水，江边黄鹤楼。
朱栏将粉堞，江水映悠悠。
铙吹发夏口，使君居上头。
郭门隐枫岸，候吏趋芦洲。
何异临川郡，还来康乐侯。来，一作“劳”。
　　送陆员外
郎署有伊人，居然古人风。
天子顾河北，诏书隶征东。隶，顾元纬本、凌本俱作“除”。
拜手辞上官，缓步出南宫。
九河平原外，七国蓟门中。
阴风悲枯桑，古塞多飞蓬。
万里不见虏，萧条胡地空。
无为费中国，更欲邀奇功。
迟迟前相送，握手嗟异同。
行当封侯归，肯访南山翁。
　　送宇文太守赴宣城
寥落云外山，迢遥舟中赏。
铙吹发西江，秋空多清响。
地迥古城芜，月明寒潮广。
时赛敬亭神，复解罟师网。
何处寄相思？南风吹五两。吹，顾元纬本、凌本俱作“摇”。
　　送綦毋校书弃官还江东
　　校，一作“秘”。
明时久不达，弃置与君同。
天命无怨色，人生有素风。
念君拂衣去，四海将安穷。
秋天万里净，日暮澄江空。澄，顾元纬本、凌本俱作“九”。
清夜何悠悠，扣舷明月中。
和光鱼鸟际，淡尔蒹葭丛。
无庸客昭世，衰鬓日如蓬。日，顾元纬本、凌本俱作“白”。
顽疏暗人事，僻陋远天聪。
微物纵可采，其谁为至公？
余亦从此去，余，刘本、《唐诗品汇》俱作“今”，误。归耕为老农。
　　送六舅归陆浑
伯舅吏淮泗，卓鲁方喟然。
悠哉自不竞，退耕东皋田。
条桑腊月下，种杏春风前。
酌醴赋归去，共知陶令贤。
　　留别邱为
归鞍白云外，缭绕出前山。
今日又明日，自知心不闲。
亲劳簪组送，欲趁莺花还。
一步一回首，迟迟向近关。
　　送别
下马饮君酒，问君何所之？
君言不得意，归卧南山陲。
但去莫复问，白云无尽时。
　　卷之四古诗二十九首
　　送张五归山
送君尽惆怅，复送何人归？
几日同携手，一朝先拂衣。
东山有茅屋，幸为扫荆扉。
当亦谢官去，岂令心事违。
　　齐州送祖三
　　《河岳英灵集》、《文苑英华》、《唐文粹》、《唐诗纪事》并作《淇上送赵仙舟》，《国秀集》作《河上送赵仙舟》。
相逢方一笑，相送还成泣。
祖帐已伤离，帐，《河岳英灵集》、《国秀集》俱作“席”，一作“怅”，非。已，《唐诗纪事》作“忽”。荒城复愁入。
天寒远山净，日暮长河急。
解缆君已遥，望君犹伫立。犹，《国秀集》、《文苑英华》。《唐文粹》俱作“空”。
　　送缙云苗太守
手疏谢明王，王，顾元纬本、凌本俱作“主”。腰章为长吏。
方从会稽邸，邸，一作“郊”。更发汝南骑。
按节下松阳，清江响铙吹。
露冕见三吴，方知百城贵。
　　送从弟蕃游淮南
　　《文苑英华》作《送从叔游淮南座上成》。
读书复骑射，带剑游淮阴。
淮阴少年辈，千里远相寻。
高义难自隐，自，《文苑英华》作“为”。明时宁陆沉。
岛夷九州外，泉馆三山深。
席帆聊问罪，卉服尽成擒。
归来见天予，拜爵赐黄金。
忽思鲈鱼脍，复有沧洲心。洲，《文苑英华》作“江”。
天寒蒹葭渚，日落云梦林。
江城下枫叶，淮上闻秋砧。
送归青门外，车马去骎骎。
惆怅新丰树，空余天际禽。
　　成按：刘昫《唐书?本纪》：开元二十年九月，渤海靺鞨寇登州，杀刺史韦俊，命左领卫将军盖福顺发兵讨之。又《北狄列传》：渤海靺鞨王大武艺遣其将张文休率海贼攻登州刺史韦俊，诏遣门艺往幽州征兵以讨之，仍令太仆员外卿金思兰往新罗发兵，以攻其南境。属山阻寒冻，雪深丈余，兵士死者过半，无功而还。诗中所云岛夷、泉馆、席帆、问罪，疑蕃于是时从诸将泛海往攻者也。至所谓拜爵者，即唐制之勋官也。勋官凡十二等，有柱国、护军、轻车、骑都尉、骁骑、飞骑、云骑、武骑诸名，征戍勤劳，则授之。初无职任，所谓赐金者，乃军旋劳赏之事，犹《木兰词》云：“归来见天子，天子坐明堂，策勋十二转，赐物百千强。”盖诗人溢美之语也。或疑是时军出无功，安得有拜爵赐金之事者，无乃近于固欤。
　　送权二
高人不可友，清论复何深。
一见如旧识，一言知道心。
明时当薄宦，解薜去中林。
芳草空隐处，白云余故岑。
韩侯久携手，河岳共幽寻。
怅别千余里，临堂鸣素琴。
　　送高道弟耽归临淮作
　　座上作。○道，顾元纬本、凌本皆作“适”。
少年客淮泗，落魄居下邳。魄，刘本作“拓”。
遨游向燕赵，结客过临淄。
山东诸侯国，迎送纷交驰。
自尔厌游侠，闭户方垂帷。
深明戴家礼，颇学毛公诗。
备知经济道，高卧陶唐时。
圣主诏天下，贤人不得遗。
公吏奉纁组，安车去茅茨。
君王苍龙阙，九门十二逵。
群公朝谒罢，冠剑下丹墀。
野鹤终踉跄，威风徒参差。
或问理人术，但致还山词。
天书降北阙，赐帛归东菑。
都门谢亲故，行路日逶迟。迟，顾元纬本作“遣”。
孤帆万里外，淼漫将何之？
江天海陵郡，云日淮南祠。南，二顾本、凌本俱作“阴”。
杳冥沧洲上，荡漭无人知。
纬萧或卖药，出处安能期。
　　送别
　　《河岳英灵集》、《文苑英华》、《唐文粹》并作《送綦毋潜落第还乡》
圣代无隐者，英灵尽来归。
遂令东山客，不得顾采薇。
既至君门远，君，二顾本、凌本俱作“金”。孰云吾道非。江淮度寒食，京洛缝春衣。洛，《唐文粹》作“兆”。
置酒临长道，《唐文粹》作“置酒长亭送”，二顾本、凌本俱作“置酒长安道”。同心与我违。
行当浮桂棹，未几拂荆扉。
远树带行客，孤城当落晖。城，《唐文粹》作“村”。
吾谋适不用，勿谓知音稀。谓，一作“为”，误。
　　送张舍人佐江州同薛据十韵
　　据，顾元纬本作“璩”。
束带趋承明，守官惟谒者。
清晨听银虯，薄暮辞金马。
受辞未尝易，当御方知寡。御，顾元纬本、凌本俱作“是”，误。
清范何风流，高文有风雅。
忽佐江上州，当自浔阳下。
逆旅到三湘，长途应百舍。
香炉远峰出，石镜澄湖泻。
董奉杏成林，陶潜菊盈把。
彭蠡常好之，彭，诸本皆作?范”，误。庐山我心也。
送君思远道，欲以数行洒。
　　送韦大夫东京留守
人外遗世虑，空端结遐心。
曾是巢许浅，始知尧舜深。
苍生讵有物，黄屋如乔林。
上德抚神运，冲和穆宸襟。
云雷康屯难，江海遂飞沉。遂，顾元纬本、凌本俱作“逐”，非。
天工寄人英，龙衮瞻君临。瞻，刘本、顾可久本俱作“淡”。
名器苟不假，保厘固其任。
素资贯方领，资，顾元纬本、凌本、《唐诗品汇》俱作“质”。清景照华簪。
慷慨念王室，从容献官箴。
云旗蔽三川，画角发龙吟。
晨扬天汉声，夕卷大河阴。
穷人业已宁，人，顾元纬本、凌本俱作“久”。逆虏遗之擒。
然后解金组，拂衣东山岑。
给事黄门省，秋光正沉沉。
功名与身退，功名，一作“壮心”。老病随年侵。
君子从相访，重玄其可寻。
　　资圣寺送甘二
浮生信如寄，薄宦夫何有。
来往本无归，别离方此受。此，《文苑英华》作“正”。
柳色蔼春余，槐阴清夏首。
不觉御沟上，衔悲执杯酒。
　　留别山中温古上人兄并示舍弟缙
　　《文苑英华》无“山中”字“舍”字。
解薜登天朝，去师偶时哲。
岂惟山中人，兼负松上月。
宿昔同游止，致身云霞末。
开轩临颍阳，卧视飞鸟没。
好依盘石饭，屡对瀑泉歇。歇，顾元纬本，凌本俱作“渴”。
理齐少狎隐，顾元纬本作“理齐狎小隐”。道胜宁外物。
舍弟官崇高，宗兄此削发。削，一作“祝”。
荆扉但洒扫，乘闲当过拂。拂，顾元纬本、凌本俱作“歇”。
　　观别者
青青杨柳陌，陌上别离人。
爱子游燕赵，高堂有老亲。
不行无可养，行去百忧新。
切切委兄弟，依依向四邻。
都门帐饮毕，帐，顾可久本、凌本、《唐诗品汇》俱作“怅”。毕、凌本作“别”。从此谢宾亲。宾亲，顾可久本、《唐诗品汇》俱作“亲宾”。
挥泪逐前侣，前，《唐诗品汇》作“行”。含凄动征轮。
车从望不见，从，凌本作“徒”。时时起行尘。时时，一作“时见”。
余亦辞家久，久，凌本、《唐诗品汇》俱作“者”。看之泪满巾。
《庚溪诗话》：昔人临岐执别，回首引望，恋恋不忍遽去，而形于诗者，如王摩诘云：“车徒望不见，时见起行尘。”欧阳詹云：“高城已不见，况无城中人。”东坡与其弟子由别云；“登高回首坡陇隔，但见乌帽出复没。”咸纪行人已远，而故人不可复见，语虽不同，其惜别之意则同也。
　　别弟缙后登青龙寺望蓝田山
陌上新别离，苍茫四郊晦。
登高不见君，故山复云外。山，《文苑英华》作“人”，非。
远树蔽行人，长天隐秋塞。
心悲宦游子，宦游，凌本、《唐诗品汇》俱作“游宦”。何处飞征盖？
　　别弟妹二首
　　卢象诗集有八月十五日，象自江东止田园移庄庆会，未几归汶上，小弟幼妹，尤悲其别，兼赋是诗三首。其一，“谢病始告归”。其二，“两妹日长成”。其三，“小弟更孩幼”。《唐诗纪事》载此，亦作象诗。成考右丞本传及他书，未有言其寓家于越，浪迹水乡者。“宛作”二语，合之卢象江东之说，乃为得之，读者试辨焉。
两妹日成长，成长，《唐诗纪事》作“长成”。双鬟将及人。
已能持宝瑟，自解掩罗巾。
念昔别时小，未知疏与亲。
今来始离恨，拭泪方殷勤。拭，《唐诗纪事》作“掩”。

小弟更孩幼，归来不相识。
同居虽渐惯，见人犹未觅。未觅，《唐诗纪事》作“默默”。
宛作越人语，语，《唐诗纪事》作“言”。殊甘水乡食。
别此最为难，泪尽有余忆。
　　别綦毋潜
端笏明光宫，宫，《文苑英华》作“殿”。历稔朝云陛。
诏看延阁书。看，顾元纬本、凌本俱作“刊”。高议平津邸。
适意偶轻人，虚心削繁礼。《文苑英华》作“适意轻微禄，遇人削繁礼”。又“繁”一作“烦”。
盛得江左风，弥工建安体。
高张多绝弦，截河有清济。
严冬爽群木，伊洛方清泚。
渭水冰下流，潼关雪中启。启，《文苑英华》作“闭”，非。
荷筿几时还？尘缨待君洗。
　　新晴晚望
　　晚，一作“野”。
新晴原野旷，极目无氛垢；
郭门临渡头，村树连溪口。
白水明田外，碧峰出山后。
农月无闲人，倾家事南亩。
晦日游大理韦卿城南别业四首
原注：四声依次用，各六韵。
与世淡无事，自然江海人。
侧闻尘外游，解骖轭朱轮。骖，刘本、《文苑英华》俱作“弁”，顾元纬本、凌本作俱“犙”，误，字书无“犙”字。
极野照暄景，极，顾元纬本、凌本俱作“平”。上天垂春云。
张组竟北阜，刘本作“张组共曲阜”。泛舟过东邻。泛舟，顾元纬本、凌本俱作“泛泛”，非。
故乡信高会，牢醴及家臣。家臣，二顾本、凌本俱作“佳辰”。
幸同击壤乐，心荷尧为君。
郊居杜陵下，永日同携手。
人里蔼川阳，人，顾元纬本、凌本俱作“仁”。平原见峰首。
园庐鸣春鸠，林薄媚新柳。
上卿始登席，故老前为寿。
临当游南陂，游，《文苑英华》作“送”，非。约略执杯酒。
归与绌微官，《文苑英华》作“归辙继微官”，顾可久本作“车辙绌微官”。惆怅心自咎。

冬中余雪在，中，《文苑英华》作“日”。墟上春流驶。
风日畅怀抱，山川好天气。《文苑英华》作“山川多秀气”。
雕胡先丰酌，丰酌，二顾本、凌本俱作“晨炊”。庖脍亦云至。云，二顾本、凌本俱作“后”。
高情浪海岳，浮生寄天地。
君子外簪缨，埃尘良不啻。
所乐衡门中，陶然忘其贵。

高馆临澄陂，旷望荡心目。望，顾元纬本、凌本俱作“然”。荡，一作“理”。
淡荡动云天，玲珑映墟曲。
鹊巢结空林，雉雊响幽谷。雊，《文苑英华》作“雏”。
应接无闲暇，徘徊以踯躅。
纡组上春堤，侧弁倚乔木。
弦望忽已晦，后期洲应绿。
　　冬日游览
步山城东门，试骋千里目。
青山横苍林，赤日团平陆。
渭北走邯郸，关东出函谷。
秦地万方会，来朝九州牧。
鸡鸣咸阳中，中，《唐诗正音》作“市”。冠盖相追逐。
丞相过列侯，群公饯光禄。
相如方老病，方，一作“今”。独归茂陵宿。
　　自大散以往深林密竹蹬道盘曲四五十里至黄牛岭见黄花川
危径几万转，数里将三休。
回环见徒侣，隐映隔林丘。
飒飒松上雨，潺潺石中流。
静言深溪里，溪，《文苑英华》作“林”。长啸高山头。
望见南山阳，白日霭悠悠。日，顾元纬本、凌本俱作“露”。
青皋丽已净，绿树郁如浮。
曾是厌蒙密，旷然消人忧。
　休假还旧业便使
　假，凌本、《唐诗品汇》俱作“暇”。○《唐诗纪事》作卢象诗，详见四卷《别弟妹》诗下。
谢病始告归，依依入桑梓。依依，《唐诗纪事》作“依然”。
家人皆伫立，相候柴门里。柴，凌本，《文苑英华》、《唐诗纪事》、《唐诗品汇》俱作“衡”。
时辈皆长年，时辈，《唐诗纪事》作“俦类”。皆，《文苑英华》作“今”。成人旧童子。
上堂嘉庆毕，嘉，凌本、《唐诗纪事》、《唐诗品汇》俱作“家”。顾与姻亲齿。顾，凌本作“愿”。齿，《唐诗纪事》、《唐诗品汇》俱作“迩”。
论旧忽余悲，忽，一作“或”。目存且相喜。目，《文苑英华》、《唐诗品汇》作“自”。
田园转芜没，但有寒泉水。
衰柳日萧条，秋光清邑里。
入门乍如客，客，《唐诗品汇》作“昨”。休骑非便止。休，《文苑英华》作“归”。
中饭顾王程，离忧从此始。
早入荥阳界
泛舟入荥泽，兹邑乃雄藩。
河曲闾阎隘，川中烟火繁。
因人见风俗，入境闻方言。
秋晚田畴盛，晚，《文苑英华》作“野”。朝光市井喧。
渔商波上客，鸡犬岸旁村。
前路白云外，孤帆安可论。
宿郑州
朝与周人辞，暮投郑人宿。入，凌本作“地”。
他乡绝俦侣，孤客亲僮仆。
宛洛望不见，秋霖晦平陆。
田父草际归，村童雨中牧。
主人东皋上，时稼绕茅屋。
虫思机杼鸣，《文苑英华》作“虫鸣机杼休”。又“鸣”字，顾元纬本作“悲”。雀喧禾黍熟。
明当渡京水，昨晚犹金谷。晚，《文苑英华》作“夜”。
此去欲何言？言，《文苑英华》作“之”。穷边徇微禄。微，一作“食”。
渡河到清河作
泛舟大河里，积水穷天涯。
天波忽开拆，郡邑千万家。
行复见城市，宛然有桑麻。
回瞻旧乡国，淼漫连云霞。
苦热
赤日满天地，火云成山岳。
草木尽焦卷，川泽皆竭涸。
轻纨觉衣重，密树苦阴薄。密树，刘本、顾元纬本俱作“树密”。
莞簟不可近，缔绤再三濯。
思出宇宙外，旷然在寥廓。
长风万里来，江海荡烦浊。
却顾身为患，始知心未觉。
忽入甘露门，宛然清凉乐。
纳凉
乔木万余株，清流贯其中。
前临大川口，豁达来长风。
涟漪涵白沙，涵，顾可久本、《唐诗品汇》俱作“含”。素鲔如游空。
偃卧盘石上，翻涛沃微躬。
漱流复濯足，前对钓鱼翁。
贪饵凡几许，徒思莲叶东。
卷之五古诗三十二首
济上四贤咏三首
崔录事
解印归田里，贤哉此丈夫。
少年曾任侠，晚节更为儒。
遁世东山下，世，《文苑英华》作“迹”。因家沧海隅。
已闻能狎鸟，余欲共乘桴。
成文学
宝剑千金装，登君白玉堂。
身为平原客，家有邯郸娼。
使气公卿座，论心游侠场。心，《文苑英华》作“交”。
中年不得志，志，《文苑英华》作“意”。谢病客游梁。
郑霍二山人
《河岳英灵集》、《文苑英华》并作《寄崔郑二山人》。
翩翩繁华子，繁，《河岳英灵集》作“京”。多出金张门。出，《文苑英华》作“事”。
幸有先人业，早蒙明主恩。早蒙，《河岳英灵集》作“思逢”，《文苑英华》作“早逢”。
童年且未学，肉食骛华轩。
岂乏中林士，乏，《河岳英灵集》作“知”。无人献至尊。献，顾元纬本、凌本、《河岳英灵集》俱作“荐”。
郑公老泉石，公，《河岳英灵集》、《文苑英华》俱作“生”。霍子安丘樊。
卖药不二价，著书盈万言。盈，一作“仍”。
息阴无恶木，饮水必清源。
吾贱不及议，吾，《河岳英灵集》作“余”。斯人竟谁论？
偶然作六首
楚国有狂夫，茫然无心想。
散发不冠带，行歌南陌上。
孔丘与之言，仁义莫能奖。
未尝肯问天，何事须击壤？
复笑采薇人，胡为乃长往？

田舍有老翁，垂白衡门里。
有时农事闲，斗酒呼邻里。
喧聒茅檐下，或坐或复起。
短褐不为薄，园葵固足美。
动则长子孙，不曾向城市。
五帝与三王，古来称天子。天，一作“君。”
干戈将揖让，毕竟何者是？
得意苟为乐，野田安足鄙。
且当放怀去，放，一作“忘”。怀，一作“志”。行行没余齿。

日夕见太行，沉吟未能去。
问君何以然？世网婴我故。
小妹日成长，兄弟未有娶。
家贫禄既薄，储蓄非有素。
几回欲奋飞，踟蹰复相顾。
孙登长啸台，松竹有遗处。
相去讵几许，故人在中路。
爱染日已薄，禅寂日已固。寂，一作“习”。
忽乎吾将行，乎，凌本作“呼”，非。宁俟岁云暮。

陶潜任天真，其性颇耽酒。
自从弃官来，家贫不能有。
九月九日时，菊花空满手。
中心窃自思，倘有人送否？
白衣携壶觞，果来遗老叟。《河岳英灵集》作“白衣携筋来，果不违老叟’。
且喜得斟酌，安问升与斗。
奋衣野田中，今日嗟无负。负，顾元纬本，凌本俱怍“有”。
兀傲迷东西，蓑笠不能守。
倾倒强行行，酣歌归五柳。
生事不曾问，肯愧家中妇，妇，顾元纬本、凌本俱作“帚’，非。

赵女弹箜篌，复能邯郸舞。
夫婿轻薄儿，斗鸡事齐主。
黄金买歌笑，用钱不复数。
许史相经过，高门盈四牡。
客舍有儒生，昂藏出邹鲁。
读书三十年，腰下无尺组。下，一作“间”。
被服圣人教，一生自穷苦。

老来懒赋诗，惟有老相随，
宿世谬词客，宿世，《唐诗纪事》作“当代”。前身应画师。
不能舍余习，偶被世人知。世，《万首唐人绝句》、《唐诗纪事》俱作“时”。
名字本皆是，此心还不知。迭用二“知”字，疑误。○《万首唐人绝句》采“宿世谬词客”四句作一绝，题曰《题辋川图》。
　　同王十三维偶然作十首
储光羲
仲夏日中时，草木看欲焦。
田家惜功力，功，一作“工”。把锄来东皋。
顾望浮云阴，往往误伤苗。
归来悲困极，兄嫂共相譊。譊，一作“饶”。
无钱可沽酒，何以解劬劳？
夜深星汉明，庭宇虚寥寥。
高柳三五株，可以独逍遥。
北山种松柏，南山种蒺藜。出入虽同趣，所向各有宜。向，一作“尚”。孔丘贵仁义，老氏好无为。我心若虚空，此道将安施？暂过伊阙间，晼晚三伏时。高阁入云中，芙蓉满清池。要自非我室，还望南山陲。

野老本贫贱，冒暑锄瓜田。暑，一作“雨”。
一畦未及终，树下高枕眠。
荷筿者谁子？皤皤来息肩。
不复问乡墟，相见但依然。
腹中无一物，高话羲皇年。
落日临层隅，层隅，《唐诗正音》作“曾城”。逍遥望晴川。晴，《唐诗正音》作“秦”。
使妇提蚕筐，呼儿傍渔船。
悠悠泛绿水，去摘浦中莲。
莲花艳且美，美，一作“妍”。使我不能还。

浮云在虚空，随风复卷舒。
我心方处顺，动作何忧虞。
但言婴世网，不复得闲居。
迢递别东国，超遥来西都。
见人但恭敬，曾不问贤愚。
虽若不能言，中心亦难诬。
故乡满亲戚，道远情日疏。
偶欲陈此意，复无南飞凫。复无，一作“无复”。

草木花叶生，相与命为春。
当非草木意，信是故时人。
静念恻群物，何由知至真。
狂歌问夫子，夫子莫能陈。
凤凰飞且鸣，容裔下天津。
清净无言语，兹焉庶可亲。

黄河流向东，顾元纬本作“黄河向东流”。弱水流向西。
趋舍各有异，造化安能齐！
妾本邯郸女，生长在丛台。
既闻容见宠，复想玄为妻。
刻划尚风流，幸遇君招携。
逶迤歌舞座，婉娈芙蓉闺。
日月方向除，恩爱忽焉暌。
弃置谁复道，但悲生不谐。
羡彼匹妇意，偕老常同栖。

日暮登春山，山鲜云复轻。
远近看春色，踟蹰新月明。
仙人浮邱公，对月时吹笙。
丹鸟飞熠熠，苍蝇乱营营。
群动汩吾真，讹言伤我情。
安得如子晋，与之游太清。

耽耽铜鞮宫，遥望长数里。
宾客无多少，出入皆珠履。
朴儒亦何为，辛苦读旧史。
不道无家舍，效他养妻子。
冽冽玄冬暮，衣裳无准拟。
偶然著道书，神人养生理。
公卿时见赏，赐赉难具纪。
莫问身后事，且论朝夕是。

空山暮雨来，众鸟竟栖息。
斯须照夕阳，双双复抚翼。
我念天时好，东田有稼穑。
浮云蔽川原，新流集沟洫。
徘徊顾衡宇，僮仆邀我食。
卧拥床头书，拥，一作“览”。睡看机中织。
想见明膏煎，中夜起唧唧。

四邻竞丰屋，我独存卑室。
窈窕高台中，时闻抚清瑟。
狂飙动地起，拔木乃非一。
相顾始知悲，中心忧且栗。
蚩蚩命子弟，恨不居高秩。
日入宾从归，清晨冠盖出。
中庭有奇树，荣早衰复疾。
此道犹不知，微言安可述。
西施咏
《河岳英灵集》、《唐文粹》、《唐诗纪事》俱作《西施篇》。
艳色天下重，西施宁久微。宁，一作“又”。
朝为越溪女，为，《唐诗纪事》作“仍”。暮作吴宫妃。暮，一作“暝”。宫妃，一作“王姬”。
贱日岂殊众？贵来方悟稀。
邀人傅脂粉，《河岳英灵集》作“要人傅香粉”。不自着罗衣。
君宠益骄态，君怜无是非。
当时浣纱伴，当，一作“常”。莫得同车归。
持谢邻家子，持谢，《河岳英灵集》、《唐诗纪事》俱作“寄言”，一作“寄谢”。子，《河岳英灵集》、《唐诗正音》俱作“女”。效颦安可希？
成按：“贱日岂殊众”二言，古今亟称佳句。然愚意以为不及“君宠益骄态”二言为尤工。四言之义，俱属慨词；然出之以冲和之笔，遂不觉沨沨乎为入耳之音，诚有合于风人之旨也哉。
李陵咏
时年十九
汉家李将军，三代将门子。
结发有奇策，少年成壮士。
长驱塞上儿，深入单于垒。
旌旗列相向，箫鼓悲何已。
日暮沙漠陲，战声烟尘里。
将令骄虏灭，岂独名王侍。
既失大军援，遂婴穹庐耻。
少小蒙汉恩，何堪坐思此。
深衷欲有报，投躯未能死。
引领望子卿，非君谁相理。
燕子龛禅师
一本有“咏”字
山中燕子龛，路剧羊肠恶。
裂地竞盘屈，插天多峭崿。
瀑泉吼而喷，怪石看欲落。
伯禹访未知，五丁愁不凿。
上人无生缘，生长居紫阁。
六时自捶磬，一饮尚带索。
种田烧白云，斫漆响丹壑。
行随拾栗猿，归对巢松鹤。
时许山神请，偶逢洞仙博。
救世多慈悲，即心无行作。
周商倦积阻，蜀物多淹泊。
岩腹乍旁穿，涧唇时外拓。
桥因倒树架，栅值垂藤缚。
鸟道悉已平，龙宫为之涸。
跳波谁揭厉，绝壁免扪摸。
山木日阴阴，结跏归旧林。
一向石门里，任君春草深。
羽林骑闺人
秋月临高城，城中管弦思。
离人堂上愁，稚子阶前戏。
出门复映户，望望青丝骑。
行人过欲尽，狂夫终不至。
左右寂无言，相看共垂泪。
冬夜书怀
冬宵寒且永，夜漏宫中发。
草白霭繁霜，木衰澄清月。
丽服映颓颜，朱灯照华发。
汉家方尚少，顾影惭朝谒。
早朝
皎洁明星高，苍茫远天曙。
槐雾暗不开，暗，《文苑英华》作“郁”。城鸦鸣稍去。
始闻高阁声，莫辨更衣处。
银烛已成行，金门俨驺驭。金，《文苑英华》作“重”。
寓言二首
朱绂谁家子，无乃金张孙？
骊驹从白马，出入铜龙门。
问尔何功德，多承明主恩？
斗鸡平乐馆，射雉上林园。
曲陌车骑盛，高堂珠翠繁。
奈何轩冕贵，不与布衣言。

君家御沟上，垂柳夹朱门。
列鼎会中贵，鸣珂朝至尊。
生死在八议，穷达由一言。
须识苦寒士，莫矜狐白温。《瀛奎律髋》编此首入侠少类，作卢象杂诗。
杂诗
朝因折杨柳，相见洛城隅。城，凌本作“阳”，误。
楚国无如妾，秦家自有夫。
对人传玉腕，腕，一作“椀”。映竹解罗襦。竹，诸本皆作“烛”。
人见东方骑，皆言夫婿殊。
持谢金吾子，烦君提玉壶。
献始兴公
原注：时拜右拾遗。
宁栖野树林，宁饮涧水流。水，《文苑英华》作“中”。
不用食粱肉，食，顾元纬本、凌本俱作“坐”。崎岖见王侯。
鄙哉匹夫节，布褐将白头。
任智诚则短，守仁固其优。
侧闻大君子，安问党与仇。
所不卖公器，动为苍生谋。
贱子跪自陈，可为帐下不？
感激有公议，曲私非所求。
哭殷遥
人生能几何？毕竟归无形。
念君等为死，万事伤人情。
慈母未及葬，一女才十龄。
泱漭寒郊外，泱漭，《文苑英华》作“诀别”。萧条闻哭声。
浮云为苍茫，茫，《文苑英华》作“莽”。飞鸟不能鸣。
行人何寂寞，何，《唐诗纪事》作“同”。白日自凄清。白日，一作“日色”。
忆昔君在时，问我学无生。
劝君苦不早，令君无所成。
故人各有赠，又不及生平。生平，诸本皆作“平生”，复第七联生字韵，今从《文苑英华》、《唐诗纪事》作“生平”。
负尔非一途，痛哭返柴荆。痛，《文苑英华》作“恸”。
同王十三维哭殷遥
储光羲
生理无不尽，念君在中年。
游道虽末深，举世莫能贤。
筮仕苦贫贱，为客少田园。
膏腴不可求，乃在许西偏。
四邻尽桑柘，咫步开墙垣。
内艰未及虞，形影随化迁。
茅茨俯苫盖，双殡两楹间。
时闻孤女号，迥出陌与阡。
慈乌乱飞鸣，猛兽亦以跧。
故人王夫子，静念无生篇。
哀乐久已绝，闻之将泫然。
太阳蔽空虚，雨雪浮苍山。
迢递亲灵榇，顾予悲绝弦。
处顺与安时，及此乃空言。
叹白发
卢象集中亦载此首。
我年一何长，一，《唐诗品汇》作“亦”。鬓发日已白。
俯仰天地间，能为几时客？
怅惆故山云，徘徊空日夕。
何事与时人，东城复南陌。
卷之六古诗二十六首
夷门歌
七雄雄雌犹未分，七雄，《唐诗品汇》作“七国”。攻城杀将何纷纷。
秦兵益围邯郸急，魏王不救平原君。
公子为嬴停驷马，执辔愈恭意愈下。
亥为屠肆鼓刀人，嬴乃夷门抱关者。
非但慷慨献奇谋，奇，《唐诗正音》作“良”。意气兼将身命酬。
向风刎颈送公子，颈，《唐诗正音》、《唐诗品汇》俱作“头”。七十老翁何所求！
成按：夷门抱关，屠肆鼓刀，点化二豪之语，对仗天成，已征墨妙；末句复借用段灼理邓艾语，尤见笔精。使事至此，未许后入步骤。
新秦郡松树歌
青青山上松，数里不见今更逢。
不见君，心相忆，此心向君君应识。
为君颜色高且闲，亭亭迥出浮云间。
青雀歌
青雀翅羽短，未能远食玉山禾。
犹胜黄雀争上下，唧唧空仓复若何？
同咏
卢象
啾啾青雀儿，飞来飞去仰天池。
逍遥饮啄安涯分，何假扶摇九万为！
同咏
王缙
林间青雀儿，来往翩翩绕一枝。
莫言不解衔环报，但问君恩今若为？
同咏
崔兴宗
青扈绕青林，翩翾陋体一微禽。
不应长在藩篱下，他日凌云谁见心？
同咏
裴迪
动息自适性，不曾妄与燕雀群。
幸忝鸳鸾早相识，何时提携致青云？
陇头吟
一作《边情》。
长城少年游侠客，城，顾元纬本、《河岳英灵集》俱作“安”。夜上戍楼看太白。
陇头明月迥临关，迥，《唐诗品汇》作“尚”。陇上行人夜吹笛。
关西老将不胜愁，驻马听之双泪流。泪，一作“涕”。
身经大小百余战，身，《唐诗品汇》作“曾”。麾下偏裨万户侯。
苏武才为典属国，节旄空尽海西头！空尽，一作“零落”。《河岳英灵集》作“落尽”，《唐诗品汇》作“空落”。海西，《唐文粹》作“海南”。
老将行
少年十五二十时，步行夺取胡马骑。取，《乐府诗集》作“得”。
射杀山中白额虎，山中，一作“中山”，一作“阴山”。肯数邺下黄须儿。
一身转战三千里，一剑曾当百万师。
汉兵奋迅如霹雳，虏骑崩腾畏蒺藜。
卫青不败由天幸，李广无功缘数奇。
自从弃置便衰朽，便，凌本作“更”。世事蹉跎成白首。
昔时飞箭无全目，箭，当作“雀”。今日垂杨生左肘。
路旁时卖故侯瓜，门前学种先生柳。
茫茫古木连穷巷，茫茫，顾元纬本，凌本、《文苑英华》、《唐诗品汇》俱作“苍茫”。连，一作“迷’。寥落寒山对虚牖。寥，一作“辽”。
誓令疏勒出飞泉，不似颍川空使酒。
贺兰山下阵如云，羽檄交驰日夕闻。
节使三河募年少，三，刘本、顾可久本、《唐诗品汇》俱作“山”，误。诏书五道出将军。
试拂铁衣如雪色，聊持宝剑动星文。
愿得燕弓射大将，大，刘本、凌本、顾可久本、《唐诗品汇》俱作“天”。耻令越甲鸣吾君。耻，《唐诗品汇》作“敢”。吾君，刘本，《乐府诗集》、《唐诗正音》、《唐诗品汇》俱作“吴军”，误。
莫嫌旧日云中守，犹堪一战立功勋。立，《唐诗正音》作“树”，《乐府诗集》、《文苑英华》作“取”。
燕支行
时年二十一。
汉家天将才且雄，天，顾元纬本、《唐诗品汇》俱作“大”。来时谒帝明光宫。来时，一作“时来”。
万乘亲推双阙下，千官出饯五陵东。
誓辞甲第金门里，身作长城玉塞中。
卫霍纔堪一骑将，纔，凌本作“才”。朝廷不数贰师功。不，《唐文粹》、《乐府诗集》俱作“莫”。
赵魏燕韩多劲卒，关西侠少何咆勃！勃，刘本、顾可久本、《唐诗品汇》俱作“哱”，非。
报仇只是闻尝胆，饮酒不曾妨刮骨。
画戟雕戈白日寒，连旗大旆黄尘没。
迭鼓遥翻瀚海波，鸣笳乱动天山月。天，《乐府诗集》作“关”。
麒麟锦带佩吴钩，飒踏青骊跃紫骝。
拔剑已断天骄臂，归鞍共饮月支头。
汉兵大呼一当百，虏骑相看哭且愁。
教战须令赴汤火，须，顾元纬本、凌本俱作“虽”。终知上将先伐谋。先伐谋，《唐粹》、《乐府诗集》俱作“伐谋猷”。
桃源行
时年十九。
渔舟逐水爱山春，两岸桃花夹去津。去，《唐文粹》、《方舆胜览》、《乐府诗集》俱作“古”。
坐看红树不知远，行尽青溪不见人。不见，《文苑英华》、《唐文粹》、《方舆胜览》、《乐府诗集》俱作“忽值”。
山口潜行始隈隩，山开旷望旋平陆。
遥看一处攒云树，近入千家散花竹。《方舆胜览》作“近入千花映烟竹”。
樵客初传汉姓名，居人未改秦衣服。
居人共住武陵源，还从物外起田园。
月明松下房栊静，日出云中鸡犬喧。
惊闻俗客争来集，惊，《文苑英华》怍“忽”。竞引还家问都邑。都，《唐诗正音》作“乡”。
平明闾巷扫花开，薄暮渔樵乘水入。
初因避地去人间，更闻成仙遂不还。更闻，刘本、顾可久本、《乐府诗集》、《唐诗品汇》俱作“更问”。《文苑英华》、《唐文粹》、《方舆胜览》俱作“及至”。遂，《文苑英华》、《唐文粹》、《方舆胜览》俱作“去”。
峡里谁知有人事，世中遥望空云山。中，刘本、顾可久奉俱怍“上”。
不疑灵境难闻见，尘心未尽思乡县。
出洞无论隔山水。辞家终拟长游衍。
自谓经过旧不迷，安知峰壑今来变。峰，《文苑英华》作“岑”。
当时只记入山深，青溪几度到云林。度，一作“曲”。
春来遍是桃花水，不辨仙源何处寻。
东坡谓世传桃源事，多过其实。考渊明所记，止言先世避秦乱来此，则渔人所见，似是其子孙，非秦人不死者也。又云：杀鸡作食，岂有仙而杀者乎？旧说南阳有菊水，水甘而芳，民居三十余家，饮其水皆寿，或至百二三十岁。蜀青城山老人村，有见五世孙者，道极险远，生不识盐醯，而溪中多枸杞，根如龙蛇，饮其水故寿。近岁道稍通，渐能致五味，而寿亦益衰，桃源益此比也欤？使武陵太守得而至焉，则已化为争夺之场久矣。尝意天壤之间，若此者甚众，不独桃源，其说甚正。乃后之诗人文士，往往以为神踪仙境，如韩退之诗云：“神仙有无何渺茫，桃源之说诚荒唐！”刘锡禹云：“仙家一出寻无踪，至今流水山重重。”皆失之矣。右丞此诗，亦未能免俗。
洛阳女儿行
时年十六，一作十八。
洛阳女儿对门居，才可颜容十五余。
良人玉勒乘骢马，侍女金盘脍鲤鱼。
画阁朱楼尽相望，红桃绿柳垂檐向。
罗帷送上七香车，宝扇迎归九华帐。
狂夫富贵在青春，意气骄奢剧季伦。
自怜碧玉亲教舞，不惜珊瑚持与人。
春窗曙灭九微火，九微片片飞花琐。
戏罢曾无理曲时，妆成只是薰香坐。
城中相识尽繁华，日夜经过赵李家。
谁怜越女颜如玉，贫贱江头自浣纱？
黄雀痴
黄雀痴，黄雀痴，谓言青鷇是我儿。
一一口衔食，养得成毛衣。
到大啁啾解游扬，各自东西南北飞。
薄暮空巢上，羁雌独自归。
凤凰九雏亦如此，慎莫愁思憔悴损容辉。
榆林郡歌
山头松柏林，山下泉声伤客心。
千里万里春草色，黄河东流流不息。
黄龙戍上游侠儿，愁逢汉使不相识。
问寇校书双溪
君家少室西，为复少室东？
别来几日今春风。
新买双溪定何似？余生欲寄白云中。似，凌本作“事”。
寄崇梵僧
崇梵僧，崇梵僧，秋归覆釜春不还。
落花啼鸟纷纷乱，涧户山窗寂寂闲。
峡里谁知有人事，郡中遥望空云山。
同崔傅答贤弟
洛阳才子姑苏客，桂苑殊非故乡陌。桂苑，凌本作“杜苑”，刘本、顾可久本、《唐诗品汇》俱作“杜宛”，《唐诗正音》作“桂宛”，俱非。故，《唐诗正音》作“旧”。
九江枫树几回青，一片扬州五湖白。
扬州时有下江兵，兰陵镇前吹笛声。
夜火人归富春郭，秋风鹤唳石头城。
周郎陆弟为俦侣，对舞前溪歌白苧。
曲几书留小史家，史，《唐诗品汇》作“吏”。草堂棋赌山阴墅。
衣冠若话外台臣，先数夫君席上珍。
更闻台阁求三语，遥想风流第一人。
同比部杨员外十五夜游有怀静者季
承明少休沐，明，顾元纬本作“恩”，误。建礼省文书。
夜漏行人息，归鞍落日余。
岂知三五夕，岂，顾元纬本、凌本怍“悬”。万户千门辟。
夜出曙翻归，倾城满南陌。
陌头驰骋尽繁华，王孙公子五侯家。
由来月明如白日，共道春灯胜百花。
聊看侍中千宝骑，强识小妇七香车。
香车宝马共喧阗，个里多情侠少年。
竞向长杨柳市北，肯过精舍竹林前。
独有仙郎心寂寞，却将宴坐为行乐。
倘觅忘怀共往来，觅，顾元纬本、凌本俱作“觉”。幸沾同舍甘藜藿。
故人张諲工诗善易卜兼能丹青草隶顷以诗见赠聊获酬之
酬，《唐诗正音》作“答”。
不逐城东游侠儿，隐囊纱帽坐弹棋。
蜀中夫子时开卦，洛下书生解咏诗。书，一作“诸”。
药栏花径衡门里，时复据梧聊隐几。
屏风误点惑孙郎，团扇草书轻内史。轻，凌本作“惊”。
故园高枕度三春，永日垂帷绝四邻。
自想蔡邕今已老，想，《文苑英华》作“惜”。更将书籍与何人？
答张五弟
终南有茅屋，前对终南山。
终年无客长闭关，终日无心长自闲。
不妨饮酒复垂钓，君但能来相往还。相，顾可久本作“且”。
赠吴官
长安客舍热如煮，无个茗糜难御暑。个，一作“过”。
空摇白团其谛苦，疑有讹字。欲向缥囊还归旅。
江乡鲭蚱不寄来，秦人汤饼那堪许。
不如侬家任挑达，草屩捞虾富春渚。捞，刘本、顾可久本俱作“蟧”，误。
雪中忆李揖
积雪满阡陌，故人不可期。
长安千门复万户，何处蹀躞黄金羁。
送崔五太守
长安厩吏来到门，朱文露网动行轩。朱文，一作“未央”，误。
黄花县西九折坂，玉树宫南五丈原。
褒斜谷中不容幰，惟有白云当露冕。
子午山里杜鹃啼，嘉陵水头行客饭。
剑门忽断蜀川开，万井双流满眼来。
雾中远树刀州出，天际澄江巴字回。
使君年几三十余，几，《唐诗正音》作“纪”。少年白皙专城居。
欲持画省郎官笔，笔，一作“草”。回与临邛父老书。
送李睢阳
将置酒，思悲翁。
使君去，出城东。
麦渐渐，雉子斑。
槐阴阴，到潼关。
骑连连，车迟迟，迟迟，顾元纬本作“遥遥”。
心中悲，宋又远。
周间之，南淮夷。
东齐儿，碎碎织练与素丝。
游人贾客信难持，五谷前熟方可为，下车闭阁君当思，天子当殿俨衣裳。
太官尚食陈羽觞，彤庭散绶垂鸣珰，黄纸诏书出东厢，轻纨迭绮烂生光。
宗室子弟君最贤，分忧当为百辟先。
布衣一言相为死，何况圣主恩如天。
鸾声哕哕鲁侯旗，明年上计朝京师。
须意今日斗酒别，慎勿富贵忘我为。
寒食城东即事
清溪一道穿桃李，演漾绿蒲涵白芷。
溪上人家凡几家，落花半落东流水。半，顾可久本作“共”。
蹴踘屡过飞鸟上，秋千竞出垂杨里。
少年分日作遨游，不用清明兼上巳。
欧阳永叔作《浣溪沙》词，有云“绿杨楼外出秋千”，晁无咎深美之，以为“出”字后人道不到，读右丞“竞出垂杨”之句，则欧公又落第二义矣。
不遇咏
北阙献书寝不报，南山种田时不登。
百人会中身不预，五侯门前心不能。
身投河朔饮君酒，家在茂陵平安否？
且共登山复临水，共，顾元纬本作“此”。莫问春风动杨柳。
今人作人多自私，作，顾元纬本作“晚”。我心不说君应知。
济人然后拂衣去，肯作徒尔一男儿。

卷之七近体诗三十九首
奉和圣制赐史供奉曲江宴应制
侍从有邹枚，琼筵就水开。就，《唐诗品汇》作“向”。
言陪柏梁宴，新下建章来。下，《文苑英华》作“自”。
对酒山河满，移舟草树回。
天文同丽日，驻景惜行杯。
从岐王过杨氏别业应教
杨子谈经所，所，《文苑英华》、《唐诗正音》、《唐诗品汇》俱作“处”，《万首唐人绝句》、《乐府诗集》俱作“去”。淮王载酒过。
兴阑啼鸟换，兴阑，《万首唐人绝句》作“醉来”。换，《唐诗正音》、《唐诗品汇》俱作“缓”。坐久落花多。
迳转回银烛，林开散玉珂。
严城时未启，前路拥笙歌。拥，一作“引”。○郭茂倩《乐府》采首四句入近代曲辞，题作《昆仑子》。《万首唐人绝句》亦同。
从岐王夜宴卫家山池应教
座客香貂满，宫娃绮幔张。
涧花轻粉色，山月少灯光。少，《文苑英华》作“吐”，非。
积翠纱窗暗，暗，《文苑英华》作“透”。飞泉绣户凉。
还将歌舞出，归路莫愁长。
和尹谏议史馆山池
尹，《文苑英华》作“伊”，非。
云馆接天居，云，一作“灵”。霓裳侍玉除。
春池百子外，子，一作“草”，非。芳树万年余。
洞有仙人篆，山藏太史书。
君恩深汉帝，且莫上空虚。空，一作“云”。
同崔员外秋宵寓直
同，《文苑英华》作“和”。
建礼高秋夜，承明候晓过。
九门寒漏彻，万井曙钟多。
月迥藏珠斗，云消出绛河。消，《文苑英华》作“开”。
更惭衰朽质，南陌共鸣珂。
奉和杨驸马六郎秋夜即事
高楼月似霜，秋夜郁金堂。
对坐弹卢女，同看舞凤凰。
少儿多送酒，小玉更焚香。
结束平阳骑，明朝入建章。
成按：《汉书》：少儿初与霍仲孺通，生去病。后更为詹事陈掌妻。卫青初为平阳侯家骑，后青尊贵，而平阳侯曹寿有恶疾就国，上诏青尚平阳主：皆非驸马家美事，而右丞用之，盖唐时引事，初无顾忌若此也。
酬虞部苏员外过蓝田别业不见留之作
贫居依谷口，乔木带荒村。
石路枉回驾，山家谁候门？
渔舟胶冻浦，猎火烧寒原。烧，一作“绕”。
惟有白云外，疏钟闻夜猿。“闻”字疑是“间”字之讹。
酬比部杨员外暮宿琴台朝跻书阁率尔见赠之作
台，凌本、《文苑英华》俱作“堂”。○一作卢照邻诗。
旧简拂尘看，鸣琴候月弹。候，《文苑英华》作“俟”。
桃源迷汉姓，源，一作“花”。松树有秦官。树，顾元纬本、凌本俱作“径”。
空谷归人少，青山背日寒。
羡君栖隐处，遥望白云端。栖，凌本作“归”。
酬严少尹徐舍人见过不遇
公门暇日少，穷巷故人稀。
偶直乘篮舆，非关避白衣。
不知炊黍否，谁解扫荆扉？
君但倾茶碗，无妨骑马归。
慕容承携素馔见过
纱帽乌皮几，闲居懒赋诗。
门看五柳识，年算六身知。
灵寿君王赐，雕胡弟子炊。
空劳酒食馔，特底解人颐。
酬慕容上
一作《酬慕容十一》。
行行西陌返，驻幰问车公。幰，刘本、顾可久本俱作“炉”，非。
挟毂双官骑，应门五尺僮。
老年如塞北，强起离墙东。
为报壶邱子，来人道姓蒙。“姓”字疑是“住”字之讹。
酬张少府
晚年惟好静，年，一作“来”。万事不关心。
自顾无长策，长，一作“良”。空知返旧林。知，《文苑英华》作“如”。
松风吹解带，山月照弹琴。君
问穷通理，君，一作“若”。渔歌入浦深。
喜祖三至留宿
门前洛阳客，下马拂征衣。
不枉故人驾，平生多掩扉。
行人返深巷，积雪带余晖。
早岁同袍者，高车何处归？
答王维留宿
祖咏
四年不相见，相见复何为？
握手言未毕，却令伤别离。
升堂还驻马，酌醴便呼儿。
语默自相对，安用傍人知。
酬贺四赠葛巾之作
野巾传惠好，兹贶重兼金。
嘉此幽栖物，能齐隐吏心。齐，凌本作“高”。
早朝方暂挂，晚沐复来簪。复，凌本作“更”。
坐觉嚣尘远，思君共入林。
寄荆州张丞相
所思竟何在？怅望深荆门。
举世无相识，终身思旧恩。
方将与农圃，艺植老丘园。
目尽南飞鸟，飞鸟，顾元纬本、凌本俱作“无雁”。何由寄一言。
辋川闲居赠裴秀才迪
寒山转苍翠，转，顾可久本作“积”。秋水日潺湲。
倚仗柴门外，临风听暮蝉。
渡头余落日，墟里上孤烟。
复值接舆醉，狂歌五柳前。
冬晚对雪忆胡居士家
居，一作“处”。○一作王劭诗。
寒更传晓箭，一作“寒更催唱晓”。清镜览衰颜。览，一作“减”。
隔牖风惊竹，开门雪满山。门，一作“帘”。
洒空深巷静，积素广庭闲。
借问袁安舍，翛然尚闭关。
山居秋暝
空山新雨后，天气晚来秋。
明月松间照，清泉石上流。
竹喧归浣女，莲动下渔舟。
随意春芳歇，王孙自可留。
归嵩山作
清川带长薄，清，《文苑英华》作“晴”。车马去闲闲。
流水如有意，暮禽相与还。禽，《文苑英华》作“云”。
荒城临古渡，落日满秋山。
迢递嵩高下，高，《文苑英华》作“山”。归来且闭关。闭，一作“掩”。
归辋川作
谷口疏钟动，渔樵稍欲稀。
悠然远山暮，独向白云归。
菱蔓弱难定，杨花轻易飞。
东皋春草色，惆怅掩柴扉。
韦给事山居
幽寻得此地，幽寻，凌本作“寻幽”。讵有一人曾。
大壑随阶转，群山入户登。
庖厨出深竹，印绶隔垂藤。
即事辞轩冕，谁云病未能。
山居即事
寂寞掩柴扉，苍茫对落晖。
鹤巢松树遍，树，凌本作“径”。人访筚门稀。
嫩竹含新粉，嫩，顾元纬本作“绿”。红莲落故衣。
渡头灯火起，处处采菱归。
终南山
《文苑英华》作《终山行》。
太乙近天都，乙，一作“一”。连山到海隅。山，《文苑英华》作“天”，误。到，一作“接”。
白云回望合，青霭入看无。
分野中峰变，阴晴众壑殊。
欲投人处宿，隔水问樵夫。水，《文苑英华》作“浦”。○《乐府诗集》采此诗后四句作一首，题曰《睦州歌第一》。
成按：《唐诗纪事》云：或说此诗为议时之作。谓“太乙近天都，连山接海隅”，言势焰盘据朝野也。“白云回望合，青霭入看无”，言有表而无其内也。“分野中峰变，阴晴众壑殊”，言恩泽偏也。“欲投人处宿，隔水问樵夫”，言畏祸深也。其说甚凿。王友琢崖尝辟之日：诗有二义，或寄怀于景物，或寓情于讽谕，各有指归；乃好事之徒，每以附会为能，无论其诗之为兴为赋为比，而必曲为之说曰，此有为而言也，无乃矫诬实甚欤？试思此诗，右丞自咏终南，于人何预？而或者云云若是，彼飞燕兴谗于太白，蛰龙腾谤于眉山，又何怪焉。黄山谷谓杜子美诗妙处，乃在无意于文，彼喜穿凿者，弃其大旨，取其发兴，于所遇林泉人物，草木虫鱼，以为物物皆有所托，如世间商度隐语者，则子美之诗委地矣。斯言也，岂仅读杜者当奉为金科哉。琢崖又言：首句“天都”字，依《淮南子》云：登太山，履石封，以望八荒，视天都若盖，江河若带。右丞《韦氏逍遥谷宴集序》云：天都近者，王官有之。韩昌黎《乌氏庙碑铭》云：作庙天都以致其孝。皆以天都为帝都之别称。乃或引《关中记》，言终南山在天之中，居都之南，故日“天都”者，是失之踳驳矣。次句是言其与他山连接不断，直至海隅耳。文意极明显，乃或谓终南在陕境，去海极遥，到海隅者，形容之辞，如此必指东方之海隅而言，则齐鲁之间，岂有终南之拳石在者，是失之拘执矣。“分野”句是极言山之广大，陕志谓终南山西起陇山，东逾商洛，绵亘千里有余，南北亦然，其盘踞不止一州之地；则知天之分野，亦不专隶一舍。或谓中峰之北，为雍为井鬼，中峰之南，为梁为翼轸者，是失之臆撰矣。其讨论曲当，不事撏扯，多此类。平日论诗，必因其自然之势，而不好为钩深索隐之言，以求苟异于人，多与予见吻合者。故集中诸家曲说，刊削殆尽，洗清之功，实多得其益焉。
辋川闲居
一从归白社，不复到青门。
时倚檐前树，远看原上村。
青菰临水映，映，一作“拔”。白鸟向山翻。
寂寞於陵子，桔槔方灌园。
春园即事
宿雨乘轻屐，春寒着弊袍。开畦分白水，间柳发红桃。草际成棋局，林端举桔槔。还持鹿皮几，日暮隐蓬蒿。
淇上即事田园
屏居淇水上，东野旷无山。
日隐桑柘外，日隐，一作“白日”。河明阊井间。
牧童望村去，猎犬随人还。猎，《瀛奎律髓》作“田”。
静者亦何事，荆扉乘昼关。
与卢象集朱家
主人能爱客，爱，凌本作“对”。终日有逢迎。
贳得新丰酒，复闻秦女筝。
柳条疏客舍，槐叶下秋城。
语笑且为乐，吾将达此生。达，凌本作“适”。
过福禅师兰若
岩壑转微迳，《文苑英华》作“岩壑带松迳”，一本作“岩壑带茅迳”。云林隐法堂。
羽人飞奏乐，天女跪焚香。天，一本作“仙”。跪，凌本作“跽’。
竹外峰偏曙，藤阴水更凉。
欲知禅坐久，行路长春芳。
黎拾遗昕裴迪见过秋夜对雨之作
一本“裴”字下多“秀才”二字。
促织鸣已急，轻衣行向重。向，刘本作“尚”。
寒灯坐高馆，秋雨闻疏钟。
白法调狂象，玄言问老龙。
何人顾蓬径，空愧求羊踪。求，一作“牛”，误。
晚春严少尹与诸公见过
松菊荒三径，图书共五车。
烹葵邀上客，看竹到贫家。
鹊乳先春草，鹊，《唐诗品汇》作“雀”。莺啼过落花。
自怜黄发暮，一倍惜年华。
过感化寺昙兴上人山院
感化寺，《文苑英华》作“化感寺”。
暮持筇竹杖，相待虎溪头。
催客闻山响，归房逐水流。
野花丛发好，谷鸟一声幽。
夜坐空林寂，林，顾可久本作“村”。松风直似秋。
同咏
裴迪
不远灞陵边，安居向十年。
入门穿竹径，留客听山泉。
鸟啭深林里，心闲落照前。
浮名竟何益，从此愿栖禅。
夏日过青龙寺谒操禅师
龙钟一老翁，徐步谒禅宫。
欲问义心义，遥知空病空。
山河天眼里，世界法身中。
莫怪销炎热，能生大地风。
同咏
裴迪
安禅一室内，左右竹亭幽。
有法知不染，无言谁敢酬？
鸟飞争向夕，蝉噪已先秋。
烦暑自兹退，退，顾可久本作“适”。清凉何所求？
郑果州相过
相，凌本作“见”。
丽日照残春，丽，刘本作“斜”。初晴草木新。
床前磨镜客，前，顾元纬本、凌本俱作“头”。林里灌园人。林里，顾元纬本作“树下”，凌本作“花下”。
五马惊穷巷，惊，《方舆胜览》作“过”。双童逐老身。逐，《方舆胜览》作“送”。
中厨办粗饭，中厨，《文苑英华》作“厨中”。当恕阮家贫。当恕，《文苑英华》作“常恐”。
过香积寺
《文苑英华》以此诗为王昌龄作。
不知香积寺，数里入云峰。
古木无人径，深山何处钟？深，《文苑英华》作“空”。
泉声咽危石，日色冷青松。
薄暮空潭曲，安禅制毒龙。
成按：此篇起句极超忽，谓初不知山中有寺也。迨深入云峰，于古木森丛人踪罕到之区，忽闻钟声，而始知之。四句一气盘旋，灭尽针线之迹，非自盛唐高手，未易多觏。泉声二句，深山恒境，每每如此。下一“咽”字，则幽静之状恍然；著一“冷”字，则深僻之景若见。昔人所谓诗眼是矣。或谓上一句喻心境之空灵动宕，下一句喻心境之恬淡清凉，则未免求深反谬耳。“毒龙”宜作妄心譬喻，犹所谓心马情猴者，若会意作降龙实事用，失其解矣。
过崔驸马山池
画楼吹笛妓，画，一作“书”。金碗酒家胡。碗，顾元纬本、凌本俱作“埒”。
锦石称贞女，青松学大夫。
脱貂贳桂酌，酌，顾元纬本、凌本俱作“醑”。射雁与山厨。
闻道高阳会，愚公谷正愚。
送李判官赴江东
江东，一作“东江”。
闻道皇华使，方随皂盖臣。
封章通左语，冠冕化文身。
树色分扬子，潮声满富春。
遥知辨璧吏，恩到泣珠人。
卷之八近体诗三十三首
送封太守
忽解羊头削，聊驰熊轼轓。轼，顾元纬本、凌本俱作“首”。
扬舲发夏口，按节向吴门。
帆映丹阳郭，枫攒赤岸村。攒，一作“藏”。
百城多候吏，露冕一何尊。
送严秀才还蜀
宁亲为令子，为，《文苑英华》作“真”。似舅即贤甥。
别路经花县，还乡入锦城。
山临青塞断，江向白云平。献赋何时至？明君忆长卿。
送张判官赴河西
单车曾出塞，报国敢邀勋。
见逐张征虏，今思霍冠军。
沙平连白雪，蓬卷入黄云。
慷慨倚长剑，高歌一送君。
送岐州源长史归
原注：源与余同在崔常侍幕中，时常侍已没。
握手一相送，心悲安可论！
秋风正萧索，客散孟尝门。
故驿通槐里，长亭下槿原。槿，一作“柏”。
征西旧旌节，从此向河源。
送张道士归山
先生何处去？王屋访毛君。毛，诸本皆作“茅”，唯顾元纬本、凌本作“毛”，今从之。别妇留丹诀，驱鸡入白云。人间若剩住，若剩住，《文苑英华》作“数剩住”，顾元纬本、凌本俱作“苦难剩”。天上复离群。当作辽城鹤，仙歌使尔闻。
同崔兴宗送瑗公
一作《同崔兴宗送衡岳瑗公南归》。
言从石菌阁，新下穆陵关。
独向池阳去，白云留故山。
绽衣秋日里，洗钵古松间。
一施传心法，惟将戒定还。
同咏
崔兴宗
行苦神亦秀，泠然溪上松。
铜瓶与竹杖，来自祝融峰。
常愿入灵岳，藏经访遗踪。
南归见长老，且为说心胸。
送钱少府还蓝田
草色日向好，桃源人去稀。
手持平子赋，目送老莱衣。
每候山樱发，时同海燕归。
今年寒食酒，应得返柴扉。得，一作“是”。
留别钱起
秉恕按：钱起集亦载此诗，题作《晚归蓝田酬王维给事赠别》，《文苑英华》亦谓是起诗，题作《晚归蓝田酬中书常舍人赠别》，微有不同。《唐诗纪事》云：起还蓝田，王维赠别云：“草色日向好，桃源人去稀”云云。起答诗云：“卑栖却得性，每与白云归”云云。是以二诗为互相酬答之作也。细玩“知音青琐”之句，合是钱作无疑；盖“留别”字是题，“钱起”字是作者姓名，本以同咏附载集中，或者因联书不断，误谓四字俱是诗题，遂作右丞之诗耳。五绝内“驻马分襟”一首，亦是此误，但旧本所定，未敢辄加变乱，聊存管见，以俟识者之论定焉。
卑栖却得性，每与白云归。
徇禄仍怀橘，仍，凌本作“犹”。看山免采薇。山，凌本作“花”。○四句一作“别山如昨日，春露已沾衣。采蕨频盈手，看花空厌归。”
暮禽先去马，新月待开扉。
霄汉时回首，知音青琐闱。
送邱为往唐州
宛洛有风尘，君行多苦辛。
四愁连汉水，百口寄随人。
槐色荫清昼，杨花惹暮春。
朝端肯相送？天子绣衣臣。
送元中丞转运江淮
钱起集亦载此首。
薄税归天府，税，一作“赋”。轻徭赖使臣。
欢沾赐帛老，恩及卷绡人。
去问珠官俗，珠，钱集作“殊”。来经石劫春。凌本作“来看石劫城”，钱集作“来经几却春”。
东南御亭上，御，钱集作“卸”，刘本、顾可久本作“高”，俱非。莫使有风尘。使，钱集作“问”。
送崔九兴宗游蜀
送君从此去，转觉故人稀。
徒御犹回首，田园方掩扉。
出门当旅食，中路授寒衣。
江汉风流地，游人何处归？处，《唐诗纪事》作“岁”。
送崔兴宗
已恨亲皆远，谁怜友复稀？
君王未西顾，游宦尽东归。
塞阔山河净，阔，顾元纬本、凌本俱作“迥”。山，凌本作“江”。天长云树微。
方同菊花节，相待洛阳扉。
送平淡然判官
不识阳关路，新从定远侯。
黄云断春色，画角起边愁。起，《唐诗正音》作“赴”，一作越。瀚海经年别，别，顾元纬本、凌本、《文苑英华》俱作“到”。
交河出塞流。须令外国使，须，《文苑英华》作“预”。
知饮月支头。知，一作“只”，非。
送孙秀才
《唐诗纪事》以此诗为王缙之作。
帝城风日好，风，《文苑英华》作“春”。况复建平家。
玉枕双文簟，文，《文苑英华》、《唐诗纪事》俱作“纹”。金盘五色瓜。
山中无鲁酒，无，《文苑英华》、《唐诗纪事》俱作“沽”。松下饭胡麻。
莫厌田家苦，厌，《文苑英华》作“怨”。归期远复赊。
成按：孙秀才盖客于京师，遨游诸王之门，不得意而归者。故首美帝城风日，并引建平家以为拟喻；承以“玉枕”、“金盘”一联，则客游之适意可知。今舍之而归去，所饮者若彼，所饭者若此，田家淡薄，大异畴昔，几何不生厌苦。然而莫厌者，不犹愈乎？其慰藉之意深矣。
送刘司直赴安西
绝域阳关道，胡烟与塞尘。烟，顾元纬本、凌本、《文苑英华》、《唐诗品汇》俱作“沙”。
三春时有雁，万里少行人。
苜蓿随天马，蒲桃逐汉臣。汉，凌本作“使”。
当令外国惧，不敢觅和亲。
送赵都督赴代州得青字
天官动将星，汉地柳条青。地，顾元纬本、凌本俱作“上”，一作“址”。
万里鸣刁斗，三军出井陉。
忘身辞凤阙，报国取龙庭。
岂学书生辈，窗间老一经。间，《文苑英华》作“中”。老，《唐诗品汇》作“著”。
送方城韦明府
遥思葭菼际，寥落楚人行。
高鸟长淮水，平芜故郢城。
使车听雉乳，县鼓应鸡鸣。
若见州从事，无嫌手板迎。
送李员外贤郎
少年何处去？负米上铜梁。
借问阿戎父，知为童子郎。
鱼笺请诗赋，橦布作衣裳。
薏苡扶衰病，归来幸可将。
送梓州李使君
梓州，《唐诗正音》作“东川”。
万壑树参天，千山响杜鹃。《文苑英华》作“乡音听杜鹃”。
山中一半雨，半，二顾本、凌本、《唐诗品汇》俱作“夜”。树杪百重泉。
汉女输橦布，《瀛奎律髓》、《唐诗正音》俱作“賨”。巴人讼芋田。
文翁翻教授，不敢倚先贤！不敢，当是“敢不”之讹。
钱牧斋云：《文苑英华》载王右丞诗，多与今行椠本小异，如“松下清斋折露葵”，“清斋”作“行斋”。“种松皆作老龙鳞”，作“种松皆老作龙鳞”，并以《英华》为佳。《送梓州李使君》诗，“山中一夜雨，树杪百重泉”，作“山中一半雨”，尤佳。盖送行之诗，言其风土，深山冥晦，晴雨相半，故日“一半雨”，而续之以“焚女”、“巴人”之联也。崔颢诗：“寄语西河使，知余报国心。，’《英华》云：“‘余知报国心’，如俗本，则颢此句为求知矣。”此类甚多，读者宜详之。
送张五諲归宣城
五湖千万里，况复五湖西。
渔浦南陵郭，人家春谷溪。
欲归江淼淼，未到草凄凄。
忆想兰陵镇，可宜猿更啼。更，一作“夜”。
送友人南归
万里春应尽，三江雁亦稀。亦稀，《文苑英华》作“欲飞”，非。
连天汉水广，孤客郢城归。
郧国稻苗秀，郧，顾可久本、《唐诗正音》俱作“郎”，误。楚人菰米肥。米，一作“菜”，《文苑英华》作“叶”。
悬知倚门望，遥识老莱衣。
送贺遂员外外甥
南国有归舟，荆门溯上流。
苍茫葭菼外，云水与昭丘。与，一作“同”。
樯带城乌去，江连暮雨愁。
猿声不可听，莫待楚山秋。
送杨长史赴果州
《瀛奎律髓》长史下多一“济”字。
褒斜不容幰，之子去何之？去，《方舆胜览》作“欲”。
鸟道一千里，猿啼十二时。啼，《瀛奎律髓》、《唐诗正音》、《唐诗品汇》俱作“声”。
官桥祭酒客，山木女郎祠。
别后同明月，君应听子规。
送邢桂州
铙吹喧京口，风波下洞庭。
赭圻将赤岸，击汰复扬龄。
日落江湖白，潮来天地青。
明珠归合浦，应逐使臣星。
送宇文三赴河西充行军司马
横吹杂繁笳，吹，《文苑英华》作“笛”。边风卷塞沙。
还闻田司马，更逐李轻车。
蒲类成秦地，类，刘本、顾可久本俱作“垒”，误。莎车属汉家。车，刘本、顾可久本俱作“居”，误；一本作“丘”，亦非。
当令犬戎国，朝聘学昆邪。
送孙二
郊外谁相送？《文苑英华》作“郭外谁将送？”夫君道术亲。
书生邹鲁客，才子洛阳人。
祖席依寒草，行车起暮尘。起，《文苑英华》作“薄”。
山川何寂寞，何，《文苑英华》作“向”。长望泪沾巾。
送崔三往密州觐省
南陌去悠悠，东郊不少留。
同怀扇枕恋，独念倚门愁。念，《文苑英华》作“解”。
路绕天山雪，家临海树秋。
鲁连功未报，且莫蹈沧洲。
送邱为落第归江东
怜君不得意，况复柳条春。
为客黄金尽，还家白发新。
五湖三亩宅，宅，《文苑英华》作“地”。万里一归人。归，《文苑英华》作“行”。
知祢不能荐，祢，顾元纬本、凌本、《唐诗品汇》俱作“尔”。羞为献纳臣。为，顾元纬本、凌本、《唐诗纪事》、《唐诗品汇》俱作“称”，《文苑英华》作“看”。
汉江临泛
泛，《瀛奎律髓》作“眺”。
楚塞三湘接，湘，《瀛奎律髓》作“江”。荆门九派通。
江流天地外，山色有无中。
郡邑浮前浦，波澜动远空。
襄阳好风日，日，《文苑英华》，作“月”。留醉与山翁。翁，《文苑英华》、《瀛奎律髓》俱作“公”。
登辨觉寺
辨，一作“新”。
竹径从初地，从，《文苑英华》、《瀛奎律髓》俱作“连”。莲峰出化城。
窗中三楚尽，尽，《文苑英华》作“静”。林上九江平。上，凌本、《瀛奎律髓》俱作“外”。
软草承趺坐，软，《文苑英华》作“嫩”。长松响梵声。
空居法云外，观世得无生。
琢崖尝说：此诗“初地”，即菩萨十地中之第一地，所谓“欢喜地”也，本是圣境中所造阶级之名，今借作寺外路径用。“化城”用《法华经》中化城事，本是方便小乘止息之喻，今借作寺中殿宇用。工则工矣，然右丞是学佛者，奈犯绮语戒何！语虽近释，实中理解，成观九经中语，为文人借用，失其本来面目，未易更仆数。即以右丞而论，如以“傅母”作乳媪用，“膳夫”作饔子用，“兽人”作猎夫用，“司谏”作言官用之类，皆与经义不合。虽于文无害，然不究其原而仅袭其步，恐有邯郸匍匐之患耳。
《瀛奎律髓》谓此诗似咏庐山僧寺，盖因三四二句也。远近数千里，一望了然，佳处全在“窗中林外”四字。或取“尽”字“平”字，以敌老杜兜率寺诗中之“有”字“自”字者，犹恐未的。
凉州郊外游望
野老才三户，边村少四邻。边村，顾元纬本、凌本俱作“村边”，误。
婆娑依里社，箫鼓赛田神。
洒酒浇刍狗，焚香拜木人。
女巫纷屡舞，罗袜自生尘。
观猎
《唐诗纪事》作“猎骑”。
风劲角弓鸣，将军猎渭城。
草枯鹰眼疾，雪尽马蹄轻。
忽过新丰市，市，《云溪友议》作“戍’。还归细柳营。
回看射雕处，射雕，《云溪友议》作“落雁”。一作“失雁”。千里暮云平。郭茂倩《乐府》采首四句入近代曲辞题曰《戎浑》。《万首唐人绝句》亦摘入绝句内，题作《戎浑》。
胡应麟日：右丞五言，工淡闲丽，自有二派：“楚塞三江接”、“风劲角弓鸣”、“扬子谈经处”等篇，绮丽精工，沈、宋合调者也；“寒山转苍翠”、“寂寞掩柴扉”、“晚年惟好静”等篇，幽闲古淡，储、孟同声者也。
邵古庵谓细柳；渭城皆在陕西长安县，新丰在临潼县，相去七十里。曰“忽过”，曰“还归”，正见其往返之易。成按：《汉书》内地名，诗人多袭用之，盖取其典而不俚也。兴会所至，一时汇集，又何尝拘拘于道里之远近而后琢句者哉。
卷之九近体诗三十五首
春日上方即事
方，《文苑英华》作“房”，误。
好读高僧传，时看辟谷方。
鸠形将刻杖，龟壳用支床。
柳色春山映，梨花夕鸟藏。梨花，《瀛奎律髓》作“花明”。
北窗桃李下，闲坐但焚香。坐，《瀛奎律髓》作“步”。○《乐府诗集》采此诗后四句入近代曲辞，题作《长命女》，谓张说作。《万首唐人绝句》亦采此四句收入五言绝句，命题正同，而仍作公诗。
泛前陂
秋空自明迥，自明，一作“明月”。况复远人间。间，《文苑英华》作“寰”。
畅以沙际鹤，兼之云外山。
澄波淡将夕，波，一作“陂”。清月皓方闲。
此夜任孤棹，夷犹殊未还。
杨升庵曰：王右丞诗：畅以沙际鹤，兼之云外山。孟浩然诗：重以观鱼乐，因之鼓柑歌。虽用助语词，却无头巾气，宋人黄、陈辈效之，如“且然聊尔耳，得也自知之”，又如“命也岂终否，时乎不暂留”，岂止学步邯郸，效颦西子已哉。
游李山人所居因题屋壁
世上皆如梦，世上，一作“世人”，一作“人事”。狂来或自歌。狂，《文苑英华》作“往”。或，一作“止”。
问年松树老，有地竹林多。林，《文苑英华》作“阴”。
药倩韩康卖，门容向子过。向，一作“尚”。
翻嫌枕席上，无那白云何。那，一作“奈”。
登河北城楼作
井邑傅岩上，傅，《文苑英华》作“传”，误。客亭云雾间。
高城眺落日，极浦映苍山。
岸火孤舟宿，渔家夕鸟还。
寂寥天地暮，暮，凌本作“外”。心与广川闲。
登裴迪秀才小台作
端居不出户，满目望云山。望，一作“空”。
落日鸟边下，秋原人外闲。
遥知远林际，不见此檐间。
好客多乘月，应门莫上关。
被出济州
《河岳英灵集》作《初出济州。别城中故人》。
微官易得罪，谪去济川阴。
执政方持法，明君无此心。无，一作“照”。
闾阎河润上，井邑海云深。
纵有归来日，多愁年鬓侵。多，诸本皆作“各”，《河岳英灵集》、《唐诗品汇》俱作“多”，今从之。
千塔主人
逆旅逢佳节，征帆未可前。
窗临汴河水，门渡楚人船。
鸡犬散墟落，桑榆荫远田。
所居人不见，枕席生云烟。
使至塞上
单车欲问边，属国过居延。《文苑英华》作“衔命辞天阙，单车欲问边”。又“问”字一作“向”。
征蓬出汉塞，蓬，《文苑英华》作“鸿”。归雁入胡天。
大漠孤烟直，长河落日圆。
萧关逢候骑，骑，顾可久本、《唐诗品汇》俱作“吏”。都护在燕然。
晚春闺思
《河岳英灵集》作《春闺》。
新妆可怜色，落日卷罗帷。罗，《河岳英灵集》作“帘”。
炉气清珍簟，炉，一作“淑”。墙阴上玉墀。
春虫飞网户，暮雀隐花枝。
向晚多愁思，闲窗桃李时。
戏题示萧氏外甥
怜尔解临池，渠爷未学诗。
老夫何足似，弊宅倘因之。
芦笋穿荷叶，穿，顾元纬本、凌本俱作“藏”。菱花罥雁儿。
郄公不易胜，莫着外家欺。
秋夜独坐
《唐诗正音》作《冬夜书怀》，误。
独坐悲双鬓，空堂欲二更。
雨中山果落，灯下草虫鸣。
白发终难变，黄金不可成。
欲知除老病，惟有学无生。
待储光羲不至
重门朝已启，起坐听车声。
要欲闻清佩，方将出户迎。
晓钟鸣上苑，疏雨过春城。
了自不相顾，临堂空复情。
听宫莺
春树绕宫墙，春莺啭曙光。《文苑英华》作“宫莺次第翔”。
欲惊啼暂断，移处弄还长。
隐叶栖承露，攀花出未央。攀，一作“排”。
游人未应返，为此思故乡。《文苑英华》作“为此始思乡”。
早朝
柳暗百花明，春深五凤城。
城乌睥睨晓，乌，《文苑英华》作“鸦”。宫井辘轳声。
方朔金门侍，侍，《文苑英华》作“召”。班姬玉辇迎。
仍闻遣方士，东海访蓬瀛。
愚公谷三首
原注：青龙寺与黎昕戏题。
愚谷与谁去？唯将黎子同。
非须一处住，不那两心空。
宁问春将夏，谁论西复东。
不知吾与子，若个是愚公？

吾家愚谷里，吾，顾可久本作“愚”。此谷本来平。
虽则行无迹，还能响应声。
不随云色暗，只待日光明。
缘底名愚谷，都由愚所成。

借问愚公谷，与君聊一寻。
不寻翻到谷，此谷不离心。
行处曾无险，看时岂有深。
寄言尘世客，何处欲归临？归临，一作“窥林”。
杂诗
双燕初命子，五桃初作花。初，一作“新”。作，凌本作“结”。
王昌是东舍，宋玉次西家。
小小能织绮，时时出浣纱。
亲劳使君问，南陌驻香车。
过秦皇墓
秦，《文苑英华》作“始”。○时年十五，《文苑英华》作“时年二十”。
古墓成苍岭，幽宫象紫台。
星辰七曜隔，河汉九泉开。
有海人宁渡，无春雁不回。
更闻松韵切，疑是大夫哀。
故太子太师徐公挽歌四首
功德冠群英，弥纶有大名。
轩皇用风后，傅说是星精。
就第优遗老，来朝诏不名。
留侯常辟谷，常，一作“尝”。何苦不长生？

谋猷为相国，翊赞奉乘舆。赞，一作“戴”。乘，《文苑英华》作“宸”。
剑履升前殿，貂蝉托后车。
齐侯疏土宇，汉室赖图书。
僻处留田宅，仍才十顷余。顷，《文苑英华》作“亩”。

旧里趋庭日，新年置酒辰。
闻诗鸾渚客，献赋凤楼人。
北阙辞明主，阙，顾可久本、《文苑英华》俱作“首”。东堂哭大臣。
犹思御朱辂，不惜污车茵。

久践中台座，终登上将坛。
谁言断车骑，言，《文苑英华》作“将”。空忆盛衣冠。
风日咸阳惨，笳箫渭水寒。
无人当便阙，应罢太师官。
故西河郡杜太守挽歌三首
天上去西征，云中护北平。
生擒白马将，连破黑雕城。
忽见刍灵苦，苦，顾可久本、《文苑英华》俱作“善”。徒闻竹使荣。
空留左氏传，谁继卜商名？

返葬金符守，守，刘本、顾可久本俱作“宇”，非。同归石窌栖。栖，一本作“妻”为是。
卷衣悲画翟，持翣待鸣鸡。
容卫都人惨，山川驷马嘶。
犹闻陇上客，相对哭征西。

涂刍去国门，秘器出东园。
太守留金印，夫人罢锦轩。
旌旄转衰木，箫鼓上寒原。
坟树应西靡，长思魏阙恩。
故南阳夫人樊氏挽歌二首
锦衣余翟黻，黻，一作“茹”。绣毂罢鱼轩。
淑女诗长在，夫人法尚存。
凝笳随晓旆，行哭向秋原。
归去将何见，谁能返戟门？

石窌恩荣重，金吾车骑盛。
将朝每赠言，入室还相敬。
迭鼓秋城动，悬旌寒日映。
不言长不归，环佩犹将听。
达奚侍郎夫人寇氏挽歌二首
刘本、顾可久本俱作《送奚侍郎夫人寇氏》，非。《文苑英华》题上多“吏部”二字。
束带将朝日，鸣环映牖辰。
能令谏明主，明，一作“皇”。相劝识贤人。劝，《文苑英华》作“助”。
遗挂空留壁，回文日覆尘。
金蚕将画柳，何处更知春？

女史悲彤管，夫人罢锦轩。
卜茔占二室，占，《文苑英华》作“瞻”。行哭度千门。
秋日光能淡，寒川波自翻。波，《文苑英华》作“浪”。
一朝成万古，松柏暗平原。
恭懿太子挽歌五首
何悟藏环早，才知拜璧年。
翀天王子去，对日圣君怜。
树转宫犹出，笳悲马不前。
虽蒙绝驰道，京兆别开阡。

兰殿新恩切，椒宫夕临幽。
白云随凤管，明月在龙楼。
人向青山哭，天临渭水愁。
鸡鸣常问膳，今恨玉京留。

骑吹凌霜发，旌旗夹路陈。
恺容金节护，恺，一作“礼”。册命玉符新。
傅母悲香褓，君家拥画轮。
射熊今梦帝，今，顾元纬本作“非”。秤象问何人？

苍舒留帝宠，子晋有仙才。
五岁过人智，三天使鹤催。
心悲阳禄馆，阳，一作“四”，非。目断望思台。
若道长安近，何为更不来？

西望昆池阔，东瞻下杜平。
山朝豫章馆，树转凤凰城。
五校连旗色，千门迭鼓声。
金环如有验，还向画堂生。
成按：五诗中，羊祜事凡二用，晋明帝事凡二用，王子晋事凡三用，魏邓哀王事凡二用。右丞全不以此为诗病，若使今人下笔尔尔，有不訾其俭于书卷者乎？
卷之十近体诗二十六首
奉和圣制从蓬莱向兴庆阁道中留春雨中春望之作应制
《文苑英华》作《奉和御制从蓬莱宫向兴庆阁道中作》。
渭水自萦秦塞曲，塞，《文苑英华》作“甸”。黄山旧绕汉宫斜。
銮舆迥出仙门柳，仙，《唐诗正音》、《唐诗品汇》俱作“千”。阁道回看上苑花。回，《文苑英华》作“遥”。
云里帝城双凤阙，雨中春树万人家。
为乘阳气行时令，不是宸游重物华。重，顾元纬本、凌本、《唐诗品汇》俱作“玩”。
成按：结句言天子之出，本为阳气畅达，顺天道而巡游，以行时令，非为赏玩物华。因事进规，深得诗人温厚之旨，可为应制体之式。
大同殿生玉芝龙池上有庆云百官共睹圣恩便赐宴乐敢书即事
“生”字一本作“柱产”二字。“上”字下一本多“神光照殿”四字。敢，《文苑英华》作“因”。
欲笑周文歌宴镐，遥轻汉武乐横汾。遥，凌本作“还”。
岂知玉殿生三秀，如，顾元纬本、凌本、《唐诗品汇》俱作“知”。讵有铜池出五云。
陌上尧樽倾北斗，楼前舜乐动南薰。
共欢天意同人意，万岁千秋奉圣君。
敕赐百官樱桃
原注：时为文部郎中。
芙蓉阙下会千官，紫禁朱樱出上兰。
总是寝园春荐后，总，《文苑英华》作“才”。非关御苑鸟衔残。
归鞍竟带青丝笼，中使频倾赤玉盘。
饱食不须愁内热，愁，《文苑英华》作“忧”。大官还有蔗浆寒。蔗，《文苑英华》作“柘”。
同咏
右补阙崔兴宗
未央朝谒正逶迤，天上樱桃锡此时。
朱实初传九华殿，繁花旧杂万年枝。
全胜晏子江南橘，全，诸本皆作“未”，非是，今从《文苑英华》、《唐诗纪事》作“全”。莫比潘家大谷梨。
闻道令人好颜色，神农本草自应知。
敕借岐王九成宫避暑应教
《文苑英华》于“避暑”下多“之作”二字。
帝子远辞丹凤阙，天书遥借翠微宫。
隔窗云雾生衣上，卷幔山泉入镜中。
林下水声喧语笑，岩间树色隐房栊。
仙家未必能胜此，何事吹笙向碧空。笙，二顾本、凌本、《唐诗品汇》俱作“箫”。
和贾舍人早朝大明宫之作
绛帻鸡人送晓筹，送，《唐诗鼓吹》、《唐诗品汇》俱作“报”。尚衣方进翠云裘。
九天阊阖开宫殿，天，《文苑英华》作“重”。万国衣冠拜冕旒。
日色才临仙掌动，色，《瀛奎律髓》作“影”。香烟欲傍衮龙浮。
朝罢须裁五色诏，珮声归向凤池头。向，凌本、《瀛奎律髓》、《唐诗品汇》俱作“到”。
早朝大明宫呈两省僚友
贾至
银烛朝天紫陌长，禁城春色晓苍苍。
千条弱柳垂青琐，百啭流莺绕建章。
剑佩声随玉墀步，衣冠身惹御炉香。
共沐恩波凤池里，里，《唐诗品汇》作“上”。朝朝染翰侍君王。
同和
杜甫
五夜漏声催晓箭，九重春色醉仙桃。
旌旗日暖龙蛇动，宫殿风微燕雀高。
朝罢香烟携满袖，诗成珠玉在挥毫。
欲知世掌丝纶美，池上于今有凤毛。原注：舍人先世掌丝纶。
同和
岑参
鸡鸣紫陌曙光寒，莺啭皇州春色阑。
金阙晓钟开万户，玉阶仙仗拥千官。
花迎剑佩星初落，柳拂旌旗露未干。
独有凤凰池上客，阳春一曲和皆难。
毛西河曰：丙午年避人在湖西，长至夜饮施愚山使君官舍。愚山偶论王维、岑参、杜甫和贾至早朝诗，惟杜甫无法，坐客怫然。予解日：徐之，往有客亦主此说，予责其或过，客曰：“不然，律法极细，吾第论其粗者。律，律也。既题早朝，则‘鸡鸣’、‘晓钟’、‘衣冠’、‘阊阖’，律法如是矣。王维歉于岑参者，岑能以‘花迎’、‘柳拂’、‘阳春一曲’，补舍人原唱‘春色’二字，则王稍减耳，其他则无不同者。何则？律故也。杜即不然，王母仙桃，非朝事也；堂成而燕雀贺，非朝时境也。五夜便日暖耶？舛也。且日暖非早时也。若夫旌旗之动，宫殿之高，未尝朝者也。日朝罢，乱也。诗成与早朝半四句，乏主客也。如是非律矣。”予时无以应，然则愚山之论此，岂过耶？愚山大喜，遂书其说以作记。
成按：早朝四作，气格雄深，句调工丽，皆律诗之佳者。结句俱用凤池事，惟老杜独别，此其妙处不容掩者也。若评较全篇，定其轩轾，则岑为上，王次之，杜贾为下，虽苏子瞻所赏在“旌旗日暖”二句，杨诚斋所取在“花迎剑佩”一联，文人爱尚，各有不同，读西河毛氏之说，其优劣固已判矣。但谓王母仙桃非朝时之事，燕雀相贺非朝时之境，二诘犹有未当处。仙桃即殿廷所植之桃，以其托根禁地，故曰仙桃。迎晨而春色浓酣，天然如醉，与王母仙桃迥然无涉。燕雀每于天光焕发之后，高飞四散，此句咏“早”字甚得，然写作宫殿间景致，未免荒凉耳。要之于堂成而燕雀贺之说，杳不相干也。以此见訾，未免过苦。若其余之所论驳，岂为无当，或者必欲不祧工部，反訾岑、王二作，宾处太详，主处太略，不如杜作后四句全注意舍人为得和诗体者，岂非溺爱而反蹈不明之过哉！或嫌右丞四用衣冠之字，未免冗杂，亦属吹毛求疵，洗垢索瘢，善言诗者，正不必拘拘于此。至《瀛奎律髓》以京师喋血之后，疮痍未复，而四人夸美朝仪如此，讥其已泰，宋人腐语，尤属可嗤。
和太常韦主簿五郎温汤寓目
汤，凌本、《唐诗鼓吹》、《唐诗品汇》俱作“泉”。
汉主离宫接露台，秦川一半夕阳开。
青山尽是朱旗绕，碧涧翻从玉殿来。
新丰树里行人度，树，一作“市”。小苑城边猎骑回。
闻道甘泉能献赋，悬知独有子云才。
蔡宽夫诗话：乐天听歌诗：“长爱夫怜第二句，请君重唱夕阳开。”注云：谓王右丞辞：“秦川一半夕阳开”，此句尤佳。今摩诘集此诗，所谓“汉主离官接露台”是也。题乃是《和太常韦主簿温汤寓目》，不知何所指为想夫之辞。大抵唐人歌曲，不随声为长短句，多是五言或七言，取其辞与声相迭成音耳，岂非当时文人之辞，为一时所称者，皆为歌人窃取而播之曲调乎？杨升庵曰：予尝爱王维《温泉寓目赠韦五郎》诗。夫唐至天宝，宫室盛矣，秦川八百里，而夕阳一半开，则四百里之内皆离宫矣，此言可谓肆而隐。奢丽若此，而犹以汉文惜露台之费比之，可谓反而讽。末句欲韦郎效子云之赋，则其讽谏可知也。言之无罪，闻之可戒，得杨雄之旨者，其王维乎？
成按：诗以“寓目”命题，则前六句皆即目中之所见而言也。“汉主”句，纪其所见宫室之富，而并及其地。“秦川”句，纪其所见风景之丽，而兼记其时。“青山”、“碧涧”之句，乃寓目于近，而言其所见者如此。“新丰”、“小苑”之句，乃寓目于远，而咏其所见者又如此。末则尽美韦郎，以见属和之意。诗之大旨，不过尔尔。温汤接近露台，本是骊山实境，其日汉主者，以汉武曾于此修饰堂宇，故遂以汉主离宫为言，何尝有反讽之意乎？夕阳未落，或为云霞所覆，其余辉所及，往往半有半无，今登高望远，时一遇之。不知杨氏有何创见，而谓四百里之内，皆离宫耶？夫以秦皇之淫侈，而史传所记宫室之广，三百余里，唐又复过之，则其淫侈又驾秦皇而上之矣。果见何书何传，而为此言耶？甘泉献赋，唐人习用，执此而言讽谏，尤属迂谈。且赋云：屏玉女却虑妃者，以指赵昭仪也，倘好事者于此比类而及之，曰右丞并以此谏明皇当疏远玉环，吾知杨氏闻此，必以为实获我心也。诗人之锦心绣肠，夫岂有玲珑曲折若此者，而乃以此厚诬古人欤！
苑舍人能书梵字兼达梵音皆曲尽其妙戏为之赠
《文苑英华》本无“皆”字、“为”字、“之”字。
名儒待诏满公车，才子为郎典石渠。
莲花法藏心悬悟，贝叶经文手自书。
楚辞共许胜扬马，梵字何人辨鲁鱼？
故旧相望在三事，愿君莫厌承明庐。
答诗并序
苑咸
王员外兄以予尝学天竺书，有戏题见赠。然王兄当代诗匠，又精禅理，枉采知音，形于雅作，辄走笔以酬焉。且久未迁，因而嘲及。

莲花梵字本从天，华省仙郎早悟禅。
三点成伊犹有想，一观如幻自忘荃。
为文已变当时体，入用还推间气贤。
应同罗汉无名欲，故作冯唐老岁年。
重酬苑郎中并序
原注：时为库部员外。
顷辄奉赠，忽枉见酬。叙末云：且久不迁，因而嘲及。诗落句云：“应同罗汉无名欲，故作冯唐老岁年。”亦解嘲之类也。类，凌本作“意”。

何幸含香奉至尊，多惭未报主人恩。
草木岂能酬雨露，岂，顾元纬本、凌本俱作“尽”。荣枯安敢问乾坤。
仙郎有意怜同舍，丞相无私断扫门。
扬子解嘲徒自遣，冯唐已老复何论！
酬郭给事
洞门高阁霭余晖，桃李阴阴柳絮飞。
禁里疏钟官舍晚，官，凌本作“客”。晚，《唐诗正音》作“晓”。省中啼鸟吏人稀。
晨摇玉珮趋金殿，晨，一作“朝”。夕奉天书拜琐闱。奉，一作“捧”。天，凌本作“丹”。
强欲从君无那老，那，一作“奈”。将因卧病解朝衣。
既蒙宥罪旋复拜官伏感圣恩窃书鄙意兼奉简新除使君等诸公
忽蒙汉诏还冠冕，始觉殷王解网罗。
日比皇明犹自暗，天齐圣寿未云多。
花迎喜气皆知笑，皆知，一作“犹能”。鸟识欢心亦解歌。
闻道百城新佩印，还来双阙共鸣珂。
酌酒与裴迪
酌酒与君君自宽，人情翻覆似波澜。
白首相知犹按剑，朱门先达笑弹冠。
草色全经细雨湿，经，《文苑英华》作“轻”。花枝欲动春风寒。
世事浮云何足问，不如高卧且加餐。
王弇州曰：摩诘七言律，自“应制”、“早朝”诸篇外，往往不拘常调，至“酌酒与君”一篇，四联皆用反法，此是初盛唐所无。又云右丞此篇，与岑嘉州“娇歌急管杂青丝，银烛金尊映翠眉。使君地主能相送，河尹天明坐莫辞。春城月出人皆醉，野戍花深马去迟。寄声报尔山翁道，今日河南异昔时。”苏子瞻“我行日夜见江海，枫叶芦花秋兴长。平淮忽迷天远近，青山久与船低昂。寿州已见白石塔，短棹又转黄茅冈。波平风软望不到，故人久立天苍茫。”八句皆拗体也，然自有唐宋之辨。
成按：“草色”一联，乃是即景托谕，以众卉而邀时雨之滋，以奇英而受春寒之痼。即植物一类，且有不得其平者；况世事浮云变幻，又安足问耶？拟之六义，可比可兴。
辋川别业
不到东山向一年，归来才及种春田。
雨中草色绿堪染，水上桃花红欲然。欲，刘本作“亦”。
优娄比丘经论学，伛偻丈人乡里贤。
披衣倒屣且相见，相欢语笑衡门前。
早秋山中作
中，顾可久本作“居”。
无才不敢累明时，思向东溪守故篱。
不厌尚平婚嫁早，不，顾元纬本、凌本俱作“岂”。却嫌陶令去官迟。
草堂蛩响临秋急，蛩，《文苑英华》作“虫”。山里蝉声薄暮悲。声，《文苑英华》作“鸣”。
寂寞柴门人不到，空林独与白云期。期，一作“归”。
积雨辋川庄作
积，《文苑英华》作“秋”。○《众妙集》作《秋归辋川庄作》
积雨空林烟火迟，蒸藜炊黍饷东菑。
漠漠水田飞白鹭，阴阴夏木啭黄鹂。
山中习静观朝槿，松下清斋折露葵。清，《文苑英华》作“行”。
野老与人争席罢，海鸥何事更相疑。事，一作“处”。
《诗人玉屑》云：杜少陵诗云：“两个黄鹂鸣翠柳，一行白鹭上青天。”王维诗云：“漠漠水田飞白鹭，阴阴夏木啭黄鹂。”极尽写物之工。
李肇《国史补》云：王维有诗名，然好窃取人文章佳句：“行到水穷处，坐看云起时”，《英华集》中诗也。“漠漠水田飞白鹭，阴阴夏木啭黄鹂”，李嘉祜诗也。《石林诗话》云：诗下双字极难，须使五言七言之间，除去五字三字外，精神兴致全见于两言，方为工妙。唐人记“水田飞白鹭，夏木啭黄鹂”为李嘉祜诗，王摩诘窃取之，非也。此两句好处，正在添“漠漠阴阴”四字，此乃摩诘为嘉祜点化，以自见其妙。如李光弼将郭子仪军，一号令之，精采数倍；不然，嘉祜本句但是咏景耳，人皆可到。竹坡老人诗话云；摩诘四字下得最为稳切。
成按：诸家采选唐七言律者，必取一诗压卷，或推崔司勋之“黄鹤楼”，或推沈詹事之“独不见”，或推杜工部之“玉树雕伤”、“昆明池水”、“老去悲秋”、“风急天高”等篇，吴江周篆之则谓冠冕庄丽，无如嘉州“早朝”；淡雅幽寂，莫过右丞“积雨”。淡斋翁以二诗得廊庙山林之神髓，取以压卷，真足空古准今，要之诸诗皆有妙处，譬如秋菊春松，各擅一时之秀，未易辨其优劣；或有扬此而抑彼，多由览者自生分别耳，质之舆论，未必佥同也。
过乘如禅师萧居士嵩丘兰若
无着天亲弟与兄，嵩丘兰若一峰晴。
食随鸣磬巢乌下，行踏空林落叶声。
进水定侵香案湿，雨花应共石床平。
深洞长松何所有，俨然天竺古先生。
春日与裴迪过新昌里访吕逸人不遇
昌，《唐诗鼓吹》作“丰”。
桃源一向绝风尘，一向，顾元纬本、凌本俱作“四面”，《唐诗正音》、《唐诗鼓吹》、《唐诗品汇》俱作“面面”。绝，《唐诗鼓吹》作“少”。柳市南头访隐沦。
到门不敢题凡鸟，看竹何须问主人。
城外青山如屋里，外，一作“上”。东家流水入西邻。闭户著书多岁月，著，《文苑英华》作“看”。
种松皆老作龙鳞。诸本皆作“种松皆作老龙鳞”，今从《文苑英华》、《唐诗纪事》。
同咏
裴迪
恨不逢君出荷蓑，青松白屋更无他。
陶令五男曾不有，蒋生三径任相过。
芙蓉曲沼春流满，薛荔成帷晚霭多。
闻说桃源好迷客，不如高枕盼庭柯。枕，《唐诗纪事》作“卧”。
送方尊师归嵩山
仙官欲往九龙潭，往，《文苑英华》作“住”。旄节朱幡倚石龛。旄，顾元纬本、凌本俱作“毛”。
山压天中半天上。洞穿江底出江南。
瀑布杉松常带雨，杉松，凌本作“松杉”。夕阳彩翠忽成岚。彩，一作“苍”。
借问迎来双白鹤，已曾衡岳送苏耽？
送杨少府贬郴州
明到衡山与洞庭，若为秋月听猿声。
愁看北渚三湘近，近，顾可久本、《唐诗鼓吹》俱作“客”，《唐诗正音》、《唐诗品汇》俱作“远”。恶说南风五两轻。
青草瘴时过夏口，白头浪里出湓城。出，《唐诗正音》作“见”。
长沙不久留才子，贾谊何须吊屈平。
成按；送人迁谪，用贾谊事者多矣，然俱代为悲忿之词，惟李供奉《巴陵赠贾舍人》诗云：“圣主恩深汉文帝，怜君不遣到长沙”，与右丞此篇结句，俱为忠厚和平之旨，可为用事翻案法。
出塞作
原注：时为御史，监察塞上作。
居延城外猎天骄，城，《文苑英华》作“门”。白草连天野火烧。白，一作“百”，非。天，《文苑英华》作“山”。
暮云空碛时驱马，驱，《文苑英华》作“驻”。秋日平原好射雕。
护羌校尉朝乘障，破虏将军夜渡辽。
玉靶角弓珠勒马，汉家将赐霍嫖姚。
成按：王弇州甚佳此作，谓非两犯“马”字，足当压卷。谢廷瓒《维园铅擿》，以为“驱马”当作“驱雁”，引鲍照诗“秋霜晓驱雁”、阳衒之《洛阳伽蓝记》“北风驱雁，千里飞雪”为证。予谓“驱马”、“射雕”，皆塞外射猎之事，若作“驱雁”，则与上下句全不贯串。诗中复字，初盛名手往往不忌，以此擿为疮痏，未免深文；至欲改易一字以为全璧，亦如无意味画工，割蕉加梅，是则是矣，岂妙手所谓冬景哉！或谓刘梦得一诗用两“高”字，苏东坡一诗用两“耳”字，皆以解义不同，不作重复论。然观杜工部《崔评事弟许相迎不到》一诗，既云“江阁要宾许马迎”，又云“醉于马上往来轻”，两“马”字全无分别。古今律诗之细，必推老杜，杜亦不以此为忌，何必鳃鳃于是乎。
听百舌鸟
上兰门外草萋萋，未央宫中花里栖。
亦有相随过御苑，有，顾元纬本，凌本俱作“自”。不知若个向金堤。
入春解作千般语，拂曙能先百鸟啼。
万户千门应觉晓，建章何必听鸣鸡。
卷之十一近体诗二十七首
奉和圣制庆玄元皇帝玉像之作应制
明君梦帝先，先，《文苑英华》作“见”。宝命上齐天。
秦后徒闻乐，周王耻卜年。
玉京移大像，金篆会群仙。
承露调天供，临空敞御筵。
斗回迎寿酒，山近起炉烟。
愿奉无为化，斋心学自然。斋，一本作“齐’，非是。
奉和圣制与太子诸王三月三日龙池春楔应制
应制，《文苑英华》作“之作”。
故事修春禊，新宫展豫游。
明君移风辇，太子出龙楼。
赋掩陈王作，杯如洛水流。
金人来捧剑，画鹢去回舟。去，顾元纬本、凌本俱作“出”。
苑树浮宫阙，天池照冕旒。
宸章在云汉，汉，顾元纬本、凌本俱作“表”。垂象满皇州。
奉和圣制上巳于望春亭观禊饮应制
应制，《文苑英华》作“之作”。
长乐青门外，宜春小苑东。
楼开万户上，户，《文苑英华》作“井”。辇过百花中。
画鹢移仙妓，妓，《唐诗品汇》作“仗”。金貂列上公。
清歌邀落日，妙舞向春风。妙，《文苑英华》作“妍”。
渭水明秦甸，甸，《文苑英华》作“殿”。黄山入汉宫。
君王来祓禊，灞浐亦朝宗。《万首唐人绝句》、《乐府诗集》摘首四句，题作《浣纱女》，改“辇过”作“人向”。
奉和圣制幸玉真公主山庄因题石壁十韵之作应制
真，刘本、顾可久本《唐诗品汇》俱作“霄”，非。
碧落风烟外，瑶台道路赊。
如何连帝苑，别自有仙家。
比地回銮驾，比，《唐诗品汇》作“此”，一作“匝”，俱非。缘溪转翠华。
洞中开日月，窗里发云霞。
庭养冲天鹤，溪流上汉查。流，刘本、《唐诗品汇》俱作“留”。
种田生白玉，泥灶化丹砂。
谷静泉逾响，山深日易斜。
御羹和石髓，香饭进胡麻。
大道今无外，长生讵有涯。
还瞻九霄上，来往五云车。
奉和圣制登降圣观与宰臣等同望应制
《文苑英华》“圣”作“御”，“应制”作“之作”。又顾元纬本、凌本俱无“等”字。
风扆朝碧落，龙图耀金镜。
维岳降二臣，戴天临万姓。
山川八校满，井邑三农竟。
比屋皆可封，谁家不相庆。
林疏远村出，野旷寒山静。
帝城云里深，渭水天边映。
喜气含风景，喜，《文苑英华》作“佳”。颂声溢歌咏。
端拱能任贤，弥彰圣君圣。
奉和圣制御春明楼临右相园亭赋乐贤诗应制
复道通长乐，青门临上路。
遥闻凤吹喧，暗识龙舆度。龙，凌本作“金”。
褰旒明四目，伏槛纡三顾。
小苑接侯家，飞甍映宫树。
商山原上碧，浐水林端素。
银汉下天章，琼筵承湛露。
将非富民宠，民，《文苑英华》作“人”。秉恕按：唐人以太宗讳，故以“民”为“人”，右丞是作既云应制，自当用“人”字，“民”字疑是后人所改。信以平戎故。
从来简帝心，讵得回天步。
或谓律诗无仄韵，其仄韵者，乃是对偶古诗耳。成谓古律之分，当以调以格，不当以韵。唐人试士类用律诗，今考张谓之“落日山照曜”，豆卢荣之“春风扇微和”，裴次元、何儒亮之“亚父碎玉斗”，郭邕之“洛出书”，俱用仄韵，不居然可知乎？孙月峰作排律辨体，特出仄律一门，盖有见于此矣。
奉和圣制暮春送朝集使归郡应制
万国仰宗周，衣冠拜冕旒。
玉乘迎大客，金节送诸侯。
祖席倾三省，褰帷向九州。
杨花飞上路，槐色荫通沟。
来预钧天乐，归分汉主忧。
宸章类河汉，一作“宸章在云汉”。垂象满中州。中，一作“皇”。
奉和圣制送不蒙都护兼鸿胪卿归安西应制
上卿增命服，都护扬归旆。
杂虏尽朝周，诸胡皆自郐。郐，《文苑英华》作“会”。
鸣笳瀚海曲，按节阳关外。
落日下河源，寒山静秋塞。静，《文苑英华》作“尽”。
万方氛授息，六合乾坤大。大，《文苑英华》作“太”。
无战是天心，天心同覆载。
三月三日曲江侍宴应制
《文苑英华》“曲江”下有“楼”字。
万乘亲斋祭，干官喜豫游。
奉迎从上苑，祓禊向中流。
草树连容卫，山河对冕旒。
画旗摇浦溆，春服满汀州。
仙乐龙媒下，乐，顾元纬本、凌本俱作“籞”。神皋凤跸留。
从今亿万岁，天宝纪春秋。纪，顾元纬本、凌本俱作“治”。
奉和圣制十五夜燃灯继以酺宴应制
《文苑英华》作《奉和十五夜燃灯继以酺宴之作应制》。
上路笙歌满，春城漏刻长。漏刻，凌本作“刻漏”。
游人多昼日，明月让灯光。
鱼钥通翔凤，龙舆出建章。
九衢陈广乐，百福透名香。透，一作“迓”。
仙妓来金殿，仙，一作“神”。都人绕玉堂。
定应偷妙舞，定，《文苑英华》作“止”。妙，一作“艳”。从此学新妆。
奉引迎三事，司仪列万方。列，《文苑英华》作“立”。
愿将天地寿，同以献君王。
奉和圣制重阳节宰臣及群臣上寿应制
应制，《文苑英华》作“之作”。
四海方无事，三秋大有年。
百工逢此日，工，顾元纬奉、凌本皆作“生”。万寿愿齐天。
芍药和金鼎，茱萸插玳筵。
玉堂开右个，天乐动宫悬。
御柳疏秋影，城鸦拂曙烟。
无穷菊花节，长奉柏梁篇。
三月三日勤政楼侍宴应制
彩仗连宵合，琼楼拂曙通。
年光三月里，宫殿百花中。
不数秦王日，谁将洛水同。
酒筵嫌落絮，舞袖怯春风。
天保无为德，人欢不战功。
仍临九衢宴，更达四门聪。
和陈监四郎秋雨中思从弟据
嫋嫋秋风动，凄凄烟雨繁。
声连鳷鹊观，色暗凤凰原。
细柳疏高阁，轻槐落洞门。
九衢行欲断，万井寂无喧。
忽有愁霖唱，更陈多露言。
平原思令弟，康乐谢贤昆。
逸兴方三接，衰颜强七奔。
相如今老病，归守茂陵园。
和仆射晋公扈从温汤
原注：时为右补阙。
天子幸新丰，旌旗渭水东。
寒山天仗里，寒，一作“远”。里，一作“外”。温谷幔城中。
奠玉群仙座，焚香太乙宫。焚，《文苑英华》作“熏”。
出游逢牧马，罢猎有非熊。有，一作“见”。
上宰无为化，明时太古同。
灵芝三秀紫，陈粟万箱红。
王礼尊儒教，王礼，《文苑英华》作“玉醴”，误。天兵小战功。
谋猷归哲匠，词赋属文宗。
司谏方无阙，陈诗且未工。
长吟吉甫颂，朝夕仰清风。
和宋中丞夏日游福贤观天长寺之作
原注：即陈左相所施。
已相殷王国，空余尚父溪。
钓矶开月殿，筑道出云梯。
积水浮香象，深山鸣白鸡。
虚空陈妓乐，陈，一作“无”。衣服制虹霓。
墨点三千界，墨，顾元纬本、凌本俱作“黑”。丹飞六一泥。
桃源勿遽返，再访恐君迷。
沈十四拾遗新竹生读经处同诸公之作
闲居日清静，修竹自檀栾。自，《文苑英华》作“复”。
嫩节留余箨，新丛出旧栏。
细枝风响乱，疏影月光寒。
乐府裁龙笛，渔家伐钓竿。
何如道门里，青翠拂仙坛。
赠东岳焦炼师
先生千岁余，岁，《文苑英华》作“载”。五岳遍曾居。
遥识齐侯鼎，新过王母庐。
不能师孔墨，何事问长沮。
玉管时来凤，铜盘即钓鱼。
竦身空里语，明目夜中书。
自有还丹术，还丹，一作“丹砂”。时论太素初。
频蒙露版诏，时降软轮车。
山静泉逾响，松高枝转疏。
支颐问樵客，支，《文苑英华》作“搘”。世上复何如？
赠焦道士
海上游三岛，岛，凌本作“岳”。淮南预八公。预，《文苑英华》作“遇”。
坐知千里外，跳向一壶中。
缩地朝珠阙，行天使玉童。
饮人聊割酒，送客乍分风。
天老能行气，吾师不养空。
谢君徒雀跃，无可问鸿濛。
投道一师兰若宿
一作《宿道一上方院》，顾可久本作《投福禅师兰若宿》。
一公栖太白，高顶出云烟。云，一作“风”。
梵流诸壑遍，壑，一作“洞”。花雨一峰偏。
迹为无心隐，名因立教传。
鸟来还语法，客去更安禅。
昼涉松露尽，露，一作“路”。暮投兰若边。
洞房隐深竹，清夜闻遥泉。
向是云霞里，今成枕席前。
岂惟留暂宿，服事将穷年。
山中示弟等
二顾本、凌本皆无“等”字。
山林吾丧我，冠带尔成人。
莫学嵇康懒，且安原宪贫。
山阴多北户，泉水在东邻。
缘合妄相有，性空无所亲。
安知广成子，不是老夫身。
田家
《文苑英华》“家”字下多一“作”字。
旧谷行将尽，良苗未可希。苗，顾元纬本、凌本俱作“田”。
老年方爱粥，粥，《文苑英华》作“竹”，误。卒岁且无衣。
雀乳青苔井，鸡鸣白板扉。
柴车驾羸牸，草屩牧豪稀。豪，一作“膏”。
多雨红榴折，多，一作“夕”。新秋绿芋肥。
饷田桑下憩，旁舍草中归。
住处名愚谷，何烦问是非。何烦，《文苑英华》作“烦君”。
过卢员外宅看饭僧共题
一本作《过卢四员外宅看饭僧共题七韵》。
三贤异七圣，圣，顾元纬本、凌本、《唐诗品汇》俱作“贤”。青眼慕青莲。
乞饭从香积，裁衣学水田。
上人飞锡杖，檀越施金钱。
趺坐檐前日，焚香竹下烟。
寒空法云地，秋色净居天。
身逐因缘法，心过次第禅。
不须愁日暮，自有一灯然。
济州过赵叟家宴
原注：公左降济州司仓参军时作。
虽与人境接，闭门成隐居。
道言庄叟事，儒行鲁人余。
深巷斜晖静，闲门高柳疏。
荷锄修药圃，散帙曝农书。
上客摇芳翰，中厨馈野蔬。
夫君第高饮，景晏出林阊。
青龙寺昙壁上人兄院集并序
吾兄大开荫中，明彻物外，明，一本作“朝”。外，一本作“独”。俱非。以定力胜敌，以惠用解严。深居僧坊，傍俯人里。高原陆地，下映芙蓉之池；竹林果园，中秀菩提之树。八极氛霁，霁，一本作“气”，非。万汇尘息，大虚寥廓，南山为之端倪；皇州苍茫，渭水贯于天地。经行之后，趺坐而闲，升堂梵筵，饵客香饭。不起而游览，不风而清凉。得世界于莲花，记文章于贝叶。时江宁大兄持片石命维序之，诗五韵，坐上成。

高处敞招提，虚空讵有倪。
坐看南陌骑，下听秦城鸡。
渺渺孤烟起，芊芊远树齐。
青山万井外，落日五陵西。
眼界今无染，心空安可迷。
同咏
王昌龄
本来清净所，竹树引幽阴。引，顾元纬本作“隐”。
檐外含山翠，人间出世心。
圆通无有象，圣境不能侵。
真是吾兄法，何妨友弟深。
天香自然会，灵异识钟音。
同咏
王缙
林中空寂舍，阶下终南山。
高卧一床上，上，二顾本俱作“地”。回看六合间。
浮云几处灭，飞鸟何时还？
问义天人接，无心世界闲。
谁知大隐客，兄弟自追攀。客，一作“者”。
同咏
裴迪
灵境信为绝，法堂出尘氛。
自然成高致，向下看浮云。
逶迤峰岫列，参差闾井分。
林端远堞见，风末疏钟闻。吾师久禅寂，在世超人群。
卷之十二近体诗十六首
春过贺遂员外药园
前年槿篱故，今作药栏成。今，顾元纬本、凌本俱作“新”。
香草为君子，名花是长卿。
水穿盘石透，藤系古松生。
画畏开厨走，画，一作“书”。走，一作“去”。来蒙倒屣迎。
蔗浆菰米饭，药酱露葵羹。
颇识灌园意，於陵不自轻。
河南严尹弟见宿弊庐访别人赋十韵
上客能论道，吾生学养蒙。
贫交世情外，才子古人中。
冠上方簪豸，簪，《文苑英华》作“安”。车边已画熊。
拂衣迎五马，垂手凭双童。
花醥和松屑，醥，一作“醴”。茶香透竹丛。
薄霜澄夜月，残雪带春风。
古壁苍苔黑，寒山远烧红。
眼看东候别，心事北山同。山，《文苑英华》作“川”。
为学轻先辈，为，《文苑英华》作“若”。何能访老翁。
欲知今日后，不乐为车公。
送秘书晁监还日本国并序
还，《极元集》、《文苑英华》、《唐诗正音》俱作“归”。又《极元集》、《唐诗品汇》俱无“国”字。
舜觐群后，有苗不服；服，一本作“格”。禹会诸侯，防风后至。动干戚之舞，兴斧钺之诛。乃贡九牧之金，始颁五瑞之玉。我开元天地大宝圣文神武应道皇帝，大道之行，先天布化；乾元广运，涵育无垠。苦垂为东道之标，戴胜为西门之候，岂甘心于邛杖，非征贡于苞茅。亦由呼韩来朝，舍于蒲陶之馆；卑弥遣使，报以蛟龙之锦。牺牲玉帛，以将厚意；服食器用，不宝远物。百神受职，五老告期。况乎戴发含齿，得不稽颡屈膝。海东国日本为大，服圣人之训，有君子之风。正朔本乎夏时，衣裳同乎汉制。历岁方达，继旧好于行人；滔天无涯，贡方物于天子。司仪加等，位在王侯之先；掌次改观，不居蛮夷之邸。我无尔诈，尔无我虞。彼以好来，废关弛禁；上敷文教，虚至实归。上，顾元纬本作“止”。故人民杂居，往来如市。晁司马晁，旧本作“朝”，盖古字朝、晁通用故也。顾元纬以“朝”字为误，真误矣。结发游圣，负笈辞亲，问礼于老聃，学诗于子夏。鲁借车马，孔子遂适于宗周；郑献缟衣，季札始通于上国。名成太学，官至客卿。必齐之姜，不归娶于高国；在楚犹晋，亦何独于由余。游宦三年，愿以君羹遗母；不居一国，欲其昼锦还乡。庄舄既显而思归，关羽报恩而终去。于是驰首北阙，裹足东辕。驰，一本作“稽”。裹，一本作“里”。俱非。箧命赐之衣，怀敬问之诏。金简玉字，传道经于绝域之人；方鼎彝樽，致分器于异姓之国。琅邪台上，回望龙门；碣石馆前，夐然鸟逝。鲸鱼喷浪，则万里倒回；鹢首乘云，则八风却走。扶桑若荠，郁岛如萍。萍，一本作“浮”。沃白日而簸三山，浮苍天而吞九域。黄雀之风动地，黑蜃之气成云，淼不知其所之，何相思之可寄。嘻！去帝乡之故旧，谒本朝之君臣。咏七子之诗，佩两国之印。恢我王度，谕彼蕃臣。三寸犹在，乐毅辞燕而未老；十年在外，信陵归魏而逾尊。子其行乎，余赠言者。

积水不可极，安知沧海东。
九州何处远，远，《极元集》作“所”。万里若乘空。
向国惟看日，归帆但信风。帆，一作“途”。
鳌身映天黑，鱼眼射波红。鱼，一作“蜃”。
乡树扶桑外，主人孤岛中。
别离方异域，音信若为通。
送徐郎中
徐，顾元纬本、凌本俱作“祢”。
东郊春草色，草色，顾元纬本作“色早”。驱马去悠悠。
况复乡山外，猿啼湘水流。
岛夷传露版，江馆候鸣驺。
卉服为诸吏，珠官拜本州。
孤莺吟远墅，野杏发山邮。
早晚方归奏，南中绝忌秋。绝，诸本皆作“才”，今从《唐诗品汇》及顾可久本作“绝”。
送熊九赴任安阳
安，刘本、顾可久本俱作“洛”，误。
魏国应刘后，寂寥文雅空。
漳河如旧日，之子继清风。
阡陌铜台下，闾阎金虎中。
送车盈灞上，轻骑出关东。
相去千余里，西园明月同。
送李太守赴上洛
商山包楚邓，积翠蔼沉沉。
驿路飞泉洒，关门落照深。
野花开古戍，行客响空林。
板屋春多雨，山城昼欲阴。
丹泉通虢略，白羽抵荆岑。
若见西山爽，应知黄绮心。
成按：诗中复二“泉”字，三“山”字，凡十二见地形，竟无太守意，古人不以为病。李于鳞选唐诗，去取极刻，亦登此首，则诗之所尚，概可知矣。彼吹毛索垢者，必执一例以绳古人之诗，又安能得佳构于牝牡骊黄之外哉。
游感化寺
《文苑英华》作《游化感寺》。
翡翠香烟合，琉璃宝地平。地，凌本《唐诗正音》、《唐诗品汇》俱作“殿”。
龙宫连栋宇，虎穴傍檐楹。
谷静惟松响，山深无鸟声。
琼峰当户拆，金涧透林鸣。鸣，《文苑英华》、《唐诗品汇》俱作“明”。
郢路云端迥，秦川雨外晴。
雁王衔果献，雁，一作“凤”，非。鹿女踏花行。踏，《文苑英华》作“蹈”。
抖擞辞贫里，归依宿化城。
绕篱生野蕨，空馆发山樱。
香饭青菰米，菰，一作“萌”。嘉蔬绿芋羹。绿，一作“紫”。芋，《文苑英华》、《唐诗品汇》俱作“笋”。羹，《文苑英华》作“茎”。
誓陪清梵末，端坐学无生。
游悟真寺
《唐诗纪事》、《唐诗品汇》俱以此诗为王缙所作。
闻道黄金地，仍开白玉田。开，《文苑英华》作“依”。
掷山移巨石，呪岭出飞泉。
猛虎同三迳，愁猿学四禅。
买香燃绿桂，乞火踏红莲。踏，一作“塌”。红，凌本，《唐诗纪事》俱作“青”。
草色摇霞上，上，《唐诗品汇》作“起”。松声泛月边。
山河穷百二，世界满三千。满，一作“接”。
梵宇聊凭视，凭视，《文苑英华》作“平览”，《唐诗纪事》作“凭览”。王城遂渺然。
霸陵才出树，渭水欲连天。
远县分诸郭，诸，《文苑英华》、《唐诗纪事》俱作“朱”。孤村起白烟。村，《文苑英华》作“城”。
望云思圣主，披雾忆群贤。忆，一作“隐”。
薄宦惭尸素，终身拟尚玄。
谁知草庵客，曾和柏梁篇。
与苏卢二员外期游方丈寺而苏不至因有是作
《文苑英华》、《唐诗品汇》俱以此诗为王昌龄所作。
共仰头陀行，能忘世谛情。
回看双凤阙，凤，顾元纬本作“树”，误。相去一牛鸣。
法向空林说，心随宝地平。
手巾花氎净，香帔稻畦成。
闻道邀同舍，相期宿化城。
安知不来往，翻以得无生。以得，顾元纬奉，凌本、《唐诗品汇》俱作“得似”。
晓行巴峡
际晓投巴峡，余春忆帝京。
晴江一女浣，朝日众鸡鸣。鸡，《唐诗品汇》作“禽”。
水国舟中市，山桥树杪行。杪，凌本作“上”。
登高万井出，眺迥二流明。
人作殊方语，莺为旧国声。旧，《唐诗正音》作“故”。
赖谙山水趣，谙，《文苑英华》、《唐诗品汇》皆作“多”。稍解别离情。
赋得清如玉壶冰
原注：京兆府试，时年十九。○凌本、《文苑英华》皆无“赋得”二字。
藏冰玉壶里，冰水类方诸。《文苑英华》作“玉壶何用好，偏许素冰居”。
未共销丹日，还同照绮疏。
抱明中不隐，含净外疑虚。
气似庭霜积，光言砌月余。言，毛氏试帖本作“涵”。
晓凌飞鹊镜，宵映聚萤书。
若向夫君比，清心尚不如。《文苑英华》作“若向贪夫比，贞心定不余”。又“如”字，顾元纬本、凌本俱作“知”。
春日直门下省早朝
原注：时为左补阙。
骑省直明光，鸡鸣谒建章。
遥闻侍中佩，暗识令君香。君，《文苑英华》作“公”。
玉漏随铜史，随，《文苑英华》作“催”。天书拜夕郎。拜，《文苑英华》作“问”。
旌旗映阊阖，歌吹满昭阳。
官舍梅初紫，宫门柳欲黄。
愿将迟日意，同与圣恩长。
上张令公
珥笔趋丹陛，垂珰上玉除。
步檐青琐闼，方幢画轮车。
市阅千金字，朝开五色书。开，一作“闻”。
致君光帝典，荐士满公车。
伏奏回金驾，横经重石渠。
从兹罢角抵，希复幸储胥。希，顾元纬本、凌本俱作“且”，误。
天统知尧后，王章笑鲁初。
匈奴遥俯伏，汉相俨簪裾。
贾生非不遇，汲黯自堪疏。
学易思求我，言诗或起予。
尝从大夫后，何惜隶人余。
哭褚司马
妄识皆心累，浮生定死媒。
谁言老龙吉，未免伯牛灾。
故有求仙药，仍余遁俗杯。
山川秋树苦，窗户夜泉哀。
尚忆青骡去，宁知白马来。
汉臣修史记，莫蔽褚生才。
过沈居士山居哭之
杨朱来此哭，桑扈返于真。
独自成千古，依然旧四邻。
闲檐暄鸟雀，故榻满埃尘。
曙月孤莺啭，空山五柳春。
野花愁对客，泉水咽迎人。
善卷明时隐，黔娄在日贫。
逝川嗟尔命，丘井叹吾身。
前后徒言隔，相悲讵几晨。几，凌本、《唐诗品汇》俱作“岁”。
哭祖六自虚
原注：时年十八。
否极当闻泰，嗟君独不然。
悯凶才稚齿，齿，凌本作“子”，误。羸疾至中年。
余力文章秀，生知礼乐全。
翰留天帐览，词入帝宫传。
国讶终军少，人知贾谊贤。
公卿尽虚左，朋识共推先。
不恨依穷辙，终期济巨川。
才雄望羔雁，寿促背貂蝉。
福善闻前录，歼良昧上玄。
何辜铩鸾翮，何事与龙泉？《文苑英华》作“底事碎龙泉？”又“与”字，一作“失”，一作“斸”。
鹏起长沙赋，麟终曲阜编。
城中君道广，海内我情偏。
乍失疑犹见，见，《文苑英华》作“在”。沉思悟绝缘。
生前不忍别，死后向谁宣？
为此情难尽，弥令忆更缠。
本家清渭曲，归葬旧茔边。
永去长安道，徒闻京兆阡。闻，《文苑英华》作“开”。
旌车出郊甸，乡国隐云天。天，凌本作“间”。
定作无期别，宁同旧日旋。旧，凌本作“昔”。
候门家属苦，属，凌本作“族”。行路国人怜。
送客哀终进，终，一作“难”。征途泥复前。泥，《文苑英华》、顾可久本俱作“哭”。
赠言为挽曲，奠席是离筵。
念昔同携手，风期不暂捐。
南山俱隐逸，东洛类神仙。
未省音容间，那堪生死迁。
花时金谷饮，月夜竹林眠。
满地传都赋，倾朝看药船。
群公咸属目，公，一作“英”。微物敢齐肩。
谬合同人旨，而将玉树连。
不期先挂剑，长恐后施鞭。
为善吾无矣，知音子绝焉。
琴声纵不没，终亦断悲弦。断，一作“继”。
卷之十三近体诗七十三首
答裴迪
《万首唐人绝句》作《答裴迪忆终南山》。
淼淼寒流广，苍苍秋雨晦。
君问终南山，心知白云外。
辋口遇雨忆终南山因献绝句
裴迪
积雨晦空曲，平沙灭浮彩。
辋水去悠悠，南山复何在？
山中寄诸弟妹
《万首唐人绝句》无“诸”字，凌本、《唐诗正音》俱无“妹”字。
山中多法侣，禅诵自为群。
城郭遥相望，催应见白云。见，顾元纬本、凌本俱作“礼”，误。
闻裴秀才迪吟诗因戏赠
《万首唐人绝句》作《闻裴迪吟诗戏赠》。
猿吟一何苦，愁朝复悲夕。
莫作巫峡声，肠断秋江客。悲，凌本作“愁”。
赠韦穆十八
与君青眼客，共有白云心。
不向东山去，日令春草深。日，一作“自”。
皇甫岳云溪杂题五首
鸟鸣涧
人闲桂花落，夜静春山空。
月出惊山鸟，时鸣春涧中。
莲花坞
日日采莲去，洲长多暮归。
弄篙莫溅水，畏湿红莲衣。
鸬鹚堰
乍向红莲没，复出清浦扬。
独立何褵褷，衔鱼古查上。清，顾可久本作“晴”。浦，《万首唐人绝句》作“蒲”。
上平田
朝耕上平田，暮耕上平田。
借问问津者，宁知沮溺贤？宁，《唐诗正音》作“谁”。
萍池
春池深且广，会待轻舟回。
靡靡绿萍合，垂杨扫复开。扫复开，顾元纬本、凌本俱作“复扫开”。
辋川集并序
余别业在辋川山谷，其游止有孟城坳、华子冈、文杏馆、斤竹岭、鹿柴、木兰柴、茱萸沜、宫槐陌、临湖亭、南垞、欹湖、柳浪、栾家濑、金屑泉、白石滩、北垞、竹里馆、辛夷坞、漆园、椒园等，与裴迪闲暇，各赋绝句云尔。秉恕按：《唐书》本传称：维尝聚其田园所为诗，号《辋川集》者，即此二十首，是盖当时自为一帙耳。
孟城坳
新家孟城口，古木余衰柳。
来者复为谁？空悲昔人有。
同咏
裴迪
结庐古城下，时登古城上。
古城非畴昔，今人自来往。
华子冈
飞鸟去不穷，连山复秋色。
上下华子冈，惆怅情何极！
同咏
裴迪
落日松风起，还家草露稀。
云光侵履迹，山翠拂人衣。
文杏馆
文杏裁为梁，香茅结为宇。
不知栋里云，去作人间雨。
同咏
裴迪
迢迢文杏馆，跻攀日已屡。
南岭与北湖，前看复回顾。
斤竹岭
檀栾映空曲，青翠漾涟漪。
暗入商山路，樵人不可知。
同咏
裴迪
明流纡且直，绿第密复深。
一迳通山路，行歌望旧岑。
鹿柴
空山不见人，但闻人语响。
返景入深林，复照青苔上。苔，一作“莓”。
同咏
裴迪
日夕见寒山，便为独往客。
不知松林事，但有麏麚迹。松，顾可久本、《万首唐人绝句》、《唐诗纪事》皆作“深”。
木兰柴
秋山敛余照，飞鸟逐前侣。
彩翠时分明，夕岚无处所。
同咏
裴迪
苍苍落日时，鸟声乱溪水。
缘溪路转深，幽兴何时已？
茱萸沜
结实红且绿，复如花更开。
山中倘留客，置此茱萸杯。茱萸，顾元纬本，凌本俱作“芙蓉”。
同咏
裴迪
飘香乱椒桂，布叶间檀栾。
云日虽回照，森沉犹自寒。
宫槐陌
仄径荫宫槐，幽阴多绿苔。
应门但迎扫，畏有山僧来。
同咏
裴迪
门南宫槐陌，是向欹湖道。
秋来山雨多，落叶无人扫。南，二顾本、《唐诗品汇》俱作“前”。是，顾可久本作“堤”。山，《唐诗品汇》作“风”。
临湖亭
轻舸迎上客，悠悠湖上来。
当轩对樽酒，四面芙蓉开。上，《万首唐人绝句》作“仙”。
同咏
裴迪
当轩弥混漾，孤月正徘徊。
谷口猿声发，风传入户来。
南垞
轻舟南垞去，北垞淼难即。
隔浦望人家，遥遥不相识。遥遥，《唐诗正音》作“遥山”，误。
同咏
裴迪
孤舟信风泊，南垞湖水岸。
落日下崦嵫，清波殊淼漫。风，顾元纬本作“一”。
欹湖
吹箫凌极浦，日暮送夫君。
湖上一回首，山青卷白云。山青，顾可久本作“青山”。
同咏
裴迪
空阔湖水广，青荧天色同。
舣舟一长啸，四面来清风。
柳浪
分行接绮树，倒影入清漪。
不学御沟上，春风伤别离。分行，顾元纬本、凌本俱作“行分”。
同咏
裴迪
映池同一色，逐吹散如丝。
结阴既得地，何谢陶家时。
栾家濑
飒飒秋雨中，浅浅石溜泻。
跳波自相溅，白鹭惊复下。
同咏
裴迪
濑声喧极浦，沿步向南津。
泛泛凫鸥渡，时时欲近人。
金屑泉
日饮金屑泉，少当千余岁。
翠凤翔文螭，羽节朝玉帝。翔，一作“翊”。
同咏
裴迪
潆渟淡不流，金碧如可拾。
迎晨含素华，独往事朝汲。
白石滩
清浅白石滩，绿蒲向堪把。
家住水东西，浣纱明月下。向，《唐诗纪事》、《唐诗品汇》俱作“尚”。
同咏
裴迪
跂石复临水，弄波情未极。
日下川上寒，浮云淡无色。无色，一作“秋色”，一作“凝碧”。
北垞
北垞湖水北，杂树映朱栏。
逶迤南川水，明灭青林端。
同咏
裴迪
南山北垞下，结宇临欹湖。
每欲采樵去，扁舟出菰蒲。山，世本或作“上”。
竹里馆
独坐幽篁里，弹琴复长啸。
深林人不知，明月来相照。
同咏
裴迪
来过竹里馆，日与道相亲。
出入惟山鸟，幽深无世人。
辛夷坞
木末芙蓉花，山中发红萼。
涧户寂无人，纷纷开且落。纷纷，刘本、顾可久本俱作“丝丝”。
同咏
裴迪
绿堤春草合，王孙自留玩。
况有辛夷花，色与芙蓉乱。
漆园
古人非傲吏，自阙经世务。
偶寄一微官，婆娑数株树。偶，顾元纬本、凌本俱作“惟”。
同咏
裴迪
好闲早成性，果此谐宿诺。
今日漆园游，还同庄叟乐。
椒园
桂尊迎帝子，杜若赠佳人。
椒浆奠瑶席，欲下云中君。君，刘本，顾可久本俱作“身”。
同咏
裴迪
丹刺胃人衣，芳香留过客。
幸堪调鼎用，愿君垂采摘。
临高台送黎拾遗
《万首唐人绝句》无“临高台”三字。
相送临高台，川原杳何极！
日暮飞鸟还，行人去不息。
送别
《万首唐人绝句》、《唐诗正音》、《唐诗品汇》俱作《山中送别》，《名贤诗》作《送友》。
山中相送罢，日暮掩柴扉。春草明年绿，王孙归不归？明年，二顾本、凌本、《唐诗品汇》俱作“年年”。
别辋川别业
依迟动车马，惆怅出松萝。
忍别青山去？其如绿水何！
同咏
王缙
山月晓仍在，林风凉不绝。
殷勤如有情，惆怅令人别！
崔九弟欲往南山马上口号与别
《唐文粹》少“马上”以下六字。《万首唐人绝句》作《别崔九弟》。
城隅一分手，几日还相见？
山中有桂花，莫待花如霰。
同咏
裴迪
归山深浅去，须尽丘壑美。
莫学武陵人，暂游桃源里。
留别崔兴宗
《万首唐人绝句》于四卷内载此首，作王维诗，题曰《留别崔兴宗》。十六卷重出，作崔兴宗诗，题曰《留别王维》。《唐文粹》作崔兴宗，《唐诗品汇》亦作右丞诗。《唐诗纪事》载王维有《崔九往南山，马上口号与别》云：“城隅一分手”云云。裴迪云：“归山深浅去”云云。兴宗留别云：“驻马欲分衿”云云。是以此诗为兴宗留别二人之诗也。顾元纬本、凌本皆删去此首，刘须溪、顾可久本有之。
驻马欲分襟，清寒御沟上。
前山景气佳，独往还惆怅。
息夫人
原注：时年二十。○《河岳英灵集》作《息夫人怨》，《国秀集》作《息妫怨》。
莫以今时宠，能忘旧日恩。
看花满眼泪，不共楚王言。时，《古今诗话》作朝。能忘，《本事诗》作“宁忘”，《万首唐人绝句》、《唐诗纪事》俱作“难忘”，《乐府诗集》作“宁无”。旧。《国秀集》作“昔”，《唐诗纪事》作“异”。眼，《本事诗》作“目”。
班婕妤三首
《唐文粹》、《河岳英灵集》并作《婕妤怨》。
玉窗萤影度，金殿人声绝。
秋夜守罗帏，孤灯耿明灭。明，顾元纬本、凌本俱作“不”。

宫殿生秋草，君王恩幸疏。
那堪闻凤吹，门外度金舆。恩，《文苑英华》作“宠”。吹，一作“笛”。

怪来妆阁闭，朝下不相迎。
总向春园里，花间笑语声。向，《国秀集》作“在”。笑语，顾可久本、《国秀集》、《万首唐人绝句》、《乐府诗集》、《唐诗品汇》俱作“语笑”。○《国秀集》选此一首，题作《扶南曲》。
题友人云母障子
原注：时年十五。
君家云母障，持向野庭开。
自有山泉入，非因彩画来。诗，顾元纬本、凌本俱作“时”。因，一作“关”。
红牡丹
绿艳闲且静，红衣浅复深。
花心愁欲断，春色岂知心。闲，顾元纬本、凌本俱作“开”。
左掖梨花
《文苑英华》作《左掖海棠花》。
闲洒阶边草，轻随箔外风。
黄莺弄不足，嗛入未央宫。入，《文苑英华》作“向”。
同咏
邱为
冷艳全欺雪，余香乍入衣。
春风且莫定，吹向玉阶飞。
同咏
皇甫冉
冉集作《和王给事维禁省梨花咏》。
巧解迎人笑，偏能乱蝶飞。
春风时入户，几片落朝衣。迎，一作“逢”。偏，一作“还”。春风时入户，一作“春时风入户”。
口号又示裴迪
七绝内有《私成口号诵示迪》一首，故此云又示也。《万首唐人绝句》作《菩提寺禁示裴迪》。
安得舍尘网，拂衣辞世喧。
悠然策藜杖，归向桃花源。尘，一作“罗”。向，《万首唐人绝句》作“去”。
杂诗
家住盂津河，门对孟津口。
常有江南船，寄书家中否？

君自故乡来，应知故乡事。
来日绮窗前，寒梅着花未？
成按：陶渊明诗云：“尔从山中来，早晚发天目。我居南窗下，今生几丛菊？”王介甫诗云：“道人北山来，问松我东冈。举手指屋脊，云今如许长。”与右丞此章同一杼轴，皆情到之辞，不假修饰而自工者也。然渊明、介甫二作，下文缀语稍多，趣意便觉不远；右丞只为短句，一吟一咏，更有悠扬不尽之致，欲于此下复赘一语不得。
已见寒梅发，复闻啼鸟声。
愁心视春草，畏向玉阶生。玉阶，《万首唐人绝句》作“阶前”。
崔兴宗写真
《唐诗纪事》作《与崔兴宗写真咏》。
画君年少时，如今君已老。
今时新识人，知君旧时好。
山茱萸
朱实山下开，清香寒更发。
幸有丛桂花，窗前向秋月。朱实，顾元纬本作“茱萸”。有，一作“与”。
哭孟浩然
原注：时为殿中侍卿史，知南选，至襄阳作。○《万首唐人绝句》作《哭孟襄阳》。《唐诗纪事》作忆孟诗。
故人不可见，汉水日东流。
借问襄阳老，江山空蔡洲。首二句，《唐诗纪事》作“故人今不见，日夕汉江流”。蔡洲，各本俱作“蔡洲”，今从顾元纬本校正。
卷之十四近体诗三十三首
田园乐七首
《诗林广记》作《辋川六言》。
出入千门万户，经过北里南邻。
蹀躞鸣珂有底，崆峒散发何人？顾元纬本、凌本“出入”俱作“厌见”，“蹀躞’俱作“官府”。

再见封侯万户，立谈赐璧一双。
讵胜耦耕南亩，何如高卧东窗。

采菱渡头风急，策杖村西日斜。
杏树坛边渔父，桃花源里人家。急，一本作“起”。村，顾元纬本作“林”。

萋萋芳草春绿，落落长松夏寒。
牛羊自归村巷，童稚不识衣冠。首句，诸本皆作“萋萋春草秋绿”，惟《唐诗品汇》作“萋萋芳草春绿”，今从之。又“绿”字，凌本作“碧”。“不”字，《万首唐人绝句》作“未”。

山下孤烟远村，天边独树高原。
一瓢颜回陋巷，五柳先生对门。

桃红复含宿雨，柳绿更带春烟。
花落家憧末扫，莺啼山客犹眠。宿，《万首唐人绝句》作“夜”。春，《唐诗品汇》作“朝”。莺，凌本、《唐诗品汇》俱作“鸟”。○《皇甫冉集》亦载此首，题作《闲居六言》。

酌酒会临泉水，抱琴好倚长松。
南园露葵朝折，东谷黄梁夜舂。东谷，凌本、《唐诗品汇》俱作“西舍”。
少年行四首
新丰美酒斗十千，咸阳游侠多少年。
相逢意气为君饮，系马高楼垂柳边。《万首唐人绝句》本“多”作“皆”，“意气”作“气味”。

出身仕汉羽林郎，初随骠骑战渔阳。
孰知不向边庭苦，纵死犹闻侠骨香。苦，一作“死”。
成按：诗意谓死于边庭者，反不如侠少之死而得名，盖伤之也。与太白“纵死侠骨香，不惭世上英”，同用张华《游侠曲》中语，而命意不同矣。

一身能擘两雕弧，虏骑千重只似无。
偏坐金鞍调白羽，纷纷射杀五单于。《乐府诗集》擘作“臂”，重作“群”。

汉家君臣欢宴终，高议云台论战功。
天子临轩赐侯印，将军佩出明光宫。
寄河上段十六
此诗亦载《卢象集》中。
与君相见即相亲，闻道君家在孟津。
为见行舟试借问，客中时有洛阳人？
赠裴旻将军
腰间宝剑七星文，臂上雕弓百战勋。
见说云中擒黠虏，始知天上有将军。
九月九日忆山东兄弟
原注：时年十七。○凌本作《九日忆东山兄弟》。
独在异乡为异客，每逢佳节倍思亲。
遥知兄弟登高处，遍插茱萸少一人。
戏题辋川别业
柳条拂地不须折，松树梢云从更长。
藤花欲暗藏猱子。柏叶初齐养麝香。树，凌本作“枝’。梢，二顾本、凌本俱作“披”。
戏题盘石
可怜盘石临泉水，复有垂杨拂酒杯。
若道春风不解意，何因吹送落花来？盘，一作“磐”。临，顾元纬本、凌本俱作“邻”。拂，一作“梢”。何因，一作“因何”。
与卢员外象过崔处士兴宗林亭
绿树重阴盖四邻，青苔日厚自无尘。
科头箕踞长松下，白眼看他世上人。重，一作“垂”。松，《文苑英华》作“林”。看他世上人，一作“看君是甚人”。
同咏
卢象
映竹时闻转辘轳，当窗只见网蜘蛛。
主人非病常高卧，环堵蒙笼一老儒。
同咏
王缙
身名不问十年余，老大谁能更读书。
林中独酌邻家酒，门外时闻长者车。
同咏
裴迪
乔柯门里自成阴，散发窗中曾不簪。
逍遥且喜从吾事，荣宠从来非我心。窗中，刘本、顾可久本俱作“空中”。《唐诗品汇》作“空窗”。
酬王摩诘过林亭
崔兴宗《唐诗纪事》作《喜群公访林亭》。
穷巷空林常闭关，悠悠独卧对前山。
今朝忽枉嵇生驾，倒屣开门遥解颜。空，《唐诗纪事》作“深”。
送王尊师归蜀中拜扫
二顾本俱无“拜扫”字。
大罗天上神仙客，濯锦江头花柳春。
不为碧鸡称使者，惟令白鹤报乡人。
送元二使安西
《诗人玉屑》作《赠别》，《乐府诗集》作《渭城曲》。
渭城朝雨浥轻尘，客舍青青柳色新。
劝君更尽一杯酒，西出阳关无故人。次句，刘本、《万首唐人绝句》、《乐府诗集》俱作“客舍青青柳色春”，又一本作“客舍依依杨柳春”。
成按：《诗人玉屑》以此诗为折腰体，谓中失粘而意不断也。唐人歌入乐府，以为送别之曲，至“阳关”句，反复歌之，谓之《阳关三迭》，亦谓之《渭城曲》。白居易《晚春欲携酒寻沈四著作》诗云：“最忆阳关唱，真珠一串歌。”注云：沈有讴者，善唱“西出阳关无故人”词。又《对酒》诗云：“相逢且莫推迟醉，听唱阳关第四声。”注云：第四声“劝君更尽一杯酒，西出阳关无故人”也。刘锡禹《与歌者》诗云；“旧人惟有何戡在，更与殷勤唱渭城。”渭城，阳关之名，盖因诗中辞云。
送别
《万首唐人绝句》题作《齐州送祖三》。
送君南浦泪如丝，君向东州使我悲。
为报故人憔悴尽，如今不似洛阳时。州，顾元纬本，凌本俱作“周”。
送韦评事
欲逐将军取右贤，沙场走马向居延。
遥知汉使萧关外，愁见孤城落日边。
灵云池送从弟
金杯缓酌清歌转，画舸轻移艳舞回。
自叹鹡鸰临水别，不同鸿雁向池来。
送沈子福归江东
二顾本俱无“福”字。归，《万首唐人绝句》、《唐诗品汇》俱作“之”。
杨柳渡头行客稀，罟师荡浆向临圻。
惟有相思似春色，江南江北送君归。
寒食汜上作
《文苑英华》作《寒食汜水山中作》，《国秀集》作《途中口号》。
广武城边逢暮春，汶阳归客泪沾巾。
落花寂寂啼山鸟，杨柳青青渡水人。
剧嘲史寰
清风细雨湿梅花，骤马先过碧玉家。
正直楚王宫里至，门前初下七香车。
菩提寺禁裴迪来相看说逆贼等凝碧池上作音乐供奉人等举声便一时泪下私成口号诵示裴迪
《万首唐人绝句》作《菩提寺禁，闻逆贼凝碧池上作乐》。
万户伤心生野烟，百官何日再朝天？
秋槐叶落空宫里，凝碧池头奏管弦。官，《唐诗纪事》、《全唐诗话》、《珊瑚钩诗话》俱作“寮”。再，二顾本、《明皇杂录》、《唐诗纪事》、《全唐诗话》、《唐诗品汇》俱作“更”。叶，《珊瑚钩诗话》作“花”。空，《唐诗纪事》、《珊瑚钩诗话》俱作“深”。
凉州赛神
原注：时为节度判官，在凉州作。
凉州城外少行人，百尺峰头望虏尘。
健儿击鼓吹羌笛，共赛城东越骑神。
哭殷遥
《国秀集》、《唐诗纪事》俱作《送殷四葬》。
送君返葬石楼山，松柏苍苍宾驭还。
埋骨白云长已矣，空余流水向人间。
叹白发
宿昔朱颜成暮齿，须臾白发变垂髫。
一生几许伤心事，不向空门何处销！
卷之十五外编四十七首
东溪玩月
顾元纬外编录此首，《文苑英华》亦作王维诗。《唐文粹》作王昌龄诗。
月从断山口，遥吐柴门端。
万木分空霁，分，《唐文粹》作“纷”。流阴中夜攒。
光连虚象白，气与风露寒。
谷静秋泉响，岩深青霭残。
清澄入幽梦，清澄，《唐文粹》作“澄清”。破影抱空峦。破影，《唐文粹作“影破”。
恍惚琴窗里，松溪晓思难。
过太乙观贾生房
顾元纬外编及凌本俱录此首，《文苑英华》亦作王维诗。
昔余栖遁日，之子烟霞邻。
共携松叶酒，俱簪竹皮巾。
攀林遍云洞，云，一作“岩”。采药无冬春。
谬以道门子，征为骖御臣。
常恐丹液就，先我紫阳宾。
夭促万涂尽，哀伤百虑新。
迹峻不容俗，才多反累真。
泣对双泉水，还山无主人。
送孟六归襄阳
一作《送孟浩然》。○顾元纬外编录此首，《文苑英华》亦作王维诗。《瀛奎律髓》作张子容诗。
杜门不欲出，欲，《瀛奎律髓》作“复”。久与世情疏。
以此为长策，长，亦作“良”。劝君归旧庐。
醉歌田舍酒，笑读古人书。
好是一生事，无劳献《子虚》。
淮阴夜宿二首
以下五首，俱见顾元纬外编。注云：宋本作公诗，又载唐《孙逖集》。《文苑英华》俱编入行迈类，亦称逖作。盖与右丞《早入荥阳界》诸诗同纪，遂误作右丞诗耳。
水国南无畔，扁舟北未期。
乡情淮上失，归梦郢中疑。
木落知寒近，山长见日迟。
客行心绪乱，不及洛阳时。

永绝卧烟塘，萧条天一方。
秋风淮木落，寒夜楚歌长。
宿莽非中土，鲈鱼岂我乡。
孤舟行已倦，南越尚茫茫。
下京口埭夜行
孤帆度绿氛，寒浦落红曛。
江树朝来出，吴歌夜渐闻。
南溟接潮水，北斗近乡云。
行役从兹去，归情入雁群。
山行遇雨
骤雨昼氛氲，空天望不分。
暗山惟觉电，穷海但生云。
涉涧猜行潦，缘崖畏宿氛。
夜来江月霁，棹唱此中闻。
夜到润州
夜入丹阳郡，天高气象秋。
海隅云汉转，江畔火星流。
城郭传金柝，闾阎闭绿洲。
客行凡几夜，新月再如钩。
冬夜寓直麟阁
顾元纬外编录此首，《唐诗品汇》亦作王维诗。《文苑英华》作宋之问诗。成按：题中“麟阁”之名，乃是天授时所改，神龙时无复此称，则此诗自应归宋耳。
直事披三省，省，一作“阁”。重关秘七门。
广庭怜雪净，净，一作“静”。深屋喜垆温。深屋，一作“狭室”。
月幌花虚馥，花，一作“云”。风窗竹暗喧。
东山白云意，兹夕寄琴樽。樽，一作“言”。
赋得秋日悬清光
《诗隽类函》、《唐诗类苑》俱作王维诗，《唐诗品汇》作无名氏诗。
寥廓凉天静，晶明白日秋。
圆光含万象，碎影入闲流。
迥与青冥合，遥向江甸浮。
昼阴殊众木，斜影下危楼。
宋玉登高怨，张衡望远愁。
余晖如可托，云路岂悠悠。
山中
顾元纬外编、凌本俱录此首。
荆溪白石出，天寒红叶稀。
山路元无雨，空翠湿人衣。荆溪，一作“蓝田”。天寒，一作“玉关”。
《冷斋夜话》云：吾弟超然喜论诗，其为人纯至有风味。尝曰：“陈叔宝绝无肺肠，然诗语有警绝者。如曰：‘午醉醒未晚，无人梦自惊。夕阳如有意，偏傍小窗明。’王摩诘《山中》诗曰：‘溪清白石出，天寒红叶稀。山路元无雨，空翠湿人衣。’舒王《百家夜休》曰：‘相看不忍发，惨淡暮潮平。欲别更携手，月明洲渚生。’此皆得于天趣。”予问之曰：“句法固佳，然何以识其天趣？”超然曰：“能言萧何所以识韩信，则天趣可言。”余竟不能诘，曰：“微超然，谁知之。”
苏东坡《书摩诘蓝田烟雨图》云：“味摩诘之诗，诗中有画；观摩诘之画，画中有诗。诗日：‘蓝溪白石出，玉川红叶稀。山路元无雨，空翠湿人衣。’此摩诘之诗也。或曰非也，好事者以补摩诘之遗。”
从军行二首
顾元纬本、凌本俱录此首，《乐府诗集》亦作王维诗。《万首唐人绝句》、《唐诗纪事》俱作王涯诗。○行，顾元纬本作“辞”。
戈甲从军久，戈，《乐府诗集》作“旌”。风云识陈难。
今朝拜韩信，计日斩成安。后二句，凌本、《乐府诗集》俱作“今朝韩信计，日下斩成安”。
燕颔多奇相，狼头敢犯边。
寄言班定远，正是立功年。
游春曲二首
顾元纬本、凌本俱录此首，《乐府诗集》亦作王维诗。《唐诗纪事》作张仲素诗，《万首唐人绝句》作王涯诗。
万树江边杏，新开一夜风。
满园深浅色，照在绿波中。

上苑无穷树，花开次第新。
香车与丝骑，风静亦生尘。无，凌本、《唐诗纪事》、《乐府诗集》俱作“何”。
相思
顾元纬外编、凌本俱录此首，凌本作《江上赠李龟年》，《万首唐人绝句》作《相思》。
红豆生南国，秋来发几枝。
劝君多采撷，此物最相思。《万首唐人绝句》“豆”作“杏’，“几”作“故”，“多”作“休”。凌本“劝”作“赠”。
太平乐二首
顾元纬本、凌本俱录此首，《乐府诗集》亦作王维诗。《万首唐人绝句》作王涯诗。《唐诗纪事》作张仲素诗。○乐，顾元纬本、凌本俱作“辞”。
风俗今和厚，君王在穆清。
行看探花曲，尽是泰阶平。和，顾元纬本作“何”。探，《唐诗纪事》作“采”。

圣德超千古，皇威静四方。
苍生今息战，无事觉时长。威，《唐诗纪事》作“风”。
送春辞
顾元纬本、凌本俱录此首。《万首唐人绝句》作王涯诗。《唐诗纪事》、《全唐诗话》并作张仲素诗。
日日人空老，年年春更归。
相欢在尊酒，不用惜花飞。
书事
顾元纬外编、凌本俱录此首。
轻阴阁小雨，深院昼慵开。
坐看苍苔色，欲上人衣来。
《诗人玉屑》：王维《书事》云：“轻阴阁小雨，深院昼慵开。坐看苍苔色，欲上人衣来。”舒王云：“若耶溪上踏莓苔，兴尽张帆载酒回。汀草岸花浑不见，青山无数逐人来。”两诗皆含不尽之意，子由谓之不带声色。杨升庵诗话：王摩诘诗，今所传仅六卷，如“轻阴阁小雨，深院昼慵开。坐看苍苔色，欲上人衣来”一首，见于洪觉范《天厨禁脔》，“人家在仙掌，云气欲生衣”，见于董逌《画跋》，而本集不载，则知其诗遗落多矣。
塞上曲二首
顾元纬本、凌本俱录此首。《乐府诗集》亦作王维诗。《万首唐人绝句》作王涯诗。《唐诗纪事》前首作张仲素诗，后首作王涯诗。
天骄远塞行，出鞘宝刀鸣。
定是酬恩日，今朝觉命轻。出鞘，《乐府诗集》作“鞘里”。

塞虏常为敌，边风已报秋。
平生多志气，箭底觅封侯。
陇上行
顾元纬本、凌本俱录此首。《万首唐人绝句》、《唐诗纪事》俱作王涯诗。
负羽到边州，鸣笳度陇头。
云黄知塞近，草白见边秋。羽，《万首唐人绝句》作“箭”。
闺人赠远五首
顾元纬本、凌本俱录五首。《万首唐人绝句》、《唐诗纪事》、《唐诗品汇》并作王涯诗。○又《唐诗纪事》题作《闺人寄远》。
花明绮陌春，柳拂御沟新。
为报辽阳客，流芳不待人。阳，一作“东”。芳，一作“光”。

远戍功名薄，幽闺年貌伤。
妆成对春树，不语泪千行。

啼莺绿树深，语燕雕梁晚。
不省出门行，沙场知近远。啼莺，一作“莺啼”。语燕，一作“燕语”。

形影一朝别，烟波千里分。
君看望君处，只是起行云。朝，一作“相”。

洞房今夜月，如练复如霜。
为照离人恨，亭亭到晓光。
过友人庄
此本孟浩然八言律诗，今《万首唐人绝句》减去后四句作一绝，作王维，不知何据。顾元纬外编亦录此首。
故人具鸡黍，邀我至田家。
绿树村边合，青山郭外斜。
感兴
此本郑谷诗，《诗学权舆》以为王摩诘作，顾元纬外编亦录此首。
禾黍不艳阳，竟栽桃李春。
翻令力耕者，半作卖花人。
游春辞二首
顾元纬本、凌本俱录此首，《乐府诗集》亦作王维诗，《万首唐人绝句》、《唐诗纪事》俱作王涯诗。○洪迈《万首唐人绝句序》云：“王涯在翰林，同学士令狐楚、张仲素所赋宫词诸章，乃误入于王维集。”又于王维诗下注云：“别本维又有《游春词》等诗十五篇，并五言十五篇，皆王涯所作，今已入涯诗中。”
曲江丝柳变烟条，寒谷冰随暖气销。
才见春光生绮陌，已闻清乐动云韶。

经过柳陌与桃溪，寻逐春光著处迷。
鸟度时时冲絮起，花繁滚滚压枝低。溪，《唐诗纪事》、《乐府诗集》俱作“蹊”。春，《乐府诗集》作“风”。
秋思二首
顾元纬本、凌本俱录此首。《乐府诗集》作王维诗，《万首唐人绝句》、《唐诗纪事》作王涯诗。
网轩凉吹动轻衣，夜听更生玉漏稀。
月渡天河光转湿，鹊惊秋树叶频飞。网，一本作“绿”。生，《万首唐人绝句》、《唐诗纪事》、《乐府诗集》俱作“长”。

宫连太液见沧波，暑气微消秋意多。
一夜轻风蘋末起，露珠翻尽满池荷。消，凌本、《乐府诗集》俱作“清”。
秋夜曲二首
顾元纬本、凌本俱载此首。《乐府诗集》作王维诗，《万首唐人绝句》作王涯诗，《全唐诗话》、《唐诗纪事》俱作张仲素诗。
丁丁漏水夜何长，漫漫轻阴露月光。
秋逼暗虫通夕响，寒衣未寄莫飞霜。阴，凌本、《万首唐人绝句》、《唐诗纪事》、《乐府诗集》俱作“云”。逼，凌本、《乐府诗集》俱作“壁”。

桂魄初生秋露微，轻罗已薄未更衣。
银筝夜久殷勤弄，心怯空房不忍归。
从军辞
顾元纬本、凌本俱载此首，《乐府诗集》并前《从军辞》二首亦作王维诗。《万首唐人绝句》、《唐诗纪事》作王涯诗。
髦头夜落捷书飞，来奏军门着赐衣。
白马将军频破敌，黄龙戍卒几时归？军，凌本、《万首唐人绝句》、《唐诗纪事》、《乐府诗集》俱作“金”。敌，《乐府诗集》作“镝”，非。
塞下曲二首
顾元纬本、凌本俱载此首。《万首唐人绝句》、《唐诗纪事》并作王涯诗。
辛勤几出黄花戍，迢递初随细柳营。
塞晚每愁残月苦，边愁更逐断蓬惊。愁，凌本、《唐诗纪事》、《乐府诗集》俱作“秋”。惊，《唐诗纪事》作“声”。

年少辞家从冠军，金装宝剑去邀勋。
不知马骨伤寒水，惟见龙城起暮云。
平戎辞二首
顾元纬本、凌本俱载此首，作《平戍辞》。《万首唐人绝句》作王涯诗，《唐诗纪事》前首作王涯诗，后首作张仲素诗。
太白秋高助汉兵，长风夜卷虏尘清。
男儿解却腰间剑。喜见从王道化平。汉，顾元纬本、《万首唐人绝句》俱作“后”，《唐诗纪事》作“发”。从，《乐府诗集》作“君”。

卷旆生风喜气新，早持龙节静边尘。
汉家天子图麟阁，身是当今第一人。
闺人春思
顾元纬本、凌本俱载此首。《万首唐人绝句》作王涯诗，《全唐诗话》、《唐诗纪事》并作张仲素诗。
愁见遥空百丈丝，春风挽断更伤离。
闲花落遍青苔地，尽日无人谁得知。遥，《唐诗纪事》、《万首唐人绝句》俱作“游”。挽，《唐诗纪事》作“惹”。遍，凌本、《万首唐人绝句》作“尽”。
赠远二首
顾元纬本、凌本俱载此首，《万首唐人绝句》作王涯诗，《唐诗纪事》作张仲素诗。
当年只自守空帷，梦见关山觉别离。
不见乡书传雁足，惟看新月吐蛾眉。自，一作是。关，《唐诗纪事》作“江”。

厌攀杨柳临青阁，闲采芙渠傍碧潭。
走马台边人不见，拂云堆畔战初酣。
献寿辞
顾元纬本、凌本俱载此首，《万首唐人绝句》、《唐诗纪事》俱作王涯诗。
宫殿参差列九重，祥云瑞气捧阶浓。
微臣欲献唐尧寿，遥指南山对衮龙。殿，《唐诗纪事》作“观”。
失题
顾元纬本、凌本俱载此首，亦见《万首唐人绝句》。○顾元纬本、《万首唐人绝句》作李龟年所歌，凌本作杂诗，《乐府诗集》作《伊州歌》第一迭。
清风明月苦相思，荡子从戎十载余。
征人去日殷勤嘱，归雁来时数寄书。清，凌本作“秋”。明，《万首唐人绝句》作“朗”。苦相思，一作“独离居”。戎，凌本作“军”。寄，凌本、《万首唐人绝句》俱作“附”。
疑梦
见《事文类聚》。
莫惊宠辱空忧喜，莫计恩仇浪苦辛。
黄帝孔丘何处问？安知不是梦中身。
成读诸家所刻右丞诗集，惟刘须溪评本为最善，然其中亦往往杂以他人之作，如钱起、卢象、崔兴宗诸公所赋，皦然明白者，亦乱厕其间，况其他乎。洪迈辩《游春词》等三十首，为王涯所作，而诸本俨然犹载集中，虽其诗亦佳丽可诵，较之鱼目混珠，珷玞乱玉，大有径庭，然究非摩诘本来面目矣。若《文苑英华》、《云溪友议》、《冷斋夜话》、《诗人玉屑》、《乐府诗集》等书所载右丞诗章，有集中所不载者，而别书又以为某某所作，疑不能定也，存之惧其乱真，因别汇为一卷，谓之外编，以明非刘氏所较集内之诗故耳。盖亦存而不论之意，至于分泾渭之殊流，别淄渑之异味，于声调体格微似之间，而辨正其某首为真，某首为误，则请以俟淹雅之君子。
卷之十六赋表八首
白鹦鹉赋
若夫名依西域，族本南海。
同朱喙之清音，变绿衣于素彩。于，一作“而”。
惟兹鸟之可贵，谅其美之斯在。鸟，《文苑英华》作“禽”。
尔其入玩于人，见珍奇质。
狎兰房之妖女，去桂林之云日。
易乔枝以罗袖，代危巢以琼室。两“以”字，《文苑英华》俱作“于”。
慕侣方远，依人永毕。
托言语而虽通，顾形影而非匹。而，《唐文粹》作“之”。
经过珠网，出入金铺，单鸣无应，只影长孤。
偶白鹇于池侧，对皓鹤于庭隅，愁混色而难辨，愿知名而自呼。愿，《文苑英华》作“每”。明心有识，怀思无极。无，《文苑英华》作“何”。
芳树绝想，雕梁抚翼。
时嗛花而不言，每投人以方息。
慧性孤禀，雅容非饰。
含火德之明辉，被金方之正色。
至如海燕呈瑞，有玉筐之可依；筐，《文苑英华》作“笥”，《唐文粹》作“筐”。山鸡学舞，向宝镜而知归。宝，《文苑英华》作“瑶”。
皆羽毛之伟丽，奉日月之光辉。羽毛，《文苑英华》作“毛羽”。
岂怜兹鸟，地远形微。
色凌纨质，彩夺缯衣。
深笼久闭，乔木长违。闭，一作“闲”，非。
傥见借其羽翼，与迁莺而共飞。其，《文苑英华》作“于”。
成按：《文苑英华》载《白鹦鹉赋》凡三首：第一即右丞作，第二不著姓氏，第三郝名远作，皆于题下注云，以容日上饰孤飞色媚为韵，而本集无之。又第一、第二并止赋五韵，缺余三韵，岂当时之制，虽限八韵，亦听士子为盈缩耶？
贺古乐器表
臣维言：伏见今月七日中书门下敕牒道士申太芝奏称：伏奉恩旨，令臣往名山修功德。去载六月二十日，于南海葛洪居处，至诚祈请，中夜恍惚见一老人，云是茅山罗浮神人，常于七曜洞来往。昔曾九疑山于桂阳石室中藏天乐一部，岁月久远，变为五野猪，彼郡百姓捉获，汝可往取献皇帝。每祈祭，但依方安置奏之，即五音自和，天仙百神，应声降福，所求必遂，寿命延长。臣奉神言，即往桂阳寻问百姓，云：天宝二载，村人常见有五野猪，逐之便走入石室，就里寻觅，化为石物五枚，众共惊异。臣取以扣之，音律相和，与神人言不异，今将奉进者。
臣闻阴阳不测之谓神，变化无方之谓圣，惟神与圣，感而遂通。伏惟开元天宝圣文神武应道皇帝陛下，居皇建之极中，得混成之大道，奉先天之圣祖，玄化协于无为；育率土之群生，至仁侔于阴骘。然尤精意不倦，圣祀逾崇，遍礼群仙，思祜九服。故得庞眉皓发，遥同入昴之人；真诀玄言，来告驭风之客。栖身七曜，以俟唐尧；藏乐九疑，不传虞舜。留兹石室，思献玉墀。凭野豕以呈形，表洞仙之属意。且神物思变，古亦有之：龙跃平津，实为宝剑；凫飞叶县，空余素履。器非上品，人才下仙，犹能精诚聿修，神变浚若；况殊庭致贶，天老效祥，愿授至尊，以享上帝。亦既考击，动谐律吕，《韶》、《濩》惭其九奏，《云》、《咸》失其八音。翠凤入于洞箫，殊非雅韵；朱鹭传于鼗鼓，敢比仙声。天地同和，神祗降福。无穷之寿，永抚宝图；无疆之休，以康庶绩。实由至德斯感，大道玄通，神人亲告于休征，灵仙不秘其空乐。稽之古昔，实未见闻。臣等限以留司，不获随例抃舞，不任踊跃喜庆之至。
贺玄元皇帝见真容表
臣维言：伏见中书门下奏：上党郡奏启圣祖大道玄元皇帝玉石真容、主上圣容。今月十五日，三元齐开光明，其日戌后，道士陈希玉等十三人同朝礼，见内殿有光，非常照耀，及开殿门，其光弥盛，满堂如昼，久之方散。其时检校官及押官等皆共瞻睹者。臣闻仙祖行化，真气临关；圣人降生，祥光满室。固知仙圣必有景光。伏惟开元天地大宝圣文神武应道皇帝陛下，大道为心，上元同体。挟风云之质，敬想犹龙；写日月之仪，钦承大象。仍回旧邸，以奉清都。真容圣容，既明四目；照殿照室，忽类三光。蕊宫自明，初谓上天无夜；桂殿如昼，还疑就日而朝。琪树韬华，瑶池夺映。实由陛下弘敷本际，大启玄宗，明君润色于真源，圣祖和光于帝载。表文明之在御，六合以清；知临照之无疆，亿载多庆。臣等限以留司，不获随例抃舞，无任踊跃喜庆之至。
贺神兵助取石堡城表
臣维等言：伏奉中书门下牒：伏见绛郡太平县百姓王英杞状称：去载七月，于万春乡界，频见圣祖，空中有言曰：“我以神兵助取石堡城。”当时具经郡县陈说，并有文状申奏讫。今载正月，又于旧处再见云：“我昔于梓州威洞造一龛尊像，在独坐山东北，公成山左侧，年代已远，其处倾陷，像在土中，可报吾孙，令人往取，斯乃苍生之福，国祚无疆者。”近奉进止，差直省往彼求觅。昨见梓潼郡奏称：去年某月二十六日，郡县官吏并道士、父老、百姓等一千余人，与直省李万德依此寻求，其日诸山尽皆晴朗，惟公成山上云雾暗合，遍寻不知所在。遂结坛斋戒，祈请经宿，至二十七日辰时，有五色云见于雾合之处，遂即分人子细寻觅，乃见山半腹有少土倾处，其上竹树，非常蒙密，并见一石角出土一寸，便穿掘深三尺已来，乃是一石龛，龛中有尊像一，左右真人六，并师子、昆仑各二，遂以水洗沃，仪相俨然，事实吐符，并如真诰。其石龛重大，非人力所能运转，今于龛上造屋宇，便差精诚道士三人，专修香火供养，谨画图奉进者。
臣闻玄德升闻，与至降监，必锡灵贶，彰厥有成。不秘祥符，昭其克享。伏维开元天地大宝圣文神武应道皇帝陛下，以道理国，以奇用兵，先天而法自然，终日不离辎重，故得仙君居九霄之上，屡降中州；圣祖在千古之前，还临后叶。视之不见者今见，听之不闻者今闻。仍敕神兵，以助王旅，天丁力士，潜结鹳鹅；星剑云旗，暗充貔虎。遂歼逆命之虏，果屠难拔之城。加以言必有征，德无不报，指尊像之所在，为宝祚之休征。周流六虚，言于晋而验于蜀；混成一气，出于有而入于无。未达斋心，初迷三里之雾；既符真气，俄成五色之云。山腹洞开，仙容俨若，万物今睹，千劫未逢。昔河启绿图，绿，顾本作“箓”，非是，今校正。山输玄女，尚谓得天之助，藏为受命之符；况真诰人闻，圣容神造。照临下士，不住大罗之天；保佑群生，爱启小有之洞。实感明主缩地而来，岂比汉时乘空而去？元后钦崇之福，远至迩安；圣祖昭报之心，天长地久。臣等限以留司，不获随例抃舞，不胜踊跃喜庆之至。
门下起赦书表
伏奉制书如右：好生之德，洽于人心；奉天之时，以行春令。体元作则，惟圣裁成。伏惟乾元大圣皇帝陛下，道凝庶绩，功深广运。极孝敬于至诚，致雍和于允穆。狭其祝网，陋彼画衣，宁失不经，况乎轻系。大赦戮余之罪，益宽流宥之典。人谓无冤，何如舍而不问；杀而有礼，岂若至于无刑。加以亲减庶羞，无祭肺之膳；下除冗食，赡餬口之人。买椟设□，藏彼无归之骨；岁取亩收，本乎盍彻之税。巨猾止于一恶，贫人免于十夫。思折券者，宽其暴征；尝书勋者，贳其宿负。道德齐礼，成其有耻之心；悔咎思愆，开其自新之路。道之一变，将使彼屋可封；守在四夷，庶夫外户不闭。风俗忠厚，礼让兴行，六府孔修，万代永赖。臣等忝居门下，不任凫藻抃跃之至。
谢除太子中允表
臣维稽首言：伏奉某月日制，除臣太子中允。诏出宸衷，恩过望表，捧戴惶惧，不知所裁。臣闻食君之禄，死君之难。当逆胡干纪，上皇出宫，臣进不得从行，退不能自杀，情虽可察，罪不容诛。伏维光天文武至圣皇帝陛下，孝德动天，圣功冠古，复宗社于坠地，救涂炭于横流。少康不及君亲，光武出于支庶。今上皇返正，陛下御乾，历数前王，曾无比德。万灵抃跃，六合欢康。仍开祝网之恩，免臣衅鼓之戮。投书削罪，端袵立朝，秽污残骸，死灭余气。伏谒明主，岂不自愧于心；仰厕群臣，亦复何施其面。跼天内省，无地自容。且政化之源，刑赏为急。陷身凶虏，尚沐官荣；陈力兴王，将何宠异！况臣夙有诚愿，伏愿陛下中兴，逆贼殄灭，臣即出家修道。极其精勤，庶裨万一。顷者身方待罪，国未书刑，若慕龙象之俦，是避魑魅之地。所以钳口，不敢萌心。今圣泽含弘，天波昭洗。朝容罪人食禄，必招屈法之嫌；臣得奉佛报恩，自宽不死之痛。谨诣银台门冒死陈请以闻，无任惶恐战越之至。
谢集贤学士表
朝议大夫试太子中允臣惟稽首言：伏奉今月十八日敕，令臣充集贤殿学士。擢及无能，恩加非望，抃跃惭惧，不知所裁。且谓之集贤，非贤莫集，固当宣其五德，列在四科，逖听众推，方纡圣鉴。臣抽毫作赋，非古诗之流；挟策读书，无专经之业。伏维陛下，文思超前哲之后，书契逾画卦之君，龟图不能比其词，龙甲不足究其义。闻相如在蜀，畏不同时；征枚乘于齐，惜其已老。急贤之旨，欲赐追锋，如臣不才，岂宜滥吹。将何以编次漆简，刊定石经。东堂赋诗，将招不成之罚；北面待诏，必无善对之才。以荣为忧，席宠知惧，无任感恩踊跃战越之至，谨诣延英门陈谢以闻。
谢御书集贤院额表
臣维言：伏奉今月某日圣札题集贤殿御书院额，捧戴抃舞，不知所裁。窃以先圣微言，前王令典，所以兴行礼义，训正人伦。顾逆胡凶顽，不识经籍，恣行毁裂，有甚焚烧。伏维陛下御极统天，功成理定，愍其坠简，旁搜古壁，发求书之使，置写书之官。于是九流百家，韦编缃帙，烂然虎观，盛彼鸿都。加以亲重儒门，将为教首；俯题金榜，自运银钩。龙凤翔于烟云，日月照于天地。曾无以谕，谁敢强名。况夫方丈之书，七分入木，仲将虚为白首，羲之枉在墨池。将使率土之人，知陛下宠兹书府；普天之下，敩陛下敦彼儒风。政化之源，实始于此。臣忝编次漆简，刊校石经，载光载辉，诚欢诚喜。
卷之十七表九首
为薛使君谢婺州刺史表
臣某言：伏奉今月日制，除臣某官，拜命若惊，稽首无地。臣闻洪波迅流，必荡其混秽；庆云所润，不遗于荆棘。伏惟陛下孝悌之至，通于神明；馨香之德，格于天地。故指旗而黑祲旋静，挥戈而白日再中，岂臣虫臂鼠肝，所能谈天述圣。臣之本末，强欲自陈。擢发数罪，臣戮余也；剖心自明，天知之矣。
臣素书生，少为文吏。折冲御侮，几何不亡；奉法守文，一日之长。当贼逼温洛，兵接河潼，拜臣陕州，催臣上道。驱马才至，长围已合，未暇施力，旋复陷城。戟枝叉头，刀环筑口，身关木索，缚就虎狼。臣实惊狂，自恨驽怯，脱身虽则无计，自刃有何不可。而折节凶顽，偷生厕混。纵齿盘水之剑，未消臣恶；空题墓门之石，岂解臣悲。今于抱衅之中，寄以分忧之重。且天兵讨贼，曾无汗马之劳；天命兴王，得返屠羊之肆。免其衅鼓之戮，仍开祝网之恩，臣纵粉骨糜躯，不报万分之一。况褰帷露冕，是去岁之缧囚；洗垢涤瑕，为圣朝之岳牧。臣欲杀身灭愧，刎首谢恩，生无益于一毛，死何异于腐鼠。谨当闭阁以思政，酌泉以励心。亲毕力于平人，无烦八部；誓不负于明主，非畏四知。用释愆诛，敢求课最。
为崔常侍谢赐物表
臣某言：总管关敬之至，奉九月十五日敕：吐蕃赞普公主信物金胡瓶等十一事，伏蒙恩旨，特以赐臣，捧戴惭惶，以抃以跃。臣幸居无事，待罪西门，恭守嘉谟，钦承成宪。王师不战，无汁马之劳；尧屋可封，何理人之有。实无异效，特降殊恩，窃用勤以忘家，志不顾命，分膏草野，以报万一，无任感戴战越之至。
为画人谢赐表
臣某言：臣猥以贱伎，得备众工。误点屏风，乏成蝇之巧；偶持团扇，无事牸之能。徒以职官，不敢贰事；顾惟时论，有惭三绝。伏惟皇帝陛下，拨乱反正，受命中兴，俯协龟图，傍观鸟迹。卦因于画，画始生书，知微知彰，惟圣体圣。臣奉诏旨，令写功臣，运偶凤翔之初，无非鹰扬之士。燕颔猿臂，裂眥奋髯，发冲鹖冠，力举龙鼎。骨风猛毅，眸子分明，皆就笔端，别生身外。传神写照，虽非巧心；审象求形，或皆暗识。妍蚩无枉，敢顾黄金；取舍惟精，时凭白粉。且如日磾下泣，知其孝思；于禁怀惭，愧此忠节。乃无声之箴颂，亦何贱于丹青。宣父之似皋繇，元子之类越石，不待或人之说，无烦故妓之言，此又一奇，诚为可尚。臣得舐笔麟阁，继踵虎头，频蒙奖教之恩，益用精诚自励。勤以补拙，虽未仙飞；感而遂通，实因圣训。况赐衣服，累问官资，中使相望，屡加宣慰，微臣战灼，无答恩私之至。
为曹将军谢写真表
臣某言：天幸微臣，身逢大圣，得为列卒，以备戎行，于臣一生，已为万足。况建旗为将，裂组受官，蒙推食之恩，辱赐衣之宠。匹夫之勇，虽不顾身，长策无闻，未能尽敌。仰惭介胄，俯愧橐鞬。加以弓不重于六钧，箭不穿于七札，讵中雀目，诚惭猿臂。以刘琨而恨小，非关羽之绝伦，何以厕迹虎臣，仪形麟阁。伏维皇帝陛下昭格天地，悬超七十二家；微臣托附风云，不如二十八将，而蒙垂圣旨，特命图工，画植戟之黄须，图石棱之紫色。才如过隙，顾侯已得其神；不待临淄，邹子自知其丑。岂可藏之秘府，以示后人。将谓飞龙之时，无俟貔貅之士。宠过其效，力不称恩，愿死艺于伏弢，誓杀身于鸣毂。无任感激欣戴之至。
为干和尚进注仁王经表
沙门惠干言：法离言说，了言说即解脱者，终日可言；法无名相，知名相即真如者，何尝坏相。实际以无际可示，无生以不生相传。非夫自得性空，密印心地，见闻自在，宗说皆通者，何以证玉毫之光，辨金口之义。伏维乾元光天皇帝陛下，高登十地，降抚九天。宏济群生，濡莲花之足；示行世法，屈金粟之身。心净超禅，顶法悬解。广释门之六度，包儒行之五常。老僧空空，复何语语。以无见之见，不言之言，浅智胜疑冰之虫，微戒愈溺埿之象。以自觉离念，注先圣微言，如人何足尽思，食木偶然成字。人字，疑是“虫”字之讹。岂堪上尘慧眼，仰称圣心，有命自天，藏拙无地。伏以《集解仁王般若经》十卷，谨随表奉进，无任惭惶。然本注经，先发大愿。释第一义，开不二门，与四十九僧，离一百八句。六时禅诵，三载恳祈，俾廓妖氛，得瞻慧日。三千世界，悉奉仁王；五千善神，常卫乐土。令果荡定，无量安宁，缁服苍生，不胜庆跃。
为舜阇黎谢御题大通大照和尚塔额表
沙门僧某等言：伏蒙圣札题二大师塔额，及度僧抽僧等并毕。伏喜天心，俯从人欲，恩光至重，抃舞难胜。臣闻圣者正也，住正法者为圣人；佛者觉也，得觉满者入佛慧。伏惟光天皇帝陛下，登满足地，超究竟天，入三解脱门，过九次第定。见闻自在，不住无为；理事皆如，终非有漏。复皇国而御宇，尊白法以教人，百谷顺成，六气时若。不加兵而贼破，不扰物以人和，缁侣胜缘，苍生厚幸。昨蒙书额度僧等，龙腾金榜，凤转银钩，河汉昭回，烟云飞动。韦诞耻其遗法，梁鹄惭为古人。降出天门，升于宝塔。玉绳缀于重级，珠斗挂于露盘，以方宸翰，实为惭德。又宿修梵行，愿在法流者，覆以惭愧之衣，落其烦恼之发。冀成宝器，仁王为琢玉之因；广运佛心，圣主受恒沙之祐。沙门等叨承禅训，幸偶昌期。御札赐书，足报本师之德；梵筵邀福，愿酬大圣之恩。不胜戴荷之至。
为僧等请上佛殿梁表
僧某言：天地之大，未满法身；绀殿朱宫，岂云光宅。陛下尊崇像教，大舍外财，白法利人，黄金布地。不役一人之力，不费一家之产，崇崇宝坊，云构将毕。所营某寺，以某月日上佛殿梁，伏望天恩，内赐一繖，庶使大千世界，悉入盖中；六合人天，共归宇下。然后以无碍慧，大化群物，将使四生皆度，岂惟比屋可封。则中天之台，才留幻士；画云之观，徒候神人。以古况今，前王何陋。谨诣右银台门，奉表陈谢以闻。
责躬荐弟表
臣维稽首言：臣年老力衰，心昏眼暗，自料涯分，其能几何。能，《文苑英华》作“寿”。久窃天官，每惭尸素。惭，《文苑英华》作“竞”。顷又没于逆贼，不能杀身，负国偷生，以至今日。陛下矜其愚弱，托病被囚。愚，《文苑英华》作“懦”。不赐疵瑕，累迁省阁，阁，一作“闾”，一作“门”，俱非。昭洗罪累，免负恶名，洗，顾本作“失”，今从《文苑英华》作“洗”。在于微臣，百生万足。足，《文苑英华》作“死”。昔在贼地，泣血自思，一日得见圣朝，即愿出家修道。及奉明主，伏恋仁恩，明，《文苑英华》作“圣”。贪冒官荣，荏苒岁月，不知止足，尚忝簪裾。始愿屡违，私心自咎。始，《文苑英华》作“昔”。臣又闻用不才之士，才臣不来；赏无功之人，功臣不劝。有国大体，为政本源，非敢议论他人，窃以兄弟自比。“窃以兄弟自比”六字，《文苑英华》作“窃见”二字。
臣弟蜀州刺史缙，太原五年，抚养百姓，尽心为国，竭力守城。臣即陷在贼中，苟且延命，臣忠不如弟，一也。缙前后历任，所在著声，历，《文苑英华》作“效”。臣忝职甚多，曾无裨益，臣政不如弟，二也，臣顷负累，系在三司，系，《文苑英华》作“状”。缙上表祈哀，请代臣罪，臣之于缙，一无忧怜，怜，《文苑英华》作“恤”。臣义不如弟，三也。缙之判策，屡登甲科，众推才名，素在臣上。臣小言浅学，不足谓文，臣才不如弟，四也。缙言不忤物，行不上人，植性谦和，执心平直。直，《文苑英华》作“坦”。臣无度量，实自空疏、臣德不如弟，五也。臣之五短，弟之五长，加以有功，又能为政。顾臣谬官华省，而弟远守方州，外愧妨贤，妨，《文苑英华》作“其”。内惭比义，痛心疾首，以日为年。臣又逼近悬车，朝暮入地，阒然孤独，迥无子孙。弟之与臣，更相为命。两人又俱白首，一别恐隔黄泉，傥得同居，相视而没，泯灭之际，魂魄有依。伏乞尽削臣官，放归田里，赐弟散职，令在朝廷，廷，《文苑英华》作“行”。臣当苦行斋心，弟自竭诚尽节，并愿肝脑涂地，陨越为期。葵藿之心，庶知向日；犬马之意，何足动天。不胜私情恳迫之至。
请施庄为寺表
臣维稽首：臣闻罔极之恩，岂有能报，终天不返，何堪永思。然要欲强有所为，自宽其痛，释教有崇树功德，宏济幽冥。臣亡母故博陵县君崔氏，师事大照禅师三十余岁，褐衣蔬食，持戒安禅，乐在山林，志求寂静。臣遂于蓝田县营山居一所，草堂精舍，竹林果园，并是亡亲宴坐之余，经行之所。臣往丁凶衅，当即发心，愿为伽蓝，永劫追福。比虽未敢陈请，终日常积恳诚。又属元圣中兴，群生受福，臣至庸朽，得备周行，无以谢生，将何答施。愿献如天之寿，长为率土之君，惟佛之力可凭，施寺之心转切。效微尘于天地，固先国而后家，敢以鸟鼠私情，冒触天听，伏乞施此庄为一小寺，兼望抽诸寺名行僧七人，精勤禅育，斋戒住持，上报圣恩，下酬慈爱，无任恳款之至。
卷之十八状文书记八首
奉敕详帝皇龟镜图状帝皇龟镜图两卷令简择讫进状
右某官宣口敕语看可否者。臣愚何足以知，谨与某等议，窃以名为“帝皇图”者，盖龟可以卜也，镜可以照也。以前代帝王行事善恶，以卜后代；以前代帝王行事善恶，以照后代，可以知盛衰兴亡。故其行事似尧舜者必盛，似汤武者必兴，似秦皇汉武者必衰，似夏桀殷纣者必灭。如卜之必知，如照之必见，故谓之“龟镜图”。伏如所示之图，谓之“自古帝皇图”即可矣，谓之“龟镜图”，伏恐稍乖名实。又多不出于正经，或取诸子之说，又取曹植《飞龙篇》、挚虞《庖牺赞》等，是一时文章之语，非正经本传之事。至如尧之茅茨不翦，土阶三尺，就之如日，望之如云；舜之逐窜四凶，举十六族，臣歌九德，君抚五弦等善事；夏桀之瑶台琼室；殷纣之肉林酒池等恶事。盖画如此之类，乃成龟镜之图。至于伏羲生时，伏羲之墓，女娲肠化，抟土为人，如此之流，岂为龟镜。若记帝皇之事，总载无妨；若为龟镜之图，恐须简择。又论元气已后，其图似重，太初与太始无殊，有形与有质不异。《易》云：乾，元亨利贞。即未有物者，乾之始也。乾者，元之体也。元者，乾之用也。上犹道家旨，道生一，一生二，二生三，三生万物。又近佛经八识，是清净无所有。第八识即含藏一切种子，第六识即分别成五阴十八界。此图从元气以下，名目稍多，臣识用愚浅，不知忌讳，敢率鄙见。无任战越。伏惟圣心裁择，谨状。
请回前任司职田粟施贫人粥状
右臣比见道路之上，冻馁之人，朝尚呻吟，暮填沟壑。陛下圣慈怜愍，煮公粥施之，顷年已来，多有全济。至仁之德，感动上天，故得年谷颇登，逆贼皆灭，报施之应，福祐昭然。臣前任中书舍人给事中，两任职田，并合交纳，近奉恩敕，不许并请。望将一司职田，回与施粥之所，于国家不减数粒，在穷窘或得再生，庶以上福圣躬，永弘宝祚。仍望令刘晏分付所由讫，具数奏闻，如圣恩允许，请降墨敕。
谢弟缙新授左散骑常侍状
右臣之兄弟，皆迫桑榆，每至一别，恐难再见。匪躬之节，诚不顾家；临老之年，实悲远道。陛下均平布政，中外递迁，尚录前劳，仍收旧齿。使备顾问，载珥貂蝉，趋侍玉墀，从容琐闼。不材之木，跗萼联芳；断行之雁，飞鸣接翼。自天之命，特出宸衷；涂地之心，难酬圣造。不胜戴荷踊跃之至。上元二年五月四日，通议大夫守尚书右丞臣王维状进。
肃宗皇帝答诏
敕：幸求献替，久择勋贤。具寮咸推，令弟有裕。既膺赞相之任，俯观规谏之能。建礼朝升，鹓行并列；承明晚下，雁序同归。乃眷家肥，无忘国命。所谢知。
兵部起请露布文
天地之心，无不覆载，鸟鼠之性，自私巢穴。国家非徒疆理其地，臣妾其人，思欲一车书，混声教，变毒螫之俗，为礼义之乡。伏维皇帝陛下，大道先天，至德冠古。武功则我有七德，文教则舞于两阶。亿兆广尧封之时，郡县加禹服之外。而犬戎小丑，蜗角偷安。动摇远边，遮汉使之路；胁从小国，绝蕃臣之礼。四镇节度使高仙芝等，虔奉圣策，肃将天诛，因识□之且憎，寻勃律之旧好。暨诸胡国，悉会王师，万里风驰，六军电扫。毡裘之长，思响风以无阶；毳幙之人，惟涂地而可获。遂通重译，罔不来庭，实赖圣谋，曷惟帝力。无攻不克，百蛮皆归于计中；无远不宾，万方若在于宇下。臣等不胜喜庆之至。
与工部李侍郎书
一昨出后，伏承令从官将军车骑至陋巷见命，恨不得随使者诣舍下谒。才非张载，枉傅玄以车相迎；德谢侯生，辱信陵虚左见待。古人有此，今也未闻，所以竦踊惕息，通夕不寐。维自结发，即枉眷顾，侍郎素风，维知之矣。宿昔贵公子，常不交布衣。尽礼髦士，绝甘分少，致醴以饭。汲汲于当世之士，常如不及。故夙著问望，为孟尝平原之俦。及乎晚岁时危，益见臣节。草莽之中，乘舆播越。列郡或弃车走林，畏贼顾望，贡献不至，莫有斗心。侍郎慨然，枕戈泣血，奋不顾命，捍卫圣主。杨奉之以兵奉迎，萧何之运粮致馈，曹洪之以良马济，赵衰之以壶飧从。收合亡骑，缮治兵甲，喻以大义。慰而勉之，然后以剑率卒，执戈前驱，浃旬之间，六军响振，以成兴复之业。岂非侍郎忠节盖世，义贯白日，垂名竹帛，为一代宗臣。诚可爱也。
或曰：宗子与国同休，不得不尔也。夫仁弱自爱者，且奔窜伏匿，偷延晷刻。穷蹙既至，即匹夫匹妇，自经于沟渎，安能决命争首，慷慨大节，死生以之乎？而能不邀宠于上，不干功于下，不怠邦政，不受私谒。时与风流儒雅之士，置酒高会，吟咏先王遗风，翛然有东山之志，善矣！维虽老贱，沉迹无状，岂不知有忠义之士乎？亦常延颈企踵，响风慕义无穷也。然不敢自列于下执事者，以为贱贵有伦，等威有序，以闲人持不急之务，朝夕倚门窥户，抑亦侍郎之所恶也。而猥不见遗，思曹公命吴质，“曹”字疑是“车”字之讹。将何以塞知己之望，报厚顾之恩。内省空虚，流汗而已。辄先驰状，候凉时即躬诣门下奉谢。
王维顿首。
山中与裴秀才迪书
近腊月下，景气和畅，故山殊可过。足下方温经，猥不敢相烦，辄便往山中，憩感配寺，与山僧饭讫而去。北涉玄灞，清月映郭，夜登华子冈，辋水沦涟，与月上下；寒山远火，明灭林外；深巷寒犬，吠声如豹；村墟夜舂，复与疏钟相间。此时独坐，僮仆静默，多思曩昔，携手赋诗，步仄迳，临清流也。当待春中，草木蔓发，春山可望，轻鯈出水，白鸥矫翼，露湿青皋，麦陇朝雊，斯之不远，傥能从我游乎？非子天机清妙者，岂能以此不急之务相邀，然是中有深趣矣。无忽。因驮黄蘖人往，不一。山中人王维白。
与魏居士书
足下太师之后，世有明德，宜有四代五公，克复旧业。而伯仲诸昆，顷或早世，惟有寿光，复遭播越。幼生弱侄，藐然诸孤，布衣徒步，降在阜隶。足下不忍其亲，杖策入关，降志屈体，托于所知。身不衣帛，而于六亲孝慈；终日一饭，而以百口为累。攻苦食淡，流汗霡霂，为之驱驰。仆见足下，裂裳毁冕，二十余年，山栖谷饮，高居深视，造次不违于仁，举止必由于道。高世之德，欲盖而彰。又属圣主搜扬仄陋，束帛加璧，被于岩穴；相国急贤，以副旁求，朝闻夕拜。片善一能，垂章拖组，况足下崇德茂绪，清节冠世，风高于黔娄善卷，行独于石门荷筿。朝廷所以超拜右史，思其入践赤墀，执牍珥笔，羽仪当朝，为天子文明。且又禄及其室养，昆弟免于负薪，樵苏晚爨，柴门闭于积雪，藜床穿而未起。若有称职，上有致君之盛，下有厚俗之化，亦何顾影跼步，行歌采薇，是怀宝迷邦，爱身贱物也。岂谓足下利钟釜之禄，荣数尺之绶，虽方丈盈前，而蔬食菜羹；虽高门甲第，而毕竟空寂。人莫不相爱，而观身如聚沫；人莫不自厚，而视财若浮云，于足下实何有哉！圣人知身不足有也，故曰欲洁其身，而乱大伦；知名无所着也，故曰欲使如来，名声普闻。故离身而返屈其身，知名空而返不避其名也。
古之高者曰许由，挂瓢于树，风吹瓢，恶而去之，闻尧让，临水而洗其耳。耳非驻声之地，声无染耳之迹，恶外者垢内，病物者自我，此尚不能至于旷士，岂入道者之门欤？降及嵇康，亦云顿缨狂顾，逾思长林而忆丰草。顿缨狂顾，岂与俯受维絷有异乎？长林丰草，岂与官署门阑有异乎？异见起而正性隐，色事碍而慧用微，岂等同虚空，无所不遍，光明遍照，知见独存之旨邪？此又足下之所知也。近有陶潜，不肯把板屈腰见督邮，解印绶弃官去，后贫《乞食》诗云：“叩门拙言辞。”是屡乞而多惭也。尝一见督邮，安食公田数顷，一惭之不忍，而终身惭乎！此亦人我攻中，忘大守小，不□其后之累也。
孔宣父云：我则异于是，无可无不可。可者适意，不可者不适意也。君子以布仁施义，活国济人为适意，纵其道不行，亦无意为不适意也。苟身心相离，理事俱如，则何往而不适。此近于不易，愿足下思可不可之旨，以种类俱生，无行作以为大依，无守默以为绝尘，以不动为出世也。仆年且六十，足力不强，上不能原本理体，裨补国朝；下不能殖货聚谷，博施穷窘，偷禄苟活，诚罪人也。然才不出众，德在人下，存亡去就，如九牛一毛耳，实非欲引尸祝以自助，求分谤于高贤也。略陈起予，惟审图之。
冬笋记
会心者行，表行者祥，故行藏于密，而祥发于外，欲人不知，不可得也。夫孝，于人为和德，其应为阳气。笋，阳物也，而以阴出，斯其效欤？重冰闭地，密雪滔天，闭，顾元纬本作“开”，误，今校正。而绿箨包生，不日盈尺，公之家执德庇人，仗义藩国，忘身于王室，不家于朱户。公世载盛德，人文冠冕，又天姿大贤，庭训括羽之日，诸季式亦克用训。我尔身也，共被为疏；礼庇身焉，御侮无所。花萼韡韡，烂其盈门；兄弟怡怡，穆然映女。且孝有上和下睦之难，尊贤容众之难，厚人薄己之难，自家刑国之难；加行之以忠信，文之以礼乐，斯其大者远者。况承顺颜色乎！况温清枕席乎！如是故天高听卑，神鉴孔明，不然笋曷为出哉？视诸故府，则昔之人，亦以孝致斯瑞也。
卷之十九序十首
暮春太师左右丞相诸公于韦氏逍遥谷宴集序
山有姑射，人盖方外；海有蓬瀛，地非宇下。逍遥谷天都近者，王官有之，不废大伦，存乎小隐。迹崆峒而身拖朱绂，朝承明而暮宿青霭，故可尚也。先天之君，俾人在宥，欢心格于上帝，喜气降为阳春。时则太子太师徐国公、左丞相稷山公、右丞相始兴公、少师宜阳公、少保崔公、特进邓公、吏部尚书武都公、礼部尚书杜公、宾客王公，黼衣方领，垂珰珥笔，诏有不名，命无下拜。熙天工者，坐而论道；典邦教者，官司其方。典邦教，《唐文粹》作“掌邦典”。相与察天地之和，人神之泰，听于朝则雅颂矣，问于野则赓歌矣。乃曰猗哉，至理之代也，吾徒可以酒合宴乐，考击钟鼓，退于彤庭，选辰择地。选，《唐文粹》作“撰”。右班剑，骖六驺，画轮载毂，羽幢先路，以诣夫逍遥焉。《唐文粹》“遥”字下有“谷”字。神皋藉其绿草，骊山启于朱户。渭之美竹，鲁之嘉树，云出其栋，水源于室。《唐文粹》作“云出于栋，水环其室”。灞陵下连乎菜地，菜，顾本作“莱”，误，今从《唐文粹》本。新丰半入于家林。馆层巅，槛侧迳。迳，旧作“趣”，非。师古节俭，惟新丹垩。岩谷先曙，羲和不能信其时；卉木后春，勾芒不能一其令。卉木，《唐文粹》作“芳卉”。花迳窈窕，蘅皋涟漪。花，《唐文粹》作“桃”。涟漪，《唐文粹》作“超忽”。骖御延伫于丛薄，佩玉升降于苍翠。于是外仆告次，兽人献鲜，樽以大罍，烹用五鼎。木器拥肿，即天姿以为饰；沼毛蘋蘩，在山羞而可荐。伶人在位，曼姬始縠。齐瑟慷慨于座右，赵舞徘徊于白云。衮旒松风，珠翠烟露，日在濛汜，群山夕岚。犹有濯缨清歌，据梧高咏，与松乔为伍，是羲皇上人。且三代之后，而其君帝舜；九服之内，而其俗华胥。上客则冠冕巢由，主人则弟兄元恺。是四美同乎一时，废而不书，罪在司礼。窃贤楚傅，常诣茅堂之居；仰谢右军，忽序兰亭之事。贤，《唐文粹》作“思”。盖不获命，岂曰能贤。
洛阳郑少府与两省遗补宴韦司户南亭序
惟帝克辟，惟股肱克左右，庶绩允厘，有司多暇，举无违德，孰献其可。虽列侍丹陛，而罕伏青蒲，摅怀致馆，灞陵南望，曲江左转。转，旧本作“辅”，非。登一级而鄠杜如近，尽三休而天地始大。凝气向晦，苍苍寒木。式与汝歌，多酌我酒。墨客既序，亲当兽炭。膳夫交驰，屡奏鲜食。夫含德之厚，与时偕化。拂衣为放，为，《唐文粹》作“而”。则野人于小隐之中；束带而朝，则君子于大夫之后。何轨辙一境，是非外物哉！且骑有羁绁，绁，《唐文粹》作“勒”。徒有次舍，可以永日，可以继夜，客非诗人之徒欤？奚其嘿也。
送高判官从军赴河西序
河西，顾本作“西河”，误，今校正。
今上合大道以抚荒外，振长策以驭宇内。故左言返踵，穿胸沸唇。膺腾白波，骤输碧砮之贡；腹阻赤坂，传致紫琥之琛。辫发名王，养马于下厩；魋结去帝，献珠于小臣。而犬戎不识，蜗角自大，偷安九服之外，谓天诛罕及；自绝所国之后，而王祭不供。天子按剑，谋臣切齿，思以赤山为城，青海为堑，尽平其地，悉虏其人。而上将有哥舒大夫者，名盖四方，身长八尺，眼如紫石棱，须如蝟毛磔。指撝而百蛮不守，叱咤而万人俱废。髬髵奋髯，哮吼如虎，裂眥大怒，磨牙欲吞。不待成师，固将身先士卒；常思尽敌，不以贼遗君父。矢集月窟，剑斩天骄，蹴昆仑使西倒，缚呼韩令北面，岂直赵人祭其东门，匈奴不敢南牧而已。
开府之日，辟书始下，以为踊跃用兵，健将之事；意气跨马，侠少之能。盖欲谋夫起予，哲士俾我。歼黠虏以无类，举外国如拾遗。待夷门而不食，置广武于上座，始得我高子焉。高子读书五车，运筹百胜。慷慨谋议，析天口之是非；指画山川，知地形之要害。尝著《七发》，曹王慕义；每奏一篇，汉文称善。缘情之制，独步当时。主人横挑而有余，墨客仰攻而不下。公卿籍甚，遍交欢于五侯；孙吴暗合，将建功于万里。征以露版，召见甘泉，衣短后之衣，带櫑具之剑。象弧雕服，鞭弭橐鞬，目无先零，气射西旅。苍头宿将，持汉节以临戎；白面书生，坐胡床而破贼。然孤烽远戍，黄云千里，严城落日而闭，铁骑升山而出。胡笳咽于塞下，画角发于军中。亦可悲也。迟子之献凯云台，奏事宣室，紫绶曳地，金印如斗，列居东第，位为通侯。旧友拜尘，群公书币。祁大夫老矣，武安侯问乎。
送李补阙充河西支度营田判官序
汉张右掖，以备左衽，西遮空道，北护居延。然犬戎夜猎于山外，匈奴射雕于塞下，岁或有之。我散骑常侍曰王公，勇能尽敌，礼可用兵，读黄石书，杀白马将。入备顾问，载以乘舆副车；出命专征，赐以内栈文马。将军幕府，请命介于本朝；天子琐闱，辍谏官以从士。补阙李公，家世龙门，词场虎步。五经在笥，一言蔽诗。广屯田之蓄，度长府之羡，以赡边人，以弱敌国。然后驰檄识匿，略地昆仑。使麾下骑，刃楼兰之腹；发外国兵，系郅支之颈。五单于遁逃于漠北，杂种羌不近于陇上。子之行也，不谓是乎？拜首汉庭，驱传而出。穷塞砂碛以西极，黄河混沌而东注。胡风动地，朔雁成行，拔剑登车，慷慨而别！
送怀州杜参军赴京选集序
国自有初，以节守西门者，得自召吏选客，故我常侍崔公，以贰车迎杜侯于杜陵而咨之矣。舍之门下，衣儒者之服；立于军中，说诸侯之剑。猗元帅之理也。行有贲育，铁马成群，而雄戟罕耀；角弓载橐，秉王者师，不邀奇功。楼庭籍甚，高冠长剑，拜命云台，在是行也。群公自出辕门，骖騑满路，置酒欲饮，高歌自凄。寂寥孤城，惆怆朔管，飞雪蔽野，长河始冰。吾子勉之，慷慨而别。
送郓州须昌冯少府赴任序
少年明经，试出补吏，学通大义，政习前典，本之于德，辅之以才，大官大邑可也，不惟是欤！
予昔仕鲁，盖尝之郓。书社万室，带以鱼山济水；旗亭千隧，杂以郑商周客。有邹人之风以厚俗，有汶阳之田以富农。齐纨在笥，河鲂登俎，一都会也。子其不宝货，不耽乐，不弄法，不慢官。无侮老成人，无虐孤与幼。上官奏课，輶轩以闻，则绣衣方领，垂珰珥笔，子所得也，谁敢有之。予病且惫，岁晚弥独，穷巷衡门，落日秋草，赵服过我，且东其辕。促饭中厨，子不可以蔬食；送车出郭，吾不可以徒行。屦以及门，拜于宇下，犹且抱杖延颈，送之以目，城回树转，悲其马嘶云。
送郑五赴任新都序
邠人前京兆，右扶风，居上谷间，上，疑是“山”字或“川”字之讹。与寝园接。七月之什，荡无遗风；五陵之豪，杂居其地。故有黠吏恶少，犯命干纪。干，旧作“于”，非。政宽则以奸病人，操急则以事中吏。郑子为邑也，弦歌之化，洋溢四封；雷霆之威，惮赫百里。下车按捕，尽致法焉。绣衣不帷，风俗之治。之，疑是“以”字之讹。苟以文墨抵罪，除名为人，削迹于野。杜陵解印，时卖故侯之瓜；彭泽无官，讵有公田之黍？牵衣肘见，步雪履穿，获戾由忠，是贫非病。
属圣朝龙旗銮辂，登封告成之事毕；苍玉黄琮，郊天祀地之礼备。天下无事，海内乂安，尽登仁寿之域，犹下哀怜之诏。万方有罪，与之更新；百寮失职，使复其位。降邑宰为舆尉，从馆墨而解褐。龙星始见，马首欲西。搢绅先生，居多结友，诸曹列署，且有同时。时工部侍郎萧公，词翰之宗，德义之府。弱年筮仕，一命联官于奉常；几日左迁，六人同罪于外郡。簇金盛业，克传丞相文儒；万石高风，弥重故人宾客。赋诗宠别，赠言诫行，骑登栈道，馆于板屋。剑门中断，蜀国满于二川；铜梁下临，巴江入于万井。黄鹂欲语，夏木成阴，悲哉此时，相送千里。
送从弟惟祥宰海陵序
天子若曰：咨尔三事百辟。寇贼奸宄，震惊朕师，其举吏二千石至墨绶，予将大命于朝，以抚方夏。群从曰惟祥，旧有令闻，克奉成宪。往践乃职，无恫于人。狱货非宝，农食滋硕。浮于淮泗，浩然天波。海潮喷于乾坤，江城入于泱漭。彼有美锦，尔尝操刀，学古入官，倚法为吏。上官奏课，国将大选尔劳。勉哉行乎，唱予和汝。
送衡岳瑗公南归诗序
衡岳瑗上人者，常学道于五峰，荫松栖云，与狼虎杂处，得无所得矣。天宝癸巳岁，始游于长安，手提瓶笠，至自万里，宴居吐论，缁属高之。初给事中房公谪居宜春，与上人风土相接，因为道友，伏腊往来。房公既海内盛名，上人亦以此增价。秋九月，杖锡南返，扣门来别。秦地草木，摵然已黄，苍梧白云，不日而见。滇阳有曹溪学者，为我谢之。
荐福寺光师房花药诗序
心舍于有无，眼界于色空，皆幻也，离亦幻也。至人者不舍幻，而过于色空有无之际。故目可尘也，而心未始同；心不世也，而身未尝物。物方酌我于无垠之域，亦已殆矣。上人顺阴阳之动，与劳侣而作，在双树之道场，以众花为佛事。天上海外，异卉奇药，齐谐未识，伯益未知者，地始载于兹，人始闻于我。琼蕤滋蔓，侵回阶而欲上；宝庭尽芜，当露井而不合。群艳耀日，众香同风。开敷次第，连九冬之月；种类若干，多四天所雨。至用杨枝，已开贝叶。高阁闻钟，升堂觐佛，右绕七匝，却坐一面，则流芳忽起，杂英乱飞。焚香不俟于旃檀，散花奚取于优钵。漆园傲吏，著书以梯稗为言；莲座大仙，说法开药草之品。道无不在，物何足忘。故歌之咏之者，吾愈见其嘿也。
卷之二十文赞七首
赞佛文
窃以真如妙宰，具十方而无成；涅架至功，满四生而不庶。庶，疑是“广”字之误。故无边大照，不照得空有之深；万法偕行，无行为满足之地。惟兹化佛，即具三身；不舍凡夫，本无五蕴。实藉津梁法相，脱落尘容，始于度门，渐于空舍。然后金刚道后，为三界大师；玉毫光相，得一生补处。左散骑堂侍摄御史中丞崔公第十五娘子，于多劫来，植众德本，以般若力，生菩提家。含哺则外荤膻，胜衣而斥珠翠。数从半字，便会圣言；戏则剪花，而为佛事。常侍公顷以入朝天阙，上简帝心，虽功在于生人，深辞拜命；愿赏延于爱女，密启出家。白法宿修，紫书方降，即令某月日，敬对三世诸佛，十方贤圣，稽首合掌，奉诏落发。久清三业，素成菩萨之心；新下双鬟，如见如来之顶。绮繻方解，树神献无价之衣；香饭当消，天王持众宝之钵。惟娘子舍诸珍宝，涂彼戒香。在微尘中，见亿佛刹；如献珠顷，具六神通。顷，顾本作“须”，“具”，顾本作“臭”，俱讹，今校正。伏愿以度人设斋功德，上奉皇帝圣寿无疆。记椿树以为年，土宇无垠；包莲花而为界，又用庄严。常侍公出为法将，入拜台臣，身在百官之中，心超十地之上。夫人以文殊智，本是法王；在普贤心，长为佛母。郎君娘子等，住诫性为孝顺，用□德为道场，将遍众生之慈，迥同一子之想。又愿普同法界，尽及有情，共此胜因，俱登圣果。
西方变画赞并序
法身无对，非东西也；净土无所，离空有也。若依佛慧，既洗涤于六尘；未舍法求，猒如幻于三有。故大雄以不思议力，开方便门，我心犹疑，未认宝藏。商人既倦，且息化城，究竟达于无生，因地从于有相。西方净土变者，左常侍摄御史中丞崔公夫人李氏奉为亡考故某宫中祥之所作也。夫人门为士族之先，道为梵行之首。大师继踵，望尘而理印；命妇盈朝，闻风而素履。心王自在，万有皆如；顶法真空，一乘不立。以示见故，菩萨为胜鬘夫人；同解脱因，天女赞维摩长者。顾本“天”字下多一“入”字，今校正。陟岵何至，哀哀缞经，顺有漏法，泣血以居。念罔极恩，灭性非报，唯兹十力所护，岂与百身之赎。不宝缨络，资于绘素，图极乐国，象无上乐。法王安详，圣众围绕。湛然不动，疑过于往来；寂尔无闻，若离于言说。林分宝树，七重绕于香城；衣捧天花，六时散于金地。迦陵欲语，曼陁未落，众善普会，诸相具美。于是竭诚稽首，陨涕焚香，愿立功德，以备梯航。得彼佛身，常以慈悲为女；存乎法性，还在菩提之家。偈曰：
稽首十万大导师，能于一法见多法。
以种种相导群生，其心本来无所动。
稽首无边法性海，功德无量不思议。
于已不色等无碍，不住有无亦不舍。
我今深达真实空，知此色相体清净。
愿以西方为导首，往生极乐性自在。
绣如意轮像赞并序
寂等于空，非心量得，如则不动，离意识界。实无所住，常遍群生；不舍有为，悬超万行。法性如是，岂可说邪！如意轮者，观世音菩萨陀罗尼三昧门。现方便于幻眼，六臂色身；以究竟为佛心，一体真相。随念即藏，乃无缘之慈；应度而来，斯不共之力。众生如意，菩萨何心。崇通寺尼无疑、道登等，贵族出家，梵筵上首。久积净业，三世皆空；长在道场，一乘自立。亡兄故河南少尹，虽明世典，深达实相。以不二法，处于百官，花萼相连，恩深女弟。旃檀旧绕，望绝仁兄，虽曰如梦，无宁丧我。烦恼性净，示有同凡之悲；菩提路空，强为助道之相。选妓惟洁，底功加敬。针锋线缕，日就月将，五彩相宣，千光欲发。金莲捧足，宝珠垂髻，原夫审像于净心，成形于纤手。像，顾本作“豫”，误，今校正。珊瑚掌内，疑现不动如来；频婆口中，同乎无法可说。焚香赞叹，散花瞻仰。有情苦业，灭而不生；无上法轮，转而恒寂。愿以此福，冥用庄严，乃为偈曰：
菩萨神力不思议，能以一身遍一切。
常转法轮无所转，众生随念得解脱。
色即是定非空有，是故以色像观音。
愿以净斯六趣福，回向过去不可得。
给事中窦绍为亡弟故驸马都尉于孝义寺浮图画西方阿弥陀变赞并序
《易》日：游魂为变。传日：魂气则无不之。固知神明更生矣，辅之以道，则变为妙身，之于乐土。大觉曰圣，离妄曰性，克修其业，以正其命。得无法者，即六尘为净域；系有相者，凭十念以往生。西方变者，给事中窦绍敬为亡弟故驸马都尉某官之所画也。天理之爱，加人数等，悲让佞而无所，痛殒身而莫赎。倾无长之工，不平分于我生，将厚贷于泉路。尚兹绘事，涤彼染业，宝树成列，金砂自映。迦陵欲语，曼陀未落，坠此中年，登乎上品。池莲宝座，将逾棠棣之荣；水鸟法音，当悟鹡鸰之力。赞曰：
生因妄念，没有遗识。
凭化而迁，转身不息。
将免六趣，惟兹十力。
哀此仁兄，友于后生。
不知世界，毕意经营。
傍熏获悟，自性当成。
为相国王公紫芝木瓜赞并序
孝悌之至，通于神明，天为之降和，地为之嘉植。发书占之，推理可得。何者？人心本于元气，元气被于造物，心善者气应，气应者物美，故呈祥于鱼鸟，或发挥于草木。示神明之阴骘，与天地之嘉会。今中书侍郎相公先生左丞府君，沉潜上德，遐尚绝轨。江海漭沆，婴孩杏坛。高门长轨，隐几含素。盖凤凰之高逝，薄龙虎之逶迤，积有淳德，诞敷余庆。而我相公生而英姿，河目海口。量与太素而无端倪。应会神速，动若发括，事遣理尽，淡然虚空。亦犹太清，云无处所。重玄之旨，达而有余奥；大白之明，漫而不及理。文可以经邦训俗，武可以保大定功，故天子咨之，以布元化。昔者高堂既闻，“闻”字疑误。扇枕无所。欧血长号，礼不能制。其哭泣之度，终身巨痛，时无以加；其霜露之惕，攻苦食淡，寝苫枕块。泪少于血，骨余于形，风泪起而裂其心，鸟悲鸣而感其哭。俄而紫芝生栋，叶成仙人之盖，色夺齐侯之衣；又有木瓜在林，味若楚王之萍，大如安期之枣。枯木无生物之理，而布濩滋蔓；时果有常分之形，而硕大殊尤。邻里骇之，郡县闻之，公泣而不敢言，州司遽表以献。或日因心而致，人之祥也；或曰率土所生，国之瑞也。有识君子曰：至孝所感，物为人之祥；大贤佐时，人为国之瑞。二物者，虽感曩时之纯至，亦符今日之崇高也。公尤不敢当，归美于今上，以为震位先兆，孝德动天，至乾元二年，乃画图以进。诏报曰：“芝草者，延寿之征也；木瓜者，投报之应也。盖至诚所感，有开必先。朕与卿道契云龙，义同水石，位崇台袞，寄重股肱。故得嘉瑞荐臻，灵物昭格，君臣同德，区宇克宁，览其进图，可为嘉应。”请宣付史馆者，既依史策，亦藏书府。赞曰：
紫芝三秀，则生于梁；
木瓜一实，其大盈筐。
嘉应荐至，其故何祥。
哀哀孝思，涟涟泣血。
终身致毁，每恸将绝。
云为徘徊，风为惨切。
依仁据德，移孝为忠。
经日尽理，任心便公。
其道橐籥，虚而不穷。
公位先兆，圣人斯睹。
赐以诏书，藏之秘府。
邦家之光，哀荣终古。
皇甫岳写真赞
有道者古，其神则清。
双眸朗畅，四气和平。
长江月影，太华松声。
周而不器，独也难名。
且未婚嫁，犹寄簪缨。
烧丹药就，辟谷将成。
云汉之下，法本无生。云，刘本、顾可久本俱作“汉”，误。
裴右丞写真赞
淡尔清德，居然素风。
气和容众，心静如空，
智以穷理，才包至公。
大盗振骇，群臣困蒙，
忘身徇节，历险能通。
仁者之勇，义无失忠，
凝情取象，惟雅则同。
粉绘不及，清明在躬，
麟阁之上，其谁比崇？
卷之二十一碑二首
裴仆射济州遗爱碑
夫为政以德，必世而后仁；齐人以刑，苟免而无耻。则刑禁者难久，百年安可胜残；德化者效迟，三载如何考绩？刑以佐德，猛以济宽，月期政成，成而不朽者，惟公能之。月期，当是“期月”之讹。公名耀卿，字涣之，河东闻喜人也。益为帝虞，实相帝舜，非子其胄，而邑诸裴。邑，顾本作“已”，误，今校正。在汉者为水衡，在魏者守代郡。十三代祖徽，魏益、豫、雍、兖、徐五州刺史，兰陵武公，源于大贤，派以俊德，世济其美，不陨其名矣。曾祖正，隋散骑常侍，长平郡赞理。祖眘，皇朝洛南、南郑二县令。著族斯茂，衣冠未敢争雄；继世皆贤，英彦无出其右。故有常侍县君，递辉迭映。父守真，真，顾本作“忠”，误，今考《唐书》本传校正。太常博士，判驾部夏官员外，今上楚王府咨议参军，邠、宁二州刺史，赠晋、兖、沂三州刺史。文儒之宗伯，礼乐之本源，藉业虽曰承家，复始由乎种德。再典大郡，二为仙郎，举十大夫，是则是敩。且年不及寿，而位未称德，朝多其能，没而独赠。
公则晋州之第三子也。语而能文，有识便智。为儿则量过黄发，未仕而心在苍生。伯达试经，子琰应诏，古之人也，我不后之。伯达，顾本作“伯建”，子琰，顾本作“子淡”，俱误，今校正。八岁神童举，试《毛诗》、《尚书》、《论语》及第。解褐，补秘书省校书郎，历中宗安国相王府典签。“中”字疑误。东观载笔，班固名香；西园赋咏，刘桢气逸。转国子主簿，检校詹事府丞，学识宜在儒林，风度雅膺储寀。储，顾本作“诸”，误。今校正。河南府士曹参军考功员外郎，公府屈廊庙之才，曹无留事；仙郎明黜陟之法，野无遗贤。右司、兵部二郎中长安县令，其在含香，一台推妙；以之制锦，四海是仪。公之断狱也，必原情以定罪，不阿意以侮法。是以小失天旨，“旨”字，顾本作“二日”，误。今校正。出为此州刺史。公推善于国，不称无罪；思利于人，志其屈己。戮豪右以惩恶，一至无刑；旌孝弟以劝善，洪惟见德。然后务材训农，通商惠工，敬教劝学，授方任能，行之一年，郡乃大理。襁负而至，何忧乎荡析之人；析，顾本作“相’，误，今校正。路不拾遗，何畏乎穿窬之盗。既富之矣，汲黯奚取于开仓；使无讼乎，仲由何施其折狱。
居无何，诏封东岳，关东列郡，颇当驰道。至于牺牲玉帛，资粮屝屦，其或不供，为有司所劾。因而厚敛，非天子之意，丰省之度，多不得中，故二千石有不能受事于宰旅者矣。季孙请鲁视邾滕，涛涂恐师出周郑，抑为是也。公尽事君之心，且曰从人之欲。万斯箱之粟，兹乃如京；百执事之人，于我乎馆。四封之境，二为帝庭；一郡之赋，再粒天下。士卒林会，马牛谷量。士，顾本作“十”，马，顾本作“襄”，俱误。今校正。皆投足获安，端拱取给，无虞燥湿，不畏寇盗。草莽之中，用能便其体；羁绁之外，无所劳其力。天朝中贵，持权用事。厚为之礼，则生我羽毛；小不如意，则成是贝锦。公享有常牢，觌无私币。冒货贿者，我以为仇；淫刍荛者，吾所能御。至于急宣中旨，暴征庶物，或命嘉蔬，先春当荐，锡贡珍果，非土所生。举是一隅，其徒千计，皆曾不旋踵，若取诸怀，又不知其备预之所以然也。谓饩牢竭矣，而家有余粮；谓疲劳甚矣，而人有余力。岂非积年之储，用之有度，终身之逸，使之有时。不然，班贡艺事，轻重以列，我视子男之国，而倍公侯之征，今日之事，我为上也。
大驾还都，分遣中丞蒋钦绪、御史刘日政、宋殉等巡按，皆嘉公之能，奏课第一，公未受赏，朝而归藩。天灾流行，河水决溢。蝗虫避境，虽马棱之化能然；棱，顾本作“援”，误，今校正。洪水滔天，固帝尧之时且尔。高岸崒以云断，平郊豁其地裂。喷薄雷吼，冲融天回。百姓巢居，主客有其家室；五稼波殄，沼毛荒于畎亩。公急人之虞，分帝之忧。御衣假寐，对案辍食，不候驾而星迈，不入门而雨行。议堤防也，至则平板榦，具糇粮，揆形略趾，量功命日，而赤岸成谷，白涛亙山，虽有吕梁之人，尽下淇园之竹，无能为也。乃有坏防之余，冲波且尽，仅在而危同累卵，将坠而间不容发。公暴露其上，为人请命，风伯屏气以迁迹，阳侯整波而退舍，又王尊至诚，未足加也。然后下密楗，搴长茭，土篑云积，金锤电散，公亲巡而抚之，慰而勉之。千夫毕饭，始就饮食；一人未息，不归蘧庐。惰者发愤以跞勤，懦者自强以齐壮。成之不日，金堤峨峨，下截重泉，上可方轨，北河回其竹箭，东郡郁为桑田。
先是朝廷除公宣州刺史，公惜九仞之垂成，恐众心之或怠，怀丝纶之诏，密金玉之音，率负薪而益勤，亲执扑而弥励。既成，乃发书示之，皆舍畚攀辕，废歌成泣，泪而济袂，泽阴鲁郊，哀哀号呼，不崇朝而达四境。噫！公之视人也如子，人之去公也如父，宜其升闻于天，司我五教。公之富人也以简，简则不扰，而人得肆其业，非富欤？公之爱吏也以严，严则畏威，而吏不陷于罪，非爱欤？是其大旨也。至若沛郡谓为神明，淮阳谢其清净，尊经于学校，鲁风载儒；加信于儿童，齐人不诈。明闲视听，其察奸也无全；晓习文法，于决事乎何有。六义之制，文在于斯；五车之事，学半于我。其为身计，保乎忠贞；将为孙谋，贻以清白。贻，顾本作“赐”，误，今校正。熊轼之贵，子弟夷于平人；龙门则高，宾客不遗下士。非礼不动，出言有章。语曰：“恺悌君子，人之父母。”其是之谓乎？维也不才，尝备官属，公之行事，岂不然乎？维实知之，维能言之。况夫妇男女，思我遗爱者，吟咏成风；耆艾人吏，愿颂清德者，道路如市。则王襄所讲，奚斯之颂，美政盛德，缀词之士，固未尝阙如也。维敢拒之哉！颂曰：
童子何知兮，公迈成人。大不必佳兮，公德日新。天生德于公兮，遗此下民。天子命我兮，守兹东郡。人调公以谪去兮，不能致训。公曾不私己兮，政声益振。惟岁十月兮，帝封岱宗。千乘万骑兮，行幸山东。小郡之赋兮，再粒万邦。丰不盈俭不陋兮，公之举也得中。河为不道兮，离常流以痡毒。不用一牲兮，不沉一玉，身当中流兮，冯夷感而避贤。敕阳侯兮，使却走夫洪涟。板筑既具兮，薪又属。庶人欣以就役兮，高岸崛起于深谷。人降丘宅土兮，桑田郁以载绿。行无五马兮，食不载味，惠恤鳏寡兮，威詟鲒吏，公之德兮，曾无与二。人思遗爱兮泪淫淫，岁久不衰兮至今。性与天道吾不得闻兮，志其小者近者兮，已是过人之德音。
京兆尹张公德政碑
云从龙，风从虎，气应也。圣人作，贤人辅，德同也。君臣同德，天地通气，以康九有，以遂万类。惟皇御极二十载，光格四表，至于海隅日出，越小大邦，蛮貊师长，罔不钦于成宪，以承天休。然天子犹日省三揖列辟，揖，《唐文粹》作“接”。日听万方舆颂，惧人有未化，贤有未登，故扬仄陋兼乎十等，故，顾本作“明”，今改从《唐文粹》本。选宗室及乎九族。任事以观材，积时以观行，乃得我贤京兆焉。
夫京兆号为难理，清净病于不给，刀笔拘于守文，或以软弱废，或以贼杀劾。把宿负浅为丈夫，用钩距盖非长者。我则异于是，大道难名，大理无法。闭关于任数，巧算不能知；坚壁于画一，善政不能下。摧宿豪如薙草无愠色，视大权如历块无傲容。百司之务，总以奇而得正；《唐文粹》作“百司之吏，总一德以咸服”。五方之人，杂异教而同理。受命之始，先声已振，黠吏恶少，闻风改行。改，《唐文粹》作“族”。及乎鸣驺诣府，登堂坐定，县尹掾史，以次上谒。守正之人其气高，含章之人其词大，见容色而闻号令，小人戚而君子泰。戚，《唐文粹》作“感”。日者栎阳男子，闾里为豪，借客报仇，聚人为盗。或白日手刃，或黄尘袖锤。政宽则以身先诸偷，操急则以事中长吏。贰过不已，万计自脱，公命吏缚之，立死铃下。铃，顾本作“领”，今改从《唐文粹》本。于是人入暗室，若遇大宾焉。
前年不登，人悴太甚，野无遗秉，秉，《唐文粹》作“糠”。路有委骨。天子不忍征于不粒，赋于无衣，六军从卫，以临东诸侯，息关中也。帝曰咨，天之降威，之，《唐文粹》作“其”。人罔畏罪，台恐寇盗乃邑，矧曰荡析离居，惟尔克济，抚兹方夏。方夏，《唐文粹》作“西土”。公拜稽首，思塞休命，布慈惠之政，不以利淫；振雷霆之威，其或宥过。饔人减双鸡之膳，圉人省五马之秣。陶不献服，圬不螟馆，自身已往，振廪同食。虽人烟不动，道瑾相望，不思滥以苟生，咸守教以就死，是不可能也。先是，王公或专南山之利，司农涸昆明之池，收赤岸泽，将为田以便官，至是悉奏罢之。舟鲛衡麓之守废，鲛，《唐文粹，作“渔”，误。蒲荷薪蒸之产入。自郊徂邑，室有鱼飧；斩阴伐阳，市多山木。人得以赡。
惟泾有防，比岁多决，近县疲于力役，他山匮于度材。公命刮朽壤，填巨石，办大木，去编管。其始告劳，乃终有庆。匠石日减功万，藏史日省钱亿。农始竟耒，竟，《唐文粹》作“学”。女始安织。于是台背黄发之老，《唐文粹》作“鲐背黄发之耆”。曰：“我有田畴，钟秉其亩；我有子弟，颜闵其行。乡党以睦，惸失其独。道路有礼，汰无与争。顾元纬本作“乡党以睦，惸子失其独；道路有礼，祀汰无与争。”今改从《唐文粹》本。酒先养老，贿不问吏。既无吠犬，犬，《唐文粹》作“狗”。亦无奸人。临年余资，幸蒙惠化。”幸，《唐文粹》作“窃”。其曷以臻兹，君子曰：“此天子至公，内举不避亲，锡汝明君，君，《唐文粹》作“尹”。张公之力也。”夫公于国为外戚，于帝为外弟。重组累印，珥香貂者七叶；奉车驸马，，乘朱轮者十人。胜衣则绮襦纨挎，通籍则玉墀青琐，动则两骖如舞，坐则五鼎成列。文轩楚制，素女赵舞，而公俨兮其若客，淡兮其无味。客，旧本皆作“容”，今校正。心在四教，语称七德，目视六籍，口诵九歌。怀君子令德之忠，保诗人锡类之孝。悌有过于共被，慈有逾于含食。恶衣以居，公服不敢降也；屈体下士，王纲不敢替也。协二姓之好，以正人伦，旁无嬖御：分一人之忧，以审官政，下多英杰。若夫皇帝敬问之诏，御札自书；天王命赐之衣，上宫所制。劳勤则中使接武，计议则走马来朝，岂惟众臣重其经术，为吏杂以儒雅而已。
且公之升闻于天，《唐文粹》于“之”字下多一“德”字。非一朝一夕之渐也，亦所以称职于累官，著声于所在。其丞秘书也，阙文遗简，多在大家，深为子孙之藏，密有缄滕之固。公不惮权贵，或抵或诱，尽归天阁。尽，一本作“画”，非。官书备焉。其牧郢也，“郢”字下，《唐文粹》多一“人”字。人有不若德，戮之不为暴；人有不保居，抚之不为谄。存者考其事，壮其食以畜之；行者缉其宫，艺其树以待之。此邦之人既优，他邦之人又重焉。重，《唐文粹》作“至”。未盈一岁，遂增万户。其守汾也，仍岁大旱。郡祠介推，虽屡舞僊僊，僊僊，旧作“仙仙”非。而灵应未若。公命束蕴取火，伐树置薪，酿酒而祝曰：“有功于人，祀为明神；无德而禄，祸亦覆餗。自绛以来，人实祀子，纯牺大壁不敢爱，必以荐也；童儿季女不敢黩，必以敬也。神既靡答，人将安仰？若亭午而雨，则树其鹭羽，执此骍毛；不然者，火燎将至，焮天铄地。灵衣且为煨烬，丰屋将为茂草，尔其图之。”言未毕而云兴，拜未起而雨降，周于阉境，不入他郡，虽封疆咫尺，而彼竭我盈。嘻！若记能事，载盛德，渭川之竹不足简，终南之木不足轴。夫训人至于礼义曰德，安人免于阽危曰功。德者上赏于上，下颂于下，长老孜孜，愿刊于石。以予学于旧史，来即我谋。且维与人编户，与人为伍，与人出入，与人言语，知风俗之淳弊，识政化之源本，属词愧文，书事盖实。词曰：
五代相韩，七叶侍汉，
及我圣朝，亦生邦翰。
大道无形，贞蛊以干。
含章不耀，在割能断。
情伪万端，吾道一贯。
帝选贤尹，无以易张，
金印紫绶，京兆之良。良，《唐文粹》作“章”。
佩我鸣玉，冠我两梁。
天子休命，拜手以将。
宽而爱人，立灭暴强。
明明天子，哀此南亩，
将息西人，遂觐东后。
我教我训，我镇我守，
茫茫三秦，则罔餬口。
守死以义，徇生不苟。
王曰外弟，视人不佻，
何以宠之，手书以诏。
何以问之，赐衣而朝。
俾人华胥，致君帝尧。
刻石作颂，永世弥昭。
卷之二十二碑一首
魏郡太守河北采访处置使上党苗公德政碑
一本“北”字下多一“道”字
五方殊俗，魏风婉而其人舒；九土异宜，冀田壤而其赋错。前政有宽猛之异，时令有班艺之差。夫非酌旧典于可行，启新图于必当，多方而不失正，一贯而或从权。曲成便人，大抵厚俗，选众而举，非公而谁？公先自吏部侍郎，出为安康郡太守。某载月日，诏以公为魏郡太守、河北道采访处置使。公讳某，字某，郡县人也。其出处本末，奕世冠冕，国史、家牒详焉。凡邦伯到官，诏使按部，或闭阁思政，或下车作威，或劾吏为明，或移书示禁，公异于是，可略而言。
公素号贤明，积有治行。宿讼不决之务，余地割分；疑狱自诬之枉，容光立照。故陋其思政也。安全长吏，不逐老丞；成就诸生，先教小吏。吏，顾本作“史”，今考《汉书》校正。导德齐礼，有耻且格。故鄙其作威也。谢亭长之问，劳野次之贤，吏悉谓为神明，人不隐其毫发。故无事劾吏也。列郡共职，清节销其过求；诸曹报簿，直笔破其污诋。故不待移书也。山东古之七雄，河北有其四国，地方数千里，人盖亿万计。献子三叹之馈，滋无旧德；平原十日之饮，顾有遗风。朱亥袖椎，豪雄扼腕；曹王拂局，轻薄为心。奢泰拟都护之堂，迟缓学邯郸之步。公抑末技而敦本，斥浮食以归业。督课八政，择良吏以遣行；讲求六籍，置学官于便坐。于是横经左塾，力穑先畴；尽业农桑，大兴庠序。家知礼义，更式段子之庐；户有京坻，增修史起之庙。丛台歌舞成市，邺郡帝王旧都，弦服靓妆，挟筑跕屣，淇上留客，河间数钱，公课其组经之庸，开其婚嫁之节。冶容绝四方之袖，织室致五匹之工。刑于上官，训及处子。郑声卫乐，共弃师襄；赵带燕裾，思齐漆室。渔阳骑客，奏报本朝；缇海楼船，连漕绝域。郊迎馆给，不敢淫其刍荛；水路陆衢，尽若安于枕席。某载月日，诏赐紫袍玉带、金鱼袋衣若干副。方伯十连，赖其澄清之辔；天子七命，赐以安吉之衣。缇浊屏车，玺书增秩，未是过也。胜残之化既成，观俗之风允穆。
优游无事，学宦思归，况乎父母之邦，近在婴儿之国。表请拜扫，有诏许焉。预约守宰，幸无侦候。至郡则投刺上谒，至邑则舍车而徒。展礼先茔，椎心泣血，回趋长老，稽颡绪言。宗人族姻，姑党侄行，觌以重币，筐篚遍于里闾，享有加牢，牛酒溢于衢陌。朱轩驷马，耀于衡门，紫绶双龟，出入编户。苏公佩印，始归乡里尽欢；疏傅散金，不与子孙为计。迨乎将去，仍以余资。一里置社，备养生送死之具；一乡置校，开说礼敦诗之本。相如衣锦，且飞大汉檄书；买臣怀绂，不德长安厩吏。故使巴蜀太守，负弩前驱；会稽守丞，引章下拜。此盖恨不礼于他日，思释憾于故乡。是轻桑梓之人，适骋斗筲之志；岂若公自心而至，率礼无违，来悦去思，推才降体。平阳传舍，不许望尘；山阴吏卒，讵闻治道。富贵还乡，荣之至也；扬名显亲，孝之终也。凡百君子，无一至焉。
公当九伯之官，兼八使之任，深总大体，不求于无虞，□□于草窃。政成德举，风动神行。顷有勋臣，旁典属郡。曩者风云际会，攀附腾骧，贪天之功，以为己力。谓国不忘，尚嘉乃勋，宋父宣骄，条侯倨贵。当关常从，横恣不法，帷帐狗马，僭侈逾制。公劾之则重伤国恩，置之则大废邦典。于是喻以祸福，告之话言，昔有不爱赵城，将蹈沧海，既尊汉室，愿遂赤松，功成不居，道家所韪。至于析珪分组，跨壤连州，怀四术而自疑，见九重而失望。或冤家上变，司败受辞，朝享膏粱，宁知狱吏；暮成菹醢，遍赐诸侯。难恃白马之盟，徒思黄犬之乐。雕墙峻宇，万乘犹惮十諐；紫衣狐裘、一朝而数三罪。虽嫌绛灌等列，不逾梁楚为墟。于是翕肩振惊，折节受教，杜门谢绝宾客，终身不紊纪纲。以宽服人，实在有德。
厥有挟左道；飞讹言，南国青珠之符，东海赤刀之术。分风送客，割水饮人，伪辩而纳之于邪，善诱而济之以恶。户外多保汝之屦，恐为乱阶；阶，旧作“堦”，非。门前无长者之车，知其惑众。公奉诛首恶，悉宥面从，丕蔽要囚，惟良折狱。良，顾本作“长”，误。议事以制，不征于书。副至仁之纳隍，用轻典于平国，刑期不滥，人乃大安。奏课计功，天下小察。责吏以实，则举其不矜；欲人自新，则贳其宿负。官以德举，政以礼成。至于赏善劝能，正源端本，齐风变鲁，盖以悉礼名儒；晋盗奔秦，岂俟多诛恶少。纳贡献赋，则惟恐居后；畴庸命赏，则义不敢先。布以圣恩，奉宣明主之诏；问其理状，对用议曹之言。邦家之光，其斯谓矣。
年若干，秀才擢第，应制举，第若干等，授某官，历某官。若夫明眸白哲，玉润珠耀，美秀备于仪形，风流发于言笑。行之方也，留如守司；智之圆也，速若发括。量包群有，思入无间，坏壁古文，曲台遗礼。淮王九师之《易》，汉氏三家之《诗》，传癖书淫，鹰扬学府。比文园入室之武，同丞相登科之策。奏甚平谳，诗穷绮靡，砚燔纸贵，虎视词林。尝《奉和圣制雨中春望》诗云：“雨后山川光正发，云端花柳意无穷。”又《奉和行幸》诗云：“接仗风云动，迎军鸟兽舞。”时人以为鲍参军、谢吏部为更生云。云，顾本作“曰”，误，今校正。
某年月日，诏除公河东太守兼采访使，官吏百姓等或守阙乞留，或遮道更借，泪增时雨，思结仁风。亲爱之深，讳名而号为父；歌咏不足，取姓以命其儿。公既去官，多历年所，人思愈甚，共立生祠。异邑居而瓦合，无契约而麏至。恐不预于聚财，惧不任乎输力。棠树勿剪，何如审像图形；桐乡置祠，岂比耳闻身及。以此观德，何德之深，仍建丰碑，立于词宇。匍匐千里，前后百辈，求缀词之客，为颂德之文。维也窃比老农，不知旧吏。众心所至，难抑与于舆人；予病未能，不获已于求我。乃为颂曰：
禹别九州，汉分八使。
实惟方伯，且曰连帅。
建节乘轺，观风察吏。
山东河北，全赵大魏。
授方任能，惟名与器。
盖非其才，孰享斯位？
天子命我，导扬皇风。
敬教劝学，通商惠工。
法去太甚，政贵得中。
守丞老病，小吏童蒙。
督邮不逐，博士成功。
遂安贤者，大启儒宫。
四国之余，一都之会，
平原旧俗，信陵遗态。
博塞以游，椎埋为害。
丛台淇水，燕裾赵带，
淳化旁属，贞风俶载。
劈纩卷绡，横经秉未。秉，旧作“乘”，非。
清节峻邈，硕量弘深。
投书置水，酹酒捐金。
树德滋蔓，持刑不淫，
讹言免坐，倨贵怀音。
绣衣罢斧，墨绶停琴，
既此时雨，当闻作霖。
申哀松柏，展敬桑梓。
伏谒公门，徒行故里。
椎心马鬣，启颡鲵齿。
身纡紫绶，礼及童稚。
帝赐黄金，尽于筐篚。
社养宗人，学招邑子，
能事具举，令问允穆。
玺书改印，缇油转毂，
壁挂胡床，舍留官犊，
人吏老幼，涕泗号哭，
颂德丰碑，图形华屋。
阅实数美，移晷更仆。
卷之二十三碑二首
故右豹韬卫长史赐丹州刺史任君神道碑
右，一本作“左”。
君讳某，字某。其先奚仲之后，于周为上卿。周，疑是“殷”或“商”字之讹。世有功，列于诸侯；氏则任，郁为著族。后有官于京兆者，子孙因家焉，今为万年县人也。远祖某，汉河东太守。曾祖某，周清河太守。先复旧职，先，疑是“克”字之讹。异世而同符。祖某，隋梁州南郑县令。父某，皇石州离石县令。不坠象贤，一门而二凫舄。皆为政以德，遗爱在人，能高其门，必有兴者，虽不当代，果生达人。
君离石府君之第某子也，膺一贤之期，钟累叶之善。忠孝自得，禀乎天姿；诗礼辅成，润以庭训。文含四始，雕虫之技附庸；武有七德，啼猿之术居外。明经者皓首，弱岁成儒；达法者腐唇，端居晓吏。以乡贡明经擢第，解褐益州新都尉。居无何，丁母忧。庐以长号，泪少于血；杖而后起，骨余于形。弹琴不成，从先王之礼；捧筐便恸，有终身之哀。服阕，授左金吾卫兵曹参军，转左卫录事参军，又迁右豹韬卫长史。王乐为用，率武夫以扞城；人爱其才，称君子之为卫。方将冠章甫之冠，衣缝掖之衣，奏议云台，论政赤墀。一见天子，必为之前席；三说大臣，必为之解印。若端委以相六合，尽宅心于帝庭；授钺以董八蛮，可传首于魏阙。然后挂冠东郡，拂衣五湖，郡，当是“都”字之讹。高蹈烟虹，笑谢珪组。
天命不祜，沮我良策。春秋若干，以某年月日寝疾卒于永兴里第，某年月日，葬于京兆神禾原，礼也。禾，旧本作“和”，非。嗣子曰某，善继先志，克成厥家。多艺多才，实英实选。匪□实宝，十城之价；不以力闻，万夫之敌。命同御座，汉帝以恩待故人；超将中军，先轸以才登元帅。以某年月日从驾谒五陵，天子若曰：“自古明王，王，旧本作“三”，非。因心以待人，由己以施物，故休戚共，忧乐同也。其赠羽林将军任某父使持节丹州诸军事丹州刺史。”敬其事则命以始，宠其身以及其亲。明主所以尽心，忠臣所以尽力。故羊舌职悦是赏也。陈力异代，官成圣朝；修文下泉，名在天爵。前贤阴德，虽遗庆于后昆；嗣子扬名，乃大显于先父。养则致乐，没而有称。昔也为士，享惟将军之食；今则典邦，葬亦诸侯之礼。皇帝命之，太史书之。报昊天之恩，曾举世未有。岂与夫手树行槚，躬庐长松，负土成坟，佣身以葬，匹夫之孝，同年而语哉！
君少有大略，长而能贤。安于仁，乐于善，厚生以俭，守智以愚。视事所及，笔砚盈庭，其力文也。容膝之外，图书满屋，其嗜学也。八体之能，右军曾未知翰；五弦之妙，中散何擅于琴。以礼庇身，以清守官，惟邦之彦，惟国之翰。夫人河东裴氏，始以某为光禄也，封河东郡君，及是又赠河东郡太君。子之忠由母之教，母以子贵，不亦宜乎！司文者执简以往，刊石旌德，其词曰：
薛侯之裔兮，代济其美，不陨其名。是生硕德兮，为世作程。忠不祐孝不福兮，早谢休名。身为士兮子为卿，大将羽林兮统天兵。大，顾本作“文”，误，今校正。天子宠兮为崇荣，赠我武符兮赐我专城。青松寂寂兮昼无人声，狗不吠兮鸡不鸣。苍茫千古兮孰云旌？赖孝子兮扬音英。
大唐故临汝郡太守赠秘书监京兆韦公神道碑铭
坑七族而不顾，赴五鼎而如归，徇千载之名，轻一朝之命，烈士之勇也。隐身流涕，狱急不见，南冠而絷，逊词以免，北风忽起，刎颈送君，智士之勇也。种族其家，则废先君之嗣；戮辱及室，则累天子之姻。非苟免以全其生，思得当有以报汉。弃身为饵，俯首入橐，伪就以乱其谋，佯愚以折其僭。谢安伺桓温之亟，蔡邕制董卓之邪，然后吞药自裁，呕血而死；仁者之勇，夫子为之。
公讳某，字某，京兆杜陵人也。昔豕韦氏主盟于商，后扶阳侯重世相汉。高祖某官，父某某官，并勋德茂著，史牒详焉。牒，颀本作“谍”，误，今校正。公即文贞公之仲子也。初以宰相子，弁髦署吏，抱拜授封，加朝散大夫，封平乐郡公。累拜某官，丁文贞公忧，又丁某国夫人忧，无容顾礼，殆不胜丧，终身之痛，历稔犹毁。幼无童心，长积纯气，抱其天素，立于人纪。先圣微言，宿儒未辨，贯穿精义，总括旁说。文言蔚于兴表，笔态奼于力外。《子虚》《上林》，敢云雄似；《黄庭》《团扇》，方议雁行。鹤氅乏姿，羊车夺映。乏，顾本误作“之”，今校正。会选公婿，诏婚王室，天家幌耀，独任素风。时论腾踊，宜在右职，乃拜中书舍人。动翔凤之咏，启迪古诗；下流水之书，敦崇雅诰。转太常少卿，六宗九奏，悉具其仪；天神地祇，可得而礼。俄入觐，累贬巴陵太守，入觐，疑是“以亲”二字之讹。稍迁寿春太守，又迁临汝太守。其理务教训，其政尚宽简，谓其叙在六官，又践三事。畴咨帝载，必歌九功之德；式和人则，必复三代之英。天子避其用亲，奸臣恶其异己。冯衍竟废，扬雄不迁，抑古人而有之，何夫子之命也？
逆贼安禄山，吠尧之犬，驱彼六骡；凭武之狐，犹威百兽。借天子之宠，称天子之官，征天子之兵，逆天子之命。始反幽蓟，稍逼温洛，云诛君侧，尚惑人心，列郡无备，百司安堵。变折冲为贼矣，兼法令而盗之。将逃者已落彀中，谢病者先之死地，密布罗网，遥施陷阱，举足便跌，奋飞即挂。智不能自谋，勇无所致力。贼使其骑，劫之以兵，署之以职，以孥为质，遣吏挟行。公溃其腹心，候其间隙，义覆元恶，以雪大耻。呜呼！上京既骇，法驾大迁，天地不仁，谷洛方斗。凿齿入国，磨牙食人。君子为投槛之猿，小臣若丧家之狗。伪疾将遁，以猜见囚。勺饮不入者一旬，秽溺不离者十月，白刃临者四至，赤棒守者五人。刀环筑口，戟枝叉颈，缚送贼庭。实赖天幸，上帝不降罪疾，逆贼恫瘝在身，无暇戮人，自忧为厉。公哀予微节，私予以诚，推食饭我，致馆休我，毕今日欢，泣数行下。示予佩玦，斫手长吁，座客更衣，附耳而语。指其心曰：“积愤攻中，流痛成疾，恨不见戮专车之骨，枭枕鼓之头，焚骸四衢，然脐三日。见子而死，知于此心。”之明日而卒，某年月日，绝于洛阳某之私第，以某月日返葬于某原，礼也。皇帝中兴，悲怜其意，下诏褒美，赠秘书监，天下之人，谓之赏不失德矣。公敦穆孝友，明允笃诚，高居化源，濡迹物轨。元昆曰陟，伯与仲居，爱之欲无方，视之若不足。薄其私而厚其室，抑谦己而让其名。故有灵芝耸盖，嘉木连理，时人以为孝悌之祥，而公昆季谦而不以闻也。维稚弱之契，晚年弥笃，吾实知之能言者，乃为铭曰。铭亡。
卷之二十四碑铭一首
大唐大安国寺故大德净觉禅师碑铭并序
光宅真空，心王之四履；建功无旱，法将之万胜。故大块群籁，无弦出法化之声；恒沙众形，□□为宝严之色。至如六师兆乱，四谛徂征，如，顾本作“和”。徂，顾本作“祖”。俱误，今校正。开甘露狭小之门，露，顾本作“灵”，误，今校正。出臭烟朽故之宅。踞宝床而摇白拂，徐诱草庵；沃金瓶而系素缯，遂登莲座。足使天口雄辩，刮语烧书；河目大儒，掊仁击义。斯为究竟，孰不归依。
禅师法名净觉，俗姓韦氏，孝和皇帝庶人之弟也。中宗之时，后宫用事，女谒寖盛，主柄潜移。戚里之亲，同分珪组；属籍之外，亦绾银黄。况乎天伦，将议封拜，促尚方令铸印，命尚书使备策，诘朝而五土开国，信宿而驷马朝天。禅师叹曰：“昔我大师尚以菩提释位，今我小子欲以恩泽为侯，仁远乎哉，行之即是。”裂裳裹足以宵遁，乞食餬口以兼行。入太行山，削发受具，寻某禅师故兰若居焉。猛虎舐足，毒蛇熏体，山神献果，天女散花，淡尔宴安，曾无喜惧。先有涸泉枯柏，至是布叶跳波。东魏神泉，应闻香而忽涌；北天众果，候飞锡而还生。禅枝必复之征，法水再兴之象。闻东京有颐大师，乃脱履户前，抠衣座下。天资义性，半字敌于多闻；宿植圣胎，一瞬超于累劫。九次第定，乘风云而不留；三解脱门，揭日月而常照。雪山童子，不顾芭蕉之身；云地比丘，欲成甘蔗之种。大师委运，遂广化缘。海澄而龙额珠明，雷震而象牙花发。外家公主，长跽献衣；荐绅先生，却行拥篲。乞言于无说，请益于又损。天池杯水，遍含秋月之辉；草叶树根，皆沾宿雨之润。不窥世典，门人与宣父中分；不受人爵，廪食与封君相比。至于律仪细行，周密护持，周密，顾本作“由米”，误，今从孔室六帖校正。经典深宗，毫厘剖析。穷其二翼，即入佛乘；趣得一毛，亦成僧宝。
于是同凡现疾，处顺将终，忽谓众人，有疑皆问，我于是夜，当入无余。开口万言，音和水鸟，鸟，顾本作“马”，误，今校正。踊身七树，光映天人。如暂出行，泯然趺坐，以某载月日归大寂灭，某月日迁神于少陵原赤谷兰若。香油细氎，用以茶毘；合壁连珠，为之葬具。城门至于谷口，幡盖相连；法侣之与都人，缟素相半。叩膺拔发，洒水坌尘。升堂入室之徒，数逾七十；破山澍海之哭，声振三千。则有僧某乙、尼某乙、故惠庄某氏某郡主、贤者某乙等，各在众中，共为上首。或行如白雪，或名亚红莲，或为胜蔓夫人，或称昆邪居士。士，旧本作“七”，非。二空法外，何处进求；七觉分中，谁当决释？犹衣舍利，冀获菩提，身塔不出虎溪，泪碑有同羊岘。泪，旧作“诶”，非。表心成相，相非离于真如；叙德以言，言岂著于文字。乃为铭曰：
小三千界，后五百年，空乘玉牒，莫睹金仙。无量义处，如来之禅。皆同目论，谁契心传？目论，顾本作“日论”，误，今校正。○其一。弟在人间，姊归凤阙，去日留训，别时剪发。累赐金钱，将加印绂，忽尔宵遁，终然两绝。其二。救头学道，裹足寻师，一花宝树，八水香池，戒生忍草，定长禅枝，不疑少义，更似婴儿。其三。既立胜幡，并摧邪网，利眼金翅，圆身宝掌。巧撮死龙，能调老象，魔种败坏，圣胎长养。其四。四生灭度，五阴虚空，无说无意，非异非同。此身何处？彼岸成功，当观水月，莫怨松风。其五。
卷之二十五碑铭二首
能禅师碑并序
《唐文粹》作《六祖能禅师碑铭》。
无有可舍，是达有源；无空可住，是知空本。离寂非动，乘化用常，在百法而无得，周万物而不殆。鼓松海师，不知菩提之行；散花天女，能变声闻之身。则知法本不生，因心起见，见无可取，法则常如。无，顾本作“而”，误，今校从《唐文粹》本。世之至人，有证于此，得无漏不尽漏，度有为非无为者，其惟我曹溪禅师乎。
禅师，顾本少此二字，今从《唐文粹》本增入。俗姓卢氏，某郡某县人也。名是虚假，不生族姓之家；法无中边，不居华夏之地。善习表于儿戏，利根发于童心。不私其身，臭味于耕桑之侣；苟适其道，膻行于蛮貊之乡。顾本“侣”作“似”，“适”作“行”，“膻”作“能”，俱误，今校从《唐文粹》本。年若干，事黄梅忍大师。愿竭其力，即安于井臼；素刳其心，获悟于梯稗。每大师登座，学众盈庭，中有三乘之根，共听一音之法。禅师默然受教，曾不起予，退省其私，迥超无我。其有犹怀渴鹿之想，尚求飞鸟之迹。香饭未消，弊衣仍覆。皆曰升堂入室，测海窥天。窥，旧本作“扇”，非。谓得黄帝之珠，堪受法王之印。大师心知独得，谦而不鸣。天何言哉，圣与仁岂敢；天，旧作“回”，非。子曰赐也，吾与汝弗如。弗，《唐文粹》作“不”。临终，遂密授以祖师袈裟，而谓之曰：《唐文粹》无“而”字。“物忌独贤，人恶出己，吾且死矣，汝其行乎！”吾，《唐文粹》作“予”。禅师遂怀宝迷邦，销声异域。众生为净土，杂居止于编人；世事是度门，混农商于劳侣。
如此积十六载，南海有印宗法师，讲《涅槃经》，禅师听于座下。因问大义，质以真乘，既不能酬，翻从请益。乃叹曰：“化身菩萨，在此色身；肉眼凡夫，愿开慧眼。”遂领徒属，尽诣禅居。徒，顾本作“其”，今校从《唐文粹》本。奉为挂衣，亲自削发。于是大兴法雨，普洒客尘，乃教人以忍，曰：忍者无生，方得无我。始成于初发心，以为教首。顾本于“教”字下多“人以”二字，今从《唐文粹》本删去。至于定无所入，慧无所依，大身过于十方，本觉超于三世。根尘不灭，非色灭空；行愿无成，即凡成圣。举足下足，长在道场；是心是情，同归性海。商人告倦，自息化城；穷子无疑，直开宝藏。其有不植德本，难入顿门，妄系空花之狂，曾非慧日之咎。顾本以“顿门”作“禁门”，“妄系”作“未系”，“慧日”作“思日”，俱非是，今从《唐文粹》本校正。常叹曰：“七宝布施，等恒河沙；亿劫修行，尽大地墨。不如无为之运，无碍之慈，弘济四生，大庇三有。”既而道德遍覆，名声普闻。泉馆卉服之人，去圣历劫；涂身穿耳之国，航海穷年，涂，旧作“途”，非。皆愿拭目于龙象之姿，忘身于鲸鲵之口。骈立于户外，趺坐于床前。林是旃檀，更无杂树；花惟薝蔔，不嗅余香。皆以实归，多离妄执。九重延想，万里驰诚，思布发以奉迎，愿叉手而作礼。则天太后，孝和皇帝，并敕书劝谕，征赴京城。禅师子牟之心，敢忘风阙；远公之足，不过虎溪。固以此辞，竟不奉诏。遂送百衲袈裟，及钱帛等供养。天王厚礼，献玉衣于幻人；女后宿因，施金钱于化佛。尚德贵物，异代同符。
至某载月日中，忽谓门人曰：“吾将行矣。”俄而异香满室，白虹属地。饭食讫而敷坐，沐浴毕而更衣。弹指不留，水流灯焰；金身永谢，薪尽火灭。山崩川竭，鸟哭猿啼。诸人唱言，人无眼目；列郡恸哭，世且空虚。某月日迁神于曹溪，安座于某所。择吉祥之地，不待青乌；变功德之林，皆成白鹤。呜呼大师，至性淳一，天资贞素，百福成相，众妙会心。经行宴息，皆在正受；谈笑语言，曾无戏论。故能五天重迹，百越稽首。修蛇雄虺，毒螫之气销；跳殳弯弓，猜悍之风变。畋渔悉罢，蛊酞知非。多绝膻腥，效桑门之食；悉弃罟网，袭稻田之衣，永惟浮图之法，实助皇王之化。弟子曰神会，遇师于晚景，闻道于中年。中，顾本作“长”，今校从《唐文粹》本。广量出于凡心，利智逾于宿学。虽末后供，乐最上乘。先师所明，有类献珠之愿；愿，《唐文粹》作“顾”。世人未识，犹多抱玉之悲。谓余知道，以颂见托。偈曰：
五蕴本空，六尘非有。
众生倒计，不知正受。
莲花承足，杨枝生肘，
苟离身心，孰为休咎？其一。
至人达观，与物齐功，
无心舍有，何处依空。
不着三界，徒劳八风，
以兹利智，遂与宗通。其二。
愍彼偏方，不闻正法，
俯同恶类，将兴善业。
教忍断嗔，修慈舍猎，
世界一花，祖宗六叶。其三。
大开宝藏，明示衣珠，
本源常在，妄辙遂殊。
过动不动，离俱不俱，
吾道如是，道岂在吾。其四。
道遍四生，常依六趣，
有漏圣智，无义章句。
六十二种，一百八喻，
悉无所得，应如是往。其五。
大荐福寺大德道光禅师塔铭
禅师讳道光，本姓李，绵州巴西人。其先有特有流，若实有蜀，盖子孙为民。大父怀节，隐峨嵋山，行无辙迹。其季父荣，为道士，有文知名。禅师幼孤，在诸儿，其神独不偶。家颇苦乏绝，去诣乡校，见周孔书，曰世教耳，誓苦行求佛道。入山林，割肉施鸟兽。炼指烧臂，入般舟道场百日，昼夜经行，遇五台宝鉴禅师，曰：“吾周行天下，未有如尔可教。”遂密授顿教，得解脱知见。舍空不域，既动无朕，不观摄见，顺有离觉。毛端族举佛刹，掌上断置世界。不睹非咎，应度方知。得其门者寡，故道俗之烦而息化城，指尽谓穷性海而已，上有阙文。焉足知恒沙德用，法界真有哉！春秋五十二夏，以大唐开元二十七年五月二十三日，入般涅槃于荐福僧坊。门人明空等建塔于长安城南毕原，人天会葬，涕泗如雨，禅师之不可得法如此。其世行遗教，如一切贤圣。维十年座下，俯伏受教，欲以毫末，度量虚空，无有是处，志其舍利所在而已。铬曰：
呜呼人天尊，全身舍利在毕原。
卷之二十六志铭四首
故任城县尉裴府君墓志铭
天宝二年，正月十二日，唐故鲁郡任城县尉河东裴府君，卒于西京新昌坊私第，享年三十九。呜呼哀哉！君讳回，字玉温，河东闻喜人也，曾祖宏泰，皇雍州录事参军，赠上党长史。泰，顾本作“春”，误。今考《唐书?宰相世系表》改正。祖思义，皇侍御史吏部员外、左司郎中、户部、吏部侍郎、河东郡太守、晋城县开国子。父敡珍，皇薛王府骑曹参军。自晋已降，世为冠族，令德不替，以至于君。夫其事亲孝，兄弟顺，与朋友信。其从政公平，而寿不中年，官才一命。慈母在堂，诸弟未仕，儿未有识，女且婴孩。妻夭于前，身没于后，天可问邪？其若老亲何！其若季仲诸孤何！生人之悲，莫甚于是。家贫，祭以枣脯，殓以时服，以某月日祔葬于风栖原先府君之茔。牺，顾本作“楼”，误，今校正。呜呼！有河东裴子之墓志之，盖古有之，继后之知者，亦何有哉。铭曰：
一死万纪，终天不复。
为之奈何，哀哀恸哭！
覆载至广，庶类繁育。
万物方春，而就于木。
茫昧何之，山川陵谷。
工部杨尚书夫人赠太原郡夫人京兆王氏墓志铭
夫人讳某，京兆霸城人也。晋出三家，公予尊于魏国；秦亡六国，时人谓之王家，河南则分虎临人，华阴则老罴当道。高祖德真，皇左仆射。祖九思，京兆府三原县令。父潜，河南府告成县令。告成，顾本作“郜城’，误，今校正作“告成”。《唐书?宰相世系表，作“吉成”，亦误。大名之后，重光不替。夫人令仪淑德，发于天姿；闲礼明诗，传乎世业。明，顾本作“名”，误，今校正。言成女诫，可著于缣缃：行为女师，讵资于行待。岂止弹琴吐论，诵赋吟诗而已。及乎有行，嫔于君子。事姑至孝，旁穆六姻，为母深慈，均养七子。男以无双令德，降帝子于凤楼，女则第一解空，归法王之象教。闺门之训，朝野称多。既而家列公侯，地连妃主。珠翠满座，不御采衣；方丈盈前，唯甘素食。同德大师大照和尚，睹如来之奥，昭群有之源，夫人一入空门，便蒙法印。朱帘绀幰，明刊本“朱帘”作“牛车”。无复余乘；龙藏宝经，悉通至义。慧用圆满，戒力坚严。药藉茹荤，虽愈疾而不受；心已久净，纵没齿而常安。没，旧作“设”，非。以某年月日，奄归大寂于长兴里之私第。厥初寝疾，弥旷旬时，驸马、上人，柴毁骨立，挥泪尝药，身不解衣；泣血持经，手不释卷。昼夜忏悔，非止六时；身命供养，宁唯七宝。御医继踵，中使重迹。魂兮不反，空焚外国之香，生也有涯，非无上天之乐。某月日有诏追赠太原郡夫人。襄城石窌，增宠其荣名；翟茀鱼轩，空悲于象设。以某月日安厝于某原，礼也。功德之至，散花天女不留；释梵之筵，胜鬘夫人何在？呜呼哀哉！乃为铭曰：
天生淑德，实俾宜家，
特能柔顺，深弃骄奢。
讵离环珮，不御其华。其，疑是“铅”字之讹。○其一。妇道允谐，母仪俱美。
每出诫夫，停飡训子。
赋掩西征，书教内史。其二。
门容高幰，庭列长筵。幰，顾本作“宪”，误。
男乘翠凤，女比红莲，
繁华贵里，寂寞安禅。其三。
朝含香兮礼闱，夕青琐兮黄扉。
方天公兮密启，建出牧兮高麾。
俄入守兮京兆，赐黄金兮被皂衣。其四。
捐余珮兮江中，隐思君兮不可穷。
歌泰山兮不返，梦济洹兮遂空。
素车兮逶迟，宛乡关兮故时。时，顾本作“待”，误。
望国门兮不入，到秦山兮不知。
瞻旧域兮松楸，平原夕兮素浐。
愁魂兮归来，江南不可以久留。○原编者按：自“朝含香兮礼闱”以下十四句，语气不类本文所应有，疑为错简，兹据明刊本订正如下。
食必箪笥，衣无重采。
已度爱河，长游法海。
石舄虚封，玉颜如在。其四。
繁霜密雪，碎菊摧兰，
山花喜静，□□春寒。
平原松柏，谁忍回看。其五。
唐故潞州剌史王府君夫人荣国夫人墓志铭
荣，一本作“营”，误。
夫人姓卢氏，范阳人也。昔尧命伯夷典秩宗，号太常为尚父。上有阙文。桓襄之际，公子食卢，卯金故人，王于大国，越石从事，官至中郎。曾祖士会，隋行台侍御史。祖某，皇朝奉礼郎。父某，豪、淄、邛等三州刺史，持斧衣乡，威加不法；奠玉瘗帛，举无违礼。守临淄而齐儿不诈，去临邛而蜀物尽留。夫人即府君之长女，积累世之德，钟二门之美。仪表秀整，进止详闲，不咨保傅，动由诗礼。既以七族冠时，遂归齐大之偶。入持门户，内事舅姑。枕席温清于堂上，环珮逶迤于堂下。不脱簪珥，亲当浣濯。玄纁可实于筐篚，粢盛可献于宗庙。鱼轩或驾，翟茀而朝，众妇于是修容，夫人专之以礼。克赞君子，累至大官，雅政清德，实多左右。潞州早世，深秉义方，母仪可则，庭训不替。女史之学，多赞大家之书；众妇之仪，尽禀夫人之法。天与盛德，不降永年，以某月日寝疾，薨于长安善和里，享年若干，以某月日合祔某山原，礼也。子某，某官，淳孝之性，泣血待尽。永惟令德，固不可泯。彰示后人，乃刊于右，铭曰：
有姜之后，或邑于卢。
历代种德，示有称孤。
从事文府，振辔长途。其一。
宪府持法，奉常秉礼。
皇考专城，腰章郡邸。
厚德重迹，深仁继体。其二。
降生哲人，其行惟惇。
仪形众庶，门冠诸姻。
齐姜宋子，敢望清尘。其三。
君子之贰，实闻高义。
乃躬浣濯，先晨簪珥。
穆及外亲，敬是中馈。其四。
母仪既峻，庭训载扬。
子以才贵，煌煌宠章。
驰晖难驻，令问空长。其五。
寿宫既启，高堂永寂。
千秋万古，山川松柏。
纪德志行，惟兹贞石。其六。
汧阳郡太守王公夫人安喜县君成氏墓志铭
汧，一本作“河”，误。
夫人字某，某郡人也。其先周成王之后。古之锡姓命氏，或以先父之职官，或因始祖之名谥，汉魏以降，史牒详焉。曾祖休宁，某官。祖某，某官，袭封常山公。贰公执帛，调护储闱；九伯剖符，典司方岳。典司方岳，顾本作“典日方兵”，误，今校正。汉雄右辅，实拜翁归；右，顾本作“左”，误，今校正。周命仆臣，惟兹伯同。夫人即太仆府君之第二女也。世有明训，家无遗德。蕙心纨质，岂曰师成；螓首蛾眉，抑惟天与。同云降雪，常闻柳絮之诗；献岁发春，即赋椒花之颂。言事姑舅，宜其家室。寝门才辟，笄六珈而问安；击钟未晞，具八笾而献馈。染朱与绿，不愆公子之衣；采藻及蓣，有甚季姜之祭。鱼轩翟茀，为诸侯之夫人；鸣珮垂环，对有国之君子。绮疏寓目，助选贤人；青帐藩身，用酬高论。善持门户，能睦族姻，诫良人之从畋，不尝原兽；训爱子之为政，遂返池鱼。言成大家之书，行为众妇之法。至于弹琴制赋，纂组攻书，具举百事之能，仍居四德之外。呜呼！降年不永，春秋五十，以某载月日薨于长安平康里之私第，某月日祔于咸阳洪渎原之先茔，礼也。不获偕老，空伤奉倩之神；未始有生，谁达庄周之礼？长子濡，前某官。次子澄，某官。次日某，某官。及女等，涟涟泣血，茕茕在疚。哀缠圣善，痛七子之无依；文叙塞渊，冀九原之可识。塞，顾本作“寒”，误，今校正。铭曰：
齐侯之子兮，卫侯之妻。
肤如凝脂兮，手如柔荑。
奉初之嘉训兮，淑德日跻。
供养兮姑舅，簪珥问安兮先夜漏。
制三缫兮玄纁，具五献兮笾豆。
翟茀兮锦衣，驾鱼轩兮来归，从如云兮满中闱。
忽形沉兮影绝，夫伤神兮子泣血。
悲余泽兮犹在，怨回文兮未灭。
返葬兮咸阳，寒天暮兮渭水长。
嗟梧桐兮半死，无双飞兮凤凰。
卷之二十七哀辞祭文连珠判十五首
宋进马哀辞并序
宋进马者，中书舍人宋公之子也。公无弟兄，子一而已。文则有种，顾本作“交则有择”。德亦惟肖。忽疾倏逝，医不及视。宋公哀之，他人悲之。故为词曰：
背春涉夏兮，众木蔼以繁阴。
连金华与五堂兮，宫阁郁其沉沉。
百官并入兮，何语笑之哑哑，君独静默以伤心，草王言兮不得辞，裁悲减思兮少时。裁，刘本作“我”。
仆夫命驾兮，出阊阖历通逵。
陌上人兮如故，识不识兮往来。
眼中不见兮吾儿，骖紫骝兮从青骊。
低光垂彩兮，恍不知其所之。
辟朱户兮望华轩，意斯子兮候门。
忽思瘗兮城南，心瞀乱兮重昏。
仰诉天之不仁兮，家惟一身，身止一子，何胤嗣之不繁，就单鲜而又死。
将清白兮遗谁？问诗礼兮已矣。
哀从中兮不可胜，哀，旧奉作“弯”，非。岂暇料余年兮复几。余，一作“天”。
日黯黯兮颓晔，颓，一作“陨”。鸟翩翩兮疾飞。
邈穷天兮不返，疑有日兮来归。
静言思兮永绝，复惊叫兮沾衣。惊，一作“号”。
客有吊之者曰：观未始兮有物，同委蜕兮胡悲，且延陵兮未至，况西河兮不知。
学无生兮庶可，幸能听于吾师。
祭兵部房郎中文为人作
维载月日朔，某官某乙谨以酒脯之奠，敬祭于故兵部郎中房公之灵。呜呼！君子之才，周而不器，苟求行道，未尝私身。沉静好谋，话言必雅。往岁谷贵，关辅阻饥，眷命自天，发廪以赈。中朝之使，属之鄙夫，不敢自贤？请子为介。匹夫嫠妇，黄口之孤，钟釜之施，罔不必当。举无弃粒，野有颂声。国家厌兵革，苦征戍，大召浮食，以靖国人。“召”字讹。单车谕旨，万里穷碛，西度赤坂，馆于乌孙。形劳者病，神劳则夭，弃成功于末路，未复命而言谢。死不废命忠也，尸而加绅宠也。我盥而抚，子瞑受含。求仁得仁，其谁不死？玉关之下，素车威迟。愁云昼聚，白雷春下。绛旐从风，车徒行哭。至上京而不驻，将返葬于关东。河活活而东注，天惨惨而悲风。道路犹长，子实途穷；人世如旧，子实成空。我有旨酒，以歆以饯。想像明德，献欷出涕。尚飨！
为杨郎中祭李员外文
维载月日朔，行尚书司勋郎中赐绯鱼袋杨玄璋等，谨以清酌少牢之奠，敬祭于故左司员外郎李公之灵。呜呼！大朴难名，大辨若讷。泊兮无兆，泛然随物。泊，顾本作“治”，误，今校正。直而好学，敏以从事。行隐于寡言，文成于沉醉。澡身浴德，唯仁与义。读书甚解，作赋弥工。丽词秀务，奥义玄通。记言西掖，起草南宫。第五将侄，伏波事嫂。食先与甘，衣必让好。口尝其粝，身席于藁。结友一言，同官一日。徇我朋好，忘其身恤。岂惟携手，亦将加膝。明明天子，惟贤是思。恨冯唐之已老，喜相如之同时。罢刊书于虎观，将载笔于凤池，呜呼！病时七启，卧内一诀。痛乾坤而忽穷，嗟古今而长绝。永言北首，返葬东周。何夫子之适去，同众人之若休。历千门而行哭，动九陌而增愁。马悲鸣而笳咽，云寡色而风秋。玄璋等或结发旧游，比肩同列。悲薤歌之首路，哀柳车之就辙。嗟无见而空来，痛不知而成别。呜呼哀哉，尚飨！
为兵部祭库部王郎中文
惟公宏量硕德，抱义戴仁。早离我见，常守吾真。朝称端士，世谓淳人。夏官之职，惟贤是寄。既节五官，兼选骑士。宿卫扞城，必由兹地。速应为敏，平分是贵。决遣先驰，曹无留事。呜呼！积善无庆，寝疾弥留。唐肆求马，夜壑藏舟。深悟幻境，独与道游。死而不忘，魂兮若休。呜呼！某等何幸，得备官属。泰然若春，温兮如玉。去德何永，事生何促。五情如丧，百身不赎。敬荐醴牢，哀哀恸哭。尚飨！
为人祭李舍人文
年月日，某以茶药之奠，祭于故舍人李公之灵。呜呼！见人多矣，未有如子。生于德门，长于贵里。名高江夏之童，童，顾本作“重”，今校正。貌夺河阳之美。行比曾颜，才兼文史。含恣轻肥，仰偃纨绮。恶如涕唾，弃如尘滓。比布衣以同年，甘蔬食而没齿。呜呼！深入度门，高居道源，独一静处，寂默无言。待草诫之真性，归化光之法尊。旷无净染，顿离尘根。岂期昨日分首，别离未久，万法皆空，一生何有？无余涅槃，应无所受。无漏智慧，斯为不朽。予以凡情，哀哀其后。世相谓然，道心斯丑。敢不从俗，子其无咎。尚飨！○依明刊本补。
为人祭某官文
惟公宏量硕德，寡言敏行，直而能婉，和而不竞。□儒墨为锋锷，在颜冉之季孟。白云刑官，绣衣使者，时无冤人，路多避马。既践文昌，来司武库，冀翟车之高足，为凤池之先路。岂期位薄德崇，才远途穷。拜命之时，初一朝于北阙；移疾于外，不再入于南宫。呜呼！哀挽悲笳，寒天疏木。宅不卜地，祔于故茔。家无余财，敛以时服。弟难会葬，儿未及哭。其营护而奠遣，惟甥侄与姻族。某尝同官，实喜良友。仰德弥高，立言不朽。居常接膝，未忍分手。况永诀兮无期，向空筵而洒酒。尚飨！
为羽林将军祭武大将军文
维年月日，将军某等，谨以清酌少牢之奠，祭于故大将军武公之灵。呜呼武公，命代出群。气盖朔方，勇冠六军。生长下国，声闻上天，天子壮之，命居北门。北门伊何，国之重寄。羽林孤儿，旄头突骑，罔不毕劝，为之元帅。帝在紫微，与君为卫，身恒披坚，手不舍锐。出乘天驷，入并东第。同官为寮，出入五世。顾我军旅，凛然遗风。一日之长，万夫之雄。身虽有极，德不可穷。呜呼！门馆苍黄，风景凄凉。枥马悲鸣，角弓不张。吊客接武，哭声满堂。呜呼！凡人有丧，匍匐斯救，况我武公，屦及其霤。盥而抚之，唅玉当受。敢不嗣事，如公之旧。
为崔常侍祭牙门姜将军文
维大唐开元二十五年，岁次丁丑，十一月辛未朔，四日甲戌，左散骑常侍河西节度副大使摄御史中丞崔公，致祭于故姜公之灵。呜呼！天子命之，建旗西门，带甲十万，铁骑云屯。横挑强胡，饮马河源，嗟尔勇健，表为牙门。牙门伊何？全齐大族，四方有事，誓死鸣毂。前有血刃，后有飞镞，其气益振，大呼驰逐。翩翩白马，象弧雕服，戈舂其喉，矢集其目。呜呼！天下无事，今上好文，尔有余勇，莫敢邀勋。腰鞬白首，蹉跎塞云。死于裨将，谁统前军。家本秦人，灵车东骛。长天积雪，边城欲暮。麾下行哭，前旌抗路。身有宝剑，不佩而去。辕有代马，悲鸣跼顾。呜呼！我诫军吏，令送尔归，既素我服，亦朱其衣。黠虏未灭，壮士长辞。牢醴以祭，太息歔欷。尚飨！
为王常侍祭沙陁鄯国夫人文
维年月日朔，河西节度使左散骑常侍王公，遣总管石抱玉，以酒牢之奠，致祭于故沙陁鄯国夫人之灵。呜呼！惟此淑德，降于异域。至性不师，天姿靡饰。礼容讵假于环珮，工艺非因于组织。行闺训于穹庐，成母仪于蕃国。懿此清范，夫人之则。沙随令门，外家之力。呜呼！夫人归命，干戈遂寝。子孙扞城，国家高枕。居之右地，革其左衽。散辫垂鬟，解裘衣锦。呜呼！降年不永，远日方临。寂矣高堂，饮珠含玉。哀哉贵女，刃面摧心。呜呼！圣朝命我，护此诸蕃。夫人所出，天子加恩。能守汉制，不效夷言。马无北首，车必南辕。教义所及，忠信弥敦。宝嘉内训，用洁斯樽。尚飨！
奉和圣制圣札赐宰臣连珠词五首应制
原注：时为库部员外。
臣闻大明驭宇，天地同符。间气佐时，君臣协德。故千年圣主，唐帝抚其宝图；七德诸侯，周公为之元老。
臣闻有其才者效其职，重其任者竭其能。故乐播大风，乃能调四气；身骑列宿，于是运三光。
臣闻先天不违，德合于上；事君尽力，功济于下。故君臣同体于大道，庶人以康；亿兆宅心于至仁，万邦乃固。
臣闻形之端者，影必随焉；声之善者，响必应焉。故偃武修文，皇天降之善气；薄赋省役，后土报以丰年。
臣闻宣至理者，文悬之于日月；表圣言者，字动之以烟云。故虞舜作歌，徒施于典策；伏羲画卦，未类于昭回。
宫门误不下键判
安上门应闭，主者误不下键。
对：设险守国，金城九重；迎宾远方，朱门四辟。将以昼通阡陌，宵禁奸非。眷彼阍人，实司是职。当使秦王宫里，不失狐白之裘；汉后厩中，唯通赭马之迹。是乃不施金键，空下铁关。将谓尧人可封，固无狗盗之侣；王者无外，有轻鱼钥之心。过自慢生，陷兹诖误。而抱关为事，空欲望于侯赢；或犯门有人，将何御于臧纥。固当无疑，必置严科。
卷之二十八论画三首
画学秘诀
夫画道之中，水墨最为上。肇自然之性，成造化之功。或咫尺之图，写千里之景。东西南北，宛尔目前，春夏秋冬，生于笔下。初铺水际，忌为浮泛之山；次布路歧，莫作连绵之道。主峰最宜高耸，客山须是奔趋。回抱处僧舍可安，水陆边人家可置。村庄着数树以成林，枝须抱体，山崖合一水而泻瀑，泉不乱流。渡口只宜寂寂，人行须是疏疏。泛舟楫之桥梁，且宜高耸；着渔人之钓艇，低乃无妨。悬崖险峻之间，好安怪木；峭壁巉岩之处，莫可通途。远岫与云容相接，遥天共水色交光。山钩锁处，沿流最出其中；路接危时，栈道可安于此。平地楼台，偏宜高柳映人家；名山寺观，雅称奇杉衬楼阁。远景烟笼，深岩云锁。酒旗则当路高悬，客帆宜遇水低挂。远山须宜低排，近树惟宜拔迸。手亲笔砚之余，有时游戏三昧。岁月遥永，颇探幽微。妙悟者不在多言，善学者还从规矩。
塔顶参天，不须见殿。似有似无，或上或下。茅堆土埠，半露檐廒；草舍庐亭，略呈樯柠。○山分八面，石有三方，闲云切忌芝草样。○人物不过一寸许，松柏上现二尺长。
凡画山水，意在笔先。丈山尺树，寸马分人。远人无目，远树无枝。远山无石，隐隐如眉；远水无波，高与云齐：此是诀也。山腰云塞，石壁泉塞，楼台树塞，道路人塞。石看三面，路看两头。树看顶 ，水看风脚：此是法也。凡画山水，平夷顶尖者巅，峭峻相连者岭。有穴者岫，峭壁者崖，悬石者岩。形圆者峦，路通者川。两山夹道，名为壑也；两山夹水，名为涧也。似岭而高者，名为陵也；极目而平者，名为坂也。依此者，粗知山水之仿佛也。观者先看气象，后辩清浊。定宾主之朝揖，列群峰之威仪。多则乱，少则慢。不多不少，要分远近。远山不得连近山，远水不得连近水。山腰掩抱，寺舍可安，断岸坂堤，小桥可置。布路处则林木，岸绝处则古渡，水断处则烟树，水阔处则征帆，林密处则居舍。临岩古木，根断而缠藤；临流石岸，欹奇而水痕。凡画林木，远者疏平，近者高密。有叶者枝嫩柔，无叶者枝硬劲。松皮如鳞，柏皮缠身。生土上者，根长而茎直；生石上者，拳曲而伶仃。古木节多而半死，寒林扶疏而萧森。有雨不分天地，不辨东西。有风无雨，只看树枝，有雨无风，树头低压。行人伞笠，渔父蓑衣。雨霁则云收天碧，薄雾霏微，山添翠润，日近斜晖。早景则千山欲晓，雾霭微微，朦胧残月，气色昏迷。晚景则山衔红日，帆卷江渚，路行人急，半掩柴扉。春景则雾锁烟笼，长烟引素。水如蓝染，山色渐青。夏景则古木蔽天，绿水无波，穿云瀑布，近水幽亭。秋景则天如水色，簇簇幽林，雁鸿秋水，芦鸟沙汀。冬景则借地为雪，樵者负薪，渔舟倚岸，水浅沙平。凡画山水，须按四时。或曰烟笼雾锁，或曰楚岫云归，或曰秋天晓霁，或曰古冢断碑，或曰洞庭春色，或曰路荒人迷。如此之类，谓之画题。山头不得一样，树头不得一般。山借树而为衣，树借山而为骨。树不可繁，要见山之秀丽；山不可乱，须显树之精神。能如此者，可谓名手之画山水也。
石刻二则
夫画道之中，水墨最为上。肇自然之性，成造化之功。展或大或小之图，写百里千里之景。东西南北，宛尔目前；春夏秋冬，生于笔下。初铺水际，忌为浮泛之山；已有路歧，莫作连绵之道。主位唯宜高耸，客山须是奔趋。回抱处僧舍可安，水陆边人村好着。数株树以成林，枝须抱体；一水通而泻瀑，泉可乱流。渡口只宜寂寂，人行须是疏疏。唯舟楫之桥梁，且宜高耸；通渔人之钓艇，低乃无妨。悬崖险峻之间，好安怪木；峭拔千寻之处，莫可通途。远岫与云容相接，遥天共水色交光。山钩锁处，沿流最出其中；路接危时，栈道可安兹地。楼阁偏宜柳映，人村但把烟暝。酒旗则当途高挂，客帆宜云水低张。远山须要低排，近树唯宜拔进。手亲笔砚之外，未尝虚度光阴。有时余暇，除此萦绊。岁月遥永，颇探幽微。先生黉苑之间，意同斯矣。无隐友人求予画，遂书之也。太原王摩诘集古堂记。
吾友薛无隐，长安人。少有志操，既冠不复应举，学行声名，西北士人甚高之，以饮酒吟诗为乐，日道千首而不劳，酒饮一石而不醉，自称逍遥子。累求予戏墨，十三年许之，长沙一见告行，扫之小轴，四时之景，以偿前愿。长安有好事者，无隐也。此画能饱人矣，能醉人矣，但饥渴时，聊展而有验矣。太原王维。
卷之末附录
附录一
王缙进王右丞集表
臣缙言：中使王承华奉宣进止，令臣进亡兄故尚书右丞维文章。恩命忽临，以惊以喜，退因编录，又窃感伤。臣兄文词立身，行之余力，当官坚正，秉操孤直。纵居要剧，不忘清净。实见时辈，许以高流，至于晚年，弥加进道。端坐虚室，念兹无生，乘兴为文，未尝废业。或散朋友之上，或留箧笥之中，臣近搜求，尚虑零落。诗笔共成十卷，今且随表奉进。曲承天鉴，下访遗文。魂而有知，荷宠光于幽穸；殁而不朽，成大名于圣朝。臣不胜感戴悲欢之至，谨奉表以闻。臣缙诚惶诚恐，顿首顿首，谨言。《文苑英华》本，“奉宜进止”作“奉先进旨”，“令臣进亡兄故尚书右丞维文章”作“应是王维文赋并仰录写进上者”，“当官坚正’作“常持坚正”，“秉操孤直”作“秉操孤贞”，“未尝废业”作“未曾废笔”，“随表奉进”作“随表进上”，“诚惶诚恐”作“诚惶诚惧”。
银青光禄大夫尚书兵部侍郎兼御史大夫臣王缙表上。
代宗皇帝批答手敕
敕。卿之伯氏，天下文宗。位历先朝，名高希代。抗行周雅，长揖楚辞。调六气于终编，正五音于逸韵。泉飞藻思，云散襟情，诗家者流，时论归美。诵于人口，久郁文房；歌以国风，宜登乐府。视朝之后，乙夜将观，石室所藏，殁而不朽。柏梁之会，今也则亡，乃眷棣华，克成编录。声猷益茂，叹惜良深。
刘昫唐书本传
王维字摩诘，太原祁人。父处廉，终汾州司马，徙家于蒲，遂为河东人。维开元九年进士擢第。事母崔氏以孝闻。与弟缙俱有俊才，博学多艺亦齐名，闺门友悌，多士推之。历右拾遗、监察御史、左补阙、库部郎中。居母丧，柴毁骨立，殆不胜丧。服阕，拜吏部郎中。天宝末，为给事中。
禄山陷两都，玄宗出幸，维扈从不及。为贼所得。维服药取痢，伪称瘖病。禄山素怜之，遣人迎置洛阳，拘于普施寺，迫以伪署。禄山宴其徒于凝碧宫，其乐工皆梨园弟子、教坊工人。维闻之悲侧，潜为诗曰：“万户伤心生野烟，百官何日再朝天？秋槐叶落空宫里，凝碧池头奏管弦。”贼平，陷贼官三等定罪。维以{凝碧诗》闻于行在，肃宗嘉之，会缙请削己刑部侍郎以赎兄罪，特宥之，责授太子中允。乾元中，迁太子中庶子、中书舍人，复拜给事中，转尚书右丞。
维以诗名盛于开元、天宝间，昆仲宦游两都，凡诸王驸马豪右贵势之门，无不拂席迎之，宁王、薛王待之如师友。维尤长五言诗。书画特臻其妙，笔踪措思，参于造化，而创意经图，即有所缺，如山水平远，云峰石色，绝迹天机，非绘者之所及也。人有得《奏乐图》，不知其名，维视之曰：“《霓裳》第三叠第一拍也。”好事者集乐工按之，一无差，咸服其精思。
维弟兄俱奉佛，居常蔬食，不茹荤血，晚年长斋，不衣文彩。得宋之问蓝田别墅，在辋口，辋水周于舍下，别涨竹洲花坞，与道友裴迪浮舟往来，弹琴赋诗，啸咏终日。尝聚其田园所为诗，号《辋川集》。在京师日饭十数名僧，以玄谈为乐。斋中无所有，唯茶铛、药臼、经案、绳床而已。退朝之后，焚香独坐，以禅诵为事。妻亡，不再娶，三十年孤居一室，屏绝尘累。乾元二年七月卒。临终之际，以缙在风翔，忽索笔作别缙书，又与平生亲故作别书数幅，多敦厉朋友奉佛修心之旨，舍笔而绝。
代宗时，缙为宰相，代宗好文，常谓缙曰：“卿之伯氏，天宝中诗名冠代，朕尝于诸王座闻其乐章。今有多少文集，卿可进来。”缙曰：“臣兄开元中诗百千余篇，天宝事后，十不存一。比于中外亲故间相与编缀，都得四百余篇。”翌日上之，帝优诏褒赏。
宋祁唐书本传
王维字摩诘，九岁知属辞，与弟缙齐名，资孝友。开元初，擢进士，调太乐丞，坐累为济州司仓参军。张九龄执政，擢右拾遗，历监察御史。母丧，毁几不生。服除，累迁给事中。
安禄山反，玄宗西狩，维为贼得，以药下痢，阳瘖。禄山素知其才，迎置洛阳，迫为给事中。禄山大宴凝碧池，悉召梨园诸工合乐，诸工皆泣，维闻悲甚，赋诗悼痛。贼平，皆下狱。或以诗闻行在，时缙位已显，请削官赎维罪，肃宗亦自怜之，下迁太子中允，久之，迁中庶子，三迁尚书右丞。
缙为蜀州刺史未还，维自表“己有五短，缙五长，臣在省户，缙远方。愿归所任官，放田里，使缙得还京师。”议者不之罪。久乃召缙为左散骑常侍。上元初卒，年六十一。疾甚，缙在凤翔，作书与别，又遗亲故书数幅，停笔而化。赠秘书监。
维工草隶，善画，名盛于开元、天宝间，豪英贵人虚左以迎，宁、薛诸王待若师友。画思入神，至山水平远，云势石色，绘工以为天机所到，学者不及也。客有以《按乐图》示者，无题识，维徐曰：“此《霓裳》第三叠最初拍也。”客未然，引工按曲，乃信。
兄弟皆笃志奉佛；食不荤，衣不文彩。别墅在辋川，地奇胜，有华子冈、欹湖、竹里馆、柳浪、茱萸沜、辛夷坞，与裴迪游其中，赋诗相酬为乐。丧妻不娶，孤居三十年。母亡，表辋川第为寺，终葬其西。
宝应中，代宗语缙曰：“朕尝于诸王座闻维乐章，今传几何？”遣中人王承华往取，缙裒集数十百篇上之。
成按：《国史补》云：人有画《奏乐图》，维熟视而笑，或问其故，曰：“此是《霓裳羽衣曲》第三叠第一拍。”好事者集乐工验之；无一差谬。新旧二史，皆采其事入传中。《图画见闻志》亦载此事。云维尝至招国坊庾敬休宅，见屋壁有画《按乐图》，维熟视而笑，或问其故，维答曰：“此所奏曲，适到《霓裳羽衣》第三叠第一拍也。”好事者集乐工验之，无一差者。
《梦溪笔谈》云：《国史补》言，客有以《按乐图》示王维，维曰：“此《霓裳》第三叠第一拍也。”客未然，引工按曲乃信。此好奇者为之。凡画奏乐，止能画一声，不过金石管弦同用一字耳，何曲无此声，岂独《霓裳》第三叠第一拍也。或疑舞节及他举动拍法中，别有奇声可验，此亦未然。《霓裳曲》凡十三叠，前六拍无拍，至第七叠方谓之叠遍，自此始有拍而舞作。故白乐天诗云：“中序擘騞初入拍。”中序即第七叠也，第三叠安得有拍？但言第三叠第一拍，即其妄也。
欧阳修《唐书?宰相世系表》
河东王氏儒贤赵州司马知节扬州司马胄协律郎
处廉汾州司马维字摩诘，尚书右丞。
缙字夏卿，相代宗。
繟江陵少尹
纮
紞太常少卿
遗事计二十六则
王维右丞，年未弱冠，文章得名。性闲音律，妙能琵琶，游历诸贵之闻，尤为岐玉之所眷重。时进士张九皋，声称籍甚，客有出入公主之门者为其地，公主以词牒京兆试官，令以九皋为解头。维方将应举，言于岐王，仍求庇借。岐王曰：“贵主之强，不可力争，吾为子画焉。”子之旧诗清越者，可录十篇；琵琶新声之怨切者，可度一曲，后五日至吾。”维即依命如期而至，岐王谓曰：“子以文士，请谒贵主，何门可见哉？子能如吾之教乎？”维曰：“谨奉命。”岐王乃出锦绣衣服，鲜华奇异，遣维衣之，仍令赍琵琶同至公主之第。岐王入曰：“承贵主出内，故携酒乐奉宴。”即令张筵，诸伶旅进。维妙年洁白，风姿都美，立于行。公主顾之，谓岐王曰：“斯何人哉？”答曰：“知音者也。”即令独奉新曲，声调哀切，满座动容。公主自询曰：“此曲何名？”维起曰：“号《郁轮袍》。”公主大奇之，岐王因曰：“此生非止音律，至于词学，无出其右。”公主尤异之，则曰：“子有所为文乎？”维则出献怀中诗卷呈公主。公主既读，惊骇曰：“此皆儿所诵习，常谓古人佳作，乃子之为乎？”因令更衣，升之客右。维风流蕴藉，语言谐戏，大为诸贵之钦瞩。岐王因曰：“若令京兆府今年得此生为解头，诚为国华矣。”公主乃曰：“何不遣其应举？”岐王曰：“此生不得首荐，义不就试，然已承贵主论托张九皋矣。”公主笑曰：“何预儿事，本为他人所托。”顾谓维曰：“子诚取解，当为子力致焉。”维起谦谢。公主则召试官至第，遣宫婢传教，维遂作解头而一举登第矣。及为太乐丞，为伶人舞《黄师子》坐出宫。《黄师子》者，非一人不舞也。天宝末，禄山初陷西京，维及郑虔、张通等皆处贼庭，洎克复，俱囚于宣杨里杨国忠旧宅。崔圆因召于私第，令画数壁。当时皆以圆勋贵无二，望其救解，故运思精巧，颇绝其艺，后由此事，皆从宽典。至于贬黜，亦获善地。今崇义里窦丞相易直私第，即圆旧宅也。画尚在焉。《明皇杂录》云：太和中画尚存。维累为给事中，禄山授以伪官，及贼平，弟缙为北都副留守，请以己官爵赎之，由是免死。累为尚书右丞，于蓝田置别业，留心释典焉。出《集异记》。《太平广记》
王维有俊才，尤工五言诗，独步于当时。染翰之后，人皆讽诵。《册府元龟》
开元日通不以姓而可称者：燕公曲江，太尉鲁公。不以名而可称者：宋开府，陆兖公，王右丞，房太尉，郭令公，崔太傅，杨司徒，刘忠州，杨崖州，段太尉，颜鲁公。《国史补》
夫古以名德称，占其官谥者甚稀。前以诗称者，若谢吏部、何水部、陶彭泽、鲍参军之类。唐朝以诗称，若王江宁、宋孝功、韦苏州、王右丞、杜员外之类。裴敬《翰林学士李公墓碑》
唐司马承祯，与陈子昂、卢藏用、宋之问、王适、毕构、李白、孟浩然、王维、贺知章为仙宗十友。《海录碎事》
韦抗所表奉天尉梁升卿、新丰尉王倕、华原尉王焘为僚属，后皆为显人。它所辟举，如王维、王缙、崔殷等，皆一时选云。《唐书?韦抗传》
王缙好与人作碑铭，有送润毫者，误叩其兄门，维曰；“大作家在那边。”《卢氏杂记》
王河南维，或有人报云：“公除右辖。”王曰：“吾罟此官，虑被人呼为不解作诗王右丞。”《大唐传》
窦臮述《书赋》，其称右丞云：“诗兴入神，画笔雄精。李将军世称高绝，渊微已过；薛少保时许美润，合极不如。”窦蒙注云：右丞王维字摩诘，琅琊人。诗通大雅之作，山水之妙，胜于李思训。弟太原少尹缙，文笔泉薮，善草隶书，功超薛稷。二公名望，首冠一时。时议论诗则曰王维、崔颢，论笔则曰王缙、李邕，祖咏、张说，不得预焉。幼弟紞，有两兄之风。闺门之内，友爱之极。
成按：右丞书画之妙，新旧两史，俱兼称之。宋朱长文《续书断》所推能品六十六人，右丞与焉。《艺苑卮言》称兄弟善书者，亦数王维、王缙。乃世徒美其画，而不及其书，湮没无传，惜哉！
王维字摩诘，官尚书右丞，家于蓝田辋川。兄弟并以科名文学，冠绝当时，故时称“朝廷左相笔，天下右丞诗”。其画山水松石，踪似吴生，而风致标格特出。今京都千福寺西塔院有掩障一合，画青枫树一图。又尝写诗人襄阳孟浩然《马上吟诗图》，见传于世。复画《辋川图》，山谷郁盘，云飞水动，意出尘外，怪生笔端。尝自题诗云：“当世谬词客，前身应画师。”其自负也如此。慈恩寺东院与毕庶子、郑广文各画一小壁，时号三绝。故庾右丞宅中有壁画山水兼题记，亦当时之妙，山水松石，并居妙上品。《唐朝名画录》
王维字摩诘，太原人。年十九，进士擢第，与弟缙并以词学知名。官至尚书右丞，有高致，信佛理。蓝田南置别业，以水木琴书自娱。工画山水，体涉今古。人家所蓄，多是右丞指挥工人，布色原野，簇成远树，过于朴拙，复务细巧，翻更失真。清源寺壁上画辋川，笔力雄壮。常自制诗曰：“当世谬词客，前身应画师。不能舍余习，偶被时人知。”诚哉是言也。余曾见破墨山水，笔迹劲爽。《历代名画记》
唐王维善画山水人物，笔踪雅壮，体涉古今。尝于清凉寺壁画《辋川图》，岩岫盘郁，云水飞动。自制诗曰：“当世谬词客，前身应画师。不能舍余习，偶被时人知。”《图画见闻志》
郑嵎津阳门诗云：“烟中壁碎摩诘画，云间寺失玄宗诗。”注云：石瓮寺有红楼，在佛殿之西岩。下临绝壁，楼中有玄宗题诗草八分，每一篇一体。王右丞山水两壁。寺毁之后，皆失之矣。
慈恩寺大殿东廊，从北第一院，郑虔、毕宏、王维等白画。《历代名画记》
李林甫奏分其宅东南隅，立为嘉猷观。观中有精思院，王维、郑虔、吴道子皆有画壁。《长安志》
王维过郢州，画孟浩然像于刺史亭，因曰浩然亭。咸通中，刺史郑诚谓贤者名不可斥，更署曰孟亭。《唐书》
王维画品妙绝，于山水平远尤工；今昭国坊庾敬休屋壁有之。《国史补》
韩干，蓝田人。少时尝为贳酒家送酒。王右丞兄弟未遇，每一贳酒漫游，干常征债于王家，戏画地为人马。右丞精思丹青，奇其意趣，乃岁与钱二万，令学画十余年。《酉阳杂俎》
王维以黄磁斗贮兰蕙，养以绮石，累年弥盛。《汗漫录》、《云仙杂记》
王维辋川林下坐，用雷门四老石，灯灭则石中钻火。《事略》、《云仙杂记》
王维居辋川，宅宇既广，山林亦远。而性好温洁，地不容浮尘。日有十数扫饰者，使两童专掌缚帚，而有时不给。《洛阳要记》、《云仙杂记》
王维为岐王画一大石，信笔涂抹，自有天然之致。王宝之，时罳罘间独坐注视，作山中想，悠然有余趣。数年之后，益有精彩。一旦大风雨中，雷电俱作，忽拔石去，屋宇俱坏，不知所以。后见空轴，乃知画石飞去耳。宪宗朝，高丽遣使言：“几年月日，大风雨中，神嵩山上飞一奇石，下有王维字印，知为中国之物，王不敢留，遣使奉献。”上命群臣以维手迹较之，无毫发差谬。上始知维画神妙，遍索海内，藏之宫中。地上俱洒鸡狗血厌之，恐飞去也。《丹青记》、《琅嬛记》
世传《七贤过关图》，云是开元冬雪后，张说、张九龄、李白、李华、王维、郑虔、孟浩然出蓝田关，游龙门寺，郑虔图之。虞伯生有《题孟浩然像》诗：“风雪空堂破帽温，七人图里一人存。”又有槎溪张辂诗；“二李清狂狎二张，吟鞭遥指孟襄阳。郑虔笔底春风满，摩诘图中诗兴长。”是必有所传云。《玉堂漫笔》
成按：《东观余论》有滕子济所藏《唐人出游图》，乃宋之问、王维、李白、高适、史白、岑参也。跋云：“昔人深于画者，得意忘象，其形模位置，有不可以常法观者。顾、陆、王、吴之迹，时有若此，如雪与蕉同景，桃李与芙蓉并秀；或手大于面，或车阔于门，使俗工睨之，未免随变安于拙目。故九方皋之相马，略其玄黄，取其驵隽，惟真赏者独知之。此卷写唐人出游状，据其名题，或有弗同时者，而扬镳并驱，睇眄相语，岂亦于世得意忘象者乎？求画者主名弗可知，要非俗手作也”’云云。画意亦奇，并附录于此。
西安府蓝田县有王维母博陵县君崔氏及维墓，俱在鹿原寺西。《陕西志》
王右丞祠，在蓝田县辋川鹿苑寺。《陕西志》
元丞相载妻王氏，字韫秀，王缙相公之女，维右丞之侄。初王相公镇北京，以韫秀嫁元载，岁久而见轻怠。王氏谓夫曰：“何不增学，妾有奁幌资妆，尽为纸墨之费。”王氏父母或未之知。亲属以载夫妇皆乞儿，厌薄之甚。元乃游秦，为诗别妻曰：“年来谁不厌龙钟，虽在侯门似不容。看取海山寒翠树，苦遭霜霰到秦封。”妻请偕行，曰：“路扫饥寒迹，天哀志气人。休零离别泪，携手入西秦。”元秀才到京，屡陈时务，深得上旨；肃宗擢拜中书，王氏喜元郎入相，寄诸妹诗曰：“相国已随麟阁贵，家风第一右丞诗。笄年笑解明机妇，耻见苏秦富贵时。”元公肃宗、代宗两朝宰相，贵盛无比，广葺亭台，交游贵族，客候其门而或间阻，王氏复为一篇以讽之曰；“楚竹燕歌动画梁，春阑重换舞衣裳。孙弘开馆招佳客，知道荣华不久长。”元公见诗，于是稍减威望，太原内外亲族，悉来谒贺，韫秀置于闲院。忽因晴霁日景，以青紫绦四十余条，每条长三十丈，皆施罗绮锦绣之饰。每条绦下排金银炉二十枚，皆焚异香，亘其服，乃命诸亲戚西院闲步。韫秀问是何物，侍婢对曰：“今日相公及夫人晒曝衣服。”王氏谓诸亲曰：“岂料乞索儿妇，还有两事盖形粗衣也。”于是诸亲羞赧，稍稍而辞。韫秀每分衣服器饰于他人，惟不及太原之骨肉。且曰：“儿非不礼于姑姊，其奈当时见辱何！”洎元公贪吝为心，竞招罪戾，台阁弹奏而亡其家。韫秀少有识量节概，因高丞相已谢，上令入宫，备彤管箴规之任，叹曰：“王家十三娘，二十年太原节度使女，十六年宰相妻，谁能书得长信昭阳之事？死亦幸矣。”坚不从命。或曰上宥连罪，或云京兆笞而毙矣。《云溪友议》
唐人所撰说部，多本自传闻，较以正史，每有乖错。《云溪友议》以元载妻为王缙之女，洎考《唐书》，乃王忠嗣女，非缙女也，不知范氏何所据而云然，岂因“家风第一右丞诗”之句，而致有此讹耶？若《云仙杂记》，若《瑯嬛记》，皆凿空而作，绝无所本，尤谬妄不可信，宜皆削而勿录。然观《梦溪笔谈》之论《奏乐图》，则正史且不能无议矣，况稗官野乘乎。古人著述，经文纬意，成一家之言者，虽所闻异词，往往不肯割爱，彼好奇如司马子长者无论，即韩婴注《诗》，孟喜说《易》，公羊高、谷梁赤传《春秋》，皆不免斯弊，又何论纪录昔人之一言一行耶。偶于暇日，搜录右丞遗事，耳渔目猎，真赝并存，自笑如盲贾人到宝洲，见一异物，即拾取入橐，明眼者得无以此见讥欤。
历代有关题咏十二首
蓝上茅茨期王维补阙储光羲
山中人不见，云去夕阳过。
浅濑寒鱼少，丛兰秋蝶多。
老年疏世事，幽性乐天和。
酒熟思才子，溪头望玉珂。

答王十三维储光羲
门生故来往，知欲命浮觞。
忽奉朝青阁，回车入上阳。
落花满春水，疏柳映新塘。
是日归来暮，劳君奏雅章。
　　留别王侍御维孟浩然
　　寂寂竟何待？朝朝空自归。欲寻芳草去，惜与故人违。当路谁相假，知音世所稀。只应守寂寞，还掩故园扉。
　　奉赠王中允维杜甫
　　中允声名久，如今契阔深。共传收庾信，不得比陈琳。一病缘明主，三年独此心。穷愁应有作，试诵《白头吟》。
　　崔氏东山草堂杜甫
　　爱汝玉山草堂静，高秋爽气相鲜新。有时自发钟磬响，落日更见渔樵人。盘剥白鵶谷口栗，饭煮青泥坊底芹。何为西庄王给事，柴门空闭锁松筠。
　　解闷杜甫
　　不见高人王右丞，蓝田丘壑蔓寒藤。最传秀句寰区满，未绝风流相国能。自注：右丞弟今相国缙。
　　故王维右丞堂前芍药花开凄然感怀钱起
　　芍药花开出旧阑，春衫掩泪再来看。主人不在花长在，更胜青松守岁寒。
　　题清源寺王右丞宅陈迹耿湋
　　儒墨兼宗道，云泉旧结庐。孟城今寂寞，辋水自纡余。内学销多累，西园易故居。深房春竹老，细雨夜钟疏。陈迹留金地，遗文在石渠。不知登座客，谁得蔡邕书？
　　过王右丞书堂二首储嗣宗
　　澄潭昔卧龙，章句世为宗。独步声名在，千岩水石空。野禽悲灌木，落日吊清风。后学攀遗趾，秋山闻草虫。
　　万树影参差，石床藤半垂。萤光虽散草，鸟迹尚临池。风雅传今日，云山想昔时。感深苏属国，千载五言诗。右丞昔陷贼庭，故有此句。
　　过胡居士睹王右丞遗文司空曙
　　旧日相知尽，深居独一身，闭门惟有雪，看竹永无人。每许前山隐，曾邻陋巷贫。题诗今尚在，暂为拂流尘。
　　王维终南草堂吴镇（元）
　　昔人谢政后，生事此山中。树洒虚堂雨，泉飞隔浦风。喜无舟楫至，旋有鹤猿通。应识无声妙，临窗展未穷。
　　读右丞五言李日华（明）
　　紫禁神仙侣，青霄侍史郎。明心寒水骨，妙语出天香。烟壑从疏散，花洲坐渺茫。菁华时揽撷，珠玉乱辉光。
　　辋川谒王右丞祠敖英（明）
　　蜀栈青骡不可攀，孤臣无计出秦关。华清风雨萧萧夜，愁杀江南庾子山。
　　卷之末附录
　　附录二诗评五十二则
　　《王右丞集》十卷。晁氏曰：唐王维摩诘也，太原人，开元九年进士，终尚书右丞。维幼能属文，工草隶，善画，名盛。安禄山反，陷贼中。贼大宴凝碧池，赋诗痛悼，诗闻行在，后得免死。代宗访维文章于弟缙，裒集十卷上之。李肇记维“漠漠水田飞白鹭，阴阴夏木啭黄鹂”，以为窃李嘉祐者，今嘉祐集无之，岂肇厚诬乎？陈氏曰：建昌本与蜀本次序皆不同，大抵蜀刻唐六十家集多异于它处本，而此集编次尤无伦。维诗清逸，追逼陶谢，辋川别墅图画，摹传至今。尝与裴迪同赋各二十绝句，集中又有与迪书，略曰：夜登华子冈，辋水沦涟，与月上下；寒山远火，明灭林外；深巷寒犬，吠声如豹：村墟夜舂，复与疏钟相间。此时独坐，僮仆静默，每思曩昔携手赋诗，当待春中，卉木蔓发，轻鯈出水，白鸥矫翼，露湿青皋，麦雉朝雊，倘能从我游乎？余每读之，使人有飘然独往之兴。迪诗亦佳，然它无闻于世，盖亦高人也。辋川在蓝田县西南二十里，本宋之问别圃，维后表为清源寺，终墓其西。《文献通考》
　　粤若王维、王昌龄、储光羲等三十五人，皆河岳英灵也。殷璠《河岳英灵集序》
　　沈、宋既殁，而崔司勋颢，王右丞维，复崛起于开元、天宝之间。独孤及《左补阙安定皇甫公集序》
　　王右丞、韦苏州，澄淡精致，格在其中，岂妨于遒举哉？司空图《与李生论诗书》
　　右丞、苏州，趣味澄夐，若清流之贯达。司空图《与王驾评诗书》
　　为诗欲清深闲淡，当看韦苏州、柳子厚、孟浩然、王摩诘、贾长江。《诗人玉屑》
　　臞翁诗评：王右丞如秋水芙蕖，倚风自笑。《诗人玉屑》
　　王摩诘诗，浑厚闲雅，覆盖古今，但如久隐山林之人，徒成旷淡也。《西清诗话》
　　顾长康善画而不能诗，杜子美善诗而不能画。从容二子之间者，王右丞也。《诗话总龟》
　　盖诗者，乐之苗裔与？汉之苏李，魏之曹刘，得其正始。宋齐而下，得其浮淫流佚。唐之时，子昂、李、杜、沈、宋、王维之徒，或得其淳古淡泊之声，或得其舒和高畅之节；而孟郊、贾岛之徒，又得其悲愁郁堙之气。欧阳修《书梅圣俞稿后》
　　右丞、苏州，皆学于陶，王得其自在。《后山诗话》
　　孟浩然、王摩诘诗，自李、杜而下，当为第一。老杜诗云：“不见高人王右丞。”又云：“吾怜孟浩然。”皆公论也。《许彦周诗话》
　　诗非苦吟不工，信乎？古人如孟浩然，眉毛尽落；裴祐袖手，衣袖至穿；王维走入醋瓮：皆苦吟者也。《云仙散录》
　　韦苏州诗，韵高而气清；王右丞诗，格老而味长：皆五言之宗匠。然互有得失，不无优劣。以标韵观之，右丞诗格老而味远，不逮苏州；至其词不迫而味甚长，虽苏州亦不及也。《岁寒堂诗话》
　　王维诗典重靓深，学者不察，失于容冶。《木天禁语》
　　王维之作，如上林春晓，芳树微烘，百啭流莺，宫商迭奏。黄山紫塞，汉馆秦宫，芊绵伟丽于氤氲杳渺之间，真所谓有声画也。非妙于丹青者，其孰能之？矧乃辞情闲畅，音调雅驯，至今人师之诵之，为楷式焉。《史鉴类编》
　　诗总不离乎才也：有天才，有地才，有人才。吾于天才得李太白，于地才得杜子美，于人才得王摩诘。太白以气韵胜，子美以格律胜，摩诘以理趣胜。太白千秋逸调，子美一代规模。摩诘精大雄氏之学，句句皆合圣教。《而庵说唐诗》
　　王维诗，高者似禅，卑者似僧，奉佛之应哉，人心系则难脱。空同子
　　唐诗，李、杜之外，孟浩然、王摩诘足称大家。王诗丰缛而不华靡，孟诗却专心古淡，而悠远深厚，自无寒俭枯瘠之病。储光羲有孟之古，而深远不及；岑参有王之缛，而又以华靡掩之。故子美称“吾怜孟浩然”，称“高人王右丞”，而不及储、岑，有以也乎。《麓堂诗话》
　　王摩诘、孟浩然、韦苏州，片言只字，皆不入俗。西麓周氏
　　晁补之云，右丞妙于诗，故画意有余；余谓右丞精于画，故诗态转工。钟伯敬有云：画者有烟云养其胸中，此是性情文章之助。刘士鏻《文致》
　　王维因鼓《郁轮袍》登第，而集中无琵琶诗。画思入神，山水平远，云势石色，绘者以为天机所到，而集中无画诗。岂非艺成而下，不欲言耶？抑以乐而娱贵主，以画而奉崔圆，而不欲言耶？《韵语阳秋》
　　成按：右丞诗文，因天宝之乱，十不存一，安知其生平无琵琶诗耶？此与杜子美集中无海棠诗，遂谓子美母名海棠者，其妄诞无异，真足令人一噱。至于崔兴宗写真之诗，“前身应画师”之句，现存集中，而谓其无画诗，殆所谓不知子都之姣者欤？
　　右丞“远树带行客，孤城当落晖”，“带”字“当”字极佳，非得画中三昧者，不能下此二字。《青轩诗缉》
　　王右丞五言有绝佳者，如《瓜园赠裴十一迪》、《纳凉》、《济上四贤咏》诸篇，格调既高，而寄兴复远，即古人诗中，亦不能多见者。今选诗者俱不之取，独以《西施咏》之类入选，此不知何谓？《四友斋丛说》
　　山谷老人曰：余顷年登山临水，未尝不读王摩诘诗“行到水穷处”云云，顾知此老胸次，定有泉石膏肓之疾。《苕溪渔隐丛话》
　　右丞《终南别业》诗，有一唱三叹不可穷之妙。如《辋川?孟城坳》、《华子冈》、《茱萸沜》、《辛夷坞》等诗，右丞唱，裴迪和，虽各不过五言四句，穷幽入玄，学者当自细参，则得之。《瀛奎律髓》
　　读王摩诘诗，爱其“散发晚未簪，道书行尚把”之句，因用为韵，赋古风十首。陆放翁《剑南诗稿》
　　崔涂旅中诗：“渐与骨肉远，转于僮仆亲。”诗话亟称之。然王维郑州诗：“他乡绝俦侣，孤客亲僮仆。”已先道之矣。且王语浑含胜崔。《杨升庵诗话》
　　王摩诘《燕子龛》诗，雄奇苍郁，非以李咸熙之笔写之不可。《芥子园画传》
　　韦给事《山居》诗善用韵，曾登二韵，险而无迹，“群山入户登”一句尤奇，比之王介甫“两山排闼送青来”，尤简而有味。《瀛奎律髓》
　　右丞诗长于山林，“河明闾井间”一联，诗人所未有也；“牧童田犬”句，尤雅净。《瀛奎律髓》
　　右丞《汉江临泛》诗中两联，皆言景，而前联尤壮，足敌孟、杜岳阳之作。《瀛奎律髓》
　　王右丞诗云：“江流天地外，山色有无中。”是诗家极俊语，却入画三昧。《弇州山人稿》
　　朱叔重尝曰：王右丞“水田白鹭”、“夏木黄鹂”之诗，即画也。李思训数年，吴道元一日，其工夫学力所到者，画即诗也。《铁网珊瑚》
　　五言绝句，当以王右丞为绝唱。《四友斋丛说》
　　摩诘《辋川》诗，余深爱之，每以语人，辄无解余意者。《朱子语录》
　　朱文公曰：律诗如王维、韦应物辈，自有萧散之趣，未至如今日之细碎卑冗，无余味也。公又言；余平生爱王摩诘诗云：“漆园非傲吏，自缺经世具。偶寄一微官，婆娑数株树。”以为不可及，而举以语人，领解者少。《鹤林玉露》
　　“山下孤烟远村，天边独树高原。”非右丞工于画道，不能得此语。米元晖犹谓右丞画如刻画，故余以米家山写其诗。《画禅室随笔》
　　六言绝句，如王摩诘“桃红复含宿雨”，及王荆公“杨柳鸣蜩绿暗”，二诗最为警绝，后难继者。《玉林诗话》
　　“桃红复含宿雨，柳绿更带春烟。花落家僮未扫，莺啼山客犹眠。”每哦此句，令人坐想辋川春日之胜，此老傲睨闲适于其间也。《诗人玉屑》
　　曾子固谓苏明允之文，丰而不余一言，约而不失一辞，虽《春秋》立言，亦不过如是。概而论之，惟明允可以当此，非子固亦不能形容至此也。鲁直以摩诘六言诗方得其法，乃真知摩诘者，惟其能知之，然后能发明其秘要。须咀嚼久，始信其难，然则何独诗邪？凡落笔皆能如明允，斯可与论文矣。《姑溪集》
　　王维云：古之高者曰许由挂瓢，巢父洗耳。耳非驻声之地，声非染耳之迹，恶外者垢内，病物者自戕，此尚不能至于旷士，岂入道之门也。维之谈名理如此，岂减晋人邪？《杨升庵文集》
　　余年十七八时，读摩诘诗最熟，后遂置之者几六十年。今年七十七，永昼无事，再取读之，如见旧师友，恨间阔之久也。嘉泰辛酉五月六日，龟堂南窗书。陆游《跋王右丞集》
　　论近体者，必称盛唐，若蓝田王右丞维，亦其一也。其为律绝句，无问五七言，皆庄重闲雅，浑然天成；至于古诗，句本冲淡，而兴则悠长，诸词清婉流丽，殆未可多訾。杨伯谦选唐诗，论次其尤，载在正音，而晦翁先生考定楚辞后语，亦存其山中人等作，良有以邪。诗凡六卷，并附裴迪诸人诗，共若干卷，刘须溪盖尝校之。宋元旧刻，岁远不存，近刻于蜀，字画颇舛谬脱落，夔以督甓分司，迎銮公暇，特加披阅，粗为辨正。遂出俸资之余，令善小楷者书之，镂人翻刻如本，用裨诗坛采览之便。广信吕夔《王右丞集序》
　　高棅选《唐诗品汇》，五古七古，以王维为名家；五律七律五排五绝，以王维为正宗；七绝以王维为羽翼。其《五古叙》云：“诗莫盛于唐，莫备于盛唐，论者推李、杜二家为尤，其间又可名家者十数公。至如子美所赞咏者，王维、孟浩然；所友善者，高适、岑参。乾元以后，刘、钱接迹，韦、柳光前，人各鸣其所长，今观襄阳之清雅，右丞之精致，储光羲之真率，王江宁之声俊，高达夫之气骨，岑嘉州之奇逸，李颀之冲秀，常建之超凡，刘随州之闲旷，钱考功之清赡，韦之静而深，柳之温而密，此皆宇宙山川英灵间气，萃于时以钟于人者也。”《七古叙》云：“盛唐工七言古调者多，李、杜而下，论者推高、岑、王、李、崔颢数家为胜。窃尝评之，若夫张皇气势，陟顿始终，综核乎古今，博大其文辞，则李、杜尚矣。至于沉郁顿挫，抑扬悲壮，法度森严，神情俱诣。一味妙悟，而佳句辄来，远出常情之外。之数子者，与李、杜并驱而争先矣。”《五律叙》云：“盛唐律句之妙者，李翰林气象雄逸，孟襄阳兴致清远，王右丞词意雅秀，岑嘉州造语奇峻，高常侍骨格浑厚。”《七律叙》云：“盛唐作者虽不多，而声调最远，品格最高，贾至、王维、岑参《早朝》倡和之作，当时各极其妙；王之众作，尤胜诸人。”《五言排律叙》云：“开元后作者之盛，声律之备，独王右丞、李翰林为多，而孟襄阳、高渤海，实相与并鸣。《五言绝句叙》云：“开元后，独李白、王维尤胜诸人”云云。
　　唐人倡和之诗，多是感激，各臻其妙。如《早朝大明宫》，杜甫云：“旌旗日暖龙蛇动，宫殿风微燕雀高。”王维云：“九天阊阉开宫殿，万国衣冠拜冕旒。”岑参云：“花迎剑佩星初落，柳拂旌旗露未乾。”《登慈恩寺塔》诗，杜甫云：“高标跨苍穹，烈风无时休。俯视同一气，焉能辨皇州。”高适云：“秋风昨夜至，秦塞多清旷。千里何茫茫，五陵郁相望。”岑参云：“秋色从西来，苍然满关中。五陵北原上，万古青濛濛。”此类甚多，是皆雄浑悲壮，足以凌跨百代。《唐诗品汇》
　　李林甫《璚岳应制》曰：“云收二华出，天转五星来。十月农初罢，三驱礼后开。”两联皆用数目字，不可为法。王摩诘《送邱为》曰：“五湖三亩宅，万里一归人。”此联叠用数目字，不为病也。《诗家直说》
　　绝句如王摩诘“广武城边逢暮春，汶阳归客泪沾巾。落花寂寂啼山鸟，杨柳青青渡水人”，与“渭城朝雨”一篇，韦应物“雨中禁火空斋冷，江上流莺独坐听。把酒看花想诸弟，杜陵寒食草青青”，皆风人之绝响也。《诗家直说》
　　诗人之诗，字句不苟，王维诸人是也。才子之诗，句字章法，若罔闻知，李白诸人是也。困学之诗，格调词意，匠心措置，杜甫诸人是也。闲适之诗，并诗俱忘，陶潜诸人是也。《弹雅》
　　诗贵意，意贵远不贵近，贵淡不贵浓。如杜诗“钩帘宿鹭起，丸药流莺转”，李诗“桃花流水窅然去，别有天地非人间”，摩诘“反景入深林，复照青苔上”，皆淡而浓，近而远，可为知者道也。《李杜诗纬》
　　律诗贵工于发端，承接二句，尤贵得势，如懒残履衡岳之石，旋转而下。此非有伯昏无人之气者，不能也。如“万壑树参天，千山响杜鹃”，下即云“山中一夜雨，树杪百重泉”，“昔闻洞庭水，今上岳阳楼”，下即云“吴楚东南坼，乾坤日夜浮”；“古戍落黄叶，浩然离故关”，下即云“高风汉阳渡，初日郢门山”；“锦瑟怨遥夜，绕弦风雨哀”，下即云“孤灯闻楚角，残月下章台”：此皆转石万仞手也。《分甘余话》
　　王右丞文集十卷，宝应二年正月七日，王缙搜求其兄诗笔十卷，随表奉进。此刻是麻沙宋板，集中《送梓州李使君》诗，亦如牧翁所跋，作“山中一半雨，树杪百重泉”，知此本之佳也。《读书敏求记》
　　玄、肃以下诗人，其数什百。语盛唐者，唯高、王、岑、孟四家为最；语四家者，唯右丞为最。其为诗也，上薄骚雅，下括汉魏，博综群籍，渔猎百氏。于史、子、苍、雅、纬候、钤决、内学、外家之说，苞并总统，无所不窥，邮长于佛理。故其摛藻奇逸，措思冲旷，驰迈前榘，雄视名俊。凡今长老荐绅之属，工为诗者，恒嗟赏而雅崇之，殆与耳食无异。顾起经《题王右丞诗笺小引》
　　卷之末附录
　　附录三画录一百十九则
　　王维字摩诘，开元初擢进士，官至尚书右丞，《唐史》自有传。其出处之详，此得以略也。维善画，尤精山水，当时之画家者流，以谓天机所到，而所学者皆不及，后世称重，亦云维所画不下吴道玄也。观其思致高远，初未见于丹青，时时诗篇中已自有画意。由是知维之画，出于天性，不必以画拘，盖生而知之者。故“落花寂寂啼山鸟，杨柳青青渡水人”，又与“行到水穷处，坐看云起时”，及“白云回望合，青霭入看无”之类，以其句法，皆所画也。而《送元二使安西》诗者，后人以至铺张为《阳关曲图》。且往时士人或有占其一艺者，无不以艺掩其德，若阎立本是也。至人以画师名之，立本深以为耻；若维则不然矣，乃自为诗云：“夙世谬词客，前身应画师。”人卒不以画师归之也。如杜子美作诗品量人物，必有攸当，时犹称维为“高人王右丞”也，则其他可知。何则？诸人之以画名于世者，止长于画也。若维者，妙龄属词，长而擢第，名盛于开元、天宝间，豪英贵人虚左以迎，宁、薛诸王，待之若师友。兄弟乃以科名文学，冠绝当代，故时称“朝廷左相笔，天下右丞诗”之句，皆以官称而不名也。至其卜筑辋川，亦在图画中，是其胸次所存，无适而不潇洒，移志之于画，过人宜矣。重可惜者，兵火之余，数百年间，而流落无几，后来得其仿佛者，犹可以绝俗也。正如《唐史》论杜子美，谓“残膏賸馥，沾丐后人”之意，况乃真得维之用心处耶。今御府所藏一百二十有六：
　　太上像二、山庄图一、山居图一、栈阁图七、剑阁图三、雪山图一、唤渡图一、运粮图一、雪冈图四、捕鱼图二、雪渡图三、鱼市图一、骡纲图一、异域图一、早行图二、村墟图二、度关图一、蜀道图四、四皓图一、维摩诘图二、高僧图九、渡水僧图三、山谷行旅图一、山居农作图二、雪江胜赏图二、雪江诗意图一、雪冈渡关图一、雪川羁旅图一、雪景饯别图一、雪景山居图二、雪景待渡图三、群峰雪霁图一、江皋会遇图二、黄梅出山图一、净名居士像三、渡水罗汉图一、写须菩提像一、写孟浩然真一、写济南伏生像一、十六罗汉图四十八。《宣和画谱》
　　玄宗时，王维特妙山水，幽深之致，近古未有。《封氏闻见记》
　　唐右丞王维，文章冠世，画绝古今。《纯全集》
　　古人欲以一艺名世者，必精思入神，极古今之变而后已，故能洞达天机，气随物在，至观之者，亦有感格相应之理。如摩诘《苔矶静钓》、《水阁闲棋》，令人不觉身在其间。《玉堂嘉话》
　　世言摩诘笔踪措思，参于造化，而创意经图，即有所缺，如山水平远，云峰石色，绝迹天机，非绘者所及。观此图，便知古人之论为得，正使后之评者，不得加此。余见或以画名者，无复生动气象，不过聚石为山，分画写水，又岂可与论“人家在仙掌，云气欲生衣”者耶？董逌《书王摩诘山水后》
　　右丞诗云：“宿世谬词客，前身应画师。”余谓右丞云峰石迹，迥出天机，笔思纵横，参乎造化。唐以前安得有此画师也？董其昌《画评》
　　右丞以前，作者无所不工，独山水神情，传写犹隔一尘。自右丞始用皴法，用渲运法，若王右军一变钟体，凤翥鸾翔，似奇反正。右丞以后作者，各出意造，如王洽、李思训辈，或泼墨澜翻，或设色媚丽，顾蹊径已具，模拟不难，比于书家，欧、虞、褚、薛，各得右军之一体耳。董其昌《画旨》
　　文人之画，自王右丞始，其后董源、巨然、李成、范宽为嫡子，李龙眠、王晋卿、米南宫及虎儿，皆从董、巨得来。至元四大家黄子久、王叔明、倪元镇、吴仲圭，皆其正传。吾朝文、沈，则又远接衣钵，若马、夏及李唐刘松年，又是大李将军派，非吾曹当学也。《容台集》
　　禅家有南北二宗，唐时始分，画之南北二宗，亦唐时分也，但其人非南北耳。北宗则李思训父子着色山水，流传而为宋之赵干、赵伯驹、伯骕以至马、夏辈；南宗则王摩诘始用渲染，一变拗研之法，其传为张璪、荆、关、董、巨、郭忠恕、米氏父子，以至元之四大家。要之摩诘所谓云峰石迹，迥出天机，笔意纵横，参乎造化者。东坡赞吴道子、王维画壁，亦云“吾于维也无间言”，知言哉！《容台集》
　　唐人王摩诘、李思训之流，画山川峰麓，自成变态。虽萧然有出尘之姿，然颇以云物间之，作浮云杳蔼，与孤鸿落照，灭没于江天之外，举世宗之，而唐人之典刑尽矣。《东坡集》
　　王右丞笔墨宛丽，气韵高清，巧写象成，亦动真思。荆浩《画山水录》
　　仆为夏县令，寄居司马文季朴家，出藏先圣画像示仆，传云王摩诘笔也。仆因令善工者摹之，眼中神采，殊不相类，使人意不满。画像上长下短，其背微偻，以传考之，想当然尔。《庄子》载老莱弟子出薪，遇仲尼，反以告曰：有人于此，修上而超下，末偻而后耳，视若营四海。注云：长上而促下，耳却近后而上偻。末偻谓背微曲也，然此皆可画；若夫视若营四海，乃圣人忧天下之容，非摩诘不能作。懒真子
　　宋中兴馆阁储藏王维菩萨一，普贤一，，须菩提一，孔雀明王一，济南伏生图一，捕鱼图四，盘车图一，朱陈嫁娶图一，拂林人物一，雪霁晓行图一，山水二。《宋中兴馆阁续录》
　　王辋川以“凝碧”诗见知当世，余事丹青，亦造神品。晚年长斋，刻意空门，学室中唯绳床经案。退朝之后，焚香独坐，大有所契证，三复斯画，知其不苟。毘邪一会，俨然目中，观者要当于默然处，惊海涛春雷之作，始不负渠。李弥逊《题唐王维画摩文殊不二图》
　　乙丑六月念一日，同伯几访乔仲山运判观画，王维《维摩像》，其像如生。《志雅堂杂抄》
　　乔达之篑成号仲山，所藏王维画《维摩像》如生。《云烟过眼录》
　　乔仲山家王维《维摩视疾图》，宣和、明昌、睿思东阁、王维秋山萧寺。《困学斋杂录》
　　张修字诚之少卿家，有辟支佛，下画王维仙桃巾黄服合掌顶礼，乃是自写真，与世所传关中十大弟子真法相似，是真笔。世俗以蜀中画《骡纲图》、《剑门关图》为王维甚众，又多以江南人所画《雪图》命为王维，但见笔清秀者即命之，如苏之纯家所收《魏武读碑图》，亦命之维。李冠卿家小卷，亦命之维，与《读碑图》一同，今在余家。长安李氏《雪图》与孙载道字积中家《雪图》，一同命之为王维也。其他贵族家不可胜数，谅非如是之众也。米芾《画史》
　　摩诘《演教罗汉图》一轴，上有徽宗御题押。案《宣和画谱》，摩诘罗汉凡四十六轴，此其一也。公绘事既妙绝，而奉佛尤笃，所画罗汉，于端严静雅外，别具一种慈悲意。袈裟文织组秀丽，千载奕奕有生色。此君尝云：“夙世自禅伯，前身应画师。”乃称耳。《弇州山人稿》
　　余尝见梁思伯箧中有王摩诘《演教图》，此是王府中物，托其装潢，故携以自随。是设色者，人物山水，无不臻妙。《四友斋丛说》
　　此轴必有十六僧，所存者卷末三僧尔。“王摩诘”三字，恨无摩诘他字可参校。上用圆角印，其文为野释，岂摩诘别号邪？世画渡水僧，或乘龙，或履龟鼋，类多诡怪恍忽，不近人情。今最后一僧，先登于岸，虽目视云际孤鹤，然脱衣在磐石上，欠伸垂足，若休其劳苦者。前一僧未渡，才数寸浅水，而中一僧乃倒锡杖以援之；三僧者皆至人大士，而涉川之际，谨重如彭祖之观井，曷尝以芦渡杯渡为神哉。呜乎！此固非摩诘不能作欤？三僧者，抑禅家所谓老古锥云。刘克庄《题王摩诘渡水罗汉图》
　　前松江镇守张万户出五手卷，王维《渡水僧》，高宗御题绝妙。《志雅堂杂抄》
　　王仲至阅吾家画，最爱王维画《黄梅出山图》，盖其所图黄梅、曹溪二人，气运神检，皆如其为人。读二人事迹，还观所画，可以想见其人。《梦溪笔谈》
　　右唐王维画《济南伏生像》，宋秘府物，今藏金陵王休伯家。余官金陵，闻休伯所藏书画甚富，一日与顾史部华玉过之，休伯张燕，余戏谓之曰：“必出书画乃饮。”始出宋元者，亦有唐人笔，余与休伯笑而不答，遂出此及维著色山水一卷，余不觉惊伏，以为平生之未见也。但古人之坐，以两膝着地，未尝箕股，而秦汉之书，当用竹简，今像乃箕股而坐，冯几伸卷，此则余所未晓。抑余闻维尝画雪中之蕉，毋乃类是，而不必拘拘于形似者邪？《寓意编》
　　王摩诘自谓：“宿世缘词客，前身应画师。”故窦蒙所著《画拾遗》称之云：“诗合《国风》公干之能，画关山水子华之圣。加以心融物外，道契玄微，则其用笔清润秀整，岂他人之可并哉？”余在毘陵，见孙润夫家有王维画孟浩然像，绢素败烂，丹青已渝，维题其上云：“维尝见孟公吟曰：‘日暮马行疾，城荒人住稀。’又吟曰：‘挂席数千里，名山都未逢。泊舟浔阳郭，始见香炉峰。’余因美其风调，至所舍，图于素轴。”又有太子文学陆羽鸿渐序云：“昔周王得骏马，山谷之人献神马八匹；叶公好假龙，庭下见真龙一头；颜太师好异典，郭山人闳赠金匮文；李法曹好古篆，莫居士赠玉筋字：此四者得非气合，不召而至焉？中园生旧任杞王府户曹，任广州司马。金陵崔中字子向，家有古今图画一百余轴，其石上蕃僧，岩中二隐，西方无量寿佛，天下第一。余有王右丞画《襄阳孟公马上吟诗图》并其记，此亦谓之一绝，故赠焉，以裨中园生画府之阙。唐贞元元年正月二十有一日志之。”后有本朝张洎题识云；“癸未岁，余为尚书郎，在京师，客有好事者，浚仪桥逆旅见王右丞《襄阳图》，寻访之，已为人取去。他日，有吴僧楚南，挈图而至，问其所来，即浚仪桥之本也。虽缣轴尘古，尚可窥览，观右丞笔迹，穷极神妙。襄阳之状，颀而长，峭而瘦，衣白袍，靴帽重戴，乘款段马，一童总角，提书笈负琴而从。风仪落落，凛然如生。复观陆文学题记，辞翰奇绝。金匮文，前史遗事；中园生，彼何人斯？按孟君当开元、天宝之际，诗名籍甚，一游长安，右丞倾盖延誉。或云右丞见其胜己，不能荐于天子，因坎坷而终。故襄阳别右丞诗云：‘当路宁相假，知音世所希。’乃其事也。予顷在金城，亦曾见一图，盖传写之本，所题诗后有‘水落鱼梁浅，天寒梦泽深’之句，今真本即无，故事存焉，以遗来者。孟冬十有一日南樵张洎题。”润夫谓此画是维亲笔无疑，余谓曰：“此俗工拓本也。张洎谓襄阳之状，颀而长，峭而瘦，今所绘乃一矮肥俗子尔。余观其题识三篇，字皆一体，鲁鱼之误尤多，信非维笔。”润夫然之，因以题识书于此。《韵语阳秋》
　　王介石虎臣所藏王维画孟浩然像，昔为赵碧涧由祚，后归赵信之，又归乔仲山，仲山又归之郭北山。《云烟过眼录》
　　王琪字君玉，收王维画《尧民鼓腹图》。米芾《画史》
　　王右丞工人物山水，笔意清润，画罗汉、佛像至佳。平生喜作雪景、剑阁栈道、骡纲晓行、捕鱼、雪渡、村墟等图，其画《辋川图》，世之最著者。盖其胸次潇洒，意之所至，落笔便与庸史不同。《画鉴》
　　王摩诘作《辋川图》，长二三丈，起自蜀川，江乡风物，靡不毕备，精妙罕见，《名画记》
　　王摩诘开元中擢进士第，官尚书右丞，以胸中所蕴，发于毫端。诗似渊明，而声律整齐；山水法道玄，而风致特出。世称为诗中有画，画中有诗。意到处不拘小节，如雪中芭蕉，脱去凡近，非具眼不能识也。家居蓝田辋川，常自作《辋川图》，山峰盘回，竹木潇洒。其石小劈斧皴，梢多雀爪，叶多夹笔。描画人物，眉目分明，衣折丁头鼠尾。楼阁用笔界画，笔力清劲，曲尽精微，真如台阁文章，锵金戛玉，故当在第一品也。《山水家法真迹》
　　王摩诘自作《辋川图》，笔墨可谓造微入妙。然世有两本，一本用矮纸，一本用高纸，意皆出摩诘不疑。临摹得人，犹可见其得意林泉之仿佛。《黄山谷集》
　　元祐丁卯，余为汝南郡学官，夏得肠癖之疾，卧直舍中。所善高符仲携摩诘《辋川图》示余曰：“阅此可以愈疾。”余本江海人，得图喜甚，即使二儿从旁引之，阅于枕上，恍然若与摩诘入辋川，度华子冈，经孟城坳，憩辋口庄，泊文杏馆，上斤竹岭，并木兰柴，绝茱萸沜，蹑槐陌，窥鹿柴，返于南北垞，航欹湖，戏柳浪，濯栾家濑，酌金屑泉，过白石滩，停竹里馆，转辛夷坞，抵漆园。幅巾杖履，棋奕茗饮，或赋诗自娱，忘其身之匏系于汝南也。数日疾良愈，而符仲亦为夏侯太冲来取图，遂题其末而归诸高氏。秦少游《书辋川图后》
　　《辋川图》一轴，李赵公题其末云：“蓝田县鹿苑寺主僧子良贽于余，且曰：鹿苑即王右丞辋川之第也。右丞笃志奉佛，妻死不再娶，洁居逾三十载。母夫人卒，表宅为寺，今冢墓在寺之西南隅，其图实右丞之亲笔。余阅玩珍重，永为家藏。”弘宪题其前一行云：“元和四年八月十三日弘宪题。”弘宪者，吉甫字也。其后卫公又跋云：“乘闲阅箧书中，得先公相国所收王右丞画《辋川图》，实家世之宝也。先公凡更三十六镇，故所藏书画多用方镇印记，白乐天诗所说清凉寺，即辋川云。”洪庆善作《丹阳洪氏家谱序》云：丹阳之洪本姓弘，避唐讳改，有弘宪者，元和四年跋《辋川图》亦大错也。《容斋随笔》
　　辋川二十境，胜概冠秦雍，摩诘既居之画之，又与裴生诗之。其画与诗，后得赞皇父子书之，善并美具，无以复加，宜为后人宝玩摹传，永垂不刊。然此地今遗趾仅存，园湖垞沜，率为畴亩，未有高士，踵兹逸怀，使人慨想深。政和二年六月五日，常山宋烜、武阳黄某于河南官舍同观。黄伯恩《跋辋川图后》
　　世传此图本，多物象靡密，而笔势钝弱；今所传则赋象简远，而运笔劲峻，盖摩诘遗迹之不失其真者。当自李卫公家定本所出云。大观四年三月初吉，会稽黄某书。黄伯恩《又跋辋川图后》
　　《辋川集》，总田园所为诗，分序先后，可以意得其处。古传辋水如车缚头，因以得名。维自罢官，居辋口者十年，日与裴迪浮舟往来，弹琴赋诗，此图于像见之。然诗有南垞、北垞、华子冈、欹湖、竹里馆、茱萸沜、辛夷坞，此画颇失其旧，当依其说改定。其后维舍此地为浮图居，今清源寺是也。《广川画跋》
　　王维画小辋川，摹本笔细，在长安李氏，人物好，此定是真。若比世俗所谓王维，全不类，或传宜兴杨氏本上摹得。米芾《画史》
　　文彦博太师《小辋川》，拆下唐跋，自连真还李氏。一日同出，坐客皆言太师者真。唐张彦远《名画记》云：“类道子。”又云：“云峰石色，绝迹天机，笔思纵横，参于造化，孙氏图仅有之，余未见此趣。”米芾《画史》
　　宋景文公著《唐书》列传，文法严简，其势无由泛及散漫，而于摩诘，备载华子冈、欹湖、竹里馆、柳浪、茱萸沜、辛夷坞之目，何所不惮烦耶？君子隐居以求其志，行义以达其道，随所寓而自得焉，必欲山水花木之胜，则其志荒矣。是故文艺绝人，高韵天放，而无卓然节操者，志荒之罪也。宋公之意，其殆有儆于玩物者乎？善观是图者，并以是求之。虞集《跋王维辋川图后》
　　往年备官京都，从吴兴公入道山延阁，书题装潢画卷，见王摩诘《辋川庄图草》，后又见图本郝参知家，有四川宣抚司都大茶马司官印，位置纤悉俱备。公首玩赏，顾余言曰：“《兰亭叙草》，为古今法书所宗，正若此耳。此《龙眠山庄图草》，全用其法，而行笔细润，乃有超越之意，古人翻案法，正当于此求之。《柳待制集》
　　王右丞《辋川图》，与余昔在杭苕故家见者一样，前有集贤院御书印，内合同印题摩诘本，后书河北郭忠恕奉命复本，则知为江南李后主时临本也。虎贲中郎，更无辨处，郭亦妙笔矣。右丞唐开元天宝朝士，名维，字摩诘，工诗画，辋川其所居。自写为图，精密细润，在小李将军著色山水上。今如鲁宝玉大弓，绝无仅有，吾昂霄珍之重之，携上天京，名公相一见，赏识鉴定，价增十倍。大德戊戌冬至，庐陵民八十叟李珏元晖敬跋。《书画题跋记》
　　右王摩诘《辋川图》，临之者郭忠恕，再临者仇英实父也。其二十绝句书者，文待诏征仲也。余尝谓读摩诘绝句，更一览《辋川图》，便觉如上下华子冈、斤竹岭，骋宫槐陌，泛南北垞、欹湖、柳浪，徙倚木兰柴、茱萸沜，即文杏馆而休焉。酌金屑之泉，与裴迪秀才对语，不知我之为摩诘，摩诘之为我也。然则摹本何必实父，而书亦何必征仲哉。王弇州续稿
　　子家自高祖南山翁以来，好蓄名画，闻之家君云，妙品有王摩诘《辋川图》。《寓意编》
　　王右丞《辋川图》，曾入秘府。弘治间，黄休伯叔赐剥古漆墩得之。丰道生《华氏真赏斋赋》注
　　传闻严氏藏王维《辋川图》真迹，妙绝。《清河书画舫》
　　严氏《书画记》，挂轴有王维《辋川雪溪图》三轴，《圆光小景》二轴。手卷有王维《辋川图》三卷、《三峡图》、《雪溪图》、《女史图》、《济南伏生像》。《珊瑚网》
　　摩诘画有极简古粗辣者，作树头如撮米，树本如丁橛，山如浪起，沙如锥画，干重百重，又于梢末露之。余于荧泽公馆中见一屏，就视乃陕刻摩诘蓝田庄图石本，虽石顽工拙，未尽本妙，然其用意，未尝不可追而思也。古岩先生嘱写并识。程邃《题画》
　　钩勒梧桐，见王维《辋川图》。《芥子园画传》
　　吾家伊上坞，亦自有椒园。漠漠清香远，离离丹实繁。盈檐常要采，折柳不须藩。每看辋川画，起予商可言。文彦博《题辋川图》诗
　　辋川诚自好，人各爱吾园。欲纵家山乐，终縻吏事繁。鸿飞思避弋，羝触困羸藩。几日归陶径，方知践此言。韩琦《和文潞公题右丞辋川图》诗
　　丹青王右辖，诗句妙九州。物外尝独往，人间无所求。袖手南山雨，辋川桑柘秋。胸中有佳处，泾渭看同流。黄山谷《题摩诘画》诗
　　骚韵禅谈意未央，欹湖烟月堕微茫。园林钟鼓清时乐，好个裴公绿野堂。○状物何如及物功，开元真宰说姚崇。未妨僦屋招提里，斗米三钱四海同。○凝碧池边野鹿过，空垂双泣赋悲歌。论忠不到平原列，驰誉丹青未足多。○文采风流映一时，丹青三昧有余师。戏将万斛欹湖水，写尽南山五字诗。王秋涧《题王右丞辋川图》诗
　　开图纵奇观，江山郁相缪。两坨矗苕苕，重湖渺浟浟。邃宇抗疏岭，危亭俯圆流。春坞辛夷发，夏陌高槐稠。竹馆翠阴晚，萸沜红实秋。远墅漆未割，近园椒欲收。惊鸟避溪泉，野鹿逐岩幽。日暮川上归，凉飙荡孤舟。霭霭云气合，漠漠烟光浮。顾思天宝初，纲纪坏不修，《霓裳》按妖拍，鼙鼓起奸谋。岂无匡济术，乃为闲旷留。菱歌自来往，葩辞更倡酬。遂令摹写间，意度犹可求。乾坤多变态，江海生暮愁。白鸥飞不去，千载空悠悠。贡师泰《题王维辋川图》诗
　　辋口风烟春日迟，浅沙深渚带东菑。红杏花开翔白鹤，绿杨丝袅逗黄鹂。山云寂寂入寒竹，野露瀼瀼裛嫩葵。谁似右丞清绝处，千秋一土更何疑。邓文原《王维高本辋川图》诗
　　潇洒开元士，神图绘辋川。树深疑垞小，溪静见沙圆。径竹分青霭，庭槐敛暮烟。此中有高卧，欹枕听飞泉。○画里诗仍好，萦回自一川。湖晴岚气爽，浪静柳阴圆。赋咏成珠玉，经营起雾烟。当年满朝士，若个在林泉。吴仲圭《右丞辋川图》诗
　　王维《山水图》、《辋川图》、《骊山图》，神品上上。《玉堂嘉话》
　　安远门西万里余，耕桑烟火总民居。只应勤政楼中梦，百倍华清乐不如。○忆昔风流王右丞，开元亲侍玉堂庐。细吟凝碧池头句，政恐丹青是谏书。王恽《题摩诘骊山宫图》诗
　　王维辋川雪景，细绢写，小横幅，精极。古松上用粉作积雪，有款，在临溪吴氏。《东图元览》
　　金陵胡编修藏王摩诘《辋川雪景》绢画，沈宜谦云，是宋人临本之绝佳者，其雪用银泥打底，上更用粉细细点雪。《东图元览》
　　徐太常《辋川图》一卷，多名跋，吴匏庵题其后云：“此卷宋人藏漆竹筒中，以之拄门，后启视，乃《辋川图》也。余观之，即未必果出右丞，然绢素极细，却是雪景，以浮粉着树上，潇洒清韵，应是宋人临本，非后人可到也。《太平清话》
　　禾兴冯开之家，藏唐宋名迹颇多，王维《江山雪霁图》尤为冠绝诸本。原系大元内府故物，曾经赵子昂鉴定。传闻右丞“花远重重树，云深处处山”小帧，在文征仲太史家，纸本浅绛色，布景极异，落笔精微，以较冯氏所藏《江山雪霁图》，可方驾也。此画原系矮直幅，太史恐其日久愈坏，命工补缀为短卷，近人题跋复得启南翁笔，海内称为墨皇，不妄也。《清河书画舫》
　　吴昆麓夫人，与余外族有葭莩之亲，偶携此卷见示，述其先得之管后宰门小火者。火者家有一铁枥门闩，或云漆布竹筒，摇之似有声。一日，为物所触，遂破堕三卷，此其一也。余初未深信，翻阅再三，不觉神王。因闭户焚香，屏绝他事，便觉神峰吐溜，春浦生烟，真若蚕之吐丝，虫之蚀木。至如粉缕曲折，毫腻浅深，皆有意致。信摩诘精神，与水墨相和，蒸成至宝。得此数月以来，每一念及，辄狂走入丈室，饱阅无声。出户见俗中纷纭，殊令人捉鼻也。真实居士记于南翰林院之寄乐亭。冯梦祯《题王右丞江山雪霁卷》
　　画家右丞，如书家右军，世不多见。余昔年于嘉兴项太学元汴所，见《雪江图》，都不皴擦，但有轮廓耳。及世所传摹本，若王叔明《剑阁图》，笔法类李中舍，疑非右丞画格。又余至长安，得赵大年临右丞《湖庄清夏图》，亦不细皴，稍似项氏所藏《雪江》卷，而窃意其未尽右丞之致。盖大家神品，必于皴法有奇，大年虽俊爽，不耐多皴，遂为无笔，此得右丞一体者也。最后复得郭忠恕《辋川》粉本，乃极细皴，相传真本在武林。既称摹写，当不甚远，然余所见者庸史本，故不足以定其画法矣。惟京师杨高邮州将处，有赵吴兴雪图小幅，颇用金粉，闲远清润，迥异常作，余一见定为学王维。或曰：“何以知是学维？”余应之曰：“凡诸皴法，自唐及宋，皆有门庭，如禅灯五家宗派，使人闻片语单词，可定其为何派儿孙。今文敏此图，行笔非僧繇，非思训，非洪谷，非关仝，乃知董巨李范，皆所不摄，非学维而何？”今年秋，闻广陵有王维《江山霁雪》一卷，为冯宫庶所收，亟令友人走武林索观，宫庶珍之，自谓如头目脑髓，以余有右丞画癖，勉应余请，清斋三日，始展阅一过，宛然吴兴小幅笔意也。余用是自喜，且右丞自云：“宿世谬词客，前身应画师。”余未尝得睹其迹，但以想心取之，果得与真肖合，岂前身曾入右丞之室，而亲览其盘礴之致，故结习不昧乃尔邪？庶子书云：“此卷是京师后宰门拆古屋，于折竿中得之，凡有三卷，皆唐宋书画也。”余又妄想彼二卷者，安知非右军迹，或虞、褚诸名公临晋帖邪？傥得合剑还珠，足办吾两事，岂造物妒完，聊畀余于此卷中消受清福邪？老子云：“同于道者，道亦乐得之。”余且珍之以俟。《容台集》
　　昔人评王右丞画，以为云峰石色，迥出天机，笔思纵横，参乎造化。余未之见也。往在京华，闻冯开之得一图于金陵，走使缄书借观，既至，凡三薰三沐，乃长跽开卷，经岁开之复索还，一似渔郎出桃花源，再往迷误，怅惘久之，不知何时重得路也。因想像为寒林远岫图。世有见右丞画者，或不至河汉。《画禅室随笔》
　　王右丞画，予从檇李项氏见《钓雪图》，盈尺而已，绝无皴法，最后得小幅，云赵吴兴所藏，颇类营邱，而高简过之。又于长安杨高邮所得《山居图》，则笔法类大年，有宣和题，然不如冯祭酒《江山雪霁图》，具有右丞妙趣。《画禅室随笔》
　　购得王摩诘《江山雪霁图》，装潢就。因怀书画友王越石。在金陵时，自九月至长至不雨，溪流皆涸，为之怅然。君舟何处贯虹月？吾室悄然凝席尘。买得辋川千岭雪，未经君眼照嶙峋。呼鸥远隔苍茫外，控鲤难逢汗漫人。一发枯流频怅望，五湖春浪几时新？李日华诗
　　王维《雪溪图》，李成《寒林子野图》，徐熙《柳穿鱼图》，皆宋府秘物，为吴中王氏藏本，并神品也。《清河书画舫》
　　摩诘《奕棋图》，在绢素上，卷首五大字，为李西涯公篆书，钤缝有政和宣和二方印。《雪溪图》，宋徽庙宸翰题签，此卷归程季白，入唐宋元宝绘册。《江山雪霁》卷，冯开之《快雪日记》云：吴昆麓得之管后宰门小火者，家有一铁枥门闩，摇之有声，一日破，堕三卷，此其一也。《双枕岁抄》作南京西华门守阍小内史张本，得以献太监安宗。此卷海内推为墨王，自有神物护持。珂玉先得临本，复见真本小簇山水《辋川图》。《珊瑚网》
　　蓬莱道山，人间风日不到，玉■金钥，典秘甚严，有平生畜眼未尝见者。天旋地转，散落委弃，故人李君祥得之，出以示余。其犀玉已被剔取，所幸画无恙耳。展玩之余，不觉涕泪阑干，盖叹是图之不遭也。请靳固之，以待异日万金之购云。蓬山道人刘诩题。《题王维雪溪图》
　　晓径沾衣湿，登台试屐危。乾坤增壮观，江海得深期。历乱瑶华吐，纷披玉树枝。精微谁与并？顾陆颇相宜。○碧树拥江扉，朱帘卷翠微。崇朝无客过，傍晚有渔归。岭耀梅重白，堤萦絮正飞。若留清夜赏，铅粉更光辉。吴仲圭《王右丞雪溪图》诗
　　中原王冠朝元台制干家，王摩诘横披《山水图》。广都宇文时中季蒙龙图家，王维《雪山图》。范荣公孙淑忠甫家，王维《雪竹图》。《画继》
　　范大珪字君锡，富郑公婿。同行相国寺，以七百金常卖处买得《雪图》，破碎甚古，如世所谓王维者。刘伯玉相值，笑问买何物，因众中展示。伯玉曰：“此谁笔?”余曰：“王维。”伯玉曰：“然，适行一遭不见，岂有所归乎？”余假范人持之，良久，并范不见。翌日去取，云已送西京背。同行梅子平大怒曰：“吾证也，可理于官，岂有此理！”余笑曰：“吾故人也。”因以赠之，今二十年矣，范卒已十年，不知所在。米芾《画史》
　　高公绘有唐蜀中画雪山，世以为王维也。米芾《画史》
　　林虞家有王维《雪图》六幅。米芾《画史》
　　《江干初雪图》真迹，藏李邦直家，唐蜡纸本。世传为王摩诘所作，末有元丰间王禹玉、蔡持正、韩玉汝、章子厚、王和甫、张邃明、安厚卿七人题诗。《石林诗话》
　　王维《江干雪意图》卷，藏王敬美家。又见梁伯龙示余大青绿狮子罗汉一轴，亦云右丞笔也。《眉公秘笈》
　　唐王右丞《万峰积雪图》卷，绢本，高九寸，长七尺，上有御府之印、内合同印、文渊阁印、奉华堂印、揭徯斯印，项子京天籁阁中物也。藏印俱备。○“城中十日暑如炙，头目眩花尘土塞。僧楼今日见此卷，雪意茫茫寒欲逼。古栟修柳枝袅矫，下有幽篁厕丛碧。隔溪胶艇不受呼，平地贯渚无人迹。西风翻鸦忽零乱，远雁迷云犹呖呖。笔疏墨淡精神在，收阅千年若完璧。宛然一段小江南，三远备全能事毕。维名依稀半未漶，老眼再摩初认得。所存只是天假借，名手当时重唐室。吴中人家宝古迹，自宋及元高尔直。若教见此风斯下，倒橐定应无吝啬。锦标内帑固自有，人间间出凤五色。老余尺素见雪渡，草树凌竞人跔蹐。仅有盈尺不尽意，何如此图长数尺。太邱孙子具法眼，凿壁收藏皆袭百。我将拙语敢印证，聊写心知并目识。右丞之笔，神妙非常，时代久远，见亦罕矣。余少于沙溪陈氏获观《雪渡图》，盈尺而已，今又于严氏阅此修卷，深幸老年击此于目。又题。”弘治壬戌中秋日沈周。○“古之高人逸士，往往喜弄笔作山水以自娱，然多写雪景者，盖欲假此以寄其孤高绝俗之意耳。若李成之《万山飞雪》，李唐之《雪山楼阁》，郭忠恕之《九峰雪霁》，王叔明之《剑阁》，沈石田之《关山积雪图》，皆种种臻妙，而予皆及见之，但恨未睹王维雪景何如耳。弘治乙卯春，偶于都下钱太常处，阅此《万峰积雪》卷，赏鉴竟日，觉寒气逼人，真摩诘平生得意笔也。始知李成辈皆宗摩诘，传为世宝。此卷不啻今之凤毛麟角矣。”枝山道人祝允明跋。○“诗中有画画有诗，摩诘落笔秀且奇。阎相吴生那足道，象外能将造化师。蓝田辋川仅临本，开元东塔迹已隳。山居图识宣和字，今藏御府人难窥。我居京师颇留意，日寻断帧收残碑。琉璃厂西得兹卷，败箧零乱萦蛛丝。长江峻岭互合沓，丛竹古树蔽睑城。山腰巍巍置层阁，桥根溅溅流水澌。西风凝寒雪意劲，一天黯淡彤云垂。斜行飞鸿失沙渚，犯冷孤客望酒旗。或棹扁舟或轻策，神理曲尽毫无遗。晴窗细观拭病目，小字漶漫书王维。石田沈翁跋长句，谓如彩凤辉朝曦。重装锦标紫鸾鹊，草堂珍秘怡老资。炎天往往布几案，满帘飞霰吹凉飔。右丞胸中自潇洒，汪汪如有千顷陂。松针石脉蕴灵异，雨晴寒暑随形施。东坡生平颇崛强，亦于维也无间辞。”江村高士奇题。《江村销夏录》
　　摩诘仙游五百年，画称雪渡未能传。只因曾入宣和府，珍重令人缀短篇。黄子久《王维雪渡图》诗
　　荣咨道字询之，收《雪猎图》，命为王维，不类张氏辟支佛。所画合掌像，林木类蜀人笔。雪山精好是唐物，维则未也。米芾《画史》
　　是卷雪景，山头皆衬金著色，法度森整，而笔墨清润，极为精工。心知为唐人之作，而卒未能定其名氏。旧有签题小李将军，纸最古而字画草率，因未之信。予购得之京师，间示知画者，以为当出王摩诘。予家所有王维《雪溪图》，并小幅《凤舟图》，与此皆不类。又曾见《辋川图》，与高士奕棋小幅，惟奕图用笔与此同，因题为王摩诘，而褫去旧签，见者同声以为摩诘无疑。闲居以来，校勘颇勤，遂定为李升《出峡图》云。《陆俨山集》
　　书画之妙，当以神会，难可以形求也。世观画者，多能指摘其间形象位置，彩色瑕疵而已，至于奥理冥造者，罕见其人。如彦远画评，言王维画物，多不问四时，如画花，往往以桃、杏、芙蓉、莲花同画一景，余家所藏摩诘画《袁安卧雪图》，有雪中芭蕉，此乃得心应手，意到便成，故造理入神，迥得天意，此难可与俗人论也。《梦溪笔谈》
　　王维作画雪中芭蕉，法眼观之，知其神情寄寓于物，俗论则讥以为不知寒暑。《冷斋夜话》
　　《笔谈》云：王维画如神，不拘四时，如雪中芭蕉。故惠洪云：雪里芭蕉失寒暑。题王维《雪中芭蕉图》，皆以芭蕉非雪中物。岭外如曲江，冬大雪，芭蕉自若，红蕉方开花，知前辈虽画史亦不苟。洪作诗时未到岭外，存中亦未知也。《猗觉寮杂记》
　　王维雪蕉，曾在清閟阁，杨廉夫题以短歌。《眉公秘笈》
　　京师杨太和家所藏唐晋以来名迹甚佳，有右丞画一帧，宋徽庙御题左方，笔势飘举，检《宣和画谱》，此为《山居图》，察其图中松针、石脉，无宋以后人法，定为摩诘无疑。向相传为大李将军，而拈出为辋川者，自余始。《画禅室随笔》
　　余见王右丞《山庄图》，又《雪霁捕鱼图》。山庄树叶皆如个字，其《雪斋枯树图》似郭熙，二卷无款，疑宋人临稿也。《眉公秘笈》
　　内府藏右丞《山居图》，笔法类大李，宋徽宗题曰：“危楼日蔓人千里，欹枕秋风雁一声。”高江村《苑西集》
　　古画《捕鱼》一卷，或曰王右丞草也。纸广不充幅，长丈许。水波渺弥，洲渚隐隐见其背，岸木葭菼向摇落，草萋然始黄，天惨惨云而风，人物衣裘有寒意，盖画江南初冬欲雪时也。两人挽舟循厓，一人篙而下之，三人巾帽袍带而骑，或马或驴，寒峙肩拥袖者。前扬鞭顾后揽辔语，袂翩然者。僮负囊，尾马背而荷，若拥鼻者。三人屈竹为屋，三童子踞而起大网，一童从旁出者。缚竹跨水上，一人立旁维舟，其下有笱者。方舟而下，四人篙而前其舟，坐若立者。两童子曳方罟行水间者。缚竹跨水上，一人巾而依蘧蒢坐，沉大网旁笱，屈竹为屋，缚竹跨水上，童子跪而起大网者一人，屈竹为屋，前有瓶盂可见者。篙者浆者，俯下罩者三人，皆笠，方舟载大网，行且渔。两儿两盖，依蘧蒢坐，有巾而髯出网中得者。 操楫一人，缚竹跨水上，顾而语，前有杯盂者。方舟载大网，出网中得者。缚竹跨水上，两儿沉大网，旁维艓者。两人篙其舟甚力，有帷幕坐而济，若妇人可见者。方舟依渚，一人篙，一人小而髯。三童子若饭食，若寐，前有杯盂者。一人推苇间童子，俯而曳循厓者。人物数十许，目相望不过五六里，若百里千里。右丞妙于诗，故画意有余，世人欲以语言粉墨追之，不似也。常忆《楚辞》云：“帝子降兮北渚，目渺渺兮愁予，嫋嫋兮秋风，洞庭波兮木叶下。”引物连类，谓便若湖湘在目前，思顷时岁晚，道吴江如此。渔者男子、妇女、童稚，舟、楫、梁、笱、网、罟、罾、罩，纷然在江，然其业廉而事佚，故无市廛争利意。此与画二大夫去国，其色无别恨奚以异。元祐元年四月二十日，李希孝出之，欲模写无善工，乃借韩退之序画人物意识之。颍川晁补之序。晁补之《捕鱼图序》
　　朱景元《画断》曰：王维画山水松石，似吴生而风标特出。京师西塔院有《辋川图》，山谷郁盘，云水飞动。山谷诗：“丹青出右辖，诗句妙九州。物外常独往，人间无所求。袖手南山雨，辋川桑柘秋。胸中有佳处，泾渭看同流。”此诗足以气吞右辖笔墨。今所见者摹本，不足道也。余与徐渊子同点检南宫，出右丞《捕鱼图》一卷，如无咎公所题者。余曰：此善摹者为之。徐不以为然。一日得一卷，仅存三分之一。徐图葭苇之外，意其为水耳，此特波涛浩瀰，水痕浪迹，一一毕具，人物尤精绝。渊子必欲易之，余有难色，已而又有一卷，题曰《摩诘寒江钓雪》，上施秘阁之印，此乃淳化以前未更秘书省印篆也。画笔奇古，全不类世间所见山水图也。《纬略》
　　司德用进所藏王维《捕鱼图》单幅小直轴，徽宗题。前有双团龙印，后有大观、政和二玺，明昌七印。上作冈阜，古木数株，全如李成所作。下作数舟，拦溪取鱼，甚佳。《云烟过眼录》
　　锡山华氏藏唐人《捕鱼图》一卷，运笔古雅，无名人画，甚佳。好事者谓为王维，极谬。维画原系单行小直幅，元时在司进家，见《云烟过眼录》，有宣和明昌御题玺记也。《清河书画舫》
　　周敏仲新装王维《雪霁捕鱼图》一绢本，浅绛色，后有班惟志、仇远、白埏、张雨等七跋，虽未敢定为真右丞，决非宋元画史可及。《清河书画舫》
　　江云混混阴晴半，抄雪离离点江岸。画中不信有天机，细向树林枯处看。渔浦移家愧未能，扁舟萧散亦何曾。白头岁月黄尘底，笑杀高人王右丞。元好问《王右丞雪霁捕鱼图》诗
　　春江水绿春雨初，好山对面青芙蕖。渔舟两两渡江去，白头老渔争捕鱼。操篙提网相两两，慎勿江心轻举网。风雷昨夜过禹门，桃花浪暖鱼龙长。我识扁舟垂钓人，旧家江南红叶村。卖鱼买酒醉明月，贪夫徇利徒纷纭。世上闲愁生不识，江草江花俱有适。归来一笛杏花风，乱云飞散长天碧。黄子久《王摩诘春溪捕鱼图》诗
　　辋川之景天下奇，我惜曾闻不曾识。若人笔端斡元气，万顷烟涛归咫尺。渔翁生事浩无穷，醉挹青蓝洗胸臆。或披蓑笠卧寒蟾，或倚孤篷蘸空碧。静观此理良可娱，应须仰慕王摩诘。邓文原《王摩诘春溪捕鱼图》诗
　　前滩罾兮后滩网，鱼兮鱼兮何所往？桃花锦浪绿杨村，浦溆忽闻渔笛响。我行笠泽熟此图，顿起桃源鸡犬想。不如归向茅屋底，老瓦盆中醉春酿。吴仲圭《右丞春溪捕鱼图》诗
　　徐容斋子方所藏王维《骡纲图》。《云烟过眼录》
　　王摩诘《精能图》一卷，长五丈余，一墨运，不著色。《东图元览》
　　王维《精能图》，宋高宗玺，并题。《南阳名画表》
　　许公子伯尚王摩诘《候潮图》一卷，细绢画，后有宋元人跋，细阅皆双钩廓填。《东图元览》
　　王右丞《松江图》，项氏藏。《眉公秘笈》
　　王摩诘《山阴图》一卷，后有米元章与宋元诸贤题跋，旧在吾歙临河程氏，今闻鬻于河南。吾郡汪司马伯玉曾见，语予，今闻此卷归云间董翰林思白。《东图元览》
　　“渭城朝雨浥轻尘，客舍青青柳色新。劝君更尽一杯酒，西出阳关无故人。”此摩诘《送元二使安西》诗也。世传《阳关图》，亦出摩诘之手，遂成二妙。《深雪偶谈》
　　王履道同先子避地岭外，甚熟，因见有颜约持王维画《嘉陵江山图》。盖明皇幸蜀，过嘉陵，爱其江山，命吴道子图于大同殿壁，王维复画小簇云：“江山已暗大同殿，弦管犹喧凝碧池。别写嘉陵三百里，右丞心事有谁知？”盖谓此也。《过庭录》
　　嗟乎！魏晋六朝之迹，余不得而见之矣，入唐固当以辋川为宗祖。山西有摩诘四景山水石本四方，方尺有只，薛尚功辈题识遍其上。绘事岂金石所能办，亦存其骨肉大都耳。可见在当时已稀阔珍贵之至，故谋及琢磨，而况于今乎。傥能见之，非人生大庆快邪？迩来闻有一轴在亲军黄君所，昨者乃得捧阅，大内后宰门有丹漆巨挺一，以支北扉，不知几何年矣。成化间，挺偶堕地破，乃髹竹也，中藏卷三，其一即也。事闻进御，重瞳一阅，明日左右请所归掌，时亲军伯父司礼侍侧，上遂以赐之。亲军云尔。图用细练，高尺二寸，长四尺奇，前后周完，末下正书三言曰王维制。祝枝山《唐王维真迹跋》
　　生烟漠漠中有树，树外田家几家住。重峦复坞随不断，茅舍时时若菌附。两人并向鱼梁涉，一鸟遥从翠微度。行云淡映荒水陂，似有斜阳带微向。傍篆白沙明，青林滃沉雾。乍明乍晦景万变，想当夏尽秋初处。石墙短缘隈，隈水浅萦回。宽平一亩敞层屋，板扉犬卧无人开。书堂树深昼寂寂，主人应是王摩诘。清晨骑鹿看田出，行过柴沜日向夕。会招高适与裴迪，共赋辋川佳事毕，图成兴尽诗未笔。祝枝山《王右丞山水真迹歌》
　　刘宫保子大家，王摩诘山水一，绢轴，阔六七寸，长几四尺。绢粗而密，作重山叠巘，茂木丛林，带以清溪野渚，重楼曲榭，几盈一幅，无款亦无题字。原出朱箑庵，箑庵于卷外手题为王维。《东图元览》
　　王维皆青绿山水，李公麟尽白描人物。《芥子园画传》
　　王右丞生平画卷所称最者，唯《辋川》、《雪溪》、《捕鱼》等图耳。吾意以为绝响，不谓太朴于中州友人家又得此卷，而用笔之妙，布置之神，殆尤过焉。固知右丞胸中伎俩，未易测识，而千奇万变，时露于指腕间，无穷播弄，岂非千载一人哉？置之案头，临摹数过，终未能得其仿佛，漫书短句，并识而归之。○群山矗矗凝烟紫，万木萧萧向夕黄。岂是村翁恋秋色，故将轻舸下横塘。○秋风荏苒泛晴光，处处村村带夕阳。一段深情谁得似？故知辋口味应长。黄子久《题王维秋林晚岫》诗
　　右丞已往六百载，翰藻神工若个同？千嶂远横秋色里，山家遥带暮烟中。吴仲圭《题右丞秋林晚岫》诗
　　千峰凝翠宛神州，中有仙翁寤寐游。林麓渐看红叶暮，风烟俄入野塘秋。摇摇小艇寻溪转，寂寂双扉向晚投。我欲探幽未能去，画中真境许谁俦？邓文原《题王维秋林晚岫图》诗
　　精华在笔端，咫尺匠心难。日月中堂见，江湖满座看。夜凝岚气湿，秋浸碧光寒。料得昔人意，平生诗思残。○右丞今已殁，遗画世间稀。咫尺江湖尽，寻常鸥鸟飞。山光全在掌，云气欲生衣。以此常为玩，平生沧海机。张祜《题王右丞山水障子》诗二首
　　沧洲误是真，萋萋忽盈视。便有春渚情，褰裳掇芳芷。飒然风至草不动，始悟丹青得如此。丹青变化不可寻，翻空作有移人心。犹疑雨色斜拂座，乍似水凉来入襟。沧洲说近三湘口，谁知卷得在君手。披图拥褐临水时，翛然不异沧浪叟。僧皎然《观王右丞维沧洲图》歌
　　摩诘传遗迹，家藏久自奇。高人不复见，绝艺更谁师？水石生寒早，烟云结雨迟。笔端穷造化，聊可敌君诗。范忠宣《题王摩诘画寒林》诗
　　野景荒寒霜意边，疏林僵立势参天。定应画妙王摩诘，故著诗清孟浩然。驴怯小桥鞭不动，风掀危帽整还偏。官闲老我叨君赐，红日三竿尚昼眠。蒲道源题《答失帖木儿大夫所藏王维画寒林晓竹图》诗
　　平田渺成湖，仲夏月多雨。汀鹭湿不飞，林莺涩还语。村烟多乞邻，馌饷常及午。柴门无锁钥，出入随杖履。白鸥似相识，亦足忘尔汝。右丞诗家流，画格亦天与。君看百代遗，摹拓尚如许。吾生慕丘壑，偶此系冠组。试问松下翁，几人同出处？李西涯《题王维诗意图》
　　王右丞之石如飞白，郭河阳之石似云头。○披麻间斧劈法，王维每用之。○荷叶皴法，王右丞变体，全以骨法为主，色以青绿。《芥子园画传》
　　王维树法多用双勾，即藤梢树杪，亦丝毫不苟。○钩叶柳，王维诸唐人及陈居中多画之。《芥子园画传》
　　何处访吴画，普门与开元。开元有东塔，摩诘留手痕。吾观画品中，莫如二子尊。道子实雄放，浩如海波翻。当其下手风雨快，笔所未到气已吞。亭亭双林间，彩晕扶桑暾。中有至人谈寂灭，悟者悲涕迷者手自扪。蛮君鬼伯千万万，相排竞进头如鼋。摩诘本诗老，佩芷袭芳荪。今观此壁画，亦若其诗清且敦。祇园弟子尽鹤骨，心如死灰不复温。门前两丛竹，雪节贯霜根。交柯乱叶动无数，一一皆可寻其源。王氏诗注：摩诘画两丛竹于开元寺。吴生虽妙绝，犹以画工论。摩诘得之于象外，有如仙翮谢笼樊。吾观二子皆神俊，又于维也敛衽无间言。苏东坡《王维吴道子画》诗
　　成按：《续书画题跋》云：昔人画竹咸用钩勒，若王辋川、黄筌父子辈，尤臻其妙。元邵衷杨竹西画卷歌：唐人爱竹谁第一？精妙独数王摩诘。作亭在东□竹法，却对篑筜咏萧瑟。王汝玉《题高房山墨竹诗》：辋川昔画铁钩锁，满幅纵横凤毛堕。固知称诩者，不独东坡一诗矣。乃李衎《竹谱》，谓右丞妙迹，世罕其传。又谓右丞开元石刻，屡经抚勒失真，《江村销夏录》所载旧人题苏文忠公《筼筜图》卷，亦谓右丞皋平石本既经重刻，甚不足观，何若于雪节霜根交柯乱叶句中一想像之，宛然如见真迹乎。

　　卷之末附录
　　附录四右丞年谱
　　为诗人作年谱者，盖以次第其出处之岁月，略见其为文之时，得以考其辞力，少壮老之不同，有如此耳。然参伍考订，以验其说，往往先后牴牾，时月踳駮，多不能尽善。又其甚者，年经月纬，拾取其一字一句之间，而支离其说，以强丽为某年所作，尤不可解。唯钱牧斋《草堂诗笺》后所附《少陵年谱》，独无此弊。兹作《右丞年谱》一篇，全仿其体格，惟时事有关于诗笔考证者，虽小必书；其无关于考证者，虽巨无录，略为小异耳。须溪校本，于诗题下，时有细字云，年若干时作，又云时为某官，又云在某处作。若此者或系夏卿进本原文，或系后人附注，岁远年久，无善本可参校，然要必有所据，非凭臆率书。信以传信，疑以传疑，辄从其说，采列于下。至旧史称右丞全归之日，在乾元二年七月，新史则云上元初卒，年六十一。集中有《谢弟缙新授左散骑常侍状》，其系尾年月，乃上元二年五月四日，又集中有送邢桂州诗，而邢济为桂州都督，亦上元二年中事，则新史之说为优也。自上元二年起，逆数而前，至中宗长安元年，得六十一岁，故断自是年始。
纪年	时事	出处	诗文
中宗
大足元年辛丑
冬十月，改元长安。			
长安二年壬寅			
长安三年癸卯			
长安四年甲辰			
神龙元年乙巳			
神龙二年丙午			
神龙三年丁未
九月，改元景龙			
景龙二年戊申			
景龙三年己酉		《新唐书》传云：九岁知属辞	
睿宗			
景龙四年庚戌
六月，改元唐隆。七月，又改景云。			
景云二年辛亥			
玄宗
景云三年壬子
正月，改元太极。五月，改延和。八月，玄宗接位，改先天。			
先天二年癸丑
十二月，改元开元。			
开元二年甲寅			
开元三年乙卯		年十五	《题友人云母障子》诗、《过秦王墓》诗
开元四年丙辰		年十六	《洛阳女儿行》
开元五年丁巳		年十七	《九月九日忆山东兄弟》诗
开元六年戍午		年十八	《哭祖六自虚》诗
开元七年己未		年十九，赴京兆府试，举解头	《清如玉壶冰》诗、《桃源行》、《李陵咏》
开元八年庚申		年二十	《息夫人》诗
开元九年辛酉		年二十一，以进士擢第，调大乐丞。后坐累谪济州司仓参军。	《燕支行》、《被出济州》诗、济州官舍《赠祖三咏》诗、《济上四贤咏》、《济州过赵叟家宴》诗、《鱼山神女祠歌》、俱此年以后所作。
开元十年壬戌			
开元十一年癸亥			
开元十二年甲子			
开元十三年乙丑	十一月东封泰山		《送郑五赴任新都序》
开元十四年丙寅			
开元十五年丁卯			
开元十六年戊辰			
开元十七年己巳			
开元十八年庚午			
开元十九年辛未			
开元二十年壬申			
开元二十一年癸酉	十二月，起张九龄为中书侍郎同中书门下平章事。
是岁关中久雨害稼，京师饥。		
开元二十二年甲戌	正月幸东都。
五月，张九龄为中书令。	《新唐书》传云：张九龄执政，擢右拾遗。	《上张令公》诗、《京兆尹张公德政碑》。据碑文云：前年不登，人悴太甚，野无遗秉，路有委骨。是二十一年事。天子不忍征于不粒，赋于无衣，六军从卫，以临东诸侯。是二十二年事。碑文之作，当在是时。
开元二十三年乙亥	张九龄加金紫光禄大夫，累封始兴伯。		《献始兴公》诗
开元二十四年丙子	十一月，张九龄罢知政事，是年以韦济为尚书户部侍郎。		《同卢拾遗韦给事东山别业二十韵》诗诗云：“侍郎文昌宫，给事东掖垣。”故知此诗乃韦济为侍郎以后所作。
开元二十五年丁丑	正月，以道士尹愔为谏议大夫集贤学士兼知史馆事。
四月，张九龄贬荆州长史。
七月，赐李林甫爵晋国公。	为监察御史，在河西节度幕中。
按《为崔常侍祭牙门姜将军文》云：“维大唐开元二十五年，岁次丁丑，十一月辛未朔四日甲戌，左散骑常侍河西节度副大使摄御史中丞崔公致祭于故姜公之灵。”云云，则右丞为监察御史，在凉州崔公幕中，正是时也。	《暮春太师左右丞相诸公于韦氏逍遥谷宴集序》、《和尹谏议史馆山池》诗、《寄荆州张丞相》诗。有《为崔常侍祭牙门姜将军文》、《为崔常侍谢赐物表》、《赞佛文》、《送怀州杜参军赴京选集序》、《使至塞上》诗、《出塞作》、《双黄鹄歌送别》、《凉州赛神》诗、《送岐州源长史归》诗
开元二十六年戊寅			
开元二十七年己卯			《大荐福寺大德道光禅师塔铭》
开元二十八年庚辰	二月，张九龄卒。
是年孟浩然卒。
事见王士源《孟浩然集序》		《哭孟浩然》诗
开元二十九年辛巳	正月，得玄元皇帝像于盩厔楼观山间。闰四月，迎置兴庆宫。		《奉和圣制庆玄元皇帝玉像之作》
天宝元年壬午
正月，改元。	八月，加李林甫尚书左仆射，裴耀卿尚书右仆射。	时为左补阙，迁库部郎中。	三月三日《曲江侍宴应制》诗云：“从今亿万岁，天宝记春秋。”知此诗为是年所作。《和仆射晋公扈从温汤》诗、《春日值门下省早朝》诗、《赠苑舍人》诗、《重酬苑舍人》诗
天宝二年癸未			《任城县尉裴府君墓志铭》
天宝三载甲申
正月，改元为载。	闰二月，以苗晋卿为魏郡太守，充河北采访处置使。		
天宝四载乙酉			
天宝五载丙戌	擢房琯试给事中。		
天宝六载丁亥	房琯贬宜春太守。
二月，以陈希烈为左丞相。
十一月，以哥舒翰判西平太守，充陇右节度使。
十二月，以高仙芝为安西四镇节度使。		《魏郡太守河北采访处置使苗公德政碑》、《送高判官从军赴河西序》、《兵部起请露布文》
天宝七载戊子	三月乙酉，大同殿柱产玉芝，有神光照殿。五月壬午，群臣上尊号曰开元天宝圣文神武应道皇帝。八月己亥朔，诏改千秋节为天长节。十二月戊戌，或言玄元皇帝降于朝元阁，改为降圣阁。		《大同殿生玉芝龙池上有庆云百官共睹圣恩便赐宴乐敢书即事》、《奉和圣制天长节赐宰臣歌应制》诗、《贺古乐器表》据表中所称尊号，应为是年所作。《奉和圣制登降圣观与宰臣同望应击》
天宝八载己丑	六月，大同殿又产玉芝一茎。陇右节度使哥舒翰攻拔吐蕃石堡城。
闰六月，群臣上尊号曰开元天地大宝圣文神武应道皇帝。
是月太子太师徐国公萧嵩薨。		《故太子太师徐公挽歌》、《贺玄元皇帝见真容表》、《贺神兵助取石堡城表》、《送秘书晁监还日本国序并诗》
按三篇所称尊号，俱云开元天地大宝圣文神武应道皇帝，知俱为是年以后所作。
天宝九载庚寅			
天宝十载辛卯			
天宝十一载壬辰	三月，改吏部为文部。	时为文部郎中。《唐书》本传但云为吏部，不云文部。据《敕赐樱桃》诗注，是文部，则当是是时之后也。	《敕赐百官樱桃》诗
天宝十二载癸巳	时崔季重为濮阳太守。		《送衡岳瑗公南归诗序》《崔濮阳兄季重前山兴》诗。
天宝十三载甲午			
天宝十四载乙未	十一月，安禄山反，陷河北诸郡。十二月，禄山陷东京。		
肃宗
天宝十五载丙申七月，肃宗即位，改至德元载。	正月，禄山僭号于东京。六月，禄山兵陷潼关，帝出幸蜀，禄山兵入长安。八月甲子，太子即位于灵武。	是时为给事中，扈从不及，为贼所获，服药称瘖，拘于菩提寺，送至洛阳。	有《菩提寺禁裴迪来相看说逆贼等凝碧池上作音乐供奉等举声便一时泪下私成口号诵示裴迪》诗
又有《口号示裴迪》诗。
至德二载丁酉	正月，上在彭原。二月，幸凤翔。九月，广平王统兵收西京。十月，广平王收东京。丁卯，上还京。十二月，上皇至自蜀，大封蜀郡灵武扈从功臣。宗正卿兼工部侍郎李遵加特进郑国公，封二百户。陷贼官以六等定罪。		
至德三载戊戌
二月，改元乾元，复以载为年。	正月，上皇加上尊号曰光天文武大圣孝感皇帝。五月，以太常少卿王玙为中书侍郎同中书门下平章事。
十二月，群臣上尊号曰乾元大圣光天文武孝感皇帝。	责授太子中允，迁太子中庶子、中书舍人，复拜给事中。	《既蒙宥罪旋复拜官伏感圣恩窃书鄙意兼奉简新除使君等诸公》、《和贾舍人早朝大明宫之作》、《谢除太子中允表》、《谢集贤学士表》、《为舜阇黎谢御题大通大照和尚塔额表》、《与工部李侍郎书》。
乾元二年己亥	三月，王玙罢为刑部尚书。
七月，以礼部尚书韦陟充东京留守。	转尚书右丞。
据《送韦大夫东京留守》诗云：“给事黄门省，秋光正沉沉。”则是秋犹为给事中，转尚书右丞，是七月以后事。	《相国王公紫芝木瓜赞》、《送韦大夫东京留守》诗、《请回前任司职田粟施贫人粥状》、《为干和尚进注仁王经表》。
据表中所称尊号有乾元字，知是加乾元尊号以后所作。
乾元三年庚子
闰四月，改元上元。	三月，降死罪，流以下原之。
六月，兴王佋薨，赠谥恭懿太子。十一月，葬于高阳原。		《门下起赦书表》、《恭懿太子挽歌》
上元二年辛丑	二月，降死罪，流以下原之。邢济兼桂州都督侍御史充桂管防御都使，授王缙左散骑常侍。	七月卒，年六十一。	《送邢桂州》诗、《谢弟缙新授左散骑常侍状》

