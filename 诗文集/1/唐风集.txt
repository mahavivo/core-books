　　钦定四库全书　　　　　　集部二
　　唐风集　　　　　　　　　别集类一【唐】
　　提要
　　【臣】等谨按唐风集三巻唐杜荀鹤撰荀鹤池州人按计有功唐诗纪事称荀鹤有诗名大顺初擢进士第二牧之微子也牧之自齐安移守秋浦时有妾懐姙出嫁长林乡杜筠而生荀鹤又称荀鹤擢第时危势晏复还旧山田頵在宣州甚重之頵起兵阴令以牋间至梁太祖许及頵遇祸梁主表授翰林学士主客员外郎中知制诰恃势侮易缙绅众怒欲杀之未及天祐初卒又称荀鹤初谒梁王朱全忠雨作而天无云荀鹤赋诗有若教隂翳都相似争表梁王造化功句是荀鹤为人至不足道其称杜牧之子殆亦梁师成之依托苏轼乎其诗最有名者为风暖鸟声碎日髙花影重一聫而欧阳修六一诗话以为周朴诗吴聿观林诗话亦称见唐人小説作朴诗荀鹤特窃以压巻然则此一聫者又如寳月之于柴廓矣此集乃其初登第时所自编诗多俗调不称其名以唐人旧集流传巳乆姑存以备一家毛晋刻本前有顾云序序末谓之唐风集以下文不相属盖旧本唐诗纪事载云此序误连下条荀鹤初谒梁王云云六十四字为一条晋不察而误并抄之殊为疎舛今刋除此叚以还其旧焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　　校　　官【臣】陆费墀



　　唐风集叙
　　大顺初皇帝命小宗伯河东裴公掌邦贡次二年逺者来隠者出异人隽士大集都下于羣进士中得九华山人杜荀鹤拔居上第诸生谢恩日列坐旣定公揖生谓曰圣上歉文敎未张思得如高宗朝射洪拾遗陈公【名犯文宗庙讳】作诗出没二雅驰骤建安削苦澁僻碎畧淫靡浅切破艳冶之坚阵擒雕巧之酋帅皆摧橦折角崩溃解散埽荡词场豁清文祲然后有戴容州刘随州王江宁率其徒扬鞭按辔相与呵乐来朝于正道矣以生诗有陈体可以润国风广王泽故擢以塞诏竟免为中兴诗宗生谢而退明年宁亲江表以仆故山偕隠者出诗三百篇见其雅丽激越之句能使贪吏亷邪臣正父慈子孝兄友弟悌人伦之纪备矣其壮语大言则决起逸发可以左揽工部袂右拍翰林肩吞贾喻八九于胸中曾不虿介情动于中则极思搜神游希夷形兀枯木五声劳于呼吸万象贫于抉剔信诗之雄杰者也美哉裴公之知人为不诬矣于戏旌别淑慝史臣之职仆幸得为之叙録视其人齿尚壮才力未尽讴吟之兴方酣俟其继作得如周颂者目之为唐风集顾云序













　　钦定四库全书
　　唐风集巻一
　　唐　杜荀鹤　撰
　　今体五言凡一百二十六首
　　春宫怨
　　早被婵娟悮欲妆临镜慵承恩不在貌敎妾若为容风暖鸟声碎日高花影重年年越溪女相忆采芙蓉
　　访道者不遇
　　寂寂白云门寻真不遇真只应松上鹤便是洞中人药圃花香异沙泉鹿迹新题诗留姓字他日此相亲
　　送人游吴
　　君到姑苏见人家尽枕河古宫闲地少水港小桥多夜市卖菱藕春船载绮罗遥知未眠月鄕思在渔歌
　　送陈昈归麻川
　　麻川清见底佀入武陵溪两岸山相向三春鸟乱啼酒旗和栁动僧屋与云齐即此吾鄕路懐君梦不迷
　　出山
　　病眼看春牓文塲公道开朋人登第尽白发出山来处世曾无过惟天合是媒长安不觉逺期遂一名回
　　浙中逢诗友
　　到处有同人多为赋与文诗中难得友湖畔喜逢君冻把城根雪风开岳面云苦吟吟不足争忍话离羣
　　送友游吴越
　　去越从吴过吴疆与越连有园多种橘无水不生莲夜市桥边火春风寺外船此中偏重客君去必经年
　　出常山界使囘有寄
　　自小即南北未如今日离封疆初尽处人使却囘时开口有所忌此心无以为行行复垂泪不称是男儿
　　经废宅
　　人生当贵盛修德可延之不虑有今日争敎无破时藓斑题字壁花发带巢枝何况蒿原上荒坟与折碑
　　登天台寺
　　一到天台寺高低景旋生共僧岩上坐见客海边行野色人耕破山根浪打鸣忙时向闲处不觉有闲情
　　途中春
　　马上览春色丈夫慙泪垂一生看老却五字未逢知酒力不能久愁根无可医明年到今日公道与谁期
　　入关歴阳道中却寄舍弟
　　求名日苦辛日望日荣亲落叶山中路秋霖马上人晨昏知汝道诗酒卫吾身自笑抛麋鹿长安拟醉春
　　赠欧阳明府
　　贤宰宰斯邑政闻闾里间都縁民讼少长觉吏徒闲帆落樽前浦钟鸣枕上山囘舟却惆怅数宿钓鱼湾
　　赠临上人
　　不计禅兼律终须入悟门解空非有自所得是无言眼豁浮生梦心澄大道源今来习师者多鏁敎中猿
　　题战岛僧居【在江之心】
　　师爱无尘地江心岛上居接船求化惯登陆赴斋疎载土春栽树抛生日餧鱼入云萧帝寺毕竟欲何如
　　别衡州牧
　　朝别使君门暮投江上村从来无旧分临去望何恩行计自不定此心谁与论秋猿叫寒月只欲断人魂
　　送人游江南
　　满酌劝君酒劝君君莫辞能禁几度别即到白头时晩岫无云蔽春帆有燕随男儿两行泪不欲等闲垂
　　游茅山
　　步步入山门仙家鸟径分渔樵不到处麋鹿自成羣石面迸出水松头穿破云道人星月下相次礼茅君
　　读友人诗巻
　　冰齿味瑶轴只应神鬼知坐当羣静后吟到月沈时雪峡猿声健风柽鹤立危篇篇一字字谁复更言诗
　　寄从叔
　　三族不当路长年犹布衣苦吟天与性直道世将非雁夜愁痴坐渔鄕老忆归为儒皆可立自是拙时机
　　寄李溥
　　如我如君者不妨身晩成但从时辈笑自得古人情共莫更初志俱期立后名男儿且如此何用叹平生
　　郊居即事投李给事
　　无禄奉晨昏闲居几度春江湖苦吟士天地最穷人书剑同三友蓬蒿外四隣相知不相荐何以自谋身
　　寄诗友
　　别来春又春相忆喜相亲与我为同志如君能几人何时吟得力渐老事关身惟有前溪水年年濯客尘
　　题田家翁
　　田翁真快活婚嫁不离邨州县供输罢追随鼓笛喧盘飱同老少家计共田园自説身无事应官有子孙
　　长安冬日
　　近腊饶风雪闲房冻坐时书生敎到此天意转难知吟苦猿三叫形枯栢一枝还应公道在未忍与山期
　　霁后登唐兴寺水阁
　　一三秋色萧条古寺间无端登水阁有处似家山白日生新事何时得暂闲将知老僧意未必恋松关
　　山中寄友人
　　深山多隙地无力及耕桑不是营生拙都縁覔句忙破牕岚翳烛穿屋月侵床吾友应相笑辛勤道未光
　　自述
　　四海欲行遍不知终遇谁用心常合道出语或伤时拟作闲人老慙无识者如今巳无计只得苦于诗
　　题江山寺
　　江上山头寺景留吟客船遍游销一日重到是何年沙鸟多翘足岩僧半露肩为诗多语澁喜此得终篇
　　秋日旅舍卧病呈所知
　　秋色上庭枝愁怀切向谁青云无势日华发有狂时枕上闻风雨江南系别离如何吟到此此道不闻知
　　秋宿山馆
　　山馆坐待晓夜长吟役神斜风吹败叶寒烛照愁人蕴蓄天然性浇讹世恶真男儿出门志不独为谋身
　　赠老僧
　　众僧尊夏腊灵岳遍曾登度水手中杖行山溪畔藤心空黙是印眉白雪为棱自得巡方道栖禅老未能
　　别舍弟
　　欲住住不得出门天气秋惟知偷拭泪不忍更囘头此日只愁老况身方逺游孤寒将五字何以动诸侯
　　雪中别诗友
　　酒寒无小户请满酌行杯若待雪消去自然春到来出城人迹少向暮鸟声哀未遇应关命侯门处处开
　　题岳麓寺
　　一簇楚江山江山胜此难覔人来画取到处得吟看鹤隠松声尽鱼沈槛影寒自知心未了闲话亦多端
　　怀庐岳书斋
　　长忆在庐岳免低尘土顔煮茶牕底水采药屋头山是境皆游遍谁人不羡闲无何一名系引出白云间
　　题唐兴寺小松
　　虽小天然别难将众木同侵僧半牕月向客满【一作一】襟风枝拂行苔鹤声分叫砌虫如今未堪看须是雪霜中
　　与友人话别
　　客路行多少干人无易顔未成终老计难致此身闲月兔走入海日乌飞出山流年留不得半在别离间
　　赠庐岳隠者
　　自见来如此未尝离洞门结茅遮雪采药给晨昏古树藤纒杀春泉鹿过浑悠悠无一事不似属乾坤
　　怀紫阁隠者
　　紫阁白云端云中有地仙未归蓬岛上犹隠国门前洞口人无迹花隂鹿自眠焚香赋诗罢星月冷遥天
　　题会上人院
　　鼓角城中寺师居日得闲心能行大道何用在深山破衲新添线空门夜不关心知与眼见终取到无间
　　送黄补阙南迁
　　得罪非天意分明谪去身一心贪谏主开口不防人自古有迁客何朝无直臣喧然公论在难滞楚南云
　　送賔贡登第后归海东
　　归捷中华第登船鬓未丝直应天上桂别有海东枝国界波穷处鄕心日出时西风送君去莫虑到家迟
　　近试投所知
　　白发随梳落吟怀説向谁敢辞成事晩自是出山迟拟动如浮海凡言似课诗终【一作修】身事知已此外复何为
　　送友人牧江州
　　本国兵戈后难官在此时逺分天子命深要使君知但遂生灵愿当应雨露随江山胜他郡闲赋庾楼诗
　　辞座主侍郎
　　一饭尚怀感况攀高桂枝此恩无报处故国逺归时只恐兵戈隔再趋门馆迟茅堂拜亲后特地泪双垂
　　别从叔
　　立马不忍上醉醒天气寒都縁在门易直似别家难世路旣如此客心须自寛江村亦饥冻争及问长安
　　送人南游
　　凡游南国者未有不蹉跎到海路难尽挂帆人更多潮沙分象迹花洞响蛮歌纵有投文处于君能几何
　　经贾岛墓
　　谪宦自麻衣衔寃至死时山根三尺墓人口数联诗仙桂终无分皇天似有私暗松风雨夜空使老猿悲
　　秋夜晩泊
　　一望一苍然萧骚起暮天逺山横落日归鸟度平川家是去秋别月当今夕圆渔翁似相伴彻晓苇丛边
　　送舍弟
　　我受羇栖惯客情方细知好看前路事不比在家时勉汝言须记闻人善即师旅中无废业时作一篇诗
　　将归山逢友人
　　儒为君子儒儒道不妨孤白发多生矣青山可住乎徉狂宁是事巧达又非夫只此平生愿他人肻信无
　　经九华费征君墓
　　凡吊先生者多伤荆棘间不知三尺墓高却九华山天地有何外子孙无亦闲当时若征起未必得身还
　　溪居叟
　　溪翁居静处溪鸟入门飞早起钓鱼去夜深乘月归见君无事老觉我有求非不説风霜苦三冬一艸衣
　　与友人对酒吟
　　凭君满酌酒听我醉中吟客路如天逺侯门似海深新坟侵古道白发恋黄金共有人间事须怀济物心
　　送僧
　　道了亦未了言闲今且闲从来无住处此去向何山片石树隂下斜阳潭影间请师留偈别恐不到人寰
　　送九华道士游茅山
　　忽起他山兴飘然出旧山于身无切事在世有余闲日月浮生外乾坤大醉间故园华表上谁得见君还
　　寄舍弟
　　世乱信难通鄕心日万重弟兄皆向善天地合相容大野隂云重连城杀气浓家山白云里卧得最高峯
　　下第投所知
　　若以名塲内谁无一轴诗纵饶生白发岂敢怨明时知已虽然切春官未必私宁敎读书眼不有看花期
　　寄顾云
　　省得前年别苹洲旅馆中乱离身不定彼此信难通侯国兵虽敛吾鄕业巳空秋来忆君梦夜夜逐征鸿
　　赠宣城麋明府
　　天下为官者无君一轴诗数联同我得当代遇谁知年齿吟将老生涯説可悲何当抛手板隣隠过危时
　　望逺
　　门前通大道望逺上高台落日人行尽【一作逝】穷边信不来还闻战得胜未见勅招囘却入机中坐新愁织不开
　　冬末投长沙裴侍郎
　　欲露尘中事其如不易言家山一离别艸树匝春暄吹梦风天角啼愁雪岳猿伫思心觉满何以逺门轩
　　赠秋浦金明府长
　　倚郭难为宰非君即有私惟凭野老口不立政声碑苦甚求名日贫于未选时溪山竟如此利得且吟诗
　　和高秘书早春对雪登楼见寄之什
　　天有惜花意恐花开染尘先敎微雪下始放满城春且醉登楼客重期出郭人因酬郢中律【一作作】霜鬓数茎新
　　乱后山中作
　　自从天下乱日晩别庭闱兄弟团圞乐羇孤逺近归文章甘世薄耕种喜山【一作田】肥直待中兴后方应出隠扉
　　旅寓书事
　　日日惊身事凄凄欲断魂时清不自立发白傍谁门中路残秋雨空山一夜猿公卿得见面怀抱细难言
　　舟行晩泊江上寺
　　久劳风水【一作雨】上禅客喜相依挂衲虽无分修心未觉非日沈山虎出钟动寺禽归月上潮平后谈空【一作】渐入微
　　长林山中闻贼退寄孟明府
　　一县今如此残民数不多也知贤宰切争奈乱兵何皆自干戈达咸思雨露和应怜住山者头白未登科
　　泗上客思
　　痛饮复高歌愁终不奈何家山随日逺身事逐年多没鴈云横楚兼蝉栁夹河此心闲未得到处被诗磨
　　寄同人
　　尽与贫为患唯余即不然四方无静处百口度荒年白发生闲事新诗出数联时情竟如此不免却归田
　　下第出关投郑拾遗
　　丹霄桂有枝未折未为迟况是孤寒士兼行苦澁诗杏园人醉日关路独归时更卜深知意将来拟荐谁
　　塞上
　　艸白河冰合蕃戎出掠频戍楼三急号探马一条尘战士风霜苦将军雨露新封侯不由此何以慰征人
　　别敬侍郎
　　交道有寒暑在人无古今与君中夜话尽我一生心所向未得志岂惟空解吟何当重相见旧隠白云深
　　送青阳李明府
　　善政无惭色吟归似等闲惟将六幅绢写得九华山求理空头白离京债未还仍闻猿与鹤都在一船间
　　将游湘湖有作
　　一家相别意不得不澘然逺作南方客初登上水船岳钟思冷梦湘月少残篇便有归来计风波亦隔年
　　送姚庭珪
　　脱衣将换酒对酌话何之雨后秋萧索天涯晩别离人生无此恨鬓色不成丝未得重相见看君马上诗
　　投李大夫
　　自小僻于诗篇篇恨不竒苦吟无暇日华发有多时进取门难见升沈命未知秋风夜来急还恐到京迟
　　贻里中同志
　　鄕里为儒者唯君见我心诗书常共读雨雪亦相寻贫贱志气在子孙交契深古人犹晩达况未鬂霜侵
　　江上送韦彖先辈
　　不易为离抱江天即见鸿暮帆何处落凉月与谁同木叶新霜后渔灯夜浪中时难慎行止吾道利于穷
　　维扬逢诗友张乔
　　天下方多事逢君得话诗直应吾道在未觉国风衰生计吟销日人情醉过时雅篇三百首留作后来师
　　秋晨有感
　　木叶落时节旅人初梦惊钟才枕上尽事已眼前生吟发不长黑世交无久情且将公道约未忍便归耕
　　秋日山中寄李处士
　　吾辈道何穷寒山细雨中儿童书懒读果栗树将空言论关时务篇章见国风升平犹可用应不废为公【一作翁】
　　晩泊金陵水亭
　　江亭当废国秋景倍萧骚夕照残荒垒寒潮涨古濠就田看鹤劣【一作大】隔水见僧高无限前朝事醒吟易觉劳
　　钱塘别罗隠
　　故国看看逺前程计在谁五更听角后一叶渡江时吾道天宁丧人情日可疑西陵向西望双泪为君垂
　　山中贻同志
　　君贫我亦贫为善喜为隣到老如今日无心愧古人闭门非傲世守道是谋身别有同山者其如未可亲
　　秋日怀九华旧居
　　吾道在五字吾身宁陆沈凉生中夜雨【一作月】病起故山心烛共寒酸影蛩添苦楚吟何当遂归去一径入松林
　　江岸秋思
　　驱马傍江行鄕愁步步生举鞭挥栁色随手失蝉声秋稼縁长道寒云约古城家贫遇丰岁无地可归耕
　　哭刘德仁
　　贾岛还如此生前不见春岂能诗苦者便是命羁人家事因吟失时情碍国亲多应衔恨骨千古不为尘
　　经青山吊李翰林
　　何为先生死先生道日新青山明月夜千古一诗人天地空销骨声名不傍身谁移耒阳冢来此作吟隣
　　下第东归别友人
　　不得同君住当春别帝鄕年华落第老歧路出关长芳艸縁流水残花向夕阳怀亲暂归去非是钓沧浪
　　秋宿诗僧云英房因赠
　　贾岛怜无可都縁数句诗君虽是后辈我谓过当时溪浪和星动松隂带鹤移同吟到明坐此道淡谁知
　　送人宰吴县
　　海涨兵荒后为官合动情字人无异术至论不如清艸履随船卖绫梭隔水鸣唯持古人意千里赠君行
　　读友人诗
　　君诗通大雅吟觉古风生外却浮华景中含敎化情名应高日月道可润公卿莫以孤寒耻孤寒达更荣
　　登山寺
　　山半一山寺野人秋日登就中偏爱石独上最高层有果猿攀【一作揺】树无斋鸽看僧儒门自多事来此复何能
　　辞九江李郎中入关
　　帝里无相识何门迹可亲愿开言重口荐与分深人巻许新诗出家怜旧业贫今从九江去应免更迷津
　　江南逢李先辈
　　李杜复李杜彼时逢此时干戈侵帝里流落向天涯岁月销于酒平生断在诗怀才不得志只恐满头丝
　　秋日寄吟友
　　闲坐细思量唯吟不可忘食无三亩地衣絶一株桑蝉树生寒色渔潭落晓光青云旧知已未许钓沧浪
　　江上与从弟话别
　　相逢尽説归早晚遂归期流水多通处孤舟少住时干人不得巳非我欲为之及此终无愧其如道在兹
　　送友人游南海
　　南海南边路君游只为贫山川多少地郡邑几何人花鸟名皆别寒暄气不均相期早晚见莫待瘴侵身
　　赠聂尊师
　　诗道将仙分求之不可求非关从小学应是数生修蟾桂云梯折鼇山鹤驾游他年两成事堪喜是隣州
　　旅感
　　白发根丛出镊频愁不开自怜空老去谁信苦吟来客路东西濶家山早晚囘翻思钓鱼处一雨一层苔
　　寄益阳武灌明府
　　县称诗人理无嫌日寂寥溪山入城郭戸口半渔樵月满弹琴夜花香漉酒朝相思不相见烟水路迢迢
　　湘中秋日呈所知
　　四海无寸土一生惟苦吟虚垂异鄕泪不滴别人心雨【一作木】色凋湘树滩声下塞禽求归归未得不是掷光隂
　　苦吟
　　世间何事好最好莫过诗一句我自得四方人巳知生应无辍日死是不吟时始拟归山去林泉道在兹
　　闽中别所知
　　触目生归思那堪路七千腊中离此地马上见明年郡邑溪山巧寒暄日月偏自疑双鬂雪不似到南天
　　塞上伤战士
　　战士説辛勤书生不忍闻三边逺天子一命信将军野火烧人骨隂风卷阵云其如禁城里何以重要勲
　　春日访独孤处士
　　地僻春来静深宜长者居好花都待【一作大】晚修竹不妨疎鴈入湘江食人侵晓色锄似君无学处头白道如初
　　哭友人
　　病向名塲得终为善误身无儿承后嗣有女托何人葬礼难求备交情好者贫惟余旧文集一览一沾巾
　　新栽竹
　　斸破苍苔色因栽十数茎牕风从此冷诗思当时清酒入杯中影棊添局上声不同桃与李潇洒伴书生
　　送吴蜕下第入蜀
　　下第言之蜀那愁举别杯难兄方在幕上相复怜才鸟径盘春霭龙湫发夜雷临卭无久恋高桂待君囘
　　乱后题山【一作山居】
　　乱世题山谷征鼙喜不闻诗书犹满架弟侄未为军山犬眠红叶樵童唱白云此心非此志终拟致明君
　　题着禅师
　　大道本无幻常情自有魔人皆迷着此师独悟如何为岳开牕濶因虫长艸多説空空説得空得到维摩
　　春日闲居即事
　　未得青云志春同秋日情花开如叶落莺语似蝉鸣道合和贫守诗堪与命争饥寒是吾事断定不归耕
　　秋宿栖贤寺怀友人
　　一宿三秋寺闲忙与晓分细泉山半落孤客夜深闻鹤去巢盛月龙潜穴拥云苦吟方见景多恨不同君
　　乱后再逢汪处士
　　如君真道者乱【一作高】世有闲情每别不知处见来长后生药非因病服酒不为愁倾笑我于身苦吟髭白数茎
　　山中喜与故交宿话
　　逺地能相访何慙事力微山中深夜坐海内故交稀村酒沽来浊溪鱼钓得肥贫家只如此未可便言归
　　观棊
　　对面不相见用心同用兵算人常欲杀顾已自贪生得势侵吞逺乘危打刼赢有时逢敌手当局到深更
　　送人宰德清
　　乱世人多事耕桑或失时不闻寛赋敛因此转流离天意未如是君心无自欺能依四十字可立德清碑
　　寄窦处士
　　漳水醉中别今来犹未醒半生因酒废大国几时宁海畔将军栁天边处士星游人不可见春入乱山青
　　题歴山舜祠【山有庙呼为帝二子多变妖异为时所敬】
　　昔舜曾耕地遗风日寂寥世人那肻祭大圣不兴妖殿宇秋霖坏杉松野火烧时讹竞淫祀丝竹醉山魈
　　赠李防叟
　　在我成何事逢君更劝吟纵饶不得力犹胜别劳心凡事有兴废诗名无古今百年能几日忍不惜光隂
　　维扬冬末寄幙中二从事
　　闻道长溪尉相留一馆闲已投三寸管尚隔几重山为旅春风外怀人夜雨间年来疎览镜怕见减朱顔
　　和刘评事送海禅和归山
　　衲外元无象言寻那路寻问禅将底説传印得何心未了羣山浅难休一室深伏魔宁是兽巢顶亦非禽观色风驱雾听声雪洒林凡归是归处不必指高岑
　　御沟栁【此首应在唐兴寺小松后】
　　律到御沟春沟边栁色新细笼穿禁水轻拂入朝人日近韶光早天低圣泽匀谷莺栖未穏宫女画难真楚国空揺浪隋堤暗惹尘如何帝城里先得覆龙津

　　唐风集巻一
　　钦定四库全书
　　唐风集巻二
　　唐　杜荀鹤　撰
　　今体七言凡一百四十首
　　冬末同友人泛潇湘
　　残腊泛舟何处好最多吟兴是潇湘就船买得鱼偏美踏雪沽来酒倍香猿到夜深啼岳麓鴈知春近别衡阳与君剩采江山景裁取新诗入帝郷
　　赠李镡【镡自维杨遇乱东入中山】
　　君行君文天合知见君如此我兴悲秖残三口兵戈后才到孤村雨雪时着卧衣裳难办洗旋求粮食莫供炊地鑪不暖柴枝湿犹把防求授小儿
　　旅中卧病
　　秋来谁料病相萦枕上心犹算去程风射破牕灯易灭月穿疎屋梦难成故园何啻三千里新鴈才闻一两声我自与人无旧分非干人与我无情
　　旅泊遇郡中叛乱示同志
　　握手相看谁敢言军家刀劒在腰边遍搜宝货无藏处乱杀平人不怕天古寺拆为修寨木荒坟开作甃城塼郡侯逐出浑闲事正是銮舆幸蜀年
　　赠秋浦张明府
　　君为秋浦三年宰万虑关心两鬂知人事旋生当路县吏才难展用兵时农夫背上题军号贾客船头插战旗他日亲知问官况但敎吟取杜家诗
　　雪
　　风搅长空寒骨生光于晓色报牕明江湖不见飞禽影岩谷惟闻折竹声巢穴几多相似处路歧兼得一般平拥袍公子休【一作莫】言冷中有樵夫跣足行
　　题庐岳刘处士艸堂
　　仙境闲寻采药翁艸堂留话一宵同若看山下云深处直是人间路不通泉领藕花来洞口月将松影过溪东求名心在闲难遂明日马蹄尘土中
　　山中寄诗友
　　山深长恨少同人览景无时不忆君庭果自从霜后熟野猿频向屋边闻琴临秋水弹明月酒就东山酌白云仙桂算攀攀合得平生心力尽于文
　　秋宿临江驿
　　南来北去二三年年去年来两鬂斑举世尽从愁里老谁人肻向死前闲渔舟火影寒归浦驿路铃声夜过山身事未成归未得听猿鞭马入长关
　　题瓦棺寺真上人院矮桧
　　天生仙桧是长材栽桧希逢此最低一自旧山来砌畔几畨凡木与云齐迥无斜影敎僧踏免有闲枝引鹤栖今日偶题题似着不知题后更谁题
　　江下初秋寓泊
　　蒙蒙烟雨蔽江村江馆愁人好断魂自别家来生白发为侵星起谒朱门也知栁欲开春眼争奈萍无入土根兄弟无书鴈归北一声声觉苦于猿
　　投从叔补阙
　　吾宗不谒谒诗宗常仰门风继国风空有篇章传海内更无亲族在朝中其来虽愧源流浅所得须怜雅颂同三十年吟到今日不妨私荐亦成公
　　赠张员外儿
　　张公一子才三岁闻客吟声便出来唤物舌头犹未穏诵诗心孔迥然开天生便是成家庆年长终为间世才月里桂枝知有分不劳诸丈作梯媒
　　重阳日有作
　　一为重阳上古台乱时谁见菊花开偷摰白发真堪笑牢鏁黄金实可哀是个少年皆老去争知荒冢不荣来大家拍手高声唱日未沈山且莫回
　　入关寄九华友人
　　坐牀难穏露蝉新便作东西马上身醲酒却输耽睡客好山翻对不吟人无多志气禁离别强半年光属苦辛箧里篇章头上雪未知谁恋杏园春
　　送李镡游新安
　　邯郸李镡才峥嵘酒狂诗逸难干名气直不与儿【一作时】辈洽醉来拟共天公争孤店夜烧枯叶坐乱时秋踏早霜行一间茅屋住不穏刚出为人平不平
　　冬末自长沙游桂岭留献所知
　　家隔重湖归未期更堪南去别深知前程笑到山多处上马愁逢岁尽时四海内无容足地一生中有苦心诗朱门秖见朱门事独把孤寒问阿谁
　　送福昌周繇少府归宁兼谋隠
　　少见古人无逺虑如君真得古人情登科作尉官虽小避世安亲禄巳荣一路水云生隠思几山猿鸟认吟声知君未作终焉计要着文章待太平
　　贺顾云侍御府主与子弟奏官【勅下时年七岁】
　　青桂朱袍不贺兄贺兄荣是见儿荣孝经始向堂前彻官诰当从幕下迎戏把蓝袍包果子娇将竹笏恼先生自惭乱世无知已弟侄鞭牛傍陇耕
　　舟行即事
　　年少髭须雪欲侵别家三日几般心朝随贾客忧风色夜逐渔翁宿苇林秋水鹭飞红蓼晚暮山猿叫白云深重阳酒熟茱萸紫却向江头倚棹吟
　　乱后山居
　　从乱移家拟傍山今来方办买山钱九州有路休为客百歳无愁即是仙野叟并田锄暮雨溪禽同石立寒烟他人似我还应少如此安贫亦荷天
　　山居寄同志
　　茅斋深僻絶轮蹄门径縁莎细接溪垂钓石台依竹垒待賔茶灶就岩泥风生谷口猿相叫月照松头鹤并栖不是无端过时日拟从牕下蹑云梯
　　将入关安陆遇兵寇
　　家贫无计早离家离得家来蹇滞多巳是数程行雨雪更堪中路阻兵戈几州戸口看成血一旦天心却许和四面烟尘少无处不知吾土自如何
　　夏日登友人书斋林亭
　　暑天长似秋天冷带郭林亭尽不如蝉噪槛前遮日竹鹭窥池面弄萍鱼抛山野客横琴醉种药家僮踏雪锄众惜君才堪上第莫因居此与名疎
　　寄临海姚中丞
　　夏辞旌斾巳秋深永夕思量泪满襟风月易斑搜句鬂星霜难改感恩心寻花洞里连春醉望海楼中彻晓吟虽有梦魂知处所去来多被角声侵
　　秋日闲居寄先达
　　到头身事欲何为牕下工夫鬂上知乍可百年无称意难敎一日不吟诗风驱早鴈冲湖色雨挫残蝉防栁枝自古书生也如此独堪惆怅是明时
　　题觉禅和
　　少见修行得似师茅堂佛像亦随时禅衣衲后云藏线夏腊高来雪印眉耕地诫侵连冢土伐薪敎防带巢枝有时问着经中事却道山僧总不知
　　感秋
　　年年名路谩辛勤襟袖空多马上尘画防门前难作客钓鱼船上易安身冷烟粘栁蝉声老寒渚澄星鴈叫新自是侬家无住处不关天地窄于人
　　题德上人院
　　刳得心来忙处闲闲中方寸濶于天浮生自是无空性长寿何曾有百年罢定磬敲松罅月解眠茶煮石根泉我虽未似师披衲此理同师悟了然
　　春日山居寄友人
　　野吟何处最相宜春景暄和好入诗高下麦苗新雨后浅深山色晚晴时半岩云脚风牵断平野花枝鸟踏垂倒载干戈是何日近来麋鹿欲相随
　　怀庐岳旧隠
　　一别三年长在梦梦中时蹑石棱层泉声入夜方堪听山色逢秋始好登岩鹿惯随锄药叟溪鸥不怕洗苔僧人间有许多般事求要身闲直未能
　　投长沙裴侍郎
　　此身虽贱道长存非谒朱门谒孔门秖望至公将巻读不求朝士致书论垂纶雨结渔鄕思吹木风传鴈夜魂男子受恩须有地平生不受等闲恩
　　和友人见题山居
　　避时多喜葺居成七字君题万象清开户晓云连地白访人秋月满山明庭前树瘦霜来影洞口泉喷雨后声有景供吟且如此算来何必躁于名
　　献长沙王侍郎
　　文星渐见射台星皆仰为霖沃众情天泽逼来逢圣主辞林盛去得书生云妆岳色供吟景月浩湘流递政声美化事多难讽诵未如耕钓口分明
　　春日登楼遇雨
　　忽地晴天作雨天全无暑气似秋间看看水没来时路渐渐云藏望处山风趂鹭鸶双出苇浪催渔父尽归湾一心准拟闲登眺却被诗情使不闲
　　春日行次钱塘却寄台州姚中丞
　　岂谓无心求上第难安帝里为家贫江南江北闲为客潮去潮来却老人两岸雨收莺语栁一楼风满角吹春花前不独垂鄕泪曾是朱门寄食身
　　投江上崔尚书
　　此生何路出尘埃犹把中才谒上才闭戸十年专笔砚仰天无处认梯媒马前霜叶催归去枕上边鸿唤觉来若许登门换鬐鬛必应辛苦事风雷
　　书事投所知
　　古陌寒风来去吹马蹄尘旋上麻衣虽然干禄无休意争奈趋时不见机诗思趂云从岳涌鄕心随鴈绕湖飞肯将骨肉轻离别未遇人知未得归
　　秋日湖外书事
　　十五年来笔砚功秖今犹在苦贫中三秋客路湖光外万里鄕关楚邑东鸟迳杖藜山翳雨猿林敧枕树摇风朱门处处若相似此命到头通不通【邑一作色】
　　题宗上人旧院
　　此院重来事事乖半敧茅屋艸侵堦啄生鸦忆啼松枿接果猿思啸石崖壁上尘粘蒲叶扇牀前苔烂笋皮鞋分明记得谈空日不向秋风更怆怀
　　乱后出山逢高员外
　　自从乱后别京关一入烟萝十五年重出故山生白发却装新巻谒清贤牕回旅梦城头角栁结鄕愁雨后蝉名姓暗投心暗祝永期收拾向门前
　　赠友人罢举赴交趾辟命
　　罢却名塲拟入秦南行无罪似流人纵经商岭非驰驿须过长沙吊逐臣舶载海奴镮硾耳象駞蛮女防纒身如何待取丹霄桂别赴嘉招作上宾
　　山中寡妇
　　夫因兵死守蓬茅麻苎衣衫鬂发焦桑柘废来犹纳税田园荒后尚征苗时挑野菜和根煮旋斫生柴带叶烧任是深山更深处也应无计避征徭
　　访蔡融因题
　　杖藜时复过荒郊来到君家不忍抛每见苦心修好事未尝开口怨平交一溪寒色渔收网半树斜阳鸟傍巢必若天工主人事肯交吾子委衡茅
　　闲居书事
　　竹门茅屋带村居数亩生涯自有余鬂白秖应秋链句眼昏多为夜抄书鴈惊风浦渔灯动猿叫霜林橡实疎待得功成即西去时清不问命何如
　　友人赠舍弟依韵戏和
　　吾家此弟有何知多愧君开道业基不觉裹头成大汉昨来竹马作童儿还縁世遇兵戈闹秖恐身修礼乐迟及见和诗诗自好碢公不到【一作倒】更何时
　　乱后逢村叟
　　经乱衰翁居破村村中何事不伤魂因供寨木无桑柘为着鄕兵絶子孙还似平宁征赋税未尝州县畧安存至于鸡犬皆星散日落前山独倚门
　　赠元上人
　　多少僧中僧行高偈成流落遍僧抄经牕月静滩声到石径人稀藓色交垂露竹粘蝉落殻窣云松载鹤栖巢煮茶童子闲胜我犹得依时把磬敲
　　下第东归道中作
　　一回落第一宁亲多是途中过却春心火不销双鬂雪眼泉难濯满衣尘苦吟风月唯添病遍识公卿未免贫马壮金多有官者荣归却笑读书人
　　夏日留题张山人林亭
　　此中偏称夏中游时有风来暑气收涧底松摇千尺雨庭中竹撼一牕秋求猿句寄山深寺乞鹤书传海畔洲闲与先生话身事浮名薄宦总悠悠
　　伤病马
　　此马堪怜力壮时细匀行步恐尘知骑来未省将鞭触病后长敎覔药医顾主强擡和泪眼就人轻刷带疮皮秖今筋骨浑全在春暖莎青放未迟
　　馆舍秋夕
　　寒雨萧萧灯焰青灯前孤客难为情兵戈闹日别鄕国鸿鴈过时思弟兄冷极睡无离枕梦苦多吟有彻云声出门便作还家计直至如今计未成
　　送僧赴黄山沐汤泉防禅宗长老
　　闻有汤泉独去寻一缻一鉢一无金不愁乱世兵相害却喜寒山路入深野老祷神鵶噪庙猎人冲雪鹿惊林患身是幻逢禅主水洗皮肤语洗心
　　哭山友
　　十载同栖庐岳云寒烧枯叶夜论文在生未识公卿面至死不离麋鹿羣从见蓬蒿丛坏屋长忧雨雪透荒坟把君诗句高声读想得天高也合闻
　　献池州牧
　　池阳今日似渔阳大变凶年作小康江路静来通客货郡城安后絶戎装分开野色收新麦惊断莺声摘嫩桑纵有逋民归未得逺闻仁政旋还鄕
　　送韦书记归京【座主侍郎同举】
　　韦杜相逢眼自明事连恩地倍牵情闻归帝里愁攀送知到师门话姓名朝客半修前辈礼古人多重晚年荣从来有泪非无泪未似今朝泪满缨
　　献郑给事
　　化行邦域二年春樵唱渔歌日日新未降诏书酬善政不知天泽答何人秋登岳寺云随步夜宴江楼月满身他日朱门恐难扫沙堤新筑必无尘
　　赠休禅和
　　为僧难得不为僧僧戒僧仪未是能弟子自知心了了吾师应为醉腾腾多生觉悟非关衲一防分明不在灯秖道诗人无佛性长将二雅入三乘
　　送李先辈从知塞上
　　去艸军书出帝鄕便从城外学戎装好随汉将收胡土莫遣胡兵近汉疆洒碛雪粘旗力重冻河风揭角声长此行也是男儿事莫向征人恃桂香
　　和友人送弟
　　君説无家秖弟兄此中言别若为情干戈闹日分头去山水寒时信路行月下断猿空有影雪中孤鴈却无声我今骨肉虽饥冻幸喜团圆过乱兵
　　酬张员外见寄
　　分应天与吟诗老如此兵戈不废诗生在世间人不识死于泉下鬼应知啼花蜀鸟春同苦叫雪巴猿昼共饥今日逢君惜分手一枝何校一年迟
　　献新安于尚书
　　九土雄师竟若何未如良牧与天和月留清俸资家少岁计隂功及物多四野緑云笼稼穑千山明月静干戈行人耳满新安事尽是无愁父老歌
　　乱后书事寄【一作呈】同志
　　九土如今尽用兵短戈长防困书生思量在世头堪白画度归山计未成皇泽正霑新将士侯门不是旧公卿到头诗巻须藏却各向渔樵混姓名
　　中山临上人院观牡丹寄诸从事
　　闲来吟绕牡丹丛花艳人生事畧同半雨半风三月内多愁多病百年中开当韶景何多好落向僧家即是空一境别无唯此有忍敎醒坐对支公
　　投宣谕张侍郎乱后遇毘陵
　　此生今日似前生重着麻衣特地行经乱后囊新巻轴出山来见旧公卿雨笼蛬壁吟灯影风触蝉枝噪浪声闻道中兴重人物不妨西去马蹄轻
　　下第投所知
　　落第愁生晓鼓初地寒才薄欲何如不辞更写公卿巻却是难修骨肉书御苑早莺啼暖树钓乡春水浸贫居拟离门馆东归去又恐重来事转疎
　　哭方干
　　何言寸禄不沾身身没诗名万古存况有数篇关敎化得无余庆及儿孙渔樵共垒坟三尺猿鹤同栖月一村天下未宁吾道丧更谁将酒酹吟魂
　　秋日泊浦江
　　一帆程歇九秋时漠漠芦花拂浪飞寒浦更无船并宿暮山时见鸟双归照云烽火惊离抱剪叶风霜逼暑衣江月渐明汀露湿静驱吟魄入微
　　白发吟
　　一茎两茎初似丝不妨惊度少年时几人乱世得及此今我满头何足悲九转灵丹那胜酒五音清乐未如诗家山苍翠万余尺藜杖楮冠输老儿
　　下第寄池州郑员外
　　省出蓬蒿修谒初防知曾不见生疎侯门数处将书荐帝里经年借宅居未必有诗堪讽诵秖怜无援过吹嘘如今足得成持取莫使江湖却钓鱼
　　塞上
　　旌旗鬛鬛汉将军闲出巡边帝命新沙塞旋收饶帐幙犬戎时杀少烟尘冰河夜渡偷来马雪岭时分猎去人独作书生疑不穏软弓轻劒也随身
　　赠题兠率寺闲上人院
　　人间寺应诸天号真行僧禅此寺中百岁有涯头上雪万般无染耳边风挂帆波浪惊心白上马尘埃翳眼红毕竟浮生谩劳役算来何事不成空
　　别四明钟尚书
　　九华天际碧嵯峨无奈春来入梦何难与英雄论敎化却思猿鸟共烟萝风前栁态闲时少雨后花容淡处多都大人生有离别且将诗句代离歌
　　题防国大师塔
　　莫认双林是佛林禅栖无地亦无金塔前尽礼灰来相衲下谁宗印了心笠象明双不见线源分派寸难寻吾师觉路余知处大藏经门一夜吟
　　春日山中对雪有作
　　竹树无声或有声霏霏漠漠散还凝岭梅谢后重妆蘂岩水铺来却结冰牢系鹿儿防猎客满添茶鼎侯吟僧好将膏雨同功力松径莓苔又一层
　　山中对雪有作
　　一浑乾坤万象收唯应不壅大江流虎狼遇猎难藏迹松栢因风易举头玉帐英雄携妓赏山邨鸟雀共民愁岂堪久蔽苍苍色须放三光照九州
　　戏题王处士书斋
　　先生高兴似樵渔水鸟山猿一处居石径可行苔色厚钓竿时斫竹丛疎欺春秖爱和醅酒讳老犹看夹注书莫道无金空有寿有金无寿欲何如
　　早发
　　东牕未明尘梦苏呼童结束登征途落叶铺霜马蹄滑寒猿啸月人心孤时逆帽檐风刮顶旋呵鞭手冻粘须青云快活一未见争得安闲钓五湖
　　题仇处士郊居
　　江南景簇此林亭手板蓝裾自可轻洞里客来无俗话郭中人到有公情闲敲岩果呼猿接时钓溪鱼引鹤争笑我有诗三百首马蹄红日急于名
　　依韵次同年张曙先辈见寄之什
　　天上诗名天下传引来齐列玉皇前大仙录后头无雪至药成来灶絶烟笑蹑紫云金作阙梦抛尘世铁为船九华山叟惊凡骨同到蓬莱岂偶然
　　乱后逢李昭象叙别
　　李生李生何所之家山窣云胡不归兵戈到处弄性命礼乐向人生是非却与野猿同橡坞还将溪鸟共渔矶也知不是男儿事争奈时情贱布衣
　　晚春寄同年张曙先辈
　　莫将时态破天真秖合高歌醉过春易落好花三个月难留浮世百年身无金润屋浑闲事有酒扶头是了人恩地未酬闲未得一回醒话一沾巾
　　长安春感
　　出京无计住京难深入东风【一作门】转索然满眼有花寒食下一家无信楚江边此时晴景愁于雨是处莺声苦却蝉公道算来终达去【一作了】更从今日望明年
　　登灵山水阁贻钓者
　　江上见僧谁是了修斋补衲日劳身未胜渔父闲垂钓独背斜阳不采人纵有风波犹得睡总无蓑笠始为贫瓦瓶盛酒瓷瓯酌荻浦芦湾是要津
　　赠溧水崔少府
　　庭户萧条燕雀喧日高牕下枕书眠秖闻留客敎酤酒未省逢人説料钱洞口礼星披鹤氅溪头吟月上渔船九华山叟心相许不计官卑赠一篇
　　读张仆射诗【曾应举不及第投笔领郡】
　　秋吟一轴见心胸万象搜罗咏欲空才大却嫌天上桂世危翻立阵前功亷颇解武文无説谢眺能文武不通双美总输张太守二南章句六钧弓
　　题所居邨舍
　　家随兵尽屋空存税额宁容减一分衣食旋营犹可过赋输长急不堪闻蚕无夏织桑充寨田废春耕犊劳军如此数州谁会得杀民将尽更邀勲
　　献钱塘县罗著作判官
　　还鄕夫子遇贤侯抚字情知不自由莫把一名专懊恼放敎双眼絶寃雠猩袍懒着辞公宴鹤氅闲披访道流犹有九华知已在羡君高卧早囘头
　　遣怀
　　驱驰歧路共营营秖为人间利与名红杏园中终拟醉白云山下懒归耕题桥每念相如志佩印当期季子荣谩道彊亲堪倚赖到头须是有前程
　　长安道中有作
　　囘头不忍看羸僮一路行人我最穷马迹蹇于槐影里钓船抛在月明中帽檐晓滴淋蝉露衫袖时飘巻鴈风子细寻思底模様腾腾又过玉关东
　　题开元寺门阁
　　一登高阁眺清秋满目风光尽胜游何处画桡寻緑水几家鸣笛咽红楼云山巳老【一作降】应长在岁月如波秖暗游唯有禅居离尘俗了无荣辱挂心头
　　出关投孙侍御
　　东归还着旧麻衣争免花前有泪垂每岁春光九十日一生年少几多时青云寸禄心耕早明月仙枝分种迟不为感恩酬未得五湖闲作钓鱼师
　　送项山人归天台
　　因话天台归思生布囊藤杖笑离城不敎日月拘身事自与烟萝结野情龙镇古潭云色黒露淋秋桧鹤声清此中是处堪终隠何要世人知姓名
　　题衡阳隠士山居
　　闲居不问世如何云起山门日巳斜放鹤去寻三岛客任人来看四时花松醪腊醖安神酒布水宵煎覔句茶毕竟金多也头白算来争得似君家
　　题江寺禅和
　　江寺禅僧似悟禅坏衣芒履住茅轩懒求施主修真像翻説经文是妄言出浦钓船惊宿鴈伐岩樵斧迸寒猿行人莫问师宗防眼不浮华耳不喧
　　题弟侄书堂
　　何事居穷道不穷乱时还与静时同家山虽在干戈地弟侄常修礼乐风牕竹影摇书案上野泉声入砚池中少年辛苦终身事莫向光隂惰寸功
　　和友人寄长林孟明府
　　为政为人渐见心长才聊屈宰长林莫嫌月入无多俸须喜秋来不废吟寒雨旋疎丛菊艳晚风时动小松隂讼庭闲寂公书少留客看山索酒斟
　　戏赠渔家
　　见君生计羡君闲求食求衣有底难养一箔蚕供钓线种千茎竹作渔竿胡芦杓酌春浓酒舴艋舟流夜涨滩却笑侬家最辛苦听蝉鞭马入长安
　　登城有作
　　上得孤城向晚春眼前何事不伤神遍看原上累累冢曾是城中汲汲人尽谓黄金堪润屋谁思荒骨旋成尘一名一宦平生事不放愁侵易过身
　　秋日山中寄池州李常侍
　　近来参谒陡生疎因向云山僻处居出为羇孤营粝食归同弟侄读生书风凋古木秋隂薄月满寒山夜景虚但得中兴知已在算应身未老樵渔
　　辞杨侍郎
　　春在门阑秋未离不因人荐只因诗半年宾馆成前事一日侯门失旧知霜岛树雕猿叫夜湖田谷熟鴈来时西风万里东归去更把愁心説向谁
　　题汪氏茅亭
　　茅亭客到多称竒茅亭之上难题诗出尘景物不可状小手篇章徒尔为牛畔稻苗新雨后鹤边松韵晩风时君今酷爱人间事争得安闲老在兹
　　喜从弟雪中逺至有作
　　深山大雪懒开门门迳行踪自尔新无酒御寒虽寡况有书供读且资身便均情爱同诸弟莫更生疎似外人昼短夜长须强学学成贫亦胜他贫
　　送僧归国清寺
　　吟送越僧归海涯僧行浑不觉程赊路沿山脚潮痕出睡倚松根日色斜撼锡度岗猿抱树挈瓶盛浪鹭翘沙到防禅后知无事看引秋泉灌藕花
　　题汪明府山居
　　不似当官秖似闲野情终日不离山方知薄宦难拘束多与高人作往还牛笛慢吹烟雨里稻苗平入水云间羡君公退归攲枕免向他门厚客顔
　　下第东归将及故园有作
　　平生操立有天知何事谋身与志违上国献诗还不遇故园经乱又空归山城欲暮人烟敛江月初寒钓艇归且把风寒作闲事懒能和泪拜庭闱
　　宿东林寺题愿公院
　　古寺沈沈僧未眠搘颐将客説闲縁一溪月色非尘世满洞松声似雨天檐底水涵抄律烛牕间风引煮茶烟无由住得吟相伴心系青云十五年
　　山居自遣
　　茅屋周囘松竹隂山翁时挈酒相寻无人开口不言利只【一作独】我白头空爱吟月在钓潭秋睡重云横樵迳野情深此中一日过一日有底闲愁得到心
　　赠友人罢举赴辟命
　　连天一水浸吴东十幅帆飞二月风好景采抛诗句里别愁驱入酒杯中渔依岸栁眠圆影鸟傍嵒花戏暖红不是桂枝终不得自縁年少好从戎
　　乱后旅中遇友人
　　念子为儒道未亨依依心向十年兄莫因乱世轻依托须学前贤隠姓名大国未知何日静旧山犹可入云耕不如自此同归去帆挂秋风一信程
　　赠休粮僧
　　自言因病学休粮本意非求不死方徒有至人传道术更无斋客到禅房雨中林鸟归巢晚霜后嵒猿拾橡忙争似吾师无一事穏披云衲坐藤床
　　维扬春日再遇孙侍御
　　本为荣家不为身读书谁料转家贫三年行却千山路两地思归一主人络岸栁丝悬细雨綉田花朶弄残春多情御史应嗟见未上【一作到】青云白发新
　　乱后宿南陵废寺寄沈明府
　　秖共寒灯坐到明塞鸿冲雪一声声乱时为客无人识废寺吟诗有鬼惊且把酒杯添志气巳将身事托公卿男儿仗劒酬恩在未肯徒然过一生
　　投郑先辈
　　匣中长劒未酬恩不遇男儿不合论闷向酒杯吞日月闲将诗句问乾坤宁辞马足劳关路肻为渔竿忆水村两鬂欲斑三百首更敎装写傍谁门
　　途中有作
　　无论南北与西东名利牵人处处同枕上事仍多马上山中心更甚关中川原晚结隂沈气艸树秋生索漠风百岁此身如且健大家闲作卧云翁
　　和舍弟题书堂
　　兄弟将知大自强乱时同葺读书堂嵒泉遇雨多还闹溪竹唯风少即凉借艸醉吟花片落傍山闲步药苗香团圆后是家肥事何必盈仓与满箱
　　送蜀客游维扬
　　见説西川物景繁维扬景物胜西川青春花栁树临水白日绮罗人上船夹岸画楼难惜醉数桥明月不敎眠送君懒问君回日才子风流正少年
　　旅寓
　　暗算鄕程隔数州欲归无计泪空流巳违骨肉来时约更束琴书何处游画角引风吹断梦垂杨和雨结成愁去年今日还如此似与青春有旧雠
　　途中春
　　年光身事旋成空毕竟何门遇至公人世鹤归双鬂上客程蛇绕乱山中牧童向日眠春艸渔父隈岩避晩风一醉未醒花又落故鄕囘首楚关东
　　维扬冬末寄幙中二从事
　　江上数株桑枣树自从离乱更荒凉那堪旅馆经残腊秖把空书寄故鄕典尽客衣三尺雪链精诗句一头霜故人多在芙蓉幕应笑孜孜道未光
　　辞郑员外入关
　　男儿三十尚蹉跎未遂青云一桂科在客易为销岁月到家难住似经过帆飞楚国风涛濶马渡蓝关雨雪多长把行藏信天道不知天道竟如何
　　书斋即事
　　时清秖合力为儒不可家贫与善疎卖却屋边三亩地添成牕下一床书沿溪摘果霜晴后出竹吟诗月上初乡里老农多见笑不知稽古胜耕锄
　　隽阳语道中
　　客路客路何悠悠蝉声向背槐花愁争知百岁不百岁未合白头今白头四五朶山妆雨色两三行鴈帖云秋输他江上垂纶者秖在船中老便休
　　入关因别舍弟
　　吾今别汝汝听言去住人情足可安百口度荒均食易数年经乱保家难莫愁寒族无人荐但愿春官把巻看天道不欺心意是帝鄕吾土一般般
　　赠彭蠡钓者
　　偏坐渔舟出苇林苇花零落向秋深秖将波上沤为侣不把人间事系心傍岸歌来风欲起巻丝眠去月初沈若敎我似君闲放赢得湖山到老吟
　　送友人入关
　　此去青云莫更疑出人才行足人知况当朝野搜贤日正是孤寒取事时仙岛烟霞通鹤信早春雷雨与龙期我今不得同君去两鬂霜欺桂一枝
　　送友人宰浔阳
　　高兴那言去路长非君不解爱浔阳有时猿鸟来公署到处烟霞是道鄕钓艇满江鱼贱菜纸窑连岳楮多桑陶潜旧隠依稀在好继高踪结艸堂
　　秋日卧病
　　浮世浮名能几何致身流落向天涯少年心壮轻为客一日病来思在家山顶老猿啼古木渡头新鴈下平沙不堪吟罢西风起黄叶满庭寒日斜
　　叙吟
　　多惭到处有诗名转觉吟诗僻性成度水却嫌船着岸过山翻恨马贪程如雠雪月年年景似梦笙歌处处声未合白头今巳白自知非为别愁生
　　行次荣阳却寄诸弟
　　难把归书説逺情奉亲多阙拙为兄早知寸禄荣家晩悔不深山共汝耕枕上算程关月落帽前搜景岳云生如今巳作长安计秖得辛勤取一名
　　登石壁禅师水阁有作
　　石壁早闻僧説好今来偏与我相宜有山有水堪吟处无雨无风见景时渔父晚船分浦钓牧童寒笛倚牛吹画人画得从他画六幅应输八句诗
　　赠袒肩和尚
　　山衣草屐染莓苔双眼犹慵向俗开若比吾师居世上何如野客卧嵒隈才闻锡杖离三楚又説随縁向五台乘醉吟诗问禅理为谁须去为谁来
　　闲居即事
　　形觉清羸道觉肥竹门前迳静相宜一壶邨酒无求处数朶庭花见落时章句偶为前辈许话言多被俗人疑一枝仙桂如攀得秖此山前是老期
　　自叙
　　酒瓮琴书伴病身熟谙时事乐于贫宁为宇宙闲吟客怕作乾坤窃禄人诗防未能忘救物世情奈值不容真平生肺腑无言处白发吾唐一逸人
　　空闲二公递以禅律相鄙因而解之
　　一敎谁云辟二途律禅禅律智归愚念珠在手隳禅衲禅衲披肩坏念珠象外空分空外象无中有作有中无有无无有师穷取山到平来海亦枯
　　寄温州朱尚书并呈军倅崔太博
　　永嘉名郡昔推名连属荀家弟与兄敎化静师龚渤海篇章高体谢宣城山从海岸妆吟景水自城根演政声今日老输崔博士不妨疎逸伴双旌
　　恩门致书逺及山居因献之
　　时难转觉保身难难向师门欲继顔若把白衣轻易脱却成青桂偶然攀身居劒防争雄地道在乾坤未丧间必许酬恩酬未晚且须容到九华山
　　寄温州崔博士
　　怀君劳我写诗情窣窣隂风有鬼听县宰不仁工部饿酒家无识翰林醒眼昏经史天何在心尽英雄国未宁好向贤侯话吟侣莫敎辜负少微星
　　李昭象云与二三同人见访有寄
　　得君书后病顔开云拉同人访我来在路不妨冲雨雪到山还免踏尘埃吟沈水阁何宵月坐破松岩几处苔贫舍款宾无别物止于空战大尊罍
　　和友人见题山居水阁八韵
　　池阁初成眼豁开眼前霁景属微才试攀檐菓猿先见才把渔竿鹤即来修竹巳多犹可种艳花虽少不劳栽南昌一榻延徐孺楚国千钟逼老莱未称执鞭奔紫陌惟宜策杖步苍苔笼禽岂是摩霄翼润木元非涧下材鉴巳每将天作镜陶情常以海为杯和君诗句吟声大虫豸闻之谓蛰雷








　　唐风集巻二
　　钦定四库全书
　　唐风集巻三
　　唐　杜荀鹤　撰
　　今体五言七言絶句凡五十二首
　　感寓
　　大海波涛浅小人方寸深海枯终见底人死不知心
　　春闺怨
　　朝喜花艳春暮悲花委尘不悲花落早悲妾似花身
　　马上行
　　五里复五里去时无住时日将家渐逺犹恨马行迟
　　钓叟
　　茅屋深湾里钓船横竹门经营衣食外犹见弄儿孙
　　再经胡城县
　　去岁曾经此县城县民无口不寃声今来县宰加朱绂便是生灵血染成
　　读诸家诗
　　辞赋文章能者稀难中难者莫过诗直应吟骨无生死秖我前身是阿谁
　　春来燕
　　我屋汝嫌低不住雕梁画阁也知寛大须穏择安巢处莫道巢成却不安
　　清溪来明府出二子清诗因遗一絶
　　珠明玉润尽惊人不称寒门不称贫若向吾唐作双瑞便同祥凤与祥麟
　　哭陈陶
　　耒阳山下伤工部采石江边吊翰林两地荒坟各三尺却成开解哭君心
　　哭贝韬
　　交朋来哭我来歌喜傍山家葬荔萝四海十年人杀尽似君埋少不埋多
　　蚕妇
　　粉色全无饥色加岂知人世有荣华年年道我蚕辛苦底事浑身着苎麻
　　山寺老僧
　　草屐无尘心地闲静随猨鸟过寒暄眼昏齿落看经遍却向僧中总不言
　　闽中秋思
　　雨匀紫菊丛丛色风弄红蕉叶叶声北畔是山南畔海秖堪图画不堪行
　　八骏图
　　丹艧传真未得真那知筋骨与精神秖今恃骏凭毛色緑耳骅骝赚杀人
　　赠僧
　　利门名路两何凭百岁风前短焰灯秖恐为僧僧不了为僧得了总输僧
　　秋夕
　　世间多少能诗客谁是无愁得睡人自我夜来霜月下到头吟魄始终身
　　溪兴
　　山雨溪风巻钓丝瓦瓯蓬底独斟时醉来睡着无人唤流下前溪也不知
　　过巢湖
　　世人贪利复贪荣来向湖边始至诚男子登舟与登陆把心何不一般行
　　伤硖石县病叟
　　无子无孙一病翁将何筋力事耕农官家不管蓬蒿地须勒王租出此中
　　赠老僧
　　童子为僧今白首暗锄心地种闲情时将旧衲添新线披坐披行过一生
　　钓叟
　　田不曾耕地不锄谁人闲散得如渠渠将底物为香饵一度擡竿一个渔
　　溪岸秋思
　　桑柘穷头三四家挂罾垂钓是生涯秋风忽起溪滩白零落岸边芦荻花
　　春日旅寓
　　满城罗绮拖春色几处笙歌揭画楼江上有家归未得眼前花是眼前愁
　　田翁
　　白髪星星筋力衰种田犹自伴孙儿官苗若不平平纳任是丰年也受饥
　　秋江雨夜逢诗友
　　故友别来三四载新诗吟得百余篇夜来江上秋无月恨不相逢在雪天
　　感春
　　无况青云有恨身眼前花似梦中春浮生七十今三十巳是人间半世人
　　题花木障
　　不假东风次第吹笔匀春色一枝枝由来画看胜栽看免见朝开暮落时
　　顾云侍御出二子请诗因遗一絶
　　二雏毛骨秀仍竒小小能吟大大诗想得月中仙桂树各从生日长新枝
　　秋夕病中
　　坏屋不眠风雨夜故园无信水云秋病中枕上谁相问一　一蝉声槐树头
　　宿栾城驿却寄常山张书记
　　一更更尽到三更吟破离心句不成数树秋风满庭月忆君时复下堦行
　　湘江秋夕
　　三湘月色三湘水浸骨寒光似练铺一夜塞鸿来不住故鄕书信半年无
　　旅怀
　　蒹葭月冷时闻鴈杨栁风和日听莺水涉山行二年客就中偏怕雨船声
　　赠崔道士
　　四海兵戈无静处人家废业望烽烟九华道士浑如梦犹向尊前笑掲天
　　题道林寺
　　身未立间终日苦身当立后几年荣万般不及僧无事共水将山过一生
　　赠质上人
　　枿坐云游出世尘兼无缾鉢可随身逢人不説人间事便是人间无事人
　　泾溪
　　泾溪石险人兢慎终岁不闻倾覆人却是平流无石处时时闻説有沈沦
　　夏日题悟空上人院
　　三伏闭门披一衲兼无松竹防房廊安禅不必须山水灭得心中火自凉
　　经严陵钓台
　　苍翠云峯开俗眼澄烟水浸尘心唯将道业为芳饵钓得高名直至今
　　关试后筵上别同人
　　日午离筵到夕阳明朝秦地与呉鄕同年多是长安客不信行人欲断肠
　　鸬鷀
　　一般毛羽结羣飞雨岸烟汀好景时深水有鱼衔得出看来却是鹭鸶饥
　　宿邨舍
　　野人于我有何情半掩柴门向月明深夜欲眠眠未着一丛寒木一猿声
　　题新鴈
　　暮天新鴈起汀洲红蓼花疎水国秋想得故园今夜月几人相忆在江楼
　　离家
　　丈夫三十身如此疲马离鄕懒着鞭槐栁路长愁杀我一枝蝉到一枝蝉
　　旅舍遇雨
　　月华星彩坐来收岳色江声暗结愁半夜灯前十年事一时和雨到心头
　　送人归淝上
　　巢湖春涨喻溪深才过东关见故林莫道南来总无利水亭山寺二年吟
　　自遣
　　粝食粗衣随分过堆金积帛欲如何百年身后一丘土贫富高低争几多
　　闻子规
　　楚天空濶月成轮蜀魄声声似告人啼得血流无用处不如缄口过残春
　　秋夜苦吟
　　吟尽三更未着题竹风松雨共凄凄此时若有人来听始觉巴猿不解啼
　　秋夜闻砧
　　荒凉客舍眠秋色砧杵家家弄月明不及巴山听猿夜三声中有不愁声
　　将过湖南经马当山庙因书三絶
　　人説马当波浪险我经波浪似通衢大凡君子行藏是自有龙神卫过湖
　　贪残官吏防诚谒毒害商人沥胆过秖怕马当山下水不知平地有风波
　　九江连海一般深未必船经庙下沈头上苍苍没瞒处不如平取一生心





　　唐风集巻三
　　唐风集跋
　　杜荀鹤池州人纪事云牧之微子也会昌末牧之自齐安移守秌浦时妾有姙出嫁长林鄕杜筠而生荀鹤自号九华山人少有诗名年四十六始擢第殷文圭贺诗云一战平酬五字劳昼归乡去锦为袍大鹏出海翎犹湿骏马辞天气正豪九子旧山增秀絶二南新格变风骚可谓叙述曲尽矣与杨防康軿夏候淑王希羽殷文圭皆为淮南将田頵上客及頵遇祸梁太祖表授翰林学士主客员外郎知制诰天祐初卒顾云诗叙极其推重或又病其诗近俗惟宫词为第一谚云杜诗三百首惟在一联中正谓风暖鸟声碎日高花影重也唐风集以之压巻亦此意耶琹川毛晋识




