　　钦定四库全书　　　　　集部二
　　刘随州集　　　　　　　别集类一【唐】
　　提要
　　【臣】等谨案刘随州集十一巻唐刘长卿撰长卿字文房河间人开元末登进士第官终随州刺史故至今称曰刘随州是集凡诗十巻文一巻第二巻中送河南元判官赴河南勾当苖税充百官俸钱诗不书勾字但注曰御名盖宋高宗讳构当时之例凡音同御名者皆避故勾字亦不敢径书则犹从南宋旧本翻雕也然编次丛脞颇甚诸体皆以絶句为冠中间古体近体亦颇淆乱如四月深涧底桃花方欲然宁知地势下遂使春风偏四句第四巻中作晩桃诗前半首乃幽居八咏上李侍郎之一而第一巻又割此四句为絶句题曰入百丈涧见桃花晩开是二者必有一讹也旧原有外集一巻所录仅诗十首而重送一首巳见八巻中又佚去题中裴郎中贬吉州六字次前溪舘作一首已见二巻中赠袁赞府一首已见九巻中而又误以题下所注时经刘展平后句为题并佚去时经二字送裴二十七端公诗亦见二巻中哭李宥一首亦见九巻中秋云岭洞山阳横龙渡赤沙湖四首即四巻中湘中纪行十首之四又讹秋云岭为云秋岭洞山阳为同山阳寄李侍郎行营五十韵一首巳见七巻又佚其题首至德三年等二十四字不知何以舛谬至此盖宋本亦有善有不善不能一一精核也今刋除入百丈涧见桃花晩开一首其外集亦一并刋除以省重复长卿诗号五言长城大抵研链深穏而自有高秀之韵其文工于造语亦如其诗故于盛唐中唐之间号为名手但才地稍弱是其一短高仲武中兴间气集病其十首以后语意畧同可谓识防之论王士祯论诗絶句乃云不觧雌黄高仲武长城何意贬文房非笃论也乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀









　　钦定四库全书
　　刘随州集巻一
　　唐　刘长卿　撰
　　逢雪宿芙蓉山主人
　　日暮苍山逺天寒白屋贫柴门闻犬吠风雪夜归人
　　送张起崔载华之闽中
　　朝无寒士达家在旧山贫相送天涯里怜君更逺人
　　赠秦系征君
　　羣公谁让位五柳独知贫惆怅青山路烟霞老此人秦系顷以家事获谤因出旧山毎荷观察崔公见知欲归未遂感其流寓诗以赠之
　　初迷武陵路复出孟甞门廻首江南岸青山与旧恩夜中对雪赠秦系时秦初与谢氏离婚谢氏在越
　　月明花满地君自忆山阴谁遣因风起纷纷乱此心
　　湘妃
　　帝子不可见秋风来暮思婵娟湘江月千载空蛾眉
　　斑竹
　　苍梧千载后斑竹对湘沅欲识湘妃怨枝枝满泪痕
　　春草宫懐古
　　君王不可见芳草旧宫春犹帯裙罗色青青向楚人
　　正朝览镜作
　　憔悴逢新嵗茅扉见旧春朝来明镜里不忍白头人洲道中送李端公南渡后归扬州道中寄
　　片防何处去匹马独归迟惆怅江南北青山欲暮时
　　送张十八归桐庐
　　归人乗野艇帯月过江村正落寒潮水相随夜到门
　　过白鹤观寻岑秀才不遇
　　不知方外客何事鏁空房应向桃源里教他唤阮郎
　　听弹琹
　　泠泠七丝上静听松风寒古调虽自爱今人多不弹
　　游南国偶见在隂墙下葵因以成咏
　　此地常无日青青独在隂太阳偏不及非是未倾心
　　送子婿崔贡甫李穆往扬州
　　渡口发梅花山中动泉脉芜城春草生君作扬州客
　　其二
　　半逻莺满树新年人独还落花逐流水共到茱萸湾
　　其三
　　雁还空渚在人去落潮翻临水独挥手残阳归掩门
　　其四
　　狎鸟携稚子钓鱼终老身殷勤嘱归客莫话桃源人
　　寄龙山道士许法棱
　　悠悠白云里独住青山客林下昼焚香桂花同寂寂
　　送方外上人
　　孤云将野鹤岂向人间住莫买沃州山时人已知处
　　送灵澈上人
　　苍苍竹林寺杳杳钟声晚荷笠帯夕阳青山独归逺
　　茱萸湾北答崔载华问
　　荒凉野店絶迢逓人烟逺苍苍古木中多是隋家苑
　　赴楚州次自田途中阻浅问张南史
　　楚城今近逺积霭寒塘暮水浅舟且迟淮潮至何处
　　江中对月
　　空洲夕烟敛望月秋江里歴歴沙上人月中孤渡水
　　碧涧别墅喜皇甫侍御相访
　　荒村帯返照落叶乱纷纷古路无行客寒山独见君野桥经雨断涧水向田分不为怜同病何人到白云
　　到碧涧招明契上人
　　渐老知身累寒曝背眠白云留永日黄叶减余年猿护前树泉浇谷后田沃洲能共隠不用道林钱
　　送少防上人游天台
　　石桥人不到独往更迢迢乞食山家少寻钟野路遥松门风自扫瀑布雪难消秋夜闻清梵余音逐海潮
　　却归睦州至七里滩下作
　　南归犹谪宦独上子陵滩江树临洲晚沙禽对水寒山开斜照在石浅乱流难惆怅梅花发年年此地防
　　对酒寄严维
　　陋巷喜阳和衰顔对酒歌懒从华髪乱闲任白云多郡简容垂钓家贫学弄梭门前七里瀬早晩子陵过
　　新年作
　　乡心新岁切天畔独澘然老至居人下春归在客先岭猿同旦暮江柳共风烟已似长沙傅从今又几年朱放自杭州与故里相使君立碑回因以奉简吏部杨侍郎制文
　　片石羊公后凄凉江水濵好辞千古事堕涙万家人鵩集占书乆鸾回刻篆新不堪相顾恨文字日生尘
　　送宣尊师醮毕归越
　　吹箫江上晚惆怅别茅君踏火能飞雪登刀入白云晨香长日在夜磬满山闻挥手桐溪路无情水亦分
　　送裴使君赴荆南行军司马
　　盛府南门寄前程积水中月明临夏口山晚望巴东故节辞江郡寒笳发渚宫汉川风景好遥羡逐羊公
　　送裴郎中贬吉州
　　乱军交白刃一骑出黄尘汉节同归阙江防共逐臣猿愁岐路晚梅作异方春知已酂侯在应怜脱粟人酬皇甫侍御见寄时前相国姑臧公初临郡
　　离别江南北汀洲叶再黄路遥云共水砧迥月如霜岁俭依仁政年衰忆故乡伫防宣室召汉法倚张纲
　　月下呈章秀才
　　自古悲揺落谁人奈此何夜蛩偏傍枕寒鸟数移柯向老三年谪当秋百感多家贫惟好月空媿子猷过
　　酬张夏
　　几岁依穷海頽年惜故隂剑寒空有气松老欲无心翫雪劳相访防山正独吟孤舟且莫去前路水云深
　　送李使君贬连州
　　独过长沙去谁慿此路愁秋风散千骑寒雨泊孤舟贾谊辞明主萧何识故侯汉廷当自召湘水但空流
　　秋夜北山精舍观体如师
　　焚香奏仙防向夕遍空山清切兼秋逺威仪对月闲静分岩响答散逐海潮还幸得风吹去随人到世间
　　酬张夏雪夜赴州访别途中苦寒作
　　扁舟乘兴客不惮苦寒行晚暮相依分江潮欲别情水声冰下咽砂路雪中平旧劔锋铓尽应嫌赠脱轻
　　寻洪尊师不遇
　　古木无人地来寻羽客家道书堆玉案仙帔叠青霞鹤老难知嵗梅寒未作花山中不相见何处化丹砂
　　喜鲍禅师自龙山至
　　故居【一作山】何日下春草欲芊芊犹对山中月谁聴石上泉猿声知后夜花发见流年杖锡闲来徃无心到处禅
　　送方外上人之常州依萧使君
　　宰臣思得度鸥鸟恋为羣逺客廻飞锡空山卧白云夕阳孤艇去秋水两溪分归共临川史同翻贝叶文
　　宿北山禅寺兰若
　　上方鸣夕磬林下一僧还宻行传人少禅心对虎闲青松临古路白日满寒山旧识前桂经霜更待【一作得】攀
　　赴新安别梁侍郎
　　新安君莫问此路水云深江海无行迹孤舟何处寻青山空向泪白月岂知心纵有余生在终伤老病侵
　　江州留别薛六柳八二员外
　　江海相逢少东南别处长独行风嫋嫋相去水茫茫白首辞同舍青山背故乡离心与潮信每日到浔阳
　　和州留别穆郎中
　　播迁悲逺道揺落感衰容今日犹多难何年更此逢世交黄业散乡路白云重明发防烟树唯闻江北钟
　　和州送人归复郢
　　因家汉水曲相送掩柴扉故郢生秋草寒江淡落晖緑林行客少赤壁住人稀独过浔阳去潮归人不归
　　送金昌宗归钱塘
　　新家浙江上独泛落潮归秋水照华髪凉风生褐衣柴门嘶马少防杖拜人稀惟有陶潜桞萧条对掩扉
　　酬张夏别后道中见寄
　　离羣方岁晏谪宦在天涯暮雪同行少寒潮欲上迟海鸥知吏傲砂鹤见人衰只畏生秋草西归亦未期
　　新安奉送穆谕徳归朝赋得行字
　　九重宣室召万里建溪行事直皇天在归迟白髪生用材身复起覩圣眼犹明离别寒江上潺湲若有情
　　偶然作
　　野寺长依止田家或徃还老农开古地夕鸟入寒山书剑身同废烟霞吏共闲岂能将白髪扶杖出人间送州人孙沅自本州却归句章新营所居
　　故里归城客新家去未安诗书满蜗舍征税及渔竿火种山田薄星居海岛寒怜君不得已步步别离难送李员外使还苏州兼呈前袁州李使君赋得长字袁州即员外之从兄
　　别离共成怨【一作诚共怨】衰老更难忘夜月留同舍秋风在逺乡朱徐向烛白髪强临觞归献西陵作谁知此路长
　　酬李员外从崔録事
　　寒江鸣石瀬归客夜分人语空山答猿声独戍闻迟来朝及暮愁去水连云岁晚心谁在青山见此君
　　见秦系离婚后出山居作
　　岂知偕老重垂老絶良姻郗氏诚难负朱家自愧贫绽衣留欲故织锦罢经春何况蘼芜绿【一作在】空山不见人
　　酬秦系
　　鹤书犹未至那出白云来旧路经年别寒潮每日廻家空归燕海人老发江梅最忆门前桞闲居手自栽
　　岁日作
　　建寅廻北斗防歴占春风律变沧江外年加白髪中春衣试稚子寿酒劝衰翁今日阳和发荣枯岂不同
　　题元録事开元所居
　　幽居萝薜情髙卧纪纲行鸟散秋鹰下人闲春草生冒岚归野寺収印出山城今日新安郡因君水更清
　　送崔载华张起之闽中
　　不识闽中路遥知别后心猿声入岭切鸟道问人深旅食过夷落方言防越音西征开幕府早晚用陈琳
　　送张司直越岭南谒张尚书
　　畨禺万里路逺客片防过盛府依横海荒祠拜伏波人经秋瘴变鸟坠火云多诚惮炎洲里无如一顾何
　　寄防稽公徐侍郎【公时在王傅】
　　揺落淮南叶秋风想越吟邹枚入梁苑逸少在山隂老鹤无衰貎寒松有本心圣朝难税驾惆怅白云深
　　送朱山人越州贼退后归山隂别业
　　越州罢战江上送归桡南渡无来客西陵自落潮空城垂故柳旧业废春苗闾里相逢少鸎花共寂寥秋夜肃公房喜普门上人自阳羡山至
　　山栖乆不见林下偶同游早晚来香积何人住沃洲寒禽惊后夜【一作独夜一作后晚】古木帯髙秋却入千峰去孤云不可留
　　送李秘书却赴南中【此公举家先流岭外兄弟数人俱没南中】
　　却到畨禺日应伤昔所依炎洲百口住故国几人归路识梅花在家存棣萼稀独逢廻鴈去犹作旧行飞
　　过前安冝张明府郊居
　　寂寥东郭外白首一先生解印孤琴在移家五桞成夕阳临水钓春雨向田耕终日空林下何人识此情
　　使廻次杨栁渡过元八所居
　　君家杨桞渡来往落防过緑竹经寒在青山欲暮多薜萝诚可恋婚嫁复如何无奈闲门外渔翁夜夜歌
　　送李侍御贬郴州
　　洞庭波渺渺君去吊灵均几路三湘水全家万里人听猿明月夜防桞故年春忆想汀洲畔伤心向白苹
　　寄普门上人
　　白云幽卧处不向世人传闻在千峰里心知独夜禅辛勤羞薄禄依止爱闲田惆怅王孙草青青又一年
　　逢郴州使因寄郑协律
　　相思楚天外梦寐楚猿吟更落淮南叶难为江上心衡阳问人逺湘水向君深欲逐孤防去茫茫何处寻
　　岳阳馆中望洞庭湖
　　万古巴丘戍平湖此望长问人何淼淼愁暮更苍苍叠浪浮元气中流没太阳孤舟有归客早晚逹潇湘巡去岳阳却归鄂州使院留别郑洵侍御侍御先曾谪居此州
　　何事长沙谪相【一作长】逢楚水秋暮防归夏口寒雨对巴丘帝子椒浆奠骚人木叶愁谁怜万里外离别洞庭头
　　夏口送屈突司直使湖南
　　共悲来夏口何事更南征雾露行人少潇湘春草生鸎啼何处梦猿啸若为声风月新年好悠悠逺客情



　　刘随州集巻一
　　钦定四库全书
　　刘随州集巻二
　　唐　刘长卿　撰
　　中过员稷巴陵山居赠别
　　怜君洞庭上白髪向人垂积悲幽独长江对别离牛羊归故道猿鸟聚寒枝明发遥相望云山不可知
　　送李中丞之襄州【李一作李一无之襄州三字】
　　流落征南将曾驱十万师罢归无旧业老去恋明时独立三朝识轻生一劔知茫茫汉江上日暮复何之
　　奉使至申州伤经防没
　　举目伤芜没何年此战争归人失旧里老将守孤城废戍山烟出荒田野火行独怜浉水上时乱亦能清
　　穆陵关北逢人归渔阳
　　逢君穆陵路匹马向桑干楚国苍山古幽州白日寒城池百战后耆旧几家残处处蓬蒿遍归人掩泪防
　　安州道中经浐水有懐
　　征途逢浐水忽似到秦川借问朝天处犹防落日邉映沙晴漾漾出涧夜溅溅欲寄西归恨防波不可传
　　歩登夏口古城作
　　平芜连古堞逺客此沾衣髙树朝【一作潮】光上空城秋气归防明汉水极揺落楚人稀但见荒郊外寒鵶暮暮飞
　　赠别卢司直之闽中
　　尔来多不见此去又何之华髪同今日流芳似旧时洲长春色遍汉广夕阳迟岁岁王孙见空怜无处期酬郭夏人日长沙感懐见赠【此公比经流亲在上都】
　　旧俗欢犹在怜君恨独深新年向国泪今日倚门心岁去随湘水春生近桂林流莺且莫弄江畔正行吟
　　赴巴南书情寄故人
　　南过三湘去巴人此路偏谪居秋瘴里归处夕阳邉直道天何在愁容镜亦怜裁书欲谁诉无泪可澘然
　　余干旅舎
　　揺落暮天逈青枫霜叶稀孤城向水闭独鸟背人飞渡口月初上隣家渔未归乡心正欲絶何处捣寒衣
　　登思禅寺题修竹茂松
　　上方幽且暮台殿隠防笼逺磬秋山里清猿古木中众溪连竹路诸岭共松风傥许栖林下甘成白首翁恩勅重推使牒追赴苏州次前溪舘作
　　渐入云峰里愁防驿路闲乱鵶投落日疲马向空山且喜怜非罪何心恋末班天南一万里谁料得生还
　　北归次秋浦界清谿馆
　　万里猿啼断孤村客暂依鴈过彭蠡暮人向宛陵稀旧路青山在余生白首归渐知行近北不见鹧鸪飞谪官后却归故林将过虎丘怅然有作
　　万事依然在无如岁月何邑人怜白髪庭树长新柯故老相逢少同官不见多唯余旧山路惆怅枉帆过
　　重推后却赴岭外待进止寄元侍郎
　　却访巴人路难期国士恩白云从出岫黄叶已辞根大造功何薄长年气尚寃空令数行泪来往落湘沅
　　秋杪江亭有作【一作秋杪干越亭】
　　寂寞江亭下江枫秋气斑【一作日暮更愁逺天涯殊未还】世情何处澹【一作淡】湘水向人闲寒渚一孤鴈夕阳【一作秋江】千万山扁舟如【一作将】落叶此去未知还【一作俱在洞庭间】
　　送郑司直归上都
　　嵗嵗逢离别蹉跎江海濵宦游成楚老乡思逐秦人马首归何日莺啼又一春因君报情旧闲慢欲垂纶
　　送灵澈上人归嵩阳兰若
　　南地随缘乆东林几岁空暮山门独掩春草路难通作梵连松韵焚香入桂丛唯将旧瓶鉢却寄白云中
　　却赴南邑留别苏台知巳
　　又过梅岭上岁岁此枝寒落日孤舟去青山万里防猿声湘水静草色洞庭寛巳料生涯事唯应把钓竿
　　和灵一上人新泉
　　东林一泉出复与逺公期石浅寒【一作浅石春】流处山空夜【一作暮】落时【一作浅涧春流处空山夜月时】梦闲闻【一作归】细响虑澹对【一作向】清漪动静皆无意【一作如此】唯应达【一作道】者知
　　将赴江南湖上别皇甫曾
　　此去君何恨南行我更遥东西湖离别雨萧萧绿水通春谷青山过板桥浔阳如枉棹千里有归潮【一作桡】
　　送李挚赴延陵令
　　清风季子邑想见下车时向水弹琴静防山采菊迟明君加印绶廉使托惸嫠旦暮华阳洞云峰若有期
　　奉送裴员外赴上都
　　彤襜江上逺万里诏书催独过浔阳去空怜潮信廻离心秋草绿挥手暮防开想见秦城路人防五马来
　　长沙桓王墓下别李纾张南史
　　长沙千载后春草独萋萋流水朝将暮行人东复西碑苔几字灭山木万株齐伫立伤今古相防惜解携
　　送侯侍御赴黔中充判官
　　不识黔中路今防遣使臣猿啼万里客鸟似五湖人地逺官无法山深俗岂淳湏令荒徼外亦解惧埋轮秋日登呉公台上寺逺眺寺即陈将呉明彻战场
　　古台揺落后秋日望乡心野寺来人【一作人来】少云峰隔水【一作水隔】深夕阳依旧叠寒磬满空林惆怅南朝事长江独至今
　　淮上送梁二恩命追赴上都
　　贾生年最少儒行汉庭闻拜手巻黄纸廻身谢白云故关无去客春草独随君淼淼长淮水东西自此分
　　送崔升归上都
　　旧寺寻遗绪归心逐去尘早莺何处客古木几家人白髪经多难沧洲欲暮春临期数行泪为尔一沾巾
　　过李将军南郑林园观妓
　　郊原风日好百舌弄何频小妇秦家女将军天上人鸦归长郭暮草映大堤春客散垂杨下通桥车马尘
　　送严侍御充东畿观察判官
　　洛阳征战后君去问凋残云月临南至霜风向北寒故园经乱乆古木隔邻防谁访江城客年年守一官
　　送王端公入奏赴上都
　　旧国无家访临岐亦羡归途经百战后客过二陵稀秋草通征骑寒城背落晖行当防顾问呉楚嵗频饥
　　送营田判官郑侍御赴上都
　　上国三千里西还及岁芳故山经乱在春日送归长晓奏趋防阙秋成报万箱幸论开济力已实海陵仓
　　送李校书赴东浙幕府
　　方从大夫后南去防稽行淼淼沧江外青青春草生芸香辞乱事梅吹听军声应访王家宅空怜江水平
　　清明后登城眺望
　　风景清明后云山睥睨前百花如旧日万井出新烟草色无空地江流合逺天长安在何处遥指夕阳邉
　　陪王明府泛舟
　　花县弹琴暇樵风载酒时山秋色近鸟度夕阳迟出没鳬成浪防笼竹亚枝云峰逐人意来去解相随送度支留后若侍御之歙州便赴信州省觐
　　国用忧钱谷朝推此任难即山榆荚变降雨稻花残林响朝登岭江喧夜过滩遥知骢马色应侍倚门防
　　余千夜宴奉饯前苏州韦使君
　　复拜东阳郡遥驰北阙心行春五马急向夜一猿深山过康郎近星防女临幸容栖托分犹恋旧棠隂
　　晚次苦竹馆郤忆于越旧游
　　匹马风尘色千峯旦暮时遥防落日尽独向逺山迟故驿花临道荒村竹映篱谁怜却廻首步步恋南枝
　　送李二十四移家之江州
　　烟尘犹【一作遥】满目岐路易【一作亦】沾衣逋【一作迁】客多南渡征【一作春】鸿自北飞九江春草绿【一作东林古寺静】千里暮潮归别后难【一作谁】相访全家隠钓矶【一作羡尔全家炉峰对掩扉】
　　送卢判官南湖
　　漾舟仍载酒愧尔意相寛草色南湖緑松声小署寒水禽前后起【一作出】花屿往来防已作沧洲调无心恋一官
　　送张栩扶侍之睦州【此公旧任建徳令】
　　遥忆新安旧扁舟复却还浅深防水石来往逐云山入县余花在过门故柳闲东征随子去皆隠薜萝间
　　集梁耿开元寺所居院
　　到君幽卧处为我扫莓苔花雨晴天落松风终日来路经深竹过门向逺山开岂得长高枕中朝正用才
　　赠西隣卢少府
　　篱落能相近渔樵偶复同苔封三径絶溪向数家通犬吠寒烟里鵶鸣夕照中时因杖藜次【一作倘因蓝举出】相访竹林东
　　游休禅师双峰寺
　　双扉碧峰际遥向夕阳开飞方独往孤云何事来寒潭映白月秋雨上青苔相送东郊外羞防骢马回廨中见桃花南枝已开北枝未发因寄杜副端
　　何意同根本开花每后时应縁去日逺独自发春迟结实恩【一作应】难忘【一作望】无言恨岂知年光不可待空羡向南枝
　　奉送卢员外之饶州
　　天书万里至旌斾上江飞日向鄱阳近应防呉岫防暮防何处落潮水背人归风土无劳问南枝黄叶稀
　　送处士归州因寄林山人
　　陵阳不可见独往复如何旧邑云山里扁舟来去过鸟声春谷静草色太湖多傥宿荆溪夜相思渔者歌
　　移使鄂州次岘阳舘懐惟旧居
　　多慙恩未报敢问路何长万里通秋鴈千峰共夕阳旧游成逺道此去更违乡草路深山里朝朝落客裳
　　送齐郎中赴海州
　　华省占星动孤城望日遥直庐収旧草行县及新苗沧海天连水青山暮与朝闾阎几家散应待下车招
　　重阳日鄂城楼送屈突司直
　　登髙复送逺惆怅洞庭秋风景【一作水】同前古云山满上防苍苍来暮雨淼淼逐寒流今日关中事萧何共尔忧
　　更被奏留淮南送从弟罢使江东
　　又作淮南客还悲木叶声寒潮落步秋色上芜城王事何时尽沧洲羡尔行青山将緑水惆怅不胜情
　　经漂母墓
　　昔贤懐一饭兹事已千秋古墓樵人识前朝楚水流渚苹行客荐山木杜鹃愁春草茫茫緑王孙旧此游
　　送李端公赴东都
　　轩辕征战后江海别离长逺客归何处平芜满故乡夕阳防杳杳旧里树苍苍惆怅蓬山下琼枝不可忘
　　送王员外归朝
　　往来无尽目离别要逢春海内罹多事天涯见近臣芳时万里客乡路独归人魏阙心常在随君亦向秦
　　送蒋侍御入秦
　　朝见及芳菲恩荣出紫防晚光临仗奏春色共西归楚客移家老秦人访旧稀因君乡里去为扫故园扉
　　洞庭驿逢郴州使还寄李汤司马
　　洞庭秋水濶南望过衡峰逺客潇湘里归人何处逢孤云飞不定落叶去无踪莫使沧浪叟长歌笑尔容
　　送舎弟之鄱阳居
　　鄱阳寄家处自别掩柴扉故里何人在沧波孤客稀湖山春草遍云木夕阳防南去逢廻鴈应怜相背飞
　　送裴二十七端公使岭南
　　苍梧万里路空见白云来逺国知何在怜君去未廻桂林无叶落梅岭自花开陆贾千年后谁防朝汉台
　　过桃花夫人庙
　　寂寞应千岁桃花想一枝路人防古木江月向空祠云雨飞何处山川是旧时独怜春草色犹似忆佳期
　　鄂渚送池州程使君
　　萧萧五马动欲别谢临川落日芜湖色空山梅冶【一作野】烟江潮通廨舎楚老拜戈船风化东南满行舟来去传
　　送友人西上
　　覊心不自解有别防沾衣春草连天积平陵逺客归十年经转战几处便芳菲想见函关路行人去亦稀
　　送梁郎中赴吉州
　　遥想庐陵郡还聴叔度歌旧官移上象新令布中和防竹经霜少闻猿带雨多但愁征拜日无奈借留何
　　过湖南羊处士别业【一作来处士别业】
　　杜门成白首湖上寄生涯秋草芜【一作闲】三径寒塘独一家鸟归村落尽水向县城斜自有东篱菊年年解作花【一作爱汝醒还醉东篱菊正花】
　　送河南元判官赴河南勾当苗税充百官俸钱
　　春草长河曲离心共渺然方收汉家俸独向汶阳田鸟雀空城在榛芜旧路还山东征战苦几处有人烟夏中崔中丞宅见海红揺落一花独开
　　何事一花残闲庭百草防緑滋经雨发红艶隔林防竟日余香在过时独秀难共怜芳意晚秋露未湏团
　　使还至菱陂驿渡浉水作
　　清川已再涉疲马共西还何事行人倦终年流水闲孤烟飞广泽一鸟向空山愁入云峰里苍苍闭古关
　　送齐郎中典括州
　　星象移何处旌麾独向东劝耕沧海畔聼颂白云中树色双溪合猿声万岭同石门康乐住几里枉防通
　　过隠空和尚故居
　　自从飞锡去人到沃州稀林下期何在山中春独归踏花寻旧径映竹掩空扉寥落东峰上犹堪静者依
　　过萧尚书故居见李花感而成咏
　　手植已芳菲心伤故径防往年啼鸟至今日主人非满地谁当扫随风岂复归空怜旧隂在门客共沾衣
　　送袁处士
　　闲田北川下静者去躬耕万里空江菼孤舟过郢城种荷依野水移桞待山莺出处安能问浮云岂有情
　　酬李侍御登岳阳见寄
　　想见孤舟去无由此路寻暮防遥在眼春色独何心緑水潇湘阔青山鄠杜深谁当北风至为尔一开襟刘随州集巻二
　　钦定四库全书
　　刘随州集巻三
　　唐　刘长卿　撰
　　夏口送徐郎中归朝
　　星象南宫逺风流上客稀九重思晓奏万里见春归棹发空江响城孤落日晖离心与杨栁临水更依依
　　鄂渚聴杜别驾弹胡琴
　　文姫留此曲千载一知音不解胡人语空留【一作愁】楚客心声随边草动意入陇云深何事长江上萧萧出塞吟
　　过鹦鹉洲王处士别业
　　白首此为渔靑山对结庐问人寻野笋留客馈家蔬古栁依沙发【一作岸】春苗带雨锄共怜芳杜色终日伴闲居
　　寄万州崔使君【令钦】
　　时艰方用武儒者任浮沉揺落秋江暮怜君巴峡深立门多白首蜀郡满青襟自解书生咏愁猿莫夜吟
　　送马秀才移家京洛便赴举
　　自从为楚客不复扫荆扉劒共丹诚在书随白髪归旧游经乱静后进识君稀空把相如赋何人荐礼闱
　　送南特进赴归行营
　　闻道军书至扬鞭不问家虏云连白草汉月到黄沙汗马河源饮烧羗陇坻遮翩翩新结束去逐李轻车
　　送道标上人归南岳
　　悠然倚孤棹却忆卧中林江草将归逺湘山独往深白云留不住渌水去无心衡岳千峰乱禅房何处寻
　　送梁侍御巡永州
　　萧萧江雨暮客散野亭空忧国天涯去思乡嵗暮同到时猿未断廻处水应穷莫望零陵路千峰万木中
　　嵗夜喜魏万成郭夏雪中相寻
　　新年欲变栁旧客共霑衣嵗夜犹难尽乡春又独归寒灯映虚牖暮雪掩闲扉且莫乗船去平生相访稀
　　送蔡侍御赴上都
　　迟迟立驷马乆客恋潇湘明日谁同路新年独到乡孤烟向驿逺积雪去关长秦地防春色南枝不可忘【烟一作灯】
　　晦日陪辛大夫宴南亭
　　月晦逢休澣年光逐宴移早莺留客醉春日为人迟蓂草全无叶梅花遍压枝政闲风景好莫比岘山时
　　送独孤判官赴岭
　　伏波初树羽待尔静川鳞岭海防飞鸟天涯问逺人苍梧云里夕靑草嶂中春遥想文身国迎舟拜使臣
　　长沙馆中与郭夏对雨
　　长沙积晦深巷絶人幽润上春衣冷声连暮角愁云横全楚地树暗古湘洲杳霭江天外空堂生百忧
　　陪辛大夫西亭宴观妓
　　歌舞怜迟日旄麾映早春莺窥陇西将花对洛阳人醉罢知何事恩深忘此身任他行去归路裛香尘
　　题万成江亭
　　萧条方嵗晏牢落对空洲才出时人右家贫湘水头苍山隐暮雪白鸟没寒流不是莲花府冥冥不可求
　　春过裴虬郊园【时裴不在因以寄之】
　　郊原春欲暮桃杏落纷纷何处随芳草留家寄白云聴莺情念友防竹恨无君长啸高台上南风冀尔闻
　　送韦賛善使岭南
　　欲逐【一作报】楼船将方安卉服夷炎洲经瘴逺春水上泷迟嵗贡随重译年芳徧四时畨禺静无事空咏饮泉诗
　　送乔判官赴福州
　　扬帆向何处挿羽逐征东夷落人烟逈王程鸟路通江流回涧底山色聚闽中君去凋残后应怜百越空
　　送李补阙之上都
　　独归西掖去难接后尘游向日三千里朝天十二楼路防新栁夕家对旧山秋惆怅离心逺沧江空自流
　　送袁明府之任
　　旣有亲人术还逢试吏年蓬蒿千里闭村树几家全雪覆淮南道春生颖谷烟何时当位政相府待闻天
　　海盐官舍早春
　　小邑沧洲吏新年白首翁一官如逺客万事极飘蓬栁色孤城里莺声细雨中羁心早巳乱何事更春风
　　南湖送徐二十七西上
　　家在横塘曲那能万里违门临秋水揜帆带夕阳飞傲俗宜纱帽干时倚布衣独将湖上月相逐去还归
　　曲阿对月别岑况徐説
　　金陵已芜没函谷复烟尘犹见南朝月还随上国人白云心自逺沧海意相亲何事须成别汀洲欲暮春
　　送李侍御贬鄱阳【此公近由此州使廻】
　　廻车仍昨日谪去巳秋风干越知何处云山只向东暮天江色里田鹤稻花中却见鄱阳吏犹应旧马骢
　　送路少府使东京便应制举【时梁宋初失守】
　　故人西奉使胡骑正纷纷旧国无来信春江独送君五言凌白雪六翮向青云谁念沧洲吏【一作史】忘机鸥鸟羣
　　松江独宿
　　洞庭初下叶孤客不胜愁明月天涯夜青山江上秋一官成白首万里寄沧洲乆被浮名系能无愧海鸥
　　寻白石山真禅师旧草堂
　　惆怅云山暮闲门独不开何时飞杖锡终日闭苍苔隔岭春犹在无人燕亦来谁堪暝投处空复一猿哀
　　送行军张司马罢使回
　　时危身赴敌事往任浮沉末路三江去当时百战心春风吴苑绿古木剡山深千里沧波上孤舟不可寻
　　喜李翰自越至
　　南浮沧海上万里到吴台乆别长相忆孤舟何处来春风催客醉江月向人开羡尔无羁束沙鸥犹不猜
　　罪所留系寄张十四
　　不见君来乆寃深意未传冶长空得罪夷甫岂言钱直道天何在愁容镜亦怜因书欲自诉无泪可澘然
　　送勤照和尚往睢阳赴太守请
　　燃灯传七祖杖锡为诸侯来去云无意东西水自流青山春满目白日夜随舟知到梁园下苍生頼此游
　　长门怨
　　何事长门闭珠帘只自垂月移深殿早春向后宫迟蕙草生闲地梨花发旧枝芳菲自恩幸防着被风吹
　　过横顾山人草堂
　　只见山相揜谁言路尚通人来千嶂外犬吠百花中细草香飘雨垂杨闲卧风却寻樵径去惆怅绿溪东
　　送李校书适越谒杜中丞
　　江风处处尽旦暮水空波揺落行人去云山向越多陈蕃悬榻待谢客枉帆过相见耶溪路逶迤入薜萝
　　秋夜雨中诸公过灵光寺所居
　　晤语青莲舍重门闭夕阴向人寒烛静带雨夜钟沉【一作深】流水从他事孤云任此心不能捐斗粟终日愧瑶琴
　　西亭夜燕喜评事兄拜防
　　犹是南州吏江城又一春隔湖上月对酒眼中人棘寺初衘命梅仙巳误身无心羡荣禄唯待却垂纶
　　寻南溪常山道人隐居
　　一路经行处莓【一作苍】苔见履痕白云依静者春草闭闲门过雨看松色随山到水源溪花与禅意相对亦忘言
　　扬州雨中张十宅观奴
　　夜色带【一作对】春烟灯花拂更燃残妆添石黛艳舞落金钿掩笑频欹扇迎歌乍动不知巫峡何事海西边赴宣州使院夜宴寂上人留辞前苏烟韦使君
　　白云乖始愿沧海有防波恋旧争趋府临危欲负戈春归花殿暗秋傍竹房多耐可机心息其如羽檄何
　　送薛承矩秩满北游
　　匹马向何处北游殊未还寒云带飞云日暮鴈门关一路傍汾水数州防晋山知君喜初服秪爱此身闲
　　饯别王十一南游
　　望君烟水濶挥手涙沾巾飞鸟没何处青山空向人长江一帆逺落日五湖春谁见汀洲上相思愁白苹
　　送严维尉诸曁【严即越州人】
　　爱尔文章逺还家印绶荣退公兼色养临下带乡情乔木映官舍春山宜县城应怜钓台石闲却为浮名
　　送李七之莋水谒张相公
　　惆怅青春晩慇懃浊酒垆后时长劒澁斜日片帆孤东阁邀才子南昌老腐儒梁园旧相识谁忆卧江湖
　　送崔处士先适越
　　山阴好云物此去又春风越鸟闻花里曹娥想镜中小江潮易满万井水皆通徒羡扁舟客防官事不同
　　奉陪使君西庭送淮西魏判官【得山字】
　　羽檄催归恨春风醉别顔能邀五马送自逐一星还破竹从军乐防花聴讼闲遥知用兵处多在八公山
　　狱中见壁画佛
　　不谓衘寃处而能窥大悲独栖丛棘下还见雨花时地狭靑莲小城高白日迟幸亲方便力犹畏毒龙欺
　　送许拾遗还京
　　万里辞三殿金陵到旧居文星出西掖卿月在南徐故里惊朝服高堂捧诏书暂容乗驷马谁许恋鲈鱼
　　送张七判官还京觐省【大夫之子时初】
　　春兰方可采此去叶初齐函谷莺声里秦山马首西庭闱新栢署门舘旧桃蹊春色长安道相随入禁闱
　　送孙京监擢第归蜀觐省
　　适贺一枝新旋惊万里分礼闱称独步太学许能文征马望春草行人防暮云遥知倚门处江树正氛氲送史九赴任宁陵兼呈单父史八时监察五兄初入台
　　趋府弟联兄防君此去荣春随千里道河带万家城绣服棠花映青草色迎梁园脩竹在持赠结交情
　　卧病喜田九见寄
　　卧来能几日春事巳依然不解谢公意翻令静者便庭阴残旧雪栁色带新年寂寞深村里唯君相访偏
　　重过宣峰寺山房寄灵一上人
　　西陵潮信满岛屿入中流越客依风水相思南渡头寒光生极浦暮雪映沧洲何事扬帆去空惊海上鸥
　　云门寺访灵一上人
　　所思劳日夕惆怅去西东禅客知何在春山到处同独行残雪里相见白云中请近东林寺穷年事逺公
　　送陆羽之茅山寄李延陵
　　延陵衰草遍有路问茅山鸡犬驱将去烟霞拟不还新家彭泽县旧国穆陵关处处逃名姓无名亦是闲
　　送灵一上人初还云门
　　寒霜白云里法侣自相携竹迳通城下松风隔水西方同沃洲去不作武陵迷髣髴知心处高峰是防稽
　　寄灵一上人
　　高僧本姓竺门士旧名林一去春山里千峰不可寻新年芳草遍终日白云深欲徇防官去悬知讶此心
　　送韩司直
　　游吴还入越来往任风波复送王孙去其如春草何岸明残雪在潮满夕阳多季子留遗庙停舟试一过
　　酬李郎中夜登苏州城楼见寄
　　辛勤万里道萧索九秋残日照闽中夜天凝海上寒客程无地逺主意在人安遥寄登楼作空知行路难
　　送人游越
　　未习风波事初为吴越游露沾湖色晓月照海门秋梅市门何在兰亭水尚流西陵待潮处落日满航舟
　　赠普门上人
　　支公身欲老长在沃洲多惠力堪传教禅心乆伏魔山云随坐夏江草伴头陀借问廻心后贤愚去几何
　　送康判官往新安
　　不向新安去那知江路长猿声近庐霍水色胜潇湘驿路收残雨渔家带夕阳何湏愁旅泊使者在辉光
　　送顾长
　　由来山水客复道向新安半是乗潮便全非行路难晨林月在野饭浦沙寒严子千年后何人钓旧滩
　　九日登李明府北楼
　　九日登高望苍苍逺树低人烟湖草里山翠县楼西霜降鸿声切秋深客思迷无劳白衣酒陶令自相携
　　同诸公登楼
　　秋草行将暮登楼客思惊千家同霁色一鴈报寒声北望无乡信东游滞客行今君佩铜墨还有越乡情
　　送友人南游
　　不愁寻逺水自爱逐连山虽在春风里犹从芳草间去程何用计胜事且相关旅逸同羣鸟悠悠往复还
　　送裴二十一
　　多病长无事开筵暂送君正愁帆带雨莫望水连云客思闲偏极川程逺更分不湏论早晚惆怅又离羣
　　送张判官罢使东归
　　白首辞知巳沧洲忆旧居落潮廻野艇积雪卧官庐范叔寒犹在周王嵗欲除春山数亩地归去带经锄
　　早春
　　防雨夜来歇江南春色廻本惊时不住还恐老相催人好干醉花无百日开岂堪沧海畔为客十年来
　　送青苗郑判官归江西
　　三苗余古地五稼满秋田来问周公税归输汉俸钱江城寒背日湓水暮连天南楚凋残后疲民頼尔怜












　　刘随州集巻三
　　钦定四库全书
　　刘随州集巻四
　　唐　刘长卿　撰
　　过包尊师山院
　　卖药曾相识吹箫此复闻杏花谁是主桂树独留君漱玉临丹井围碁访白云道经今为冩不虑惜鹅羣
　　故女道士婉仪太原郭氏挽歌词
　　作范宫闱睦归真道艺超驭风仙路逺背日帝宫遥鸾殿空留处霓裳已罢朝淮王哀不尽松栢但萧萧
　　其二
　　官禁恩长隔神仙道巳分人间惊早露天上失朝云逝水年无限佳城日易曛箫声将薤曲哀防不堪闻
　　少年行
　　射飞夸侍猎行乐爱聨镳荐枕青蛾艳鸣鞭白马骄曲房珠翠合深巷管调日晩春风里衣香满路飘
　　归弋阳山居留别卢邵二侍御
　　渺渺归何处防流附客船乆依湘水住频恱越人田偶俗机偏少安闲性所便祗应君少惯又欲寄林泉
　　赴江西湖上赠皇甫曾之宣州
　　莫恨扁舟去川途我更遥东西潮渺渺离别雨萧萧流水通春谷靑山过板桥天涯有来客迟尔访渔樵湘中纪行十首
　　湘妃庙
　　荒祠古木暗寂寂此江濆未作湘南知为何处云苔痕防珠履草色带罗裙莫唱迎仙曲空山不可闻
　　斑竹岩
　　苍梧在何处斑竹自成林防防留残泪枝枝寄此心寒山响易满秋水影偏深欲覔樵人路防笼不可寻
　　洞山阳【浮丘旧隐处】
　　旧日仙成处荒林客到稀白云将犬去芳草任人归空谷无行径深山少落晖桃园几家住谁为扫荆扉
　　云母溪
　　云母映溪水溪流知几春深藏武陵客时过洞庭人白髪惭皎镜清光媚奫沦寥寥古松下嵗晚挂头巾
　　赤沙湖
　　茫茫葭菼外一望一霑衣秋水连天阔涔阳何处归沙鸥积暮雪川日动寒晖楚客来相问孤舟泊钓矶
　　秋云岭
　　山色无定姿如烟复如黛孤峰夕阳后翠岭秋天外云起遥蔽亏江廻频向背不知今逺近到处犹相对
　　花石潭
　　江枫日揺落转爱寒潭静水色淡如空山光复相映人闲流更慢鱼戯波难定楚客徃来多偏知白鸥性
　　石围峰
　　前山带秋色独往秋江晚叠嶂入云多孤峰去人逺夤縁不可到苍翠空在眼渡口问渔家桃源路深浅
　　浮石瀬
　　秋月照潇湘月明闻荡桨石横晩瀬急水落寒沙广众岭猿啸重空江人语响清晖朝复暮如待扁舟赏
　　横龙渡
　　空传古岸下曾见蛟龙去秋水晩沈沈独疑在何处乱声沙上石倒影云中树独见一扁舟樵人往来渡杂咏八首【上礼部李侍郎】
　　幽琴
　　月色满轩白琴声宜夜防飗飗青丝上静聴松风寒古调虽自爱今人多不弹向君投此曲所贵知音难
　　晩桃
　　四月深涧底桃花方欲然宁知地势下遂使春风偏此意颇堪惜无言谁为传过时君未赏空媚幽林前
　　疲马
　　黄一疲马筋力尽胡尘骧首北风夕徘徊鸣向人谁怜弃置乆却与驽骀亲犹恋长城外青青塞草春
　　春镜
　　宝镜凌曙开含虚浄如水独悬秦台上万象清光里岂虑高鉴偏但防流尘委不知娉婷色回照今何似
　　古劒
　　龙泉闲古匣苔藓沦此地何意乆藏锋翻令世人弃铁衣今正澁宝刃犹可试傥遇拂拭恩应知剸犀利
　　旧井
　　旧井依旧城寒水深洞彻下防百余尺一镜光不灭素绠乆未垂清凉尚含洁岂能无汲引长讶君恩絶
　　白鹭
　　亭亭常独立川上时延颈秋水寒白毛夕阳吊孤影幽姿闲自媚逸翮思一骋如有长风吹青云在俄顷
　　寒釭
　　向夕灯稍进空堂弥寂寞光寒对愁人时复一花落但恐明见累何愁暗难托恋君秋夜永无使兰膏薄
　　寄李侍御
　　旧国人未归芳洲草还碧年年湖上亭怅望江南客骢马入关西白云独何适相思烟水外唯有心不隔
　　晚泊湘江怀故人
　　天涯片云去遥指帝乡忆惆怅增暮情潇湘复秋色扁舟宿何处落日羡归翼万里无故人江鸥不相识
　　过鄥三湖上书斋
　　何事东南客忘机一钓竿酒香开瓮老湖色对门寒向郭青山送临池白鸟防见君能浪迹予亦厌防官
　　从军【六首】
　　廻首虏骑合城下汉兵稀白刃两相向黄云愁不飞手中无尺铁徒欲穿重围
　　目极鴈门道青青边草春一身事征战匹马同辛勤末路成白首功归天下人
　　倚劒白日暮望归登戍楼北风吹羌笛此夜关山愁廻首不无意滹河空自流
　　黄沙一万里白首无人怜报国劒巳折归乡身幸全单于古台下边色寒苍然
　　落日更萧条北风动枯草将军追虏骑夜失阴山道战败仍树勲韩彭但空老
　　秋草秋塞上望见渔阳郭胡马嘶一声汉兵泪双落谁为吮疮者此事今人薄
　　龙门八咏
　　秋山日揺落秋水急波澜独见鱼龙气长令烟雨寒谁穷造化力空向两崖防
　　水东渡
　　山叶傍崖赤千峰秋色多夜泉发清响寒渚生微波稍见沙上月归人争渡河
　　福公塔
　　寂寞对伊水经行长未还东流自朝暮千载空云山谁见白鸥鸟无心洲渚间
　　逺公龛
　　松路向精舍花龛归老僧闲云随锡杖落日低金绳入夜翠防里千峰明一灯
　　石楼
　　隐隐见花阁隔河映青林水田秋鴈下山寺夜钟深寂寞群动息风泉清道心
　　下山
　　谁识往来意孤云长自闲风寒未渡水日暮更防山木落众峰出龙宫苍翠间
　　水西渡【一作西渡水】
　　伊水揺镜光纎鳞如不隔千龛道傍古一鸟沙上白何事还【一作闲】山云【一作寒】能留向城客
　　渡水
　　日暮下山来千山暮钟发不知波上棹还弄山中月伊水连白云东南逺明灭
　　月下聴砧
　　夜静掩寒城清砧发何处声声捣秋月肠断卢龙戍未得【一作有】寄征人愁霜复愁露
　　送丘为赴上都
　　帝乡何处是岐路空垂泣楚思愁暮多川程带潮急潮归人不归独向空塘立
　　题大理黄主簿湖上高斋
　　闭门湖水畔自与白鸥亲竟日窓中岫终年林下人俗轻儒服弊家厌法官贫多雨茅檐夜空洲草径春桃源君莫爱且作汉朝臣
　　平畨曲【三首】
　　吹角报畨营廻军欲洗兵巳教清海外自筑汉家城
　　其二
　　渺渺戍烟孤茫茫塞草枯陇头那用闭万里不防胡
　　其三
　　絶漠大军还平沙独戍闲空留一片石万古在燕山
　　送郑説之歙州谒薛侍郎
　　漂泊来千里讴謡满百城汉家尊太守鲁国重诸生俗变人难理江传水至清船经危石住路入乱山行老得沧洲趣春伤白首情尝闻马南郡门下有康成
　　题独孤使君湖上林亭
　　出树倚朱防吹铙引上官老农持锸拜时稼卷防水对登龙浄山当建隼寒夕阳湖草动秋色渚田寛渤海人无事荆州客独安谢公何足比来徃古门难
　　酬李使君见赠
　　满镜悲华髪空山寄此身白云家自有黄巻业长贫懒任垂竿老狂因酿黍春桃花迷圣代桂树狎幽人幢盖方临郡柴荆忝作邻但愁千骑至石路却生尘
　　送严维赴河南充严中丞幕府
　　乆别耶溪客来乗使者轩用才荣入幕扶病喜同樽山屐留何处江帆去独翻暮情辞镜水秋梦识云门莲府开花萼桃园寄子孙何当举严助徧沐汉朝恩
　　酬包谏议见寄之什
　　佐郡愧顽踈殊方亲里闾家贫寒未度身老嵗将除过雪山僧至依阳野客舒药陈随逺宦梅发对幽居落日栖鸮鸟行人遗鲤鱼高文不可和空愧学相如
　　栖霞寺东峰寻南齐明征君故居
　　山人今不见山鸟自相从长啸辞明主终身卧此峰泉源通石径磵尸掩尘容古墓依寒草前朝寄老松片云生断壁万壑遍踈钟惆怅空归去犹疑林下逢
　　奉和赵给事使君留赠李婺州舍人兼谢舍人别驾之什
　　便道访情亲东方千骑尘禁深分直夜地逺独行春绛阙辞明主沧洲识近臣云山随候吏鸡犬逐归人庭顾婆娑老邦传蔽芾新晖翻佐理闻到郡斋频
　　行营酬吕侍御时尚书问罪襄阳军次汉东境上侍御以州邻寇贼复有水火迫于征税诗以见谕
　　不敢淮南卧来趋汉将营受辞瞻左钺扶疾往前旌井税鹑衣乐壶浆鹤髪迎水归余断岸烽至掩孤城晩日归千骑秋风合五兵孔璋才素健早晚檄书成
　　登迁仁楼训壻李穆
　　临风敞丽谯落日聴吹铙归路空廻首新章已在腰非才受官谤无政作人謡俭嵗安三戸余年寄六条春芜先楚国古树过隋朝頼有东床客池塘免寂寥
　　别李氏女子
　　念尔嫁犹近稚年那别亲临岐方教诲所贵和六姻俛首戴荆欲拜凄且嚬本来儒家子莫耻梁鸿贫汉川若可渉水清石磷磷天涯逺乡妇月下孤舟人
　　长沙早春雪后临湘水呈同游诸子
　　汀洲暖渐渌烟景淡相和举目方如此归心岂奈何日华浮野雪春色染湘波北渚生芳草东风变旧柯江山古思逺猿鸟暮情多君问渔人意沧浪自有歌
　　自道林寺西入石路至麓山【寺过法崇禅师故居】
　　山僧候谷口石路拂莓苔深入泉源去遥从树杪回香随青霭散钟过白云来野雪空斋掩山风古殿开桂寒知自发松老问谁栽惆怅湘江水何人更渡杯
　　和袁郎中破贼后军行过剡中山水谨上太尉【即李光弼】
　　剡路除荆棘王师罢鼓鼙农归沧海畔围解赤城西赦罪春阳发收兵太白低逺峰来马首横笛入猿啼兰渚催新幄桃源识故蹊巳闻开阁待谁许卧东溪
　　送郑十二还庐山别业
　　浔阳数亩宅归卧掩柴关谷口何人待【一作在】门前秋草闲忘机卖药罢无语杖藜还旧笋成寒竹空斋向暮山水流经舍下云去到人间桂树花应发因行寄一攀
　　至饶州寻陶十七不在寄赠
　　谪宦投东道逢君巳北辕孤蓬向何处五柳不开门去国空廻首懐贤欲诉寃梅枝防岭峤竹路过湘源月下高秋鴈天南独夜猿离心与流水万里共朝昏
　　奉陪郑中丞自宣州解印与诸侄宴余于后谿
　　迹逺【一作心逺一作意惬观】亲鱼鸟功成厌鼓鼙林中阮生集【一作阮家醉一作阮氏集】池上谢公题戸牖垂藤合藩篱挿槿齐【一本无此二句一作门径苍苔合阴緑条低一作深巷行人少闲门卧栁低】夕阳山向背春【一作秋】草水东西度雨诸峰出防花几路迷【一作高原几处迷】何劳问秦汉更入武陵谿【后四句一本作旧架悬藤老踈篱挿槿齐风尘不可到谁羡武陵溪尘一作烟】













　　刘随州集巻四
　　钦定四库全书
　　刘随州集巻五
　　唐　刘长卿　撰
　　同诸公袁郎中宴筵喜加章服
　　手诏来筵上腰金向粉闱勲名传旧阁蹈舞着新衣白社同游在沧洲此防稀寒笳发后殿秋草送西归世难常摧敌时闲巳息机鲁连功可让千载一相挥
　　毗陵送邹结先赴河南充判官
　　王事相逢少云山奈别何芳年临水怨步上潮过客路方经楚乡心共渡河凋残春草在离乱故城多罢战逢时防轻徭伫俗和东西此分手惆怅恨烟波
　　送徐大夫赴广州
　　上将坛场拜南荒羽檄招逺人来百越元老事三朝雾绕龙山暗山连象郡遥路分江淼淼军动马萧萧画角知秋气楼船逐暮潮当令输贡赋不使外夷骄
　　九日蔡国公主楼
　　主第人何在重阳客暂寻水余龙镜色云罢凤箫音暗牖藏昏晓苍苔换古今晴山巻幔出秋草闭门深篱菊仍新吐庭槐尚旧阴年年画梁燕来去岂无心
　　送荀八过山阴旧县兼寄剡中诸官
　　访旧山阴县扁舟到海涯故林嗟满嵗春草忆佳期晩景千峰乱晴江一鸟迟桂香留客处枫暗泊舟时旧石曹娥篆空山夏禹祠剡谿多隐吏君去道相思
　　奉饯元侍郎加豫章采访兼赐章服【时初停节度】
　　任重兼乌府时平偃豹韬澄清湘水变分别楚山高花对彤襜发霜和白雪操黄金装旧马青草换新袍岭暗猿啼月江寒鹭映涛豫章生宇下无使翳蓬蒿
　　奉饯郎中四兄罢余杭太守承恩加侍御史充行军司马赴汝南行营
　　星使三江上天波万里通权分金节重恩借铁冠雄梅吹前军发棠阴旧府空残春锦障外初日羽旗东岸栁遮浮鹢江花隔避騘离心在何处芳草满吴宫
　　送贾侍御克复后入京【一作江南送贾侍御入京】
　　对酒心不乐见君动行舟回防暮防隐独向空江愁晴云淡初夜春塘深慢流温顔风霜霁喜气烟尘收驰驲数千里朝天十二楼因云报亲爱白髪生沧洲
　　防稽王处士草堂壁画衡霍诸山【一本十四句故附増于内】
　　粉壁【一作爱此】衡霍近羣峰【一作巻】如可攀能令堂上客见尽湖【一作湘】南山青翠数千仭【一作千万状】飞来方丈间归云无处灭去鸟何时还胜事日相对主人常独闲稍看林壑晚【一作青阴蒲四壁】佳气生重关【一本増颇与宿心防看看慰怠顔二句】
　　惠福寺与陈留诸官茶防【得西字】
　　到此机事遣自嫌尘网迷因知万法幻尽与浮云齐踈竹映高枕空花随杖藜香飘诸天外日隐双林西傲吏方见狎真僧幸相携能令归客意不复还东溪
　　金陵西泊舟临江楼
　　萧条金陵郭旧是帝王州日暮望乡处云边江树秋楚云不可托楚水只堪愁行客千万里沧波朝暮流迢迢洛阳梦独卧清川楼异乡共如此孤防难乆游
　　题灵佑上人法华院木兰花【其树岭南移植此地】
　　庭种南中树年华几度新已依初地长独发旧园春映日成华盖揺风散锦茵色空荣落处香醉往来人菡蓞千灯遍芳菲一两均高柯傥为檝渡海有良因
　　宿严维宅送包佶
　　江湖同避地分首自依依尽室今为客惊秋空念归嵗储无别墅寒服羡隣机草色村桥晚蝉声江树稀夜深宜共醉时难忍相违何事随阳鴈汀洲忽背飞
　　送从弟贬袁州
　　何事成迁客思归不见乡游吴经万里吊屈向三湘水与荆巫接山通鄢郢长名嗟黄绶系身是白眉郎独结南枝恨应思北雁行忧来沽楚酒老鬓莫凝霜
　　无锡东郭送友人游越
　　客路风霜晓郊原春兴余平芜不可望游子去何如烟水乗湖阔云山适越初旧都懐作赋古穴觅藏书碑缺曹娥宅林荒逸少居江湖无限意非独为樵渔
　　送邵州判官往南
　　防君发原隰驷牡志皇皇始罢沧江令还随粉署郎海沂军未息河兖嵗仍荒征税人全少榛芜虏近亡新知行宋逺相望隔淮长早晩裁书寄银钩伫八行
　　出丰县界寄韩明府
　　廻首古原上未能辞旧乡西风收暮雨隐隐分芒砀贤友此为邑令名满徐方音容想在眼暂若升琴堂疲马顾春草行人看夕阳自非传尺素谁为论中肠
　　别陈留诸官
　　恋此东道主能令西上迟徘徊暮郊别惆怅秋风时上国邈千里夷门难再期行人望落日归马嘶空陂不愧宝刀赠维懐琼树枝音尘倘未接梦寐徒相思
　　观李凑所画美人障子
　　爱尔含天姿丹青有殊智无问已得象象外更生意西子不可见千载无重还空令浣沙态犹在含毫间一笑岂易得双蛾如有情风不举袖但觉罗衣轻华堂翠幕春风来内阁金屏曙色开此中一见乱人目只疑行到云阳台
　　送史判官奏事之灵武兼寄巴西亲故
　　中州日纷梗天地何时泰独有西归心遥悬夕阳外故人奉章奏此去论利害阳鴈南渡江征骖去相背因君欲寄逺何处问亲爱空使沧洲人相思减衣带
　　自鄱阳还道中寄禇征君
　　南风日夜起万里孤帆漾元气连洞庭夕阳落波上故人烟水隔复此遥相望江信乆寂寥楚云独惆怅爱君清川口弄月时掉唱白首无子孙一生自踈旷
　　石梁湖寄陆兼
　　故人千里道沧波十年别夜上明月楼相思楚天濶萧萧清秋暮嫋嫋凉风发湖色淡不流沙鸥逺还灭烟波日巳逺音问日巳絶嵗晏空含情江臯绿芳歇
　　送沈少府之任淮南
　　惜君滞南楚枳棘徒栖凤独与千里帆春风逺相送此行山水好时物亦应众一鸟飞长淮百花满云梦相期丹霄路遥聴清风颂勿为州县卑时来自为用
　　严子瀬东送马处直归苏州
　　望君舟已逺落日潮未退目送沧海帆人行白云外江中逺回首波上生防霭秋色姑苏台寒流子陵瀬相送苦易散动别知难防从此日相思空令减衣带
　　宿懐仁县南湖寄东海荀处士
　　向夕敛防雨晴开湖上天离人正惆怅新月愁婵娟伫立白沙曲相思沧海边浮云自来去此意谁能传一水不相见千峰随客船寒塘起孤鴈夜色分盐田时复一延首忆君如眼前
　　初至洞庭懐防陵别业
　　长安邈千里日夕懐双阙巳是洞庭人犹看防陵月谁堪去乡意亲戚想天末昨夜梦中归烟波觉来濶江臯见芳草孤客心欲絶岂讶青春来但伤经时别长天不可望鸟与浮云没
　　题萧郎中开元寺新构幽寂亭
　　康乐爱山水赏心千载同结茅依翠防伐木开防笼孤峰倚青霄一径去不穷候客石苔上礼僧云树中旷然见沧洲自逺来清风五马留谷口双旌薄烟虹沈沈众香积眇眇诸天空独往应未遂苍生思谢公
　　同姜濬题裴式防余干东斋
　　世事终成梦生涯欲半过白云心巳矣沧海意如何藜杖全吾道榴花养太和春风骑马醉江月钓鱼歌散秩防虫蠧开门见雀罗逺山终日在芳草傍人多吏体庄生傲方言楚俗讹屈平君莫吊肠断洞庭波
　　赠元容州
　　拥旌临合浦上印卧长沙海徼长无戍湘山独种政传通嵗贡才惜过年华万里依孤劒千峰寄一家累征期旦暮未起恋烟霞避世歌芝草休官醉菊花旧游如梦里此别是天涯何事沧波上漂漂逐海槎
　　夏口送长寜杨明府归荆南因寄幕府诸公
　　关西杨太尉千载德犹闻白日俱终老清风独至君身承逺祖遗【一作后】才出众人群举世贪荆玉全家恋楚云向烟帆杳杳临水叶纷纷草覆招丘绿江从夏口分高名光盛府异姓宠殊勲百越今无事南征欲罢军
　　奉和杜相公新移长兴宅呈元相公
　　间世生贤宰同心奉至尊功高开北第机静灌中园入并蝉冠影归分骑士喧闻汉宫漏家识杜陵源献替常焚槀优闲独对萱花香逐荀令草色对王孙有地先开阁何人不扫门江湖难自退明主托元元
　　湖南使还留辞辛大夫
　　王师劳近甸兵食仰诸侯天子无南顾元勲在上游大才生间气盛业极横流风景随揺笔山川入运筹羽觞交饯席旄节对归舟莺识春深恨猿知日去愁别离花寂寂南北水悠悠唯有家兼国终身实所忧
　　泛曲阿后湖简同游诸公
　　元气浮积水沉沉深不流春风万顷绿映带至徐州为客难适意逢君方暂游夤缘白苹际日暮沧浪舟渡口防月进林西残雨收水云去仍湿沙鹤鸣相留且习子陵隐能忘生事忧此中深有意非为钓鱼钩
　　北游酬孟云卿见寄
　　忽忽忘前事事愿能相乖衣马日羸弊谁辨行与才善道居贫贱洁服防尘埃行行无定止懔坎难归来慈母忧疾室家念栖莱幸君夙姻亲深见中外懐俟子惜时节怅望临高台
　　冬夜宿扬州开元寺烈公房送李侍御之江东
　　迁客投百越穷阴淮海凝中原驰困兽万里栖饥鹰寂寂连宇下爱君心自宏空堂来霜气永夜清明灯发后望烟水相思劳寝兴暮帆背楚郭江色浮金陵此去尔何恨近名予未能炉峰若便道为访东林僧
　　南楚懐古
　　南国乆芜没我来空郁陶君防章华宫处处生蓬蒿但见陵与谷岂知贤与豪精魂托古木寳劒捐江臯荷棹下晴景回舟随晩涛碧云暮寥落湖上秋天高往事那堪问此心徒自劳独余湘水上千载闻离骚
　　上湖田馆南楼忆朱晏
　　漂泊日复日洞庭今更秋白云如有意万里望孤舟倚事爱成别空令登此楼天光映波动月影随江流鹤唳静寒渚猿啼深夜洲归期诚已促清景仍相留顷者慕独往尔来悲逺游风波自此去桂水空离忧
　　送姚八之句容旧任便归江南【一本作送姚八归江南】
　　故人还水国春色动离忧碧草千万里沧江朝暮流桃花迷旧路萍叶荡归舟逺戍防京口空城问石头折芳佳丽地望月西南楼猨鸟共孤屿烟波连数州谁家过楚老何处恋江鸥尺素能相报湖山若个忧
　　睢阳赠李司仓
　　白露变时候蛬声暮啾啾飘飘洛阳客惆怅梁园秋只为之生计尔来成逺游一身不家食万事从人求且喜接余论足堪资小留寒城落日后砧杵令人愁归路岁时尽长河朝夕流非君深意愿谁复能相忧
　　杪秋洞庭中懐亡道士谢太虚
　　漂泊日复日洞庭今更秋青枫亦何意此夜催人愁惆怅客中月徘徊江上楼心知楚天逺目送沧波流羽客乆已殁防言无处求空余白云在容与随孤舟千里杳难望一身当独游故园复何许江海徒迟留
　　同郭叅谋咏崔仆射淮南节度使防前竹【一作和郭叅谋咏崔令公窓前竹】
　　昔种梁王苑今移汉将坛【一作不学媚清涧能依上将坛】防笼低冕过青翠卷看得地移根逺经霜抱节难开花成凤实嫰笋长鱼竿蔼蔼军容静萧萧郡宇寛细音和角暮疎影上门寒湘浦何年变山阳几处残【一作阮巷何人在梁园几处残】不知轩屏侧岁晚对袁安
　　硖石遇雨宴前主簿从兄子英宅
　　县城苍翠里客路两崖开硖石云漠漠东风吹雨来吾兄此为吏薄宦知无媒方寸抱秦镜声名传楚材折腰五斗间僶俛随尘埃秩满少余俸家贫仍散财谁言次东道暂预倾金累虽欲少留此其如归限催
　　江中晩钓寄荆南一二相识【一作西江雨后忆荆南诸公】
　　楚郭防雨收荆门遥【一作防】在目漾舟水云里日暮春江绿霁华静洲渚暝【一作夜】色连松【一作杉】竹月出波上时人归渡头宿一身巳无累万事更何欲渔父自夷犹【一作夤缘】白鸥不羁束旣怜沧浪水复【一作更】爱沧浪曲不见眼中人相思心断续【一作垂钓防世人那知此生足】
　　九日岳阳待黄遂张涣
　　别君颇巳乆离念与时积楚水空浮烟江楼望归客徘徊正伫想髣髴如暂觌心目徒自亲风波尚相隔青林泊舟处猿鸟愁孤驿遥见郭外山苍然雨中夕季鹰乆踈旷叔度早畴昔反棹来何迟黄花君摘

　　刘随州集巻五
　　钦定四库全书
　　刘随州集卷六
　　唐　刘长卿　撰
　　题王少府尧山隐处简陆鄱阳
　　故人沧洲吏深与世情薄解印二十年委身在丘壑买田楚山下妻子自耕凿羣动心有营孤云本无着因收谿上钓遂接林中酌对酒春日长山村杏花落陆生鄱阳令独歩建溪作早晚休此官随君永栖托
　　晩次湖口有怀
　　霭然空水合目极平江暮南望天无涯孤帆落何处顷为衡湘客颇见湖山【一作湘】趣潮气和楚云夕阳映江树帝乡劳想望万里心来去白髪生扁舟沧波满归【一作归满】路秋风今已至日夜鴈南度木叶辞洞庭纷纷落无【一作不知】数
　　陪元侍御游支硎山寺
　　友公去已久寂寞龙华防古木闭空山苍然暮相对林峦非一状水石有余态宻竹藏晦明群峰争向背峰峰带落日步步入青霭香气空翠中猿声暮云外留连南台客想像西方内因逐溪水还观心两无碍
　　桂阳西州晩泊古桥村主人
　　洛阳别离久江上心可得惆怅増暮情潇湘复秋色故山隔何处落日羡归翼沧海空自流白鸥不相识悲蛬满荆渚辍棹徒沾臆行客念寒衣主人愁夜织帝乡片云去遥寄千里忆南路随天长征帆杳无极
　　夕次檐石湖梦洛阳亲故
　　天涯望不尽日暮愁独去万里云海空孤帆向何处寄身烟波里颇得湖山趣江气和楚云秋声乱枫树如何异乡县日复怀亲故遥与洛阳人相逢梦中路不堪明月里更值清秋暮倚棹对沧波归心共谁语
　　按覆后归睦州赠苗侍御
　　地逺心难逹天髙谤易成羊肠留覆辙虎口脱余生直氏偷金枉于家决狱明一言知已重片议杀身轻日下人谁忆天涯客独行年光销蹇步秋气入衰情建德知何在长江问去程孤舟百口渡万里一猿声落日开乡路空山向郡城岂令寃气积千古在长平
　　奉寄婺州李使君舍人
　　建隼罢鸣珂初传来暮歌渔樵识太古草树得阳和东道诸生从南依逺客过天清女出土厚绛人多永日空相望流年复防何崖开当夕照叶去逐寒波眼暗经难受身闲剑懒磨似鸮占贾谊上马试亷颇穷分安藜藿衰容胜薜萝只应随越鸟南翥托髙柯
　　哭魏兼遂【公及孀妻防子与僮数人相次亡殁葬于丹阳】
　　古今俱此去修短竟谁分樽酒空如在琴肯重闻一门同逝水万事共浮云旧舘何人宅空山逺客坟艰危贫且共少小秀而文独行依穷巷全身出乱军嵗时长寂寞烟月自氛氲垅树随人古山门对日曛泛舟悲向子留剑赠徐君来去云阳路伤心江水濆
　　负谪后登干越亭【又作十六句】
　　天南愁望絶亭上桞条新落日独归鸟孤舟何处人生涯投越【一作岭】徼世业防胡【一作邉】尘杳杳钟陵暮悠悠鄱水春【一作江入千峯早花连百越春】秦台悲白首楚泽怨青苹草色迷征路莺声伤逐臣【一本无此四句】独醒空【一作离翻】取笑直道不容身得罪风霜苦全生天地仁青山数行泪沧海一穷鳞牢落机心尽惟怜鸥鸟亲
　　留题李明府霅溪水堂
　　寥寥【一作寂寂】此堂上幽意复谁论落日无王事青山在县门云峰向髙枕渔钓入前轩晚竹踈帘影春苔双履痕荷香随坐卧湖色映晨昏虗牖闲生白鸣琴静对言暮禽飞上下【一作下上】春水【一作草】带清浑逺岸谁家桞孤【一作流】烟何处村谪居収瘴疠离思过湘沅从此扁舟去谁堪江浦猿
　　入白沙渚夤縁二十五里至石窟山下怀天台陆山人
　　逺屿【一作渚】霭将夕玩幽行自迟归人不计日流水闲相随辍棹古崖口扪萝春景迟偶因回舟【一作洲】次宁与前山期对此瑶草色怀君琼树枝浮云去寂寞白鸟相因依何事爱髙隐但令劳逺思穷年卧海峤永望愁天涯吾亦从此去扁舟何所之迢迢江上帆千里东风吹禅智寺上方怀演和尚寺即和尚所创
　　絶巘东林寺髙僧惠逺公买园隋苑下持鉢楚城中斗极千灯近烟波万井通逺山低月殿寒木露花宫绀宇焚香净沧洲摆雾空鴈来秋色里曙起早潮东飞锡今何在苍生待发防白云飜送客庭树自辞风舍筏追闲士廻舟狎钓翁平生江海意惟共白鸥同
　　贾侍郎自防稽使廻篇什盈卷兼防寄一首与余有挂冠之期因书数事率成十韵
　　江上逢星使南来自防稽惊年一叶落按俗五花嘶上国悲芜梗中原动鼓鼙报恩防铁剑衘命出金闺风物催归绪云峰发咏题天长百越外潮上小江西鸟道通闽岭山光落剡溪暮帆千里思秋夜一猿啼栢树荣新垅桃源忆故蹊若能为休去行复草萋萋
　　秋日夏口渉汉阳献李相公
　　日望衡门处心知汉水濆偶乘青雀舫还在白鸥群间气生灵秀先朝翼戴勲藏弓心已退焚藁事难闻旧业成青草全家寄白云松萝长稚子风景逐新文山带寒城出江依古岸分楚歌悲逺客羗笛怨孤军鼎罢调梅久门防种药勤十年犹去国黄叶又纷纷
　　归沛县道中晩泊留侯城
　　访古此城下子房安在哉白云去不反危堞空崔嵬伊昔楚汉时颇闻经济才运筹风尘下能使天地开蔓草日已积长松日已摧功名满青史祠庙唯苍苔百里暮程逺孤舟川上廻进帆东风便转岸前山来楚水澹相引沙鸥闲不猜扣舷从此去延首仍裴回
　　关门望华山
　　客路瞻太华三峰高际天夏云亘百里合沓遥相连雷雨飞半腹太阳在其巅翠微关上近【一作道】瀑布林梢悬爱此众容秀能令西望偏徘徊忘暝色泱成隂烟曾是朝百灵亦闻防群仙琼浆岂易挹毛女非空传髣髴仍伫想幽竒如眼前金天有青庙松柏隐苍然
　　奉陪萧使君入鲍达洞防灵山寺
　　山居秋更鲜秋江相映碧独临沧洲路如待挂帆客遂使康乐侯披榛着防屐入云开岭道永日寻泉脉古寺隐青冥空中寒磬夕苍苔絶行径飞鸟无去迹树杪下归人水声过幽石任情趣逾逺移歩竒屡易萝木静防防风烟深寂寂徘徊未能去畏共桃源隔
　　孙权故城下懐古兼送友人归建业
　　雄图争割据神噐终不守上下武昌城长江竟何有古来壮台榭事徃悲陵阜寥落几家人犹依数株桞威灵絶想像芜没空林薮野径春草中郊扉夕阳后逢君从此去背楚方东走烟际指金陵潮时过湓口行人已何在临水徒挥手惆怅不能归孤帆没云久
　　宿双峰寺寄卢七李十六
　　寥寥禅诵处满室虫丝结独与山中人无心生复灭徘徊双峰下惆怅双峰月杳杳暮猿深苍苍古松列玩竒不可尽渐逺更幽絶林暗僧独归石寒泉且咽竹房响轻吹萝径隂余雪卧涧晓何迟背岩春未发此游诚多趣独徃共谁阅得意空自归非君岂能説
　　京口怀洛阳旧居兼寄广陵二三知已
　　川阔悲无梁蔼然沧波夕天涯一飞鸟日暮南徐客气混京口云潮呑海门石孤帆风进夜色带江白一水阻佳期相望空脉脉那堪嵗芳尽更使春梦积故国【一作园】胡尘飞逺【一作故】山楚云隔家人想何在庭草为谁碧惆怅空伤情沧浪有余【一作遗】迹严陵七里滩携手同所适
　　登扬州西岩寺塔
　　北塔凌空虚雄观压川泽亭亭楚云外千里防不隔遥对黄金台浮辉乱相射盘梯接元气半壁栖夜魄稍登诸劫尽若骋排霄翮向是沧洲人已为青云客雨飞千栱霁日在万家夕鸟处高却低天涯逺如迫江临入空翠海峤现微碧向暮期下来谁堪复行役
　　湖上遇郑田
　　故人青云噐何意常窘迫三十犹布衣怜君头已白谁言此相见暂得话畴昔旧业今已芜还乡返为客扁舟伊独徃斗酒君自适沧洲【一作海】不可涯孤帆去无迹杯中忽复醉湖上生月【一作新】魄湛湛江色寒蒙蒙水云夕风波易迢递千里如咫尺廻首人已遥南防楚天隔
　　雨中登沛县楼赠表兄郭少府
　　楚泽秋更逺云雷有时作晩陂带残雨白水昏漠漠伫立收烟氛洗然静寥廓巻高楼上万里看日落为客频改辞家尚如昨故山今不见此【一作北】鸟那可托小邑务常闲吾兄宦何薄髙标青云噐独立沧江鹤惠爱原上情慇懃丘中诺何当遂良愿归卧青山郭
　　灞东晚晴简同行薛弃朱训
　　客心豁初霁霁色暝防西向防夕阳曈曈映桑柘二贤诚逸足千里陪征驾古树轵道旁人烟杜陵下伊余在覊束且复随造化好道当有心营生苦无暇髙贤幸兹偶英逹穷王覇迢递客王程徘徊主人夜一薰知异质片玉谁齐价同结丘中缘尘埃自兹谢
　　对雨赠济隂马少府考成蒋少府兼献成武五兄南华二兄
　　繁云兼家思弥望连济北日暮微雨中州城带秋色萧条主人静落叶飞不息乡梦寒更频虫声夜相逼二贤纵横噐久滞徒劳职笑语和风骚雍容事文墨五兄即时彦前路良未测秋水百丈清寒松一枝直此心欲引托谁为生羽翼且复顿归鞍杯中雪胸臆
　　李侍御河北使廻东京相访
　　故人南台秀夙擅中朝美拥传从北来飞霜日千里贫居幸相访顾我柴门里却讶绣衣人仍交布衣士王程遽尔迫别恋从此始浊酒未暇斟清文颇垂示廻瞻骢马速但见行尘起日暮汀洲寒春风渡流水草色官道邉桃花御沟里天涯一鸟夕惆怅知何已
　　呉中闻潼关失守因奉寄淮南萧判官
　　一鴈飞呉天羁人伤暮律松江风嫋嫋波上片帆疾木落姑蘓台霜収洞庭橘萧条长洲外唯见寒山出胡马嘶秦云汉兵乱相失关中因窃据天下共忧栗南楚有琼枝相思怨瑶瑟一身寄沧洲万里防白日赴敌甘负戈论兵勇投笔临风但攘臂择木将委质不如归逺山云卧饭松栗
　　哭张员外经
　　恸哭钟陵下东流与别离二星来不返双劒没相随独继先贤传谁刋有道碑故园荒岘曲旅榇寄天涯白简曾连拜沧洲每共思抚孤怜齿穉叹逝顾身衰泉壤成终古云山若在时秋风隣笛发寒日寝门悲世难愁归路家贫缓葬期旧賔伤未散夕临咽常迟自此辞张邵何由见戴逵独闻山吏部流涕访孤儿
　　登东海龙兴寺髙顶望海简演公
　　朐山压海口永望开禅宫元气逺相合太阳生其中豁然万里余独为百川雄白波走雷电黒雾藏鱼龙变化非一状晴明分众容烟开秦帝桥隐隐横残虹蓬岛如在眼羽人那可逢偶闻真僧言甚与静者同幽意颇相惬赏心殊未穷花间午时云外春山钟谁念遽成别自怜归所从他时相忆处惆怅西南峰
　　奉送从兄罢官之淮南
　　何事浮溟渤元戎弃镆鎁渔竿吾道在鸥鸟世情赊髪他乡换沧洲此路遐泝防随桂檝醒醉任松华离别谁堪道艰危更可嗟兵锋揺海内王命隔天涯钟漏移长乐衣冠接永嘉还当拂氛祲那复卧云霞溪路漫冈转夕阳归鸟斜万艘江县郭一树海人家挥袂防朱绂扬帆指白沙春风独廻首愁思极如麻
　　落第赠杨侍御兼拜员外仍充安大夫判官赴范阳
　　职副旌旄重才兼识量通使车遥肃物邉策逺和戎掷地金声着从军寳劒雄官成稽古力名达济时功肃穆乌台上雍容粉署中含香初待漏持简旧生风黠吏偏惊隼贪夫輙避骢且知荣巳隔谁谓道仍同念旧追连茹谋生任转蓬泣连三献玊疮惧再伤弓恋土函闗外瞻尘防水东他时书一札犹冀问途穷
　　贬南巴至鄱阳题李嘉祐江亭【又作二十句】
　　巴峤南行逺【一作南出巴人峤】长江万里随不才甘谪去流水亦何之地逺明君弃【一作瘴近余生怯】天髙酷吏欺青山独徃路芳草未归时流落还相见悲懽话所思猜嫌【一作谗】伤薏苡愁暮向江蓠桞色迎髙坞荷衣照下帷【一本无此二句】水云初起重暮鸟逺来迟白首【一作泪尽】防长剑沧洲【一作心闲】寄钓丝沙鸥惊小吏湖月上髙枝【一本无此二句】稚子能呉语新文怨楚辞怜君不得意川谷自逶迤【一作容髪老南枝】
　　自紫阳观至华阳洞宿侯尊师草堂简同游李延年
　　石门媚烟景句曲盘江【一作歌】甸南向佳气浓数峰遥隐见渐临华阳口云路入葱蒨七曜悬洞宫五云抱仙殿银函竟谁发金液徒堪荐千载空桃花秦人深不见东溪喜相遇贞白如防面青鸟来去闲红霞朝夕变一从换仙骨万里乗飞电萝月延歩虗松花醉闲宴幽人即长徃茂宰应交战明发归琴堂知君懒为县【石门一作石林】










　　刘随州集卷六
　　钦定四库全书
　　刘随州集卷七
　　唐　刘长卿　撰
　　奉使新安自桐庐县经严陵钓台宿七里滩下寄使院诸公
　　悠然钓台下怀古时一望江水自潺湲行人独惆怅新安从此始桂檝方荡漾廻转百里间青山千万状连崖去不断对岭遥相向夹岸黛色愁沉沉绿波上夕阳留古木水鸟拂寒浪月下扣船声烟中采菱唱犹怜负羁束未暇依清旷牵役徒自劳近名非所向何时故山里却醉松花酿廻首唯白云孤舟复谁访
　　题武丘寺
　　青林虎丘寺林际翠微路仰【一作却】见山僧来遥从飞鸟处【一作去】兹峰论寳玊千载唯丘墓埋劒人空传凿山龙已去扪萝披翳荟路转夕阳遽虎啸崖谷寒猿鸣杉【一作桂】松暮徘徊北楼上江海穷一顾日映千里帆鵶归万家树蹔因惬所适果得捐外虑庭暗栖闲云檐香滴甘露久迷空寂理多为繁华故永欲投死生余生岂能误
　　奉饯郑中丞罢浙西节度还京
　　天上移将星元戎罢龙节三军含怨慕横吹声断絶五马嘶城隅万人卧车辙沧洲浮云暮杳杳去帆发廻首不问家归心遥向阙烟波限呉楚日夕事淮越吊影失所依侧身随下列孤蓬飞不定长剑光未灭绿绮为谁弹绿芳堪自撷怅然江南春独此湖上月千里懐去思百忧变华髪颂声满江海今古流不竭
　　送裴四判官赴河西军试
　　吏道岂易惬如君谁与俦逢时将骋骥临事无全牛鲍叔幸相知田苏颇同游英资挺孤秀清论含古流出塞佐持简辞家拥鸣驺宪台贵公举幕府资良筹武士伫明试皇华难久留阳关望天尽洮水令人愁万里防一鸟旷然烟霞収晚花对古戍春雪含邉州道路虽暂隔音尘那可求他时相望处明月西南楼
　　旅次丹阳郡遇康侍御宣慰召募兼别岑单父
　　客心暮千里廻首烟花繁楚水渡归梦春江连故园羁人懐上国骄虏窥中原胡马暂为害汉臣多负恩羽书昼夜飞海内风尘昏双鬓日巳白孤舟心且论绣衣从此来汗马宣王言忧愤激忠勇悲欢动黎元南徐争赴难发卒如云屯倚剑防太白洗兵临海门故人亦沧洲少别堪伤魂积翠下京口归潮落山根如何天外帆又此波上樽空使忆君处莺声雇泪痕
　　客舍赠别韦九建赴任河南韦十七造赴任郑县便觐省
　　与子颇畴昔常时仰英髦弟兄尽公噐诗赋凌风骚顷者游上国独能光选曹香名冠二陆精鉴逢山涛且副倚门望莫辞趣府劳桃花照防服草色连青袍征马临素浐离人倾浊醪华山微雨霁祠上残云高而我倦栖息别君良鬰陶春风亦未已旅思空滔滔拙分甘弃置穷居长蓬蒿人生未鹍化物议如鸿毛迢递两乡别殷勤一寳刀清琴有古调更向何人操
　　送元八游汝南
　　元生实竒迈幸此论畴昔刀笔素推髙锋铓久无敌纵横济时意跌宕过人迹破产供酒钱盈门皆食客田园顷失计资用深相迫生事诚可忧严装逺何适世情薄恩义俗态轻穷厄四海金虽多其如向人惜迢递朗陵道怅望都门夕向别伊水南行防楚云隔繁蝉动高桞疋马嘶平泽潢潦今正深陂湖未澄碧人生不得已自可甘形役勿复樽前酒离居剰凄戚
　　奉和李大夫同吕评事太行苦热行兼寄院中诸公仍呈王员外
　　迢递太行路自古称险恶千骑俨欲前群峰望如削火云从中出仰视飞鸟落汗马卧髙原危旌倚长薄清风竟不至赤日何煎铄石枯山木樵鳞穷水泉涸九重今旰食万里传明略诸将轩车元凶愁鼎镬何劳短兵接自有长缨缚通越事岂难渡泸功未愽朝辞羊肠阪夕望贝丘郭漳水斜绕营常山遥入幕永怀姑苏下遥寄建安作白雪和难成沧波意空托陈琳书记説王粲从军乐早晚归汉廷随公上麟阁
　　洛阳主簿叔知和驿承恩赴选伏辞【一首】
　　仲父王佐材屈身仇香位一从理京剧万事皆容易则知无不可通变有余地噐宇溟渤寛文锋镆铘利憧憧洛阳道日夕皇华使二载出江亭一心奉王事功成良可録道在知无愧天府留香名铨闱就明试赋诗皆旧友攀辙多新吏防服辞髙堂青拥征骑此行季春月时物正鲜媚宫桞隂相连桃花色如醉长安想在目前路遥髣髴落日防华山关门逼青翠行瞻稍已隔结恋无能慰谁念樽酒间徘徊竹林意
　　题寃句宋少府防留别
　　宋侯人之秀独歩南曹吏世上无此才天生一公噐尚甘黄绶屈未适青云意洞澈万顷陂昂藏千里骥从宦闻苦节应物推髙谊薄俸不自资倾家共人费顾予倦栖托终日忧穷匮开口即有求私心岂无愧幸逢东道主因辙西征骑对话堪息机披文欲忘味壶觞招过客几案无留事绿树映层城苍苔覆闲地一言重然诺累夕陪宴慰何意秋风来飒然动归思留欢殊自惬去念能为累草色愁别时槐花落行次临岐仍把手此防良不易他日琼树枝相思劳梦寐
　　罢摄官后将还旧居留辞李侍御
　　江海今为客风波失所依白云心已负黄绶计仍非累辱群公荐频霑一尉微去缘焚玊石来为采葑菲州县名何在渔樵事亦违故山桃李月初服薜萝衣熊轼分朝寄龙韬解贼围风謡传吏体云物助兵威白雪飘辞律青春发礼闱引军横吹动援翰防书挥草映飜营绿花临檄羽飞全呉争转战狂虏怯知机忆昨趋金节临时废玊徽俗流应不厌静者或相讥世难慵干谒时闲喜放归潘郎悲白髪谢客爱清辉樗散材因弃交亲迹已稀独愁防五桞无事掩双扉世累多行路生涯向钓矶榜连溪水碧家羡渚田肥旅食伤飘梗岩栖忆采薇悠然独归去廻首望旌旗
　　赠别于羣投笔赴安西
　　风流一才子经史仍满腹心镜万象生文锋众人服顷游灵台下频弃荆山玊蹭蹬空数年徘徊冀防禄朅来投笔砚长揖谢亲族且欲图变通安能守拘束本持乡曲誉肯料泥涂辱谁谓命迍邅还令计反覆西戎今未弭胡骑屯山谷坐恃龙豹韬全轻蜂虿毒拂衣从此去拥传一何速元帅许提携他人伫瞻瞩出门寡俦侣矧乃无僮仆黠虏时相逢黄沙暮愁宿萧条逺廻首万里如在目汉境天西穷湖山海邉绿想闻羌笛处泪尽闗山曲地濶鸟道迟风寒马毛缩邉愁如浩荡离思空断续塞上归限赊樽前别期促知君志不小一举凌鸿鹄且愿乐从军功名正殊俗
　　送薛据宰涉县【自永乐主簿陟状寻复选受此官】
　　故人河山秀独立风神异人许白眉长天资青云噐雄辞变文名髙价喧时议下笔盈万言皆合古人意一从负能名数载犹卑位寳剑诚可用烹鲜是虗弃昔闻在河上髙卧自无事几案终日闲蒲鞭使人畏顷因嵗月满方谢风尘吏颂德有舆人荐贤逢八使栖鸾徃已屈驯雀今可嗣此道如不移云霄坐应致县前漳水绿郭外晋山翠日得谢客游时堪陶令醉前期今尚逺握手空宴慰驿路踈桞长春城百花媚徘徊白日隐暝色含天地一鸟向防陵孤云送行骑夫君多述作而我常讽味頼有琼瑶资能寛别离思槐隂覆堂殿苔色上阶砌鸟倦自归飞云闲独容防既将慕幽絶兼欲防定慧遇物忘世縁还家懒生计无生妄巳息有妄心可制心镜常虗明时人自沦翳
　　早春赠别赵居士还江左时长卿下第归嵩阳旧居
　　见君风尘里意出风尘外自有沧洲期含情十余载深居凤城曲日预龙华防果得僧家缘能遗俗人态一身今已适万物知何爱悟法电已空防心水无碍且将穷妙理兼欲寻胜槩何独谢客游当为逺公辈放舟驰楚郭负杖辞秦塞日送南飞云令人想呉防遥思旧游处髣髴疑相对夜火金陵城春烟石头瀬沧波极天末万里明如带一片孤客帆飘然向青霭楚天合江气云色常霮防隐见湖中山相连数州内君行意可得全与时人背归路随枫林还乡念莼菜顾予尚羇束何幸承眄睐素愿徒自勤清机本难逮累幸忝賔荐末路逢沙汰濩落名不成徘徊意空大逢时虽贵达守道甘易退逆旅乡梦频春风客心碎别君日已逺离念无明晦予亦反柴荆山田事耕耒
　　夜宴洛阳程九主簿宅送杨三山人徃天台寻智者禅师隐居
　　东林问逋客何处栖幽偏满腹万余巻息机三十年志图良已久鬓髪空苍然调啸寄踈旷形骸如弃捐本家闗西族别业嵩阳田云卧能独徃山栖幸周旋垂竿不在鱼卖药不为钱蔾杖闲倚壁松花常醉眠顷辞青溪隐来访赤县仙南亩自甘贱中朝唯爱贤仍空世谛法逺结天台缘魏阙从此去沧洲知所便主人琼枝秀宠别瑶华萹落日扫尘榻春风吹客船此行颇自适物外谁能牵弄棹白苹里挂帆飞鸟邉落潮见孤屿彻底观澄涟鴈过湖上月猿声峰际天羣峰趋海峤千里黛相连遥倚赤城上曈曈初日圆昔闻智公隐此地常安禅千载已如梦一灯今尚传云龛闭遗影石窟无人烟古寺暗乔木春崖鸣细泉流尘既寂寞想増婵娟山鸟怨庭树门人思歩莲夷犹懐永路怅望临清川渔人来梦里沙鸥飞眼前独游岂易惬羣动多相纒羡尔五湖夜徃来闲扣船
　　洲驿奉饯张侍御公拜膳部郎中却复宪台充贺兰大夫留后使之岭南时侍御先在淮南幕府
　　太华髙标峻青阳淑气盘属辞倾浡澥称价掩琅玕杨叶频推巾芸香早拜官后来惭辙迹先逹仰门阑佐剧劳黄绶提纲疾素餐风生趋府歩笔偃触邪冠骨鲠知难屈锋铓岂易干伫将调玉翻自落金丸异议那容直专权本畏弹寸心宁有负三黜竟无端适喜鸿私降旋惊羽檄攅国怜朝市易人怨虎狼残天地龙初见风尘虏未殚随川归少海就日背长安副相荣分寄输忠义不刋撃胡驰汗马迁蜀扈鸣銮月罢名卿署星悬上将坛三军揺斾出百越画图观茅茹能相引泥沙肯再蟠兼荣知任重交辟许才难劲直随台栢芳香动省兰璧从全赵去鹏自北溟抟星象衘新宠风霜带旧寒是非生倚伏荣辱繋悲欢畴昔偏殊眄屯防独永叹不才成拥肿失计似邯郸江国伤移律家山忆考槃一为鸥鸟误三见露华团廻首青云里应怜浊水澜愧将生事托羞向鬓毛防知已伤愆素他人自好丹卿春连楚越旅宿寄风湍世路东流水沧江一钓竿松声伯禹穴草色子陵滩度岭情何遽临流兴未阑梅花分路逺扬子上潮寛梦想懐依倚烟波限漫且愁无去鴈宁冀少廻鸾极浦春帆逈空郊晚骑单独怜南渡月今夕送归鞍
　　至德三年春正月时谬防差摄海盐令闻王师收二京因书事寄上浙西节度李侍郎中丞行营五十韵
　　天上胡星孛人间【一作东山】反气横风尘生汗马河洛纵长鲸本谓【一作爲】才非据谁知【一作防】祸已萌食叅将可待诛错輙为名万里兵锋接三时羽檄惊负恩殊鸟兽流毒遍黎氓朝市成芜没干戈起战争人心悬反覆【一作覆载】天道暂虗盈略地侵中土传烽到上京王师防魑魅帝座逼搀抢渭水嘶胡马秦山泣汉兵关原驰万骑烟火乱千甍凤驾瞻西幸龙楼议【一作向】北征自将行破竹谁学去吹笙白日重轮庆穹再造荣神潜释【一作蓄】愤夷狄逺输诚海内戎衣巻闗中贼垒平山川随转战草木困【一作助】横行区宇神功立讴歌【一作謡】帝业成天廻万象庆龙见五云迎小苑春犹在长安日更明星辰归正位【一作路】雷雨发残生文物登前古萧韶下太清未央新桞色长乐旧钟声八使推邦彦中司案国程苍生属伊吕明主仗【一作伏】韩彭凶丑将除蔓奸豪已负荆世危防柱石时难识忠贞薄伐徴虎长驱拥斾旌呉山依重镇江月带行营金石悬词律烟云动笔精运筹初减灶调鼎未和羮北虏传初解东人望巳倾池塘催谢客花木待春卿昔忝登龙首能伤困骥鸣艰难悲伏【一作仗】劒提握喜悬衡巴曲谁堪听秦台自有情遂令辞短褐仍欲请长缨久客田园废初官印绶轻榛芜上国路苔藓北山楹懒慢羞趋府驰驱忆退【一作近】耕榴花无暇醉蓬髪带愁萦地僻方言异身防俗虑【一作累】并家怜双鲤断才媿小鳞烹沧海今犹滞青阳嵗又更洲香生杜若谿暖【一作逺】戯防防烟水【一作雪】宜春候褰关【一作开】值晚晴潮声来万井山色映孤城旅梦亲乔木归心乱早莺倘无知已在今已访蓬瀛















　　刘随州集卷七
　　钦定四库全书
　　刘随州集卷八
　　唐　刘长卿　撰
　　寻张逸人山居
　　危石才通鸟道空山更有人家桃源定在深处涧水浮来落花
　　发越州赴润州使院留别鲍侍御
　　对水防山别离孤舟日暮行迟江北江南春草独向金陵去时
　　送陆沣还呉中
　　步寒潮送客杨桞暮雨沾衣故山南望何处秋草连天独归
　　苕溪酬梁耿别后见寄
　　清川永路何极【一作清溪落日低】落日【一作惆怅】孤舟解携鸟向【一作鸟去】平芜逺近人随流水东西白云千里万里明月前溪后溪惆怅【一作独恨】长沙谪去江潭芳【一作春】草萋萋
　　蛇浦桥下重送严维
　　秋风防防鸣条风月相和寂寥黄叶一离一别青山暮暮朝朝寒江渐出髙岸古木犹依断桥明日行人已逺空余泪滴廻潮
　　七里滩重送
　　秋江水空波越客孤舟欲榜歌手折衰杨悲老大故人零落巳无多
　　家园熟是故萧相公所遗种凄然感旧因赋此诗
　　事去人亡迹自留黄花绿蔕不胜愁谁能更向青门外秋草茫茫覔故侯
　　重送裴郎中贬吉州
　　猿啼客散暮江头人自伤心水自流同作逐臣君更逺青山万里一孤舟
　　寻盛禅师兰若
　　秋草黄花覆古阡隔林何处起人烟山僧独在山中老唯有寒松见少年
　　寄许尊师
　　独上云梯入翠防防防烟雪映岩扉世人知在中峰里遥礼青山恨不归
　　酬李穆见寄
　　孤舟相访至天涯万转云山路更赊欲扫柴门迎逺客青苔黄叶满贫家
　　送王司马秩满西归
　　汉主何时放逐臣江邉几度送归人同官嵗嵗先辞满唯有青山伴老身
　　寄别朱拾遗
　　天书逺召沧浪客几度临岐病未能江海茫茫春欲遍行人一骑发金陵
　　防赦后酬主簿所问
　　江南海北长相忆浅水深山独掩扉重见太平身已老桃源久住不能归
　　赠秦系
　　向风长啸戴纱巾野鹤由来不可亲明日东归变名姓五湖烟水覔何人
　　酬灵彻公相招
　　石磵泉声久不闻独临长路雪纷纷如今渐欲生黄髪愿脱头冠与白云
　　赠崔九载华
　　怜君一见一悲歌嵗嵗无如老去何白屋渐防秋草没青云莫道故人多
　　同崔载华赠日本聘使
　　怜君异域朝周逺积水连天何处通遥指来从初日外始知更有扶桑东
　　送建州陆使君
　　汉庭初拜建安侯天子临轩寄所忧从此向南无限路双旌已去水悠悠
　　送秦侍御外甥张篆之福州谒鲍大夫秦侍御与大夫有旧
　　万里闽中去然孤舟水上入寒烟辕门拜首儒衣弊貌似牢之岂不怜【水一作海】
　　闻奉迎皇太后使沈判官至因有此作
　　长乐宫人扫落花君王正候五云车万方臣妾同瞻望疑在曾城阿母家
　　送刘萱之道州谒崔大夫
　　沅水悠悠湘水春临岐南望一沾巾信陵门下三千客君到长沙见几人
　　过郑山人所居
　　寂寂孤莺啼杏园寥寥一犬吠桃源落花芳草无寻处万壑千峰独闭门
　　奉送贺若郎中贼退后之杭州
　　江上初收战马尘莺声桞色待行春防旌谁道来何暮万井如今有几人
　　洲驿重送梁郎中赴吉州
　　渺渺云山去几重依依独听广陵钟明朝借问南来客五马双旌何处逢
　　奉使鄂渚至乌江道中作
　　沧洲不复恋鱼竿白髪那堪带铁冠客路向南何处是芦花千里雪漫漫
　　新息道中作
　　萧条独向汝南行客路多逢汉骑营古木苍苍离乱后几家同住一孤城
　　春日宴魏万成湘水亭
　　何年家住此江濵几度门前北渚春白髪乱生相顾老黄莺自语岂知人
　　重送道标上人
　　衡阳千里去人稀遥逐孤云入翠防春草青青新覆地深山无路若为归
　　送李判官之润州行营
　　万里辞家事鼓鼙金陵驿路楚云西江春不肯留归客草色青青送马蹄
　　将赴南巴至余干别李十二
　　江上花催问礼人鄱阳莺报越乡春谁怜此别悲欢异万里青山送逐臣
　　时平后春日思归
　　一尉何曾及布衣时平却忆卧柴扉故园桞色催南客春水桃花待北归
　　送陶十赴杭州摄掾
　　莫叹江城一掾卑沧洲未是阻心期浙中山色千万状门外潮声朝暮时
　　使还七里濑上逢薛承规赴江西贬
　　迁客归人醉晚寒孤舟暂泊子陵滩怜君更去三千里落日青山江上防
　　使廻赴苏州道中作
　　春风何事逺相催路尽天涯使却廻万里无人空楚水孤帆送客到鱼台
　　昭阳曲
　　昨夜承恩宿未央罗衣犹带御衣香芙蓉帐小云屏暗杨桞风多水殿凉
　　罪所留繋每夜闻长洲军笛声
　　白日浮云闭不开黄沙谁问冶长猜只怜横笛关山月知处愁人夜夜来
　　赠防上人
　　禅门来徃翠防间万里千峰在剡山何时共到天台表身与浮云处处闲
　　东湖送朱逸人归
　　山色湖光并在东扁舟归去有樵风莫道野人无外事开田凿井白云中
　　舟中送李十八
　　释子身心无有分独将衣鉢去人群相思晩望西林寺唯有钟声出白云
　　送李穆归淮南
　　扬州春草新年绿未去先愁去不归淮水问君来早晚老人偏畏过芳菲
　　观李凑所画美人障子
　　华堂翠幙春风来内阁金屏曙色开此中一见乱人眼只疑行到云阳台
　　送卢侍御赴河北
　　谪居为别倍伤情何事从戎独逺行千里按图收故地三军罢战及春耕江天鸿初去漳水悠悠草欲生莫学仲连逃海上田单空媿取聊城
　　送子壻崔真父归长城
　　送君巵酒不成懽防女辞家事伯鸾桃叶宜人诚可咏桞花如雪若为防心怜稚齿鸣环去身媿衰顔对玉难惆怅暮帆何处落青山无限水漫漫
　　送陆沣仓曹西上
　　长安此去欲何依先达谁当荐陆机日下凤翔防阙回雪中人去二陵稀舟从故里难移棹家住寒塘独掩扉临水自伤流落久赠君空有泪沾衣
　　送桞使君赴袁州
　　宜阳出守新恩至京口因家始愿违五桞闭门高士去三苖按节逺人归月明江路闻猿断花暗山城见吏稀惟有郡斋窓里岫朝朝空对谢晖
　　戯题赠二小男
　　异乡流落频生子几许悲欢并在身欲并老容羞白髪每防儿戯忆青春未知门戸谁堪主且免琴书别与人何幸暮年方有后举家相对却沾巾
　　谪官后卧病官舍简贺兰侍郎【一作贬陆州祖庸见赠】
　　青春衣绣共称【一作绣服正相】宜白首垂【一作髪如】丝恨不遗江上几回今夜月镜中无复少年时生还北阙谁相【一作将一作能】引老向南邦众所悲嵗嵗任他芳草绿长沙未有定归期
　　嵗日见新歴因寄都官裴郎中
　　青阳振蛰初颁歴白首衘寃欲问天绛老更能经几嵗贾生何事又三年愁占蓍草终难决病对椒花倍自怜若道平分四时气南枝为底发春偏
　　江州重别薛六桞八二员外
　　生涯岂料承优诏世事空知学醉歌江上月明胡鴈过淮南木落楚山多寄身且喜沧洲近顾影无如白髪何今日龙钟人共弃媿君犹遣慎风波
　　青溪口送人归岳州
　　洞庭何处鴈南飞江菼苍苍客去稀帆带夕阳千里没天连秋水一人归黄花裛露开沙岸白鸟衔鱼上钓矶岐路相逢无可赠老年空有泪沾衣
　　送灵澈上人还越中
　　禅客无心杖锡还沃洲深处草堂闲身随敝屦经残雪手纫寒衣入旧山独向青溪依树下空留白日在人间那堪别后长相忆云木苍苍但闭关
　　送耿拾遗归上都
　　若为天畔独归秦对水防山欲暮春穷海别离无限路隔河征战几归人长安万里传双泪建徳千峰寄一身想到邮亭愁驻马不堪西望见风尘
　　和樊使君登润州城楼
　　山城迢递敞高楼露冕吹铙居上头春草连天随北望夕阳浮水共东流江田漠漠全呉地野树苍苍故蒋州王粲尚为南郡客别来何处更销忧
　　饯王相公出牧括州
　　缙云讵比长沙逺出牧犹承明主恩城对寒山开画防路飞秋叶转朱轓江潮淼淼连天望旌斾悠悠上岭翻萧索庭槐空闭閤旧人谁到翟公门
　　题灵祐和尚故居
　　叹逝翻悲有此身禅房寂寞见流尘多【一作六】时行径空秋草几日浮生哭故人风竹自吟遥入磬雨花随泪共沾巾残经下依然在忆得山中问许询
　　寻龙井杨老
　　柴门草舍絶风尘空谷耕田学子真泉咽恐劳经陇底山深不觉有秦人手栽松树苍苍老身卧桃园寂寂春唯有胡麻当鸡黍白云来徃未嫌贫
　　见故人李均所借古镜恨其未获归府斯人已亡怆然有作
　　故人留镜无归【一作知何】处今日懐君试暂窥嵗久岂堪尘自入夜长应待月相随空怜琼树曾临匣犹见菱花独映池所恨平生还不早如今始挂陇头枝
　　闻虞沔州有替将归上都登汉东城寄赠
　　淮南揺落客心悲涢水悠悠怨别离早鴈初辞旧闗塞秋风先入古城池腰章建隼皇恩赐露冕临人白髪垂惆怅恨君先我去汉阳耆老忆旌麾




　　刘随州集卷八
　　钦定四库全书
　　刘随州集卷九
　　唐　刘长卿　撰
　　献淮宁军节度李相公
　　建牙吹角不闻喧三十登坛众所尊家万金酬士死【一作死事】身留一剑答君恩渔阳老将多廻席鲁国诸生半在门白马翩翩春草细郊原【一作少陵】西去猎平原
　　观校猎上淮西相公【一无下五字】
　　龙骧校猎邵陵东野火初烧楚泽空师事黄公千载【一作载】后身骑白马万人中笳随晩吹吟【一作晓月吹】邉草箭没寒【一作青】云落塞鸿三十拥旄谁不羡周郎少小立【一作有】竒功
　　送皇甫曾赴上都
　　东游久与故人违西去荒凉旧路防秋草不生三径处行人独向五陵归离心日逺如流水廻首川长共落晖楚客岂劳伤此别沧江欲暮自沾衣
　　送李录事兄归襄邓
　　十年多难与君同几处移家逐转蓬白首相逢征战后青春已过乱离中行人杳杳防西月归马萧萧向北风汉水楚云千万里天涯此别恨无穷
　　汉阳献李相公
　　退身髙卧楚城幽独掩闲门【一作防扉】汉水头春草雨中行径没暮山江上卷帘愁几人犹忆【一作识】孙閤百口【一作里】同乗范蠡舟早晚却还丞相印十年空被白云留
　　长沙过贾谊宅
　　三年谪宦此栖迟万古惟留楚客悲秋草独寻人去后寒林空见日斜时汉文有道恩犹薄湘水无情吊岂知寂寂江山揺落处怜君何事到天涯
　　奉酬辛大夫喜湖南腊月连日降雪见示之作
　　长沙耆旧拜旌麾喜见江潭积雪时桞絮三冬先北地梅花一夜遍南枝初开窓閤寒光满欲掩军城暮色迟闾里何人不相庆万家同唱郢中词
　　登余干古县城
　　孤城上与白【一作迢递楚】云齐万古荒凉【一作萧条】楚水西官舍已空秋草绿女墙犹在夜乌啼平江行人度【一作夕】落日亭亭向客低沙鸟不知陵谷变朝来【一作还】暮去【一作徃】代阳溪
　　将赴岭外留题萧寺逺公院【寺即梁朝萧内史创】
　　竹房遥闭上方幽苔径苍苍访昔游内史旧山空日暮南朝古木向人秋天香月色同僧室月落猿啼傍客舟此去播迁明主意白云何事欲相留
　　初闻贬谪续喜【一本无上六字】量移登干越亭赠郑校书
　　青青草色满江洲万里伤心水自流越鸟岂【一作不】知南国【一作树】逺江花独向北人愁生涯已逐【一作许】沧浪去【一作老】寃气初逢涣汗收何事还邀迁【一作羇】客醉春风日夜待归舟
　　北归入至徳界偶逢洛阳隣家李光宰
　　生涯心事巳蹉旧路依然此重过近北始知黄叶落向南空见白云多炎州日日人将老寒渚年年水自波华髪相逢俱若是故园秋草复如何
　　自江西归至旧任官舍赠袁賛府【时经刘展平后】
　　却见同官喜复悲此生何幸有归期空庭客至逢揺落旧邑人稀经乱离【一作别】湘路来过廻鴈处江城卧聼捣衣时南方风土劳君问贾谊长沙岂不知
　　赴南中题褚少府湖上亭
　　种田东郭傍春陂万事无情把【一作如弄】钓丝绿竹放侵行径里【一作断】青山常对巻帘时纷纷花落门空闭寂寂莺啼日更迟从此别君千万里白云流水忆佳期
　　上已日越中与鲍侍郎泛舟耶溪
　　兰桡缦【一作万】转傍汀沙应接云峰到若耶旧浦满来移渡口垂杨深处有人家永和春色千年在曲水乡心万里赊君见渔船时借问前洲【一作桃源】几路入烟花
　　双峰下哭故人李宥
　　怜君孤垅寄双峰埋骨穷泉复几重白露空沾九原草青山独闭数株松图书经乱知何在妻子因贫失所从惆怅东臯却归去人间无处更相逢
　　使次安陆寄友人
　　新年草色逺萋萋久客将归失路蹊暮雨不知涢口处春风只到穆陵西孤城尽日空花落三户无人自鸟啼君在江南相忆否门前五桞几枝低
　　哭陈歙州
　　千秋万古葬平原素业清风及子孙旅榇归程伤道路举家行哭向田园空山寂寂开新垅乔木苍苍掩旧门儒行公才竟何在独怜棠树一枝存
　　酬屈突陜
　　落叶纷纷满四隣萧条环堵絶风尘乡防秋草归无路【本作归何处】家对寒江病且贫蔾杖懒迎征骑客菊花能醉去官人怜君计画谁知者但见蓬蒿空没身
　　送恵法师游天台因怀知大师故居
　　翠屏瀑水知何在鸟道猿啼过几重落日独揺金防去深山谁向石桥逢定攀岩下丛生桂欲买云中若个峰忆想东林禅诵处寂寥惟听旧时钟
　　自夏口至鹦鹉洲夕望岳阳寄元中丞
　　江洲无浪复无烟楚客相思益然汉口夕阳斜度鸟洞庭秋水逺连天孤城背岭寒吹角独戍临江夜泊船贾谊上书忧汉室长沙谪去古今怜
　　送侯中丞流康州
　　长江极目带枫林疋马孤云不可寻迁播共知臣道枉猜谗却为主恩深辕门画角三军思驿路青山万里心北阙九重谁许屈独防湘水泪沾襟
　　别【一作送】严士元
　　春风倚棹阖闾城水国春寒【一作残云】隂复晴细雨湿衣防不见闲花落地听无声日斜江上孤帆影草绿湖南万里情东道若逢相识问青今日【一作巳】误儒生
　　避地江东留别淮南使院诸公
　　长安路絶鸟飞通万里孤云西复东旧业已应成茂草余生只是任飘蓬何辞旧物开秦镜却使他人得楚弓此去行持一竿竹等闲将狎钓渔翁
　　罪所上御史惟则
　　误因防禄滞南昌幽系圆扉昼夜长黄鹤翅垂同鷰雀青松心在任风霜斗间谁与防寃气盆下无由见太阳贤逹不能同感激更于【一作令】何处问苍苍
　　送台州李使君兼寄题国清寺
　　露冕新承明主恩山城别是武陵源花间五马时行县山外千峯常在门晴江洲渚带春草古寺杉松深暮猿知到应真飞锡处因君一想已忘言
　　狱中闻收东京有赦
　　传闻阙下降丝纶为报闗东防虏尘壮志已怜成白首余生犹待发青春风霜何事偏伤物天地无情亦爱人持法不须张宻网恩波自解惜枯鳞
　　温汤客舍
　　冬狩温泉嵗欲阑宫城佳气晚宜防汤熏仗里千旗暖雪照山邉万井寒君门献赋谁相达客舍无钱輙自安且喜礼闱秦镜在还将妍丑付春官
　　送孙逸归庐山【得帆字】
　　鑪峰絶顶楚云衔楚客东归栖此岩【一作北岩】彭蠡湖邉香橘柚浔阳郭外暗枫杉青山不断三湘道飞鸟空随万里帆常爱此中多胜事新诗他日伫开缄
　　送马秀才落第归江南
　　南客懐归乡梦频东门怅别桞条新慇懃斗酒城隂暮荡漾孤舟楚水春湘竹旧斑思帝子江篱初绿怨骚人怜君此去未得意陌上愁防泪满巾
　　送常十九归嵩少故林
　　迢迢此恨杳无涯楚泽嵩丘千里赊岐路别时惊一叶云林归处忆三花秋天苍翠寒飞鴈古堞萧条晚噪鵶他日山中逢胜事桃源洞里几人家
　　送宇文迁明府赴洪州张观察追摄丰城令【时长卿亦在此州】
　　送君不复逺为心余亦扁舟湘水隂路逐山光何处尽春随草色向南深陈蕃待客应悬榻宓贱之官独抱琴傥见主人论谪宦尔来空有白头吟
　　送李将军
　　征西诸将一如君报德谁能不顾勲身逐塞鸿来万里手披荒草防孤坟擒生絶漠经胡雪懐旧长沙哭楚云归去萧条防陵上几人防葬李将军
　　西陵寄一上人
　　东山诗道开成士南渡随阳作本师了义惠心能善诱吴风越俗罢淫祠室中时见天人命物外长悬海岳期多谢清言异度悬河髙论有谁持
　　赋得【一作皇甫冉诗题作春思】
　　莺啼燕语报新年马驿龙沙路几千家住层城临汉苑心随明月到胡天机中锦字论长恨楼上花枝笑独眠为问元戎窦车骑何时返斾勒燕然
　　三月李明府后庭泛舟
　　江南风景复如何闻道新庭更欲过处处纫兰春浦渌萋萋籍草逺山多壶觞须就陶彭泽时俗犹传晋永和更待持桡徐转去防风落日水増波
　　喜朱拾遗承恩拜命赴任上都
　　诏书徴拜脱荷裳身去东山闭草堂阊阖九天通楚籍华亭一鹤在朝行沧洲离别风烟逺青琐幽深漏刻长今日却廻垂钓处海鸥相见已髙翔
　　郧上送韦司士归上都旧业【司士即郑公之孙顷客于郧上】
　　前朝旧业想遗尘今日他乡独尔身郧地国除为过客杜陵家在有何人苍苔白露生三径古木寒蝉满四隣西去茫茫问归路关河渐近泪盈巾【一本自古木寒蝉满四隣下此去茫茫尽秋草离心万里逐征轮】
　　感懐
　　秋风落叶正堪悲黄菊残花欲待谁水近偏逢寒气早山深常见日光迟愁中卜命防周易梦里招魂读楚词自笑不如湘浦鴈飞来即是北归时
　　送杨于陵归宋汴州别业
　　半山溪雨带斜晖向水残花污客衣旅食嗟余当嵗晚能文似汝少年稀新河桞色千株暗故国云帆万里归离乱要知君到处寄书须及鴈南飞
　　哭陈使君
　　千秋万古共平原唯有清风及子孙旅榇归程伤道路举家行哭向田园寒山揺落空残垅故里踈芜独掩门儒行公才更何用欲将修短问乾坤
　　送崔使君赴夀州
　　列郡专城分国忧彤蟾皂盖古诸侯仲华遇主年犹少公瑾论功位已酬草色青青迎建隼蝉声处处杂鸣驺千里相思如可见淮南木叶正惊秋
　　上阳宫望幸
　　玊辇西巡久未还春光犹入上阳间万木长承新雨露千门空对旧河山深花寂寂宫城闭细草青青御路闲独见彩云飞不尽只应来去候龙顔
　　过裴舍人故居
　　惨惨天寒独掩扄纷纷黄叶满空庭孤坟何处依山木百口无家学水萍篱花犹及重阳发邻笛那堪落日听书幌无人长不卷秋来芳草自为萤
　　登松江驿楼北望故园
　　泪尽江楼北望归田园已防百重围平芜万里无人去落日千山空鸟飞孤舟漾漾寒潮小极浦苍苍逺树微白鸥渔父徒相待未扫搀抢懒息机
　　秋夜有懐髙三十五适兼呈空上人
　　晚莭逢君道趣深结茆栽树近东林吾师几度曾摩顶髙士何年遂发心北渚三更闻过鴈西成万里动寒砧不见支公与度相思拥膝坐长吟
　　送孔巢父赴河南军【按此诗皇甫冉所作】
　　江南相送隔烟波况复新秋一鴈过闻道全军征北虏又言诸将防南河邉心冉冉乡人絶寒色青青战马多共许陈琳工奏记知君名行未蹉跎
　　登润州万嵗楼【按此诗皇甫冉所作】
　　高楼独上思依依极浦遥山合翠防江客不堪频北望塞鸿何事又南飞丹阳古渡寒烟积步空洲逺树稀闻道王师犹转战谁能谈笑解重围
　　江楼送太康郭主簿赴岭南
　　对酒怜君安可论当官爱士如平原料钱用尽却为谤食客空多谁报恩万里孤舟向南越苍梧云中暮帆灭树色应无江北秋天涯尚见淮阳月驿路南随桂水流猿声不絶到蛮州青山落日那堪望谁见思君江上楼
　　客舍喜郑三见寄
　　客舍逢君未换衣闭门愁见桃花飞遥想故园今巳尔家人应念行人归寂寞垂杨映深曲长安日暮灵台宿穷巷无人鸟雀闲空庭新梅苔绿此中分与故交踈何幸仍廻长者车十年未称平生意好得辛勤漫读书
　　送贾三北游
　　贾生未达犹窘迫身驰疋马邯郸陌片云郊外遥送人斗酒城邉暮留客顾予他日仰时髦不堪此别相思劳雨色新添漳水绿夕阳逺照苏门髙把袂相防衣共缁穷愁只是惜良时亦知到处逢榻下莫滞秋风西上期
　　齐一和尚影堂
　　一公住世忘世纷暂来复去谁能分身寄虚空如遇客心将生灭是浮云萧散浮云徃不还凄凉遗教殁仍传旧地愁防双树在空堂只是一灯悬一灯长照恒河沙双树犹落诸天花天花寂寂香深殿苔藓苍苍閟虚院昔余精念访禅扉常接防言清道机今来寂寞无所得唯共门人泪满衣





　　刘随州集卷九
　　钦定四库全书
　　刘随州集卷十
　　唐　刘长卿　撰
　　颍川留别司仓李万
　　故人早负干将噐谁言未展平生意想君畴昔高歩时肯料如今折腰事且知投刃皆若虗日挥案牍常有余槐暗公门趋小吏荷香陂水脍鲈鱼客里相逢欵话深如何岐路剰霑白云西上催归念颍水东流是别心落日征骖随去尘含情挥手背城闉已恨良时空此别不堪秋草更愁人
　　听笛歌【留别郑协律】
　　旧游怜我长沙谪载酒沙头送迁客天涯望月自霑衣江上何人复吹笛横笛能令孤客愁渌波淡淡如不流商声寥亮羽声苦江天寂歴江枫秋静听闗山闻一呌三湘月色悲猿啸又吹杨桞激繁音千里春色伤人心随风飘向何处落唯见曲尽平湖深明发与君离别后马上一声堪白首
　　时平后送范伦归安州
　　昨闻战罢图麟阁破虏收兵戎幕沧海初防汉月明紫防已见虏星落忆昔扁舟此南渡荆棘烟尘满归路与君携手姑苏台望乡一日登几廻白云飞鸟去寂寞吴山楚岫空崔嵬【一作望崔嵬】事徃时平还旧丘青青春草近家愁洛阳举目今谁在颍水无情应自流吴苑西人去欲稀留连一日空知非江潭嵗尽愁不尽鸿鴈春归身未归万里遥悬帝乡忆五年空带风尘色却到长安逢故人不道姓名应不识
　　小鸟篇上裴尹
　　藩篱小鸟何甚防翩翩日夕空此飞只縁六翮不自致长似孤云无所依西城黯黯斜晖落众鸟纷纷皆有托独立虽轻鷰雀羣孤飞还惧鹰鹯搏自怜天上青云路吊影徘徊独愁暮衘花纵有报恩时择木谁容托身处嵗月蹉跎飞不进羽毛顦顇何人问绕树空随乌鹊惊巢林只有鹪鹩分主人庭中防乔木爱此清隂欲栖宿少年挟弹遥相猜遂使惊飞徃复廻不辞奋翼向君去唯怕金丸随后来
　　登呉古城歌
　　登古城兮思古人感贤逹兮同埃尘望平原兮寄逺目叹姑苏兮聚麋鹿黄池髙防事未终沧海横流人荡覆伍员杀身谁不寃竟防墓树如所言越王尝胆安可敌逺取石田何所益一朝空谢防稽人万古犹伤甬东客黍离离兮城坡牛羊践兮牧防歌野无人兮秋草绿园为墟兮古木多白杨萧萧悲故柯黄雀啾啾争晚禾荒阡断兮谁重过孤舟逝兮悲若何天寒日暮江枫落叶去辞风水自波
　　疲兵篇
　　骄虏乘秋下蓟门隂山日夕烟尘昏三军疲马力已尽百战残兵功未论阵云泱屯塞北羽书纷纷来不息孤城望处增断肠折剑防时可霑臆元戎日夕且歌舞不念关山久辛苦自矜倚剑气凌云却笑闻笳泪如雨万里飘飖空此身十年征战老胡尘赤心报国无片赏白首还家有防人朔风萧萧动枯草旌旗猎猎榆闗道汉月何曾照客心胡笳自解催人老军前仍欲破重围闺里犹应愁未归小妇十年啼夜织行人九月忆寒衣饮马滹河晚更清行吹羌笛逺归营只恨汉家多苦战徒遗金镞满长城
　　新安送陆沣归江隂
　　新安路人来去早潮复晚潮明日知何处潮水无情亦解归自怜长在新安住
　　弄白鸥歌
　　泛泛江上鸥毛衣皓如雪朝飞潇湘水夜宿洞庭月归客正夷犹爱此沧江闲白鸥
　　长沙赠衡岳祝融峰般若禅师
　　般若公般若公负鉢何时下祝融归路却防飞鸟外禅房空掩白云中桂花寥寥闲自落流水无心西复东
　　赠湘南渔父
　　问君何所适漠漠逢烟水独与不系舟徃来楚云里钓鱼非一嵗终日只如此日落江清桂檝迟纎鳞百尺深可窥沉钩垂饵不在得白首沧浪空自知
　　明月湾寻贺九不遇【二首】
　　楚水日夜绿傍江春草滋青青遥满目万里伤心归【春草滋一云春色深伤心归一云伤归心】
　　故人川上复何之明月湾南空所思故人不在明月在谁见孤舟来去时
　　题曲阿三昧王佛殿前孤石
　　孤石自何处对之疑旧游氤氲岘首夕苍翠剡中秋逈出群峰当殿前雪山灵鹫慙贞坚一片孤云长不去莓苔古色空苍然
　　送友人东归【二首】
　　对酒防亭暮相防愁自深河邉草已绿此别难为心
　　其二
　　关路迢迢匹马归垂杨寂寂数莺飞怜君献策十余载今去犹为一布衣
　　入桂渚次砂牛石穴
　　扁舟傍归路日暮潇湘深湘水清见底楚云澹无心片帆落桂渚独夜依枫林枫林月出猿声苦桂渚天寒桂花吐此中无处不堪愁江客相防泪如
　　严陵钓台送李康成赴江东使
　　潺湲子陵濑髣髴如在目七里人已非千年水空绿新安江上孤帆逺应逐枫林万余转古台落日共萧条寒水无波更清浅台上渔竿不复持却令猿鸟向人悲滩声山翠至今在迟尔行舟晚泊时
　　送姨子弟住南郊
　　一展慰久濶寸心仍未伸别时两童稚及此俱成人那堪适防靣遽已悲分首客路向楚云河桥对衰桞送君疋马别河桥汝南山郭寒萧条今我单车复西上遥望防陵转惆怅何处共伤离别心明月亭亭两乡望
　　铜雀台
　　娇爱更何日髙台空数层含啼映双岫不忍防西陵漳河东流无复来百花辇路为苍苔清楼月夜长寂寞碧云日暮空徘徊君不见邺中万事非昔时古人不在今人悲春风不逐君王去草色年年旧宫路宫中歌舞已浮云空指行人徃来处
　　王昭君歌
　　自矜娇艶色不顾丹青人那知粉绘能相负却使容华翻误身上马辞君嫁骄虏玉顔对人啼不语北风鴈急浮云秋万里独见黄河流纎腰不复汉宫宠双蛾长向胡天愁琵琶中苦调多萧萧羌笛声相和谁怜一曲传乐府能使千秋伤绮罗
　　送杜越江佐觐省徃新安江
　　去帆楚天外望逺愁复积想见新安江扁舟一行客清流数千丈底下防白石色混元气深波连洞庭碧鸣桹去未已前路行可觌猿鸟悲啾啾杉松声夕送君东赴归宁期新安江水逺相随见説江中孤屿在此行应赋谢公诗
　　湘中忆归
　　终日空理棹经年犹别家顷来行已逺弥觉天无涯白云意自深沧海梦难隔迢递万里帆飘飖一行客独怜西江外逺寄风波里平湖流楚天孤鴈渡湘水湘流澹澹空愁予猿啼啾啾满南楚扁舟泊处闻此声江客相防泪如
　　送郭六侍从之武陵郡
　　常爱武陵郡羡君将逺寻空怜世界迫孤负桃源心洛阳遥想桃源隔野水闲流春自碧花下常迷楚客船洞中时见秦人宅落日相防斗酒前送君南望但依然河梁马首随春草江路猿声愁暮天丈人别乗佐分忧才子趋庭兼胜游澧浦荆门行可见知君诗兴满沧洲
　　山鸜鹆歌
　　山鸜鹆长在此山吟古木嘲哳相呼响空谷哀鸣万变如成曲江南逐臣悲放逐倚树听之心断续巴人峡里自闻猿燕客水头空撃筑山鸜鹆一生不及双黄鹄朝去秋田啄残粟暮入寒林啸群族鸣相逐啄残粟食不足青云杳杳无力飞白露苍苍抱枝宿不知何事守空山万壑千峰自愁独
　　望龙山懐道士许法棱
　　心惆怅望龙山云之际鸟独还悬崖絶壁几千丈绿萝嫋嫋不可攀龙山髙谁能践灵原中苍翠晚岚烟瀑水如向人终日迢迢空在眼中有一人披霓裳诵经山顶飱琼浆空林闲坐独焚香真官列侍俨成行朝入青霄礼玉堂夜扫白云眠石床桃花洞里居人满桂树山中住日长龙山高高遥相望
　　戏赠于越尼子歌
　　鄱阳女子年十五家本秦人今在楚向春江空浣沙龙宫落髪披袈裟五年持戒长一食至今犹自顔如花亭亭独立青莲下忍草禅枝绕精舎自用黄金买地居能嫌碧玉随人嫁北客相逢疑姓秦铅花抛却仍青春一花一竹如有意不语不笑能留人黄鹂欲栖白日暮天香未散经行处却对香炉闲诵经春泉漱玊寒泠泠云房寂寂夜钟后呉音清切令人聼人聼呉音歌一曲杳然如在诸天宿谁堪世事更相牵惆怅廻船江水渌









　　刘随州集卷十
　　钦定四库全书
　　刘随州集卷十一
　　唐　刘长卿　撰
　　冰赋
　　水无心而清冰虚已而明始则同体终然异名水之动我变而静水之柔我变以贞任方圆而能处其顺虽高下而不失其平北陆初凝结而为冰东风始起融而为水与时合散随物行止水也莫知其所然冰也莫知其所以何推运而有恒乃忘情而合理观其外示贞坚内含虗澈无受染能保其素不纳污能全其洁比玉而白不为蝇防比月而明不为蟾阙琼树色夺瑶池光发寒日为之青荧隂天为之肃杀奚自止水遍于大川万穴俱闭长波寂然皎皎弥浄峨峨逺连如雪覆地如云披天云之凝兮伫长风而可扫雪之积兮向太阳而莫全岂同夫气之所感物莫能迁劲飊夕寒我力増壮爱景朝暖我心犹坚其坚伊何履霜斯至其薄伊何临泉是畏君子用之以驯致其道睹之而不骄于贵者也二之日始凿命虞官三之日始纳享司寒四之日天子陈礼容赋风大启冰室献于王宫气肃云陛寒生衮龙辟九门于月下列千官于镜中颁众位取饮以受命御至尊得象其朝宗若君莫之求臣莫之见则深山穷谷讵可得而嘉荐茍蔵不以周用不以徧则灾霜害雹如有待而为变人或好清人或好净既洁其迹亦虗其性水之冰生于寒人之冰出于正不弃其道人将何病首夏于越亭奉饯韦卿使君赴婺州序
　　今年春王正月皇帝居紫宸正殿择东南诸侯以我公为少光禄自姑苏行春于东阳爱人也顷公之在呉值搀抢构戾南犯牛斗波动沧海尘飞金陵公夷险一心忠勇増气四面皆敌姑苏独守卧甲霜天洗兵寒水竟使浙南士庻不见烟尘公之力也朝廷闻而多之以为姑苏之人已理东阳之俗未化是拜也宜哉卿月既明仁风载清出入数藩从容九棘在虞秦而皆智岂滕薛而异名颂声洋洋实此行矣干越便道金华前山梅花过时槐色犹在白云芳草尽入诗兴公实秉文律特为词雄逶迤退公知八咏之有继作矣
　　仲秋奉饯萧郎中使君赴润州序
　　皇帝临轩旰食忧济在人择良二千石与之共理民有疾苦得以安之吏有侵渔得以去之为风化之本系黎元之命不其难哉故【原阙】缺官自卿大夫以下多责成元辅惟剖竹分寄决在禁中又以政贵有成化难数易至于理行超异公论当徴但增秩赐金或移典大郡而已由是萧公建隼兹地化行五年汉庭羣公方侍以右职而竟有南徐之命盖天子忧逺人而缓徴拜也公才可以济物德可以化人五行之用备四时之气足不立法而去弊不示禁而止奸寒者有衣饥者有食百城万井若众草之得阳春亦不知其所以然也诏书既至公乃向阙北拜腰章遂行南徐之人望公如归此邦之人去公如失千骑照路出于东郊男女满野壶浆辐辏泣涕以送邀遮以留或攀我车或维我舟临风鸣笳慷慨高秋君子是谓有古人之遗爱矣凡工文者得无诗乎
　　张僧繇画僧记
　　天竺僧画像者梁直阁将军张僧繇之真迹也张公绘事之始厥有二僧后属侯景师至金陵江南防乱此画流离散落多歴年所遂遭刺割分而为二其一在唐故常侍陆坚处即此僧也陆公常婴笃疾殆将属纩忽于梦寐覩此胡僧谓公曰我有同侣一人自从离析已百余载今在洛阳故城东李君家深所寳玩举世莫知若能为我求之再得防合当以法力扶助令尔【一作令作】无忧陆公既寤爰以求访果如梦中之防获见斯人而僧亦具在乃以俸钱十万购而合焉即日陆公疾瘳勿药有喜信哉造思之妙通于神祗识者以为干将镆鎁散而复合亦其类也嗟乎陆公巳没子孙不守有故姬鬻之于市为校书郎宋儋所得儋服药过度因而防明其李氏之僧复失所在唯入梦者岿然独存儋卒传故人刘杰杰隠居少室不求闻达天寳末遭禄山之难避地淮隂与道士魏审交深相结纳无何杰以老卒传于审交审交传楚州刺史李汤汤传睦州司马刘长卿今为刘氏之寳藏矣
　　祭萧相公文【华】
　　维某年月日殿中侍御史刘长卿谨以清酌庶羞之奠敬祭于故江州刺史相国萧公之灵天降全德俾居元辅独立堂堂高视前古和气同积英姿外举草木阳春山川时雨累叶当国同心事主业继韦平世生申甫龙潜少海公佐储闱朝有姧臣动履危机十年调防不处嫌疑非以智免则将祸随国移大盗公防虏围忍受拘逼誓酬恩私茍无所成虽死何为果翻贼党来赴王师懿夫川实朝宗云亦从龙天地再开君臣相逢独持一心翊戴两宫明畧戡难丹诚徇公辅国佞幸敢乱朝经潜申谠言请夺禁兵谋泄隙【一作谋泄隟开】开反为所倾仓卒之际播迁无名东出招丘南浮洞庭寄身沧江泛若流萍水国生疾炎洲促龄琼树先落金丹未成长卿自奉周旋于今五年才防顾重迹近位悬即之温如望之俨然奬饬何厚招寻亦偏春山采撷秋水洄防侯月舒啸临风扣舷懐旧如昨承欢眼前素业遂空清风独逺哀哀孝子行哭而反托体山阿古来谁免湘流垂钓楚挽空吟明主恩絶苍生爱深江南春草自古伤心想像平生犹闻德音呜呼哀哉去旌遥遥送马萧萧长江逺山暮暮朝朝山有归云江有回潮公之逝矣一言寂寥挂劔于此魂兮可招尚飨
　　祭崔相公文
　　维年月日某乙谨以清酌之奠敬祭于故道州刺史相国崔公之灵唯岳降灵惟公佐时大国梁栋中朝羽仪清逈玉立峨峨冰姿秋水见底寒松无枝天歩艰难海内崩离六合恟然一言安之帝忧南方公实载驰江汉之人惟公是依持衡署吏按莭临师三军感恩多士如归何名高而难恃翻寄重而先疑旋剖竹于沧海罢调梅于赤墀公顷归朝时逢出震体道而处忘机于进澹然一心独立千仭望重元老恩深顾问言必至公行惟周慎守孤直以见疾触奸邪而结衅公之为善匪近于名公之在贵匪贪其荣人皆畏黜公犹不惊飞鸟无迹白云何情拜手魏阙退身楚城北渚在途南风掩扄顾婆娑之树老歌沧浪之水清虽优闲而适性终卑湿而伤生嗟乎若以神之辅德将未防其正直若以天之爱人当复佐于陶钧弃苍生而不起留清风以益振长卿昔忝初秩公之一顾谬厠当时之选敢忘国士之遇旅榇还乡危旌啓路吊湘水而自波望长沙而空暮呜呼万古兮归舟千里兮东流过洞庭而揺落出夏口而夷犹月苍苍兮江淼淼人不见兮猿独愁徒髣髴兮如在竟寂寥而若休尚飨
　　祭阎使君文
　　维年月日某乙谨以清酌之奠祭于故睦州刺史阎公之灵猗欤我公诞灵中和盛徳茂才如山如河玉立清逈冰姿峨峨独鹤不群孤松无柯班氏九流孔门四科总而懐之巨海长波遭时艰难避地江沔浙水之源剖竹来过百城风偃万室星罗感恩具存赏罚无颇帷褰讼止襁负肩摩俗謡蔽芾庭顾婆娑沈侯高咏谢客疲疴人之云亡天意若何故乡道阻旅殡山阿哀哀孝子霜露滋多常惧流年丘垅陂陀乃告元是宅其他呜呼我公所悲则那今去也哭昔来也歌引发东郊攀恩皤皤铭旌夕没漭沧寒莎缅懐生平持奉仁和感恩临奠悲如之何尚飨
　　又
　　维某年月日某乙谨以清酌之奠祭于故睦州刺史阎公之灵天纵厚德曜于当代天与盛才俾夫济世经纶万类磅磗六艺礼乐诗书自中形外玉山逈出琼树无对秦镜洞开呉钩新淬青春立节白首弥励五府交争辟书相继九州分按无逺不届所居则理其去懐惠燋心苦形兴利除害运属横流道犹未济一麾出守万里长逝故林之下永闭龙泉埋没于此经今防年蔼蔼丰里油油原田田则有稼公之辟焉里则有桑公之植焉我衣我食公实赐焉人亡物在事徃名传沧海则变清风不愆长卿昔尉长洲公为半刺一命之末三年伏事爱我以文奬我以吏礼变常仪恩生非次懐旧如在感今斯异身辱良知情依令嗣中原多梗旅榇犹寄挂劔伤心有碑坠泪东风映律草绿川媚阳和发生物性咸遂冥冥逝者独翳兹地空对一枝音容髣髴尚飨
　　祭董兵马使文
　　维年月日某乙谨以清酌之奠祭于故镇守兵马使董公之灵温温董公纯厚谦恭忠孝因心礼乐在躬薄伐襄汉言从征东逺将偏师独当群凶朱旗薄霄白羽生风彼众我寡兵尽矢穷手张空拳力殚气雄孟明失律李广无功有志不遂饮恨而终落梅笛怨细桞营空犹嘶战马永挂良弓铭旌悠悠此去何从寳剑埋没黄泉几重尚飨
　　祭故吏行官文
　　维年月日某乙以清酌之奠致祭于故吏行官某乙之灵生也有涯天之常理悲夫逝者不得其死瞻彼行潦兮一勺之水嗟尔浮生兮千龄已矣忆昨金陵防乱宣城危逼王师有征将破残贼我事戎旃尔为羽翼实执鞭弭岂辞筋力熊罴失利豺狼反顾衣冠四散余之南渡白刃向人黄尘欲暮平生门阑皆已行路唯尔临危秉心益固一身相依千里徒歩呜呼故乡何在旅榇何归蔓草春绿孤魂夜飞心存簮履泪满裳衣空余防酒以慰泉扉
　　唐睦州司仓防军卢公夫人郑氏墓志铭
　　有唐大歴十三年九月二十一日睦州司仓防军范阳卢公夫人郑氏终于所寓之官舍享年四十八以其月二十九日卢公受命于元权厝于建德县佩犊乡之东原礼也夫人荣阳人也曾王父松皇朝魏州莘县令王父行恩晋州临汾县令父叔卫州新鄊县丞郑氏之先家谍详矣元魏以衣冠人物首出诸族之右者五姓我居其一世济厥美史不絶书夫人即新乡府君第五女天姿淑德早有令闻中外推之难于择对年十九以束帛墨车之礼遂归于公在荥阳家号女师入涿县人称妇道恭俭以事上柔顺以逮下服澣濯躬勤劳山东士风于是乎在呜呼偕老斯阙从秩犹卑不及中年梧桐半死安仁悼亡之叹人皆代而痛之一子一孙诉于彼苍泣血而已铭曰新乡积善遂生淑媛词迈克脩乃光好仇母仪妇德万古千秋新安江水已矣东流






　　刘随州集卷十一
