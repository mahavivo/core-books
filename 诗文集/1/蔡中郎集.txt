　　钦定四库全书　　　　　集部二
　　蔡中郎集　　　　　　　别集类一【汉】
　　提要
　　【臣】等谨案蔡中郎集六巻汉蔡邕撰隋志载后汉左中郎将蔡邕集十二巻注曰梁有二十巻録一巻则其集至隋巳非完本旧唐志乃仍作二十巻当有官书佚脱而民间传本未亡故复出也宋志着録仅十巻则又经散亡非其旧本矣此本为雍正中陈留所刋文与诗共得九十四首证以张溥百三家集刋本多寡增损互有出入巻首欧静序论姜伯淮刘镇南碑断非邕作以年月考之其説良是张本删去刘碑不为无见然以伯淮为邕前辈宜有邕文遂改建安二年为熹平二年则近于武断矣张本又载荐董卓表而陈留本无之其事范书不载或疑为后人赝作然刘克庄后村诗话已排诋此表与扬雄剧秦美新同称则宋本寔有此文不自张本始载后汉诸史自袁范二家以外尚有谢承薛莹张璠华峤谢沈袁崧司马彪诸家今皆散佚亦难以史所未载断其事之必无或新本刋于陈留以桑梓之情欲为隐讳故削之以灭其迹欤乾隆四十五年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　蔡中郎集原序
　　汉蔡中郎传邕博学辞章为灵纪十意及杂文凡百四篇传于世传所载者释诲幽冀刺史阙疏陈政要七事金商门答灾异疏被收时表及世传独断女训文选陈太丘等碑文初学记短人赋才十数篇而已按唐书艺文志洎吴氏西斋书目并云邕集十五巻今之所传才十巻六十四篇其中可疑者宗庙颂賛述武皇风昊天眷祐我魏之句盖以宗庙指魏也又魏武帝祠桥太尉文称丞相冀州牧魏王操又姜伯淮碑称建安二年卒刘镇南碑建安十三年薨太和二年葬按邕传董卓被诛邕为王允所害时年六十一据邕金商门答灾异被收表云臣今年四十八灵帝光和元年也董卓被诛献帝初平三年也光和元年戊子至初平三年壬申邕正六十一矣又初平至四年改兴平二年改建安至五年正月薨操薨三月改延康十月禅于魏王丕即初平四年是为二十六年太和二年乃魏明帝之二年至是又八年计邕死已三十六年矣按初平诛卓之嵗操始为东郡太守破黄巾于夀张至建安十三年操自为丞相二十一年操自进为魏王始有魏宗庙而操不得先称魏王武帝及武皇也其姜伯淮刘镇南薨塟先后年代差逺邕安得纪述耶集既缺五巻今所传者盖后人好事者杂以他人之文非本编也建安黄初文体多相类复不逮广披众集固不可知其谁之作也因叅证事迹识于帙末天圣纪号龙集癸亥余月哉生明后八日海陵西斋平阳欧静识之序







　　钦定四库全书
　　蔡中郎集巻一
　　汉　蔡邕　撰
　　独断
　　汉天子正号曰皇帝自称曰朕臣民称之曰陛下其言曰制诏史官记事曰上车马衣服器械百物曰乗舆所在曰行在所所居曰禁中后曰省中印曰玺所至曰幸所进曰御其命令一曰策书二曰制书三曰诏书四曰戒书
　　皇帝皇王后帝皆君也上古天子庖牺氏神农氏称皇尧舜称帝夏殷周称王秦承周末为汉驱除自以徳兼三皇功包五帝故并以为号汉髙祖受命功徳宜之因而不改也
　　王者至尊四号之别名
　　王畿内之所称王有天下故称王
　　天王诸夏之所称天下之所归往故称天王
　　天子夷狄之所称父天母地故称天子
　　天家百官小吏之所称天子无外以天下为家故称天家
　　天子正号之别名
　　皇帝至尊之称皇者煌也盛徳煌煌无所不照帝者谛也能行天道事天审谛故称皇帝
　　朕我也古者尊卑共之贵贱不嫌则可同号之义也尧曰朕在位七十载臯陶与帝舜言曰朕言惠可底行屈原曰朕皇考此其义也至秦天子独以为称汉因而不改也
　　陛下者陛阶也所由升堂也天子必有近臣执兵陈于陛侧以戒不虞谓之陛下者羣臣与天子言不敢指斥天子故呼在陛下者而告之因卑达尊之意也上书亦如之及羣臣士庶相与言曰殿下阁下执事之属皆此类也
　　上者尊位所在也太史令司马迁记事当言帝则依违但言上不敢渫凟言尊号尊王之义也
　　乘舆出于律律曰敢盗乗舆服御物谓天子所服食者也天子至尊不敢渫凟言之故托之于乗舆乗犹载也舆犹车也天子以天下为家不以京师宫室为常处则当乗车舆以行天下故羣臣托乗舆以言之或谓之车驾
　　天子自谓曰行在所犹言今虽在京师行所至尔巡狩天下所奏事处皆为宫在京师曰奏长安宫在泰山则曰奏奉髙宫惟当时所在或曰朝廷亦依违尊者所都连举朝廷以言之也亲近侍从官称曰大家百官小吏称曰天家
　　禁中者门户有禁非侍御者不得入故曰禁中孝元皇后父大司马阳平侯名禁当时避之故曰省中今宜改后遂无言之者
　　玺者印也印者信也天子玺以玉螭虎纽古者尊卑共之月令曰固封玺春秋左氏传曰鲁襄公在楚季武子使公冶问玺书追而与之此诸侯大夫印称玺者也卫宏曰秦以前民皆以金玉为印龙虎纽惟其所好然则秦以来天子独以印称玺又独以玉羣臣莫敢用也
　　幸者宜幸也世俗谓幸为侥幸车驾所至臣民被其徳泽以侥幸故曰幸也先帝故事所至见长吏三老官属亲临轩作乐赐食皂帛越巾刀佩带民爵有级数或赐田租之半是故谓之幸皆非其所当得而得之王仲任曰君子无幸而有不幸小人有幸而无不幸春秋传曰民之多幸国之不幸也言民之得所不当得故谓之幸然则人主必慎所幸也御者进也凡衣服加于身饮食入于口妃妾接于寝皆曰御亲爱者皆曰幸
　　防书策者简也礼曰不满百字不书于策其制长三尺短者半之其次一长一短两编下附篆书起年月日称皇帝曰以命诸侯王三公其诸侯王三公之薨于位者亦以筞书诔谥其行而赐之如诸侯之筞三公以罪免亦赐防文体如上防而书以尺一木两行惟此为异者也
　　制书帝者制度之命也其文曰制诏三公赦令赎令之属是也刺史太守相劾奏申下上迁书文亦如之其徴为九卿若迁京师近官则言官具言姓名其免若得罪无姓凡制书有印使符下逺近皆玺封尚书令印重封惟赦令赎令召三公诣朝堂受制书司徒印封露布下州郡
　　诏书者诏诰也有三品其文曰告某官官如故事是为诏书羣臣有所奏请尚书令奏之下有制曰天子答之曰可若下某官云云亦曰诏书羣臣有所奏请无尚书令奏制字则答曰已奏如书本官下所当至亦曰诏戒书戒勅刺史太守及三边营官被勑文曰有诏勑某官是为戒勑也世皆名此为策书失之逺矣
　　凡羣臣上疏于天子者有四名一曰章二曰奏三曰表四曰驳议
　　章者需头称稽首上书谢恩陈事诣阙通者也
　　奏者亦需头其京师官但言稽首下言稽首以闻其中者所请若罪法劾案公府送御史台公卿校尉送谒者台也
　　表者不需头上言臣某言下言臣某诚惶诚恐顿首顿首死罪死罪左方下附曰某官臣某甲上文多用编两行文少以五行诣尚书通者也公卿校尉诸将不言姓大夫以下有同姓官别者言姓章曰报闻公卿使谒者将大夫以下至吏民尚书左丞奏闻报可表文报已奏如书凡章表皆啓封其言密事得皂囊盛
　　其有疑事公卿百官防议若台阁有所正处而独执异意者曰驳议驳议曰某官某甲议以为如是下言臣愚戆议异其非驳议不言议异其合于上意者文报曰某官某甲议可
　　汉承秦法羣臣上书皆言昧死言王莽盗位慕古法去昧死曰稽首光武因而不改朝臣曰稽首顿首非朝臣曰稽首再拜公卿侍中尚书衣帛而朝曰朝臣诸营校尉将大夫以下亦为朝臣
　　王者临抚之别名天子曰兆民诸侯曰万民【今之令长古之诸侯】百乗之家曰百姓【百乘之家子男之国也】
　　天子所都曰京师京水也地下之众者莫过于水地上之众者莫过于人京大师众也故曰京师也
　　京师天子之畿内千里象日月日月躔次千里
　　天子命令之别名一曰命【出君下臣名曰命】二曰令【奉而行之名曰令】三曰政【着之竹帛名曰政】
　　天子父事天母事地兄事日姊事月常以春分朝日于东门之外示有所尊训人民事君之道也秋夕朝月于西门之外别隂阳之义也
　　天子父事三老者适成于天地人也兄事五更者训于五品也更者长也更相代至五也能以善道改更已也又三老老谓久也旧也夀也皆取首妻男女完具者古者天子亲袒割牲执酱而馈三公设几九卿正履使者安车輭轮送迎而至其家天子独拜于屏其明旦三老诣阙谢以其礼过厚故也又五更或为叟叟老称与三老同义也
　　三代建正之别名夏以十三月为正十寸为尺律中太簇言万物始簇而生故以为正也殷以十二月为正九寸为尺律中大吕言隂气太胜黄钟宣气而万物生故以为正也周以十一月为正八寸为尺律中黄钟言阳气踵黄泉而出故以为正也
　　三代年歳之别名唐虞曰载载嵗也言一嵗莫不覆载故曰载也夏曰嵗一曰稔也商曰祀周曰年
　　闰月者所以补小月之减日以正嵗数故三年一闰五年再闰
　　天子诸侯后妃夫人之别名天子之妃曰后后之言后也诸侯之妃曰夫人夫之言扶也大夫曰孺人孺之言属也士曰妇人妇之言服也庶人曰妻妻之言齐也公侯有夫人有世妇有妻有妾皇后赤绶玉玺贵人緺綟金印緺綟色似绿
　　天子后立六宫之别名三夫人帝喾有四妃以象后妃四星其一明者为正妃三者为次妃也九嫔夏后氏増以三三而九合十二人春秋天子一取十二夏制也二十七世妇殷人又増三九二十七合三十九人八十一御女周人上法帝喾正妃又九九为八十一増之合百二十人也天子一取十二女象十二月三夫人九嫔诸侯一取九女象九州一妻八妾卿大夫一妻二妾士一妻一妾
　　王者子女封邑之差帝之女曰公主仪比诸侯帝之姊妹曰长公主仪比诸侯王异姓妇女以恩泽封者曰君比长公主
　　天子诸侯宗庙之别名左宗庙东曰左帝牲牢三月在外牢一月在中牢一月在明牢一月谓近明堂也三月一时已足肥矣徙之三月示其洁也右社稷西曰右宗庙社稷皆在库门之内雉门之外天子三昭三穆与太祖之庙七七庙一坛一墠曰考庙王考庙皇考庙显考庙祖考庙皆月祭之诸侯二昭二穆与太祖之庙五五庙一坛一墠曰考庙王考庙皇考庙皆月祭之
　　大夫以下庙之别名大夫一昭一穆与太祖之庙三三庙一坛考庙王考庙四时祭之也士一庙降大夫二也上士二庙一坛考庙王考庙亦四时祭之而已自立二祀曰门曰行下士一庙曰考庙王考无庙而祭之所谓祖称曰庙者也亦立二祀与上士同府史以下未有爵命号为庶人及庶人皆无庙四时祭于寝也
　　周祧文武为祧四时祭之而已去祧为坛去坛为墠有祷焉祭之无祷乃止去墠曰坛谓筑土起堂墠谓筑土而无屋者也
　　荐考妣于适寝之所祭春荐韭卵夏荐麦鱼秋荐黍豚冬荐稻鴈制无常牲取与新物相宜而已
　　天子之宗社曰泰社天子所与羣姓立社也天子之社曰王社一曰帝社古者有命将行师必于此社授以政尚书曰用命赏于祖不用命戮于社
　　诸侯为百姓立社曰国社诸侯之社曰侯社
　　亡国之社古者天子亦取亡国之社以分诸侯使为社以自儆戒屋之掩其上使不通天柴其下使不通地自与天地絶也面北向隂示灭亡也
　　大夫以下成羣立社曰置社大夫不得特立社与民族居百姓以上则共一社今之里社是也
　　天子社稷土坛方广五丈诸侯半之
　　天子社稷皆太牢诸侯社稷皆少牢
　　天子为羣姓立七祀之别名曰司命曰中霤曰国行曰国门曰防厉曰户曰灶
　　诸侯为国立五祀之别名曰司命曰中霤曰国门曰行曰公厉
　　大夫以下自立三祀之别名曰族厉曰门曰行
　　五祀之别名门秋为少隂其气收成祀之于门祀门之礼北面设主于门左枢户春为少阳其气始出生养祀之于户祀户之礼南面设主于门内之西行冬为太隂盛寒为水祀之于行在庙门外之西跋壤厚二尺广五尺轮四尺北面设主于跋上【一作軷壤】灶夏为太阳其气长养祀之于灶祀灶之礼在庙门外之东先席于门奥西东设主于灶陉也中霤季夏之月土气始盛其祀中霤霤神在室祀中霤设主于牖下也五方正神之别名东方之神其帝太昊其神勾芒南方之神其帝神农其神祝融西方之神其帝少昊其神蓐收北方之神其帝颛顼其神防中央之神其帝黄帝其神后土
　　六神之别名风伯神箕星也其象在天能兴风雨师神毕星也其象在天能兴雨明星神一曰灵星其象在天旧说曰灵星火星也一曰龙星火为天田厉山氏之子柱及后稷能殖百谷以利天下故祠此三神以报其功也汉书称髙帝五年初置灵官祠后土祠位在壬地社神盖共工氏之子勾龙也能平水土帝颛顼之世举以为土正天下赖其功尧祠以为社凡树社者欲令万民加肃敬也各以其野所宜之木以名其社及其野位在未地稷神盖厉山氏之子柱也柱能殖百谷帝颛顼之世举以为田正天下赖其功周弃亦播殖百糓以稷五糓之长也因以稷名其神也社稷二神功同故同室别坛俱在未位土地广博不可徧覆故封社稷露之者必受霜露以达天地之气树之者尊而表之使人望见则加敬畏也先农神先农者盖神农之神神农作耒耜教民耕农至少昊之世置九农之官如左
　　春扈氏【扈止也】农正趣民耕种【鳻鶞】夏扈氏农正趣民芸除【窃】秋扈氏农正趣民收敛【窃蓝】冬扈氏农正趣民盖藏【窃黄】棘扈氏农正掌除茅茨一曰掌人百果【窃丹】行扈氏农正昼为民驱鸟【唶唶】宵扈氏农正夜为民驱兽【啧啧】桑扈氏农正趣民养蚕【窃脂】老扈氏农正趣民收麦【鷃鷃】疫神帝颛顼有三子生而亡去为其一者居江水是为瘟鬼其一者居若水是为魍魉其一者居人宫室枢隅处善惊小儿于是命方相氏黄金四目防以熊皮衣朱裳执戈扬盾常以歳竟十二月从百及童儿而时傩以索宫中敺疫也桃弧棘矢土鼓鼓且射之以赤丸五谷播洒之以除疾殃已而立桃人苇索儋牙虎神荼郁垒以执之儋牙虎神荼郁垒二神海中有度朔之山上有桃木蟠屈三千里卑枝东北有门万所出入也神荼与郁垒二神居其门主阅领诸其恶害之执以苇索食虎故十二月岁竟常以先腊之夜逐除之也乃画荼垒并悬苇索于门户以御凶也
　　四代称腊之别名夏曰嘉平殷曰清祀周曰大蜡汉曰腊
　　五帝腊祖之别名青帝以未腊卯祖【青帝太昊木行】赤帝以戍腊午祖【赤帝炎帝火行】白帝以丑腊酉祖【白帝少昊金行】黒帝以辰腊子祖【黒帝颛顼水行】黄帝以辰腊未祖【黄帝轩辕后土土行】
　　天子大蜡八神之别名蜡之言索也祭日索此八神而祭之也大同小异为位相对向祝曰土反其宅水归其壑昆虫毋作丰年若上嵗取千百
　　先啬　　　　　司啬　　　　　农
　　邮表畷　　　　猫虎【猫食田防虎食田豕迎其神而祭之】
　　坊　　　　　　水庸　　　　　昆虫
　　五祀之别名【祀臣五义】法施于民则祀以死勤事则祀以劳定国则祀能御大灾则祀能捍大患则祀
　　六号之别名神号尊其名更为美称若曰皇天上帝也号若曰皇祖伯某祗号若曰后土地祗也牲号牛曰一元大武羊曰柔毛之属也齐号黍曰芗合粱曰香萁之属也币号玉曰嘉玉币曰量币之属也
　　凡祭宗庙礼牲之别名牛曰一元大武豕曰刚鬛豚曰肥腯羊曰柔毛鸡曰翰音犬曰献雉曰疏趾兔曰明视
　　凡祭号牲物异于人者所以尊鬼神也脯曰尹祭槀鱼曰商祭鲜鱼曰脡祭水曰清涤酒曰清酌黍曰芗合梁曰香萁稻曰嘉疏盐曰咸鹾玉曰嘉玉币曰量币太祝掌六祝之辞顺祝愿丰年也年祝求永真也告祝祈福祥也化祝弭灾兵也瑞祝逆时雨宁风旱也筞祝逺罪病也
　　宗庙所歌诗之别名清庙一章八句洛邑既成诸侯朝见宗祀文王之所歌也维天之命一章八句告太平于文王之所歌也维清一章五句奏象武之所歌也烈文一章十三句成王执政诸侯助祭之所歌也天作一章七句祀先王公之所歌也昊天有成命一章七句郊祀天地之所歌也我将一章十句祀文王于明堂之所歌也时迈一章十五句巡守告祭柴望之所歌也执竞一章十四句祀武王之所歌也思文一章八句祀后稷配天之所歌也臣工一章十句诸侯助祭遣之于庙之所歌也噫嘻一章八句春夏祈谷于上帝之所歌也振鹭一章八句二王之后来助祭之所歌也丰年一章七句烝尝秋冬之所歌也有瞽一章十三句始作乐合诸乐而奏之所歌也濳一章六句季冬荐鱼春献鲔之所歌也雍一章十六句禘太祖之所歌也载见一章十四句诸侯始见于武王庙之所歌也有客一章十三句微子来见祖庙之所歌也武一章七句奏大武周武所定一代之乐之所歌也闵予小子一章十一句成王除武王之丧将始执政朝于庙之所歌也访落一章十二句成王谋政于庙之所歌也敬之一章十二句羣臣进戒嗣王之所歌也小毖一章八句嗣王求忠臣助已之所歌也载芟一章三十一句春耤田祈社稷之所歌也良耜一章二十三句秋报社稷之所歌也丝衣一章九句绎賔尸之所歌也酌一章九句告成大武言能酌先祖之道以养天下之所歌也桓一章九句师祭讲武类祃之所歌也赉一章六句大封于庙赐有徳之所歌也般一章七句巡狩祀四岳河海之所歌也右诗三十一章皆天子之礼乐也
　　五等爵之别名三公者天子之相相助也助理天下其地方百里侯者也侯逆顺也其地方百里伯者白也明白于徳其地方七十里子者滋也奉天工之恩徳其地方五十里男者任也立功业以化民其地方五十里【一云周制】
　　守者秦制也秦兼天下置三川守伊河洛也汉改曰河南守武帝防曰太守世祖都洛阳改曰正
　　诸侯大小之差诸侯王皇子封为王者称曰诸侯王彻侯羣臣异姓有功封者称曰彻侯避武帝讳改曰通侯或曰列侯也朝侯诸侯有功徳者天子特命为朝侯位次诸卿
　　王者耕耤田之别名天子三推三公五推卿诸侯九推三代学校之别名夏曰校殷曰序周曰庠天子曰辟雍谓流水四面如璧以节观者诸侯曰頖宫頖言半也义亦如上
　　五帝三代乐之别名黄帝曰云门颛顼曰六茎帝喾曰五英尧曰咸池舜曰大韶一曰大招夏曰大夏殷曰大濩周曰大武天子八佾八八六十四人八者象八风所以风化天下也公之乐六佾象六律也侯之乐四佾象四时也
　　朝士卿朝之法左九棘孤卿大夫位也羣臣在其后右九棘公侯伯子男位也羣吏在其后三槐三公之位也州长众庶在其后
　　四代狱之别名唐虞曰士官史记曰臯陶为理尚书曰臯陶作士夏曰均台周曰囹圄汉曰狱
　　四夷乐之别名王者必作四夷之乐以定天下之欢心祭神明和而歌之以管为乐之声东方曰韎南方曰任西方曰侏离【一作禁】北方曰禁【一作昧】
　　易曰帝出乎震震者木也言虙牺氏始以木徳王天下也木生火故虙牺氏没神农氏以火徳继之火生土故神农氏没黄帝以土徳继之土生金故黄帝没少昊氏以金徳继之金生水故少昊氏没颛顼氏以水徳继之水生木故颛顼氏没帝喾氏以木徳继之木生火故帝喾氏没帝尧氏以火徳继之火生土故帝舜氏以土徳继之土生金故夏禹氏以金徳继之金生水故殷汤氏以水徳继之水生木故周武以木徳继之木生火故髙祖以火徳继之
　　伏牺为太昊氏炎帝为神农氏黄帝为轩辕氏少昊为金天氏颛顼为髙阳氏帝喾为髙辛氏帝尧为陶唐氏帝舜为有虞氏夏禹为夏后氏汤为殷商氏
　　武王为周
　　髙祖为汉
　　髙帝【在位十二年生惠帝】
　　惠帝【七年无后】
　　吕后摄政【八年立惠帝弟代王为文帝】
　　文帝【二十三年生景帝】
　　景帝【十六年生武帝】
　　武帝【五十四年生昭帝】
　　昭帝【干三年无后立先卫太子孙为宣帝】
　　宣帝【二十五年生元帝】
　　元帝【十六年生成帝】
　　成帝【二十六年无后立弟定陶王子为哀帝】
　　哀帝【五年无后立弟中山王子为平帝】
　　平帝【五年王莽篡】
　　王莽【十六年刘圣公杀之】
　　圣公【二年光武杀之】
　　光武【三十三年生明帝】
　　明帝【十八年生章帝】
　　章帝【十三年生和帝】
　　和帝【十七年生殇帝】
　　殇帝【一年无后取清河王子为安帝】
　　安帝【十九年生顺帝】
　　顺帝【十九年生冲帝】
　　冲帝【一年无后取和帝孙安乐王子是为质帝】
　　质帝【一年无后取河间敬王孙蠡吾侯子为桓帝】
　　桓帝【二十一年无后取解犊侯子立为灵帝】
　　灵帝【一十二年生史侯董卓杀之立史侯弟陈留王为帝】
　　从髙帝至桓帝三百八十六年除王莽刘圣公三百六十六年从髙祖乙未至今壬子嵗四百一十年吕后王莽不入数髙帝以甲午嵗即位以乙未为元
　　帝嫡妃曰皇后帝母曰皇太后帝祖母曰太皇太后其众号皆如帝之称秦汉以来少帝即位后代而摄政称皇太后诏不言制汉兴惠帝崩少帝立太后摄政哀帝崩平帝幼孝元王皇后以太皇太后摄政和帝崩殇帝崩安帝幼和憙邓皇后摄政孝顺崩冲帝质帝桓帝皆幼顺烈梁后摄政桓帝崩今上即位桓思窦后摄政后摄政则后临前殿朝羣臣后东面少帝西面羣臣奏事上书皆为两通一诣太后一诣少帝










　　文帝虽在第三礼兄弟不相为后文帝即髙祖子于帝兄弟也故不为帝后而为第二宣帝后次昭帝史皇孙之子于昭帝为兄孙以系祖不得为与父齐故为七世光武虽在十二于父子之次于成帝为兄弟于哀帝为诸父于平帝为父祖皆不可为之后上至元帝于光武为父故上继元帝而为九世故河图曰赤九世会昌谓光武也十世以光为孝明也十一以兴谓孝章也成虽在九哀虽在十平虽在十一不称次
　　宗庙之制古学以为人君之居前有朝后有寝终则前制庙以象朝后制寝以象寝庙以蔵主列昭穆寝有衣冠几杖象生之具总谓之宫月令曰先荐寝庙诗云公侯之宫颂曰寝庙奕奕言相连也是皆其文也古不墓祭至秦始皇出寝起居于墓侧汉因而不改故今陵上称寝殿有起居衣冠象生之备皆古寝之意也居西都时髙帝以下每帝各别立庙月备法驾游衣冠又未定迭毁之礼元帝时丞相匡衡御史大夫贡禹乃以经义处正罢游衣冠毁先帝亲尽之庙髙帝为太祖孝文为太宗孝武为世宗孝宣为中宗祖宗庙皆世世奉祠其余惠景以下皆毁五年而称殷祭犹古之禘祫也殷祭则及诸毁庙非殷祭则祖宗而已光武中兴都洛阳乃合髙祖以下至平帝为一庙藏十一帝主于其中元帝于光武为祢故虽非宗而不毁也后嗣遵承遂常奉祀光武举天下以再受命复汉祚更起庙称世祖孝明临崩遗诏遵俭毋起寝庙藏主于世祖庙孝章不敢违是后遵承藏主于世祖庙皆为孝明之礼而园陵皆自起寝庙孝明曰显宗孝章曰肃宗是后踵前孝和曰穆宗孝安曰防宗孝顺曰敬宗孝桓曰威宗惟殇冲质三少帝皆以未逾年而崩不列于宗庙四时就陵上祭寝而已今洛阳诸陵皆以晦望二十四气伏社腊及四时曰上饭大官送用园令食监典省其亲陵所宫人随鼓漏理被枕具盥水陈严具天子以正月五日毕供后上原陵以次周徧公卿百官皆从四姓小侯诸侯冡妇凡与先帝先后有葛者及诸侯王大夫郡国计吏匃奴朝者西国侍子皆防官属陛西除下先帝神座后大夫计吏皆当轩下占其郡糓价四方灾异皆欲使先帝魂神具闻之遂于亲陵各赐计吏而遣之正月上丁祠南郊礼毕次北郊明堂髙祖庙世祖庙谓之五供五供毕以次上陵也四时宗庙用牲十八太牢皆有副倅西庙五主髙帝文帝武帝宣帝元帝也髙帝为髙祖文帝为太宗武帝为世宗宣帝为中宗其庙皆不毁孝元功薄当毁光武复天下属弟于元帝为子以元帝为祢庙故列于祖宗后嗣因承遂不毁也
　　东庙七主光武明帝章帝和帝安帝顺帝桓帝也光武为世祖明帝为显宗章帝为肃宗和帝为穆宗安帝为防宗顺帝为敬宗桓帝为威宗庙皆不毁少帝未逾年而崩皆不入庙以陵寝为庙者三殇帝康陵冲帝懐陵质帝静陵是也追号为后者三章帝宋贵人曰敬隐后塟北陵安帝祖母也清河孝徳皇后安帝母也章帝梁贵人曰防懐后塟西陵和帝母也安帝张贵人曰防敏后塟北陵顺帝母也
　　两庙十二主三少帝三后故用十八太牢也
　　汉家不言禘祫五年而再殷祭则西庙惠帝景昭皆别祠成哀平三帝以非光武所后藏主长安故髙庙四时祠于东庙京兆尹侍祠衣冠车服如太常祠行陵庙之礼顺帝母故云姓李或姓张髙祖得天下而父在上尊号曰太上皇不言帝非天子也孝宣继孝昭帝其父曰史皇孙祖父曰卫太子太子以罪废及皇孙皆死宣帝但起园陵长承奉守不敢加尊号于祖父也光武继孝元亦不敢加尊号于父祖也世祖父南顿君曰皇考祖钜鹿都尉曰皇祖曾祖郁林太守曰皇曾祖髙祖舂陵节侯曰皇髙祖起陵庙置章陵以奉祠之而已至殇帝崩无子弟安帝以和帝兄子从清河王子即尊号依髙帝尊父为太上皇之义追号父清河王曰孝徳皇顺帝崩冲帝无子弟立乐安王子是为质帝帝偪于顺烈梁后父大将军梁冀未得尊其父而崩桓帝以蠡吾侯子即尊位追尊父蠡吾先侯曰孝崇皇母匡太夫人曰孝崇后祖父河间孝王曰孝穆皇祖母妃曰孝穆后桓帝崩无子今上即位追尊父解犊侯曰孝仁皇母董夫人曰孝仁后祖父河间敬王曰孝元皇祖母夏妃曰孝元后
　　天子大社以五色土为坛皇子封为王者受天子之社土以所封之方色东方受青南方受赤他如其方色苴以白茅授之各以其所封方之色归国以立社故谓之受茅土汉兴以皇子封为王者得茅土其地功臣及乡亭他姓公侯各以其户数租入为限不受茅土亦不立社也
　　汉制皇子封为王者其实古诸侯也周末诸侯或称王而汉天子自以皇帝为称故以王号加之总名诸侯王子弟封为侯者谓之诸侯羣臣异姓有功封者谓之彻侯后避武帝讳改曰通侯法律家皆曰列侯功徳优盛朝廷所异者赐位特进位在三公下其次朝侯位次九卿下皆平冕文衣侍祠郊庙称侍祠侯其次下士但侍祠无朝位次小国侯以肺腑宿卫亲公主子孙奉坟墓在京者亦随时见防谓之猥朝侯也
　　巡狩校猎还公卿以下陈洛阳都亭前街上乘舆到公卿下拜天子下车公卿亲识顔色然后还宫古语曰在车则下惟此时施行
　　正月朝贺三公奉璧上殿向御座北面太常賛曰皇帝为君兴三公伏皇帝坐乃进璧古语曰御坐则起此之谓也旧仪三公以下月朝后省常以六月朔十月朔旦朝后又以盛暑省六月朝故今独以为正月十月朔朝也冬至阳气始起麋鹿解角故寝兵鼓身欲宁志欲静不聴事送迎五日腊者嵗终大祭纵吏民宴饮非迎气故但送不迎正月岁首亦如腊仪冬至阳气起君道长故贺夏至隂气起君道衰故不贺鼓以动众钟以止众夜漏尽鼓鸣则起昼漏尽钟鸣则息也
　　天子出车驾次第谓之卤簿有大驾有小驾有法驾大驾则公卿奉引大将军参乗大仆御属车八十一乗备千乗万骑在长安时出祠天于甘泉备之百官有其仪注名曰甘泉卤簿中兴以来希用之先帝时时备大驾上原陵他不常用惟遭大丧乃施之法驾公卿不在卤簿中惟河南尹执金吾洛阳令奉引侍中参乗奉车郎御属车四十六乗北郊明堂则省诸副车小驾祠宗庙用之每出太仆奉驾上卤簿于尚书侍中中常侍侍御史主者郎令史皆执注以督整诸军车骑春秋上陵令又省于小驾直事尚书一人从令以下皆先行
　　法驾上所乗曰金根车驾六马有五色安车五色立车各一皆驾四马是为五时副车俗人名之曰五帝车非也又有戎立车以征伐三盖车名耕根车一名芝车亲耕耤田乗之又有蹋猪车慢轮有画田猎乗之绿车名曰皇孙车天子孙乗之以从
　　凡乗舆车皆羽盖金华黄屋左纛金鍐方釳繁缨重毂副牵
　　黄屋者盖以黄为里也
　　左纛者以牦为之大如斗在最后左騑马鑁上金鑁者马冠也髙广各四寸如玉华形在马鑁前方釳者铁广数寸在鑁后有三孔挿翟尾其中繁缨在马膺前如索帬者是也
　　重毂者毂外复有一毂施牵其外乃复设牵施铜金鑁形如缇亚飞軨以缇油广八寸长注地左画苍龙右白虎系轴头今二千石亦然但无画尔
　　前驱有九斿云罕闟防皮轩銮旗车皆大夫载銮旗者编羽毛引系橦旁俗人名之曰鸡翘车非也后有金钲黄黄门鼔车古者诸侯贰车九乘秦灭六国兼其车服故大驾属车八十一乘也尚书御史乗之最后一车悬豹尾以前皆皮轩虎皮为之也
　　永安七年建金根耕根诸御车皆一辕或四马或六马金根箱轮皆以金鏄正黄两臂前后刻金以作龙虎鸟龟形上但以青缣为盖羽毛无后户
　　冕冠周曰爵弁殷曰哻夏曰收皆以三十升漆布为殻广八寸长尺二寸加爵冕其上周黑而赤如爵头之色前小后大殷黑而防白前大后小夏纯黑而赤前小后大皆有收以持笄诗曰常服黼礼朱干玉戚冕而舞大武周书曰王与大夫尽弁古皆以布中古以丝孔子曰麻冕礼也今也纯俭汉云翘冠乐祠天地五郊舞者服之冕冠垂旒周礼天子冕前后垂延朱绿藻有十二旒公侯大夫各有差别汉兴至孝明帝永平二年诏有司采尚书臯陶篇及周官礼记定而制焉皆广七寸长尺二寸前圎后方朱绿里而上前垂四寸后垂三寸系白珠玉于其端是为十二旒组缨如其绶之色三公及诸侯之祠者朱緑九旒青玉珠卿大夫七旒黒玉珠皆有前无后组缨各视其绶之色旁垂黈纩当耳郊天地祠宗庙祀明堂则冠之衣黼衣玉佩履絇履孔子曰服周之冕鄙人不识谓之平天冠
　　天子冠通天冠诸侯王冠逺游冠公侯冠进贤冠公王三梁卿大夫尚书二千石博士冠两梁千石六百石以下至小吏冠一梁天子公卿特进朝侯祀天地明堂皆冠平冕
　　天子十二旒三公九诸侯卿七其缨与组各如其绶之色衣上纁下日月星辰山龙华虫祠宗庙则长冠裼其武官太尉以下及侍中常侍皆冠惠文冠侍中常侍加貂蝉御史冠法冠谒者冠髙山冠其乡射行礼公卿冠委貌衣端执事者皮弁服宫门仆射冠却非大乐郊社祝舞者冠建华其状如妇人缕簏迎气五郊舞者所冠亦为冕车驾出后有巧士冠其冠似髙山冠而小帻者古之卑贱执事不冠者之所服也孝武帝幸馆陶公主家召见董偃偃傅青褠绿帻主賛曰主家庖人臣偃昧死再拜谒上为之起乃赐衣冠引上殿董仲舒武帝时人其止两书曰执事者皆赤帻知皆不冠者之服也元帝额有壮髪不欲使人见始进帻服之羣臣皆随焉然尚无巾如今半帻而已王莽无髪乃施巾故语曰王莽秃帻施屋冠进贤者宜长尔冠惠文者宜短尔各随所宜
　　通天冠天子常服汉服受之秦礼无文逺游冠诸侯王所服展筩无山礼无文髙山冠齐冠也一曰侧注髙九寸鐡为巻梁不展筩无山秦制行人使官所冠今谒者服之礼无文太傅胡公说曰髙山冠盖齐王冠也秦灭齐以其君冠赐谒者
　　进贤冠文官服之前髙七寸后三寸长八寸公侯三梁卿大夫尚书博士两梁千石六百石以下一梁汉制礼无文
　　法冠楚冠也一曰柱后惠文冠髙五寸以纚裹鐡柱巻秦制执法服之今御史廷尉监平服之谓之獬豸冠獬豸兽名盖一角今冠两角以獬豸为名非也太傅胡公说曰左氏传有南冠而絷者国语曰南冠以如夏姬是知南冠盖楚之冠秦灭楚以其君冠赐御史武冠或曰繁冠今谓之大冠武官服之侍中中常侍加黄金附貂蝉防尾饰之太傅胡公说曰赵武灵王效胡服始施貂蝉之饰秦灭赵以其君冠赐侍中齐冠或曰长冠竹裹以纚髙七寸广三寸形制如板髙祖冠以竹皮为之谓之刘氏冠楚制礼无文鄙人不识谓之鹊尾冠
　　建华冠以鐡为柱巻贯大珠九枚今以铜为珠形制似缕簏记曰知天文者服之左传曰郑子臧好聚鹬冠前圗以为此制是也天地五郊明堂月令舞者服之方山冠以五采縠为之汉祀宗庙大享八佾乐五行舞人服之衣冠各从其行之色如其方色而舞焉
　　术士冠前圎吴制逦迤四重赵武灵王好服之今者不用其说未闻
　　巧士冠髙五寸要后相通埽除从官服之礼无文却非冠宫门仆射者服之礼无文
　　樊哙冠汉将军樊哙造次所冠以入项籍营广七寸前出四寸司马殿门大防卫士服之
　　却敌冠前髙四寸通长四寸后髙三寸监门卫士服之礼无文
　　珠弁爵收通天冠进贤冠长冠缁布冠委貌冠皮弁惠文冠古者天子冠所加者其次在汉礼
　　帝諡
　　违拂不成曰隠　靖民则法曰黄　翼善传圣曰尧仁圣盛明曰舜　残人多垒曰桀　残义损善曰纣慈惠爱亲曰孝　爱民好与曰惠　圣善同文曰宣声闻宣逺曰昭　克定祸乱曰武　聪明睿智曰献温柔圣善曰懿　布徳执义曰穆　仁义说民曰元安仁立政曰神　布纲治纪曰平　乱而不损曰灵保民耆艾曰明　辟土有徳曰襄　贞心大度曰匡大虑慈民曰定　知过能改曰防　不生其国曰声一徳不懈曰简　夙兴夜寐曰敬　清白自守曰贞柔徳好众曰靖　安乐治民曰康　小心畏忌曰僖中身早折曰悼　慈仁和民曰顺　好勇致力曰庄防人短折曰哀　在国逢难曰愍　名实过爽曰缪壅遏不通曰幽　暴虐无亲曰厉　致志大图曰景辟土兼国曰桓　经纬天地曰文　执义扬善曰懐短折不成曰殇　去礼逺众曰　怠政外交曰防兴治不敷曰祈【一曰震】







　　蔡中郎集巻一
　　钦定四库全书
　　蔡中郎集巻二
　　汉　蔡邕　撰
　　陈政要七事
　　臣伏读圣防虽周成遇风讯诸执事宣王遭旱宻勿祗畏无以或加臣闻天降灾异缘象而至霹雳数发殆刑诛繁多之所生也风者天之号令所以教人也夫昭事上帝则自懐多福宗庙致敬则神以着国之大事实先祀典天子圣躬所当防事臣自在宰府及备朱衣迎气五郊而车驾稀出四时致敬屡委有司虽有解除犹为疎废故皇天不恱显此诸异洪范传曰政悖徳隐厥风发屋折木坤为地道易称安贞隂川愤盛则当静反动法为下叛夫权不在上则雹伤物政有苛暴则虎狼食人贪物利民则蝗虫损稼去六月二十八日太白与月相迫兵事恶之鲜卑犯塞所从来逺今之出师未见其利上违天文下逆人事诚当博览众议从其安者臣不胜愤懑谨条宜所施行七事表左
　　一事明堂月令天子以四立日及季夏之节迎五帝于郊所以导致神气祈福丰年清庙祭祀追往孝敬养老辟廱示人礼化皆帝者之大业祖宗所祗奉也而有司数以蕃国疎丧官内产生及吏卒小污屡生忌故窃见南郊斋戒未尝有废至于它祀輙兴异议岂南郊卑而它祀尊哉孝元皇帝策书曰礼之至敬莫重于祭所以竭心亲奉以致肃祗者也又元和故事复申先典前后制书推心恳恻而近者以来更任太史忘礼敬之大任禁忌之书拘信小故以亏大典礼妻妾产者齐则不入侧室之门无废祭之文也所谓宫中有产三月不祭者谓士庶人数堵之室共处其中尔岂谓皇居之旷臣妾之众哉自今齐制宜如故典庶答风霆灾妖之异二事臣闻国之将兴至言数闻内知已政外见民情是故先帝虽有圣明之资而犹广求得失又因灾异援引幽隐重贤良方正敦朴有道之选危言极谏不絶于朝陛下亲政以来频年灾异而未闻特举博选之防诚当思省述修旧事使抱忠之臣展其狂直以解易传政悖徳隐之言
　　三事夫求贤之道未必一涂或以徳显或以言扬顷者立朝之士曾不以忠信见赏恒被谤讪之诛遂使羣下结口莫图正辞郎中张文前独尽狂言圣聴纳受以责三司臣子快然众庶解恱臣愚以为宜擢文右职以劝忠謇宣声海内博开政路
　　四事夫司校尉诸州刺史所以督察奸狂分别白黒者也伏见幽州刺史杨憙益川刺史厐芝凉州刺史刘防各有奉公疾奸之心憙等所纠其效尤多余皆枉挠不能称职或有抱罪懐瑕与下同疾纲网弛纵莫相举察公府台阁亦复黙然五年制书议遣八使又令三公謡言奏事是时奉公者欣然得志邪枉者忧悸失色未详斯议所因寖息昔刘向奏曰夫执狐疑之计者开羣枉之门养不断之虑者来谗邪之口今始闻善政旋复变易足令海内测度朝政宜追定八使紏举非法更选忠清平章赏罚三公嵗尽差其殿最使吏知奉公之福营私之祸则众灾之原庶可塞矣
　　五事臣闻古者取士必使诸侯嵗贡孝武之世郡举孝亷又有贤良文学之选于是名臣辈出文武并兴汉之得人数路而已夫书画辞赋才之小者匡国理政未有其能陛下即位之初先涉经术聴政余日观省篇章聊以游意当代博奕非以为教化取士之本而诸生竞利作者鼎沸其髙者颇引经训风喻之言下则连偶俗语有类俳优或窃成文虚冐名氏臣每受诏于盛化门差次录第其未及者亦复随辈皆见拜擢既加之恩难复收改但守奉禄于义已不可复使理人及仕州郡昔孝宣防诸儒于石渠章帝集学士于白虎通经释义其事优大文武之道所宜从之若乃小能小善虽有可观孔子以为致逺则泥君子固当志其大者
　　六事墨绶长吏职典理人皆当以惠利为绩日月为劳褒责之科所宜分明而今在任无复能省及其还者多召拜议郎郎中若器用优美不宜处之冗散如有衅故自当极其刑诛岂有伏罪惧考反求迁转更相仿效臧否无章先帝旧典未尝有此可皆防絶以覈真伪七事伏见前一切以宣陵孝子为太子舍人臣闻孝文皇帝制丧服三十六日虽继体之君父子至亲公卿列臣受恩之重皆屈情从制不敢逾越今虚伪小人本非骨肉既无幸私之恩又无禄仕之实恻隐思慕情何缘生而羣聚山陵假名称孝行不掩心义无所依至有奸轨之人通容其中恒思皇后祖载之时东郡有盗人妻者亡在孝中本县追捕乃伏其辜虚伪杂秽难以胜言又前至得拜后辈被遗或经年陵次以暂归见漏或以人自代亦防宠荣争讼怨恨汹汹道路太子官属宜捜选令徳岂有但取丘墓凶丑之人其为不祥莫与大焉宜遣归田里以明诈伪
　　答诏问灾异八事
　　光和元年七月十日诏书尺一召光禄大夫杨赐諌议大夫马日防议郎张华蔡邕太史令单飏诣金商门引入崇徳殿署门内南辟帷中为都座漏未尽三刻中常侍育阳侯曹节冠军侯王甫从东省出就都座东面十门刘宠厐训北面赐南面日防华邕飏西面受诏书各一通尺一木板草书两常侍又谕防朝廷以灾异忧惧特防宻问政事所变改施行务令分明赐等称臣再拜受诏书起就坐五人各一处给财用笔砚为对臣邕言今月十日诏召金商门问臣邕灾异之意臣学识浅薄心虑愚暗不足以答圣问情哀变易怔营怖悸谨列状上臣邕顿首顿首
　　诏问曰去月二十九日有黒气堕温徳殿东庭中黒如车盖降气奋势五色有体长十余丈形状似龙似虹蜺对虹着于天而降施于庭以臣所闻则所谓天投虹者也不见尾足者不得胜龙易曰蜺之比无徳以色亲也濳潭巴曰虹出后妃隂胁主又曰五色蜺出至昭于宫殿有兵革之事演孔圗曰蜺者斗之精气也天度投蜺见主惑于毁誉合诚图曰天子外苦兵威内夺臣无忠政变不虚生古不虚言意者陛下关机之内袵席之上独有以色见进陵尊逾制以招众变若羣臣有所毁誉圣意低回未知谁是兵戎不息威权浸移忠言不闻则虹蜺所生也抑内宠任忠政决毁誉使贞雅各得其所严守卫整威权权不假人则其所救也易传曰阳感天不旋日书曰惟辟作威惟辟作福臣或为之谓之凶害是以明主尤务焉
　　诏问曰正月三日有白衣入徳阳殿门辞称伯夏教我上殿与中黄门桓贤晤言相往来不得入遂亡去不知姓名臣闻凡人为恠皆皇极道失下或谋上故其传曰皇之不极是谓不建则有下谋上之病孝成绥和二年八月男子王褒衣小冠带剑入北司马殿东门上殿入室解帷组佩之招前殿署王业等曰天帝命我居此业收缚考问褒故公车卒病狂不自知入宫乃下狱死是时王莽为司马遂为簒乱亦卒诛臣窃思之与绥和时相似而有异被服既不同未入云龙门而称伯夏教入殿里与桓贤言伯夏即故大将军梁商商子冀不疑等皆以罪受戮残余非天所祐以往况今将狂狡之人为王氏之祸未至殿省而觉亡不久伏诛夫诚仰见上帝之厚徳也潜潭巴曰有人走入宫不知其名大水为戒天子惊羣隂太隆羣下并凑强盛也建大中之道举贤良而宠禄之则其救也经曰皇建其有极敛时五福用敷锡厥庶民惟时厥庶民于汝极锡汝保极
　　诏问曰南宫侍中寺闻雌鸡欲化为雄尾身毛已似雄头尚未变臣闻凡鸡为恠皆貌之失也传曰貌之不防是谓不肃时即有鸡祸孝宣黄龙元年未央宫辂轸中雌鸡化为雄不鸣无距是时元帝初即位将立妃王氏为后至初元元年丞相史家雌鸡化为雄距而鸣是嵗封后父禁为平阳侯而后正位王氏之宠始盛哀帝晏驾后摄政王莽以后兄子为大司马由是为乱昔武王伐纣曰牝鸡之晨惟家之索易传曰妇人専政国不静牝鸡雄鸣主不荣夫牝鸡但雄鸣尚有索家不荣之名况乃隂阳易体名实变改此诚大异臣窃以意推之头为元首人君之象今鸡身已变未至于头而圣主知之访问其故是将有其事而不遂成之象也若应之不精政无所改头冠或成即为患灾敬慎威仪动作之容防絶女御与政之原则其救也夫以匹夫顔氏之子有过未尝不知知之未尝复行易曰不逺复无祗悔元吉诏问曰即祚以来灾屡见频嵗月蚀地动风水不时疾疠流行迅风折树河洛盛溢臣闻阳胜则震隂胜则食思乱则风貌失则雨视闇则疾疠流行水不润下则河流满溢明君正上下抑隂尊阳修五事于圣躬致畿甸于供御则其救也
　　诏问星辰错谬臣窃见荧惑变色入太防西门太白正昼而见臣闻荧惑示变主当精明其徳而有休庆之色太白当昼而见是隂阳争明强国弱弱国强皆有失政又失道而见是为嬴长侯王不荣荧惑主礼太白主兵谨礼事治兵政审察中外之言申明守御之令以杜渐防萌则其救也昔宋景公小国诸侯三有徳言而荧惑为之退舍
　　诏问蝗虫冬出臣闻易传曰大作不时天降灾厥咎蝗虫来河圗秘征篇曰帝贪则政暴吏酷则诛深而蝗虫出息不急之作省役赋之费进清仁黜贪虐分损内帑屈省别藏以赡国用则其救也易曰得臣无家言有天下者何私家之有
　　诏问平城门及武库屋各损壊臣愚以为平城门向阳之门郊祀法驾所从出门之正者也武库禁兵所藏国家之本兵也变此二处异于凡屋易传曰小人在位上下咸悖其妖城门内将崩濳潭巴曰出宫瓦自隳诸侯强凌主易传曰一柱泥故法弃其咎宫室倾圯小人在显位者黜之以尊上整下去暴悖之愆抑诸侯强凌主之渐率由旧章以变柱泥弃法之咎则其救也洪范传曰六沴作见若时其御帝用不羞神则不怒五福乃降用彰于下
　　诏问朝廷焦心闻灾恐惧毎访羣公卿士皆各括囊迷国莫肯建忠规阙以邕博学深奥退食在公故特宻问宜披演所懐指陈政要所先后勿有依违顾忌以经术分别皂囊封上勿漏所闻臣邕伏惟陛下圣徳允明深悼变异徳音恳诚褒臣博学深奥退食在公非臣蝼蚁愚怯所能堪副亦臣输写肝胆出命之秋岂可顾患避害复使陛下不闻至戒哉臣邕顿首死罪伏思诸异各应皆亡国之恠也天于大汉殷勤不已故屡出妖变以当责让因以感觉则危可为安凶可作吉假使大运以移岂有谴告哉春秋鲁定哀公之时周徳已絶故数十年无有日蚀此人为天所弃故也至于今者灾之发不于他所逺则门垣近在署寺欲使陛下豁然大悟可谓至切矣陛下幸问臣敢不尽情以对蜺堕鸡化皆妇人干政之所致也即祚以来官中无他逸宠而乳母赵娆贵重赫赫生则赀富侔于帑藏死则丘墓逾越园陵两子受封兄弟典郡续以永乐门史霍玉依阻城社大为奸祸盗宠窃权藏晦惑之罪事必渍浸然后成形虹蜺集庭雌鸡变化岂不谓是今者道路纷纷复云有程大人者察其风声将为国患宜髙其隄防明其禁令深惟赵霍以为至戒今圣意勤勤思明邪正而闻大尉张颢为玉所进暗昧已成非外臣所能审处如诚有之近者不治无以正逺倾邪在官当有创惩光禄勲掌璋所在尤贪浊九列之中岂宜有此牧守数十选代既不尽由本朝反有异辈无以示四方圣意勤勤欲清流荡浊扶正黜邪不得但以州郡无课而已长水校尉赵玹屯骑校尉盖升其贵已足其富已优当以见灾之故为陛下先羣臣引退以解易传所载小人在位之咎伏见廷尉郭禧敦重纯厚国之老成光禄大夫桥聪达方直有山甫之姿故大尉刘宠忠实守固悃愊刚正并宜为谋主数见访问夫宰相大臣者与朝廷同其休戚顾或小人在位懐谗忧谤如有设施动多牵制是宜引为君之四体委任责成优劣已分春秋之义以贵治贱逺间亲小加大引在六逆陛阶増则堂髙辅位重则上尊不宜聴纳小吏雕琢大臣也又尚方工技之作洪都篇赋之文宜且消息以示忧惧诗云畏天之怒不敢戏豫天戒诚不可戏也宰府孝亷士之髙选但当察其真伪以加黜陟近者每以辟召不慎切责三公乃并以书疏小文一介之技超取选举开请托之门违明王之典众心不厌莫之敢言臣愿陛下聴纳忠言忍而絶之侧身踊跃思惟万几以答天望以导嘉应圣朝既自约厉以身率人左右近臣亦宜戮力从化人自抑损天道亏满神福谦久髙不危常满不溢羣公之福诸侯凌主之戒不可不察也臣邕愚戆感激忘身敢触忌讳手书具对夫君臣不宻上有漏言之戒下有失身之祸臣安敢漏所问愿寝臣表无使尽忠之吏受怨奸仇
　　幽冀刺史久阙疏
　　臣闻国家置官以职建名臣愚浅小才窃假阶级官以议为名职以郎为贵智浅谋漏无所献替夙夜寤叹忧悸怛惕臣邕顿首死罪伏见幽州奕骑冀州强弩为天下精兵国家赡使四方有事军师奋攻未尝不办于二州也顷者以来连年馑荒糓价一斛至六七百钱故防乌桓校尉夏育出征鲜卑无功而还士马死伤者万数弓兵散亡几尽生民之本守御之备无一可恃百姓元元流离沟壑寇贼辈起莫能禁讨长吏寒心朝不守夕卒有他方之急则役之不可驱使自为寇虏则诛之不可擒制岂非可忧之难三府选幽冀二州刺史逾月不定臣恠问其故云避三互十一州有禁当取二州而已二州之中少素有威名之士或拘限嵗年不应选用狐疑迟淹两州空悬万里萧条无所管系毎冀州长吏初除诏书治严不过五日今者刺史浃旬不决诚非其理愚以为三互之禁禁之薄者以陛下威灵申明禁令在任之人岂不戒惧而常坐设三互自生留阂邪昔孝景时梁人韩安国坐事被刑起徒中为内史武帝患东越数反拜待诏防稽朱买臣宣帝时患冀州有盗贼故京兆尹张敞有罪逃命上使使就家召为冀州刺史安国徒买臣郡民皆还治其国张敞亡命擢授冀州岂顾三互拘官簿失救时之便耶卒获其用遗芳不灭此先帝不误已然之事三公明知二州之要尤宜拣选当越禁取能以救时弊而不顾争臣之义茍避轻防之科窃见日月拘忌选既稽滞又未必审得其人则二部蠢蠢将为忧念愿陛下上则先帝用三臣之法蠲除近禁其诸州刺史器用可换者无拘日月三互以差厥中臣缕缕瞽言惟陛下留神再省三省
　　难夏育上言鲜卑仍犯诸郡
　　嘉平六年夏防乌桓校尉育上言鲜卑仍犯诸郡自春以来三十余发请征幽州诸郡兵出塞击之一冬春足以埽灭时故防羌校尉田晏以他论刑被原私畱京师用尚书行贿通谋中常侍王甫求为将甫建议当出师与育并力诏书遂用为破鲜卑中郎将使匈奴中郎将南单于以下与育晏三道并出时朝廷大臣多以为不便召公卿百官防议中郎蔡邕以为书戒猾夏易伐方周宣王命南仲吉甫攘玁狁威蛮荆汉有卫霍阗顔瀚海窦宪燕然之事征讨之作所由尚矣然而时有同异势有可否故谋有得失事有成败不可齐也自汉兴以来匈奴常为边害而未闻鲜卑之事昔谋臣竭精武夫戮力而所见常异其设不战之计守御之固者皆社稷之臣永久之防也孝武皇帝因文景之蓄用度饶衍南伐越北伐胡西征大宛东并朝鲜兵出数十年帑藏空竭官民俱匮乃兴盐鐡酤之利设告缗重税之令民不堪命及盗贼羣起闗东纷然道路不通绣衣直指之使奋鈇而并出然后仅得宁息既而觉悟乃封丞相为富民侯故主父偃曰夫务战胜穷武事未有不悔者也夫世宗神武将卒良猛财赋充实所拓广逺而犹有悔况无彼时地利人财之备而欲轻动此其不可一也鲜卑种众新盛自匈奴北遁以来据其故地称兵十万弥地千里意智益生才力劲健加以禁网漏泄善金良鐡出者莫察汉人逋逃为其谋主兵利马疾过于匈奴昔段颎良将习兵善战有事西羌犹十余年今育晏欲以三年之期专胜必克育晏防虑未能过颎鲜卑种众又不弱于西羌也乃欲张设近期诱戏朝廷三年不成必迫于害祸结兵连不得中休转运粮饷不可胜给天无丰嵗官见殚财民人流移于四方不能还其骸骨以此时兴议横发一发不已必至再三诸夏之内弱者伏尸强者作寇边邮之患手足之疥瘙也中国之困胸背之瘭疽也其不可二也育云自春以来三十余发方今郡县盗贼刼摽人财攻犯官民日月有之冠带之圻吏调政宻犹不能絶况此丑虏羣类抵冒心不爱仁胆不畏威而可使防无盗窃意者髙祖乃忍平城之耻吕后甘弃嫚书之诟于是何者为甚是其不可三也天设山河秦筑长城汉起塞垣所以别内外异殊俗也其外则介之夷狄其内则任之良吏后嗣遵业慎奉所遗茍无慼国内侮之患岂与虫螘之虏校往来之数哉乃欲越幕逾域度塞出攻得地不可耕农得民不可冠带破之不可殄尽而本朝必为之旰食四海必为之焦枯其不可四也夫煎尽府帑之蓄以恣轻事之人専胜者未必克挟疑者终必败众所谓危圣人不任朝议有嫌明主不行是其不可五也按育一战所获不如所失昔淮南王安谏伐越曰天子之兵有征无战言其莫敢校也使越人防死徼幸以逆执事厮舆之卒有一不备而归者虽得越王之首犹为大汉之羞威化不行则欲伐之狐疑避难则守为长宜通乎时变忧万人饥饿与蛮夷之不讨何者为大宗庙之祭凶年不备况避不逊之辱哉今闗东大困无以相赡又议动兵非但劳人凶年随之其罢敝有不可胜言者此先帝所以发徳音也夫防民救患虽成郡列县尚犹弃之况以鄣塞之外未尝为人居者乎臣愚以为宜止征伐之计令诸营甲士循行塞垣屯守冲要以坚牢不动为务若乃守边之术李牧开其原严尤申其要遗业犹在文章具存循二子之防守先帝之规臣曰可矣臣邕愚戆议不足采臣邕顿首顿首
　　上始元服与羣臣上寿
　　伏惟陛下应天淑灵丁期中兴诞在防龄圣姿硕义威仪孔备俯仰龙光顔如日星言稽典谟动蹈规矩缉熈光明思齐周成早知夙就叅美显宗令月吉日始加元服进御帻结以章天休臣妾万国遐迩大小同喜逸豫式歌且舞臣等不胜踊跃鳬藻谨奉上醴酒九钟稽首再拜上千万夀陛下享兹吉福永守皇极通遵太和靖绥六合宜民宜人受禄于天书曰一人有庆兆民赖之其宁惟永诗曰颙颙昻昻如珪如璋令闻不忘万夀无疆
　　荐皇甫规
　　臣闻唐虞以师师咸熈周文以济济为宁区区之楚犹用贤臣为寳卫多君子季札知其不危由此言之忠臣贤士国家之元龟社稷之桢固也昔孝文愠匈奴之事思李牧于前代孝宣忿奸邪之不散举张敞于亡命况在于当时谦虚为罪而可遗弃臣伏见防羌校尉皇甫规少明经术道为儒宗修身力行忠亮阐着出处抱义皦然不汚藏器林薮之中以辞徴召之宠先帝嘉之羣公归徳盗发东岳莫能撄讨即起家拜为太山太守屠斩桀黠绥抚防弱青兖之郊迄用康乂自是以来方外有事戎狄猾夏进简前勲连见委任仗节举麾威灵盛行演化凶悍使为慤愿爱财省穑毎有余资养士御众恱以亡死论其武劳则汉室之干城课其文徳则皇家之腹心诚宜试用以广振鹭西廱之美臣以愚顽忝汚显列輙流汗墨不堪之责不胜区区执心所见越职瞽言罪当死惟陛下留神省察臣邕顿首顿首
　　为陈留太守上孝子
　　臣前到官博问掾史孝行卓异者臣门下掾申屠夐称孝子平丘程未年十四嵗时祖父叔病殁未抱伏叔尸号泣悲哀口干气少喘息才属舅偃哀其羸劣嚼枣肉以哺之未见食嘘唏不能吞咽麦饭寒水间用之舅偃诱劝哽咽益甚是后精美异味遂不过口常在柩旁耳闻叔名目应以泪前太守文穆召署孝义童云以叔未塟不能至府舍臣輙核问掾史邑子殷盛宿彦等辞验皆合臣即召来见未年十四岁顔色瘦小应对甚详臣问乐为吏否垂泣求去白归丧所臣为设食但用麦饭寒水不食肥腻舅本以田作为事家无典学者其至行发于自然非耳目闻见所仿效也虽成人之年知礼识义之士恐不能及伏惟陛下体因心之徳当中兴之运躬秉万几建用皇极神纪骋于无方淑畅洽于羣生故醇行感时而生美义因政而出清风奋扬休徴诞漫太平之萌昭验已着臣诚伏见幸甚臣闻鲁侯能孝命于夷宫张仲孝友侯在左右周宣之兴实始于此且乌以反哺托体太阳羔以跪乳为贽国卿禽鸟之防犹以孝宠况未禀纯粹之精爽立百行之根源其人隐瘁而徳曜弥光其族益章臣不胜愿防使未美昭显本朝谨陈状臣邕顿首
　　让尚书乞在闲冗
　　臣谨按汉书髙祖受命流离藏窜十有二年陛下应期中兴龙飞践祚奸臣嬖孽一时殄尽憎疾臣者随流埋没太尉郿侯卓收拾洗濯上臣髙第补侍御史转治书御史陛下天地之大徳聴纳大臣扶饰文举遂用臣邕充备机宻三月之中充歴三台光荣显著非臣愚蔽不才所当盗窃非臣碎首糜躯所能补报臣邕顿首顿首死罪死罪臣闻世宗之时田千秋有神明感动一言以悟圣聴昭发上心故有一日九迁臣邕草莱小臣思谋愚浅生非工女职不狎练加以新来入朝不更郎署摄省文书其犹面墙陛下统继大业委政冡宰太傅隗以旧臣入録机宻事尚书令日防先辈旧徳位跻上公仆射允故司校尉河南尹尚书张憙已歴九列鲁旭侍中牧守宣藩剖符数郡惟臣官位微贱特单轻匹此六臣臣当自知况于论者将谓臣何是以夙夜寤叹寐息屏营无顔以居无心以宁明时阶级人所劝慕乞在他署抱闗执籥以守漏刻则臣之心厌饫足矣降荣于悴退显于进臣不胜区区凝戒不敢肃饰
　　让髙阳侯印绶符防
　　诏制左中郎将蔡邕今封邕陈留雍丘髙阳乡侯下印绶符防假限食五百户岁五十万糓臣稽首受诏怔营喜惧精魄播超恍惚如梦不敢自信臣伏惟糠粃小生学术虚浅少窃方正长歴宰府备数典城著作东观无状取罪捐弃朔野防恩徙还退伏畎畆复阶朝谒进察宪台遂充机宻令守巴郡还备侍中车驾西还执鞭跨马及看轮毂升舆下轸扶接圣躬既至旧京出备郎将中外所疑对越省闼羣臣之中特见褒异讫无鸡犬鸣吠之用常以墨块负恩宠诚不意悟猥与公卿以下录功受赏命服金紫爵至通侯非臣草莱功劳防薄所当被防臣十四世祖肥如侯佐命髙祖以受爵赏统嗣旷絶除在匹庶臣孑遗苖裔复防显封前功轻重不侔慙惶累息无心怡宁唐虞之朝犹美三让臣者何人受而不让臣不胜战悼怵惕诣阙拜章上所假髙阳侯印绶符防伏受罪诛臣得防劳被受爵邑光宠荣华耀熠祖祢非臣小族陋宗器量褊狭所能堪胜非臣力用勤劳有所当受诚无安宁甘恱之情国宪上行下不敢逆茍顺恩防退省金龟紫绂之饰非臣容体所当服佩中读符防诰戒之词非臣才量所能祗奉歴日弥久震惧益甚臣闻髙祖受命元功翊徳者与共天下爵土故曰使黄河若带防山若砺国以永存爰及苗裔夫山河至大犹谓之小重功轻赏如此其至也是以战攻之事大有防坚破敌斩将搴旗之功小有防截首级履伤涉血之难勤苦军旅连年累岁首如蓬葆体如漆干劳瘁辛苦如此其重也以受爵土谁曰不宜今者圣朝迁都应顺天人奔走之役臣仆职分宜然臣事轻葭莩功薄蝉翼恐史官録书臣等在功臣之列蹈恩泽之科垂名后叶作戒末嗣非本朝之徳政遇臣之长防是以宵寝晨兴叩膺増叹心烦虑乱喘呼息吸且鹪鹩巢林不过一枝鼯防饮河不过满腹小人之情求足而已臣不胜大愿
　　再让髙阳侯印绶符策
　　臣忝自参省资非哲人藩屏之用器非邦君忧心灼烜耳目昏冒忪防蔽罔累息屏气臣闻稷契之俦以徳受命犹能让所不如昔之范氏不忘礼让其下化之春秋采焉臣虽小丑不足朂励以蹑髙踪以诗人斯亡之戒观见符策君国之诲两印双绂并在鞶带至徳元功器量大犹且踧踖无心宁止况臣蝼蚁无功徳而散怠増甚何以居之且晏婴辞殿之邑张良辞三万之户书籍纪之以为异美夫人君无戏弄之言宪法有诬罔之劾臣不敢违戾饬虚以讵上防疑惧之诚与神明通谨奉章诣阙顿首敢固以请伏惟留省
　　巴郡太守谢版
　　臣尚书邕免冠顿首死罪臣猥以顽闇连值盛时超自羣吏入登机宻未及输力尽心日下五府举臣任巴郡太守陛下不复叅论府举惊惶失守非臣敢安怔营累息不知所措臣邕顿首死罪知纳言任重非臣所得久忝今月丁丑一章自闻乞在闲冗抱闗执籥不意録符银青授任千里求退得进后上先迁为众所恠不合事宜愿乞还诏命尽力他役死而后已臣猥以愚闇盗窃明时周旋三台充列几衡出入省闼登踏丹墀承随同位与在行列以受酒礼嘉币之赐诏书前后赐石镜奁礼经素字尚书章句白虎议奏合成二百一十二巻及唾壶弹碁石枰莲香瓠子并各器物诚念及下锡惠周至毎勑勿谢前后重叠虽父母之于子孙无以加此未得因縁有事答称万一不意卒迁荷受非任临时自陈未防省许惨结屏营踧踖受拜命服银青光宠休显上耀祖先下荣昆裔诚非所望且巴土长逺江山阻隔顷来未悉辑睦刘焉抚宁有方柔逺功着臣以顽防不闲职政宣畅圣化导遵和风非臣才力所能供给必以忝辱烦汚圣朝幸循旧职当竭肝胆从事肋絶骨破以命继之臣邕顿首死罪
　　表贺録换误上章谢罪
　　今月十八日前以相国兵讨逆贼故河内太守王臣等屯陈破壤斩获首级诣朝堂上贺臣邕奉贺録故羽林郎将李叅迁城门校尉而署名羽林左监右卫尉杜衍在朝堂而称不在録咎在臣不详省按使叅以亡为存衍以存为亡错奏谬録不可行侍御史劾臣不敬当赐刑书惩戒不恪陛下天地之徳不辱收戮丙辰诏书以一月俸赎罪臣邕怔营慙怖屏气累息不知所自投处臣邕顿首死罪臣不惟石庆数马之误简忽校讐不谨之愆虽见原宥仰愧先臣伤肌入骨不胜忪防流汗臣邕顿首死罪
　　宗庙迭毁议
　　左中郎将臣邕议以为汉承亡秦灭学之后宗庙之制不用周礼毎帝即位辄立一庙不止于七不列昭穆不定迭毁孝元皇帝皆以功徳茂盛尊崇庙称孝文曰太宗孝武曰世宗孝宣曰中宗时忠正大臣夏侯胜犹执议欲出世宗至孝成帝议犹不定太仆王舜中垒校尉刘歆据经传义谓不可毁上从其议古人考据慎重不敢私其君父若此其至也后遭王莽之乱光武皇帝受命中兴庙称世祖孝明皇帝圣徳聪明政参文宣庙称显宗孝章皇帝至孝烝烝仁恩溥大海内赖祉庙称肃宗比方前事得礼之宜自此以下政事多衅权移臣下嗣帝殷勤各欲褒崇至亲而已臣下懦弱莫能执夏侯之直故遂衍溢无有方限今圣朝遵故复礼以求厥中诚合事宜礼传封仪自依家法今不知国家旧有宗仪圣主贤臣所共创定欲就六庙黜损所宗违先帝旧章未可施行臣谨按礼制七庙三昭三穆与太祖七孝元皇帝世在第八光武皇帝世在第九故以元帝为考庙尊而奉之孝明遵制亦不敢毁元帝于今朝九世以七庙言之则非所宗八月报酬可出元帝主比恵景昭成哀平帝五年一致祭孝章皇帝孝桓皇帝亲在三昭孝和皇帝孝顺皇帝孝灵皇帝亲在三穆庙亲未尽四时常陈孝明以下穆宗敬宗防宗之号皆宜省去以遵先典殊异祖宗不可参并之义今又总就一堂崇约尚省不复改作惟主及几筵应改而已正数世之所阙为无穷之常典稽礼制之旧则合神明之欢心臣愚戆议不足采臣邕顿首顿首
　　宗庙祝嘏辞
　　嗣曽孙皇帝某敢昭告于皇祖髙皇帝各以后配昔受命京师都于长安享国十有一世歴年二百一十载遭王莽之乱宗庙堕壊世祖复帝祚迁都洛阳以服土中享国一十一世歴年一百六十五载予末小子遭家不造早统洪业奉嗣无疆闗东吏民敢行称乱总连州县拥兵聚众以圗叛逆震惊王师命将征服股肱大臣推皇天之命以已行之事迁都旧京昔周徳缺而斯干作应运变通自古有之于是乃以三月丁亥来自雒越三月丁已至于长安饬躬不慎寝疾旬日赖祖宗之灵以获有瘳吉旦齐宿敢用洁牲一元大武柔毛刚鬛商祭明视芗合嘉蔬香萁咸鹾丰本明粢醴酒用告迁来尚享
　　九祝辞
　　髙皇帝使工祝承致多福无疆于尔嗣曽孙皇帝使尔受禄于天宜此旧都万国和同兆民康乂眉夀万年子子孙孙永守民庶勿替引之
　　答齐议
　　日月诏召尚书问立春当齐迎气东郊尚书左丞冯方殴杀指挥使于尚书西祠可齐否得无不宜具对议郎臣蔡邕博士任敏死罪对按礼上帝之祠无所为废齐者齐所以致齐不敢涣散其意宫室至大指使至防不在齐洁之处元和诏礼无免齐宜以自洁静交神明既无嫌间祠室又寛可齐无疑诗云惟此文王小心翼翼昭事上帝聿懐多福夫齐以防奉明祀文王所以懐福无有不宜臣邕愚戆死罪
　　东巡颂
　　窃见巡狩岱宗柴望山川宗祀明堂上稽帝尧中述世宗遵奉光武礼仪备具动自圣心是以神明屡应休徴乃降不胜狂简之情谨上岱宗颂一篇曰若稽古在汉迪哲聿修厥徳宪章丕烈翿六龙较五辂齐百僚陶质素命南重以司厯厥中月之六辰备天官之列卫盛舆服而东巡
　　和憙邓后谥议
　　孝和邓皇后崩羣臣谋諡于是尚书陈忠上言以为乡党叙孔子威仪俯仰无所遗彤管记君王纎防大小无不举是以徳着图籍名垂于后伏惟大行皇后规干则坤兼包日月厥初作合允有休烈贯鱼之次加于小媵中馈之叙昭于帷幄遭家不造三元之厄孝殇防冲国祚中絶海内纷然羣臣累息加以洪流为灾札荒为害西戎蠢动武威侵侮并凉猾夏作冦振惊渤碣家有采薇之思人懐殿防之声皇太后叅圗考表求人之瘼度越平原建立圣主垂畴咨之问遵六事之求劳谦克躬菲薄为务是以尚官损服衣不粲英饔人彻羞膳不过择黄门阙乐鱼龙不作织室絶伎纂组不经尚方抑巧雕镂不为离宫罕幸储峙不施遐方防篚侏离不贡罢出宫妾免遣宗室没入者六百余人以纾郁滞奉率旧礼交飨祖庙以展孝子承欢之敬蠲正宪法六千余事以顺汉氏三百之期经艺乖舛恐史阙文命众儒考校东观阁学博士一缺广选十人何有伐檀茅茹不防屡举方直显擢孝子遵忠孝之纪啓大臣丧亲之哀疾贪吏受取为奸纠増旧科之罚恶长吏虚伪锢之十年追崇世祖功臣国土或有断絶封植遗苗以奉其祀爵髙兰诸国子以绍三王之后事不稽古不以为政政不恵和不图于防犹不自専传谋远暨允求厥中刑之所加不阿近戚赏之所及不遗侧陋终朝反侧眀发不寝徒以百姓为忧不以天下为乐圣诚着于禁闼而徳教被于万国故自昏垫迄于康乂叛虏蜂集贼害边陲永元之世以为遗诛今畏服威灵稽颡即毙徼外絶国慕义重译来献其琛史官咸贺请作主颂却而不聴郡国咸上瑞应寖而不宣允防抑损宻勿在勤遭疾不豫垂念臣子御辇在殿顾命羣司流恩布泽大赦天下有始有卒同符先圣昔书契所载虞帝二妃夏后涂山髙阳有辛姬氏任母徒以正身率内思媚周京为髙未有如大行皇后勤精劳思继国之祚正三元之衡康六百之防消无妄之运者也功徳巍巍诚不可及汉世后氏无谥至于明帝始建光烈之称是后转因帝号加之以谥髙下优劣混而为一违礼大行受大名小行受小名之制谥法有功安居曰熹帝后諡礼亦宜同大行皇太后宜諡为和熹皇后上稽典训之正下协先帝之称
　　被收时表
　　议郎粪土臣邕顿首再拜上书皇帝陛下今月十三日臣被尚书召问臣以大鸿胪刘邰前为济隂太守臣属吏张宛长休百日邰为司又托河内郡吏李可为州书佐及营防故河南尹羊陟侍御史胡母班邰不为用致怨之状臣怔营怖悸肝胆涂地不知死命所在窃自寻按实属宛可不及陟班凡休假小吏皆非结恨之本与陟姻家岂敢申私党如臣父子欲相伤陷当明言台阁具陈限状所缘内无寸事而谤书外发宜以臣对与邰叅验臣得以学问特防褒异执事秘馆操管御前姓名貌状防简圣心今年七月召诣金商门问以变异赍诏申旨诱臣使言臣实愚戆出命忘躯不顾后患讥切公卿内及宠近区区欲答上问救恠异为陛下圗康宁之计而已预知所言者当必怨臣陛下不念忠臣直言宜加掩蔽诽谤卒至便用疑恠岂不负尽忠之吏哉毎有灾异輙令百官各上封事欲以改政息谴除凶致吉而言者不防延纳之福旋被陷破之祸羣臣杜口以臣为戒谁敢复为陛下尽忠者乎臣季父质连见防擢位在上列臣被防恩渥数见访逮言事者因此欲陷臣父子破臣门户非复发紏奸伏补益国家者也臣年四十有六孤特一身前无立男得尽节王室托名忠臣死有余荣然恐陛下不复闻至言矣臣愚以凡冗招致祸患自臣职尔臣对问时即为下邳相不闻臣谋今者横见逮及使质恨以衰老白首随臣推没并内坑陷诚寃诚痛陛下仁笃之心必不忍此臣一入牢槛当为棰楚所迫趣以饮药辞情何缘复达臣死期垂至冒昧自陈乞身当辜戮免质并坐则身死之日更生之年也惟陛下加飡为百姓自爱臣邕死罪
　　上汉书十志疏
　　朔方髠钳徙臣邕稽首再拜上书皇帝陛下臣邕被受陛下尤异大恩初由宰府备数典城以亲父故依叔父卫尉质时以尚书召拜中郎受诏诣东观著作遂与羣儒并拜议郎沐浴恩泽承答圣问前后六年质奉机密趍走陛下遂由端右出相外藩还尹辇毂旬日之中登蹑上列父子一门兼受恩宠不能输写心力以効丝髪之功一旦被章陷没辜戮陛下天地之徳不忍刀锯截首领得就平罪父子家属充徙边方完全躯命喘息相随非臣无状所敢复望非臣罪恶所当复防非臣辞笔所能复陈臣初决罪洛阳诏狱生出牢户顾念元初中故尚书郎张俊坐漏泄事当服重刑已出毂门复聴续鞠诏书驰救一等输作左校俊上书谢恩遂以转徙邕为郡县促遣迫于吏手不得顷息含辞抱悲无由上达既到徙所乘塞守烽职在望忧怖焦灼无心复能操笔成草致章阙庭诚知圣朝不责臣谢但懐愚心有所不竟臣自在布衣常以为汉书十志下尽王莽而止世祖以来惟有纪传无续志者臣所师事故太傅胡广知臣颇识其门户畧以所有旧事与臣虽未备悉粗见首尾积累思惟二十余年不在其位非外吏庶人所得擅述天诱其衷得备著作郎建言十志皆当撰录遂与议郎张华等分受之其难者皆以付臣先治律厯以筹算为本天文为验请太师田注考校连年往往颇有差舛当有増损乃可施行为无穷法道至深防不可独议郎中刘洪密于用算故臣表上洪与洪参思圗牒寻绎度数适有头绪防臣被罪逐放边野臣窃自痛一为不善使史籍所阙胡广所校二十年之思中道废絶不得究竟慺慺之情犹以结心不能自达臣初欲须刑竟乃因县道具以状闻今年七月九日匈奴攻盐池县其时鲜卑连犯云中五原一月之中烽火不絶不意西夷相与合谋所图广远恐遂为变且臣所在孤危悬命锋镝湮灭土灰呼吸无期诚恐所懐随躯腐朽抱恨黄泉遂不设施輙先颠踣科条诸志臣欲删定者一所当接续者四前志所无臣欲著者五及经典郡书所宜捃摭本奏诏书所当依据分别首目并书章左臣初考逮妻子迸窜亡失文书无所按请加以惶怖愁恐思念荒散十分不得识一所识者又恐谬误触冒死罪披沥愚情愿下东观推求诸奏参以玺书补缀遗阙昭明国体章闻之后虽肝脑流离白骨剖破无所复恨惟陛下留神省察谨因临戎长霍圉封上臣顿首死罪稽首再拜以闻蔡中郎集巻二
　　钦定四库全书
　　蔡中郎集巻三
　　汉　蔡邕　撰
　　释诲
　　闲居玩古不交当世感东方客难及扬雄班固崔骃之徒设疑以自通乃斟酌羣言韪其是而矫其非作释诲以戒厉云尔有务世公子诲于华顚胡老曰葢闻圣人之大寳曰位故以仁守位以财聚人然则有位斯贵有财斯富行义达道士之司也故伊挚有负鼎之仲尼设执鞭之言甯子有清商之歌百里有豢牛之事夫如是则圣哲之通趣古人之明志也夫子生清穆之世禀醇和之灵覃思典籍韫椟六经安贫乐贱与世无营沉精重渊抗志高包括无外综析无形其已久矣曾不能防萃出羣扬芳飞文豋天庭序彜伦扫六合之秽慝清宇宙之埃尘连光芒于白日属炎气于景云时逝歳暮黙而无闻小子惑焉是以有云方今圣上寛明辅弼贤知崇英逸伟不坠于地徳者建宰相而裂土才羡者荷荣禄而防赐盍亦回涂改驾俛仰取容辑当世之利定不防之功荣家宗于此时遗不灭之令踪夫独未之思邪何为守彼而不通此胡老慠然而笑曰若公子所谓覩暧昧之利而忘昭晳之害专必成之功而忽蹉跌之败者也公子谡尔敛袂而兴曰胡为其然也胡老曰居吾将释汝昔自太极君臣始基有羲皇之洪宁唐虞之至时三代之隆亦有缉熈五伯扶微勤而抚之于斯已降天网縦人纮弛王涂壊太极陁君臣土崩上下瓦解于是智者骋诈辩者驰说武夫奋畧战士讲锐电骇风驰雾散云披变诈乖诡以合时宜或画一防而绾万金或谈崇朝而锡瑞珪连衡者六印磊落合縦者骈组陆离隆贵翕习积富无涯据巧蹈机以忘其危夫华离蔕而萎条去榦而枯女冶容而淫士背道而孤人毁其满神疾其邪利端始萌害渐亦芽簌簌方毂夭夭是加欲丰其屋乃蔀其家是故天地否闭圣哲潜形石门守晨沮溺耦耕颜歜抱璞蘧瑗保生齐人归乐孔子斯征雍渠骖乗逝而遗轻夫岂傲生而背国乎道不可以倾也且我闻之日南至则黄钟应融风动而鱼上氷賔统而微隂萌蒹葭苍而白露凝寒暑相推隂阳代兴运极则化理乱相承今大汉绍陶唐之洪烈荡四海之残灾隆隠天之高建絙地之基皇道惟融帝猷丕显冺冺庻类含甘吮滋检六合之羣品跻之乎雍熈羣僚恭己于职司圣主垂拱乎两楹君臣穆穆守之以平济济多士端委缙珽鸿渐盈阶振鹭充庭譬犹钟山之玉泗滨之石累珪璧不为之盈采浮磬不为之索曩者洪源辟而四隩集武功定而干戈戢玁狁攘而吉甫宴城濮捷而晋凯入故当其有事也则蓑笠并载擐甲扬锋不给于务当其无事也则舒绅缓佩鸣玉以步绰有余裕夫世臣门子御之族天隆其祜主丰其禄抱膺従容爵位自従摄须理髯余官委贵其进取也顺倾转圆不足以喻其便逡廵放屣不足以况其易夫夫有逸羣之才人人有优赡之智童子不问疑于老成瞳蒙不稽谋于先生心恬澹于守髙意无为于持盈灿乎煌煌莫非华荣明哲泊焉不失所宁狂淫振荡乃乱其情贪夫狥财夸者死权瞻仰此事体躁心烦闇谦盈之效迷损益之数骋驽骀于修路慕骐骥而增驱卑俯乎外戚之门乞助乎近贵之誉荣显未副従而顚踣下获胥靡之辜髙受灭家之诛前车已覆袭轨而骛曾不鉴祸以知畏惧予谁悼哉害其若是天髙地厚局而蹐之怨岂在明患生不思战战兢兢必慎厥尤且用之则行圣训也舍之则藏至顺也九河盈溢非一凷所防带甲百万非一勇所抗今子责匹夫以清宇宙宁可以水旱而累尧汤乎惧烟炎之燬熸何光芒之敢扬哉且夫地将震而枢星直井无景而日隂食元首寛则望舒朓侯王肃则月侧匿是以君子推微达着寻端见绪履霜知氷践露知暑时行则行时止则止消息盈冲取诸天纪利用遭泰可与处否乐天知命持神任已羣车方奔乎险路安能与之齐轨思危难而自豫故在贱而不耻方将骋驰乎典籍之崇涂休息乎仁义之渊薮盘旋乎周孔之庭宇揖儒墨而与为友舒之足以光四表收之则莫能知其所有若乃丁千载之运应神灵之符闿阊阖乘天衢拥皇葢奉皇枢纳策于圣徳宣太平于中区计合谋従已之图也勲绩不立予之辜也鳯山翳雾露不除踊跃草莱祗见其愚不我知者将谓之迂脩业思眞弃此焉如静以俟命不斁不渝百歳之后归乎其居幸其获称天所诱也罕漫而巳非已咎也昔伯翳综声于鸟语葛卢辨音于鸣牛董父受氏于豢龙奚仲供徳于衡辀倕氏兴政于巧工造父豋御于骅骝非子享土于善圉狼瞫取右于禽囚弓父毕精于筋角佽飞明勇于赴流夀王创基于格五东方要幸于谈优上官効力于执葢羊据相于运筹仆不能叅迹于若人故抱璞而优游于是公子俯首降阶忸怩而避胡老乃扬衡含笑援琴而歌歌曰练予心兮浸太清涤秽浊兮存正灵和液畅兮神气宁情志泊兮心亭亭嗜欲息兮无由生踔宇宙而遗俗兮翩翩而独征
　　明堂月令论
　　明堂者天子太庙所以崇礼其祖以配上帝者也夏后氏曰世室殷人曰重屋周人曰明堂东曰青阳南曰明堂西曰总章北曰堂中央曰太室易曰离也者明也南方之卦也圣人南面而聴天下向明而治人君之位莫正于此焉故虽有五名而主以明堂也其正中皆曰太庙谨承天顺时之令昭令徳宗祀之礼明前功百辟之劳起养老敬长之义显教防诲穉之学朝诸侯选造士于其中以明制度生者乗其能而至死者论其功而祭故为大教之宫而四学具焉官司备焉譬如北辰居其所而众星拱之万象翼之政教之所由生变化之所由来明一统也故言明堂事之大义之深也取其宗祀之貌则曰清庙取其正室之貌则曰太庙取其尊崇则曰太室取其堂则曰明堂取其四门之学则曰大学取其四面周水圆如璧则曰辟廱异名而同事其实一也春秋因鲁取宋之奸赂则显之太庙以明圣王建清庙明堂之义经曰取郜大鼎于宋戊申纳于太庙传曰非礼也君人者将昭徳塞违故昭令徳以示子孙是以清庙茅屋昭其俭也夫徳俭而有度升防有数文物以纪之声明以发之以临昭百官百官于是乎戒惧而不敢易纪律所以明大教也以周清庙论之鲁太庙皆明堂也鲁禘祀周公于太庙明堂犹周宗祀文王于清庙明堂也礼记檀弓曰王齐禘于清庙明堂也孝经曰宗祀文王于明堂礼记明堂位曰太庙天子曰明堂又曰成王防弱周公践天子位以治天下朝诸侯于明堂制礼作乐颁度量而天下大服成王以周公有大勲劳于天下命鲁公世世禘祀周公于太庙以天子之礼升歌清庙下管象舞所以异鲁于天下也取周清庙之歌歌于鲁太庙明鲁之太庙犹周之清庙也皆所以昭文王周公之徳以示子孙也易传太初篇曰天子旦入东学昼入南学暮入西学太学在中央天子之所自学也礼记保傅篇曰帝入东学上亲而贵仁入西学上贤而贵徳入南学上齿而贵信入北学上贵而尊爵入太学承师而问道与易传同魏文侯孝经传曰太学者中学明堂之位也礼记古大明堂之礼也膳夫是相礼日中出南闱见九侯反问于相日侧出西闱视五国之事日入出北闱视帝节猷尔雅曰宫中之门谓之闱王居明堂之礼又别隂阳门东南称门西北称闱故周官有门闱之学师氏教以三徳守王门保氏教以六艺守王闱然则师氏居东门南门保氏居西门北门也知掌教国子与易传保傅王居明堂之礼参相发明为学四焉文王世子篇曰凡大合乐则遂飬老天子至乃命有司行事兴秩节祭先师先圣焉始之飬也适东序释奠于先老遂设三老五更之位言教学始之于飬老由东方歳始也又春夏学干戈秋冬学羽籥皆习于东序凡祭与飬老乞言合语之礼皆小乐正诏之于东序又曰大司成论说在东序然则诏学皆在东序东序东之堂也学者聚焉故称诏太学仲夏之月令祀百辟卿士之有徳于民者礼记太学志曰礼士大夫学于圣人善人祭于明堂其无位者祭于太学礼记昭穆篇曰祀先贤于西学所以教诸侯之徳也即所以显行国礼之处也太学明堂之东序也皆在明堂辟廱之内月令记曰明堂者所以明天气统万物明堂上通于天象日辰故有十二宫象日辰也水环四周言王者动作法天地徳广及四海方此水也礼记盛徳篇曰明堂九室以茅葢屋上圆下方此水名曰辟廱王制曰天子出征执有罪反释奠于学以讯馘告乐记曰武王伐殷荐俘馘于京太室诗鲁颂云矫矫虎臣在泮献馘京镐京也太室辟廱之中明堂太室也与诸侯泮宫俱献馘焉即王制所谓以讯馘告者也礼记曰祀乎明堂所以教诸侯之孝也孝经曰孝悌之至通于神明光于四海无所不通诗曰自西自东自南自北无思不服言行孝者则曰明堂行悌者则曰太学故孝经合以为一义而称镐京之诗以明之凡此皆明堂太室辟廱太学事通文合之义也其制度数各有所法堂方百四十四尺坤之策也屋圜屋径二百一十六尺干之策也太庙明堂方三十六丈通天屋径九丈隂阳九六之变也圜葢方载六九之道也八闼以象八卦九室以象九州十二宫以应辰三十六户七十二牖以四户九牖乘九室之数也户皆外设而不闭示天下不藏也通天屋髙八十一尺黄钟九九之实也二十八柱列于四方亦七宿之象也堂髙三尺以应三统四乡五色者象其行外广二十四丈应一嵗二十四气四周以水象四海王者之大礼也月令篇名曰因天时制人事天子发号施令祀神受职每月异礼故谓之月令所以顺隂阳奉四时効气物行王政也成法具备各従时月藏之明堂所以示承祖考神明明不敢泄渎之义故以明堂冠月令自天地定位有其象圣帝明君世有绍袭葢以裁成大业非一代之事也易正月之卦曰泰其经曰主用享于帝吉孟春令曰乃择元日祈谷于上帝颛顼歴衡曰天元正月巳已朔日立春日月俱起于泰建宫室制度月令孟春之月日在营室尧典曰乃命羲和钦若昊天厯象日月星辰敬授人时月令曰乃命太史守典奉法司天日月星辰之行易曰不利为冦利用御冦月令曰兵戎不起不可从我始书曰嵗二月同律度量衡中春令曰日夜分则同度量钧衡石凡此皆合于大厯唐政其类不可尽称戴礼夏小正传曰隂阳生物之后王事之次则夏之月令也殷人无文及周而备文义所说传衍深逺宜周公之所着也宫号职司与周官合周书七十二篇而月令第五十三古者诸侯朝正于天子受月令以归而藏诸庙中天子藏之于明堂每月告朔朝庙出而行之周室旣衰诸侯怠于礼鲁文公废告朔而朝仲尼讥之经曰闰月不告朔犹朝于庙刺舍大礼而狥小仪也自是告朔遂阙而徒用其羊子贡非废其令而请去之仲尼曰赐也尔爱其羊我爱其礼庻明王复兴君人者昭而明之稽而用之耳无逆聴令无逆政所以臻乎大顺隂阳和年谷丰太平洽符瑞由此而至矣秦相吕不韦著书取月令为纪号淮南王安亦以取为第四篇政改名曰时则故偏见之徒或云月令吕不韦作或云淮南皆非也
　　月令问答
　　问者曰子何为着月令说也予防读记以为月令体大经同不宜与记书杂录并行而记家记之又畧及前儒特为章句者皆用其意传非其本防又不知月令征验布在诸经周官左传实与礼记通他议横生纷纷久矣光和元年余被谤章罹重罪徙朔方内有玁狁敌冲之衅外有冦虏锋镝之艰危险凛凛死亡无日过被学者闻家就而考之亦自有所觉悟庻几颇得事情而讫未有注记着于文字也惧顚蹶陨坠无以示后同于朽腐窃诚思之书有隂阳升降天文厯数事物制度可假以为本敦辞托说审求厯象其要者莫大于月令故遂于忧怖之中昼夜宻勿昧死成之旁贯五注叅互羣书至及国家律令制度遂定律数尽天地三光之情辞繁多而蔓衍非所谓理约而达也道长日短危殆兢惕取其心尽而已故不能复加删省葢所以探赜辨物庻几多识前言徃行之流茍便学者以为可览则余死而不朽也
　　问者曰子说月令多类周官左传假无周官左传月令为无说乎曰夫根柢植则枝叶必相从也月令与周官并为时王政令之记异文而同体官名百职皆周官解月令甲子沈子所谓似春秋也若夫太昊蓐收勾芒祝融之属左传造义立说生名者同是以用之
　　问者曰旣用古文于厯数乃不用三统用四分何也曰月令所用参诸厯象非一家之事传之于世不晓学者宜以当时所施行且宻近者三统已疎濶废弛故不用也
　　问者曰旣不用三统以惊蛰为孟春春中雨水为二月节皆三统法也独用之何曰孟春月令曰蛰虫始震在正月也中春始雨水则雨水二月也以其合故用之问者曰厯云暑季夏节也而今文见于五月何也曰今不以厯节言据时始暑而记也厯于大雪小雪大寒小寒皆去十五日然则小暑当去大暑十五日不得及四十五日不以节言据时暑也
　　问者曰中春令不用牺牲以圭璧更皮币不牺牲何也曰是月献羔以太牢祀髙禖宗庙之祭以中月安得用牺牲祈者求之祭也着令者豫设水旱疫疠当祷祈用牺牲者是用之助生飬传祈以币代牲章因于髙禖之事乃造说曰更者刻木牲如庙有祧更此说自欺极矣经典传记无刻木代牲之说葢书有转误三豕渡河之类也
　　问者曰中冬令曰奄尹申宫令谨门闾今曰门闱何也曰阉尹者内官也主宫室出入宫中宫中之门曰闱阉尹之职也闾里门非阉尹所主知当作闱也
　　问者曰令曰七驺咸驾今曰六驺何也曰本官职者莫正于周官周官天子马六种种别有驺故知六驺左传晋程郑为乘马御六驺属焉无言七者知当为六也问者曰令于中秋筑城郭于经传为非其时诗曰定之方中作于楚宫定营室也九月十月之交西南方中故传曰水昏正而栽筑即营室也昏正者昏中也裁筑者裁木而始筑也今文在前一月不合于经传也
　　问者曰子说三难皆以日行为本古论周官礼记说以为但逐恶而已独安所取之曰取之于月令而已四时通等而夏无难文由日行也春行少隂秋行少阳冬行太隂隂阳悖使不于其类故冬春难以助阳秋难以达隂至夏节太阳行太隂自得其类无所扶助独不难取之于是也
　　问者曰反令每行一时转三旬以应行三月政也春行夏令则雨水不时谓孟夏也草木早枯中夏也国乃有恐季夏也今总合为一事不分别施之于三月何也曰说者见其三旬不得专注而为之说有所滞碍不得通矣孟秋反令行冬令则草木枯后乃大水败其城郭即分为三事后乃大水在枯后也城郭为独自壊非水所为也季冬令曰行春令则胎夭多伤民多蛊疾命之曰逆即分为三事行季冬令为不感灾异但命之曰逆也知不得防绝分应一月也其类皆如此令之所畧举其尤者也
　　问春食麦羊夏食菽鸡秋食麻犬冬食黍豕之属但以为时味之宜不合于五行月令服食器械之制皆顺五行者也说所食独不以五行不已畧乎曰葢亦思之矣凡十二辰之禽五时所食者必家人所畜丑牛未羊戌犬酉鸡亥豕而已其余龙虎以下非食也春木王木胜土土王四季四季之禽牛属季夏犬属季秋故未羊可以为春食也夏火王火胜金故酉鸡可以为夏食也季夏土王土胜水当食豕而食牛土五行之尊者牛五畜之大者四行之牲无足以配土徳者故以牛为季夏食也秋金王金胜木寅虎非可食者犬豕而无角虎属也故以犬为秋食也冬水王水胜火当食马而礼不以马为牲故以其类而食豕也然则麦为水菽为金麻为火黍为水各配其牲为食也虽有此说而米盐细碎不合于易卦所为之禽及洪范传五事之畜近似卜筮之术故予畧之不以为章句聊以应问见有说而已
　　问记曰三老五更子独曰五叟周礼曰八十一御妻今曰御妾何也曰字误也叟长老之称其字与更相似书者转误遂以为更嫂字女旁叟字从叟今皆以为更矣立字法者不以形声何得以为字以嫂叟推之知是更为叟也妻者齐也惟一适人称妻其余皆妾位最在下是以不得言妻云也
　　正交论
　　闻之前训曰君子以朋友讲习而正人无有淫朋是以古之交者其义敦以正其誓信以固逮夫周徳始衰颂声旣寝伐木有鸟鸣之刺谷风有弃予之怨自此以降弥以凌迟或阙其始终或强与比周是以缙绅患其然而论者谆谆如也疾浅薄而怀携贰者有之恶朋党而绝交游者有之其论交也曰富贵则人争趋之贫贱则人争去之是以君子慎人所以交已审己所以交人富贵则无暴集之客贫贱则无弃旧之宾矣原其所以来则知其所以去见其所以始则观其所以终彼贞士者贫贱不待夫富贵富贵不骄乎贫贱故可贵也葢朋友之道有义则合无义则离善则久要不忘平生之言恶则忠告善诲之否则止无自辱焉故君子不为可弃之行不患人之遗已也信有可归之徳不病人之逺已也不幸或然则躬自厚而薄责于人怨其逺矣求诸已而不求诸人咎其稀矣夫逺怨稀咎之机咸在乎躬莫之致也子夏之门人问交于子张而二子各有闻乎夫子然则以交诲也商也寛故告之以拒人师也褊故训之以容众人从其行而矫之至于仲尼之正教则泛爱众而亲仁故非善不喜非仁不亲交游以方防友以文可无贬也谷梁赤曰心志既通名誉不闻友之罪也今将患其流而塞其源病其末而刈其本无乃未若择其正而黜其邪与与其彼农皆黍而独稷焉夫黍亦神农之嘉谷与稷并为粢盛也使交可废则黍其愆矣括二论而言之则刺薄者博而洽防交者贞而孤孤有羔羊之节与其不获已而矫时也走将従夫孤焉
　　荐边文礼
　　明将军以申甫之徳当中兴之隆建上将之任膺秉国之权妖冦作孽震惊京师运筹帷幄定策届胜先擒马元归近之变天兵致诛兖豫以清冀荆用次云消席卷克厌众心王室以宁万国兆民莫不赖祉伏惟幕府初开博选清英华髪旧徳并为元成功立事莫不毕举虽振鹭之集西廱济济之在周庭无以或加伏见陈留边譲字文礼天授逸才聪明贤知纂成伐柯不逺之则龆龀夙孤不坠家训始任学问便就大业闲不游嬉初览诸经见本知义防端极绪受者不能答其问章句不能逮其意诗书易理先通大义业以次举众传篇章无术不综心通性达剖纤入冥口辨辞长而节之以礼度安祥审固守持内定非礼勿动非法不言据狐疑之论定嫌审之分经典交至检括参合众夫嘉焉莫之能夺使譲生于先代在唐虞则元凯之比当仲尼则顔冉之亚岂徒世俗之凡偶兼混是非讲论而已哉才艺言行卓逸不羣阶级名位亦宜超然不以常制为限长防为拘若复軰从此郡选举非所以彰瓌玮之髙价昭大知之绝明也传曰函牛之鼎以烹鸡多汁则淡而不可食少汁则焦而不可熟大器之于小用固有所不宜也邕诚窃悁悒怪此寳鼎未受牺牛大之和久佐煎熬脔胾之间愿明将军回谋守虑思垂采纳就譲疾病所亲察之更以属缺招延表贡行状列于王府跻之宗伯纳之机宻展其力用副其器量夫若以年齿为嫌则顔渊不得冠徳行之首子奇不得纪治阿之功茍能其事古今一也宻防特表及期而行邦国其昌邕寝疾羸匍匐拜寄不敢须通
　　祖徳颂
　　昔文王始受命武王定祸乱至于成王太平乃洽祥瑞毕降夫岂后徳熈隆渐浸之所通也是以易嘉积善有余庆诗称子孙保之非特王道然也贤人君子修仁履徳者亦其有焉昔我烈祖暨于予考世载孝友重以明徳率礼莫违是以灵祗降之休瑞兎扰驯以昭其仁木连理以象其义斯乃祖祢之遗灵盛徳之所贶也岂我童防孤稚所克任哉乃为颂曰穆穆我祖世笃其仁其徳克明惟懿惟醇宣慈恵和无竞伊人岩岩我考莅之以庄増崇丕显克构其堂是用祚之休徴惟光厥征伊何于昭于今园有甘棠别榦同心坟有扰兎宅我栢林神不可诬伪不可加析薪之业畏不克荷矧贪灵贶以为已华惟予小子岂不是欲于有先功匪荣伊辱
　　朱公叔諡议
　　汉益州刺史南阳朱公叔卒门人陈季珪等议所諡云宜曰忠文子陈留蔡邕议曰昔在圣人之制諡也将以劝善彰恶俾民兴行贤愚臧否依事从实虽文武之美幽厉之秽罔不具存自王公以降至于列国大夫皆用配号传于无穷秦以世代諡而黜其事汉兴以来惟天子与五等之爵然后有之公卿大臣其礼阙焉歴世弥久莫之或修益州府君贯综典术率由旧章始与诸儒考礼定议加陈留府君以益州之諡是后览之者亦无闻焉今子亶纂袭前业不忘遗则孝既至矣礼实宜之谨览陈生之议思忠文之意参之羣典稽之諡法夫万类莫贵乎人百行莫贵乎忠故夏后氏正以人统教以忠徳然则忠也者人徳之至也而犹有三焉孔子曰进思尽忠又曰臣事君以忠奉上之忠也曰为人谋而不忠乎又曰忠焉能勿诲乎谋诲之忠也春秋左传曰小大之狱必以情情忠之属也又曰上思利人曰忠抚下之忠也三者人之则而忠行乎其中益州府君自始事至没身忠言不辍乎口忠谋不巳乎心其在帝室正身危行言如砥矢策合神明謇謇之谏文章具存奉上忠矣其在部臣匡救善导出自一心疑不我聴者果有踬覆不测之祸谋诲忠矣爰牧冀州时値凶荒劳心苦思勤恤度事诛毙贪暴紏戢贵党虽则强御当官能行夫岂淫刑将有利也发墓盗柩议而不罪夫岂漏奸察以情也抚下忠矣位在牧伯职据纳言秉权食禄实有年数而居无蓄好财货不益旧粝食布衾槩谓之精丽者昔鲁季孙行父卒宰庀家器无衣帛之妾无食粟之马君子曰相三君矣而无私积可不谓忠乎而諡曰文子春秋外传曰忠文之实也然则文忠之彰也忠以为实文以彰之事通议合两名一致是忠贞俭之称文也邾子籧篨卜迁于绎史曰利于民不利于君公曰民茍利矣孤亦与焉于是迁而遂卒諡曰文公是危身利民之称文也卫大夫孔圉谥曰文子子贡疑焉惟敏而好学不耻下问仲尼与之是勤学好问之称文也府君所在屡以忤违阽以深患茍除民害死生以之前后三黜一罹疾废于身危矣兼包六典命世作师犹复宗事赵叟示有攸尊能下问矣有一于此犹可以称况乃忠兼三义文备三徳于古志不悖而諡法亦曰宜矣本议曰忠文子按古之以子配諡者鲁之季文子孟懿子卫之孙文子公叔文子皆诸侯之臣也至于王室之卿大夫其尊与诸侯并故以公配春秋曰刘巻卒塟刘文公公羊传曰刘巻者何天子大夫也经又曰王子虎卒左传曰王叔文公卒而如同盟礼也此皆天子大夫得称其礼与同盟诸侯敌体故也又礼縁臣子咸欲尊其君父故虽侯伯子男之臣自称其君咸得曰公及其卒也异国之人称之皆然是以邾子许男公以葬春秋之正议也以例言之则府君王室亚卿也有王叔刘氏之比以臣子之辞言之则有邾许称公之文虽无土而其位是也今曰公犹可若称子则降等多矣惧礼废日久将诡时聴周有仲山甫伯阳嘉父优老之称也宋有正考父鲁有尼父配諡之称也父虽非爵号与同体天子诸侯咸用优贤异亡顺乎门人臣子所称之宜可以公父之中择一处焉使不得称子而已
　　樽铭
　　酒以成礼弗愆以淫徳将无醉过则荒沈盈而不冲古人所箴尚鉴兹器懋朂厥心
　　警枕铭
　　应龙蟠蛰潜徳保灵制器象物示有其形哲人降鉴居安闻倾







　　蔡中郎集巻三
　　钦定四库全书
　　蔡中郎集巻四
　　汉　蔡邕　撰
　　述行赋
　　延熹二年秋霖雨逾月是时梁冀新诛而徐璜左悺五侯擅贵于其处又起显明苑于城西人徒冻饿不得其命者甚众白马令李云以直言死鸿胪陈君以救云抵罪璜以余能鼓琴自朝廷勅陈留郡守遣余到偃师病不前得归心愤此事遂托所过述而成赋余有行于京洛兮遘淫雨之经时涂迍邅其蹇连兮潦污滞而为灾马桀蹯而不进兮心郁悒而愤思聊虑以存古兮宣幽情而属词久余宿于大梁兮诮无忌之称神哀晋鄙之无辜兮忿朱亥之簒军歴中牟之旧城兮憎佛之不臣问寗越之裔胄兮藐髣髴而无闻经圃田而瞰北境兮晤卫康之封疆迄管邑而憎感叹兮愠叔氏之啓商过汉祖之所隘兮吊纪信于荣阳降虎牢之曲隂兮路丘墟以盘萦勤诸侯之逺戍兮侈申子之美城稔涛涂之愎恶兮陷夫人以大名登长坂以凌高兮陟葱山之嶤崤建抚体而立洪髙兮经万世而不倾廻峭峻以降阻兮小阜寥其异形冈岑纡以连属兮谿谷夐其杳防廹嵯峨以乖邪兮廓岩壑以峥嵘攒棫朴而杂榛枯兮被浣濯而罗布炎薁与台菌兮縁层崖而结茎行游日以南望兮览太室之威灵顾太河于北垠兮瞰洛汭之始并追刘定之攸仪兮美伯禹之所营悼太康之失位兮愍五子之歌声寻修轨以増举兮邈悠悠之未央山风汩以飚漏兮气懆懆而厉凉云郁术而四塞兮雨蒙蒙而渐唐仆夫疲而劬瘁兮我马虺頽以黄格莽丘而税驾兮隂曀曀而不阳哀衰周之多故兮眺濒隈而増感忿子带之滛逸兮唁襄王于坛坎悲宠嬖之为梗兮心恻怆而懐懆乗舫舟而泝湍流兮浮清波以横厉想宓妃之灵光兮神幽隠以潜翳实熊耳之泉液兮揔伊瀍与涧濑通渠源于京城兮引职贡乎荒裔操吴榜其万艘兮充王府而纳最济西溪而容与兮息巩都而后逝愍简公之失师兮疾子朝之为害云黯以凝结兮集零雨之溱溱路阻败而无轨兮涂泞溺而难遵率陵阿以登降兮赴偃师而释勤壮田横之奉首兮义二士之侠愤伫淹留以候霁兮感忧心之殷殷并日夜而遥思兮宵不寐以极晨风云之体势兮天牢湍而无文弥信宿而后阕兮思逶迆以东运见阳光之颢颢兮怀少弭而有欣命仆夫其就驾兮吾将徃乎京邑皇家赫而天居兮万方徂而并集贵宠扇以弥炽兮佥守利而不戢前车覆而未逺兮后乗驱而竞入穷变巧于台榭兮民露处而寝湿清嘉谷于禽兽兮下糠粃而无粒寛裕于便辟兮紏忠谏其骎急怀伊吕而黜逐兮道无因而获入唐虞其既逺兮常俗生于积习周道鞠为茂草兮哀正路之日淴观风化之得失兮犹纷攘其多违无亮采以匡世兮亦何为乎此畿甘衡门以宁神兮咏都人而思归爰结踪而廻轨兮复邦族以自绥乱曰防渉遐路艰以阻兮终其永怀窘隂雨兮歴观羣都寻前绪兮考之旧闻厥事举兮豋高斯赋义有取兮则善戒恶岂云茍兮翩翩独征无俦与兮言旋言复我心胥兮
　　短人赋
　　侏儒短人僬侥之后出自外域戎狄别种去俗归义慕化企踵遂在中国形貌有部名之侏儒生则象父惟有晏子在齐辩勇匡景拒崔加刄不恐其余尫么劣厥偻窭啧啧怒语与人相拒蒙昩嗜酒喜索罸举醉则扬声骂詈恣口众人患忌难与并侣是以陈赋引譬比偶皆得形象诚如所语其词曰雄荆鸡兮骛防鹈鹘鸠鶵兮鹑鷃防冠带胜兮啄木儿观短人兮形若斯熟地蝗兮芦即且蠒中蛹兮蚕蠕须视短人兮形若斯木门阃兮梁上柱敝凿头兮防柯斧鞞□鼓兮补履朴脱椎枘兮衣杵视短人兮形如许
　　汉津赋
　　夫何大川之浩浩兮洪流淼以清配名位乎天汉披厚土而载形豋源自乎嶓冢引漾澧而东征纳阳谷之所吐兮兼汉沔之殊名防畎浍之羣液兮演西土之隂精遇万山以左廻兮旋襄阳而南萦切大别之东山兮与江湘乎通灵嘉清源之体势兮澹澶湲以安流鳞甲育其万类兮蛟龙集以嬉游明珠胎于灵蚌兮夜光潜乎洲杂神寳其充盈兮岂鱼之足收于是游目骋观南援三州北集京都上控陇坻下接江湖导财运货懋迁有无旣乃风颷萧瑟勃焉并兴阳侯沛以奔骛洪涛涌而沸腾愿乗流以上下穷沧浪乎三澨觑朝宗之形兆瞰洞庭之交防
　　协和婚赋
　　惟性情之至好欢莫伟乎夫妇受精灵之造化固神明之所使事深微以妙实人伦之肇始考邃初之原本览隂阳之纲纪乾坤和其刚柔艮兑感其脢腓葛覃恐其失时摽梅求其庻士惟休和之盛代男女得乎年齿婚姻协而莫违播欣欣之繁祉良辰既至婚礼已举二族崇饰威仪有序嘉賔僚党祁祁云聚车服照路骖騑如举既臻门屏结轨下车阿傅御坚鴈行蹉跎丽女盛饰如春华
　　笔赋
　　惟其翰之所生于季冬之狡兎性情亟以慓悍体遄迅以骋歩削文竹以为管加漆丝之纒束形调搏以直端染墨以定色画乾坤之隂阳赞宓皇之洪勲叙五常之休徳扬荡荡之明文纪三王之功伐兮表八百之肆觐博六经而缀百氏兮建皇极而序彜伦综人事于晻昧兮赞幽防于神明象类多喻靡施不协上刚下柔乾坤位也新故代谢四时次也圆和正直规矩极也首黄管天地色也
　　琴赋
　　歴松岑而将降睹鸿梧于幽阻高百仭而不枉对修条而特处蹈通崖而徃游图兹梧之所宜信雅琴之丽朴乃弁伐其孙枝命离娄使布绳施公输之剞劂遂雕琢而成器揆神农之初制尽声变之奥妙抒心志之郁滞
　　弹琴赋【一本作颂】
　　清声发兮五音举韵宫商兮动徴羽曲引兴兮繁丝抚然后哀声既发秘弄乃开左手抑扬右手徘徊抵掌反覆抑按藏摧于是繁既抑雅韵乃扬仲尼思归鹿鸣三章梁甫悲吟周公越裳青雀西飞别鹤东翔饮马长城楚曲明光走兽率舞飞鸟下翔感激歌一低一昂
　　弹碁赋
　　荣华灼烁蕚不韡韡于是列象雕华逞丽丰腹敛邉中隠四企轻利调博易使驰骋然后我制兵綦夸惊或风飘波动若飞若浮不迟不疾如行如留放一敝六功无与俦
　　胡栗赋
　　树遐方之嘉木兮于灵宇之前庭通二门以征行兮夹堦除而列生弥霜雪而不雕兮当春夏而滋荣因本心以诞节兮凝育孽之緑英形猗猗以艶茂兮似翠玉之清明何根茎之丰美兮将蕃炽以悠长适祸贼之灾人兮嗟夭折以摧伤
　　篆势
　　字画之始因于鸟迹苍颉循圣作则制文体有六篆巧妙入神或象文或比龙鳞纾体放尾长趐短身颉若黍稷之垂颖蕴若虫蛇之棼緼扬波振击龙跃鸟震延颈胁翼势欲凌云或轻举内投微本浓末若绝若连似氷露缘丝凝垂下端从者如悬衡者如编杪者邪趣不方不圆若行若飞岐岐翾翾逺而望之若鸿鹄羣游络绎迁延廹而视之湍际不可得见指挥不可胜原研桑不能数其结屈离娄不能睹其隙间般倕揖譲而辞巧籀诵拱手而韬翰处篇籍之首目灿灿彬彬其可观摛华艳于纨素为学艺之范闲嘉文徳之懿蕴作者之莫刋思字体之俯仰举大畧而论旃
　　势
　　鸟迹之变乃惟佐蠲彼繁文崇此简易厥用既行体象有度奂若星阵欝若云布其大径寻细不容髪随事从宜靡有常制或穹窿恢廓或栉比鍼列或砥绳平直或蜿蜒缪戾或长邪角趣或规旋矩折修短相副异体同势奋华轻举离而不絶纤波浓防错落其间若钟虡设张庭燎飞烟崭嵓崔嵯高下属连似崇台重宇层云冠山逺而望之若飞龙在天近而察之心乱目奇姿谲诞不可胜原研桑所不能计宰赐所不能言何草篆之足算而斯文之未宣岂体大之难睹将秘奥之不传聊伫思而详观举大畧而论旃
　　饮马长城窟行
　　青青河邉草緜緜思逺道逺道不可思宿昔梦见之梦见在我旁忽觉在他乡他乡各异县展转不可见枯桑知天风海水知天寒入门各自媚谁肯相为言客从逺方来遗我双鲤鱼呼童烹鲤鱼中有尺素书长跪读素书书中竟何如上有加飡食下有长相忆
　　荅元式诗
　　嗟余有行爰戾兹邦先道博学同类率从济济羣彦如云如龙君子博文贻我徳音辞之辑矣穆如清风
　　翠鸟诗
　　庭陬有若榴緑叶含丹荣翠鸟时来集振翼修形容廻顾生碧色动摇扬缥青幸脱虞人机得亲君子庭驯心托君素雌雄保百龄








　　蔡中郎集巻四
　　钦定四库全书
　　蔡中郎集巻五
　　汉　蔡邕　撰
　　陈太丘碑
　　先生讳实字仲弓颍川许昌人也含元精之和应期运之数兼资九徳总修百行于郷党则恂恂焉斌斌焉善诱善导仁而爱人使夫少长咸安怀之其为道也用行舍藏进退可度不徼许以干时不迁怒以临下四为郡功曺五辟豫州六辟三府再辟大将军宰闻喜半嵗太丘一年徳务中庸教敦不肃政以礼成化行有谧防遭党事禁锢二十年乐天知命澹然自逸交不谄上爱不黩下见几而作不俟终日及文书赦宥时年已七十遂隠丘山悬车告老四门备礼闲心静居大将军何公司徒袁公前后招辟使人晓谕云欲特表便可入践常伯超补三事佩纡金紫光国垂勲先生曰絶望已久餙巾待期而已皆遂不至农杨公东海陈公每在衮职羣僚贺之皆举手曰颍川陈君命世绝伦大位未跻慙于文仲窃位之负故时人髙其徳重于公相之位也年八十有三中平三年八月丙子遭疾而终临没顾命留葬所卒时服素棺椁财周衬防事惟约用过乎俭羣公百僚莫不咨嗟岩薮知名失声挥涕大将军吊祠锡以嘉諡曰征士陈君禀岳凟之精苞灵曜之纯天不憗遗一老俾屏我王梁崩哲萎于时靡宪缙绅儒林论徳谋绩諡曰文范先生传曰郁郁乎文哉书曰洪范九畴彜伦攸叙文为徳表范为士则存诲没号不亦宜乎三公遣令史祭以中牢刺史敬吊太守南阳曺府君命官作诔曰赫矣陈君命世是生含光醇徳为士作程资始既正守终又令奉礼而没休矣清声遣官属掾吏前后赴防刋石作铭府丞与比县会塟荀慈明韩元长等五百余人缌麻设位哀以送之逺近会塟千人以上河南尹种府君临郡追叹功徳述录高行以为逺近鲜能及之重部大掾以成斯铭可谓存荣没哀死而不朽者也乃作铭曰峩峩崇岳吐符降神于皇先生抱寳懐珍如何昊穹既丧斯文微言圯絶来者曷闻交交黄鸟爰集于棘命不可赎哀有何极
　　陈太丘庙碑铭
　　维中平五年春三月癸未豫州刺史典以褒功述徳政之大经是以作諡封墓兴于周礼卫鼎晋铭其昭有实故太丘长颍川许昌陈实字仲弓含圣哲之清和尽人才之上美光明配于日月广大资乎天地辟四府宰三城神化着于民物形表图于丹青巍巍乎其不可尚也洋洋乎其不可测也俭约违时悬车致仕征辟交至遂不屑就春秋八十有三寝疾而终大将军赐諡羣后建碑国人立庙先生有二子季方元方皆命世希有继期特立季方盛年早亡亦图容加谥元方在丧毁瘁消形呕血纯孝过哀率礼不越于时嘉异画像郡国钦盛徳之休明懿钟鼎之硕义乃树碑镌石垂世宠光词曰于皇先王冠耀八荒阐徳之宇探道之纲继期立表以训四方惟亮天工羣生之望高明允实有馥其芳载徳奕世休有烈光钦慕在人旧有宪章过牧斯州庻奉清尘弃予而迈靡瞻靡闻嗟我怀矣曷所咨询告哀金石式昭其勤
　　文范先生陈仲弓铭
　　君讳实字仲弓颍川许人也其先出于有虞氏中叶当周之盛徳有妫满者武王配以大姬而封诸太昊之墟是为陈胡公春秋之末失其爵土遂以国氏焉世笃懿徳令闻丕显君膺皇灵之清和受明哲之上姿凭先民之遐迹秉妙之淑行投足而袭其轨施舍而合其量夫其仁爱温柔足以孕育羣生广大寛裕足以包覆无方刚毅强固足以威暴矫邪正身体化足以陶冶世人先生有四徳者故言斯可象静斯可效是以邦之子弟遐方后生莫不同情瞻仰由其模范从其趣尚戾很斯和争讼化让虽严威猛政廹以刑戮未若先生潜导之速也其立朝事上也恭顺贞厉含章直方无显諌以彰直不割高而引长常干州郡腹心之任义则进之以达道否则退之以光操然后徳立名宣葢于当世辟司徒府纳规陈谋匡弼三事人用昭明台阶允宁迁闻喜长清风畅于所渐俭节溢于监司郡政有错争之不从即解绶去复辟太尉府迁太丘长民之治情敛欲反于端懿者犹草木之偃于翔风百卉之挺于春阳也以所执不协所属色斯举矣不俟终日辟大将军府道之行废有分于命乃罹密网以就禁锢潜伏不试十有八年大忌蠲除举贤良方正大将军司徒并辟君曰七十有悬车之礼况我过诸遂不应其命容止法度老而弥壮凡所履行事类博审不可胜数畧举首目具实录记在乎其传春秋八十有三中平三年八月丙子卒大将军三公使御属徃吊祠防塟作诔谥曰文范先生刺史太守树碑颂徳许令以下至于国人立庙旧邑四时烝尝欢哀承祀其如祖祢先生存获重称亡歆血食修行于已得斯于人固上世之所罕有前哲之所不过也孤嗣纪衔恤在疚敢录言行终始所守乃有二三友生咨度礼则咸曰君化道神速行于有国法施于民祀典所宗乡人之祠非此遗孤所得専也昔者先生甚乐兹土筑室讲诲精灵所宁纪顺奉雅意遂定兆域宜有铭勒表坟墓俾后生之歌咏徳音者知丘封之存斯也乃作铭曰于熈文考天授造渊其深巍峩其高刚而无虐柔而不挠诞铺模宪示世作教君之诲矣民胥效矣道行斯进发乃斯止鲜我显泰旣多幽否舍荣取辱湼而不缁徳之休明贱不为耻超邈其猷莫与方轨
　　郭有道林宗碑
　　先生名泰字林宗太原界休人也其先出自有周王季之穆有虢叔者实有懿徳文王咨焉建国命氏或谓之郭即其后也先生诞膺天衷聪睿明哲孝友温恭仁笃柔惠夫其器量深姿度广大浩浩焉汪汪焉奥夫不可测已若乃砥节砺行直道正辞贞固足以干事隠括足以矫时遂考览六籍探综图纬周流华夏游集帝学收文武之将坠拯防言之未絶于时缨緌之徒绅佩之士望形表而景附聆嘉声而响和者犹百川之归巨海鳞介之宗龙也时乃潜隠衡门收朋勤诲童防赖焉用祛其蔽州郡闻徳虚已备礼莫之能致羣公休之遂辟司徒掾又举有道皆以疾辞将蹈洪崖之遐迹绍巢由之絶轨翔区外以舒翼超天衢之高峙禀命不融享年四十有三以建宁二年正月乙亥卒凡我四方同好之人永怀哀悼靡所置念乃相与推先生之徳以图不朽之事佥以为先民既没而徳音犹存者亦頼之于纪述也今其如何而阙斯礼于是建碑表墓昭铭景行俾芳烈奋乎百世令闻显于无穷其词曰于休先生明徳通纯懿淑灵受之自天崇壮幽濬如山如渊礼乐是悦诗书是敦匪惟摭华乃寻厥根宫墙重仞允得其门懿乎其纯确乎其操洋洋搢绅言观其高栖迟泌丘善诱能教赫赫三事几行其招委辞召贡保此清妙降年不永民斯悲悼爰勒兹铭摛其光耀嗟尔来世是则是效
　　光武济阳宫碑
　　惟汉再受命曰世祖光武皇帝考南顿君初为济阳令济阳有武帝行过宫常封闭帝将生考以令舍下湿开宫后殿居之建平元年十二月甲子夜帝生时有赤灮室中皆明使卜者王长卜之长曰此善事不可言嵗有嘉禾一茎生九穂长于凡禾因为尊讳王室中微哀平短祚奸臣王莽偷有神器十有八年罪成恶熟天人致诛帝乃龙见白水渊跃昆上破前队之众弥二公之师收兵畧地经营河朔戮力戎功翼戴更始又不即命帝位阙焉于是羣公诸将据河洛之文叶符瑞之珍佥曰厯数在帝践祚允宜乃以建武元年六月乙未即位鄗县之阳九域之陌祀汉配天不失旧物享国三十有六年方内乂安蛮夷率服廵狩太山禅梁父皇代之遐迹帝者之上仪罔不毕举道徳余庆延于无穷先民有言乐乐其所自生而礼不忘其本是以虞称妫汭姬美周原皇天乃眷神宫实始于此厥迹邈哉所谓神丽显融越不可尚小臣河南尹巩玮先祖银艾封侯歴世卿尹受汉厚恩玮以商箕余烈郡举孝亷为大官丞来任济阳愿见神宫追惟桑梓褒实之义用敢作颂颂曰赫矣炎光爰耀其辉笃生圣皇二汉之微稽度干则诞育灵资黄孽作慝簒握天机帝赫斯怒爰整其师应期潜发扶阳而飞祸乱克定羣凶殄夷匡复帝载万国以熈廵于四岳展义省方登封降禅升于中皇爰兹初基天命孔彰子子孙孙保之无疆
　　太尉桥公庙碑
　　桥氏之先出自黄帝帝塟于桥山子孙咸以为氏汉兴世以礼乐为业高祖讳仁位至大鸿胪列名于儒林祖侍中广川相考东莱太守公禀性贞纯防有姿刚而不虐威而不猛闻仁必行睹义斯居文以典术守以继固弱冠従政当官而行刺史周公辟举従事所部二千石受取有验公紏发赃罪致之于理时有椒房桂戚之托周公累息公不为之动史鱼之劲直山甫之不阿于是始形举孝亷除郎中洛阳左尉特进颍王梁不疑为河南尹当事以对是时畏其权宠而为屈辱者多矣公不折节解印绶去辟司徒举高第补侍御史以诏书考司校尉赵祁事廷尉郭贞私与公书非接使御命之仪公封书以闻贞以文章得用鬼薪公离司冦辟大将军梁公幕府屡以救正于其隆指将军嘉之无言不雠又以高第补侍御史在职旬月羌戎匪茹震惊陇汉西府举公拜凉州刺史威名克宣凶虏革心清风席卷至则无事车师后部阿罗多卑君相与争国兵作乱公遣従事牛称何传举轻骑奉辞责罪收阿罗多卑君系炖煌正处以闻阿罗多为王卑君侯称以奉使副指除侯部不动干戈挥鞭而定西域之事人以为美谈又值馑荒诸郡饥馁公开仓廪以贷救其命主者以旧典宜先请公曰若先请民已死廪讫乃上之诏报曰邉谷不得妄出擅出于是有汲黯忧民之心后不以为常公达于事情剖断不疑皆此类也迁齐相视民如保赤子讨恶若赴水火刑明赏遂民知劝惧临淄令赂财赃多罪止正受鞠就刑没齿无怨竟以不先请免官征拜上谷太守民有父子俱行凶人人恶言当道晓之不止其子杀之而捕得公以其见悔辨直不举文书以遇赦令蕃县有帝舜庙以故事齐祠户曺史张机有惩罚货祠巫言托以舜命约公云不得谴公觉其奸态收考首伏即日伏辜迁汉阳太守上邽令皇甫祯赃罪明审收考髠钳死于冀市后以病去征拜议郎司徒长史循王悝桓帝同产以怀逆谋黜封瘿陶王以公长于带拜钜鹿太守悝畏怖明宪检于静息自将作大匠徴未到而章榜先入故转拜议郎遂用免官徴度辽将军迁河南尹少府大鸿胪司徒司空托病而去悉引众灾虽非已负公皆以自劾逊位嵗余拜尚书令时河间相葢升以朝廷在藩国时邻近旧恩歴河南太守太中大夫在郡受取数亿以上创毒深刻公表升防放狼籍不顾天网损辱国家为上招怨当肆市朝以谢兆民幸遇赎令罪除恶在可免升官禁锢终身没入财赂非法之物以充帑藏惩戒羣下连表上不纳而升迁为侍中公称病辞徙拜光禄大夫复拜太尉如前逊位复拜少府病不就职拜太中大夫凡所获禄皆公府所特表选临难受位自九列之后乃以丕貤公纪纲张弛勇决不囘见是非而作速于察机巧燕居从容申申夭夭和乐寛裕爱士亲仁凡见公容貌闻公声音莫不熙怡悦怿思乐模则来者忘归去者愿还雅性谦克不吝于利虽欲众子羣孙并在仕次曾无顺媚一言之求身没之日无获大位在百里者莫得好县比方公孙未有若兹者也初公为舍于旧里弟卒推与其孤至于卒世柩殡无所清俭仁与之效于斯为着巍巍乎若徳允世之表仪也已公讳字公祖少辟孝亷辟司徒大将军府为侍御史牧一州典五郡出将邉营入掌机宻歴三卿同三司享年七十五光和七年夏五月甲寅以太中大夫薨于京师朝廷所以吊赠如前传之仪九月乙酉塟于某所三孤故臣门人相与述公言行咨度礼制文徳铭于三鼎武功勒于钲钺官簿次第事之实録书于碑隂俾尔昆裔永有仰于碑隂云光光烈考伊汉元公克明克哲实叡实聪如渊之浚如岳之崇威壮虓虎文繁雕龙抚柔疆垂戎狄率従敷教中夏五典咸通帝谓我后朕嘉君功命君三事时亮天工公拜稽首辅翼惟恭左右天子祗厥勲庸庶绩既熈黎民时雍上下谧宁八方和同不显伊徳作宪万邦
　　太尉桥公碑颂
　　公讳字公祖梁国睢阳人也大鸿胪之曽孙广州相之孙东莱太守之元子也膺受纯性诞有特表岐嶷而超等总角而逸羣至于初绅髙明卓异为众杰雄其性疾华尚朴有折而不挠临大节而不可夺之风经艺传记周览博渉瑰奇在前靡所不识当世是以服重器归髙明州郡交请待以访防歴端首则义可行处牙而威以布察孝亷除郎中洛阳左尉以公事去辟司徒举高第侍御史直道而徃用免其任辟大将军西府表拜凉州刺史迁齐相以公事去诏书印绶即家拜上谷太守迁汉阳太守征拜议郎司徒长史钜鹿太守被诏书为将作大匠为受罚者所章拜议郎即征拜度辽将军迁河南尹少府大鸿胪遂陟司空司徒托疴逊回起家拜尚书令以疾笃称拜光禄大夫后拜太尉久病自替复为少府太中大夫春秋七十五光和七年五月甲寅薨公性质直不惮强御在宪台则有尽规之忠领州郡则有虎豹之威其拔贤如旋流讨恶如霆撃每所临向清风先翔逺近豫震兹可谓超越众庻彰于逺迩者巳于是故吏司徒博陵崔烈廷尉河南吴整等以为至徳在已扬之由人茍不皦述夫何考焉乃共勒嘉石永昭芳烈遂作颂曰赫矣桥父秉文握武内为宗干出为藩辅在宪弹枉竟由厥矩允牧于凉刈彼裔土爰将度道亦用齐斧敷教四畿旋统京宇敦兹五服众庻是与膺践七命翼我哲圣登空补衮陟徒训敬尹尉清宸熈帝之政终始为贞典章以定遗爱在民皇哀其命立石刋铭莫遁斯聴防而有灵万亿其盛
　　东鼎铭
　　维建宁三年秋八月丁丑延公于玉堂前廷乃诏曰其以大鸿胪桥为司空再拜稽首以让帝曰俞往三让然后受命公乃防恭夙夜帝采勤施八方旁作穆穆以对扬天子丕显休命越在先民毗于天子罔不着其股肱毕其思心式率天行式昭徳音公亦克绍厥猷鉴于法罔敢不法宪于诫罔敢不诫用总是羣后保乂室家勋在方防民咸曰休哉惟帝念功越若来二月丁丑迁于司徒
　　中鼎铭
　　维建宁四年三月丁丑延公登于玉堂前廷乃制诏曰其以司空桥为司徒公拜稽首以譲帝曰俞往三让然后受命公允廸厥徳宣力肆勤战战兢兢以役帝事率夫百辟媚于天子天子曰都慎厥身修思永同寅协恭以和天衷徳则昭之违则塞之回乃不敢不弼枉乃不敢不匡股肱之事既克三事之由允备灾作见乃引其责曰凡庻征不若彛伦不叙是惟臣之职祗以疾告表越十月庚午记此
　　西鼎铭
　　维光和元年冬十二月丁巳延公入崇徳殿前乃制诏曰其以光禄大夫为太尉公拜稽首曰臣闻之三让莫或克从臣不敢辞臣犬马齿七十可以生可以死其戮力闲私悉心在公以尽为臣之节于时侍従陛阶与闻公之昌言者莫不惕厉如履薄氷既乃碑表百代
　　黄铭
　　孝桓之季年鲜卑入塞盗起匈奴左部梁州叛羌逼廹兵诛淫衍东夷髙句丽翮子百固逆谋并发三垂骚然为国忧念西府表桥公昔在凉州柔逺能迩不烦军师而车师克定及在上谷汉阳连在营郡膂力方刚明集士众征拜度辽将军始受旄钲鼓之任扞御三公以吏士频年在外勤于奔命人马疲羸挠钝请且息州营横发之役以补困惫朝廷许之于是储廪丰饶奉使不悬人逸马畜弓劲矢利而经用省息官有余资执事无放防之尤簿书有进入之赢治兵示威戎士踊跃旌旗耀日金鼓霆奋守有山岳之固攻有必克之势羌戎授首于西疆百固氷散于塞上鲜卑賔服烽燧不举眎事三年马不带铁弓不出韔乃以吉金作兹钲军鼓陈之东阶以昭公文武之盛烈铭曰帝命将军秉兹黄威灵振耀如火之烈公之在位羣狄斯柔齐斧罔设人士斯休
　　汉太尉杨公碑
　　公讳赐字伯献农华隂人姬姓之国有杨侯者公其后也其在汉室赤泉侯佐髙丞相翼宣咸以盛徳光于前朝祖司徒考太尉继迹宰司咸有勋烈公承家崇轨受天醇素钦承奉构闲于伐柯烈风虽变不易其趣文艺典籍寻道入奥操清行朗潜晦幽闲不荅州郡之命辟大将军府不得已而应之迁陈仓令公乃因是行退居庐公车特征以病辞司空举髙第拜侍中越骑校尉帝笃先业将问故训公以羣公之举进授尚书于禁中迁少府光禄勲敬揆百事莫不时序庻尹知恤阊阖推清列作司空地平天成隂阳不忒公遂身避托疾告退又以光禄大夫受命司徒敬敷五品宣洽人伦爕和化理股肱耳目之任靡不克明及至太尉四时顺动三光耀润羣生丰遂太和交薄三公六卿五蹈三堦受爵开国应位特进非盛徳休功假于天人孰能该备宠荣兼包令锡如公之至者乎公体资明哲长于知见凡所辟选升诸帝朝者莫非瑰才逸秀并叅储佐惟我下流二三小臣秽损清风愧于前人乃纠合同僚各以所审纪公勲迹刋石立铭以永懐铭曰天防纯嘏笃生柔嘉俾祖考光辅国家三叶在服帝载用和粤暨我公尤执丕贞在栋伊隆于鼎斯宁徳被宇宙华夏以清受兹介福履祚孔成为邑河渭衮冕绂珽以佐天子祗事三灵丕显伊徳万邦作程爰铭爰賛式昭懿声
　　文烈侯杨公碑
　　公讳赐字伯献兼通五典周览篇籍以为尚书帝王之要政有国之大本也是以三叶相承研其精义五代之微言王政之约纲罔不寻其端源防其条贯凛乎其见圣人之情防也葢以蹈腾余縦思髙游夏初潜山泽授诲童冠后生赖以发袪蒙蔽文其材素者不可胜数乃由宰府遂作帝臣于时圣幼将入学羣公以温故知新徳宜师保乃以越骑校尉陟于先生之列帝坐已北面以纳大诲其教人善诱则恂恂焉罔不伸也引情致喻则訚訚焉罔不释也迄用有成缉熈光明惟帝念功六在九卿三事勋假皇天泽充区域疆土建封申増戸邑人臣之极位兼而有之然处丰益约九命滋恭可谓髙朗令终有始有卒者已于是门生大将军何进等瞻仰洙泗公丧之礼纠合朋徒稽诸典制佥以为匡弼之功政事之实诏策之文则史臣志其详若夫道术之美授之方策则是门人二三小子所特贯综敢竭不才譔録所审言于碑乃申颂曰巍巍圣猷匪师不昭士子困防匪师不教于皇文父邈哉伊超如玉之固如岳之乔鑚之斯坚仰之弥髙示我显徳授我无隠正席传道承帝之问诲兹一人万邦作顺微微我徒实頼遗训文武作式元勋既奋光启爵土垂统末存荣亾哀没而不泯
　　司空文烈侯杨公碑
　　曰汉有国师司空文烈侯杨公公维司徒之孙太尉公之子皇祖考以懿徳胥及肄勤式建休勲起洪范公祗服业克丕堂构小乃不敢不慎大亦不敢不戒用罔有择言失行在于其躬洎在辟举先志载言罔不攸该乃自宰臣以従王事立功不有用辞其禄逮作御史允执国宪纳于侍中在帝左右爰董武事王师孔闲羣公以旧徳硕儒道通术明宜建师保延入华光侍宴路寝敷典诰之精防达圣王之聪叡帝以机宻齐栗常伯剧任鲜克知臧以厘其采命公再作少府俾率其属以熈庻绩天地作险国家丕承军门袪禁式遏寇虐命公再作光禄亦总其熊罴之士不贰心之臣保乂帝家嵓嵓大理惟制民命命公作民尉惟刑之恤旁施四方惟明折狱蔽罪于宪之中亦惟三礼六乐国之元干命公作太常明徳惟馨八音克谐神人以和永世丰年溥天率土而众莫外命公作司空公惟戢之翊明其政时惟休哉惟天隂隲下民彜伦所由顺序命公作司徒而敬敷五教以亲百姓父义母慈兄友弟恭子孝时惟休哉昭孝于辟雍命公作三老帝躬以只敬遵有虞于上庠茫茫大运垂光烈曜命公作太尉璇玑运周七精循轨时惟休哉帝欲宣力于四方公则翼之辟道或违公则弼之防恭夙夜不敢荒宁用对扬天子丕显休命天子大简其勲用授爵赐封侯于临晋功成化洽景命有倾帝乃震恸执书以泣命于左中郎将郭仪作防赐公骠骑将军临晋侯印绶兼号特进諡以文烈宠命毕备而后即世肆其孤彪敢仪古式昭铭景烈铭曰天鍳有汉诞生元辅世作三事勋在王府乃及伊公克光前矩悉心毕力其祖武化洽羣心泽漫绵宇帝曰文烈朕嘉君功为邑河渭建兹土封申备九锡以祚其庸位此特进于异羣公昔在申吕匡佐周宣崧髙作颂大雅扬言今我文烈帝载用熙参光日月比功四时身殁名存永世慕思
　　太傅文恭侯胡公碑
　　公讳广字伯始交趾都尉之元子也公应天淑灵履性贞固九徳咸修百行毕备遭家不造童而夙孤上奉继亲下慈弱弟崎岖险约之中以尽孝友之道及至入学従训歴观古今生而知之闻一睹十兼以周览六经博总羣议旁贯宪法通识国典年二十七察孝亷除郎中尚书侍郎尚书左丞尚书仆射干练机事绸缪枢极忠亮惟允简于帝心智畧周宻冠于庻事迁济隂太守其为政也寛裕足以容众和柔足以安物刚毅足以威暴体仁足以劝俗故禁不用刑劝不用赏其下望之如日月従之如影响思不可忘度不可革遗爱结于人心超无穷而垂则征拜大司农遂作司农迁太尉以援立之功封安乐乡侯録尚书事称疾屡辞防赐就第复拜司空功成身退俾位特进又拜太尉复以特进致命休神又拜太尉逊位归爵旋于旧土征拜太中大夫尚书令太仆太常司徒永康之初以定防元功复封前邑録尚书事疾病就第又授太傅入参机衡五蹈九列七统三事谅闇之际三据冢宰和神人于宗伯理水土于下台训五品于司徒耀三辰于上阶光弼六世歴载三十自汉兴以来鼎臣元辅耋艾老成勲被万世与禄终始未有若公者焉春秋八十二建宁五年三月壬戌薨于位天子悼惜羣后伤懐诏五官中郎将任崇奉册赠以太傅安乐乡侯印绶拜室家子一人郎中赐东园秘器赐丝帛含敛之备中谒者董诩吊祠防丧钱布赙赐率礼有加赐諡曰文恭昭显行迹四月丁酉塟于洛阳茔故吏济隂池喜感公之义率慕黄鸟之哀推寻雅意彷徨旧土休绩丕烈宜宣于此乃树石作颂用扬徳音词曰于皇上徳懿铄孔纯大孝昭备思顺履信膺期命世保兹旧门渊泉休茂彪炳其文爰賛天机翼翼惟恭夙夜出纳绍迹虞龙赋政于外神化通普被汝南越用熈雍帝曰休哉命公三事乃耀柔嘉式是百司股肱元首庻绩咸治二气爕雍五征来备勲格皇天泽洽后土封建南藩受兹介祜玉藻在冕毳服艾辅辂车雕骖四牡修扈賛事上帝祗祀宗祖陟降盈亏与时消息旣明且哲保身遗则同轨旦奭光充区域生荣死哀流统罔极
　　太傅胡公碑
　　维汉二十有一世建宁五年春三月既生魄八日壬戌太傅安乐郷侯胡公薨越若来四月辛酉塟我君文恭侯于是掾太原王允鴈门毕整属扶风曽宙颍州殷歴等佥谓公之徳也柔而不犯威而不猛文而不华实而不朴静而不滞动而不躁总天地之中和览生民之上操聪明肤敏兼质先觉渉观宪法契濶文学睹臯陶之闱阃探孔子之房奥然而约之以礼守之以恭寛之以纳众泛爱多容其诱人也恂恂焉怡怡焉能使防惑开析伪戾优顺逸惰勤信及其创基发迹机宻圣朝其知其能夙夜惟寅以允帝命是以频繁机极三升而不出焉乃还谈其旧章弥纶古训贯万品研精微用补前臣之所阙十年而无愆强记同乎富平周慎过于博士偶山甫乎喉舌匹虞龙而纳言惟帝命公以二郡其为政也导人以徳帅物以已敦以忠肃励以知耻人恱其化夫乐其和士相勉于公朝民劝行于私家徽纆萦而靡系鞭朴弃而无加洋洋乎若徳宣治严以为威寛以为福而已哉五作卿士七蹈相位太仆司农太傅司空各一司徒特进各二太常太尉各三光辅六世歴载三十有余其致治也通水泉于润下蕃后土于稼穑训五品于羣黎叅人物于区域耀三辰于浑元协大中于皇极传圣徳于幼冲率旦奭于旧职譬彼四时功成则退在盈思中升隆以顺建封邑于南土践殊号于特进荣祚统业垂乎来公自二郡及登相位凡所辟用遂至大位者故司徒中山祝括其余登堂阁据赋政防勲树功流化者葢不可胜载惟我末臣顽蔽无闻仰慕羣贤恶乎可及自公寝疾至于薨毙叅与尝祷列在丧位虽庻物戮力不愆于礼进睹坟茔几筵灵设退顾堂庑音仪永阙感悼伤怀心肝若割相与累次徳行撰举功勲刋之于碑用慰哀思其词曰焕文徳伊朝后应期运作汉辅喜中兴膏民庻泽洪渟亶攸序亘地区充天宇辚髙逵踵遐武扬景烈不朽仰邃古耀昆后
　　胡公碑铭
　　公讳广字伯始南郡华容人也其先自妫姓建国南土曰胡子春秋书焉列于诸侯公其后也考以徳行纯懿官至交趾都尉公寛裕仁爱覆载博大研道知防穷理尽性凡圣哲之遗教文武之末坠罔有不综年二十七察孝亷除郎中尚书侍郎左丞尚书仆射内正机衡允厘其职文敏畅乎庻事宻静周乎枢机帝用嘉之迁济隂太守公乃布恺悌宣柔嘉通神化导灵和扬恵风以养真激清流以荡邪取忠肃于不言消奸宄于爪牙是以君子勤礼小人知耻鞠推息于官曹刑戮废于朝市余货委于路衢余种栖于畎畆迁汝南太守増修前业考绩既明入作司农实掌金糓之渊薮和均闗石王府以充遂作司徒昭敷五教进作太尉宣畅浑元人伦辑睦日月重光遭国不造帝祚无主援立孝桓以绍宗绪用首谋定防封安乐郷侯户邑之数加于羣公入録机事聴纳总已致位就第复拜司空敷土导川俾顺其性功遂身退告疾固辞乃为特进爰以休息又拜太常典司三礼敬恭禋祀神明嘉歆永世丰年聿怀多福复拜太尉寻申前业又以特进逍遥致位又拜太常遘疾不夷逊位归爵迁于旧都征拜太中大夫延和末年圣主革止幸臣诛毙引公为尚书命以二千石居官委以阃外之事厘改度量以新国家纲既整衮阙以补乃拜太仆车正马闲六驺习驯迁太常司徒质帝晏驾推建圣祠复封故邑与叅机宻寝疾告退复拜太傅録尚书事于时春秋髙矣继亲在堂朝夕定省不违子道旁无几杖言不称老居丧致哀率礼不越其接下答賔虽幼贱降等礼従谦厚尊而弥恭劳思万机身勤心苦虽老莱子婴儿其服方叔克壮其猷公旦勤于吐握正考父俯而循礼曷以尚兹夫烝烝至孝徳本也体和履忠行极也博闻周览上通也勤劳王家茂功也用能十登三事笃受介祉亮皇业于六工嘉丕绩于九有穷生人之光宠享黄耉之遐纪蹈明徳以保身与福禄乎终始年八十有二建宁五年春壬戌薨于位天子悼痛赠防赐诔諡曰文恭如前傅之仪而有加焉礼也故吏司徒许诩等相与钦慕崧高蒸民之作取言时计功之则论集行迹铭诸琬琰其词曰伊汉元辅时惟文恭聪明叡哲思心瘁容毕力天机帝休其庸赋政于外有邈其踪进作卿士粤登上公百揆时序五典克従万邦黎献共惟时雍勲烈既建爵土乃封七被三事再作特进惟幼冲作傅以训赫赫猗公邦家之镇泽被华夏遗爱不伦日与月与齐光并运存荣亡显没而不冺
　　胡太傅祠前铭
　　天鉴有汉山岳降灵于肃文恭应期诞生好是懿徳柔恵且贞爰在初服皇嘉其声纳于机宻机宻惟清守于三邦三邦事宁越尹三卿百揆时序七受帝命作此元辅左右六世靖绥土宇蠢彼羣生保頼亶叙绍迹龙夷继轨山甫遭国不造仍世短祚援立圣嗣得公之谟帝曰文恭朕嘉君功为邑安乐以祐其庸登位特进于异羣公休命丕显光宠克彰公拜稽首是对是扬蔼蔼惟公民斯攸望春秋既暮倐尔乃丧不慗是遗俾屏于皇新庙奕奕于以烝尝子子孙孙承嗣无疆
　　胡广黄琼颂
　　岩岩山岳配天作辅降神有周生申及甫允兹汉室诞育二后曰胡曰黄方轨齐武惟道之渊惟徳之薮股肱元首代作心膂天生蒸民有则有类我胡我黄钟厥纯懿巍巍特进仍践其位赫赫三事七佩其绂奕奕四牡沃若六辔衮职龙章其文有蔚参曜干台穷宠极贵功加八荒羣生以遂超哉邈乎莫与为二
　　司空杨公碑
　　公讳秉字叔节农华隂人其先葢周武王之穆晋唐叔之后也末叶以支子食邑于杨因氏焉周室既微裔胄无绪暨汉兴烈祖杨喜佐命征代封赤泉侯嗣子业绂冕相继公之丕考以忠謇亮弼辅孝安登司徒太尉公承夙绪世笃儒教以欧阳尚书京氏易诲受四方学者自远而至葢逾三千初辟司空举髙第授侍御史迁豫州兖州刺史任城相征入劝讲拜太中大夫左中郎将尚书出补右扶风留拜光禄大夫遭权嬖贵盛六年守静外戚火燔乃迁太仆太卿公事绌位浃辰之间俾位河南愤疾豪强见遘奸党用婴疾废起家复拜太常遂陟三司沙汰虚冗料简贞实抽援表达与之同兰芳任鼎重従驾南廵为朝硕徳然知权过于宠私富侔国大臣苛察望变复还条表以闻啓导上怒其时所免州牧郡守五十余人饕戾是黜英才是列善否有章京夏清肃在位七载年七十有四延熹八年五月丙戌薨朝廷惜焉宠赐有加公自奉严勑重遵礼度量材授任当官而行不为义绌疾是苛政益固其守厨无宿肉器不镂雕夙防嫔俪妾不嬖御可谓立身无过之地正直清俭该备者矣昔仲尼尝垂三戒而公免焉故能匡朝尽直献可去奸忠侔前后声塞宇宙非黄中纯白穷达一致其恶能立功立事敷闻于下昭升于上若兹巍巍者乎于是门人学徒相与刋石树碑表勒鸿勲讃懿徳传亿年于戏公惟岳灵天挺徳翼至神气絪缊仁哲生应台任作邦桢帝钦亮访典刑道不惑迄有成光遐迩穆其清
　　司空临晋侯杨公碑
　　皇帝遣中谒者陈遂侍御史马助持节送柩陈遵桓典兰台令史十人将羽林骑钲车介士前后鼓吹以骠骑将军官属及司空法驾与公卿尚书三台以下塟我文烈侯三年九月甲申小祥防如初四年九月戊申大祥公卿尚书三台以下防如小祥之礼公之祖纳忠于前朝以罹艰祸父隠约蛰瘁治家师导惟俭之尚公生值歉褊资贿屡空手执勤役逺渉道里以修经术险阻艰难曷所不尝特以其静则贞一审固动则不违则度含容覆载无竞伊人谋无不忠言无不信自在弱冠布衣之中固已流芳名著茂实公孙同伦莫能齐焉者矣州郡礼招莫之能屈委百里位辟公车令自侍御史侍中已往道为帝师徳为世表体尊名重阶级弥崇而公处以恭逊行以固慎徳大而心小居髙而志降夫骄吝之训周公其犹病诸而公脱然以为行首不亦泰乎及其所以匡辅本朝忠言嘉谋造膝危辞当事而行言从计纳亦不敢宣宻诫潜功贻于帝躬家无遗草论者不见嗟乎诚为达事君之体得人臣之上仪者已公素不贵归非不乐引美故虽彷佛犹不敢载以顺公之雅初受封自以功不副赏前后固辞章凡十上忧愠悄悄形于容色虽不克従情防昭显晩节为廷尉公曰昔在三后成功惟殷于民而臯陶不与焉葢吝之也及为特进又曰惟汉重臣中兴以来克称斯位者其惟髙宻元侯乎吾何徳以堪诸寝疾顾命无辞要言约戒忠俭而已孤彪衔恤永思缀辑所履以賛铭之铭曰赫赫烈侯卓尔超伦于惟杨公乃华降神故能明哲徳亚圣人受兹介福位极人臣包罗五典本道根真为国之师诲上经文频歴乡校五登鼎铉建名著忠确越前贤攘灾兴化蟊蠈不臻风雨以时屡获有年三叶宰相应祚于天临晋是侯子子孙孙亿兆不穷如山之坚四时洁祀以承所尊祀事孔明奉亡如存馥馥芬芬用慰显防



　　蔡中郎集巻五
　　钦定四库全书
　　蔡中郎集巻六
　　汉　蔡邕　撰
　　太尉汝南李公碑
　　公讳咸字元卓汝南西平人葢秦将李信之后孝武大将军广之冑也枝流叶布家于兹土文武继踵世为着姓曽祖父江夏太守伯父东郡太守公受纯懿之资萃忠清之节夙夜严栗孝配大舜敦诗书而悦礼乐观天文而察地理动与神合契抗流行操迈伯夷徳追孔父举孝亷除郎中光禄茂才迁衞国公相受髙宻令勤恤民隠政成功简迁徐州刺史百官震肃饕餮风靡恶直丑正恭事法宫帝念其勤屡被荣命渔阳太守还迁度辽将军协徳魏绛和戎绥边徴河南尹母忧乞行服阕奔命孝和皇帝时机宻久缺百僚佥允诏休尚书歴仆射令纳言危行不绌以公事去民神愤怒羣公荐之帝曰俞哉徴拜将作大匠大司农大鸿胪大仆射公所莅任宪天心以教育激垢浊以扬清懿铄之美昭登于上丕显之化宣闻于下及迁台司位太尉补衮阙叙彜伦天人交格终始无疵虽元凯翼虞周召辅姬未之或逾功遂身退以疾自逊求归田里告老致仕七十有六嘉平四年薨海内咨嗟莫不恻焉故吏颍川太守张温等相与叹曰名莫隆于不朽徳莫盛于万世铭勒显于钟鼎清烈光于来裔刋石立碑徳载不冺词曰天垂三台地建五岳降生我哲应鼎之足奕世载徳名昭图録旣文且武桓桓绍续外则折冲内则大麓惟清惟敏品物以熈告老悬车天人靡欺曾不百龄圮我国基人之云亡八极悼思申徳作颂光宠宣流镌纪斯石鸿烈显休
　　刘镇南碑
　　君讳表字景升山阳高平人也君应期挺生瑰伟大度黄中通理愽物多识为郡功曺千里称平上计吏辟大将军府迁北军中侯在位十旬以贤能特选拜刺史荆州永平元年十一月到官清风先驱莫不震肃奸宄改节不仁引颈君乃颁恺悌流惠和慕唐叔之野棠思王遵之驱车赋政造次徳化宣行俄而汉室大乱祸起萧墙贼臣专政豪雄虎争县邑闾里奸宄烟发州县残破天下土崩四海大坏当是时也虽有孔翟之圣贤育贲之勇势无所措其智力君遇险而建畧遭难而发权招命英俊爰得骁雄谋臣武将合策明计出次北境迁屯汉阴因沧浪以为隍即春叶以为墉南抚衡阳东绥淄沂西靖巫山保乂四疆选才任良式序贤能简将命卒棊布星陈备要塞之戍八方之边劝穑务农以田以渔稌粟红腐年谷丰伙江湖之中无刦掠之寇沅湘之间无攘窃之民郡守令长冠带章服府寺亭乡崇栋高门皆如其旧当世知名辐辏而至四方襁负自逺若归穷山幽谷于是为邦百工集趣机巧万端器械变通利民无穷隣邦怀慕交扬益州尽遣驿使冠葢相望下民有康哉之歌羣后有归功之绪莫非嘉绩克厌帝心即迁州牧又迁安南将军领州如故于时诸州或失土流播或水潦没害人民死丧百遗二三而君保完万里至于沧海圣朝钦亮析圭授土遣御史中丞钟繇即拜镇南将军锡鼓吹大车策命褒崇谓之伯父置长史司马从事中郎开府辟召议如三公上复遣左中郎将祝耽授节以増威重弁督交扬二州委以东南惟君所裁虽周召授分陜之任不逺过也交州殊逺王涂未夷夷民归附大小受命其郡县长吏有缺皆来请之君权为选置以安荒裔輙别上闻齐桓迁邢封卫之义也武功旣亢广开廱泮设爼豆陈罍彜亲行乡射跻彼公堂笃志好学吏民子弟受学之徒葢以千计洪生巨儒朝夕讲诲訚訚如也虽洙泗之间学者所集方之无异也深愍末学逺本离实乃令诸儒改定五经章句删刬浮辞艾除烦重又求遗书写还新者留其故本于是古典毕集充于州闾及延见武将文吏教令温雅礼授优隆言不及军旅之事辞不逮官曹之文上论三坟八索之典下陈世教忠义之方内刚如秋霜外柔如春阳不伐其善不有其庸如彼川流每往滋通可谓理道丕才命世希有者巳仁者寿宜享期耉昊天不吊年六十有七建安十三年八月遘疾殒薨耕夫罢耜织女投杼老防哀号若丧父母时道路艰险留坟州土转移归葬父勉其子妻勉其夫欲共扶送至于乡里南阳太守乐乡亭侯旻思等言及志在州里者各发卒具送灵柩之资子授征拜五官中郎将乃疏上请归本县葬见聴许大和二年塟于先茔于是臣故忻洽咸以为申伯韩侯之翼周室受辂车乗马裘赤舄之赐诗人咏功列于大雅至今不朽况乎将军牧二州歴二纪功载王府赐命优备赖而生者毓子孕孙能不歌叹乃作颂曰猗欤将军膺期挺生桓桓其武温温其仁初翰千里允显使臣幕府礼命集于北军督齐禁旅如罴如熊眷然南顾绥我荆衡将军之来民安物丰江湖交壤刑清国兴蔽芾甘棠召伯聴讼周人勿刬我赖其桢欲报之徳胡不亿年如何殂逝孤弃万民镌勒墓石以纪洪勲昭示来世垂芳后昆
　　朱公叔墓前石碑
　　维汉二十一世延熹六年粤四月丁已忠文公益州太守朱君名穆字公叔卒于京师其五月丙申塟于宛邑北万嵗亭之阳旧兆域之南其孤野受顾命曰古者不崇坟不封墓祭服虽三年无不于寝今则易之吾不敢也尔其无拘于俗无废予诫野钦率遗意不敢有违封坟三板不起栋宇乃作祠堂于邑中南靣阳里备器铸鼎铭功载徳惧坟封弥久夷于平壌于是依徳像縁雅则设兹方石镇表灵域用慰其孤罔极之懐乃申词曰歆惟忠文时惟朱父实天生徳丕承洪绪弥纶典术允廸圣矩好是贞厉疾彼强御断刚若仇柔亦不茹仍用明夷遘难受侮帝曰休哉朕嘉乃功命汝纳言汝祖踨父拜稽首翼翼惟恭谓笃不忘夙夜在公昊天不吊降兹残殃不遗一父俾屏我皇我皇悼心锡诏孔伤位以益州赠之服章用刋彛器宣昭遗光子子孙孙永载寳藏
　　朱公叔鼎铭
　　忠文朱公名穆字公叔有殷之胄防子启以帝乙元子周武王封诸宋以奉成汤之祀至元子启生公子朱其孙氏焉后自沛迁于南阳之宛遂大宗爵位相袭列祖尚书令肃宗之世守于临淮考曰实为陈留太守乃及忠文克慎明德以绍服祖祢之遗风悉心臣事用媚天子显允其勲迹寻综六艺契濶驰思所以启前惑而觉后疑者亹亹焉虽商偃其犹病诸初举孝亷除郎中尚书侍郎独念运际存亡之要乃陈五事諌谋深切退处畎畆以察天象騐应着焉孝顺晏驾贼发江淮时辟大将军府实掌其事用拜宛陵令非其好也遂以疾辞复辟大将军再拜博士高第作侍御史明司国宪以齐百僚矫枉董直罔肯阿顺以黜其位潜于郎中羣公并表乃迁议郎登于东观纂业前史于时冀州凶荒年馑民匮而贪婪之乗之为虐锡命作牧静其方隅乃摅洪化奋灵武昭令徳塞羣违贞良者封植残戾者芟夷去恶除盗无俾比而作慝用陷于非辜复征拜议郎病免官征拜尚书清一以考其素正直以醇其徳出纳帝命乃无不允虽龙作纳言山甫喉舌靡以尚之享年六十有四汉皇二十一世延熹六年夏四月乙已卒于官天子痛悼诏曰尚书朱穆立节忠亮世笃尔行防恪机任守死善道不幸而卒朝廷悯焉今使权谒者中郎杨贲赠穆益州刺史印绶防而有灵嘉其宠荣呜呼哀哉肆其孤用作兹寳鼎铭载休功俾后裔永用享祀以知其先之徳
　　陈留太守胡公碑
　　君讳硕字季叡交趾都尉之孙太傅安乡侯少子也其先与楚同姓别封于胡以国为氏臻乎汉奕世载徳不替旧勲君幼有嘉表克岐克嶷不见异物习与性成孝于二亲飬色宁意烝烝雍雍虽曾闵顔莱无以尚也总角入学治孟氏易欧阳尚书韩氏诗博综古文周览篇籍言语造次必以经纶加之行已忠俭事施顺恕公体所安与众共之骄吝不萌于内喜愠不形于外可谓无竞维人温恭淑慎者也初以公在司徒除郎中宿卫十年遭叔父忧以疾免州郡交辟皆不就后以大将军高第拜侍御史迁諌议大夫以将军事免官举贤良方正不诣公车建宁元年召拜议郎纳忠尽规匪懈于位迁侍中虎贲中郎将是年遭疾屡上印绶诏书聴许以侍中养疾其年七月被尚书召不任应命诏使谒者刘悝赍印绶即拜陈留太守君闻使者至加朝服拖绅使者致诏君以手自系陈辞谢恩其明二十一日遣吏奉章报谢意气精朗是日疾大渐刻漏未分奄忽而卒时年四十一天子悯悼诏使者王谦送塟以中牢具祠赐钱五万布百疋赠糓三千斛同位毕至赴吊云集生荣未艾没有余哀于是遐迩搢绅爰暨门人相与叹述君徳追痛不置恒切情憭无不永怀行由已作名自人成先民旣迈頼兹颂声嗟我明哲如何勿铭乃作辞曰猗欤懿徳令闻有彰祗服其训克构克堂孝思维则文艺丕光敦厚忠恕众悦其良绥弱以仁不云我强爰自登朝进退以方见几而作如鸿之翔乃位常伯恪处左右兼掌虎贲禁戎允理遘兹虐疴帝用悼止俾守陈留庻笃其祉王人既诏景命不俟呜呼昊天殱我英士如何赎也命不自已哀哉永伤万年是纪
　　太守胡公碑铭
　　君讳硕字季叡交趾都尉之孙太傅安乐侯之子也顺帝时为郎中桓帝时遭叔父忧以疾自免荆州将军每辟輙辞疾后以高等拜侍御史迁諌议大夫举贤良方正病不诣公车建宁元年七月拜陈留太守病加不任应召诏使谒者刘悝即授印绶二十一日卒诏遣使者王谦以中牢具祠特赐钱五万布一百疋赠糓三千斛俦类赴送逺近鳞集于时陈留主簿髙吉蔡轸等咸以郡选充备官属来迎者三十四人奔惊防渉愿承清化逢天之戚不获延祚痛心絶望忉怛永慕乃相与衰绖庭位号咷灵柩将窆申勑修仪疚在舆服寮位部引各执其职路人感怆观者叹息遂树碑作铭以表令徳于藐下国瞻仰俊乂钦见我君爰绥我式昭绩恩有劳其悴昊天不吊景命顚坠悠悠烝黎惆怅丧气政虽未宣古之遗爱祁祁我君习习冠葢修诚以迓曽不东迈灵魂徘徊靡所瞻逮惟其伤矣胸肝摧碎勒铭告哀传千万代
　　琅邪王传蔡公碑
　　君讳朗字仲明葢仓颉之精姬稷之末胄也昔叔度文王之昭建侯于蔡以国氏焉迄于平襄周祚微缺王室遂卑齐晋交争强楚侵陵昭侯徙于州来公族分迁氏家于圉奕叶载徳常歴宫尹以逮于兹君雅操明允威厉不猛履孝悌之性怀文艺之才包洞典籍刋摘沉秘知几逹要通含神契既讨三五之术又采二南之业以鲁诗教授生徒云集莫不自逺并至栖迟不易其志箪食曲肱不改其乐心栖清虚之域行在玉石之间是以徳行儒林智周当代四岳称名帝曰予闻元和元年征拜博士舒演奥秘赞理阙文所立卓尔度蹑云踪其选士也抑顽错枉进圣擢伟极遗逸于九臯扬明徳于侧陋防茅以彚幽滞用济加以清敏广平好是正直规诲之防日谏王庭忠谠着列令闻流行圣朝以藩国贵胄先帝遗体或以继絶袭位正于阿保末洽雅训骄盈僣差或蹈宪理非直硕儒莫能匡弼蔡君审行修徳进退可度迁河间中尉琅邪王傅乃従经术之方示以棐谌之威率礼莫违其国用靖虽安国之辅梁孝仲舒之相江都靡以加焉勲绩既盛帝简其功将授上位迁于紫宫赋夀不永遘此疾凶年五十八永兴六年夏卒呜呼哀哉凡百君子咨痛罔极殷怀伤悼含涕流恻如何昊天丧我师则爰勒斯铭式昭其徳天纵明哲于赫我君含光大览孔真潜乐教思韫玉衡门云龙感应飬徒三千珠藏外耀鹤鸣闻天若时征庸登祚王臣综彼前疑定此典文叅佐七徳俾相大藩身没称显永遗令勲表行扬名垂示后昆
　　汝南周巨胜碑
　　君讳勰字巨胜陈留太守之孙光禄勲之子也君应坤干之淳灵继命世之期运懿清朗贞厉精粹体仁足以长人嘉徳足以合礼总六经之要括河洛之机爰天心以立钧赞幽明以揆时沉静微宻沦于无内寛裕博含于无外巨细洪纤罔不总也是以实繁于华徳盈于誉初以父任拜郎中疾去官察孝亷是时郡守梁氏外戚贵宠非其好也遂以病辞太守复察孝亷乃俯而就之以明可否然犹私存衡门讲诲之乐不屑已也又委之而旋故大将军梁冀専国作威海内従风世之雄才优逸之徒莫不委质従命而颠覆者葢亦多矣闻君洪名前后三辟卒不降身由是搢绅归高羣公事徳太尉司徒再辟三辟察贤良方正州举孝亷皆病不就扰攘之际灾仍发圣上询咨师锡防公车特征君仰瞻天象俯察人事世路多险进非其时乃托疾杜门静居里巷无人迹外庭生蓬蒿如此者十余年强御不能夺其守王爵不能滑其虑至延熹二年乃更辟门延賔享宴娱乐及秋而梁氏诛灭十二月君卒然则识几知命可观于此矣洋洋乎若徳虽崇山千仭重渊百尺未足以喻其高究其深也夫三精垂耀处者有表爰在上世作者七人焉有该百行备九徳齐光日月洞灵神明如君之至者与亶所谓天民之秀也享年五十不登期考遐迩叹悼痛心矢图乃相与建碑勒铭以旌休美其辞曰厥初生民天赐之性有厐有醇有否有圣伊惟周君允卜其政诞兹明徳自贻哲命焕乎其文如星之布确乎不防如山之固追崇先绪应期作度潜心大猷覃思徳谟遁世无闷屡辞王寮洋洋泌丘于以逍遥蔑尔童蒙是训是教瞻彼荣宠譬诸云霄优哉游哉侔此高名振华夏光耀昆苖清风丕扬徳音孔昭
　　彭城姜伯淮碑
　　先生讳肱字伯淮彭城广人也其先出自帝在皇唐葢与四岳共业能礼于神舜命秩宗爰封于吕其裔吕望佐周克殷俾侯齐国姓有姜氏即其后也髙祖祖父皆豫章太守颍隂令先生既蹈先世之纯徳体英妙之髙姿立性纯固百行修备故其平生所能事亲惟孝如大舜五十而慕友于兄弟有常棣之华蕚韡之度体恵理和有上徳之素安静守约恩及婴儿至操动信邑中化之外户不闭治蔵无隠及其学而知之者三坟五典八索九丘俯仰占推歩隂阳有名物定事之能独见先睹之效然犹学而不厌诲人不倦童冠自逺方而集者葢千余人夫水盈而流徳交而形是故徳行外着洪声逺布华夏同称名振当世凡十辟公府九举贤良方正公车特征纁礼聘起家拜犍为太守太中大夫先生盘桓育徳莫之肯就不陨获于贫贱不充诎于富贵防乎其萃出乎其类生民之杰也年七十有七建安二年四月辛已卒于是従游弟子陈畱申屠蟠等悲悼伤怀惧微言之欲絶感絶伦之盛事乃建碑于墓甄述景行邈矣先生应天淑灵孝友是备上徳是经此文艺耽怡是宁恂恂善诱童冠来诚有其誉有焕其声显显羣公并如辟命赫赫圣皇仍获其聘委策避国守此静绰乎其裕确乎其操畴昔洪崖双名并髙嗟乎殒没搢绅永悼依依我靡则靡效勒铭金石弥逺益曜
　　贞节先生范史云铭
　　先生讳丹字史云陈留外黄人陶唐氏之后也其在周室有士防者为晋大夫以受范邑遂以为氏汉文景之际爰自南阳来家于成安生恵延熹二年官至司农廷尉君则其后也君受天正气志髙行洁在乎防弱固已藐然有烈节矣时人未之或知屈为县吏亟从仕进非其好也退不可得乃托死遁去亲戚莫知其谋遂隠窜山中渉五经覧书传尤笃易与尚书学立道通久而后归游集大学知人审友茍非其类无所容纳介操所在不顾贵贱其在乡党也事长惟敬飬稚惟爱言行举动斯为楷式郡县请召未尝屈节其有备礼招延虚已遂止亦为谋奏尽其忠直以处士举孝亷除郎中莱芜长未出京师丧母行服故事服阕后还郎中君遂不従州郡之政凡其事君过则弼之阙则补之通清夷之路塞邪枉之门举善不拘堦次黜恶不畏强御其事繁多不可详载雅性谦俭体勤能苦不乐假借与従事荷负徒行人不堪劳君不胜其逸辟大尉府俄而冠带或以羣党见嫉时政用受禁锢君罹其罪闭门静居九族中表莫见其面晩节禁寛困于屡空而性多检括不治产业以为卜筮之术得因吉凶道治民情以受薄偿且无咎累乃鬻卦于梁宋之域好事者觉之应时輙去禁既蠲除太尉张公司徒崔公前后四辟皆不就仕不为禄故不牵于位谋不茍合故特立于时是则君之所以立节明行亦其所以后时失途也年七十有四中平二年四月卒太尉张公兖州刘君陈留太守淳于君外黄令刘君佥有休命使诸儒叅按典礼作诔着諡曰贞节先生昭其功行録记所履谋于耆旧刋石树铭光示来世于显贞节天授懿度诞兹明哲允廸徳誉如渊之清如玉之素溷之不浊湼之不污用行思忠舍蔵思固伯夷是师史防是慕荣贫安贱不恡穷迕甘死善道遗名之故身没誉存休声载路
　　文先生李子材铭
　　文先生名休字子材南阳宛人也其祖李伯阳周柱下史觌衰世而遁焉其后雄俊豪杰往往崛出自战国及汉名臣继踵支胄散逸其迁于宛尚矣王莽窃位汉祚中移考翼佐世祖匡复郊庙锡封茅土卿相牧守于时相逐休少以好学游心典谟既综七经又精羣纬钩深极奥穷览妙防居则玩其辞动则察其变云物不显必考其占故能独见前识以先神意若古今常难疑义错缪前人所希论后学所不览休尽剖判剥散幽暗靡不昭烂犹发愤于目所不睹体所不闲遂登东岳观百王遗风习容阙里以协礼衷退而讲诲童冠仰焉僔僔如也郡署五官掾功曹司空胡公显以儒誉特进大鸿胪仍优礼固请秉让执虚辞此三命不为利囘不为义疚临宠审已不动其守可谓纯洁皓素绰有余裕者已其于乡党细行敦睦九族笃信交友不可得而详也初娶配出后配未字年既五十苖不嗣以永夀二年夏五月乙未卒凡其亲戚朋徒相与大防而塟之鼎爼之礼节文曲备时令戴君临丧命諡郡遣丞掾冠葢咸届既定而后罢焉于是故好朋旧佥以仲尼既没文不在兹韫椟美玉丧莫贾之求而无继慺尔永思乃刋斯石懿徳是丕吁兹先生秉徳恭勤天启哲心其学孔纯经纬是遵雅丽是分行巳守道匪礼不遵处约不戚闻宠不欣荣不能华威不能震天淑厥命以譲以仁有恵云载惟邦之桢按典考諡諡以文身没名彰配黔作隣遗誉罔极丕昭亿年呜呼哀哉
　　处士圈叔则铭
　　伊汉二十有一世处士有圏典字叔则者夫其生也天真淑性清理条畅精微周宻包括道要致思无形深总歴部纤入艺文藻分葩列如春之荣守根据穷不虚其声伟徳若兹惟世之英乃遂隠身髙薮稼穑孔勤童防来求彪之用文不义富贵譬诸浮云州郡礼招休命交集徒加名位而已莫之能起也博士征举至孝耻已处而复出若有初而无终洁耿介于丘园慕七人之遗风年七十有五建宁二年六月卒临没顾命曰知我者其蔡邕乃为铭载书休美俾来世昆裔永有讽诵于先生之徳其辞曰民之齐敏卓时挺生思心精叡综物通灵术有妙于时游情闻道睹异惕然若惊守死善操与世无营浑其若浊徐然后清绰其若焕终其益贞有恒实难独秉其经嗟尔来世是瞻是聴
　　陈留索昏库上里社铭
　　曰社祀之建尚矣昔在圣帝有五行之官而共工子勾龙为后土及其没也遂为社祀故曰社者土地之主也周礼建为社位左宗庙右社稷戎丑攸行于是受赈土膏恒动于是祈农又颁之于兆民春秋之中命之供祠故自有国至于黎庻莫不祀焉惟斯库里古阳武之户牖乡春秋时有子华为秦相汉兴陈平由此社宰遂佐髙帝克定天下为右丞相封曲逆侯永平之世虞延为太尉司空封公至嘉平延弟曽孙放字子卿为尚书外戚梁冀乘宠作乱首策诛之王室以绩封召都亭侯太仆太常司空毗天子而维四方克措其功徃烈有常于里同监爰暨邦人佥以为宰相继踵咸出斯里秦一汉三而虞氏世焉虽有积善余庆修身之致亦斯社之所相也乃与树碑作颂以示后昆惟王建祀明事百神乃顾斯社于我兆民明徳惟馨其庆聿彰自嬴及汉四辅代昌爰我虞宗乃世重光元勲既立锡兹土疆乃公乃侯帝载用康神人协祚且巨且长凡我里人尽受嘉祥刋铭金石永世不忘
　　京兆樊恵渠颂
　　洪范八政一曰食周礼九职一曰农有生之本于是乎出货殖财用于是乎在九土上沃为大田多稔然而地有埆塉川有垫下溉灌之便行趋不至明哲君子创业农事因髙卑之宜驱自行之势以尽水利而富国饶人自古有焉若夫西门起邺郑国行秦李氷在蜀信臣治穰皆此道也阳陵县东其地衍隩土气辛螫嘉糓不植草莱焦枯而泾水长流溉灌维首编户齐氓用力不供牧人之吏谋不暇给葢常兴役犹不克成光和五年京兆尹樊君讳陵字徳云勤恤人隠悉心政事茍有可以恵斯人者无闻而不行焉遂谘之郡吏申于政府佥以为因其所利之事者不可已者也乃命方畧大吏麴遂令伍琼揣度计虑揆程经用以事上闻付在三府司农遂取财于豪富借力于黎元树柱累石委薪积土基跂工坚体势强壮折湍流欵旷陂防之于新渠疏水门通窬渎洒之于畎畆清流浸润泥潦浮游昔日卤田化为甘壤稉黍稼穑之所入不可胜筭农民熈怡悦豫相与讴谈疆畔斐然成章谓之樊惠渠云其歌曰我有长流莫或遏之我有沟浍莫或达之田畴斥卤莫修莫厘饥馑困悴莫恤莫思乃有樊君作人父母立我畎畆黄潦膏凝多稼茂止惠乃无疆如何勿喜我壌既营我疆斯成冺冺我人既富且盈为酒为酿烝彼祖灵贻福惠君夀考且宁
　　京兆尹樊徳云铭
　　于显哲尹诞徳孔彰膺帝休命谓笃不忘爰纳忠式规悟圣皇钦崇国邑大孝允光九命车服昭示采章轩轺四牡承祀烝尝多士时贡徭役永息道路孔夷民清险息同体诸旧兆氓蒙福惠垂无疆守以罔极
　　九疑山铭
　　岩岩九疑峻极于天触石肤合兴播连云时风嘉雨浸润下民芒芒南土实赖厥勋逮于虞舜圣徳光明克谐顽傲以孝烝烝师锡帝世尧乃受征受终文祖璇玑是承泰阶以平人以有终遂塟九疑解体而升登此崔嵬托灵神仙
　　焦君賛
　　猗欤焦君常比墨衡门之下栖迟偃息泌之洋洋乐以忘食鹤鸣九臯音亮帝侧乃征乃用将受衮职昊天不吊贤人遘慝不获一志并此四国如何穹苍不照斯域惜哉朝廷丧兹旧徳恨伊学士将何法则
　　王子乔碑
　　王孙子乔者葢上世之真人也闻其仙旧矣不知兴于何代博问道家或言颖川或言彦蒙初建斯域则具斯丘传承先人曰王氏墓绍不继荒而不祠歴载弥年莫之能纪暨于永和元年十有二月当腊之夜上有哭声其音甚哀附居者徃闻而恠之明则登其墓察焉洪雪下无人踪见一大鸟迹有祭祀之处左右或以为神其后有人着绛冠大衣杖竹策立冡前呼樵孺子尹秃谓曰我王子乔也尔勿复取吾先人墓前树也须臾忽然不见时令太山万熈稽古老之言感精瑞之应咨访其騐信而有征乃造灵庙以休厥神于是好道之俦自逺来集或弦歌以咏太一或谈思以歴丹田其疾病尫瘵者静躬祈福即获祚若不防恪輙顚踣故知至徳之宅兆真人之先祖也延熹八年秋八月皇帝遣使者奉牺牲以祭祀祗惧之敬肃如也相国东莱王章字伯义以为神圣所兴必有铭表昭示后世是以頼乡仰伯阳之踪闗民慕尹喜之风乃防长史边干访及士遂树石纪遗烈俾志道者有所览焉词曰伊王君徳通灵含光耀秉纯贞应大道羡久荣弃世俗飞神形翔云霄浮太清乗螭龙载鹤軿戴华笠奋金龄挥羽旗曳霓旌懽罔极夀亿龄昭笃孝念所生嵗终阕发丹情存墓冡舒哀声遗鸟迹觉旧城被绛衣垂紫缨呼孺子告姓名由此悟感怖惊修祠宇反几筵馈饎进甘香陈时倾顾馨明禋匡流祉熈帝庭祐邦国相黔民光景福耀无垠
　　汉交阯都尉胡夫人黄氏神诰
　　夫人江陵黄氏之季女字曰列嬴其先出自伯翳别封于黄以国氏焉高祖父汝南太守曽祖父延城大尹祖父番禺令父以主簿尝证太守事奉明君以立臣节汉南之士以为美谈初都尉君娶于故豫州刺史即黄君之姊生太傅安乐侯广及巻令康而卒继室以夫人生童纪未龀而夭夫人怀圣善之姿韬慈母之仁抚育二孤导以义方思齐先姑神罔时恫故能迄用有成诞膺繁祉广歴五卿七公再封之禄康亦由孝亷宰牧二城九鼎之义夫人是享爰暨稚孙更仕三宫或典百里或作虎臣银艾貂蝉近侍显尊爰兹介福于我夫人自郡尉仕于京师及广兄弟式叙汉朝夫人居京师六十有余载其乗辂执贽朝皇后采柔桑于蚕宫手三盆于茧馆者盖三十年上有帝室宠光之休下有堂宇斤斤之祚心耽其荣体安其逺图长虑用遗旧居欲留此焉康宁之时亟以为言太夫人年九十一建宁二年薨于太傅府是月辛酉公之季子陈留太守硕卒于洛阳左池里舍公衔哀悼祗慎其属遵奉遗意不敢失坠乃俾元孙显咨度羣儒以考其衷佥曰昔舜帝没于苍梧殡于虞郊二妃薨于江湘不即兆于九疑延陵季子实惟呉人长子道终卜塟嬴博夫遭时而制不逺迁徙防气所之不系丘垅帝舜以之神往时怨季札以之仲尼嘉焉鉴帝籍之髙论综精灵之幽情稽先人之遐迹顺母氏之所宁兹事体通而义同允不可替于是公乃为辞昭告先考然后卜定宅兆筮悉从遂营窀穸之事举封树之礼十月既望粤翌日已酉塟我夫人黄氏及陈留太守硕于此髙原雒阳东界闗亭之阿天子使中常侍谒者李纳吊且送塟持赙钱二十万布二百匹再以中牢祠羣后毕防荣哀孔备于时济阳故吏旧民中常侍勾阳于肃等二十三人思旧慕化推本议铭着斯碑石俾诸昆裔瞻仰以知礼之用是为神语乃申颂曰于穆夫人家邦之媛昔在嬴代王国氏建至于近祖亦降于汉天祚明徳福禄流衍既作母仪履信思顺登夀耄耋用永蕃娈子孙以仁追稽先典厝兹洛濵齐迹湘灵配名古人休矣耀光千亿斯年
　　太傅安乐侯胡公夫人灵表
　　夫人编县旧族章氏之长女也字曰显章令仪小心秉操塞渊仁孝婉顺率礼无遗体季兰之姿蹈思齐之迹永初二年年十有五爰初来嫁诞成家道仰奉慈姑竭欢致敬俯诲膝下化导周悉至徳修于几防徽音畅于神明故能叅姙姒之功兼生人之荣朝春路寝赞桑蚕宫光宠有祭祭服有炜前后奉斯礼者三十余载夫人生五男长曰整伯齐次曰千亿叔鞾次曰宁穉威次曰硕季叡伯仲各未加冠遭厉气同时夭折叔上郡孝亷季更歴州宁举茂才叶令京令为议郎季以髙第为侍御史諌议大夫侍中虎贲中郎将陈留太守皆早即世夫人哀悼劬悴由是被疾遭太夫人忧笃年七十七建宁三年薨夫人之存也契濶中馈婉恋供飬依生奉仁绍述雅意具闰月祔于太夫人窀穸于兹地魂而有灵钦明定省神心欣焉其实宁之元女金盈追慕永思怛罔极遂及斯表镌着坚珉颂曰悲母氏之不永怀殷恤以摧伤惟子道之无穷惜闻诲之未央庻黄耉以期頥胡委我以夙夜恒思心以激切亦割肝以絶肠昔先圣之遗辞言仁者其夀长嗟母氏之忧患体恺悌以慈良失延年之报祜独何弃于穹苍日月忽以将暮抱长结以含愁寻修念于在昔原疾病之所由遭元子之弱夭心伤悴以自忧暨叔季之殒终哀情结以弥绸皇姑没而中感遂大渐兮速流疾焰焰而日遘气微微以长浮销精防以遐翔曽不可乎援留尔乃顺防于防防继存意于不违爰袝灵于皇姑尚防之有依潜幽室之黯漠惜昭明之景辉一往超以未及倾徂邈其弥迟顾新庙以累欷伏几筵而増悲嗟既逝之益远悠悠而莫追
　　司徒袁公夫人马氏碑铭
　　维光和七年司徒袁公夫人马氏薨其十一月塟哀子懿达仁达衔恤哀痛靡所写怀乃撰録母氏之徳履示公之门人睹文感义采石于南山谘之羣儒假贞石以书焉夫人右扶风平陵人也曾祖中水侯祖将作大匠考南郡太守中水侯弟伏波将军女在淑媛作合孝明诞生孝章婚姻帝室世为名族夫人生应灵和徳贞性妙角犀丰盈实有伟表温慈恵爱慎而寡言防従师氏四体之教早达窈窕徳象之仪及笄求匹明哲供治妇业孝敬婉娈毕力中馈后生仰则以为谋宪自公歴据王官至宰相夫人营克家道扶翼政事聪明达乎中外隠括及乎无方不出其机化导宣畅童子无骄逸之尤妇妾无舍力之愆故能穷生人之光宠获福禄之丰报朝春政于王室躬桑茧于蚕宫春秋六十有三寝疾不永懿等追想定省寻思髣髴哀穷念极不知所裁乃申辞曰于穆母氏其徳孔休思齐先始百行聿脩宣慈恵和恩泽并周义方之训如川之流俾我小子蒙昧以滮不享遐年以永春秋往而不返潜沦大幽呜呼哀哉几筵虚设帏帐空陈品物犹在不见其人防气飘飖焉所安神兄弟何依姊妹何亲号咷切怛曽不我闻吁嗟上天何辜而然伤逝不续往者不旋
　　济北相崔君夫人诔
　　维延熹四年故济北相崔夫人卒呜呼哀哉世丧母仪宗殒宪师哀哀孝子靡所瞻依凡百赴吊至止増悲投涕歔欷共叙赫姿乃为诔曰清和有铄时惟哲母令仪令色爰以资始塞渊其心淑慎其止于母斯勤在子斯敏仰览篇籍俯厘丝枲多才多艺于何不有休誉邈焉允女之英乃及崔君惟徳是行其徳伊何实粹实明防恭事防契濶中馈敦此婉顺疾彼攸遂思齐徽音晨兴夜寝穆穆其猷莫之与二天祚明徳底之方糓于赫崔君膺兹祉禄夫人有翼此清淑仁风温润义恵优渥推恩中外施浃防族食不兼膳服不纎縠以俭为荣以奢为辱堂堂其惟世之良于其令母受兹义方训以柔和董以严刚怒不伤爱喜不乱庄纳之轨度终然允臧是用登隮享其宠光虽则崇盛犹匪宁息同其妇子茂师其职服贵无荒尊不舍力宻勿不忘惟徳之极昔在共姜陪臣之母劳谦纺绩仲尼是纪矧兹夫人帝室命妇犹日孜孜复礼克己人亦有言仁者夀长宜登永年黄耉无疆昊天不吊降此残殃寝疾弥留精爽悴伤惨怛孝子惴惴其惶靡神不举无药不将呜呼哀哉于是孝子长呌气絶复苏号呼告哀不知其辜昊天上帝忍吊遗孤寻想游灵焉识所徂呜呼哀哉既殡神柩薄言于归冡宰丧仪循礼无遗切切丧主瘠羸哀哀情兮长慕涕兮无晞行旅挥涕千里于咨乃谋卜筮言考其良建彼兆域于时翳蔵防窀穸无时有阳灯烛旣灭马道纳光形影不见定省何望嗟其哀矣不可弭忘日月代序古有如丧由斯夫人荣烈有章配质士彦旣隆且昌顾景赫奕馈供孔将惟以慰怀庻无永伤呜呼哀哉
　　议郎胡公夫人哀讃
　　议郎夫人赵氏字曰永姜允有令徳秉心塞渊舒详闲雅仪节孔备女师四典窈窕徳象罔不习熟以供妇道议郎早世检诲防孤义方以导其性中禁以闲其情孤颢俭节用免咎悔少辟侍中袭先公之爵以议郎出为济隂太守是时夫人寝疾未薨而国家方有荥阳防贼震惊帝师简选州辟授任进衞不得辞王命亲医药夫人乃自矜精禀气力俛起若愈以劝遣颢到官月余所疾暴盛春秋五十八中平四年薨于京师颢有剖符之寄偪于国典疾笃不得顾亲増感气绝不能自宥慎终之事阙焉永废虽不毁以随没亦因悴而伤怀知我如此不如勿生号咷告哀以乞骸骨逾年然后获聴追维考君存时之命迎棺旧土同穴此城孤心摧割靡所底念仰瞻二亲或有神诰灵表之文敢曰亮闇叙我忧痛作哀讃书之于碑愍予小子夙罹孔艰严考殒没我在龆年母氏鞠育载矜载怜殷斯勤斯慈爱备存匪惟骄之范我轨度教诲严肃昭示好恶俾我克类畏威惧怒用免咎悔践继先祖即爵其土二将是临与帝剖符守于济隂夫人寝疾荣此宠休疾用欢痊翊日斯瘳将征将迈従养陶丘景命徂逝不愍少留疾大渐以危亟兮精微微而浸衰逼王职于宪典兮子孙忽以替违目不临此气绝兮手不亲夫含饭陈衣衾而不省兮合绠棺而不见昔予考之即世兮安宅兆于旧邦依存意以奉亡兮迁灵柩而同来考妣痛以惨兮离乖神柩集而移兮増哀黄垆宻而无间兮出入閴其无门舁柩在兹兮不知防景之所存悼孤衷之不遂兮思情憭以伤肝幽情沦于后坤兮精哀达乎昊干
　　郡掾史张祠堂碑铭
　　掾讳字伯雅河南偃师人也其先张仲者实以孝友为名左右周室大汉初兴张苍为丞相封北平侯其后自河内迁于兹土世为显姓掾天姿恭恪宣慈恵和允恭博敏恻隠仁恕正身履道以协闺庭损用节财以赡疏族动中防矩言合典式不知名彰不饰行着可谓仁粹淑贞自然之素者巳论者嘉之州郡礼招署致掾史沉静寡欲不求荣禄是以丰于天爵薄于人位某月日遭疾而卒掾孙翻以贞固之质受过庭之训获执防出宰相邑迁太守得大夫之禄奉烝尝之祀寻原祚之所由而至于此先考积善之余庆隂徳之阳报乃于是立祠堂假碑勒铭式明令徳以示乎后辞曰于惟我考允廸懿徳治信斯顺其仪不忒仁恵周洽行惟模则笃垂余庆贻此燕翼邈矣遗孙用怀多福刋名金石流于罔极
　　袁满来碑铭
　　茂徳休行曰袁满来太尉公之孙司徒公之子逸才淑姿实天所授聪远通敏越龀在塾明习易学従诲如流遇目能成事不再举问一及三具始知终情性周备夙有奇节孝智所生顺而不骄笃友兄弟和而无忿气决泉达无所凝滞虽冠带之中士校材考行无以加焉允公族之殊异国家之辅佐众伟其器士嘉其良虽则童稚令闻芬芳降生不永年十有五四月壬寅遭疾而卒既苖而不穂凋殒华英呜呼悲夫乃假碑旌于墓表嗟其伤矣惟以告哀
　　童防胡根碑铭
　　故陈畱太守胡君子曰根字仲原生有嘉表防而克才角犀丰盈光润玉颜聪明敏恵好问早识言语所及智思所生虽成人之徳无以加焉禀命不长夙罹凶灾年七嵗建宁二年遭疾夭逝慈母悼痛昆娣孔怀感襁褓之亲爱怜连城之乖离乃权宜就封二祖墓侧亲属李陶等相与追慕先君悲悼遗嗣树碑刋辞以慰哀思辞曰于惟仲原应气淑灵实有令仪而气如莹明智之性与体俱生闻言斯识睹物知名传者太勤受诲则成柔和顺美与人靡争忿不怨怼喜不骄盈当受福永为光为荣如何昊天降此短龄惜繁华之方兮望严霜而凋零嗟童孺之夭逝兮伤慈母之肝情従皇祖乎灵兆兮庻神魄之斯宁哀惨戚以流涕兮念玉质之不呈顾永怀于不朽兮乃托辞于斯铭


　　蔡中郎集巻六
