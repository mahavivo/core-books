　　钦定四库全书　　　　集部二
　　浣花集　　　　　　　别集类一【唐】
　　提要
　　【臣】等谨案浣花集十巻补遗一巻唐韦荘撰韦荘字端已杜陵人干寜九年第进士授校书郎转补阙后仕蜀王建至吏部侍郎同平
　　章事文献通考载荘集五巻此本十巻乃毛晋汲古阁所刻为荘弟蔼所编前有蔼序疑
　　后人析五为十故第十巻仅诗六首也末为补遗一巻则毛晋所増然如癸丑年下第献新先辈一首既见于巻八乂入补遗殊为失
　　检全唐书所録较此本多勉儿子即事等篇共三十余首葢谒序作于癸亥年六月为唐昭宗之天复三年荘方得杜甫艸堂故以名
　　集自是以后篇什皆未载焉故往往散见诸书后人递有増入耳乾隆四十二年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　钦定四库全书　　　　　集部二
　　浣花集目録　　　　　　别集类一【唐】
　　巻一
　　章台夜思
　　延兴门外作
　　刘得仁墓
　　下第题青龙寺僧房
　　虢州涧东村居作
　　送日本国僧敬龙归
　　对酒
　　尹喜宅
　　途中望雨懐归
　　古离别
　　栁谷道中作却寄
　　灞陵道中作
　　秋日早行
　　叹落花
　　宫怨
　　关河道中
　　题盘头驿水馆后轩
　　梁氏水斋
　　曲池作
　　嘉防里闲居
　　夏夜
　　早发
　　寓言
　　对雪献薛常侍
　　题裴端公郊居
　　登咸阳县楼望雨
　　贵公子
　　听赵秀才弹琴
　　观猎
　　三堂东湖作
　　放牓日作
　　寄薛先辈
　　访含山僧不遇留题精舍
　　寄従兄遵
　　渔塘十六韵
　　冬日长安感志寄献虢州崔郎中二十韵和薛先辈见寄初秋寓懐即事之作二十韵同旧韵
　　三用韵
　　惊秋
　　登汉髙庙闲眺
　　耒阳县浮山神庙
　　愁
　　村居书事
　　三堂早春
　　巻二
　　雨霁晩眺
　　立春日作
　　赠云阳县裴明府
　　贼中与萧韦二秀才同卧重疾二君寻愈余独加焉恍惚之中因有题
　　重围中逢萧校书
　　咸通
　　白樱桃
　　夜景
　　宿山家
　　长年
　　辛丑年
　　思归
　　忆防
　　合欢莲花
　　览萧必先巻
　　和人嵗宴旅舍见寄
　　宿泊孟津寄三堂友人
　　对酒赠友人
　　天井闗
　　赠邉将
　　春日
　　早秋夜作
　　寄江南逐客
　　冬夜
　　又闻湖南荆渚相次陷没
　　家叔南游却归因献贺
　　楚行吟
　　巻三
　　洛阳吟
　　过旧宅
　　喻东军
　　清河县楼作
　　北原闲眺
　　赠戍兵
　　覩军廻戈
　　中渡晚眺
　　河内别村业闲题
　　闻官军继至未覩凯旋
　　和集贤侯学士分司丁侍御秋日雨霁之作题安定张使君
　　颍阳县
　　寄园林主人
　　洛北村居
　　对梨花赠皇甫秀才
　　立春
　　村笛
　　题李斯传
　　赠薛秀才
　　和元秀才别业书事
　　纪村事
　　题许仙师院
　　离筵诉酒
　　不寐
　　赠武处士
　　题吉涧卢拾遗庄
　　题颍源庙
　　东游逺归
　　新正日商南道中作寄李明府
　　春莫
　　哭麻处士
　　春早
　　和友人
　　春愁
　　晩春
　　题许浑诗巻
　　赠礼佛名者
　　残花
　　巻四
　　上元县
　　江上逢史馆李学士
　　金陵图
　　谒蒋帝庙
　　闻再幸梁洋
　　王道者
　　陪金陵府相中堂夜宴
　　和侯秀才同友生泛舟溪中相招之作
　　赠野童
　　代书寄马
　　题淮隂侯庙
　　送崔郎中往使西川行在
　　润州显济阁晓望
　　观淛西府相畋游
　　官庄
　　解维
　　雨霁池上作呈侯学士
　　寓言
　　哭同舍崔员外
　　题姑苏凌处士庄
　　过当涂县
　　江亭酒醒却寄维扬饥客
　　台城
　　赠渔翁
　　过扬州
　　寄右省李起居
　　镊白
　　漳亭驿小樱桃
　　酬吴秀才霅川相送
　　对雨独酌
　　夏初与侯补阙江南有约共泛淮汴西赴行朝庄自九驿路先至甬桥补阙由淮楚续至泗上寝病旬日遽闻捐馆回首悲恸因成长句四韵吊之
　　汴堤行
　　旅次甬西见儿童以竹枪纸旗戏为阵列主人叟曰斯子也三世没于阵思所袭祖父讐余因感之
　　自孟津舟西上雨中作
　　含山店梦觉作
　　题貂黄岭官军
　　过内黄县
　　杂感
　　垣县山中寻李书记山居不遇留题河次店送人游并汾
　　巻五
　　李氏小池亭十二韵
　　遣兴
　　婺州和陆谏议将赴阙懐阳羡山居
　　江上题所居
　　婺州屏居防右省王拾遗车枉降访病中延欵不得因成寄谢
　　将卜兰芷村居留别郡中在仕
　　和陆谏议避地寄东阳进退未决见寄
　　山墅闲题
　　江上逢故人
　　旅中感遇寄呈李秘书昆仲
　　送范评事入闗
　　东阳酒家赠别二絶句
　　江上村居
　　江外思乡
　　和郑拾遗秋日感事一百韵
　　梦入关
　　送人归上国
　　闻春鸟
　　樱桃树
　　独鹤
　　新栽竹
　　稻田
　　庭前菊
　　燕来
　　倚柴闗
　　题七步廊
　　语松竹
　　巻六
　　不出院楚公
　　江邉吟
　　江南送李明府入闗
　　送福州王先辈南归
　　夜雪泛舟游南溪
　　江行西望
　　铜仪
　　含香
　　春云
　　云散
　　袁州作
　　题袁州谢秀才所居
　　谒巫山庙
　　鹧鸪
　　宿蓬船
　　送李秀才归荆溪
　　洪州送西明寺省上人游福建
　　巻七
　　建昌渡暝吟
　　嵗除对王秀才作
　　酒渇爱江清
　　和李秀才郊墅早春吟兴十韵
　　泛鄱阳湖
　　黄藤山下闻猿
　　章江作
　　南游富阳江中作
　　饶州余干县琵琶洲有故韩宾客宣城裴尚书修行李侍郎旧居遗址犹存客有过之感旧因以和吟
　　九江逢卢员外
　　南昌晩眺
　　衢州江上别李秀才
　　湘中作
　　桐庐县作
　　东阳赠别
　　寄湖州舍弟
　　信州西三十里山名仙人城下有月岩山其状秀拔中有山门如满月之状余因行役过其下聊赋是诗
　　婺州水馆重阳日作
　　避地越中作
　　抚州江口雨中作
　　信州溪岸夜吟作
　　访浔阳友人不遇
　　东林寺再遇僧益大徳
　　西塞山下作
　　齐安郡
　　夏口行寄婺州诸弟
　　巻八
　　南省伴直
　　鄠杜旧居二首
　　寄江南诸弟
　　投寄旧知
　　癸丑年下第献新先辈
　　题汧阳县马跑泉李学士别业
　　绛州过夏留献郑尚书
　　绥州作
　　巻九
　　与东吴生相遇
　　庭前桃
　　丙辰年鄜州遇寒食城外醉吟七言五首宜春县北卜居不遂留题王秀才别墅二首鄜州留别张员外
　　病中闻相府夜宴戏赠集贤卢学士
　　出闗
　　巻十
　　过樊川旧居
　　长安旧里
　　过渼陂懐旧
　　汧阳间
　　焦崖阁
　　鸡公帻







　　韦庄浣花集原序
　　余家之兄庄自庚子乱离前凡着歌诗文章数十通属兵火迭兴简编俱坠唯余口诵者所存无几尔后流离漂泛寓目縁情子期懐旧之辞王粲伤时之制或离羣轸虑或反袂兴悲四愁九愁之文一咏一觞之作迄于癸亥嵗又缀仅千余首庚申夏自中谏辟为判使辛酉春应聘为西蜀奏记明年浣花溪寻得杜工部旧址虽芜没巳久而柱砥犹存因命芟夷结茅为一室葢欲思其人而成其处非敢广其基构耳蔼便因闲日録兄之藁草中或黙记于吟咏者次为若干首目之曰浣花集亦杜陵所居之义也余今之所制则俟为别録用继于右时癸亥年六月九日蔼集




　　钦定四库全书
　　浣花集巻一　　　　　　　唐　韦庄　撰今体诗凡四十八首
　　章台夜思
　　清瑟怨遥夜绕风雨哀孤灯闻楚角残月下章台芳草巳云莫故人殊未来乡书不可寄秋雁又南廻
　　延兴门外作
　　芳草五陵道美人金犊车緑奔穿内水红落过墙花马足倦游客鸟声欢酒家王孙归去晩宫树欲栖鸦
　　刘得仁墓
　　至公遗至艺终抱至寃沈名有诗家业身无戚里心桂和秋露滴松带夜风吟冥寞知春否坟蒿日巳深
　　下第题青龙寺僧房
　　千蹄万毂一枝芳要路无媒果自伤题柱未期归蜀国曵何处谒呉王马嘶春陌金羁闹鸟睡华林绣羽香酒薄恨浓消不得却将惆怅问支郎
　　虢州涧东村居作
　　东南骑马出郊坰廻首寒烟隔郡城清涧涨时翘鹭喜緑桑疎处哺牛鸣儿童见少生于客奴仆骄多倨似兄试望家田还自适满畦秋水稻苗平
　　送日本国僧敬龙归
　　扶桑巳在茫中家在扶桑东更东此去与师谁共到一船明月一颿风
　　对酒
　　何用岩栖隠姓名一壶春酎可忘形伯伦若有长生术直到如今醉未醒
　　尹喜宅
　　荒原秋殿栢萧萧何代风烟占寂寥紫气巳随仙仗去白云空向帝乡消蒙蒙莫雨春鸡唱漠漠寒芜雪兎跳欲问灵踪无处所十洲空濶阆山遥
　　途中望雨懐归
　　满空寒雨漫霏霏去路云深鎻翠微牧防逺当烟草立饥禽闲傍渚田飞谁家树压红榴折几处篱悬白菌肥对此不堪乡外思荷蓑遥羡钓人归
　　古离别
　　晴烟漠漠栁鬖鬖不那离情酒半酣更把玉鞭云外指断肠春色在江南
　　栁谷道中作却寄
　　马前红叶正纷纷马上离情断杀魂晓发独辞残月店莫程遥宿隔云村心如岳色留秦地梦逐河声出禹门莫怪苦吟鞭拂地有谁倾葢待王孙
　　灞陵道中作
　　春桥南望水溶溶一桁晴山倒碧峯秦苑落花零露湿灞陵新酒拨醅浓青龙夭矫盘双阙丹鳯防褷隔九重万古行人离别地不堪吟罢夕阳钟
　　秋日早行
　　上马萧萧襟袖凉路穿禾黍绕宫墙半山残月露华冷一岸野风莲蕚香烟外驿楼红隠隠渚邉云树暗苍苍行人自是心如火兎走乌飞不觉长
　　叹落花
　　一夜霏微露湿烟晓来和泪丧婵娟不随残雪埋芳草尽逐香风上舞筵西子去时遗笑靥谢娥行处落金钿飘红堕白堪惆怅少别秾华又隔年
　　宫怨
　　一辞同辇闭昭阳耿耿寒宵禁漏长钗上翠禽应不返镜中红艳岂重芳萤低夜色栖瑶草水咽秋声傍粉墙展转令人思蜀赋解将惆怅感君王
　　关河道中
　　槐陌蝉声栁市风驿楼髙倚夕阳东往来千里路长在聚散十年人不同但见时光流似箭岂知天道曲如弓平生志业匡尧舜又拟沧浪学钓翁
　　题盘豆驿水馆后轩
　　极目晴川展画屏地従桃塞接蒲城滩头鹭占清波立原上人侵落照耕去雁数行天际没孤云一防净中生冯轩尽日不回首楚水呉山无限情
　　梁氏水斋
　　独醉任腾腾琴棊亦自能巻山对客开户犬迎僧看蚁移苔穴闻蛙落石层夜牕风雨急松外一庵灯
　　曲池作
　　细雨曲池濵青袍草色新咏诗行信马载酒喜逢人性为无机率家因守道贫若无诗自遣谁奈寂寥春
　　嘉防里闲居
　　岂知城阙内有地出红尘草占一方緑树藏千古春马嘶游寺客犬吠探花人寂寂无钟鼓槐行接紫宸
　　夏夜
　　傍水迁书榻开襟纳夜凉星繁愁昼热露重觉荷香蛙吹鸣还息蛛罗灭又光正吟秋兴赋桐景下西墙
　　早发
　　早雾浓于雨田深黍稻低出门鸡未唱过客马频嘶树色遥藏店泉声暗傍畦独吟三十里城月尚如珪
　　寓言
　　黄金日日销还铸仙桂年年折又生兎走乌飞如未息路尘终见泰山平
　　对雪献薛常侍
　　璚林瑶树忽急带西风下晩天皓鹤防褷飞不辨玉山重叠冻相连松装粉穗临牕亚水结氷锥簇溜悬门外寒光利如剑莫推红袖诉金船
　　题裴端公郊居
　　暂随红斾佐藩方髙迹终期卧故乡巳近水声开涧户更侵山色架书堂蒲生岸脚青刀利栁拂波心緑带长莫夺野人樵牧兴白云不识绣衣郎
　　登咸阳县楼望雨
　　乱云如兽出山前细雨和风满渭川尽日空蒙无所见雁行斜去字聨聨
　　贵公子
　　大道青楼御苑东玉栏仙杏压枝红金铃犬吠梧桐月朱鬛马嘶杨栁风流水带花穿巷陌夕阳和树入帘栊瑶池宴罢归来醉笑説君王在月宫
　　听赵秀才弹琴
　　满匣氷泉咽又鸣玉音闲澹入神清巫山夜雨中起湘水清波指下生蜂簇野花吟细韵蝉移髙栁迸残声不须更奏幽兰曲卓氏门前月正明
　　观猎
　　苑墙东畔欲斜晖傍苑穿花兎正肥公子喜逢朝罢日将军夸换战时衣鹘翻锦翅云中落犬带金铃草上飞直待四郊髙鸟尽掉鞍齐向国门归
　　三堂东湖作
　　满塘秋水碧澄十亩菱花晩镜清景动新桥横蝃蝀岸铺芳草睡防防蟾投夜魄当湖落岳倒秋莲入浪生何处最添诗客兴黄昏烟雨乱蛙声
　　放牓日作
　　一声天鼓辟金扉三十仙材上翠微葛水雾中龙乍变缑山烟外鹤初飞邹阳暖艳催花发太皥春光簇马归回首便辞尘土世彩云新换六铢衣
　　寄薛先辈
　　悬知回日防衣荣仙籍髙标第一名瑶树带风侵物冷玉山和雨射人清龙翻瀚海波涛壮鹤出金笼燕雀惊不説文章与门地自然毛骨是公卿
　　访含山僧不遇留题精舍
　　满院桐花鸟雀喧寂寥芳草茂芊芊吾师正遇归山日闲客空题到寺年池竹闭门教鹤守琴书开箧任僧传人间不自防行迹一片孤云在碧天
　　寄従兄遵
　　江上秋风正钓鲈九重天子梦翘车不将髙卧邀刘主自吐清谈护汉储沧海十年龙景断碧云千里雁行疎相逢莫话归山计明日东封待直庐
　　渔塘十六韵【在朱阳县石嵓下古老云洛水一流出此山】
　　洛水分余脉穿岩出石棱碧经岚气重清带露华澄莹澈通三岛岩峿积万层巢由应共到刘阮想同登壁峻苔如画山昏雾似蒸撼松衣有雪题石砚生氷路熟云中客名留域外僧饥猿寻落橡鬭防堕髙藤崄树溪亚残莎带岸崩持竿聊借草待月好垂罾对景思任父开图想不兴晩风轻浪叠莫雨湿烟凝似泛灵槎出如迎羽客升仙源终不测胜槩自相仍欲别诚堪恋长归又未能他时操史笔为尔着良称
　　冬日长安感志寄献虢州崔郎中二十韵
　　帝里无成久滞淹别家三度见新蟾郄诜丹桂无人指阮籍青襟有泪霑溪上却思云满屋镜中唯怕雪生髯病如原宪谁能疗蹇似刘祯岂用占雾雨十年同隠遁风雷何日振沈濳吁嗟每被更声引歌咏还因酒思添客舍正甘愁寂寂郡楼遥想醉恹恹巳闻铃阁悬新诏即向纶闱副具瞻济物便同川上檝慰心还似邑中黔观星始觉中郎贵问俗方知太守廉宅后緑波栖画鹢马前红袖簇丹襜闲招好客斟香蚁闷对琼华咏撒盐积冻慢封寒霤细莫云髙拔逺峯尖讼堂无事氷生印水榭髙唫月透帘松下围棊期禇笔头飞箭荐陶谦未知匣剑何时跃但恐铅刀不再铦虽有逺心长拥篲耻将新剑学编苫才惊素节移铜律又见冥变玉籖百口似萍依广岸一身如燕恋髙檐如今正困风波力更向人中问宋纎
　　和薛先辈见寄初秋寓懐即事之作二十韵
　　玉律初移清风乍逺襟一声蝉到耳千炬火然心岳静云堆翠楼髙日半沈引愁憎莫角惊梦怯残碪露白凝湘簟风篁韵蜀琴鸟喧従果烂堦净任苔侵柿叶添红景槐柯减緑隂采珠逢寳窟阅石见瑶林鲁殿铿寒玉苔山激碎金郄堂流桂景陈巷集车音名自张华显词因葛亮吟水深龙易失天逺鹤难寻鉴貌宁慙乐论才岂谢任义心孤剑直学海怒涛深既覩文兼质翻疑古在今慙闻纡緑绶即挂朝簪晩树连秋坞斜阳暎暮岑夜虫方啷啷疲马正骎骎托迹同呉燕依仁似越禽防随仙羽化香蚁且同斟
　　同旧韵
　　大火收残暑清光渐惹襟谢庄千里思张翰五湖心莫角迎风急孤钟向暝沈露滋三径草日动四隣碪簟委班姬扇蝉悲蔡琰琴方愁丹桂逺已怯二毛侵甃石回泉脉移棊就竹隂触丝蛛堕网避隼鸟投林貌愧潘郎璧文慙吕相金但埋酆狱气未发爨桐音静笑刘琨舞闲思阮籍吟野花和雨斸怪石入云寻迹竟终非切幽闲且自任趋时慙艺薄托质仰恩深美价方稀古清名已絶今既闻留缟带讵肯掷蓍簪迟客虚髙阁迎僧出乱岑壮心徒戚戚逸足自骎骎安羡仓中防危同幕上禽期君调鼎鼐他日俟羊斟
　　三用韵
　　素律初回驭商飚暗触襟乍伤诗客思还动旅人心蝉噪因风断鳞游见鹭沈笛声随晩吹松韵激遥砧地覆青袍草牕横緑绮琴烟霄难自致嵗月易相侵涧栁横孤彴岩藤架密隂潇湘期钓侣鄠杜别家林遗愧虞卿璧言依季布金铮鏦闻郢唱次第发巴音萤影冲帘落虫声拥砌吟楼髙思共钓寺逺想同寻入夜愁难遣逢秋恨莫任蜗游苔径滑鹤步翠塘深莫问荣兼辱宁论古与今固穷怜瓮牖感旧惜蒿簪晩日舒霞绮遥天倚黛岑鸳鸾方翽翽骅骥整骎骎未化投陂竹空思出谷禽感多聊自遣桑落且闲斟
　　惊秋
　　不向烟波狎钓舟强亲文墨事儒丘长安十二槐花陌曽负秋风多少愁
　　登汉髙庙闲眺
　　独寻仙境上髙原云雨深藏古帝坛天畔晩峯青簇簇槛前春树碧团团参差郭外楼台小断续风中皷角残一带逺光何处水钓舟闲系夕阳滩
　　耒阳县浮山神庙
　　一郡皆传此庙灵庙前松桂古今青山曽尧代浮洪水地有唐臣奠緑醽绕坐香风吹寳盖傍檐烟雨湿岩扄为霖自可成农嵗何用兴师逺伐邢
　　愁
　　避愁愁又至愁至事难忘夜作心中火朝为鬓上霜不经公子梦偏入旅人肠借问髙轩客何乡是醉乡
　　村居书事
　　年年耕与钓鸥鸟巳相依砌长苍苔厚藤抽紫蔓肥风莺移树转雨燕入楼飞不觉春光莫绕篱红杏稀
　　三堂早春
　　独倚危楼四望遥杏春陌马声骄池邉氷刅暖初落山上雪棱寒未销溪送緑波穿郡宅日移红影度村桥主人年少多情味笑换金解珥貂



　　浣花集巻一
　　钦定四库全书
　　浣花集巻二　　　　　　　唐　韦庄　撰今体诗凡二十七首
　　雨霁晩眺【庚子年冬大驾幸蜀后作】
　　入谷路萦纡岩巅日欲晡岭云寒扫葢溪雪冻黏须卧草跧如听氷怯似狐仍闻闗外火昨夜彻皇都
　　立春日作
　　九重天子去蒙尘御栁无情依旧春今日不关妃妾事始知辜负马嵬人
　　赠云阳县裴明府
　　南北三年一解携海为深谷岸为蹊巳闻陈胜心降汉谁为田横国号齐防客至今犹战鹤故人何处尚驱鸡归来能作烟波伴我有渔舟在五溪
　　贼中与萧韦二秀才同卧重疾二君寻愈余独加焉恍惚之中因有题
　　与君同卧疾独我渐弥留弟妹不知处兵戈殊未休胸中疑晋防耳下鬭殷牛縦有秦医在懐乡亦泪流
　　重围中逢萧校书
　　相逢俱此地此地是何乡侧目不成语抚心空自伤剑髙无鸟度树暗有兵藏底事征西将年年戍洛阳
　　咸通
　　咸通时代物情奢欢杀金张许史家破产竞留天上乐铸山争买洞中花诸郎宴罢银灯合仙子游回璧月斜人意似知今日事急催弦管送年华
　　白樱桃
　　王母堦前种几株水精帘外看如无只应汉武金盘上泻得白露珠
　　夜景
　　满庭松桂雨余天宋玉秋声韵蜀乌兎不知多事世星辰长似太平年谁家一笛吹残暑何处双砧暮烟欲把伤心问明月素娥无语泪娟娟
　　宿山家
　　山行侵夜到云窦一星灯草动蛇寻宂枝摇防上藤背风开药灶向月展渔罾明日前溪路烟萝更几层
　　长年
　　长年方悟少年非人道新诗胜旧诗十亩野塘留客钓一轩春雨对僧棊花间醉任黄鸎语亭上吟従白鹭窥大盗不将炉冶去有心重筑太平基
　　辛丑年
　　九衢漂杵已成川塞上黄云战马闲但有羸兵填渭水更无竒士出商山田园已没红尘里弟妹相逢白刅间西望翠华殊未返泪痕空湿剑文斑
　　思归
　　暖丝无力自悠扬牵引东风断客肠外地见花终寂寞异乡闻乐更凄凉红垂野岸樱还熟緑染回汀草又芳旧里若为归去好子期凋谢吕安亡
　　忆昔
　　昔年曽向五陵游子夜歌清月满楼银烛树前长似昼露桃华里不知秋西园公子名无忌南国佳人号莫愁今日乱离俱是梦夕阳唯见水东流
　　合欢莲华
　　虞舜南巡去不归二妃相誓死江湄空留万古香魂在结作双葩合一枝
　　览萧必先巻
　　满轴编新句翛然大雅风名因五字得命合一言通景尽才难尽吟终意未终似逢曹与谢烟雨思何穷
　　和人嵗宴旅舍见寄
　　积雪满前除寒光夜皎如老忧新嵗近贫觉故交疎意合论文后心降得句初莫言常郁郁天道有盈虚
　　宿泊孟津寄三堂友人
　　解缆西征未有期槐花又逼桂花时鸿胪陌上归耕晩金马门前献赋迟只恐愁苗生两鬓不堪离恨入双眉分明昨夜南池梦还把渔竿咏楚词
　　对酒赠友人
　　多病仍多感君心自我心浮生都是梦浩叹不如吟白雪篇篇丽清酟盏盏深乱离俱老大强醉莫霑襟
　　天井关
　　太行山上云深处谁向云中筑女墙短绠讵能垂玉甃缭垣何用学金汤斸开岚翠为髙垒截断云霞作巨防守吏不教飞鸟过赤眉何路到吾乡
　　赠邉将
　　昔因征逺向金微马出榆闗一鸟飞万里只携孤剑去十年空逐塞鸿归手招都防新降虏身着文皇旧赐衣只待烟尘报天子满头霜雪为兵机
　　春日
　　忽觉东风【一作君】景渐迟野梅山杏暗芳菲落星楼上吹残角偃月营中挂夕晖旅梦乱随蝴蝶散离魂【一作情】渐逐杜鹃飞红尘遮【一作望】断长安陌芳草王孙莫不归
　　早秋夜作
　　翠簟初清暑半销撤帘松韵送轻飚莎庭露永琴书润山郭月明砧杵遥傍砌緑苔鸣蟋蟀绕檐红树织蟏蛸不须更作悲秋赋王粲辞家鬓巳凋
　　寄江南逐客
　　二年音信阻湘潭花下相思酒半酣记得竹斋风雨夜对床孤枕话江南
　　冬夜
　　睡觉寒炉酒半消客情乡梦两遥遥无人为我磨心剑割断愁肠一寸苗
　　又闻湖南荆渚相次陷没
　　防时闻唱凯旋歌处处屯兵未倒戈天子只凭红斾壮将军空恃紫髯多尸填汉水连荆阜血染湘云接楚波莫问流离南越事战余空有旧山河
　　家叔南游却归因献贺
　　缭绕江南一嵗归归来行色满戎衣长闻鳯诏徴兵急何事龙韬献捷稀旅梦逺依湘水濶离魂空伴越禽飞遥知倚棹思家处泽国烟深莫雨微
　　楚行吟
　　章华台下草如烟故郢城头月似惆怅楚宫云雨后露啼花笑一年年












　　浣花集巻二
　　钦定四库全书
　　浣花集巻三　　　　　　　唐　韦庄　撰今体诗凡三十九首
　　洛阳吟【时大驾在蜀巢宼未平洛中寓居作七言】
　　万户千门夕照邉开元时节旧风烟宫官试马游三市舞女乗舟上九天胡骑北来空进主汉皇西去竟升仙如今父老偏垂泪不见承平四十年
　　过旧宅
　　华轩不见马萧萧廷尉门人久寂寥朱槛翠楼为卜肆玉栏仙杏作春樵堦前雨落鸳鸯瓦竹里苔封防蝀桥莫问此中销歇事娟娟红泪滴芭蕉
　　喻东军
　　四年龙驭守峨嵋铁马西来步步迟五运未教移汉鼎六韬何必待秦师几时鸾鳯归丹阙到处乌鸢従白旗独把一樽和泪酒隔云遥奠武侯祠
　　清河县楼作
　　有客微吟独凭楼碧云红树不胜愁盘雕逈印天心没逺水斜牵日脚流千里战尘连上苑九江归路隔东周故人此地扬颿去何处相思雪满头
　　北原闲眺
　　春城回首树重重立马平原夕照中五鳯灰残金翠灭六龙游去市朝空千年王气浮清洛万古坤灵镇碧嵩欲问向来陵谷事野桃无语泪花红
　　赠戍兵
　　汉皇无事暂游汾底事狐狸啸作羣夜指碧天占晋分晓磨孤剑望秦云红旌不巻风长急画角闲吹日又曛止竟有征须有战洛阳何用久屯军
　　覩军回戈
　　关中羣盗已心离关外犹闻羽檄飞御苑緑莎嘶战马禁城寒月捣征衣漫教韩信兵涂地不及刘琨啸觧围昨日屯军还夜遁满车空载洛神归
　　中渡晚眺
　　魏王堤畔草如烟有客伤时独扣舷妖气欲昏唐社稷夕阳空照汉山川千重碧树笼春苑万缕红霞衬碧天家寄杜陵归不得一回回首一然
　　河内别村业闲题
　　阮氏清风竹巷深满溪松竹似山隂门当谷路多樵客地带河声足水禽闲伴尔曹虽适意静思吾道好霑襟隣翁莫问伤时事一曲髙歌夕照沈
　　闻官军继至未覩凯旋
　　嫖姚何日破重围秋草深来战马肥已有孔明传将畧更闻王导得神机阵前皷晴应响城上乌鸢饱不飞何事小臣偏注目帝乡遥羡白云归
　　和集贤侯学士分司丁侍御秋日雨霁之作
　　洛岸秋晴夕照长鳯楼龙阙倚清光玉泉山净云初散金谷树多风正凉席上客知蓬岛路坐中寒有栢台霜多慙十载游梁士却伴宾鸿入帝乡
　　题安定张使君
　　器度风标合出尘桂宫何负一枝新成丹始见金无滓冲斗方知剑有神愤气不销头上雪政声空布海邉春中兴若继开元事堪向龙池作近臣
　　颍阳县
　　琴堂连少室故事即仙踪树老风声壮山髙腊浓雪多庭有鹿县僻寺无钟何处留诗客茆檐倚后峰
　　寄园林主人
　　主人常不在春物为谁开桃艳红将落梨华雪又催晓莺闲自啭游客暮空回尚有余芳在犹堪载酒来
　　洛北村居
　　十亩松篁百亩田归来方属大兵年岩邉石室低临水云外岚峯半入天鸟势去投金谷树钟声遥出上阳烟无人説得中兴事独倚斜晖忆仲宣
　　对梨花赠皇甫秀才
　　林上梨花雪压枝独攀琼艳不胜悲依前此地逢君处还是去年今日时且恋残阳留绮席莫推红袖诉金巵腾腾战鼓正多事须信明朝难重持
　　立春
　　青帝东来日驭迟暖烟轻逐晓风吹罽袍公子樽前觉锦帐佳人梦里知雪圃乍开红菜甲防幡新翦緑杨丝殷勤为作宜春曲题向花牋帖绣楣
　　村笛
　　箫韶九奏韵凄锵曲度虽髙调不伤却见孤村明月夜一声牛笛断人肠
　　题李斯传
　　蜀魄湘魂万古悲未悲秦相死秦时临刑莫恨仓中防上蔡东门去自迟
　　赠薛秀才
　　相辞因避世相见尚兵戈乱后故人少别来新话多但闻哀痛诏未覩凯旋歌欲结岩栖伴何山好薜萝
　　和元秀才别业书事
　　僻居春事好水曲乱花隂浪过河移岸雏成鸟别林緑钱榆贯重红障杏篱深莫饮宜城酒愁多醉易沈
　　纪村事
　　緑蔓暎双扉循墙一径微雨多庭果烂稻熟渚禽肥酿酒迎新社遥砧送暮晖数声牛上笛何处饷田归
　　题许仙师院
　　地古多乔木游人到且吟院开金鏁涩门暎緑篁深山色不离眼鹤声长在琴往来谁与熟乳鹿往前林
　　离筵诉酒
　　感君情重惜分离送我殷勤酒满巵不是不能判酩酊却忧前路醉醒时
　　不寐
　　不寐天将晓心劳转似灰蚊吟频到耳防鬭竞缘台户闇知蟾落林喧觉雨来马嘶朝客过知是禁门开
　　赠武处士
　　一身唯一室髙静若僧家扫地留疎影穿池浸落霞緑萝临水合白道向村斜卖药归来醉吟诗倚钓查
　　题吉涧卢拾遗庄
　　主人西游去不归满溪春雨长春薇怪来马上诗【一作诉】情好印破青山白鹭飞
　　题颍源庙
　　曽是巢由栖隠地百川唯説颍源清微波乍向云根吐去浪遥冲雪嶂横万木倚檐疎干直羣峯当户晓岚晴临川试问尧年事犹被封人劝濯缨
　　东游逺归
　　扣角干名计已疎剑歌休恨食无鱼辞家栁絮三春半临路槐花七月初江上欲寻渔父醉日邉时得故人书青云不识扬生面天子何由问子虚
　　新正日商南道中作寄李明府
　　相看又见嵗华新依旧杨朱拭泪巾踏雪偶因寻戴客论文还比聚星人嵩山不改千年色洛邑长生一路尘今日与君同避世却怜无事是家贫
　　春莫
　　一春春事好病酒起常迟流水緑萦砌落花红堕枝楼髙喧乳燕树密鬭雏鹂不学山公醉将何自觧頥
　　哭麻处士
　　却到歌吟地闲门草色中百年流水尽万事落花空繐帐扄秋月诗楼鏁夜虫少微何处堕留恨白杨风
　　春早
　　闻莺才觉晓闭户巳知晴一带牕间月斜穿枕上生
　　和友人
　　闭门同隠士不出动经时静阅王维画闲翻褚棊落泉当户急残月下牕迟却想従来意谯周亦自嗤
　　春愁
　　寓思本多伤逢春恨更长露霑湘竹泪华堕越梅妆睡怯交加梦闲倾防灎觞后庭人不到斜月上松篁
　　晩春
　　花开疑乍富花落似初贫万物不如酒四时唯爱春峨峨秦氏防皎皎洛川神风月应相笑年年醉病身
　　题许浑诗巻
　　江南才子许浑诗字字清新句句竒十斛明珠量不尽惠休虚作碧云词
　　赠礼佛名者
　　何用辛勤礼佛名我従无得到真庭寻思六祖传心印可是従来读藏经
　　残花
　　和烟和露雪离披金蘂红须尚满枝十日笙歌一宵梦苎萝烟雨失西施






　　浣花集巻三
　　钦定四库全书
　　浣花集巻四　　　　　　唐　韦庄　撰
　　今体诗凡四十首
　　上元县【淛西作】
　　南朝三十六英雄角逐兴亡尽此中有国有家皆是梦为龙为虎亦成空残花旧宅悲江令落日青山吊谢公止竟霸图何物在石麟无主卧秋风
　　江上逢史馆李学士
　　前年分袂陜城西醉凭征轩日欲低去浪指期鱼必变出门回首马空嘶关河自此为征垒城阙于今陷战谁谓世途陵是谷燕来还识旧巢泥
　　金陵图
　　谁谓伤心画不成画人心逐世人情君看六幅南朝事老木寒云满故城
　　谒蒋帝庙
　　建业城邉蒋帝祠素髯清骨旧风姿江声似激秦军破山势如匡晋祚危残雪岭头明组练晩霞檐外簇旌旗金陵客路方流落空祝回銮奠酒巵
　　闻再幸梁洋
　　才喜中原息战又闻天子幸巴西延烧魏阙非闗燕大狩陈仓不为鸡兴庆玉龙寒自跃昭陵石马夜空嘶遥思万里行宫梦太白山前月欲低
　　王道者
　　五云遥指海中央金鼎曽传肘后方三岛路岐空有月十洲花木不知霜因携竹杖闻龙气为使仙童带橘香应笑我曹身是梦白头犹自学诗狂
　　陪金陵府相中堂夜宴
　　满耳笙歌满眼花满楼珠翠胜呉娃因知海上神仙窟只似人间富贵家绣户夜攒红烛市舞衣晴曵碧天霞却愁宴罢青蛾散杨子江头月半斜
　　和侯秀才同友生泛舟谿中相招之作
　　嵇阮相将棹酒船晩风侵浪水侵舷轻如控鲤初离岸逺似乗槎欲上天雨外鸟归呉苑树镜中人入洞庭烟凭君不用回舟疾今夜西江月正圆
　　赠野童
　　羡尔无知野性真乱搔蓬髪笑看人闲冲暮雨骑牛去肯问中兴社稷臣
　　代书寄马
　　驱驰曽在五侯家见説初生自渥洼鬃白似披梁苑雪颈肥如扑杏园花休嫌緑绶嘶贫舍好着红缨入使衙穏上云衢千万里年年长踏魏堤沙
　　题淮隂侯庙
　　满挹椒浆奠楚祠碧幢黄钺旧英威能扶汉代成王业忍见唐民陷战机云梦去时髙鸟尽淮隂归日故人稀如何不借平齐策空看长星落贼围
　　送崔郎中往使西川行在
　　拜书辞玉帐万里剑闗长新马杏花色緑袍春草香一身朝玉陛几日过铜梁莫恋炉邉醉仙宫待侍郎
　　润州显济阁晓望
　　清晓水如镜隔江人似鸥逺烟藏海岛初日照扬州地壮孙权气云凝庾信愁一篷何处客吟凭钓鱼舟
　　观淛西府相畋游
　　十里旌旗十万兵等闲游猎出军城紫袍日照金鹅鬭红斾风吹画虎狞带箭彩禽云外落避雕寒兎月中惊归来一路笙歌满更有仙娥载酒迎
　　官庄【江南富民悉以犯酒没家产因以此诗讽之淛帅遂改酒法不入财产】
　　谁氏园林一簇烟路人遥指尽长叹桑田稻泽今无主新犯香醪没入官
　　解维
　　又觧征帆落照中暮程还过秣陵东二年辛苦烟波里赢得风姿似钓翁
　　雨霁池上作呈侯学士
　　鹿巾藜杖葛衣轻雨歇池邉晩吹清正是如今江上好白鳞红稻紫莼羮
　　寓言
　　为儒逢世乱吾道欲何之学剑已应晩归山今又迟故人三载别明月两乡悲惆怅沧江上星星鬓有丝
　　哭同舍崔员外
　　却到同游地三年一电光池塘春草在风烛故人亡祭罢泉声急斋余磬韵长碧天应有恨斜日吊松篁
　　题姑苏凌处士庄
　　一簇林亭返照间门当官道不曽关花深逺岸黄莺閙雨急春塘白鹭闲载酒客寻呉苑寺倚楼僧看洞庭山怪来话得仙中事新有人従物外还
　　过当涂县
　　客过当涂县停车访旧游谢公山有墅李白酒无楼采石花空发乌江水自流夕阳谁共感寒鹭立汀洲
　　江亭酒醒却寄维扬饯客
　　别筵人散酒初醒江步黄昏雨雪零满坐绮罗皆不见觉来红烛背银屏
　　台城
　　江雨霏霏江草齐六朝如梦鸟空啼无情最是台城栁依旧烟笼十里堤
　　赠渔翁
　　草衣荷笠鬓如霜自説家编楚水阳满岸秋风吹枳橘绕陂烟雨种菰蒋芦刀夜鲙红鳞腻木甑朝蒸紫芋香曽向五湖期范蠡尔来空濶久相忘
　　过扬州
　　当年人未识兵戈处处青楼夜夜歌花发洞中春日永月明衣上好风多淮王去后无鸡犬炀帝归来葬绮罗二十四桥空寂寂緑杨摧折旧官河
　　寄右省李起居
　　已向鸳行接雁行便应双拜紫薇郎才闻阙下徴书急已觉回朝草诏忙白马似怜朱绂贵防衣遥惹御炉香多慙十载游梁客未换青襟侍素王
　　镊白
　　白髪太无情朝朝镊又生始因丝一缕渐至雪千茎不避佳人笑唯慙稚子惊新年过半百犹叹未休兵
　　漳亭驿小樱桃
　　当年此树正花开五马仙郎载酒来李白巳亡工部死何人堪伴玉山頽
　　酬呉秀才霅川相送
　　一叶南浮去似飞楚乡云水本无依离心不忍闻春鸟病眼何堪送落晖掺袂客従花下散棹舟人向镜中归夫君别我应惆怅十五年来识素衣
　　对雨独酌
　　榴花新酿緑于苔对雨闲倾满满杯荷锸醉翁真达者卧云逋客竟悠哉能诗岂是经时策爱酒元非命世才门外緑萝连洞口马嘶应是步兵来
　　夏初与侯补阙江南有约同泛淮汴西赴行朝庄自九驿路先至甬桥补阙由淮楚续至泗上寝病旬日遽闻捐馆回首悲恸因成长句四韵吊之【巳后自淛西游汴宋路至陈仓迎驾却过昭义相州路归金陵作】
　　本约同来谒帝阍忽随川浪去东奔九重圣主方虚席千里髙堂尚倚门世徳只应荣伯仲时名终自付儿孙遥怜月落清淮上寂寞何人吊旅魂
　　汴堤行
　　欲上隋堤举步迟隔云烽燧叫非时才闻破阵将休马又道征辽再出师朝见西来为过客莫看东去作浮尸緑杨千里无飞鸟日落空投旧店基
　　旅次甬西见儿童以竹枪纸旗戏为阵列主人叟曰斯子也三世没于阵思所袭祖父讐余因感之
　　已闻三世没军营又见儿孙学战争见尔此言堪恸哭遣予何日望时平
　　自孟津舟西上雨中作
　　秋烟漠漠雨蒙蒙不巻征颿任晩风百口寄安沧海上一身逃难緑林中来时楚岸杨花白去日隋堤蓼穗红却到故园翻似客归心迢递秣陵东
　　含山店梦觉作
　　曽为流离惯别家等闲挥袂客天涯灯前一觉江南梦惆怅起来山月斜
　　题貂黄岭官军
　　散骑萧萧下太行逺従呉防去陈仓斜风细雨江亭上尽日凭栏忆楚郷
　　过内黄县
　　相州吹角欲斜阳匹马摇鞭宿内黄僻县不容投刺客野陂时遇射雕郎云中粉堞新城垒店后荒郊旧战塲犹指去程千万里秣陵烟树在何乡
　　杂感
　　莫悲建业荆榛满昔日繁华是帝京莫爱广陵台榭好也曽芜没作荒城鱼龙爵马皆如梦风月烟花岂有情行客不劳频怅望古来朝市叹衰荣
　　垣县山中寻李书记山居不遇留题河次店
　　白云红树防东名鸟羣飞古画中仙吏不知何处隠山南山北雨蒙蒙
　　送人游并汾
　　风雨萧萧欲莫秋独携孤剑塞垣游如今虏骑方南牧莫过隂关第一州










　　浣花集巻四
　　钦定四库全书
　　浣花集巻五　　　　　　唐　韦庄　撰
　　今体诗凡二十八首
　　李氏小池亭十二韵【时在婺州寄居作】
　　积石乱巉巉庭莎緑不芟小桥低跨水危槛半依岩花落鱼争唼樱红鸟竞引泉疏地脉扫絮积山嵌古栁红绡织新篁紫绮缄养猿秋啸月放鹤夜栖杉枕簟谿云腻池塘海雨咸语牕鸡逞辨防鼎犬偏馋踏藓青粘屐攀萝緑暎衫访僧舟北渡贳酒日西衔迟客登髙阁题诗绕翠嵒家藏何所宝清韵满琅函
　　遣兴
　　如幻如泡世多愁多病身乱来知酒圣贫去觉钱神异国清明节空江寂莫春声声林上鸟唤我北归秦
　　婺州和陆谏议将赴阙懐阳羡山居
　　望阙路仍逺子牟魂欲飞道开烧药鼎僧寄卧云衣故国饶芳草他山挂夕晖东阳虽胜地王粲奈思归
　　江上题所居
　　故人相别尽朝天苦竹江头独闭关落日乱蝉萧帝寺碧云归鸟谢家山青州従事来偏熟泉布先生老渐悭不是对花长酩酊永嘉时代不如闲
　　婺州屏居蒙右省王拾遗车枉降访病中延欵不得因成寄谢
　　三年流落卧漳滨王粲思家拭泪频画角莫吹残月夜病心方忆故园春自为江上樵蘓客不识天邉侍従臣怪得白鸥惊去尽緑萝门外有朱轮
　　将卜兰芷村居留别郡中在仕
　　兰芷江头寄断蓬移家空载一颿风伯伦嗜酒还因乱平子归田不为穷避世漂零人境外结茅依约画屏中従今隠去应难觅深入芦花作钓翁
　　和陆谏议避地寄东阳进退未决见寄
　　未归天路紫云深暂驻东阳嵗月侵入洛声华当世重闵周章句满朝吟开炉夜看黄芽鼎卧瓮闲欹白玉簪读易草人不防忧君心是致君心
　　山墅闲题
　　逦迤前冈压后冈一川桑柘好残阳主人馈饷炊红黍邻父携竿钓紫鲂静极却嫌流水閙闲多飜笑野云忙有名不那无名客独闭衡门避建康
　　江上逢故人
　　前年送我曲江西红杏园中醉似泥今日逢君越溪上杜鹃花发鹧鸪啼来时旧里人谁在别后沧波路几迷江畔玉楼多美酒仲宣懐土莫凄凄
　　旅中感遇寄呈李秘书昆仲
　　南望愁云鏁翠微谢家楼阁雨霏霏刘桢病后新诗少阮籍贫来好客稀犹喜故人天外至许将孤剑日邉归懐郷不怕严陵笑只待秋风别钓矶
　　送范评事入关
　　寂寥门户寡相亲日日频来只有君正喜琴樽长作伴忽携书剑逺辞羣伤心栁色离亭见聒耳蝉声故国闻为报明年杏园客与留絶艳待终军
　　东阳酒家赠别二絶句
　　送君同上酒家楼酩酊飜成一笑休正是落花饶怅望醉乡前路莫回头
　　天涯方叹异郷身又向天涯别故人明日五更孤店月醉醒何处泪霑巾
　　江上村居
　　本无踪迹恋柴扃世乱须教识道情颠倒梦魂愁里得倔竒诗句望中生花縁艳絶栽难好山为看多咏不成闻道汉军新破虏使来仍説近离京
　　江外思郷
　　年年春日异郷悲杜曲黄莺可得知更被夕阳江岸上断肠烟栁一丝丝
　　和郑拾遗秋日感事一百韵
　　祸乱天心厌流离客思伤有家抛上国无罪谪遐方负笈将辞越扬颿欲泛湘避时难驻足感事易回肠雅道何销徳妖星忽耀芒中原初縦燎下国竟探汤盗据三秦地兵纒八水郷战尘轻犯阙羽斾逺巡梁自此修文代俄成讲武塲熊罴驱鹿犀象走昆阳御马迷新栈宫娥改旧妆五丁功再覩八难事难忘鳯引金根疾兵环玉弩彊建牙虽可恃摩垒讵能防霍庙神遐逺圯桥路杳茫出师威似虎御敌狠如羊眉画犹思赤巾裁未厌黄晨趋鸣铁骑夜舞挹琼觞僭侈彤襜乱諠呼绣攘但闻争曳组讵见学垂缰鹊印提新篆龙泉夺晓霜军威徒逗挠我武自维扬负扆劳天眷凝旒念国章绣旗张画兽宝马跃红鸯但欲除妖气宁思蔽耿光晓烟生帝里夜火入春坊鸟怪巢宫树狐骄上苑墙救危终在徳视履岂无祥气激雷霆怒神驱岳渎忙功髙分虎节位下耻龙骧遍命登坛将巡封异姓王志求扶坠典力未振頽纲汉路闲雕鹗云衢驻骕骦宝装军器丽麝裛战袍香日覩兵书防时闻虏骑亡人心惊獬豸雀意伺螳螂上畧咸推妙前锋讵可当纡金光照耀执玉意藏昻覆餗非无谓奢华事每详四民皆组绶九土堕耕桑飞骑黄金勒香车翠钿装八珍罗膳府五采鬭匡牀宴集喧华第歌钟簇画梁永期传子姓宁误犯天狼未覩君除侧徒思玉在傍窜身奚可保易地喜相将国运方夷险天心讵测量九流虽暂蔽三柄岂相妨小孽乖躔次中兴系昊苍灋尧功已普罪已徳非凉帝念惟思理臣心岂自遑诏催青客时待紫微郎定难输宸算胜灾减御粱皇恩思荡荡睿泽转洋洋偃卧虽非晩艰难亦备尝舜庭招谏皷汉殿上书囊俭徳遵三尺清朝俟一匡世随渔父醉身效接舆狂窜逐同天宝遭罹异建康道孤悲海澨家逺隔天潢卒嵗贫无褐经秋病泛漳似鱼甘去乙比蟹未成筐守道慙无补趋时愧不臧殷牛常在耳晋竖欲濳肓忸恨山思板懐归海欲航角吹魂悄悄笛引泪浪浪乱觉乾坤窄贫知日月长势将随鹤列忽喜遇鸳行巳报新回驾仍闻近纳隍文风销剑楯礼物换旂裳紫闼重开序青衿再设庠黒头期命爵赪尾尚忧鲂呉坂嘶骐骥岐山集鳯凰词源波浩浩谏署玉锵锵饲雀曽传庆烹蛇讵有殃弓挥劲镞匣剑淬神铓谔谔宁慙直堂堂不谢张晓风趋建礼夜月直文昌去国时虽久安邦志不常良金鑪自跃美玉椟难藏北望心如斾西归律变商迹随江燕去心逐塞鸿翔晩翠笼桑坞斜晖挂竹堂路愁千里月田爱万斯箱伴钓歌前浦随樵上逺岗鹭眠依晩屿鸟浴上枯杨惊梦縁欹枕多吟为倚廊访僧红叶寺题句白云房颿外青枫老樽前紫菊芳夜灯银耿耿晓露玉瀼瀼异国慙倾葢归涂俟并粮身虽留震泽心已过雷塘执友知谁在家山各巳荒海邉登桂檝烟外泛云樯巢树禽思越嘶风马恋羌寒声愁听杵空馆厌闻螀望阙飞华葢趋朝振玉珰米慙无薏苡面喜有桄榔话别心重结伤时泪一滂伫归蓬岛后纶诏润青缃
　　梦入关
　　梦中乗传过关亭南望莲峯簇簇青马上正吟归去好觉来江月满前庭
　　送人归上国
　　送君江上日西斜泣向江邉满树花若见青云旧相识为言流落在天涯
　　闻春鸟
　　云晴春鸟满江村还似长安旧日闻红杏花前应笑我我今顦顇亦羞君
　　樱桃树
　　记得初开雪满枝和蜂和蝶带花移如今花落游蜂去空作主人惆怅诗
　　独鹤
　　夕阳滩上立徘徊红蓼风前雪翅开应为不知栖宿处几回飞去又飞来
　　新栽竹
　　寂寞堦前见此君绕栏吟罢却沾巾异郷流落谁相识唯有樷篁似主人
　　稻田
　　緑波春浪满前陂极目连云防防肥更被鹭鸶千防雪破烟来入画屏飞
　　庭前菊
　　为忆长安烂熳开我今移尔满庭栽红兰莫笑青青色曽向龙山泛酒来
　　燕来
　　去嵗辞巢别近隣今来空讶草堂新花开对语应相问不是村中旧主人
　　倚柴关
　　杖防无言独倚关如痴如醉又如闲孤吟尽日何人防依约前山似故山
　　题七步廊
　　席门无计奈残阳更接檐前七步廊不羡东都丞相宅每行吟得好篇章
　　语松竹
　　庭前芳草緑于袍堂上诗人欲二毛多病不禁秋寂寞雨松风竹莫骚骚













　　浣花集巻五
　　钦定四库全书
　　浣花集巻六　　　　　　唐　韦庄　撰
　　今体诗凡十七首
　　不出院楚公【自三衢至江西作】
　　一自禅关闭心猿日渐驯不知城郭路稀识市朝人履带堦前雪衣无寺外尘却嫌山翠好诗客往来频
　　江邉吟
　　江邉烽燧几时休江上行人雪满头谁信乱离花不见只应惆怅水东流陶濳政事千杯酒张翰生涯一叶舟若有片颿归去好可堪重倚仲宣楼
　　江南送李明府入关
　　花烟栁傍江邨流落天涯酒一罇分首不辞多下泪回头唯恐防消魂我为孟馆三千客君继宁王五代孙正是中兴磐石重莫将顦顇入都门
　　送福州王先辈南归
　　豫章城下偶相逢自説今方遇至公八韵赋吟梁苑雪六铢衣惹杏园风名标玉籍仙坛上家寄闽山画障中明日一杯何处别緑杨烟岸雨蒙蒙
　　夜雪泛舟游南溪
　　大江西面小溪斜入竹穿松似若耶两岸严风吹玉树一滩明月晒银砂因寻野渡逢渔舍更泊前湾上酒家去去不知归路逺棹声烟里独呕哑
　　江行西望
　　西望长安白日遥半年无事驻兰桡欲将张翰秋江雨画作屏风寄鲍昭
　　铜仪
　　铜仪一夜变葭灰暖律还吹岭上梅已喜汉官今再覩更惊尧厯又重开牕中逺岫青如黛门外长江緑似苔谁念闭闗张仲蔚满庭春雨长蒿莱
　　含香
　　含香髙步巳难陪鹤到清霄势未回遇物旋添芳草句逢春宁滞碧云才微红几处花心吐嫩緑谁家栁眼开却去金銮为近侍便辞鸥鸟不归来
　　春云
　　春云春水两溶溶倚郭楼台晩翠浓山好只因人化石地灵曽有剑为龙官辞鳯阙频经嵗家住峨嵋第几峯王粲不知多少恨夕阳吟断一声钟
　　云散
　　云散天邉落照和闗闗春树鸟声多刘伶避世唯沈醉寗戚伤时亦浩歌巳恨嵗华添皎镜更悲人事逐頽波青云自有鹓鸿待莫説他山好薜萝
　　袁州作
　　家家生计只琴书一郡清风似鲁儒山色东南连紫府水声西北属洪都烟霞尽入新诗巻郭邑闲开古画图正是江村春酒熟更闻春鸟劝提壶
　　题袁州谢秀才所居
　　主人年少巳能诗更有松轩挂夕晖芳草似袍连径合白云如鸟傍檐飞但将竹叶消春恨莫遣杨花上客衣若有前山好烟雨与君吟到暝钟归
　　谒巫山庙
　　乱猿啼处访髙唐路入烟霞草木香山色未能忘宋玉水声犹似哭襄王朝朝暮暮阳台下为雨为云楚国亡惆怅庙前无限栁春来空鬭画眉长
　　鹧鸪
　　南禽无侣似相依锦翅双双傍马飞孤竹庙前啼莫汨罗祠畔吊残晖秦人只觧歌为曲越女空能画作衣懊恼泽家知有恨年年长忆鳯城【一作皇】归【懊恼泽家鹧鸪之音也】
　　宿蓬船
　　夜来江宿蓬船卧听淋铃不忍眠却忆紫微情调逸阻风中酒过年年
　　送李秀才归荆溪
　　八月中秋月正圆送君吟上木兰船人言格调胜度我爱篇章敌浪仙晩渡去时冲细雨夜滩何处宿寒烟楚王宫去阳台近莫倚风流滞少年
　　洪州送西明寺省上人游福建
　　记得初骑竹马年送师来往御沟邉荆榛巳失当时路槐栁全无旧日烟逺自嵇山游楚泽又従庐岳去闽川新春阙下应相见红杏花中觅酒仙











　　浣花集巻六
　　钦定四库全书
　　浣花集巻七　　　　　　　唐　韦庄　撰今体诗凡二十六首
　　建昌渡暝吟
　　月照临官渡郷情独浩然鸟栖彭蠡树月上建昌船市散渔翁醉楼深贾客眠隔江何处笛吹断緑杨烟
　　嵗除对王秀才作
　　我惜今宵促君愁玉漏频岂知新嵗酒犹作异郷身雪向寅前冻花従子后春到明追此防俱是隔年人
　　酒渇爱江清
　　酒渇何方疗江波一掬清泻瓯如练色潄齿作泉声味带他山雪光含白露精只应千古后长称伯伦情
　　和李秀才郊墅早春吟兴十韵
　　暖律变寒光东君景渐长我悲游海峤君説住柴桑雪色随髙岳氷声陷古塘草根微吐翠梅朶半含霜酒市多逋客渔家足夜航匡庐云傍屋彭蠡浪冲床緑摆杨枝嫩红挑菜甲香鳯凰城巳尽鹦鹉赋应狂伫见龙辞沼宁忧雁失行不应双剑气长在斗牛傍
　　泛鄱阳湖
　　四顾无邉鸟不飞大波惊隔楚山微纷纷雨外灵均过瑟瑟云中帝子归迸鲤似梭投逺浪小舟如叶傍斜晖鸱夷去后何人到爱者虽多见者稀
　　黄藤山下闻猿
　　黄藤山下驻归程一夜号猿吊旅情入耳便能生百恨断肠何必待三声穿云宿处人难见望月啼时兔正明好笑五陵年少客壮心无事也沾缨
　　章江作
　　杜陵归客正徘徊玉笛谁家叫落梅之子棹従天外去故人书自日邉来杨花慢惹霏霏雨竹叶间倾满满杯欲问维扬【一作旌扬】旧风月一江红树乱猿哀
　　南游富阳江中作
　　南去又南去此行非自期一颿云作伴千里月相随浪迹花应笑衰容镜每知郷园不可问禾黍正离离饶州余干县琵琶洲有故韩宾客宣城裴尚书修行李侍郎旧居遗址犹存客有过之感旧因以和吟
　　琵琶洲近斗牛星鸾鳯曽于此放情巳觉地灵因昴降更闻川媚有珠生一滩红树留佳气万古清续政声防户尽移天上去里人空説旧簪缨
　　九江逢卢员外
　　前年风月宿琴堂大媚仙山近帝郷别后几沾新雨露乱来犹记旧篇章陶濳岂是铜符吏田鳯终为锦帐郎莫怪相逢倍惆怅九江烟月似潇湘
　　南昌晩眺
　　南昌城郭枕江烟章水悠悠浪拍天芳草緑遮仙尉宅落霞红衬贾人船霏霏阁上千山雨嘒嘒云中万树蝉怪得地多章句客庾家楼在斗牛邉
　　衢州江上别李秀才
　　千山红树万山云把酒相看日又曛一曲离歌两行泪更知何地再逢君
　　湘中作
　　千重烟树万重波因便何妨吊汨罗楚地不知秦地乱南人空怪北人多臣心未肯教迁鼎天道还应欲止戈否去泰来终可待夜寒休唱饭牛歌
　　桐庐县作
　　钱塘江尽到桐庐水碧山青画不如白羽鸟飞严子濑緑蓑人钓季鹰鱼潭心倒影时开合谷口闲云自巻舒此境只应词客爱投文空吊木虚
　　东阳赠别
　　绣袍公子出旌旗送我摇鞭入翠微大抵行人难诉酒就中辞客易沾衣去时此地题桥去归日何年佩印归无限别情言不得回看谿栁恨依依
　　寄湖州舍弟
　　半年江上怆离襟把得新诗喜又吟多病似逢秦氏药久贫如得顾家金云烟但有穿杨志尘土多无作吏心何况别来词转丽不愁明代少知音
　　信州西三十里山名仙人城下有月岩山其状秀拔中有山门如满月之状余因行役过其下聊赋是诗
　　驱车过闽越路出饶阳西仙山翠如画簇簇生虹蜺羣峯若侍従众阜如婴提岩峦互吞吐岭岫相追携中有月轮满皎洁如圆珪玉皇恣游览到此神应迷常娥曳霞帔引我同攀跻腾腾上天半玉镜悬飞梯瑶池何悄悄鸾鹤烟中栖回头望尘世露下寒凄凄
　　婺州水馆重阳日作
　　异国逢佳节凴髙独苦吟一杯今日醉【一作酒】万里故园心水馆红兰合山城紫菊深白衣虽不至鸥鸟自相寻
　　避地越中作
　　避世移家逺天涯嵗巳周岂知今夜月还是去年愁露果珠沈水风萤烛上楼伤心潘骑省华髪不禁秋
　　抚州江口中作
　　江上闲冲细行满衣风洒緑荷声金骝掉尾横鞭望犹指庐陵半日程
　　信州谿岸夜吟作
　　夜倚临谿店懐郷独苦吟月当山顶出星倚水湄沉雾气渔灯冷钟声谷寺深一城人悄悄琪树宿仙禽
　　访浔阳友人不遇
　　不见安期悔上楼寂寥人对鹭鸶愁芦花雨急江烟暝何处潺潺独棹舟
　　东林寺再遇僧益大德
　　见师初事懿皇朝三殿归来白马骄上讲每教倾国听承恩偏得内官饶当时可爱人如画今日相逢鬓巳凋若向君门逢旧友为传音信到云霄
　　西塞山下作
　　西塞山前水似蓝乱云如絮满澄潭孤峯渐暎湓城北片月斜生梦泽南爨动晓烟烹紫蕨露和香蔕摘黄柑他年却棹扁舟去终傍芦花结一庵
　　齐安郡
　　弭棹齐安郡孤城百战残傍村林有虎带郭县无官暮角梅花怨清江桂影寒黍离縁底事撩我起长叹
　　夏口行寄婺州诸弟
　　回头烟树各天涯婺女星邉逺寄家尽眼楚波连梦泽满衣春雪落江花双双得伴争如雁一一归巢却羡鵶谁道我随张博望悠悠空外泛仙槎







　　浣花集巻七
　　钦定四库全书
　　浣花集巻八　　　　　　唐　韦庄　撰
　　今体诗凡九首
　　南省伴直【甲寅年自江南到京后作】
　　文昌二十四仙曹尽倚红檐种露桃一洞烟霞人迹少六行槐栁鸟声髙星分夜彩寒侵帐兰惹春香緑暎袍何事爱留诗客宿满庭风雨竹萧骚
　　鄠杜旧居二首
　　却到山阳事事非谷云谿鸟尚相依阮咸贫去田园尽向秀归来父老稀秋雨几家红稻熟野塘何处锦鳞肥年年为献东堂策长是芦花别钓矶
　　一径寻村渡碧谿稻花香泽水千畦云中寺逺磬难识竹里巢深鸟易迷紫菊乱开连井合红榴初绽拂檐低归来满把如渑酒何用伤时叹鳯兮
　　寄江南诸弟
　　万里逢归雁郷书忍泪封吾身不自保尔道各何从性拙唯多蹇家贫半为慵秪思谿影上卧看玉华峯
　　投寄旧知
　　却将顦顇入都门自喜青霄足故人万里有家留百越十年无路到三秦摧残不是当时貌流落空余旧日贫多谢青云好知已莫教归去重沾巾
　　癸丑年下第献新先辈
　　五更残月省墙邉绛斾蜺旌卓晓烟千炬火中莺出谷一声钟后鹤冲天皆乗骏马先归去独被羸童笑晩眠对酒暂时情豁尔见花依旧涕澘然未酬阚泽佣书债犹欠君平卖卜钱何事欲休休不得来年公道似今年
　　题汧阳县马跑泉李学士别业
　　水满寒塘菊满篱篱邉无限彩禽飞西园夜雨红樱熟南亩清风白稻肥草色自留闲客住泉声如待主人归九霄岐路忙于火肯恋斜阳守钓矶
　　绛州过夏留献郑尚书
　　朝朝沈醉引金船不觉西风满树蝉光景暗消银烛下梦魂长寄玉轮邉因循每被时流诮奋发须由国士怜明日客肠何处断緑槐风里独扬鞭
　　绥州作
　　雕隂无树水难流雉堞连云古帝州带雨晩駞鸣逺戍望乡孤客倚髙楼明妃去日花应笑蔡琰归时鬓已秋一曲单于暮烽起扶苏城上月如钩









　　浣花集巻八
　　钦定四库全书
　　浣花集巻九　　　　　　唐　韦庄　撰
　　今体诗凡十二首
　　与东呉生相遇【及第后出关作】
　　十年身事各如萍白首相逢泪满缨老去不知花有态乱来唯觉酒多情贫疑陋巷春偏少贵想豪家月最明且【一作独】对一罇开口笑未衰应见泰阶平
　　庭前桃
　　曽向桃源烂漫游也同渔父泛仙舟皆言洞里千株好未胜庭前一树幽带露似垂湘女泪无言如伴息妫愁五陵公子饶春恨莫引香风上酒楼
　　丙辰年鄜州遇寒食城外醉吟七言五首
　　满街杨栁緑丝烟画出清明二月天好是隔帘花树动女郎撩乱送秋千
　　雕隂寒食足游人金鳯罗衣湿麝薰肠断入城芳草路淡红香白一羣羣
　　开元坡下日初斜拜扫归来走钿车可惜数株红艳好不知今夜落谁家
　　马骄风疾玉鞭长过去唯留一阵香闲客不须烧破眼好花皆属富家郎
　　丝烟栁欲清明金屋人间暖鳯笙永日【一作画】迢迢无一事隔街闻筑气毬声
　　宜君【一作春】县比卜居不遂留题王秀才别墅二首
　　本期同此卧林丘榾柮炉前拥布裘何事却骑羸马去白云红树不相留
　　明月严霜扑皁貂羡君髙卧正逍遥门前积雪深三尺火满红炉酒满瓢
　　鄜州留别张员外
　　江南相送君山下塞北相逢朔漠中三楚故人皆是梦十年陈事只如风莫言身世他时异且喜琴罇数日同惆怅却愁明日别马嘶山店蒙蒙
　　病中闻相府夜宴戏赠集贤卢学士
　　满筵红蜡照香钿一夜歌钟欲沸天花里乱飞金错落月中争认绣连干罇前莫话诗三百醉后宁辞酒十千无那两三新进士风流长得饮徒怜
　　出关
　　马嘶烟岸栁隂斜东去【一作回首】关山路转賖到处因循縁嗜酒一生惆怅为判花危时秪合身无着白日那堪事有涯正是灞陵春酎緑仲宣何事独辞家







　　浣花集巻九
　　钦定四库全书
　　浣花集巻十　　　　　　唐　韦庄　撰
　　今体诗凡六首
　　过樊川旧居【时在华州驾前奉使入蜀作】
　　却到樊川访旧游夕阳衰草杜陵秋应刘去后苔生阁稽阮归来雪满头能説乱离惟有燕觧偷闲暇不如鸥千桑万海无人见横笛一声空泪流
　　长安旧里
　　满日墙匡春草深伤时伤事更伤心车轮马迹今何在十二玉楼无处寻
　　过渼陂懐旧
　　辛勤曽寄玉峯前一别云溪二十年三径荒凉迷竹树四邻凋谢变桑田渼陂可是当时事紫阁空余旧日烟多少乱离无处问夕阳吟罢涕然
　　汧阳间
　　汧水悠悠去似絣逺山如画翠眉横僧寻野渡归呉岳雁带斜阳入渭城邉静不收蕃帐马地贫惟卖陇山鹦牧童何处吹羌笛一曲梅花出塞声
　　焦崖阁
　　李白曽歌蜀道难长闻白日上青天今朝夜过焦崖阁始信星河在马前
　　鸡公帻【去褒城县二十里】
　　石状虽如帻山形可类鸡向风疑欲鬭带雨似闻啼蔓织青笼合松长翠羽低不鸣非有意为怕客奔齐







　　浣花集巻十
　　钦定四库全书
　　浣花集补遗目録
　　乞彩牋歌
　　咏白牡丹
　　长安清明
　　咸阳懐古
　　悼亡姬五首
　　平陵老将
　　春陌二首
　　春愁
　　嵗宴同左生作
　　和同年韦学士华下途中见寄
　　伤灼灼
　　汉州
　　秋霁晩景
　　和人春暮书事寄崔秀才
　　古离别
　　边上逢薛秀才话旧
　　饮散呈主人
　　使院黄葵花
　　摇落
　　奉和观察郎中春暮忆花言懐见寄四韵之什奉和左司郎中春物暗度感而成章
　　少年行
　　令狐亭
　　闺月
　　闺怨
　　上春词
　　练篇
　　杂体聨锦
　　长安春
　　抚盈謌
　　赠峨嵋山弹琴李处士
　　江皋赠别














　　钦定四库全书
　　浣花集补遗　　　　　　唐　韦庄　撰
　　乞彩牋歌
　　浣花溪上如花客緑闇红藏人不识留得溪头瑟瑟波泼成纸上猩猩色手把金刀裁彩云有时剪破秋天碧不使红霓段段飞一时驱上丹霞壁蜀客才多染不供卓文醉后开无力孔雀衔来向日飞翩翩压折黄金翼我有歌诗一千首磨砻山岳罗星斗开巻长疑雷电惊挥毫只怕龙蛇走班班布在时人口满轴松花都未有人间无处买烟霞须知得自神仙手也知价重连城璧一纸万金犹不惜薛涛昨夜梦中来殷勤劝向君邉覔
　　咏白牡丹
　　闺中莫妒啼妆妇陌上须惭傅粉郎昨夜月明清似水入门惟觉一庭香
　　长安清明
　　早是伤春梦雨天可堪芳草更芊芊内官初赐清明火上相闲分白打钱紫陌乱嘶红叱拨緑杨髙映画秋千游人记得承平事暗喜风光似昔年
　　咸阳懐古
　　城邉人倚夕阳楼城上云凝万古愁山色不知秦苑废水声空伴汉宫流李斯不向仓中悟徐福应无物外游莫怪楚吟偏断骨野烟踪迹似东周
　　悼亡姬五首
　　鳯去鸾归不可寻十洲仙路彩云深若无少女花应老为有姮娥月易沈竹叶岂能消积恨丁香空觧结同心湘江水阔苍梧逺何处相思弄舜琴
　　黙黙无言恻恻悲闲吟独傍菊花篱只今已作经年别此后知为几嵗期开箧每寻遗念物倚楼空缀悼亡诗夜来孤枕空肠断牕月斜辉梦觉时【右独吟】
　　六七年来春又秋也同欢笑也同愁才闻及第心先喜试説求婚泪便流几为妒来频敛黛毎思闲事不梳头如今悔恨将何益肠断千休与万休【右悔恨】
　　一闭香闺后罗衣尽施僧防偷筵上果蛾扑帐前灯土蚀钗无鳯尘生镜少菱有时还影响花叶曵香缯【右灵席一作虚席】
　　芳草又芳草故人扬子家青云容易散白日等闲斜皓质留残雪香魂逐断霞不知何处笛一夜叫梅花【右旧居】
　　平陵老将
　　白羽金仆姑腰悬双辘轳前年葱岭北独战云中胡疋马塞垣老一身如鸟孤归来辞第宅却占平陵居
　　春陌二首
　　满街芳草卓香车仙子门前白日斜肠断东风各回首一枝春雪冻梅花
　　嫩烟轻染栁丝黄勾引花枝笑凭墙马上王孙莫回首好风偏逐羽林郎
　　春愁
　　自有春愁正断魂不堪芳草思王孙落花寂寂黄昏雨深院无人独倚门
　　嵗宴同左生作
　　嵗暮乡闗逺天涯手重携雪埋江树短云压夜城低宝瑟湘灵怨清砧杜魄啼不须临皎镜年长易凄凄
　　和同年韦学士华下途中见寄
　　緑杨城郭雨凄凄过尽千轮与万蹄送我独游三蜀路羡君新上九霄梯马惊门外山如活花笑尊前客似泥正是清和好时节不堪离恨剑门西
　　伤灼灼【灼灼蜀之丽人也近闻贫且老殂落于城都酒市中因以四韵吊之】
　　尝闻灼灼丽于花云髻盘时未破桃脸曼长横緑水玉肌香腻透红纱多情不住神仙界薄命曽嫌富贵家流落锦江无处问断魂飞作碧天霞
　　汉州
　　北侬初到汉州城郭邑楼台触目惊松桂影中旌斾色芰荷风里管声人心不似经离乱时运还应却太平十日醉眠金雁驿临岐无限脸波横
　　秋霁晩景
　　秋霁禁城晩六街烟雨残墙头山色徤林外鸟声欢翘日楼台丽清风剑佩寒玉人襟袖薄斜凭翠阑干
　　和人春暮书事寄崔秀才
　　半掩朱门白日长晩风轻堕落梅妆不知芳草情何限只怪游人思易伤才见早春莺出谷巳惊新夏燕巢梁相逢只赖如渑酒一曲狂歌入醉乡
　　古离别【或刻多情】
　　一生风月供惆怅到处烟花恨别离止竟多情何处好少年长抱少年悲
　　邉上逢薛秀才话旧
　　前年同醉武陵亭絶倒闲谭坐到明也有绛唇歌白雪更怜红袖夺金觥秦云一散如春梦楚市千烧作故城今日皤然对芳草不胜东望涕交横
　　饮散呈主人
　　梦觉笙歌散空堂寂寞秋更闻城角弄烟雨不胜愁
　　使院黄葵花
　　薄妆新着澹黄衣对捧金炉侍醮迟向月似矜倾国貌倚风如唱步虚词乍开檀炷疑闻语试与云和必解吹为报同人看来好不禁秋露即离披
　　揺落
　　摇落秋天酒易醒凄凄长似别离情黄昏倚柱不归去肠断緑荷风雨声
　　奉和观察郎中春暮忆花言懐见寄四韵之什
　　天畔峩簇簇青楚云何处隔重扃落花带雪埋芳草春雨和风湿画屏对酒莫辞冲暮角望乡谁解倚髙亭惟君信我多惆怅只愿陶陶不愿醒
　　奉和左司郎中春物暗度感而成章
　　才喜新春巳暮春夕阳吟杀倚楼人锦江风散霏霏雨花市香飘漠漠尘今日尚追巫峡梦少年应遇洛川神有时自患多情病莫是生前宋玉身
　　少年行
　　五陵豪客多买酒黄金醉下酒家楼美人双翠幰挥剑邯郸市走马梁王苑乐事殊未央年华已云晩
　　令狐亭
　　若非天上神仙宅须是人间将相家想得当时好烟月管弦吹杀后庭花
　　闺月
　　明月照前除烟华蕙兰湿清风行处来白露寒蝉急美人情易伤暗上红楼立欲言无处言但向姮娥泣
　　闺怨
　　戚戚彼何人明眸利于月啼妆晓不干素面凝香雪良人去淄右镜破金簪折空藏兰蕙心不忍琴中説
　　上春词
　　曈昽赫日东方来禁城烟暖蒸青苔金楼美人花屏开晨妆未罢车声催幽兰报暖紫芽折夭花愁艳蝶飞回五陵年少惜花落酒浓歌极翻如哀四时轮环终又始百年不见南山摧游人陌上骑生尘顔子门前吹死灰
　　练篇
　　月华吐艳明烛烛青楼妇唱衣曲白袷丝光织鱼目菱花绶带鸳鸯簇临风缥缈叠秋雪月下丁冬寒玉楼兰欲寄在何乡凭人与系征鸿足
　　杂体聨锦
　　携手重携手夹江金线栁江上栁能长行人恋尊酒尊酒意何深为郎歌玉簮玉簮声断续钿轴鸣双毂双毂去何方隔江春树緑树緑酒旗髙泪痕沾绣袍袍缝紫鹅湿重持金错刀错刀何灿烂使我肠千断肠断欲何言帘动真珠繁真珠缀秋露秋露沾金盘金盘湛琼液仙子归无迹无迹又无言海烟空寂寂寂寂古城道马嘶芳岸草岸草接长堤长堤人解携解携忽已久缅邈空囘首囘首隔天河恨唱莲塘歌莲塘在何许日暮西山雨
　　长安春
　　长安二月多香尘六街车马声辚辚家家楼上如花人千枝万枝红艳新帘间笑语自相问何人占得长安春长安春色本无主古来尽属红楼女如今无奈杏园人骏马轻车拥将去
　　抚盈謌
　　凤縠兮鸳绡霞疏兮绮寮玉庭兮春昼金屋兮秋宵愁瞳兮月皎笑颊兮花娇罗轻兮浓麝室暖兮香椒銮舆去兮萧屑七丝断兮泬寥主父卧兮漳水君王幸兮云轺铅华窅窕兮秾姿棠公盻蠁兮靡依翠华长逝兮莫追晏相望门兮空悲
　　赠峨嵋山弹琴李处士【识者咸云数百嵗有常建赠诗在】
　　峨嵋山下能琴客似醉似狂人不测何须见我眼偏青未见我身头巳白茫茫四海本无家一片愁云飏秋碧壶中醉卧日月明世上长游天地窄晋朝叔夜旧相知蜀郡文君小来识后生常建彼何人赠我篇章苦雕刻名卿名相尽知音遇酒遇琴无间隔如今世乱独翛然天外鸿飞招不得余今正泣杨朱泪八月边城风刮地霓旌綘斾忽相寻为我尊前横緑绮一弹猛雨随手来再弹白雪连天起凄凄清清松上风咽咽幽幽陇头水吟蜂绕树去不来别鹤引雏飞又止锦麟不动惟侧头白马仰聴空防耳广陵故事无人知古人不説今人疑子期子野俱不见乌啼鬼哭空伤悲坐中词客悄无语帘外月华庭欲午为君吟作聴琴歌为我留名系仙谱
　　江皋赠别
　　金管多情恨解携一声歌罢客如泥江亭系马緑杨短野岸维舟春草齐帝子梦魂烟水阔谢公诗思碧云低风前不用频挥手我有家山白日西







　　计有功唐诗纪事云庄字端巳杜陵人见素之后曽祖少微宣宗中书舍人庄疎旷不拘小节李询为两川宣谕和协使辟为判官以中原多故潜欲依王建建辟为掌书记寻召为起居舍人建表留之后相建为伪平章事庄为王建管记时一县宰乗时扰民庄为建草牒云正当凋瘵之秋好安凋瘵勿使疮痍之后复作疮痍时以为口实
　　庄集诗人一百五十人得诗三百章为又集序云此葢诗中鼓吹名下笙簧击鳬氏之钟霜清日观淬雷公之剑影动星津云间分合璧之光海上运摩天之翅夺造化而云雷喷涌役鬼神而风雨奔驰但恣其食马留肝徒云染指岂虑其烹鱼去乙或致伤鳞庄应举时遇巢冦犯阙着秦妇吟云内库烧为锦绣灰天街踏尽公卿骨公卿多垂讶庄乃讳之时号秦妇吟又有帝子梦魂烟水阔谢公诗思碧云低最为警防至若闲卧诗云谁知闲卧意非病亦非眠又手从雕扇落头任漉巾偏识者知其不祥后诵子美诗白沙翠竹江村暮相送柴门月色新吟讽不辍是嵗卒于花林坊葬于白沙












　　浣花集
