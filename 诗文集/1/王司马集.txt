　　钦定四库全书　　　　　集部二
　　王司马集　　　　　　　别集类一【唐】
　　提要
　　【臣】等谨案王司马集八巻唐王建撰建字仲和颍州人大厯十年进士太和中为陜州司马据文献通考建集本十巻此本为
　　国朝胡介祉所校刋凡古体二巻近体六巻盖后人所合并前有介祉序谓虞山毛氏曽有刋本行世校对亦未尽善至宫词自宋南渡后逸去其七好事者妄为补之如泪尽罗巾白乐天诗也鸳鸯瓦上花蘂夫人诗也寳帐平明王少伯诗也日晚长秋与日映西陵乐府铜爵台诗也银烛秋光泠画屏与闲吹玉殿昭华管皆杜牧之诗也独杨升庵集中别载七首云得之古本今録于后云云介祉所论盖本之胡仔苕溪渔隠丛话其考证皆精确惟杨慎之言多不足据石鼓文尚能伪造何有于王建宫词介祉遽从而增入未免轻信之失至于伤近而不见乃玉台新咏旧题此本讹为伤近者不见江南三台名见乐府诗集及才调集此本讹为江南台亦未免小有所失不能全讥毛本但取以相较犹为此善于彼耳乾隆四十二年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　王司马集题词
　　王司马建字仲初颍州人登大歴十年进士与中官王枢宻名守澄者善司马自恃才髙每多非刺一日酒中以汉桓灵信任中官起党锢兴废之事为讥枢宻深恨之曰尔所作宫词百首天下传诵禁庭深邃何从而得也司马无以对枢宻将劾之司马乃作诗赠云先朝行坐镇相随今上春宫见小时脱下御衣先赐着进来龙马每教骑长承宻防归家少独奏边机出殿迟自是姓同亲向説九重争得外人知枢宻见诗恐其波及己事乃寝后官陜州司马所为乐府与张籍齐名而宫词尤为人传诵其全集世多钞本相沿既久亥豕愈多虞山毛氏曾有刋本行世校对亦未尽善至宫词自宋南渡后逸去其七好事者妄为补之如泪尽罗巾白乐天诗也鸳鸯瓦上花蘂夫人诗也寳帐平明王少伯诗也日晚长秋与日映西陵乐府铜雀台诗也银烛秋光冷画屏与闲吹玉殿昭华管皆杜牧之诗也独杨升庵集中别载七首云出之古本今録于巻后以俟博雅君子论定云谷园主人茨邨胡介祉














　　钦定四库全书
　　王司马集巻一
　　唐　王建　撰
　　送人
　　白日向西没黄河复东流人生足着地宁免四方游我行无返顾祝子勿回头当须向前去何用起离忧但恐无广路平地作山丘令我车与马欲疾反停留蜀客多积货边人易封侯男儿恋家乡欢乐为仇雠丁宁相劝勉苦口幸无尤对面无相成不如豺虎俦彼逺不寄书此寒莫寄裘与君俱絶迹两念无因由
　　主人故亭
　　主人昔专城城南起髙亭贵与賔客游工者夜不宁酒食宴圃人栽接望早成经年使家僮逺道求异英郡中暂闲暇绕树引诸生开泉浴山篱为爱山中声世间事难保一旦各徂征死生不相及花落实方荣我未至此中守吏非本名重君昔为主相与下马行旧岛日日摧池水不复清岂无后人赏所贵手自营浇酒向所思风起如有灵此去不重来重来伤我形
　　古从军
　　汉家【一作军】逐单于日没处河曲浮云道旁起行子车下宿枪城围鼓角氊帐依山谷马上悬壶浆刀头分颊肉来时髙堂上父母亲结束回面不见客风吹破衣服金疮在肢节相与拔箭镞闻道西凉州家家妇人哭
　　邯郸主人
　　逺客无主人夜投邯郸市飞蛾绕残烛半夜人醉起垆边酒家女遗我缃绮被合成双凤花宛转不相离纵令顔色改勿遣合欢异一念始为难万金谁足贵门前长安道去者如流水晨风羣鸟翔徘徊别离此
　　泛水曲
　　载酒入烟浦方舟泛绿波子钓我复饮子饮我还歌莲深防路通峰曲幽气多阅芳无留瞬弄桂不停柯水上秋日鲜西山碧峩峩兹欢良可贵谁复更来过
　　江南杂体二首
　　江上风翛翛竹间湘水流日夜桂花落行人去悠悠复见离别处虫声隂雨秋
　　处处江草绿行人发潇湘潇湘回雁多日夜思故乡春梦不知数空山兰蕙芳
　　逺征归
　　万里发辽阳处处问家乡回车不淹辙雨雪满衣裳行见日月疾坐思道路长但令不征戍暗镜生重光
　　思逺人
　　妾思常悬悬君行复绵绵征途向何处碧海与青天羇人自有念谁令长在边少年若不归兰室如黄泉
　　伤近者不见
　　离人隔中庭幸不为逺征雕梁下有壁闻语亦闻行天涯尚寄信此处不传情君能竝照水形影自分明
　　元日早朝
　　大国礼乐备万邦朝元正东方色未动冠剑门已盈帝居在蓬莱肃肃钟漏清将军领羽林持防廵宫城翠华皆宿陈雪仗罗天兵庭燎逺煌煌旗上日月明圣人龙火衣寝殿开璇扄龙楼横紫烟宫女天中行六蕃陪位次衣服各异形举头看玉牌不识宫殿名左右雉扇开蹈舞分满庭朝服带金玉相触声泰阶备雅乐九奏鸾凤鸣徘徊庆云中竽磬寒铮铮三公再献夀上帝锡永贞天明告四方羣后保太平
　　闻故人自征戍回
　　昔闻着征戍三年一还乡今来不换兵须死在战塲念子无气力徒学事戎行少年得生还有同堕穹苍自去报尔家再行上髙堂尔父【一作弟】降废尔母缝新裳恍恍恐不真犹未苦承望每日空出城畏渴携壶浆安得缩地经忽使在我傍亦知逺行劳人悴马黄慎莫多停留苦我居者肠
　　七泉寺上方
　　长年好名山本性今得从回看尘迹遥稍见麋鹿踪老僧云中居石门青重重隂泉养成龟古壁飞却龙扫石礼新经悬幡上髙峰日夕猿鸟合觅食听山钟将火寻逺泉煮茶傍寒松晚随收药人便宿南涧中晨起冲露行湿花枝茸茸归依向禅师愿作香火翁
　　从元太守夏防西楼
　　六月辰亦热卑居多烦昏五马游西城几杖随朱轮西楼临方塘嘉木当华轩鳬鹥满中流有酒复盈樽山东地无山平视大【一作天】海垠髙风凉气来灏景沉清源青衿俨坐傍礼容益存存顾【一作愿】为顔氏徒歌咏夫子门酧栢侍御闻与韦处士同游灵台寺见寄
　　西域传中説灵台属雍州有泉皆圣迹有石皆佛头所出薝卜香外国欲来求毒蛇防其下樵者不可偷古碑在云巅备载置寺由魏家移下来后人始增修近与韦处士爱此山之幽各自具所湏竹笼盛茶瓯牵马过危栈襞衣渉奔流草开平路尽林下大石稠过廊转经峰忽见东西楼瀑布当寺门迸落衣裳秋石苔铺紫花溪叶裁碧油松根载殿髙飘飖仙山浮县中贤大夫一月前此游赛神贺得雨岂暇多停留二十韵新诗逺寄寻山俦清泠玉涧泣冷切石磬愁君名髙难闲余身愚终休相将长无因从今生离忧
　　荆南赠别李肇著作转韵诗
　　辉天复耀地再为歌咏始素传学道徒清门有君子文涧泻潺潺徳峰来垒垒两京二十年投食公卿【一作卿相】间封章既不下故旧多惭顔卖马市耕牛却归湘浦山麦收蚕上簇衣食应丰足碧涧伴僧禅秋山对雨宿且欢身体适幸免缨组束上宰镇荆州敬重同歳游欢逢通世友简授画戎筹迟迟就公食怆怆别野裘主人开宴席礼数无形迹醉笑或颠吟发谈皆损益临甃理芳鲜升堂引賔客早歳慕嘉名逺思今始平孔门忝同辙潘舘幸诸甥自知再婚娶岂望为亲情欣欣还切切又二千里别楚笔防寄书蜀茶忧逺热闗山足重叠防合何时节莫欢各从军且愁岐路分美人停玉指离瑟不中闻争向巴山夜猿声满碧云
　　早发金堤驿
　　虫声四野合月色满城白家家闭戸眠行人发孤驿离家尚苦热衣服惟轻绤时节忽复迁秋风彻经脉人睡落堑辙马惊入芦荻慰逺时问程惊昏忽揺防从军岂云乐忧患长萦积唯愿在家贫团圆过朝夕
　　和裴相公道中赠别张相公
　　云间双凤鸣一去一归城鞍马朝天色封章恋阙情日临宫树髙烟盖沙草平防当戎事息聮影绕池行
　　和钱舍人水植诗
　　盆里盛野泉晚鲜幽池好初活草根浮重生荷叶小多时水马出尽日蜻蜓绕朝早独来看冷星沉碧晓
　　题夀安南馆
　　明发行闲亭天暖幽桂碧云生四面山水接当阶石湿堤浴鸟痕破苔卧鹿迹不縁尘驾触堪作商皓宅
　　送张籍归江东
　　清泉澣尘缁灵药释昏狂君诗发大雅正气廽我肠复令五彩姿洁白归天常昔歳同讲道青襟在师傍出处两相因如彼衣与裳行行成归计【一作此】离我适咸阳失意未还家马蹄尽四方访余咏新文不倦道路长僮仆懐昔念亦如还故乡相亲惜昼夜寝息不异牀犹将在逺道忽忽起思量黄金未为罍无以挹酒浆所念俱贫贱安得相发扬廽车逺归省旧宅江南厢归乡非得意但贵情义彰五月天气热波涛毒于汤慎勿多饮酒药膳愿自强
　　励学
　　买地不肥实其繁系耕凿良田少锄理兰焦香亦薄勿以听者迷故使宫徴错谁言三歳童还能分善恶孜孜日求益犹恐业未博况我性顽防复不勤修学有如朝暮食暂亏忧陨获若使无六经贤愚何所托
　　山中寄及第故人
　　长长南山松短短北磵杨俱承日月照幸免斤斧伤去年与子别诚言暂还乡如何弃我去天路忽腾骧谁谓有双目识貌不识肠岂知心内乖着我薜萝裳寻君向前事不叹今异翔徃徃空室中寤寐説珪璋十年居此溪松桂日苍苍自从无佳人山中不辉光尽弃所留药亦焚旧草堂还君誓已书归我学仙方既为参与辰各愿不相望始终名利途慎勿罹咎殃
　　求友
　　鉴形须明镜疗疾须良医若无傍人见形疾安自知世路薄言行学成弃其师每懐一饭恩千重劝勉词斆学既不诚朋友道日亏遂作名利交四海争奔驰常慕正直人生死不相离苟能成我身甘与僮仆随我言彼当信彼道我无疑针药及病源以石投深池终朝举善道敬爱当行之纵令误所见亦贵本相规不求立名声所贵去瑕玼【一作疵】各愿贻子孙永为后世资
　　寄李益少监兼送张实游幽州
　　大雅废已久人伦失其常天若不生君谁复为文纲迷者得道路溺者遇舟航国风人已变山泽増辉光星辰有其位岂合离帝傍贤人既遐征凤鸟安来翔少小慕髙名所念隔山冈集巻新纸封每读常焚香古来谁自达取鉴有贤良未为知音故徒恨名不彰谅无金石坚性命岂能长常恐一世中不上君子堂伟哉清河子少年志坚强箧中有素文千里求发扬自顾音韵乖无因合宫商幸君逹精诚为我求逥章
　　寄崔列中丞
　　火山无冷地浊流无清源人生在艰世何处避谗言诸侯镇九州天子开四门尚有忠义士不得申其寃嘉木移逺植为我当行轩君子居要途易失主人恩我受古人道师君直且温贪泉誓不饮邪路誓不奔如何非冈坂故使车轮飜妓妾随他人家事幸获存当时门前客黙黙空寃烦从今遇明代善恶亦须论莫以曾见疑直道遂不敦
　　喻时
　　去者如弊帷来者如新衣鲜华非久长色落还弃遗讵知行者夭岂悟壮者衰区区未死闻【一作间】廽面相是非好闻苦不乐好视忽生疵乃明万物情皆逐人心移古今尽如此逹士将何为
　　赠王侍御
　　愚者昧邪正贵将平道行君子抱仁义不惧天地倾三受主人辟方出咸阳城迟疑匪自崇将显求贤名自来掌军书无不尽臣诚何必操白刃始致海内平恭事四海人甚于敬公卿有恶如己辱闻善如己荣或人居饥寒进退陈中情彻晏听苦辛坐卧身不寜以心应所求尽家犹为轻衣食有亲疎但恐逾礼经我今愿求益讵敢为友生幸君扬素风永作来者程
　　宋氏五女【贝州宋处士若芬五女若华若昭若伦若宪若荀】
　　五女誓终养贞孝内自持兎丝自萦纡不上青松枝晨昏在亲傍闲则读书诗自得圣人心不因儒者知少年絶音华贵絶父母词素钗垂两髦短窄古时仪【一作衣】行成闻四方徴诏环佩随同时入皇宫聮影歩玉墀乡中尚其风重为修茅茨圣朝有良史将此为女师
　　送于丹移家洺州
　　忆昔门馆前君当童子年今来见成长俱过述所传诗礼不外学兄弟相攻研如彼贩海翁岂种溪中田四方尚尔文独我敬尔贤但爱金玉声不贵金玉坚孤遗一室中寝食不相捐饱如肠胃同疾若肤体连耕【一作居】者求沃土沤者求深源彼邦君子居【一作意】一日可徂迁念此居处近各为衣食牵从今不见面犹胜异山川既乖欢防期欝欝两难宣素琴苦无徽安得宫商全他皆缓别日我愿促行轩送人莫长歌长歌离恨延羸马不知去过门常盘旋防当为尔隣有地容一泉
　　留别舍弟
　　孤贱相长育未曾为逺游谁不重欢爱晨昏阙珍羞出门念衣单草木当穷秋非疾有忧叹实为人子尤世情本难合对面隔山丘况复干戈地懦夫何所投与尔俱长成尚为沟壑忧岂非轻歳月少小不勤修从今解思量勉力谋善猷但得成尔身衣食寜我求固合受此训堕慢为身羞【一作雠】歳暮当归来慎莫懐逺愁
　　壊屋
　　官家有壊屋居者愿离得苟或幸其迁囬【一作因】循任倾侧若当君子住一日还修餙必使换榱楹先须木端直永令雀与防无处求栖息坚固传后人从今勉劳力以兹喻臣下亦可成邦国虽曰愚者词将来幸无惑
　　送薛蔓应举
　　四海重贡献珠賮称至珍圣朝开礼闱所贵集嘉賔若生在世间此路出常伦一士登甲科九族光彩新憧憧车马徒争踏长安尘万目视髙天升者得苦辛况子当少年丈人在咸秦出门见宫阙献赋待朱轮有贤大国丰无子一家贫男儿富邦家岂为荣其身煌煌文明代俱幸生此辰自顾非国风难以合圣人子去东堂上我归南涧濵愿君勤作书与我山中隣
　　将归故山留别杜侍御【一作郎】
　　有川不得渉有路不得行沉沉百忧中一日如一生错来千诸侯石田废春耕虎防卫重门何因逹中诚日月俱照耀【一作辉】山川异隂晴如何百里间开目不见明我今归故山誓与草木并愿君去丘坂长使道路平
　　送韦处士老舅
　　忆昨痴小年不知有经籍常随童子游多向外家剧偷花入隣里弄笔书壁照水学梳头应门未穿帻人前赏文性梨果防不惜赋字咏新泉探题得幽石自从出闗辅三十年作客风雨一飘飖亲情多阻隔如何二千里尘土驱蹇瘠良久陈苦辛从头叹衰白既来今又去暂笑还成慽落日动征车春风巻离席云台观西路华岳祠前栢防得过帝乡重寻旧行迹
　　送同学故人
　　各为四方人此地同事师业成有先后不得长相随出林多道路縁冈复绕陂念君辛苦行令我形体疲黄叶堕车前四散当此时亭上夜萧索山风水离离
　　幽州送申稷评事归平卢
　　行子绕天北山髙塞复深升堂展客礼临水濯缨襟驱驰戎地马聚散林间禽一杯泻东流各愿无异心蓟亭虽苦寒春夕勿重衾从军任白头莫卖故山岑
　　温门山
　　早入温门山羣峰乱如防崩崖欲相触呀豁断行迹脱屐寻浅流定足畏欹石路尽十里溪地多千歳栢洞门昼隂黑深处惟石壁似见丹砂光亦闻钟乳滴灵池出山底沸水冲地脉暖气成湿烟蒙蒙窗中白随僧入古寺便是云外客月出天气凉夜钟山寂寂
　　代故人新姬侍疾
　　双毂不廻辙子疾已在傍侍坐长揺扇迎医惭下牀新施箱中幔未洗来时妆奉君纒绵意幸愿莫相防
　　采桑
　　鸟鸣桑叶间緑条复柔柔攀看去手近散作【一作下】长长钩黄花盖野田白马少年游所念岂顾良人在髙楼
　　晓思
　　春条露霏霏晓气生绿水林间栖鸟散逺念征人起幽花宿含彩早蝶寒弄翅君行非晨风讵能从门至
　　早起
　　灯正衣裳出戸星未稀堂前姑起环佩生晨辉暗池光羃防宻树花葳蕤九城钟漏絶遥听直郎归
　　酬张十八病中寄诗
　　本性慵逺行绵绵病自生见君绸缪思慰我寂寞情风幌夜不掩秋灯照雨明彼愁此又忆一夕两盈盈





　　王司马集巻一
　　钦定四库全书
　　王司马集巻二
　　唐　王建　撰
　　凉州行
　　凉州四边沙皓皓汉家无人开旧道边头州县尽蕃兵将军别【一作当】筑防秋城万里人家皆已没年年旌节发西京多来中国收妇女一半生男为汉语蕃人旧日不耕犁相学如今种禾黍驱羊亦着锦为衣为惜氊裘防树【一作闘】时养蚕缲蠒成疋帛那将绕帐作旌旗城头山鸡鸣角角洛阳家家学蕃乐
　　寒食行
　　寒食家家出古城老人看屋少年行丘垄年年无旧道车徒散行【一作车踪散乱】入衰草牧羊【一作童】驱牛下塜头畏有家人来洒扫逺人无坟水头祭还引妇姑望乡拜三日无火烧纸钱纸钱【一作哀哀】得到黄泉但看垅上无新土此中白骨应无主
　　促刺词
　　促刺复促刺水中无鱼山无石少年虽嫁不将归头白犹着父母衣四边田宅非所有我身不及逐鸡飞出门若有归死处猛虎当衢向前去百年不遣君门在家谁唤为新妇岂不见他隣舍娘嫁来常在舅姑傍
　　垅头水
　　垅水何年垅头别不在山中亦呜咽征人塞耳马不行未到垅头闻水声谓是西流入蒲海还闻北去绕龙城垅东垅西多屈曲野麋饮水长簇簇【阙】兵夜回水傍住忆着来时磨剑处向前无井复无泉放马看垅头树
　　北邙行
　　北邙山头少闲土尽是洛阳人旧墓旧墓【一作洛阳】人家归塟多堆着黄金无买处天涯悠悠塟日促岗坂﨑岖不停毂髙张素幙绕铭旌夜唱挽歌山下宿洛阳城北复城东魂车祖马长相逢车辙广若长安路蒿草少于松栢树涧底盘陁【一作山头涧底】石渐稀尽向坟前作羊虎谁家古【一作石】碑文字灭后人重取书年月朝朝车马送塟还起大宅与髙台
　　温泉宫行
　　十月一日天子来青绳御路无尘埃宫前内里汤各别每个白玉芙蓉开朝元阁向山上起城绕青山龙暖水夜开金殿看星河宫女知更月明里武皇得仙王母去山鸡昼鸣【一作明】宫中树温泉决决出宫流宫使年年修玉楼禁兵去尽无射猎日西麋鹿登城头梨园弟子偷曲谱头白人间教歌舞
　　春词
　　红烟满戸日照梁天丝輭弱虫飞扬菱花霍霍绕帷光美人对镜着衣裳庭中并种相思树夜夜还栖双凤凰
　　辽东行
　　辽东万里辽水曲古戍无城复无屋黄云盖地雪作山不惜黄金贵衣服战囬各自收弓箭正西廻面家乡逺年年郡县送征人将与辽东作丘坂寜为草木乡中生有身不向辽东行
　　塞上梅
　　天山路傍一株梅年年花发黄云下昭君已殁汉使前后征人惟系马日夜风吹满垅头还随垅水东西流此花若近长安路九衢年少无攀处
　　戴胜词
　　戴胜谁与尔为名木中作窠上鸣声声催我急种谷家人向田不归宿紫冠防防【一作深】褐羽斑啣得蜻蜓飞过屋可怜白鹭满緑池不如戴胜知天时
　　秋千词
　　长长丝绳紫复碧嫋嫋横枝髙百尺少年女儿重秋千盘巾结带分两边身轻裙薄易生力双手向空如鸟翼下来立定重系衣复畏斜风髙不得傍人送上那足贵终睹鸣珰鬪自起廻廻若与髙树齐头上寳钗从堕地眼前争胜难为休足踏平地看始愁
　　开池得古钗
　　美人开池北堂下拾得寳钗金未化凤凰半在双股齐钿花落处生黄泥当时堕地觅不得暗想窗中还夜啼可知将来对夫婿镜前学梳古时髻莫言至死亦不遗还似前人初得时
　　赛神曲
　　男抱琵琶女作舞主人再拜听神语新妇上酒勿辞勤使尔舅姑无所苦椒浆湛湛桂座新一双长箭系红巾但愿牛羊满家宅十月报赛南山神青天无风水复【一作损】碧龙马上鞍牛服轭纷纷醉舞踏衣裳把酒路傍劝行客
　　田家留客
　　人客少能留我屋客有新浆马有粟逺行僮仆应苦饥新妇厨中炊欲熟不嫌田家破门戸蚕房新泥无风土行人但饮莫畏贫明府上来可苦辛丁寜囘语屋中妻有客勿令儿夜啼双塜直西有县路我教丁男送君去
　　精卫词
　　精卫谁教尔填海海边石子青磊磊但得海水作枯池海中鱼龙【一作鼈】何所为口穿岂为空衘石山中草木无全枝朝在树头暮海里飞多羽折时堕水髙山未尽海未平愿我身死子还生
　　老妇叹镜
　　嫁时明镜老犹在黄金缕画双凤背忆昔咸阳初买来灯前自绣芙蓉带十年不开一片铁长向暗中梳白髪今日后床重照看生死终当此长别
　　望夫石
　　望夫处江悠悠化为石不廻头山头日日风复雨行人归来石应语
　　别鹤曲
　　主人一去池水絶池鹤散飞不相别青天漫漫碧海重知向何山风雪中万里虽然音影隔【一作在】两心终是死生同池边巢破松树死树头年年乌生子
　　乌栖曲
　　章华宫人夜上楼君王望月西山头夜深宫殿门不鎻白露满山山叶堕
　　雉将雏
　　雉咿喔雏出殻毛斑斑嘴啄啄学飞未得一尺髙还逐母行旋母脚麦垄浅浅难蔽身逺去恋雏低怕人时时土中鼓两翅引雏拾虫不相离
　　白纻歌二首
　　天河漫漫北斗璨宫中乌啼知夜半新缝白纻舞衣成来迟邀得吴王迎低鬟转面掩双袖玉钗浮动秋风生酒多夜长夜未晓月明灯光两相照后庭歌【一作舞】声更窈窕
　　馆娃宫中春日暮荔枝木花满树城头乌栖休击鼓青娥弹瑟白纻舞夜天曈曈不见星宫中火照西江明美人醉起无次第堕钗遗佩满中庭此时但愿可君意廻书为宵亦不寐年年奉君君莫弃
　　短歌行
　　人初生日初出上山迟下山疾百年三万六千朝夜里分将强半日有歌有舞须早为昨日健于今日时人家见生男女好不知男女催人老短歌行无乐声
　　饮马长城窟
　　长城窟长城窟边多马骨古来此地无井泉頼得秦家筑城卒征人饮马愁不廻长城变作望乡堆蹄踪未干人去近续后马来泥汚尽枕弓睡着待水生不见隂山在前阵马蹄足脱装马头健儿战死谁封侯
　　乌夜啼
　　庭树乌尔何不向别处栖夜夜夜半当戸啼家人把烛出洞戸惊栖失羣飞落树一飞直欲飞上天廻廽不离旧栖处未明重绕主人屋欲下空中黑相触风飘雨湿亦不移君家树头多好枝
　　簇蚕辞
　　蚕欲老箔头作蠒丝皓皓场寛地髙风日多不向中庭防蒿草神蚕急作莫悠扬年来为尔祭神桑但得青天不下雨上无苍蝇下无防新妇拜簇愿蠒稠女洒桃浆男打鼓三日开箔雪团团先将新蠒送县官已闻乡里催织作去【一作送】与谁人身上着
　　渡辽水
　　渡辽水此去咸阳五千里来时父母知隔生裹着衣裳如送死亦有白骨归咸阳营家各与题本乡身在应无廻渡日驻马相防辽水傍
　　空城雀
　　空城雀何不飞来人家住空城无人种禾黍土间生子草间长满地蓬蒿幸无主近村虽有髙树枝雨中无食长苦饥八月小儿挟弓箭家家畏向田头飞但能不出空城里秋时百草皆有子报言黄口莫啾啾长尔得成无横死
　　水运行
　　西江运船立红帜万棹千帆绕江水去年六月无稻苗已说水乡人饿死县官部船日算程暴风恶雨亦不停在生有乐当有苦三年作官一年行壊舟畏防复畏漏恐向太仓折升防辛勤耕种非毒药看着不入农夫口用尽百金不为费但得一金即为利逺徴海稻供边食岂如多种边头地
　　当窗织
　　叹息复叹息园中有枣行人食贫家女为富家织翁母隔不得力水寒手澁丝脆断续来续去心肠烂草虫促促【一作织】机下啼两日催成一疋半输官上项有零落姑未得衣身不着当窗却羡青楼倡十指不动衣盈箱
　　失钗怨
　　贫女铜钗惜于玉失却来寻一日哭嫁时女伴与作妆头戴此钗如凤凰双杯行酒六亲喜我家新妇宜拜堂镜中乍无失髻様初起犹疑在牀上髙楼翠钿飘舞尘明日从头一遍新
　　春燕词
　　新燕新燕何不定东家緑池西家井飞鸣当戸影悠扬一绕檐头一绕梁黄姑说向新妇女去年堕子汚衣箱已能辞山复过海幸我堂前故巢在求食慎勿爱髙飞空中饥鸢为尔害辛勤作窠在画梁愿得年年主人富
　　主人故池
　　髙池髙阁上连起荷叶团团盖秋水主人已逺凉风生旧客不来芙蓉死
　　古宫怨
　　乱乌哑哑飞复啼城头晨夕宫中栖吴王别殿绕江水后宫不开美人死
　　闗山月
　　闗山月营开道白前军发冻轮当碛光悠悠照见三堆两堆骨边风割面天欲明金莎岭西看着没
　　赠离曲
　　合欢叶堕梧桐秋鸳鸯背飞水分流少年使我忽相弃雌号雄鸣夜悠悠夜长月没虫切切冷风入房灯熖灭若知东路各东西彼此不防同心结收取头边蛟龙枕留着箱中双雉裳我今焚却旧房物免使他人登尔牀
　　宛转词
　　宛宛转转胜上纱红红緑緑苑中花纷纷泊泊夜飞鵶寂寂寞寞离人家
　　水夫謡
　　苦哉生长当驿边官家使我牵驿船辛苦日多乐日少水宿沙行如海鸟逆风上水万斛重前驿迢迢后淼淼半夜縁堤雪和雨受他驱遣还复去衣寒衣湿披短莎臆穿足裂忍痛何到明辛苦无处说齐声腾踏牵船出一间茒屋何所直父母之乡去不得我愿此水作平田长使水夫不怨天
　　田家行
　　男声欣欣女顔悦人家不怨言语别五月虽热麦风清檐头索索缲车鸣野蚕作茧人不取叶间扑扑秋蛾生麦收上塲绢在轴的知输得官家足不望入口复上身且免向城卖黄犊田家衣食无厚薄不见县门身即乐
　　去妇
　　新妇去年胼手足衣不暇缝蚕废簇白头使我忧家事还如夜里烧残烛当初为取【一作信】傍人语岂道如今自辛苦在时纵嫌织绢迟有丝不上隣家机
　　神树词
　　我家家西老棠树须晴即晴雨即雨四时八节上杯盘愿神莫离神处所男不着丁女在舍事官上下无言语老身长健树婆娑万歳千年作神主
　　祝鹊
　　神鹊神鹊好言语行人早廻多利赂我今庭中栽好树与汝作巢当报汝
　　古謡
　　一东一西垅头水一聚一散天边霞一来一去道上客一颠一倒池中麻
　　公无渡河
　　渡头恶天【一作风】两岸逺波涛塞川如叠坂幸无白刃驱向前何用将身自弃捐蛟龙啮骨鱼食血黄泥直下无青天男儿纵轻妇人语惜君性命还须取妇人无力挽断衣舟沉身死悔难追公无渡河公须自为
　　海人謡
　　海人无家海里住采珠杀象为歳赋恶波横天山塞路未央宫中常满库
　　行见月
　　月初生居人见月一月行行行一年十二月强半马上看盈【一作圆】缺百年欢乐能几何在家见少行见多不縁衣食相驱遣此身谁愿长奔波箧中有帛仓有粟岂向天涯走碌碌家人【一作中】见月望我归正是道上思家时
　　七夕曲
　　河边独自看【一作对】星宿夜织天丝难接续抛梭振蹑动明珰为有秋期眠不足遥愁今夜河水隔龙驾车辕鹊填石流苏翠帐星渚间环佩无声灯寂寂两情纒绵忽如故复畏秋风生晓路幸廻郎意且斯须一年中别今始初明星未出少停车
　　两头纤纤
　　两头纤纤青玉玦半白半黒头上髪偪偪仆仆春氷裂磊磊落落桃花【一作初】结
　　独漉歌
　　独独漉漉防食猫肉乌日中鹤露宿黄河水直人心曲
　　寄逺曲
　　美人别来无处所巫山月明湘江雨千廻相见不分明井底看星梦中语两心相对尚难知何况万里不相疑
　　伤韦令孔雀词
　　可怜孔雀初得时美人为尔别开池池边凤凰作伴侣羌声鹦鹉无言语【一作寻花飞】雕笼玉架嫌不栖夜夜思归向南舞【一作南海枝】如今憔悴人见恶万里更求新孔雀热眠雨水饥拾虫翠尾盘泥金彩落多时人养不解飞海山风黑何处归
　　伤隣家鹦鹉词
　　东家小女不惜钱买得鹦鹉独自怜自从死却家中女无人更共鹦鹉语十日不饮一滴浆泪渍緑毛头似防古闗哑咽畜哀怨开笼放飞离人眼短声亦絶翠臆翻新墓崔嵬旧巢逺此禽有志女有灵定为连理相并生
　　春来曲
　　春欲来每日望春门早开黄衫白马带尘土逢着探春人却廻御堤内园晓过急九衢大宅家家入看春少女染桃花露妆初出红犹湿光风暾暾蝶宛宛绕【一作庭】树气匝枝柯輭可怜寒食街中郎早起着得单衣裳少年即是春好处似我白头无好树
　　春去曲
　　春已去花亦不知春去处縁岗绕涧却归来百廻看着无花树就中一夜东风恶收红拾紫无遗落老夫不比少年儿不中数与春别离
　　东征行
　　桐栢水西贼星落枭雏夜飞林木恶相国刻日波涛清当朝自请东南征舍人为賔侍郎副晓觉蓬莱欠佩声玉阶舞蹈谢旌节生死向前山可穴同时赐马并赐衣御楼看带弓刀发马前猛士三百人金书左右红旗新司庖常膳皆得对好事将军封尔身男儿生杀在手里营门老将皆忧死曈曈白日当南山不立功名终不还
　　荆门行
　　江边行人暮悠悠山头殊未见荆州岘亭西南路多曲栎林深深石镞镞看炊红米煮白鱼夜向鸡鸣店家宿南中三月蚊蚋生黄昏不闻人语声生纱帷疎薄如雾隔衣肤耳边鸣欲明不待灯火起唤得官船过蛮水女儿停客茒屋新开门扫地桐花里犬声扑扑寒溪烟人家烧竹种山田巴云欲雨熏石热麋鹿过江虫出穴大蛇过处一山腥野牛惊跳双角折斜分汉水横千山山青水绿荆门闗向前问个长沙路旧是屈原沉溺处谁家丹旐已南来逢着流人从此去月明山鸟多不栖下枝飞上髙枝啼主人念逺心不怿罗衫卧对章台夕红烛交横各自归酒醒还是他乡客壮年留滞尚思家况复白头在天涯
　　镜听词
　　重重摩娑嫁时镜夫壻逺行凭镜听廻身不遣别人知人意丁寜镜神圣懐中收拾双锦带恐畏街头见惊怪嗟嗟防防下堂阶独自灶前来跪拜出门愿不闻悲哀郎在任郎廽未廽月明地上人过尽好语多同皆道来巻帷上牀喜不定与郎裁衣失飜正可中三日得相见重绣镜囊磨镜面
　　行宫词
　　上阳宫到蓬莱殿行宫岩岩遥相见向前天子行幸多马蹄车辙山川遍当时州县每年修皆留内人看玉案禁兵夺得明堂后长闭【一作闲】桃源与绮绣【一作岫】开元歌舞古【一作百】草头梁州乐人世嫌旧官家乏人作宫戸不泥宫斫宫树两边仗屋半崩摧夜火入林烧殿柱休封中岳六十年行宫不见人眼穿
　　羽林行
　　长安恶少出名字楼下刼商楼上醉天明下直明光宫散入五陵松栢中百廻杀人身合死赦书尚有收城功九衢一日消息定乡吏籍中重改姓出来依旧属羽林立在殿前射飞禽
　　射虎行
　　自去射虎得虎归官差射虎得虎迟独行以死当虎命两人相疑终不定朝朝暮暮空手廻山下緑苗成道径逺立不教汚箭镞闻死还来分虎肉惜留猛虎着深山射杀恐畏终身闲
　　逺将归
　　逺将归胜未别离时在家相见熟新归欢不足去愿车轮迟廻思马蹄速但令在舍相对贫不向天涯金绕身
　　寻橦歌
　　人间百戏皆可学寻橦不比诸余乐重梳短髻下金钿红帽青巾各一边身轻足栖胜男子绕竿四面争先縁习多倚附欹【一作欺】竿滑上下蹁跹皆着袜飜身埀颈欲落地却住把烟初似歇大竿百夫擎不起褭褭半在青云里纤腰女儿不动容戴行直舞一曲终廻头但觉人眼见矜难恐畏天无风险中更险无蹉【一作何曾】失山防悬头猿挂膝小垂一手当舞盘斜惨双蛾当落日斯须改变曲解新愤舞欢他平地人散时满面生顔色行歩依前无气力
　　宫中调笑词四首
　　团扇团扇美人并来遮面玉容憔悴三年谁复思量管管管春草昭阳路断
　　蝴蝶蝴蝶飞上金花枝叶君前对舞春风百叶桃花树红红树红树燕语莺啼日暮
　　罗袖罗袖暗舞春风已旧遥看歌舞玉楼好日新妆坐愁愁坐愁坐一日虚生虚过
　　杨栁杨栁日暮白沙渡口船头江水茫茫商人少妇断肠肠断肠断鹧鸪夜啼失伴
　　铜雀台
　　娇爱更何日髙台空数层含啼映双袖不忍看西陵漳水东流无复来百花辇路为苍苔青楼月夜长寂寞碧云日莫空徘君不见邺中万事非昔时古人不在今人悲春风不逐君王去草色年年旧宫路宫中歌舞已浮云空指行人徃来处









　　王司马集巻二
　　钦定四库全书
　　王司马集巻三
　　唐　王建　撰
　　送人游塞
　　初晴天堕丝晚色上春枝城下路分处边头人去时停车数行日劝酒问回期亦是茫茫客还从此别离
　　塞上逢故人
　　百战一身在相逢白发生何时得乡信每日算归程走马登寒垅驱羊入废城羌笳三两曲人醉海西营
　　南中
　　天南多鸟声州县半无城野市依蛮姓山村逐水名瘴烟沙上起隂火雨中生独有求珠客年年入海行
　　汴路水驿
　　晚泊水边驿栁塘初起风蛙鸣蒲叶下鱼入稻花中去舍已云逺问程犹向东近来多怨别不与少年同
　　淮南使廻留别窦侍御
　　恋恋春恨结绵绵淮草深病身愁至夜逺道畏逢隂忽逐酒杯防暂同风景心从今一分散还是绕枝禽
　　汴路即事
　　千里河烟直青槐夹岸长天涯同此路人语各殊方草市迎江货津桥税海商廻看故宫栁憔悴不成行
　　山居
　　屋在瀑泉西茅檐【一作屋】下有溪闭门留野鹿分食养山鸡桂熟长收子兰生不作畦初开洞中路深处转松梯
　　醉后忆山中故人
　　花开草复秋云水自悠悠因醉暂无事在山难免愁遇晴须看月闻健且登楼暗想山中伴如今尽白头
　　送流人
　　见説长沙去无亲亦共愁隂云门夜寒雨瘴江秋水国山魈引蛮乡洞主留渐看归处逺【一作阻】垂白住炎洲
　　贫居
　　眼底贫家计多时总莫嫌蠧生誊药纸字暗【一作脱】换书籖避雨湿黄叶遮风下黑帘近来身不健时就六壬占
　　过赵居士拟直草堂处所
　　休师竹林北空可两三间虽爱独居好终来相伴闲犹嫌近前树为碍看南山的有深耕处春初须早还
　　新开望山处
　　新开望山处今朝减病眠应移千里道犹自数峰偏故欲遮春巷还来绕暮天老夫行歩弱免到寺门前
　　题东华观
　　路尽烟水外院门题上清鹤雏虚解语琼叶软无声白发道心熟黄衣仙骨轻寂寥虚境里何处觅长生
　　饭僧
　　别屋炊香饭薰辛不入家温泉调葛面净手摘藤花蒲鲊除青叶芹虀带紫芽愿师常伴食消气有姜茶
　　照镜
　　忽自见憔悴壮年人亦疑发縁多病落力为不行衰暖手揉双目看图引四肢老来真爱道所恨觅还迟
　　归昭应留别城中
　　喜得近京城官卑意亦荣并牀欢未定离室思还生计拙偷闲住经过买日行如无自来分一驿是遥程
　　荅寄芙蓉冠子
　　一学芙蓉叶初开映水幽虽经小【一作巧】儿手不称老夫头枕上眠常戴风前醉恐柔明年有闺阁此様必难求
　　长安春游
　　骑马傍闲坊新衣着雨香桃花红粉醉栁树【一作絮】白云狂不觉愁春去何曾得日长牡丹相次发城里又须忙
　　冬夜感懐
　　晚年恩爱少耳目静于僧一夜不闻语空房惟有灯气嘘寒被湿霜入破窗凝【一作月照冷阶凝】断得人间事长如此亦能
　　初到昭应呈同僚
　　白发初为吏有慙年少郎自知身上拙不称世间忙秋雨县緑暮山宫树黄同官若容许长借老僧房
　　县丞防即事
　　宫殿半山上人家髙下居古防眠受魇老吏语多虚雨水洗荒竹溪沙填废渠圣朝收外府皆自九天除
　　闲居即事
　　老病贪光景寻常不下帘妻愁耽酒僻人怪考诗严小婢偷红纸娇儿弄白髯有时看旧巻未免意中嫌
　　林居
　　荒林四面通门在野田中顽仆长如客贫居未胜蓬旧绵衣不暖新草屋多风唯去山南近闲亲贩药翁
　　原上新居十三首
　　新占原头地本无山可归荒藤生叶晚老杏着花稀厨舍近泥灶家人初饱薇弟兄今四散何日更相依一家榆栁新四面逺无隣人少愁闻病庄孤幸得贫耕牛长愿饱樵仆每怜勤终日忧衣食何由脱此身长安无旧识百里是生【一作天】涯寂寞思逢友荒凉喜见花访僧求贱药将马中豪家乍【一作作】得新蔬菜朝盘忽觉奢
　　鸡鸣村舍遥花发亦萧条野竹初生笋溪田未得苗家贫僮仆瘦春冷菜蔬焦甘分长如此无名在圣朝春来梨枣尽啼哭小儿饥隣富鸡长去庄贫客渐稀借牛耕地晚卖树纳钱迟下当官路依山补竹篱自扫一间房唯铺独卧牀野羮溪菜滑山纸水苔香陈药初和白【一作蜜】新经未入黄近来心力少休读养生方拟作读经人空房置净巾鎻茶藤箧宻曝药竹牀新老病应随业因縁不离身焚香向居士无计出诸尘移家近住村贫苦自安存细问梨果植逺求花药根倩人开废井趂犊入新园长爱当山立黄昏不闭门和暖绕林行新贫足喜声扫渠忧竹旱浇地引兰生山客凭栽树家僮使入城门前粉壁上书着县官名住处钟鼓外免争当路桥身闲时却困儿病可来娇鸡睡日阳暖蜂【一作蝶】狂花艶烧长安足门戸叠叠看登朝近来年纪到世事总无心古鹤凭人榻闲诗任客吟送经还野院移石入幽林谷口春风恶梨花盖地深嬾更学诸余林中扫地居腻衣穿不洗白发短慵梳苦相常多泪劳生自悟虚闲行人事絶亲故亦无书住处去山近傍园麋鹿行野桑穿井长荒竹过生新识隣里面未谙村社情名田无力及贱赁与人耕
　　送李评事使蜀
　　劝酒不依廵明朝万里人转江云栈细近驿板桥新石冷啼猿影松昏戏鹿尘少年为客好况是益州春
　　新修道居
　　世间无所入学道处新成两面有山色六时闻磬声闲加经遍数老爱字分明若得离烦恼焚香过一生
　　赠洪哲师
　　老僧真古画闲座语中防识病方书圣谙山草木灵人来多【一作还】施药愿满不持经相伴寻溪竹秋苔袜履青
　　题法云禅院僧
　　不剃头多日禅来白发长合村迎住寺同学乞修房觉少持经力忧无养病粮上山犹得在自解衲衣裳
　　赠溪翁
　　溪田借四隣不省解忧身看日和仙药书符救病人伴僧斋过夏中酒卧经旬应得丹砂【一作霜】力春来黑发新
　　谢李续主簿
　　馆舍幸相近因风及病身一官虽隔水四韵【一作五字】是同人衰卧朦胧晓贫居冷落春少年无不好莫恨满头尘
　　寒食
　　田舍清明日家家出火迟白衫眠古巷红【一作结】索搭髙枝纱带生难结铜钗重欲垂斩新衣踏尽还似去年时
　　贻小尼师
　　新剃青头发生来未扫眉身轻礼拜穏心慢记经迟唤起犹侵晓催斋已过时春晴堦下立私地弄花枝
　　惜欢
　　当懽须且懽过后买应难歳去停灯守花开把火看狂来欺酒浅愁尽觉天寛次第头皆白齐年人已残
　　山中惜花
　　恕【一作愁】看花渐稀罪过酒醒时寻觅风来处惊张夜落时游丝纒【一作萦】故蘂宿叶守空枝开取当【一作溪】轩地年年树底期
　　和武门下伤韦令孔雀
　　孤号秋阁隂韦令在时禽觅伴海山黑思乡橘柚深举头闻旧曲顾尾惜残金顦顇不飞去重君池上心
　　题所赁宅牡丹花
　　赁宅得花饶初开恐是妖粉光深紫腻肉色退红娇且愿风留着惟愁日炙燋可怜零落蘂收取作香烧
　　隠者居
　　山人住【一作在】处髙看日上蟠桃雪缕青山脉云生白鹤毛朱书防身咒水噀断邪刀何物中【一作堪】长食胡麻慢火熬
　　昭应官舍
　　绕防春草合知道县家闲行见雨遮院卧看人上山避风新浴后请假未醒间朝客轻卑吏从他不徃还














　　王司马集巻三
　　钦定四库全书
　　王司马集巻四
　　唐　王建　撰
　　杜中丞书院新移小竹
　　此地本无竹逺从山寺移经年求养法隔日记浇时嫩緑巻新叶残黄收故枝色经寒不动声与静相宜爱防出常数稀稠看自知贫家缘未有客散独行迟
　　同于汝锡赏白牡丹
　　晓日花初吐春寒白未凝月光裁不得苏合防难胜柔腻于云叶新鲜掩鹤膺统心黄倒晕侧茎紫重棱乍敛看如睡初开问欲并香幽蕙死比艶美人憎价数千金贵形相两眼疼自知顔色好愁被彩光凌
　　送吴郎中赴忠州
　　西台复南省清白上天知家每因穷散官多为直移廵边过驿近买药出城迟朝野凭人别亲情伴酒悲故园愁去后白发想廽时何处忠州界山头卓望旗
　　照镜
　　终日日纒绕此身无适縁万愁生旅夜百病凑衰年少睡憎明屋慵行待暖天痒头梳有虱风耳炙闻蝉换白方多错廽金法不全家悲【一作贫】何所恋时在老僧边
　　秋日送杜防州
　　忆得宿新宅别来余蕙香初闻守郡逺一日卧空牀野【一作井】驿烟火湿路人消息狂山楼添鼓角村栅立旗枪晚【一作夕】渚露荷败早衙风桂凉谢家章句出江月少辉光






　　王司马集巻四
　　钦定四库全书
　　王司马集巻五
　　唐　王建　撰
　　赠王枢宻【一作中贵王枢宻守澄宗姓也】
　　三朝行坐镇相随今上【一作立】春宫见小时脱下御衣先赐着进来龙马每【一作便】教骑长承宻防归家少独奏边机【一作庭】出殿迟自【一作不】是姓同亲【一作当家偏】向说九重争得外人知
　　早秋过龙武李将军书斋
　　髙树蝉声秋巷里朱门冷静似闲居重装画墨数茎竹长着香薰一架书语笑侍儿知礼数吟哦野客任狂疎就中爱读英雄传欲立功勲恐不如
　　江陵即事
　　瘴云梅雨不成泥十里津头【一作楂】压大堤蜀女下沙迎水客巴童傍驿卖山鸡寺多红叶烧人眼地足青苔染马蹄夜半独眠愁在逺北看归路隔蛮溪
　　题花子赠渭州陈判官
　　腻如云母轻如粉艶胜香黄薄胜蝉防緑斜蒿新叶嫩添红石竹晚花鲜鸳鸯比翼人初帖蛱蝶重飞様未传况复萧郎有情思可怜春日镜台前
　　送从侄拟赴江陵少尹
　　江陵少尹好闲官亲故皆来劝自寛无事日长贫不易有才年少屈终难沙头欲买红螺盏渡口多呈白角盘应向章华台下醉莫冲云雨夜深寒
　　华清宫感旧
　　尘到朝元边【一作天】使急千官夜发六龙廽辇前月照罗衫【一作衣】泪马上【一作宫里】风吹蜡烛灰公主妆楼金鎻澁贵妃汤殿玉池【一作莲】开有时云外闻天乐知【一作即】是先皇沐浴来
　　九仙宫主旧庄
　　仙居五里外门西石路亲廻御马蹄天使来栽宫里树罗衣自买院前溪野牛行傍浇花井本主分将灌药畦楼上凤凰飞去后白云红叶属山鸡
　　郭家溪亭
　　髙亭望见长安树春草岗西旧院斜光动緑烟遮岸竹粉开红艶塞溪花野泉闻洗亲王马古栁曾停贵主车妆阁书楼倾侧尽云山新卖与官家
　　题金家竹溪
　　少年因病离天仗乞得归家自养身买断竹溪无别主散分泉水与新隣山头鹿下长惊犬池面鱼行不怕人乡使到来【一作门】常欵语还闻世上有功臣
　　题应圣观【观即李林甫旧宅】
　　精思堂上画三身廻作仙官度美人赐额御书金字贵行香天乐羽衣新空廊鸟啄花甎缝小殿虫縁玉像尘头白女冠犹说得蔷薇【一作枯枝】不似已前春
　　同于汝锡游降圣观
　　秦时桃树满山坡骑鹿先生降大罗路尽溪头逢地少门连内里见天多荒泉壤【一作壊】简朱砂暗古塔残经篆字讹闻说开元斋醮日晓移行漏帝亲过
　　逍遥翁溪亭
　　逍遥翁在此徘徊帝改溪名起石台车马到春常借问子孙因选暂归来稀疎野竹人移折零落蕉花雨打开无主青山何所直卖供官税不如灰
　　寻李山人不遇
　　山客长须少在时溪中放鹤洞中碁生金有气寻还逺仙药成窠见即移莫与【一作为】无家陪寺食应縁将米寄人炊从头石上留名去独向南峰问老师
　　题石瓮寺
　　青崖白石夹城东泉脉钟声内里通地压龙蛇山色别屋连宫殿匠名同檐灯经夏纱笼黑溪叶先秋腊树红天子亲题诗总在画扉长鏁碧【一作壁】龛中
　　早登西禅寺阁
　　上方台殿第三层朝壁红窗日气凝烟雾开时分逺寺山川晴处见崇陵沙湾漾水图新粉緑野荒阡晕色缯莫说城南月灯阁自诸楼看总难胜
　　题江寺兼求药子
　　隋朝旧寺楚江头深谢师僧引客游空赏野花无过夜若看琪树即须秋红珠落地求谁与青角垂阶自不收愿乞野人三两粒归家将助小庭幽
　　题诜法师院
　　三年说戒龙宫里廵礼还来向水行多爱贫穷人逺请长修破落寺先成秋天盆底新荷色夜地房前小竹声僧院不求诸处好转经惟有一窗明
　　酬于汝锡晓雪见寄
　　欲明天色【一作风定】白漫漫打叶穿帘雪未干【一作雪打书窗竹叶干】薄落堦前人踏尽差池树里鸟衘残旋销迎暖沾少斜舞遮春到地难劳动更裁新様绮红灯一夜剪刀寒
　　从军后寄山中友人
　　爱仙无药【一作计】住溪贫脱却山衣事【一作伴】汉臣夜半听鸡梳白发天明走马入红尘村童近去嫌腥食野鹤髙飞避俗人劳动先生还相示别来弓箭不离身
　　寄汴州令狐相公
　　三军江口拥双旌虎帐长开自教兵机鏁恶徒狂冦尽恩驱老将壮心生水门向晚茶商閙桥市通宵酒客行秋日梁王池閤好新歌散入管声
　　别李賛侍御
　　同受艰难骠骑营半年中听掲枪声草头送酒驱村乐贼里看花着探兵讲易工夫寻已圣説诗门戸别来情荐书自入无消息卖尽寒衣却出城
　　和蒋学士新授章服
　　五色箱中绛服春笏花成就白鱼新看宣赐处惊廻眼着谢恩时便称身瑞草唯承天上露红鸾不受世间尘翰林同贺文章出惊动茫茫下界人
　　歳晚自感
　　人皆欲得长年少无那排门白发催一向破除愁不尽百方廻避老须来草堂未办终须置松树难成亦且栽沥酒愿从今日后更逢二十度花开
　　昭应官舍
　　痴顽终日羡人闲却喜因官得近山斜对寺楼分寂寂逺从溪路借潺潺身多病唯亲药空院无钱不要闗文案把来看未防虽书一字甚慙顔
　　寄旧山僧
　　因依老宿发心初半学修心半读书雪后每常同席卧花时未省两山居猎人箭底求伤鴈钓戸竿头乞活鱼一向风尘取烦恼不知衰病日难除
　　武陵春日
　　寻春何事却悲凉春到他乡忆故乡秦女洞桃欹涧碧楚王堤栁舞烟黄波涛入梦家山逺名利闗身客路长不似防心叩尘寂玉编金轴有仙方
　　寄分司张郎中
　　一别京华年歳久巻中多见岭南诗声名已压众人上愁思未平双鬂知江郡迁移犹逺地仙官荣宠是分司青天白日当头上防有求闲不得时
　　上武元衡相公
　　旌旗坐镇蜀江雄帝命重开旧閤崇褒贬唐书天歴上捧持尧日庆云中孤情逈出鸾皇逺健思潜捜海岳空长得萧何为国相自西流水尽朝宗
　　上张靖相公
　　传封三世尽河东家占中条第一峯早歳天教作霖雨明时帝用补山龙草开旧路沙痕在日照新池凤迹重卑散自知霄汉隔若为门下赐从容
　　上裴度舍人
　　小松双对凤池开履迹衣香逼上台天意皆从彩毫出宸心尽向紫烟来非时玉案呈宣防每日金堦谢赐廽仙侣何因记名姓县丞头白走尘埃
　　上杜元頴相公
　　学士金銮殿后居天中行坐侍龙舆承恩不许离牀谢宻诏长教倚案书马上唤遮红觜鸭船头看钓赤鳞鱼闲曹散吏无相识犹记荆州拜谒初
　　赠卢汀谏议
　　青娥不得在牀前空室焚香独自眠功证诗篇离景象乐成官位属神仙闲过寺观曾【一作长】冲夜立送封章直上天近见兰台诸吏说御诗新集未教传
　　贺杨巨源博士拜虞部员外
　　合归兰署已多时上得金梯亦未迟两省郎官开道路九州山泽属曹司诸生拜别收书巻旧客看来读制词残着几丸仙药在分张还遣病夫知
　　赠郭将军
　　承恩新拜上将军当直廵更近五云天下表章经院过宫中语笑隔闻宻封计防非时奏别赐衣裳到处薰向晚临堦看号簿眼前风景任支分
　　赠田将军
　　初从学院别先生便领偏师得战名大小独当三百阵纵横秪用五千兵廻残疋帛归天库分好旌旗入禁营自执金吾长上直蓬莱宫里夜廵更
　　赠胡泟将军
　　书生难得是金吾近日登科记总无半夜进傩当玉殿未明排仗到铜壶朱牌面上分官契黄纸头边押勑符恐要蕃中新道路指挥重画五城图
　　村居即事
　　休看小字大书名向日持经眼却明时过无心求富贵身闲不梦见公卿因寻寺里薰辛断自别城中礼数生斜月照房新睡觉西峰半夜鹤来声
　　留别田尚书
　　拟报平生未杀身难离门馆起居频不看匣里钗头古犹恋机中锦様新一旦甘为漳岸老全家却作杜陵人朝天路在骊山下专望红旗拜旧尘
　　送唐大夫宠节归山
　　年少平戎老学仙表求骸骨乞生全不堪腰下悬金印已向云西寄玉田旄节抱归官路上公卿送到国门前人间鸡犬同时去遥听笙歌隔水烟
　　送司空神童
　　杏花坛上授书时不废中庭趂蝶飞暗写五经收部帙初年七歳着衫衣秋堂白发先生别古巷青襟旧伴归独向凤城持荐表万人丛里有光辉
　　送振武张尚书
　　廻天转地是将军扶助春宫上五云抚背恩虽同骨肉拥旄名未敌功勲尽收壮勇填兵数不向蕃浑夺马羣闲即单于台下猎威声直到海西闻
　　送吴谏议上饶州
　　鄱阳太守是真人琴在牀头箓在身曾向先皇边谏事还应上帝处称臣养生自有年支药税戸应停月进银净扫水堂无侍女下堦唯共鹤殷勤
　　赠阎少保
　　髭须虽白体轻健九十三来却少年问事爱知天寳里识人皆是武皇前玉装剑佩身长带绢写方书子不传侍女常时教合药亦闻私地学求仙
　　送魏州李相公
　　百代功勲一日成三年五度换双旌闲来不对人论战难处长先自请行旗下可闻诛败将阵头多是用降兵当朝面受新恩去算料妖星不敢生
　　赠索暹将军
　　浑身着箭瘢犹在万槊千刀总过来轮剑直冲生马队抽旗旋踏死人堆闻休鬭战心还痒见说烟尘眼即开泪滴先皇堦下土南衙班里趂朝廻
　　赠王屋道士赴诏
　　玉皇符到【一作诏】下天坛玳瑁头簮白角冠鹤遣院中童子养鹿凭山下老人看法成不怕刀梯【一作枪】利体【一作髓】实常欺石榻寒能断世间腥血味长生只要一丸丹
　　赠王处士
　　松树当轩雪满池青山掩障【一作帐】碧纱防防来案下长偷水鹤在牀前亦看棋道士写将行气法家童授与歩虚词世间有似君应少便乞从今作我师
　　洛中张籍新居
　　最是城中闲静处更廻门向寺前开云山且喜重重见亲故应须得得来借倩学生排药合留连处士乞松栽自君移到无多日上人名满緑苔
　　题裴处士碧虚溪居
　　鸟声真似深山里平地人间自不同春圃紫芹长卓卓暖泉青草一丛丛松台前后花皆别竹崦髙低水尽通细问来时从近逺溪名载入县图中
　　送阿史那将军安西迎旧使灵榇
　　汉家都防边头没旧将麻衣万里迎隂地背行山下火风天错到碛西城单于送塟还垂泪部曲招魂亦道名却入杜陵秋巷里路人来去读铭旌
　　赠崔礼驸马
　　凤凰楼阁连宫树天子崔郎自爱贫金埒减添栽药地玉鞭平与卖书人家中弦管听常少分外诗篇看即新一月一廻陪【一作亲】内宴马蹄犹厌踏香尘
　　赠太清卢道士
　　上清道士未升天南岳中华作散仙书卖八分通字学丹烧九转定人年修行近日形如鹤导引多时首似绵想向诸山寻礼遍却廻还守老君前
　　送宫人入道
　　休梳丛鬓洗红妆头戴芙蓉出未央弟子抄将歌遍叠宫人分散舞衣裳问师初得经中字入静犹烧内里香发愿蓬莱见王母却归人世施仙方
　　上李吉甫相公
　　圣朝齐贺说逢殷霄汉无云日月真金鼎调和天饍美瑶池沐浴赐衣新两河开地山川正四海休兵造化仁曾向山东为散吏当今窦宪是贤臣
　　上李益庻子
　　紫烟楼阁碧纱亭上界诗仙独自行竒险驱廻还寂寞云山经用始鲜明藕绡纹缕裁来滑镜水波涛滤得清昏思愿因秋露洗幸容堦下礼先生
　　题元郎中新宅
　　近移松树初栽药经帙书籖一切新铺设暖房迎道士支分闲院着医人买来髙石虽然贵入得朱门未免贫虽有好诗名字出倍教年少损心神
　　初授太府丞言懐
　　除书亦下【一作不】属防班唤作宫曹便不闲检案事多闗市井听人言志在云山病童唤着唯行慢老马鞭多转放顽此去仙宫无一里遥看松树众家攀
　　赠李愬仆射
　　唐州将士死生同尽逐双旌旧镇空独破淮西功业【一作家传】大新除陇右世家雄知时每笑论兵法识势还轻立战功次第各分茅土贵殊勲并在一门中
　　书赠旧浑二曹长
　　二年同在华清下入县门中最近隣替饮觥筹知戸小助成书屋见家贫夜碁临散停分客朝浴先廻各送人僮仆使来传语熟至今行酒校殷勤
　　上崔相公
　　枯桂衰兰一遍春准将道徳定君臣施行圣泽山川润图画天文彩色新开閤覆看祥瑞歴封名直进薜萝人应怜老病无知己自别溪中满鬓尘
　　寄杨十二秘书
　　初移古寺正南方静是浮山逺是庄人定犹行背街鼓月髙还去打僧房新诗欲写中朝满旧巻常抄外国将闲出天门醉骑马可怜蓬阁秘书郎
　　谢田赞善见寄
　　五侯三任【一作仕】未相称头白如丝作县丞错判符曹羣吏笑乱书岩石一山憎自知酒病衰肠怯遥怕春残百鸟凌年少力生犹不敌况加顦顇闷腾腾
　　晚秋病中
　　万事风吹过耳轮贫儿活计亦曾闻偶逢新语书红叶难得闲人语白云霜下野花浑着地寒来溪鸟不成羣病多体痛无心力更被头边药气薫
　　薛二十池亭
　　每个树边消一日绕池行匝又须行异花多是非时有好竹皆当要处生斜竪小桥看岛势逺移山石作泉声浮萍着岸风吹歇水面无尘晚更清
　　故梁国公主池亭
　　平阳池馆枕秦川门鎻南山一朶烟素柰花开西子面緑榆枝散沈郎钱装檐玳瑁随风落傍岸防防逐暖眠寂寞空余歌舞地玉箫声絶凤归天
　　题柱国寺
　　皇帝施钱修此院半居天上半人间丹梯暗出三重阁古像斜开一面山松栢自穿空地少川原不税小僧闲行香天使长相续早起离城日午还
　　昭应官舍书事
　　县在华清宫北面晓看楼殿正相当庆云出处依时报御果呈来每度尝臈月近汤泉不冻夏天临渭屋多凉两衙早被官拘束登阁廵溪亦属忙
　　昭应李郎中见贻作次韵奉酬
　　窗戸风凉四面开陶公爱晚上髙台中庭不热青山入野水初晴白鸟来精思道心缘境熟麤疎文字和诗廻诸生围绕新篇读玉阙仙官少此才
　　闲说
　　桃花百叶不成春鹤夀千年也未神秦陇州縁鹦鹉贵王侯家为牡丹贫歌头舞遍廻廻别鬓様眉心日日新鼓动六街骑马出相逢总是学狂人
　　自伤
　　衰门海内几多人满眼公卿总不亲四授官资元七品再经婚娶尚单身图书亦为频移尽兄弟还因数散贫独自在家常似客黄昏哭向野田春
　　田侍中宴席
　　香薰罗幕暖成烟火照中庭烛满筵整顿舞衣呈玉腕动揺歌扇露金钿青娥侧座【一作间坐】调双管彩凤斜飞入五弦虽是沂公门下客争将肉眼看云天【一作神仙】
　　寒食日看花
　　早入公门到夜归不因寒食少闲时颠狂绕树猿离鏁跳踯缘岗马断羁酒汚衣裳从客笑醉饶言语觅花知老来自喜身无事仰面西园得咏诗
　　和少府崔卿防雪早朝
　　蓬莱春雪晓犹残防地成花绕百官已傍祥鸾迷殿角还穿瑞草入袍襴无多白玉阶前湿积渐青松叶上干粉画南山棱郭出初晴一半隔云看
　　和胡将军寓直
　　宫鵶栖定【一作尽】禁枪攅楼殿深严月色寒进状直穿金防槊探更先傍玉钩栏漏传五防班初合鼓动三声仗已端遥见正南宣不坐新栽松树唤人看
　　春日五门西望
　　百官朝下五门西尘起春风过玉堤黄帕盖鞍呈了马红罗系顶鬬廻鸡馆【一作宫】松枝【一作叶】重头出御【一作渠】栁条长水面齐唯有教坊南草绿【一作色】古苔隂地冷凄凄【一作古城隂冷又凄凄】
　　长安早春
　　霏霏漠漠绕皇州销雪欺寒不自由先向红妆添晓梦争来白发送新愁暖催衣上缝罗【一作人】胜晴报窗中防防毬每度暗来还暗去今年须遣蝶迟【一作蜂】留
　　早春病中
　　日日春风堦下起不吹光彩上寒株师教綘服禳衰月妻许青衣侍病夫健羡人家多力子祈求道士有神符世间方法从谁问卧处还看药草图
　　上阳宫
　　上阳花木不曾秋洛水穿宫处处流画阁红楼宫女笑玉箫金管路人愁幔城入涧橙花发玉辇登山桂叶稠曾读列仙王母传九天未胜此中游

　　王司马集巻五
　　钦定四库全书
　　王司马集巻六
　　唐　王建　撰
　　寄杜侍御
　　何须服药觅升天粉阁为郎即是仙买宅但幽从索价栽松取活不争钱退朝寺里寻荒塔经宿城南看野泉道气清凝分晓爽诗情冷瘦滴秋鲜学通儒释三千巻身拥旌旗二十年春巷偶过同戸饮暖窗时语对牀眠破除心力縁书癖伤瘦花枝为酒颠今日总来归圣代【一作今日总离军马地】丈人先逹幸相怜
　　寄上韩愈侍郎
　　重登大学领儒流学浪词锋压九州不以雄名疎野贱唯将直气折王侯咏伤松桂【一作栢】青山瘦取尽珠玑碧海愁叙述异篇经总别鞭驱险句最【一作緫】先投碑文合遣贞魂谢史笔应令謟骨羞清俸探将还酒债黄金旋得起书楼叅来拟设官人礼朝退多逢月阁游见向【一作说】云泉求住处若无知荐一生休
　　赠华州郑大夫
　　此官出入凤池头通化门前第一州少华山云当驿起小敷溪水入城流空闲地内人初满词讼牌前草渐稠报状拆开知足雨赦书宣过喜无囚自来不说双旌贵恐替长教百姓愁公退晚凉无一事【一作吏散日髙衙府静】歩行携客上南楼
　　寄贺田侍中东平功成
　　使廻髙品满城传亲见沂公在阵前百里旗幡冲即断两重衣甲射皆穿探知防检兵应怯算得新移栅未坚营被数惊乘势破将经频败遂生全宻招残防防人觉遥斩元凶恐自专首让诸军无敢近功归部曲不争先开通州县斜连海交割山河直到燕战马散驱还逐草肉牛齐散却耕田府中独拜将军贵门下兼分宰相权唐史上头功第一春风双节好朝天
　　送裴相公上太原
　　还携堂印向并州将相兼权是武侯时难独当天下事功成却进手中筹再三陈乞鑪烟里前后封章玉案头朱架早朝排剑防緑槐残雨【一作花里】看张油遥知雁塞从今好直得渔阳已北愁边铺惊廵旗尽换山城馆壁【一作欲过馆】重修千羣白刅兵迎节十对红妆妓打毬圣主分明教暂去不须髙起见京楼









　　王司马集巻六
　　钦定四库全书
　　王司马集巻七
　　唐　王建　撰
　　秋夜
　　夜乆叶露滴秋虫入戸飞卧多骨髓冷起覆旧绵衣
　　水精
　　映水色不别向月光还度倾在荷叶中有时看是露
　　香印
　　闲坐烧印香满戸松栢气火尽转分明青苔碑上字
　　秋灯
　　向壁暖悠悠罗帏寒寂寂斜炤碧山图松间一片石
　　落叶
　　陈緑向参差初红已重叠中庭初扫地绕树三两叶
　　园果
　　雨中梨果病每树无数个小儿出入看一半鸟啄破
　　野菊
　　晚艶出荒篱冷香着秋水忆向山中见伴蛩石壁里
　　荒园
　　朝日满园霜牛冲篱落壊扫掠黄叶中时时一窠薤
　　南涧
　　野桂香满溪石莎寒覆水爱此南涧头终日潺湲里
　　晚蝶
　　粉翅嫩如水绕砌乍依风日髙山露解飞入菊花中
　　田家
　　啾啾雀满树霭霭东坡雨田家夜无食水中摘禾黍
　　新嫁娘三首
　　隣家人未识床上坐堆堆郎来傍门戸满口索钱财锦障两边横遮掩侍娘行遣郎铺簟席相并拜亲情三日入厨下洗手作羮汤未谙姑食性先遣小姑尝
　　故行宫
　　寥落古行宫宫花寂寞红白头宫女在闲坐说宗
　　酬从侄再看诗本
　　眼暗没功夫慵来翦刻磨自看花様古称得少年无
　　别自栽小树
　　去年今日栽临去见花开好住守空院夜间人不来
　　早发汾南
　　桥上车马发桥南烟树开青山斜不断迢递故乡来
　　宫中三台二首
　　鱼藻池边射鸭芙蓉苑里看花日色柘袍相似不着红鸾扇遮
　　池北池南草緑殿前殿后花红天子千年万歳未央明月清风
　　江南台四首
　　扬州桥边少妇长安城里商人三年不得消息各自拜求神
　　青草湖边草色飞猿岭上猿声万里湘江客到有风有雨人行
　　树头花落花开道上人去人来朝愁暮愁即老百年几度三台
　　闲身强健且为头白齿落难追准拟百年千歳能得【一作不知】几许多时












　　王司马集巻七
　　钦定四库全书
　　王司马集巻八
　　唐　王建　撰
　　御猎
　　青山直绕凤城头浐水斜分入御沟新教内人唯射鸭长随天子苑东游
　　长门烛
　　秋夜牀前蜡烛防铜壶滴尽晓钟迟残光【一作花】欲灭还吹着年少宫人未睡时
　　过绮岫宫【东都永寜县西五里】
　　玉楼倾倒粉空重叠青山绕故宫武帝去来罗袖尽野花黄蝶领春风
　　朝天子词十首寄魏博田侍中
　　山川初展【一作定】国图寛未识龙顔坐不安风动白髯旌节下过时天子御楼看
　　相感君臣总泪流恩深【一作荣】舞蹈不知休初从战地来无物唯奏新添十八州
　　催修水殿宴沂公与别诸侯总不同隔月太常先习乐金书牌纛彩云中
　　无人敢夺在先筹天子门边送与毬遥索防箱新様锦内人舁出马前头
　　御马牵来亲自试珠毬到处玉蹄知殿头宣赐连催上未解红缨不敢骑
　　老作三公经献夀临时犹自语差池私从班里来长跪捧上金杯便合仪
　　四海无波乞放闲三封手疏犯龙顔他时若有边尘动不待天书自出山
　　戎马悠悠未尽归玉闗犹隔吐蕃旗老臣一表求髙卧边事从今欲问谁
　　威容难画【一作尽】改频频眉目分毫恐不真有诏别图书阁上先教粉本定风神
　　重赐弓刀内宴廻看人城外满楼台君臣不作多时别收尽边旗当日来
　　霓裳词十首
　　弟子部中留一色听风听雨作霓裳散声未作重来授直到牀前见上皇
　　自直梨园得出稀更畨上曲不教归一时跪拜霓裳彻立地堦前赐紫【一作防】衣
　　勑赐宫人澡浴廻遥看美女院门开一山星月霓裳动好自先从殿后来
　　旋翻【一作自修】曲谱声初起除却梨园未教人宣示书家分手写中官走马赐功臣
　　传呼法部按霓裳新得承恩别作行应是【一作日晚】贵妃楼上看内人舁出防罗箱
　　伴教霓裳有贵妃从初直到曲成时日长耳里闻声熟拍数分毫错总知
　　中管五初半曲遥教合上隔听一声声向天头落学得仙人夜唱经
　　索摐摐隔彩云五更初发满宫闻武皇自送西王母新染霓裳月色裙
　　朝元阁上风初起夜听霓裳玉露寒宫女月中更替立黄金梯滑并行难
　　知向华清秋月满山头山底种长生去时留下霓裳曲总是离宫别馆声
　　宫前早春
　　酒幔髙楼一百家宫前杨栁寺前花内园分得温汤水二月中旬已进
　　奉同曾郎中题石瓮寺得嵌韵
　　寺门连内绕丹岩下界云开数过帆遥指上皇飜曲处百官题字满西嵌
　　旧宫人
　　先帝旧宫宫女在乱丝犹挂凤凰钗霓裳法曲浑抛却独自花间扫玉堦
　　赠人二首
　　金炉烟里要班头欲得归山可自由每度报朝愁入阁在先教示小千牛
　　多在蓬莱可【一作少】在家越绯衫上有红霞朝廻不向诸余处骑马城西检校花
　　楼前
　　天寳年前勤政楼每年三日作千秋飞龙老马曾教舞闻着音声总举头
　　寄刘蕡问疾
　　年少病多应为酒谁家将息过今春賖来半夏重薰尽投着山中旧主人
　　听雨
　　半夜思家睡里愁雨声落落屋檐头照泥星出依前黑淹烂庭花不肯休
　　新晴
　　夏夜新晴星校少雨收残水入天河檐前着熟衣裳坐风冷浑无扑火蛾
　　秋日后
　　在【一作住】处近山常足雨闻晴防曝旧芳茵立秋日后无多热渐觉生衣不着身
　　哭孟东野二首
　　吟损秋天月不明兰无香气鹤无声自从东野先生死侧近云山得散行
　　老松临死不生枝东野先生早哭儿但是洛阳城里客家传一本杳殇诗
　　寄蜀中薛涛校书
　　万里桥边女校书枇杷花里闭门居扫眉才子于今少管领春风总不如
　　路中上田尚书
　　去路何词见六亲手中刀尺不如人可怜池阁秋风夜愁【一作怨】緑娇红一遍新
　　于主簿防看花
　　小叶稠枝粉压催暖风吹动鹤翎开若无别事为留滞应便抛家宿看来
　　江楼对面寄杜书记
　　竹烟花雨细相和看着闲书睡更多好是主人无事日应持小酒按新歌
　　十五夜望月寄杜郎中时防琴客
　　夜市千灯照碧云髙楼红袖客纷纷如今不似时平日犹自笙歌彻晓闻
　　观蛮妓
　　欲说昭君敛翠蛾清声委曲怨于歌谁家年少春风里抛与金钱唱好多
　　送顾非熊秀才归丹阳
　　江城栁色海门烟欲到茅山始下船知道君家当瀑布菖蒲潭在草堂前
　　老人歌
　　白发老人垂泪行上皇生日出京城如今供奉多新意错唱当时一半声
　　和元郎中从八月十一至十五夜翫月五首
　　半秋初入中旬夜已向堦前守月明从未圆时看却好一分分见傍轮生
　　乱云遮却台东月不许教依次第看莫为诗家先见镜被他笼与作艰难
　　今夜月明胜昨夜新添桂树近东枝立多地湿舁牀坐看过墙西寸寸迟
　　月似圆来色渐凝玉盆盛水欲侵棱夜深尽放家人睡直到天明不炷灯
　　合望月时长望月分明不得似今年仰头五夜风中立【一作坐】从未圆时直到圆
　　对酒
　　为病比来浑断絶縁花不免却知闻从来事事闗身少主领春风只在君
　　晓望华清宫
　　晓来楼阁更鲜明日出阑干见鹿行武帝自知身不死看修玉殿号长生
　　赠李愬仆射二首
　　和雪翻营一夜行神旗冻定马无声遥看火号连营赤知是先锋已上城
　　旗旛四面下营稠手诏频来老将忧每日城南空挑战不知生缚入唐州
　　秋夜对雨寄石瓮寺二秀才
　　夜山秋雨滴空廊灯照堂前树叶光对坐读书经巻后自披衣被扫僧房
　　华清宫前栁
　　杨栁宫前忽地春在先惊动探春人晓来唯欠骊山雨洗却枝头緑上尘
　　别杨校书
　　从军末马【一作未满】十三年白发营中听早蝉故作老丞身不避县名昭应管山泉
　　和门下武相公春晓闻莺
　　侵黑行飞一两声春寒啭小未分明若教更解诸余语应向宫花不惜情
　　田侍郎归镇八首
　　去处长将决胜筹廻廻身在阵前头贼城破后先锋入看着红妆不敢收
　　熨帖朝衣抛战袍防龙班里侍中髙对时先奏牙间将次第天恩与节旄
　　踏着家乡马脚轻暮山秋色眼前明老人上酒齐头拜得侍中来尽再生
　　功成谁不拥藩方富贵还须是本乡万里双旌汾水上玉鞭遥指白云庄
　　皷吹旛旗道两边行男走女喜骈阗旧交省得当时别指防如今却少年
　　广场破阵乐初休彩纛髙于百尺楼老将气雄争起舞管廻作大纒头
　　笳声万里动燕山草白天清塞马闲触处不如别处乐可怜秋月照江闗
　　将士请衣忘却贫緑窗红烛酒楼新家家尽踏还乡曲明月街中不絶人
　　寄广文张博士
　　春明门外作卑官病友经年不得看莫道长安近于日升天却易到城难
　　早春书情
　　渐老风光不着身花溪栁陌早逢春近来行到门前少趂暖闲眠似病人
　　唐昌观玉蘂花
　　一树笼玉刻成飘廊防地色轻轻女冠夜觅香来处唯见堦前碎月明
　　眼病寄同官
　　天寒眼痛少心情隔雾看人夜里行年少徃来常不住墙西冻地马蹄声
　　九日登丛台
　　平原池阁在谁家双塔丛台野菊花零落故宫无入路西来涧水绕城斜
　　题酸枣县蔡中郎碑
　　苍苔满字土埋龟风雨销磨絶妙词不向图经中旧见无人知是蔡邕碑
　　江陵使至汝州
　　廻看巴路在云间寒食离家麦熟还日暮数峰青似染商人说是汝州山
　　十五夜望月
　　中庭地白树栖鸦冷露无声湿桂花今夜月明人尽望不知秋思在谁家
　　宫词一百首
　　蓬莱正殿压金鼇红日初生碧海涛开着五门遥北望柘黄新帕御牀髙
　　殿前传防各依班召对西来六诏蛮上得青花龙尾道侧身偷觑正南山
　　龙烟日暖【一作气】紫曈曈宣政门当玉殿风五刻閤前卿相出下声在半天中
　　白玉窗前起草臣樱桃初赤赐尝新殿头传语金阶逺因进词来谢圣人
　　内人对御叠花笺绣坐移来玉案边红蜡光中呈草本平明舁出閤门宣
　　千牛仗下放朝初玉案傍边立起居每日进来金凤纸殿头无事不多书
　　延英引对碧衣郎江砚宣毫各别牀天子下帘亲考试宫人手里过茶汤
　　未明开着九重闗金画黄龙五色幡直到银台排仗合圣人三殿册西畨
　　少年天子重边功亲到凌烟画阁中教觅勲臣写图本长生殿里作屏风
　　丹凤楼门把火开先排法驾出蓬莱棚前走马人传语天子南郊一宿廻
　　楼前立仗看宣赦万歳声长再拜齐日照彩盘髙百尺飞仙争上取金鸡
　　集贤殿里图书满防勘头边御印同真迹进来依数字别收鎻在玉函中
　　秘殿清斋刻漏长紫防宫女夜焚香拜陵日近公卿发卤簿分头出太常
　　新调白马怕鞭声供奉骑来绕殿行为报诸王侵早入隔门催进打毬名
　　对御难争第一筹殿前不打背身毬内人唱好龟兹曲天子龙舆过玉楼
　　新衫一様殿头黄银带排方獭尾长总把金鞭骑御马緑鬃红额麝香香
　　罗衣叶叶绣重重金凤银鹅各一丛每遍舞时分两向太平万歳字当中
　　鱼藻宫中鎻翠娥先皇行处不曾过如今池底休铺锦菱角鸡头积渐多
　　殿前明日中和节连夜琼林散舞衣传报所司分蜡烛监门金鎻放人归
　　五更三防索金车尽放宫人出看花仗下一时催立马殿头先报内园家
　　城东北面望云楼半下珠帘半上钩骑马行人长逺过恐防天子在楼头
　　射生宫女宿红妆请得新弓各自张临上马时齐赐酒男儿跪拜谢君王
　　新秋白兎大于拳红耳霜毛趂草眠天子不教人射杀玉鞭遮到马蹄前
　　内鹰笼脱解红绦鬬胜争飞出手髙直上碧云还却下一双金爪菊花毛
　　竞渡船头挿防旗两边溅水湿罗衣池东争向池西岸先到先书上字归
　　灯前飞入玉阶虫未卧常闻半夜钟看着中元斋日到自盘金线绣真容【一作芙蓉】
　　红灯睡里唤春云云上三更直宿分金砌雨来行歩滑两人擡起隠花裙
　　一时起立吹箫管得宠人来满殿迎整顿衣裳皆着却舞头当拍第三声
　　琵琶先抹六么头小管丁寜侧调愁半夜美人双唱起一声声出凤凰楼
　　春池日暖少风波花里牵船水上歌遥索剑南新様锦东宫先钓得鱼多
　　十三初学擘箜篌弟子名中被防留昨日教坊新进入并房宫女与梳头
　　红蛮捍拨帖胸前移坐当头近御筵用力独弹金殿响凤凰飞出四条
　　春风吹雨洒旗竿得出深宫不怕寒夸道自家能走马围中横过觅人看
　　粟金腰带象牙锥散挿红翎玉突枝旋猎一边还引马归来鸡兎绕鞍垂
　　云駮花骢各试行一般毛色一般缨殿前来徃重骑过欲得君王别赐名
　　每夜停灯熨御衣银薫笼底火霏霏遥听帐里君王觉上直钟声始得归
　　因吃樱桃病放归三年着破【一作尽】旧罗衣内中人识从来去结得金花上贵妃
　　欲迎天子看花去下得金阶却悔行恐见失恩人旧院廻来冲【一作忆】着五声
　　徃来旧院不堪修教近宣徽别起楼闻有美人新进入六宫未见一时愁【一作宫中谁识大家愁】
　　自夸歌舞胜诸人恨未承恩出内频连夜宫中修别院地衣帘额一时新
　　闷来无处可思量旋下金堦旋忆牀收得山丹红蘂粉窗中先【一作洗】却麝香黄
　　蜂须蝉翅薄松松浮动搔头似有风一度出时抛一遍金条零落满函中
　　合暗报来门鎻了夜深应别唤笙歌房房下着珠睡月过金堦白露多
　　御厨不食索时新每见花开即苦春白日卧多娇似病隔帘教唤女医人
　　丛丛洗手绕金盆旋拭红巾入殿门众里遥抛新橘子在前收得便承恩
　　御池水色春来好处处分流白玉渠宻奏君王知入月唤人相伴洗裙裾
　　移来女乐部头边新赐花檀木五弦缏得红罗手帕子中心细画一双蝉
　　新晴草色緑温暾山雪初消浐水浑今日踏青归校晚传声留着望春门
　　西楼新换珠额中尉明朝设内家一様金盘五千面红苏防出牡丹花
　　尽送春毬出内家记廵传把一枝花散时各自烧红烛相逐行归不上车
　　家常爱着旧衣裳空挿红梳不作妆忽地下堦裙带解非时应得见君王
　　别勑教歌不出房一声一遍奏君王再三博士留残拍索向宣徽作彻章
　　行中第一争先舞博士傍边亦被欺忽觉管偷破拍急翻罗袖不教知
　　私缝黄帔舍钗梳欲得金仙观内居近被君王知识字收来案上检文书
　　日冷天晴近腊时玉堦金瓦雪澌澌浴堂门外抄名入公主家人谢面脂
　　未承恩泽一家愁乍到宫中忆外头新学管弦声尚涩侧商调里唱伊州
　　东风泼火雨新休舁尽春泥扫雪沟走马犊车当御路汉阳宫主进鸡毬
　　风水阁压芙蓉四面勾栏在水中避热不归金殿宿秋河织女夜妆红
　　圣人生日明朝是私地先须属内监自写金花红牓子前头先进凤凰衫
　　避暑昭阳不掷卢井边含水喷鵶雏内中数日无呼唤搨得滕王蛱蝶图
　　内宴初休入二更殿前灯火一天明中官传防音声散诸院门开触处行
　　玉蝉金雀三层挿翠髻髙丛緑鬂虚舞处春风吹落地归来别赐一头梳
　　树叶初成鸟防窠石榴花里笑声多众中遗却金钗子拾得从他要赎麽
　　小殿初成粉未干贵妃姊妹自来看为逢好日先移入续向街西索牡丹
　　内人相续报花开准拟君王便看来逢着五琴绣袋宜春院里按歌廻
　　廵吹慢遍不相和暗数看谁曲校多明日梨花园里见先须逐【一作直】得内家歌
　　黄金合里盛红雪重结香罗四出花一一傍边书勑字中官送与大臣家
　　未明东上閤门开排仗声从后殿来阿监两边相对立遥闻索扇一时廻
　　宫人早起笑相呼不识堦前扫地夫乞与金钱争借问外头还似此间无
　　小随阿姊学吹笙好见君王赐与名夜拂玉牀朝把镜黄金殿外不教行
　　日髙殿里有香烟万歳声长动九天妃子院中初降诞内人争乞洗儿钱
　　宫花不共外边同正月长生一朶红供御樱桃看守别直无鵶鸟到园中
　　殿前铺设两边楼寒食宫人歩打毬一半走来争跪拜上棚先谢得头筹
　　太仪前日暖房来嘱向昭仪乞药栽勑赐一窠红踯躅谢恩未了奏花开
　　御前新赐紫罗襦不下金堦上软舆宫局总来为喜乐院中新拜内尚书
　　鹦鹉谁教转舌闗内人手里养来奸语多更觉承恩泽数对君王忆陇山
　　分朋闲坐赌樱桃收却投壶玉腕劳各把沉香双陆子局中鬭累阿谁髙
　　禁寺红楼内里通笙歌引驾夹城东褁头宫监堂前立手把牙弰竹弹弓
　　春风院院落花堆金鎻生衣掣不开更筑歌台起妆殿明朝先进画图来
　　舞来汗湿罗衣彻楼上人扶下玉梯归到院中重洗面金盆水里泼银泥
　　宿妆残粉未明天总在昭阳花树边寒食内人长白打库中先散与金钱
　　众中偏得君王笑偷把金箱笔砚开书破红蛮隔子上旋推当直美人来
　　教遍宫娥唱遍词暗中头白没人知楼中日日歌声好不问从初学阿谁
　　青楼小妇砑裙长总被抄名入教坊春设殿前多队舞棚头各别请衣裳
　　水中芹叶土中花拾得还将避众家总待别人般数尽袖中拈出欝金芽
　　玉箫改调筝移柱催换红罗绣舞筵未戴柘枝花帽子两行宫监在前
　　窗窗戸戸院相当总有珠玳瑁牀虽道君王不来宿帐中长是炷衙香
　　银烛秋光冷画屏轻罗小扇扑飞萤天街夜色凉如水卧看牵牛织女星【一作杜牧】
　　雨入珠满殿凉避风新出玉盆汤内人恐要秋衣着不住熏笼换好香
　　金吾除夜进傩名画袴朱衣四队行院院烧灯如白日沉香火底坐吹笙
　　树头树底觅残红一片西飞一片东自是桃花贪结子错教人恨五更风
　　金殿当头紫阁重仙人掌上玉芙蓉太平天子朝元日五色云车驾六龙
　　日晚长秋外报望陵歌舞在明朝添炉欲爇熏衣麝忆得分时不忍烧【一作乐府铜雀台】
　　日映西陵松栢枝下台相顾一相悲朝来乐府歌新曲唱着君王自作词【一作乐府铜雀台】
　　泪尽罗巾梦不成夜深前殿按歌声红顔未老恩先断斜倚熏笼坐到明【一作白居易】
　　新鹰初放兎初肥白日君王在内稀薄暮千门临欲鎻红妆飞骑向前归【此作歴代宫词不载】
　　黄金捍拨紫檀槽索初张调更髙尽理昨来新上曲内官外送樱桃【此作歴代宫词不载】
　　鸳鸯瓦上瞥然声昼寝宫娥梦里惊元是吾皇金弹子海棠花下打流莺【一作花蘂夫人】
　　寳仗平明金殿开暂将纨扇共徘徊玉顔不及寒鸦色犹带昭阳日影来【一作王昌龄】
　　闲吹玉殿昭华管醉折梨园缥蒂花十年一梦归人世綘缕犹封系臂纱【一作杜牧】
　　附録
　　忽地金舆向月陂内人接着便相随却因【一作囘】龙武军前过当殿【一作处】教看【一作开】卧鸭儿【一作池】
　　画作天河刻作牛玉梭金镊采桥头每年宫女穿针夜勅赐新恩【一作诸亲】乞巧楼
　　春来懒【一作晚】困不梳头怕逐【一作懒侍】君王苑北游暂向玉花阶上立簸钱赢得两三筹
　　弹棊玉指两叅差背局临虚鬭着危先打角头红子落上三金字半边垂
　　宛转黄金白柄长青荷叶子画鸳鸯把来不是呈新様欲进防风到御牀
　　供御香方加减频水沈山麝每囬新内中不许相传出已被医家写与人
　　药童食后进云浆髙殿无风扇少凉每到日中重掠鬓衩衣骑马绕宫廊【右七首载杨升庵集】
　　歩行送出长门逺不许来辞旧院花只恐他时身到此乞求恩赦得还家
　　嫌罗不着索轻对面教人染褪红衫子成来一遍出今朝看处满园中【右二首载歴代宫词】








　　王司马集巻八
