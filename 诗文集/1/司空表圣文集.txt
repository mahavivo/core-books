　　钦定四库全书　　　　　集部二
　　司空表圣文集　　　　　别集类一【唐】
　　提要
　　【臣】等谨案司空表圣文集十巻唐司空图撰表圣图字也河中虞乡人于僖宗时知制诰为中书舍人旋解职去晩自号耐辱居士朱全忠召之力拒不出及全忠僭位遂不食而死唐书列之卓行传图所着诗曰一鸣集别行于世此十巻其文集也尚有唐代旧格无五季猥襍之习集内韩建徳政碑五代史谓干宁三年昭宗幸华州所立还朝乃封建颍川郡王而碑称为干宁元年立已书建为颍川郡王葢史之误其时建方强横昭宗不得已而誉之奉敕为文词多诫饬足见其刚正之气矣又集内解县新城碑为王重荣作河中生祠碑为其弟重盈作宋祁遂谓重荣父子雅重图尝为作碑今考其文亦皆奉勅所为事非得已不足以为图病也陈继儒太平清话载耐辱居士墨竹笔铭此集无之其铭序云咸通二年余登进士叨职史馆按唐制进士无即入史馆者图成进士在咸通末出依王凝为幕职本传甚明焉有职史馆之事又云自后召拜礼部员外郎迁知制诰寻以中书舍人拜礼户二侍无日不与竹对按序称墨竹种于长安图知制诰中书舍人乃僖宗次凤翔时其为兵部侍郎又当昭宗在华州时何由得与竹对况图身为唐死年七十二而序乃云今为梁庚寅余年八十有二其为伪撰益明矣是编旧本前后八巻皆题为襍着六巻独题曰碑寔则他巻亦有碑文例殊丛脞今并削之云乾隆四十三年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀














　　钦定四库全书
　　司空表圣文集巻一　　　唐　司空图　撰杂著
　　将儒　　　　　　　铭秦坑
　　纪恩门宣城遗事　　辩楚刑
　　容城侯传　　　　　移神
　　议华夷　　　　　　上谯公书
　　天用　　　　　　　与王驾评诗
　　说鷰
　　将儒
　　儒以将道肥其内也武以将威肃其外也未有内自瘠而外能劝者焉嗟乎古之用儒其所寄诚重矣儒之将道必欲张其治也独将之不足侈其道故分巳之任以寄于人亦犹资众力以夷大路绰绰然其甚辟也如有用于时者天下不防于治哉嗟乎后之为儒其力寖羸矣简固以自持窘密而多塞知所以任之于巳不知所以任之于人而责之故虽用于时道亦削然不喻将儒之权耳且古之言兵必本之仁义反是则一决之勇未足为武一智之谋足以夺其机矧兼吾道以制于未萌哉嗟乎道之不可振也久矣儒失其柄武玩其威吾道益孤势果易凌于物削之又削以至于庸妄于武可也必将反是请先将儒
　　铭秦坑
　　秦术戾儒厥民斯酷秦儒既坑厥祀随覆天复儒雠儒祀而家秦坑儒耶儒坑秦耶
　　纪恩门王公宣城遗事【凝】
　　上四年春以大河南王公治状宜陟诏假礼部尚书按察宣歙池三郡既即治未渉时吏化民悦昼亡可为冬十月贼始自同安分济入屠至徳【在池州】公遣将孟琢疾以兵助守池州州亦有备贼少却会其党继至言扣壁实欲转袭南陵公揣之如其计命樊俦进扼青阳路俦故自彭门分公察其健决而易敌诫之邀险无得轻动俦径去会谍者言冦少将遁俦欲生沮之麾兵不顾既而越险贼遽至军遂委而逸间二日驰归以败吿公数其违命立斩以狥诸将在南陵闻之者皆股栗以死缀贼故青弋江得资为备【青弋在江东南陵也】人心不摇矣公前命宁国兵遮截之生得其踏白数十骑乃并山引退四月凶渠复大入而都纪王涓亦自采石赴援公宴劳加礼且谕之曰盗慝情诈吾尽得之矣今席胜而骄谓吾城不劳而可掇则攘臂而来前无丝髪之碍矣若知吾坚壁待之其势自衂将军苐按甲稔威以伺其隟慎勿与之骤战也涓意锐自州城日趋四舍至南陵未会食而阵遽死之明日中贵人自领败卒尚四五千伤痛之声与尘埃相杂而至江南雅自怯独幸北军以为固及闻涓败相顾失色頼公前防涓不足恃拒守益严又城中水乏而泉自跃出人心益牢竟免攻围之患既逾月中贵人阻挠无去意卒横不能禁公以书让之曰吏之捕蝗者既不克胜而且俯食于民是率暴以济灾也今将军纂天下精兵挫于狂冦而又恣之俾民不得治其生业何以称主上所以待将军之意哉中贵人词诎趋发其亲吏入里舍殴夺民马公乗门望之麾左右立提置杖杀军愕眙不敢留自后日夕抚循常若冦复至者其储畜缮完之利到今頼焉噫公始以杰徳峻望为时耸服而夐特恢济之心人莫能见虽不能致其道以和平天下然捍境蔽邻不涸得赋亦足济庸而塞恨耳愚尝袭迹门下受知特异敢次见闻以开史氏之听
　　辩楚刑
　　楚谓献璞者欺我乃连刖之酷哉曰彼独鉴之不胜耳然其嗜寳之心皆逹于卞子故连刖之无怨玉亦卒售于楚国嗟乎国之嗜贤宜急于楚之嗜寳也必嗜贤士心达于天下则负材求进者虽黜于见疑亦未为怨必有释其疑者则其卒用于世也可几矣是不犹愈于易其知而嫉其进者耶嗟乎刑与辱上之所以肆于下也楚无嗜宝之心卞岂受刑上无嗜贤之实士岂受辱必待诫门而絶愧哉
　　容城侯传
　　容城侯金炯者本蜀郡严道人附山而居同族中多见搜采其先因秦时调发诣尚方输作世苦之乃诫子孙易其服色必以精厉自进后徙居上洛会郡中卢生范生皆传修炼之术委质相资因砥磨以致用上闻而器之召见嘉其鉴局且谓毫髪无隠屡顾属之厯试台阁号为明达挟奸邪以事上者见之胆栗輙自披露至于妇人女子媚妩之态亦不能掩也其察察如此虽待物无私方圆不碍然疵陋者终恶忌积毁于上以为背靣不相副炯亦病于狭中不能以尘垢混其迹也竟被摈斥后有月蚀之变时宫中漏下数刻上临轩念其规益复急召俾其道所以然者扣之响应不疲上异焉命以容城侯奉朝请而宗人别于广陵者炫饰求售陷为轻薄子权戚中或怃然自喜则狎玩不厌至或被以组绣盖便其俯仰取容虽穿鼻服役亦无耻耳既稍进炯又鄙其为人乃复以谗废归老于家太史公曰炯之逺祖当轩辕时巳化服于祝融氏得荐于上能强记天象地形草木虫介万殊之状皆视诸掌握盖其术亦规模洪范耳物怪遇之莫不惴息自废后益亲幸上晨兴必先至则与冠冕者偕进号为夀光先生不名也子孙稍下衰然流寓太原者始尚亦以精链见重观炯虽任用兢兢惟恐失坠不善匿晦果为邪丑所嫉几不能免噫大雅君子既明且哲以保其身难矣哉
　　移神
　　夏满不民前后走神所刳羊豕而跪乞者凡三而后得请民大喜且将报祀愚独以为惑何者天以神乳育百谷必时既丰然后民相率以劳【去声】神之勤于事而祀焉今始恡其施以愁疲民是神怠天之职也必希民之求而遂应是神玩天之权也既应而俾民输怨于天归惠于巳是神攘天之徳也推怨而何以为义利腥羶之馈何以为仁怠天下之事何以为敬蔑是数者何以为神假曰非吾所得専然知民之情而不时请上是亦徒偶于位此愚之所以惑也噫天不可终谩民不可久侮窃为神危之奈何
　　议华夷
　　议天下之大势者滞而拘古必曰固于徳刚而简谋必曰弭于威是皆不足扼阽危之机也必济徳于谋济谋于险庶几可以夀宗社之数矣前古迂儒瞆耳援据滋惑不能中今之急病而近朝有心于经制杜司徒之治道李安邑之地志元中书之安边不谓不驰骋于古今成败之数也惟贾仆射耽并包华夷绵络山川披图摘要繁而不瘠可谓勤而至精者矣虽然量力救时当置逺荒于度外国史事有追惜而不可形于纪述者或闗防战而不守或控制议而不行或仓廪弃而不保利害之效可见于斯愚是以玩而不厌也虽失之巳乆得不虑哉
　　上谯公书
　　再拜愚伏以布衣犯将相之威者近皆笑之指为狂愚是轻薄子不能以恢然之量待今贤杰也相公得不念之耶某迹拘世累而业乆于山援古勘今思有所发者盖窃惟近朝据重位而勇蹈功名之列耻天下有遗才直吾相国也又敢求吾相国之心所以未忍弃生民之望者固非濡滞于富贵岂不以常持大柄事或阻心且复弛张俾无遗恨于不朽耶愚以是窃幸有以企天下之福矣虽在于至愚犹有轻虑诚以相公既当有得贤之盛将尤有惜夫自持既尝独决机权将尤以事不足问则党附之嫌或兴而专美之道可隘耳请陈其说夫用人也固得矣亦在知失之不足盖为明则伪者惩而实者劝且无伤于爱士处事也固济矣又知谋之不必自我为知则听日广而神不劳且无伤于好谋是道也盖贤哲用之而不竭相公得之而不疑坦懐至公自无愧古然后文尚制科之选武先西北之虞【前年巳上蜀相书】抑简诞以捐空峻规程而括实则因应适时之宜尽矣此皆相公夙自贮于沉实而小子虽吃悸不能面发愿激扬于片词耳非为挟利之资也抑自古钓竒而售迹者既多以分蹇动无所合且实必俟临机方见其万一非敢率易并凟尊威干犯之诛则不复自同轻薄子以为疑惧俟命再拜
　　天用
　　材轶而鸷防者不待赋而后食盖济巳之纳得以自任也龙虽善致风云然必有所禀而后能施其泽吾知其不能自神矣苟専其用而汲汲于济物亦将救祸之不给虽川后岳灵孰敢挠其所守哉呜呼时乎时乎盖贤哲之所宜禀唯用天之用然后功虽约而济物博
　　与王驾评诗
　　足下末伎之工虽防誉于哲贤亦未自足谓必俟推于其类而后神跃而色扬今之贽艺者反是若即医而靳其病也唯恐彼之善察药之我攻耳以是率人以谩莫能自振痛哉且工之尤者莫若伎于文章其能不死于诗者比他伎尤寡岂可容易轻较量哉国初上好文章雅风特盛沈宋始兴之后杰出于江宁宏思于李杜极矣右丞苏州趣味澄夐若清沇之贯逵大厯十数公抑又其次元白力勍而气孱乃都市豪估耳刘公梦得杨公巨源亦各有胜会浪仙而下刘徳仁辈时得佳致亦足涤烦厥后所闻徒褊浅耳河汾蟠鬰之气宜继有人今王生者寓居其间浸渍益久五言所得长于思与境偕乃诗家之所尚者则前谓必推其类岂止神跃色扬哉经乱索居得其所録尚累百篇其勤亦至矣吾适又自编一鸣集且云撑霆裂月劼作者之肝脾亦当吾言之无怍也道之不疑
　　说鷰
　　鷰虽同类有巧拙之目里人构其寝始就而拙者遽巢其间巧者既至必搏而逐之俾之他室虽童稚亦以为恨里人不能决其去留者盖辨之不早辨耳噫彼之所工岂能自固其室已或为拙者所逐沮人尚惜之然则贤不肖之取舍其利害于天下何如耶治乱之兆轨易于此乃系于择先后耳可不惜哉可不戒哉













　　司空表圣文集巻一
　　钦定四库全书
　　司空表圣文集巻二　　　唐　司空图　撰杂著
　　与李生论诗书　　　题栁栁州集后
　　休休亭　　　　　　山居记
　　注愍征赋后述　　　题东汉传后
　　贻王进士书　　　　太原王公同州修堰记与惠生书
　　与李生论诗书
　　文之难而诗之难尤难古今之喻多矣而愚以为辨于味而后可以言诗也江岭之南凡是资于适口者若醯非不酸也止于酸而巳若鹾非不咸也止于咸而巳华之人以充饥而遽辍者知其咸酸之外醇美有所乏耳彼江岭之人习之而不辨也宜哉诗贯六义则讽谕抑扬渟蓄温雅皆在其间矣然直致所得以格自竒前軰编集亦不专工于此矧其下者耶王右丞韦苏州澄澹精致格在其中岂妨于遒举哉贾浪仙诚有警句视其全篇意思殊馁大抵附于寒澁方可致才亦为体之不备也矧其下者哉噫近而不浮逺而不尽然后可以言韵外之致耳愚幼常自负既久而愈觉缺然然亦有深造自得者如早春则有草嫩侵沙短氷轻着雨销又人家寒食月花影午时天【上句隔谷见鸡犬山苖接楚田】又微吟足思花落梦无聊得于山中则有坡暖冬生笋松凉夏健人又川明虹照雨树宻鸟冲人得于江南则有戍鼓和潮暗船灯照岛幽又曲塘春尽雨方响夜深船又夜短猿悲减风和鹊喜灵得于塞下则有马色经寒惨雕声带晩饥得于防乱则有骅骝思故第鹦鹉失佳人又鲸鲵人海涸魑魅棘林幽得于道宫则有棊声花院闭幡影石幢髙得于夏景则有地凉清鹤梦林静肃僧仪得于佛寺则有松日明金象苔龛响木鱼又觧吟僧亦俗爱舞鹤终卑得于郊园则有逺陂春早渗犹有水禽飞【上句緑树连村暗黄花入麦稀】得于乐府则有晩妆留拜月春睡更生香得于寂寥则有孤萤出荒池落叶穿破屋得于惬适则有客来当意惬花发遇歌成虽庶几不濵于浅涸亦未废作者之讥诃也又七言云逃难人多分隙地放生鹿大出寒林又得剑乍如添健仆亡书久似忆良朋又孤屿池防春涨满小栏花韵午晴初又五更惆怅廻孤枕犹自残灯照落花【上句故国春归未有涯小栏髙槛别人家】又殷勤元日日欹午又明年【上句甲子今重数生涯只自怜】皆不拘于一概也盖絶句之作本于诣极此外千变万状不知所以神而自神岂容易哉今足下之诗时軰固有难色倘复以全美为工即知味外之防矣勉旃
　　题栁栁州集后
　　金之精粗考其声皆可辨也岂清于磬而浑于钟哉然则作者为文为诗才格亦可见岂有善于此而不善于彼耶愚观文人之为诗诗人之为文始皆系其所尚既専则捜研愈至故能其工于不朽亦犹力巨而鬭者所持之器各异而皆能济胜以为勍敌也愚尝覧韩吏部歌诗数百首其驱驾气势若掀雷抉电撑拄于天地之间物状竒怪不得不鼔舞而狥其呼吸也其次皇甫祠部文集所作亦为遒逸非无意于深宻盖或未遑耳今于华下方得栁诗味其探捜之致亦深逺矣俾其穷而克寿抗精极思则固非者轻可拟议其优劣又尝观杜子美祭太尉房公文李太白佛寺碑赞宏防清厉乃其歌诗也又张曲江五言沉鬰亦其文笔也岂相伤哉噫后之学者浅片词只句未能自辨巳侧目相诋訾矣痛哉因题桞桞州集之末庶禆后之评诠者无惑偏説以盖其全工
　　休休亭
　　休休也美也既休而其美在焉司空氏祯贻谿休休亭本濯缨也濯缨为陜军所焚愚窜避逾纪天复癸亥嵗蒲稔人安既归葺于坏垣之中构不盈丈然遽更其名者非以为竒盖谓其材一宜休也揣其分二宜休也且耄而瞆三宜休也而又少而堕长而率老而迂是三者皆非救时之用又宜休也尚虑多难不能自信既而遇二僧其名皆上方刻石也其一日谓吾曰常为汝之师也昔矫于道锐而不固为利欲之所拘幸悟而悔将复从我于谿耳且汝虽退亦常为匪人所嫉宜以耐辱自警庶保其终始与靖节醉吟第其品级于千载之下复何求哉因为耐辱居士歌题于亭之东北楹自开成丁巳嵗七月拒今以是嵗是月作是歌亦乐天作传之年六十七休休乎且又殁而可以自任者不愧负于家国矣复何求哉天祐癸亥秋七月记咄诺休休莫莫伎俩虽多性灵恶赖是长教闲处着休休莫莫一局棊一炉药天意时情可料度白日偏催快活人黄金难买堪骑鹤若曰尔何能荅言耐辱莫
　　山居记
　　中条就蒲津东顾距虞乡才百里亦犹人之秀发必见于眉宇之间故五峯巍然为其冠珥是谿蔚然含其浓英之气左右函洛乃涤烦济赏之境会昌中诏毁佛宫以因为我有谷之名本以王宫废垒在其侧今司空氏易之为祯陵谿亦曰祯贻云愚以家世储善之祐集于厥躬乃像刻大悲殿新构于西北隅其亭曰证因证因之右其亭曰拟纶志其所着也拟纶之左其亭曰修史朂其所职也西南之亭曰濯缨濯缨之窓旦鸣皆有所警堂曰三诏之堂室曰九籥之室皜其壁以模玉川于其间备列国朝至行清节文学英特之士庶存耸激耳其上方之亭曰覧昭悬瀑之亭曰莹心皆归于释氏以栖其徒愚虽不敏犹幸处于乡里不侵不侮处于山林物无夭伐亦足以庇子孙且讵知他日复睹睟容访陈迹者非今兹誓愿之证哉久于斯石庶几不昧有唐光启三年丁未嵗记
　　注愍征赋后述
　　武宣之间籍显地者虽无如梁韩数公以雅实自任而能振防后进然士大夫宴游之倦犹或时道文学以佽助执事者而卢君尚以谗摈致愤于累千百言亦犹虎之饵毒蛟之饮镞也其作也虽振丘林鼓溟涨不能快其咆怒之气且科爵之射设是多于彼而防于此侈于虚而歉于实彼或充然自喜而又以拱黙自持曽不知设于晷刻之间蝇翔而萤腐耳然则着明幸于弃黜而能以愍征争勍于千载之下吾知后之作者有呕血不能逮之者矣其所得何如于彼哉且上自圣智下至豪杰之士得于文学者多矣岂一灵运之狂而可沮辱天下之竒杰哉况面墙而悖缪者何翅于此耶愚前述虽恣道其遒壮凄艳矣而终不能研其才外之致是以掷笔狂呌寄之他生又尝着擢英引以雪词人之愤其防亦属于卢君且凡禀精英之气是或有智谋超出羣辈一旦愤抑肆其笔舌亦犹武人逞怨于锋刅也俾其无所控告驱于雠敌必贻国家之患矣然则据权而蔽善者得不常以此危虑哉
　　题东汉传后
　　儒衣而武弁者人望而畏之是威其徳也必有操戈待之者矣君子之救时也必相时度力以致其用不可则静而鎭之以道训服苟厉锋气果于击搏道不能化力不能制是将济时重困故元礼之徒终致钩党之祸至于张俭又不能引决以区区之身残坏天下何禆于吾道哉陈太丘之容众郭有道之诱人其意未尝沮物而彼亦不厚其毒利害可见矣且鸷兽不革其暴麟不足为仁也恶鸟不息其鸣鳯不足为瑞也况彼三子甘逞于权豪呶呶以至于大乱哉惟据正而能屈巳者庶可与权
　　贻王进士书
　　辱示制述孰非所宜敢不以所説陈于左右哉楚宋交怨而使在其间宋人有得玊于境者遇楚使适至夸示之楚人谋沮其玉请先誉于宋国既献宋果怒曰玉产于吾土而价张于吾仇是欺我也不果售今吾守道固穷且窃文学之誉是邪竞沽虚者之所仇嫉也吾子之才固竒矣乃以所质寘于吾懐是玉者未适于市而噪者巳盈于门矣必曰不投知于司空氏必曰不受知于司空氏则虽吾子之竒必足速得志于时矣舍是无他术也所贶益腆不敢发柙幸详其意勿冐时之所忌
　　太原王公同州修堰记
　　洛自西北趋大河盖同原于积石伏而乃发离而复合耳故其流皆浑而悍暴而难制然左辅土田赖之为膏壤堰虽劳不可废也而又振泥加厚水势益仰上故治之之勤日倍也大中末州南堰坏乆不能复比嵗旱蝗闗畿尤困咸通五年太原王公自中书舍人出牧是邦思所以利人者无易于此乃省公用节私费僦徒赋役躬亲率属得健吏于班授以成规亦既集事而中作甚川壑会雷风蹴南而鼔之益肆狂囓虽有力者坚百仞之阜亘为其防亦不能御势明矣必俟至诚克敷旁资感效耳公晨徃河壖跪陈牢醴既而隂云溃散功倍人悦翌日堰乃成水折而东皆若而从令邑里交贺合乐以迓之流闻京师中外以为国庆时国家兵役屡兴漕挽巳絶故自淮汴至于河潼之交百敖皆刳人无所仰视之者虽巳鼎食亦若衔馁而返农饥卒怠何以振其威力哉闗中不涸之辙必本是堰公果成之以明大计虽旋亦决败而功绪足遗后人矣七年秋愚自蒲获展贽见之礼出次近坰备得其事因着于篇以彰勤济之志云
　　与惠生书
　　足下某赘于天地之间三十三年矣及览古之贤豪事迹慙企不暇则又环顾尘蔑自知不足为天下之赘也噫岂非才不足而强者耶虽然丈夫志业引之犹恐自局诚不敢以此为惮故文之外徃徃探治乱之本俟知我者纵其狂愚以成万一之效壮心未决俯仰人羣今遇先生俾仆得以尽论愿修本讨源然后次第及于济时之机也唐虞之风三代非不敝也赖圣人先其极而变之不滞耳秦汉而下时风益浇视之而不知其矫之而不知其变文质莫辨法制失中侮儒必止沈儒必削则士大夫虽有自负雅道者既不足以振之而又激时之怨耳汉魏之际其盖极惩马融胡广之流故李膺质而峻诫何晏桓范之俗则王衍简而清矫之而不和滞之而不顾始以类聚相扇终以浮党见嫉以至家国皆瘁而不寤也悲夫故愚以为今欲应时之病即莫若尚通不必叛道而攻利也隘则驱之以仇已树政之基莫若尚法不必任察而嗜刑也弛则怠之以陷人舍此二者伊周不能为当今之治苟在位者有问于愚必先存质以究实鎭浮而劝用使天下知有所竟而不自窘以罪时焉噫有心不能辨之于言者有之矣未有无其心无其言可以垂名于不朽者且一家之治我是而未必皆行也一国之政我公而未必皆行也就其间量可为而为之当有以及于物不可为而不为亦足以见其心必曰俟时而后济其仁盖无心之论夫百人并廹于水火可皆救之斯为幸矣不可皆救则将竭力救其一二耶亦将髙拱以视之耶幸先生以质于时贤审其有心然后可为编次第之説再拜















　　司空表圣文集巻二
　　钦定四库全书
　　司空表圣文集巻三　　　唐　司空图　撰杂著
　　疑经　　　　　　　疑经后述
　　复陈君后书　　　　与极浦书
　　月下留丹灶　　　　与台臣书
　　书屏记
　　疑经
　　经曰天王使来求金又曰求车岂天王之使私有求于鲁耶不然传闻之误耳若诸侯之使来求金则谓求可矣若致天子之命徴于诸侯其可谓求耶且率土之人与其货殖皆一人之所有父之财守于其子则用否莫不恭命其可谓求乎春秋之防尊君抑臣岂圣人为鲁不为周耶书云天王狩于河阳尚为晋侯讳召天子岂不为周讳其过哉纵天王制用失节多取于诸侯如欲垂诫则书于周史可矣若书于诸侯之史是悔吝其货而侮慢王命也王祭亦不供矣必非圣人之文也若曰王人责其稽命则曷不书曰天王使某责贡金倘以取金为不文则曷不书曰天王使某来徴贡金亦讥在其中矣以是疑仲尼书天王使来【句絶】求金是使乎私自求而惩之可也不然求与责文或相近传写文悮焉不尔何子夏之徒不能措一言哉舍是而讥诃皆小小者尔
　　疑经后述
　　愚为诗为文一也所务得诸已而已未尝摭拾前贤之谬悮然为儒证道又不可皆无也常得桞子厚封建论以为三王树置盖势使之然又有是苌之辨意其多于救时今夏县孙郃自淮阳缄所着新文而至愚雅以孙文不尚辞待之颇易及见其卜年论又耸然加敬钟陵秀士陈用拙出其宗人岳所作春秋折论数十篇赡博精致足以下视两汉迂儒矣因激刚肠有诋经之说亦疑经文误耳盖亟于时病言或不得其中亦欲鼔陈君之鋭气当有以复于我耳时光化中兴二年
　　复陈君后书
　　吾既以疑经为后述矣今年夏陈君果复致累百言且援谷梁之说欲以质吾吾熟视其书率意而答之足下复所云云非不知也且夫谓之求则固当偕受其讥矣虽然舅姑之疾且馁苟力不能制其悍妇则必羸其声哀求于一饭岂忍诮之乎吾本朝之臣耳岂敢诲其包茅不贡之渐耶千载之下必有知言者不多谭
　　与极浦书
　　戴容州云诗家之景如蓝田日暖良玉生烟可望而不可置于眉睫之前也象外之象景外之景岂容易可谈哉然题纪之作目击可图体势自别不可废也愚近有虞乡县楼及陌梯二篇诚非平生所得意然官路好禽声轩车驻晩程即虞乡入境可见也又南楼山最秀北路邑偏清假令作者复生亦当以着题见许其陌梯之作大抵亦然浦公试为我一过县城少留寺阁足知其不怍也岂徒雪月之间哉伫归山后看花满眼泪回首汉公卿人意共春风【上二句杨庶子】可不以此而评之也郑杂事不罪章指亦望呈逹知非子狂笔
　　月下留丹灶
　　诗题五字乃真仙之词也邵阳某县人或闻其山实异斋祷积稔果有蹈空而至者渉笔附楹久之乃罢去既而熟视木文则字皆隐起成列矣某年中亷帅上闻且命镵其逸迹藏于郡廨其后为刺史李岫所得今传于孙君岂精契之所感致耶光启三年秋八月既望愚获覩于王官别业噫迹虽显竒道必体正故为物怪之所中者见之莫不洗然欲盖其事目击可数也吾知挟邪佞以冐进者亦当胆栗自废岂俟图鼎燃犀而后见奸妖之诡态哉缀之全篇以志诚敬且期自警云泗水司空氏记
　　月下留丹灶坛边树羽衣异香人不觉残夜鹤分飞朝防初元盛蓬瀛旧侣稀瑶函真迹在妖魅敢扬威
　　与台臣书
　　中丞阁下某昔者常从其友于都邑之鄙其邻叟有善艺卉木者或从之鬻于都下未甞不亟售而返人谓之曰里市所货皆资生之所阙尚有提之汲汲而不克售者今叟晨往暮归未甞少滞其所鬻何哉曰鬻植之道虽本天时亦且珍于人情耳盖视其人夸其居侈则所玩者必欲朝炫其葩夕味其实矣彼或以劲正自处所植必慕贤良吾皆揣之各衒其所欲焉有濡滞之患哉今阁下前为小宗伯实惟公之举庶不孤吾道矣况宪府僚属繋本朝之轻重是尤宜于慎择也会昌中杜牧之为补阙陪贺客于孔氏之门得敛袂而前言御史丞风威在取人之得失乃荐邢详焉今有邢贲者乃邢详之子雅志贞独且以名节自任其所任其所为亦足观其所志愚以是輙有里叟之説盖待宪丞不薄矣且自古推心苟不望报于其人则未有不坚于着效者愚所任不私而已苟谓言者之轻而舍诸亦非敢以为耻又有王驾者勲休之后于诗颇工于道颇固但其所知方在显清之地不敢越境以输其珍耳所与论诗一首亦輙缄献其他当俟阁下操人柄救时难而后敢以志英豪之事业者逹于执事庶不驱之仇敌也再拜
　　书屏记
　　人之格状或峻其心必劲心之劲则视其笔迹亦足见其人矣厯代入书品者八十一人贤豪多其间不可诬也国初欧阳之后继有名公元和长庆间先大夫初以诗师友兵部卢公载后事商于因题唱和乃以书受知于裴公休辟倅钟陵乃徴拜侍御史退居中条时李忻州戎亦以草著称为计吏在蒲因辍所宝徐公浩真迹一屏以为贶寿凡四十二幅八体皆备所题多文选五言诗其朔风动秋草边马有归心十数字或草或隶尤为精絶或缀小简于其下记云怒猊抉石渇骥奔泉可以下视碧落矣先公清旦披翫殆废寝食常属戒云正长诗英吏部笔力逸气相资竒功无迹儒家之宝莫逾此屏也但二者皆美神物窥爱必当夺璧于中流飞铓于烈火也殆非子孙之所可存耳庚子嵗遇乱自虞邑居负之置于王城别业丙辰春正月陜军复入则前后所藏及佛道图记共七千四百巻与是屏皆为灰烬痛哉今旅寓华下于进士姚顗所居获覧书品及徐公评论因感愤追述贻信后学具冀精于赏鍳者必将继有诠次光化三年八月三日泗水司空图衔涕撰録谨记








　　司空表圣文集巻三
　　钦定四库全书
　　司空表圣文集巻四　　　唐　司空图　撰杂著
　　送草书僧归越　　　絶麟集述
　　答孙郃书　　　　　段章传
　　华夷图　　　　　　烈妇传
　　説鱼
　　送草书僧归越
　　伧荒之俗尤恶【去声】伎于文墨者华民流寓而至则遽发其槖焚弃札牍之累以快既自容矣又仇沮继至者若不胜其怨噫是华舌夷心而又甚之者矣洎天下将乱则虽吾里其风亦变盖伧荒之流民亦多矣倘或未化亦其益孤不能自振苟闻志于吾伎则必跃而游之矧踵门而勤请者耶光僧生于东越虽幼落于佛而学无不至故逸迹遒劲之外亦恣为歌诗以导江湖沉鬱之气是佛首而儒其业者也虽孟荀复生岂拒之哉今其防古之山林者必能简于情累而后可久今吾少也坌然不能自胜于胸中乃不诚于退者然亦穷而不揺辱而不进者葢审已熟虽进亦不足于救时耳彼一饭之罄或请济于其隣虽童子不可以空器绐之也矧当艰否之运吾君吾相方以爵秩来天下之贤才将与之共拯其可沽虚而自集耶且自古贤达用舍之际当俟至公物情而后天意可见虽宰执大臣之推心亦不能察天下拒我之意也况足下一布衣其可独私于我哉书曰从蓍从则人不违天矣足下所示勤勤如此而取舍之间果致失坠是非有物亦欲沮之耶始吾自视固缺薄今又益疑其不可妄进且持危之术制变之机非鲰懦之所克辨也愚虽不佞亦为士大夫独任其耻者久矣其可老而冒之耶韩吏部激李桂州之不行责阳道州无勇虽致二贤适自困亦何救于大患哉其所为者或奋而不顾匹夫匹妇亦可为之孟子所谓非不能也足下粹于道义耳其间亦有未尽于仆者勿多系名内殿且为归荣足以光于逺矣永嘉西岑康乐胜游之最是行也为我以论诗一篇题于絶壁
　　絶麟集述
　　驾在石门年秋八月愚自闗畿窜浙上所着歌诗累千首题于屋壁且入前集壬戌春复自擅山至此目败痁作火土二曜叶力攻陵可知矣冒没巳多幸无大愧固非赍恨而有作也尚虑道释辈见之歉然于我者盖自此集杂言实病于负气亦犹小星将坠则芒焰骤作且有声曵其后而可骇者撑霆裂月挟之而共肆其愤固不能自戢耳今之云云况恃白首无复顾借然后之贤英能喀出肺肝以示千载亦当不免斯累岂遽咄咄耶知非子述
　　答孙郃书
　　孙君足下所贶累幅皆厚责于我是足下勤于吾道必欲起而振之也何以克当虽然始于退者皆曰吾之必诚也今愚独以为不诚自讼亦诚在其中矣幸足下详谭再拜
　　段章传
　　段章者不知何许人咸通十年吾中第在京章以自僦为驭者亦无异于他佣也夏归蒲久之力不足以赒给乃谢去广明庚子嵗冬十二月冦犯京愚居崇义里九日自里豪杨琼所转匿常平廪下将出羣盗继至有拥戈拒门者熟视良久乃就持吾手曰某段章也系虏而来未能自脱然顾懐优养之仁今乃相遇天也某所主张将军喜下士且幸偕往通他不且仆借于防辱中矣愚誓以不辱章惘然泣下导至通衢即别去愚因此得自开逺门宵遁至咸阳桥得榜者韩钧济之乃抵鄠县赞曰时方治平士君子足以相济而乱祸之作必厠役者乃能脱事患古人所以安不易危耳且章之服役吾待以常佣耳及濵于死竟頼其义而获免安知他日吾属报其所奉果致不愧于尔曹耶乃志于篇期以自警云
　　华夷图
　　辨于微而能制之者势也审于要而能备之者险也势所以决用竒之智险所以济经久之谋虽英豪复生亦毋以易此论也愚中外家世防天人之际而不肖者更文文自喜不能屈已以救时他日虽苟行亦不可追已失之机矣苟危极而变当寄之后生者耳煨烬所残尚存贾仆射耽方域之志披图校验成败可知以是恳恳未能黙巳千载之下必有知吾言不昧者司空氏寮鹤亭记
　　烈妇传
　　河南窦氏朝邑令毕某之妻也四年秋同民叛其帅李瑭瑭走蒲令挈其孥窜望仙里既夕盗作乃仇家也捽令壊其首志必死之令妻蔽捍泣且拜益急乃持其袂重伤犹不置令窃视竟得逃匿而免里人列状于府赉之酒帛医亦驰乘而至几死者数矣逮逾月方克偕全愚寓居渭滨得备闻于里中梁生生言操史牍者苟遇和平日纪王庭琛瑞之美诚幸矣然杰异之操化导宗族里闾俾男必为贞夫女必为烈妇是有国有家者皆頼之岂徒炫于视听哉愚以为知言乃着其事
　　赞曰蓄千金之赀虽止忧患尚有不安其室者况蹈危触难何以相保哉且妇人女子扣盎足以骇之而白刃之下独不顾死以免其夫是果能一于所从而不悔者也岂化渐之有自耶吾知为臣为妾者必继有其人免贻史氏之愧矣
　　説鱼
　　蒲之东七十里山秀而瘠故其水迅激不能蓄鬐介之族着于方志焉王城谷司空氏曰祯贻谿其岩瀑尤为峭束愚尝着于庭欲资涵泳之翫或致于他所亦不更夕輙暴去前年捧诏西上复移疾华下则邻之佛者遽至言石窦泉隟鱼皆充牣愚熟念竟不能防其説而佛者谓吾乆于是溪虽才啬而命弛然抚其爱育之心足以达其物类盖斯鱼之产是欲信吾心于方将耳而愚尚以为愧也且以为羇渉嵗而后鱼集于故山之泉彼能达吾之心宅幽而逺害是有物致之且惑愚之妄进姑欲全吾道而退保安耳敢不自警也哉












　　司空表圣文集卷四
　　钦定四库全书
　　司空表圣文集巻五　　　唐　司空图　撰碑
　　文中子碑　　　　　卢公神道碑
　　王公河中生祠碑
　　文中子碑
　　道制治之大器也儒守其器者耳故圣哲之生受任于天不可斲之以就其时仲尼不用于战国致其道于孟荀而传焉得于汉成四百年之祚五胡继乱极于周齐天其或者生文中子以致圣人之用得众贤而廓之以俟我唐亦天命也故房魏数公为其徒恢文武之道以跻贞观治平之盛今三百年矣宜其碑
　　圣恢之柄授必有施巨敖之积亦惟厥时子惟善守赋而不私克辅于我实为贞休之期
　　唐故太子太师致仕卢公神道碑
　　公讳某字子章范阳人卢氏出于齐齐之始祖以姬周克享于仁乃佐文武定天下弛刑之后其裔孙又能以大义匡奉且救诸侯之患宜其百代昌盛矣及拓防陷幽冀之域士人之整饬官姻不失其旧者推于周党所为甲门髙齐思道公为黄门逺公八世祖曽祖某官祖某官皆以徳义显本朝先公讳某兼以儒术吏治厯仕终某州刺史娶清河夫人生公公植徳而识致逺大济之强学发为文章故未就乡学举则时軰后生皆以为杰出虽文塲迂滞然时者亦厯指要显不敢徒以负地待之会府方重首荐公为主试者所强举子未效其业于主司则踵门投贽者已数百軰时宣宗鋭意文治白衣稍出流类亦徃徃上门故公中选甲科籍则待制名臣亦以得人为贺皆谓儒风隆替当系于公累辟诸侯府亦以公去就为轻重御史丞将选僚属逓相告约才及升班之限台命已行太夫人在洛乞以散秩就养拜国子博士分务殆十年公议所廹迁侍御史专领东台之务徴起居转司封员外知杂事正色谠言举劾不挠迁司勲郎中时宰所忌出倅宣武军以缓之未更嵗耳入为某曹郎迁拜万年令大京兆每引见必优礼言则规禀诸曹请事若奉严师其政可知也诰命极选所以内训百辟外训四方元和中若韩李二文公裴晋公令狐相国元白李淮南聮处内外制之任征伐约束佽助大朝其后取人多以时望望胜则人以地优用轻则才以势轧兼而不怍乃属于公拜某官知制诰毎渉笔委廉则堂列耸眙宰相详议大政亦俟入直乃行前后六年编録盈笥实一时之典则也丁内忧哀毁逾礼士大夫莫不感伤免防拜陜虢观察使兼御史中丞前涖是邦或出禁旅恇畏内臣防军刘重美党类豪侈傲视亷使槖奸黩货得以自专及公至镇待之有制重美虽渐敛束故态未锄公举其壊政之甚面数以挫其锋气卒俛首受教权不外夺舆人自苏息矣遇江岭宿兵边戍乏食滑州军奋臂摽廻开折天旅及骤至墙下吏士缩栗皆请闭闗拒守公曰彼冻馁所廹未闻肆毒吾因而抚之冀其返善若首唱其恶彼畏彰闻则懐疑蜂溃矣廷议力未能制且当遏其所归奈何及开门具饩劳召主将亲谕之果遽感悦而东逮出境人无罹其患噫古所谓仁勇难哉其他惠爱亷平犹可徴诸故老初公报政当陟且悬文柄之命权幸所沮事未克行及此传闻中外推敬故宰职得伸其所志冬十月拜礼部侍郎羣軰之噪聚势门欲以浮论笼驾主司者迎自咎其牙角洎入贡署才引明经则美称巳哗于外遇大驾南幸乃中辍人至今惜之明年春自都潜出二月至中条舍于幕吏司空图被疾浃旬方至洛由汉隂诣蜀舟行迂滞尚以后至授国子祭酒公论逾鬰拜御史中丞兼左丞崇防端良风威益振驾廻未几又徒歩扈从于宝鸡至褒中岐蜀阻兵食用俱困主相深念计无所施乃拜公户部尚书领兴元留后事知节度使事焚剽之后百姓逃窜公躬自招抚且徴赋食山甿相勉贡输军声大振时议以为萧何大勲实非公不济上每敛容优异许以入辅者数矣公坚让乞退至京尚以检校司空太常卿畴庸迁尚书右仆射自古澄汰稍厉多碍于时苟訾失实则受制羣党驱之仇敌反为国病矣公谓轨律在已足以正人未尝惑爱憎之言遽出升黜而尤者自去明恕亦彰又古所谓得大臣之体者乎仁哉累授保傅寻以检校司徒致仕从坚请也大驾移幸公自华至洛天祐二年九月十日寝疾薨于长寿佛宇享年八十六嗣王辍朝赠某官諡曰某噫古之硕贤或享髙位上寿盖尸其柄者时显至公以警于昭幽俾为善者不悔耳公孝于家勤于国宜于人既如是而报应又如此果使后之追企者惟恐不逮以邀福于神明然则善人之化于人虽没世而弥彰矣且家邦将盛必有所系惟彼感致之效当究其源耳初公既属文太夫人知其友爱诸弟且命相敦诱诸弟子亦能相禀师就其所业及公中第即又孜孜指导进取果嵗继防皆籍于显地禄养之荣孝敬之美一时罕及也推是而言则诗所谓施于兄弟至于家邦公宜与圣人之徒亘百代而合契美哉公介弟尚书公绍尤检制亦能率其子弟卑防无违者仲弟治考功郎中季弟沉右补阙从事洛都留守府葢世族积祜有以保持公以其年十月某日祔于缑氏某乡某里礼也夫人姑臧郡君李氏柔顺明淑叶公慈防内外孤嫠赖之获济先公而终孤刑部侍郎膺实惟冡嗣敏材慎行而嚣竞不能入弟赓左补阙整整惟谨目为令人有以见绵祚无穷也自昔负大名拥大望苟无其实必若负重而趋虽非有力者挤之亦当自蹶矣宣懿之际士类方庆彚征间与公别着亲友之分者崱崱当世止有数贤皆退可革天下之浇风进可荷天下之大任殁则金石之文缀史氏之笔端岂容易而品级哉千载下读吾文者必得其人盖始知无愧耳今年秋八月奉诏过洛拜公牀下明日继谒防手授以诗且有释氏多言宿分深之句瞪视不言若属意于纪述黙至感悟誓竭菲才况业复谟庸三纪备熟虽有文笔之工亦莫能详述悉然则刋尔信实门人焉得为譲铭曰
　　姜佐宗姬仁移于谊驰及厥裔亦恢四履纫絶扶防益延世祀战国横溃独整士风汉氏之东植显大忠黄门魁伟州党所宗逮我太师教义足维出入允宜万方廷萃珍贶叠委待公为瑞秉文慎择列曺骤厯乃训百辟国事洞疑王旅阻饥惟公是咨冠裳奕奕礼仪是则公庸乃陟或陟或黜道之亨塞孰喜孰戚华嵩之趾吾老于此寿祉皆极福善报徳昭彼日星摩地载扄镵石张铭济我淑贞朂尔后生
　　太尉琅琊王公河中生祠碑
　　臣伏念天人之庆静则统和于天化动则保定于中兴莫不肇拥元符巳济昭登之徳旁徴幽契亦申叶佐之能内佐弥纶外宣风绩克延休命共赞昌期虽复地辅登皇星枢诞圣八极杜断鳌之表百灵趋驾象之尘信谓元方犹勤乂至若锡戈祚土赐履专征止图九合之威亦頼五臣之佐苟任人之有失将履顺而亦难依古以来亶其然矣顷者运属履危时当勘难防县尚揺于坱圠蜫蚊方骇于沸腾欲拯横流是资杰出汉廷劒履名臣之礼秩皆优烟阁丹青上将之风棱如在我国家之御厯也厚恢周徳寛富殷人荡千古而独驾雄图奄八荒而同开寿域宏材搆厦常扶不防之基犷俗倾风尽仰升平之化皇帝明融睿作刚体干行深研不测之机广被无私之照常经多难时亦濯征扫氛沴于灵旗碎缾罂于天斧文思纬俗廓贞观之英图神武定基符开元之大畧克谐注意本在知臣叶风力以神谟驾昆彭而骋绩克绥中外保奉宗祧大顺二年三月日首议陟明累宣恩诏以命河中节度使王重盈加检校太傅兼中书令河汾蓄宝阀阅资祥代济贤豪业传诗礼自标竒玮难藏豹蔚之资本俟遭逢果振螭蟠之举式膺妙简允着宏规不有褒崇孰明奬劝且自古英逹致用风范相殊政则以理为先化则以人为本虽或议防草昧名列循良集东观之羣儒皆令赞象推南山之汗简尽使书勲尚有间然孰当全美道之必合圣亦罕言大易所谓穷神不行而速哲人所以垂训不令而从盖率以身先用如响应公幼推至性动必有方色养不违友于兼备在闺庭而惟谨处乡里而无尤卫公靖幼实师儒宁妨勇烈英公勣贵能事长果保忠良是乃化已行于人子也且移孝资忠自家移国信风行而草偃若传命于置邮故乱离以前委寄即重效彰理剧诚着让夷课实最于西河荣遂临于分陜车未及境防巳陷城僵仆如丘烟埃翳日公乃唱大顺振义声招辑逋逃抚循疮痏诛榛薙梗渐辟乐郊扑魅驱狸潜消沴气檄驰东夏粮振西师四海揺心尽摄鲸呑之势重闗失险独当豕突之冲壮我金汤剖其牙角实挫滔天之暴非徒捍境之勤大冦既逃邻封共庆遽求罢任本切归宁坚避成功益彰杰操是乃化巳行于人臣也且恤刑育物徃哲至言盖于兵法之中亦叶道家之理虽战同九地或于危地争先术用八门乃以生门为上物轻士重方保众心盛衰之由寛猛可騐雄名震敌忌惟在于杀降隆徳传家庆本延于慎狱公明惟照意在胜残深防巧诋之文每用惟疑之典或有狂妄自挂网罗罪皆止于一身恩必加于百口神明洞感福祐宜钟是乃化巳行于宰治也夫约已裕人招懐必信推诚体国嫌衅自消公实寛且无猜沮每示坦夷之道不行谗佞之言延纳羇旅优容僚吏位虽益重谦则惟光泛爱皆周中情众见賔延偹礼耆英尽缀于词林将畧求材劒防自森于武库况当冲要时犒师徒使车旁午于军中将迎益至羽防交驰于境上谈笑忘疲志切匡扶义惟尊戴每承诏命若觐天顔亦常因拜飞章大集戎旅誓坚金石同报宠光保九重髙枕之无忧絶五夜甘泉之有警内则颁宣朝防外则镇抚人心竟用绥和到今繄頼是乃化巳行于藩阃也且将图丰逸必正本源侈与骄期莫能胜俭惟徳固乃可移风苟曰聚人必先济物公幼负四方之志家无一掷之资意气所倾英豪共感今则欲均公用不树私恩动有常规赏无滥费上勤时贡下赡军需月未及于授衣士巳欣于挟纩农夫克敏役不夺时闗市薄征法惟御暴恩每推于近滥惠岂计于伤廉靡尚虚名多仍旧制虽风亭月观不増游玩之华而城雉军营足壮藩方之气均能劝勇俭足养亷诫满持全居丰处约是乃化巳行于闾里也率是五者施于一方薰为和气累致嘉祥故得疵疠不生丰登相继自窜渡河之兽如驱避境之蝗礼让俱兴人有耻格征徭渐省俗赖懽康货殖殷阜井闾填咽街无促歩巷有安歌壮千乘之威棱冠三河之富盛闗防旦启惟候鸣鸡徒侣宵行罕闻吠犬此盖罔存小察惟总大纲用宏寛简之规克赞雍熈之运景福元年时协正月上自将佐下逮缁黄五郡联属四封耆艾共欣庇请建生祠牢让累陈至诚难沮五月日都押衙録事防军又让军使特进思猷请奏别立碑纪上亦俯从人愿有命防臣伏以祀典阙文朝恩特允虽或徴于近史亦宜本于众情丞相仁杰之抚疲羸仆射元振之安夷夏皆留盛迹孰继美谈岂不若峻峙在前人皆仰望洪流非逺日可窥临所以别创祠堂严陈象设者盖皆防美利并荷丰功愿伸报徳之诚别置标防之所且公抗衡右族著绩本州显沂水之华宗焕晋阳之贵胄盘联日下辉映闗东前脩则家牒流芳后嗣则卿材森列公先君勲华早振政绩频彰已结恵于乡闾仍种恩于部伍永言积庆实异他门况元昆顷镇河潼逺推表则仲弟镇临此地惠爱斯人季弟植性谦冲宣劳宿卫次子今陜州相国能传善教大济仁声长子瓘故莅平阳季子瑶今为慈牧并遵诰诫皆禀亷明诸子等庭列钟彛笥传组绶靡忘承家之训方滋视履之祥而公又领蒲之初也深自窜伏过于推奉越人熏穴盖虐用贤晋国乞盟始闻定难既抗言而誓众方揽涕而登车里巷相懽风云动色宸衷夙注宠诏遽临致阖境之永洽固本朝之是卫况家丰光烈治陟殊尤流寓安得不归士庶安得不感且自汉仪重整周室甫宁三畿则横被隩区九鼎则深盘王气山河益壮日月犹新心膂连营蓄雷霆于碧落股肱重镇寄柱石于东门允副分忧合膺异渥宜其恢宏栋宇瞻奉威容上显圣慈下谐人欲极当时之盛美标旷古之殊荣美矣哉臣迹本寓居心非昧利乆懐赞激窃听讴謡奉眷奬于丝纶素惭鸿笔图嘉庸于简册先琢贞珉方备编修敢辞纪述铭云
　　贞符奉我诞命惟唐跨轹三古牢笼万方云蒸日煦賮辇琛航基仁徳厚祚徳逾昌数有此移时婴否隔海岳揺荡人祗愤激轩傒垂衣舜勤舞戚皆安宠利谁防社稷殷忧将变兴运有开涵濡动植挥斥云雷地岌重正天旋更恢畴庸乃睠共致康哉宝鼎传铭雄图作固仪刑九牧光昭百度威济家声功宁国歩蒲人熈熈是祷是祠孰歌且舞童顶厐眉何以祝之祝公之福险夷不逾保此宠禄何以祝之祝公之寿左山右河惟公克守何以祝之祝公燕喜公饮天和如酒斯防何以祝之祝公之安公安可久抚众惟寛公之报国人亦报公提婴抚稚必敬必忠人之报公神亦报之拂灾御暴不流不移通衢共仰华构崇之峩冠杰表煦物温容蔚然喜气靡若和风树之可爱蒲之是頼帝慈允属天鍳不昧条峰顔顔城在碑在










　　司空表圣文集巻五
　　钦定四库全书
　　司空表圣文集巻六　　　唐　司空图　撰杂著
　　王纵追述碑　　　　华帅许国公徳政碑解县新城碑
　　故盐州防御使王纵追述碑
　　夫爽贯五行粲星芒而腾列灵标万彚挺人杰以降祥式赞鸿钧乃符感恒运絪緼之化潜融槖籥之和然而拂日贞松必生于乔岳环天重器亦铸于洪鑪水积厚而化鹏门愈髙而容驷克着令绪固在华宗况自缑岭上征姬邦逺驭代为着姓人不乏贤或济美于参墟或炳灵于沂水祥分铁印系摠璇源西晋殊勲则荣连邸第北朝雅望则地显官婚贻谋各着于承家致用皆光其佐命朱轮华冕岂独推恩甲令门风实先种徳是资奕叶谁与提衡公讳纵字希圣太原祁人也曽祖某誉合贵游迹追髙矩冥鸿不失天爵逾优祖朂皇任潭州端氏县令价重儒林行髙士范早推仁于宰邑巳属望于公台父载皇任检校秘书少监赠少卿早振宏猷雅多竒节自激封侯之志欲垂济代之名位鬱于时庆延其后宜钟秀气厯佐昌期公防挺英姿夙彰杰撡镕金入用百汰惟精建木标竒千寻自植禀説礼敦诗之教蕴经文纬武之材欲绍家声遂参戎右研精玉帐演秘金韬隂符必胜之机制于掌握敌国相吞之防决在毫厘气葢三河声髙六郡长庆初以力战拜监察御史名藩振迹初加驭贵之荣宪府扬威更帖承华之秩太和九年授河中马歩都知兵马使别选材官教成骑阵自兹出讨所向无前开成中宰相郑允公肃允属镇临尤称鍳畧仰贤有素授任不疑擢奏马歩都虞侯总中权之剧务视列国之上卿喜动旌旗威生里巷得人之盛他鎭罕俦会昌二年武宗以回纥累叶慿骄縁边扇酷乆切扫平之计尤难将领之权既而蒲帅石公雄授命濯征总戎出塞公为都知兵马使捐家誓报蓄鋭别营虏阵犹坚军锋稍壮未振鼔行之势空稽庙筭之筹公内决一竒中分千骑出从简道击若疾雷巳继防书方麾大斾岂俟排山之力乃成破竹之资火烈风驱震天骇地血滂大漠则澒洞长河颅积髙山则亘连絶塞单于倾种贵主还都克宣宗社之灵顿雪人只之愤腥羶尽涤氛祲皆消万里长城允膺朝寄九重髙枕永殄国难粃糠麟阁之雄孰为上将赞诵龙庭之绩彼独何人上乃遣中贵人刘英侔赍诏慰劳自殿中侍御史超拜兼御史中丞太尉李公久秉大权素无滥赏傥非公论莫致骤迁又拜晋州司马上党兴妖复提王旅太原崇乱兼领郡符授沁州刺史外训骁雄内苏疲瘵殊庸既显善政亦闻擢邢州刺史充本州团练使山东叛命积年人为难理公揣情设教俗乃骤移礼让既行闾里相勉旋当谢疾莫遂乞留骥路未伸雀罗无愠志讵忘于忧鲁言恐及于平呉久之拜右龙武将军仍知杂事环翼宸居佥谐宿徳刬烦苛于积罢浮堕于窜名心膂所资貔貅自肃虽居中而持重每急病而让夷而宣宗皇帝以河陇陷戎祖宗遗愤将谋恢复翘注忠贤又属盐州守臣政失人和衅连羌部雅重专城之选仍当错节之难公简在宸衷对于便殿伏波强记备述山川充国善谋请图方畧仍授盐州防御使检校常侍凋残之后辑牧维艰虏交未固于解仇汉爵巳颁于欵塞兵农竞劝夷夏肃齐既而间使行边飞章言状上乃临轩叹激累诏褒扬独授中规希其重任缮鲁州之坚垒食力兼储资陇右之威声墟榛渐辟和薫犷俗惠洽惸嫠巳彰拓境之勤即议防封之赏方延渥泽别莅雄藩而运鬱时来福亏冥数连中峯而岳裂袭右将以星沉色惨朝端悼深宸极虽荆州罢市衡纪屡迁而蜀郡奉祠歌謡未息古之遗爱无以加焉咸通三年三月三日薨享年六十八理命具存忧边是切益励凿楹之诫如传铭鼎之勲某月迁窆于某处祔先茔礼也地启佳城仪陈诏葬舞鹤既占于形势谋龟乃兆于公侯封树増严音容如在皆知世祀之必昌矣初大理府君娶于陇西李氏追赠陇西郡太君簪组连华苹蘩颂美公实为嫡嗣娶某郡石氏今封祁国太夫人四徳兼崇六婣推敬早贻芳于闺范宜应祷于河灵保是钟祥成其鼎贵五子长曰重章少称豪爽深防韬钤从击匃奴着劳盟府厯诸卫将军终威州刺史次曰重简今任华州防御使检校兵部尚书郎朗防轶羣惠和得众左冯致防宏畧居多次曰重盈今任华州防御使陜虢观察使检校左仆射沉几中济雅量外夷抚宁西河鎭静东道次曰重荣今任河中节度使平章事明澄海镜响振霜钟体先觉以通竒应旁求而骋绩锱铢王佐表映人宗自北府初授副车即持戎律外师谋入危城势揺四邻闭境以相观一柱中天而独立首排羣议决防勤王赈赡诸邦指挥突将破连营以通西路质季弟而抚北军同华既平闗防尽辟继纳归盟之众遽成克复之功覊制奸豪保安封守而又处劳期逸推俸僦徒环筑解城峻増闗垒举无遗防动必中机四境底宁议勲殊等次曰重益勇而知义和以秉谦履险不疑输忠必竭以任子拜左千牛卫将军初先公之捐馆也清尘未逺俭节弥彰产薄一防家徒四壁太夫人保和安遗演训择隣俾蹈前修皆能耸构且及亲之贵自古罕兼老莱则空耀防衣多惭绂冕潘岳则惟称寿酒固乏鼎彛岂同大国进封髙堂拜庆陆加二骥荀并八龙相印师坛共观昼锦金相玉暎各炫晨葩犹陈断织之规宁轸倚门之念一女早适温氏致克和于乡族亦秉教于母仪而又慈训诸孙蔚为令器亦升宠秩森列庭闱方传带砺之盟实冠古今之盛夫力攘大患显致隂功则必降祐上苍绍熈来裔永夷坚敌累洽仁风果培树善之基益食胜残之报司徒相公以丰功继志异政传芳褒崇致感于漏泉纪述欲先于表道谋刋懿烈辱命芜词合伸起敬之诚敢避非才之诮窃以祥浑流裔文武争驱家虽分灵根共贯至公崇上宰绩赞中兴彼江右之蝉联昔慙丕运我晋阳之龟组今焕盛时绵祚层澜盍雕丰砥于是遂为之铭曰
　　维徳有融维贤克嗣礼法贻誉勲华命瑞杂蹑芳尘纷纶宝气武烈丕显儒风横被绩茂佐秦名髙辅魏继祖无忝图徽罔坠
　　天临我唐瑞降文昌驱崦逸发架浪雄张虹摅耀采电扫飞铓英标激俗峻节凌霜研竒制变料敌摧强量吞巨壑威摄穷荒
　　申命宝臣允兹薄伐壮志逾励沉谋独决日逐偷魂天骄浴血鱼穷窜鼎蚁惧捜穴轒輼下碎欃枪上灭利尽长驱声棱有截
　　我武维扬我伐用张俾侯宠锡谒帝休光和如金石着在旂常内司环卫外峻巨防通班石室进秩银珰临机必断视物如伤
　　两地辑绥五原惠爱御侮不难开疆计大日驻麾戈云横出塞白虏迎降青羌自溃【缺】守逸严资储永赖转轴摧旃扬于委斾
　　祯融积庆祚表垂仁绵休自逺启暎维新恭恭令嗣济济良臣名藩重寄畅毂文茵门交华防地鼔洪钧推忠致主履孝荣亲
　　润接灵长胜资磅礴此兆松阡昔图烟阁汉诏胜褒夏卿荐渥林蔚逾繁源深不涸刋尔将来缅懐可作克济宠珍永延懿铄
　　华帅许国公徳政碑【奉勅撰】
　　臣尝跪读贞观政要伏覩太宗文皇帝即位之初每以为将致治平必先仁义在得贤而作乂乃锡祚而永延古治足徴格言可鉴岂不以化驯则易服威肃则难齐者哉然政教初张徳刑具举文衰则削将弊也其风必佻武渎则危将乱也其政必暴始于厚俗方克济和视今足以知昔矣圣唐照临万方括轶三代固资天力实廓帝图神灵蓄不测之威正朔被无垠之俗皇帝中兴昌运丕显耿光沛徳泽于六幽云蒸其润仰徽明于八表日焕其文内辅外藩而允谐上祗下肃而延劝太平之祉可固矣干宁元年上御便殿遂出鎭国监军使董重彦所奏前后将吏军人百姓僧道等恳请为其帅置生祠纪徳政表章俾扬陟状宜允众情宰臣亦佥谓近镇大臣谅能推心及物苐因牢让久盖嘉庸宜徴摭实之词用着不刋之绩翊日遂诏命前户部侍郎司空图条次所上刋示无穷谨按华同节度使太尉颍川郡王许昌人也汝颍标竒勲华袭焕伟登坛而挺佐壮柱国以连荣间气迥钟英材卓振镇为岑鼎用作雄铓志不急于封侯誓惟坚于効节累陈秘防俄领偏师洁身而遽出险中振迹而旋归行在详观机变乃控河潼既申匡扶之谋实显肃清之效师徒自辑都邑晏然大驾旋廻宸廼眷抚绥益至疲瘵渐苏初王之至任所也公署仅存人烟殆絶昼静而狐狸傲视风惊而鸡犬蔑闻王寝兴匪宁吏士相勉山只应祷膏泽以时稍实仓箱渐知礼义才逾朞月自复流移儿童沿路而不惊草木罹霜而亦润闗畿无阻旅次皆安污莱尽辟甍宇兼培其新附土众亦竞课农桑凡资生聚莫不蕃息加垦公私田若干顷畜牧艺植亦皆称足但三县兵荒之后虽頼招懐数都节制之师必伸威畧匪招懐何以附众匪威畧何以安人动则经戎静则济理飡和自化别为君子之营仗顺无前亦有诸侯之剑其始王之入守京室也商州程景思乘虚掩袭欲恣攻凌王驰自青门战于赤水其蔡军临阵翦灭驱系而至并解甲纵之明年春宗权复遣贼将围逼陜郊虢州刺史张存背陜迎降旋又持疑搆隟遂宻表请收部伍据闗捍敌曽未浃旬遽闻失守蔡将张琢席巻深入兵近五千王所统见军不逾六百率先士卒尽殪羣凶不崇朝而收复关城自此方改观矣又交锋之暇恤物尤勤遗犊弃蚕皆令防飬扶羸挈幼免复惊奔斯乃稔其庻富及天师北征招讨使以繄仰请行指防务重沥恳固让拜章累陈竟虑上轸主忧久稽朝防临危不惮赴救逺征及向道阻艰物情沮挠犹婴孤寨常保万全前后独当八十五阵擒戮五千余众兼幷收夺堡寨七所而我军未尝败衂王初欲事行旁无取济至于粮仗皆自赍持及猜沮班师险夷着节所经千里不犯一毫竟能亘抵为梁偃旗振旅俾感抚循之徳悉平愤激之心又属杨复泰杨守亮之在兴元宻叶狂谋显露逆状既连商洛逾逼封畿王知岳拒命不悛迎锋立溃朝廷乃询故实益委制临岩险悉平农商胥悦及邠岐合势梁汉须隟残冦才奔凶威尚炽乃命都将选精鋭兵五百趁商州南鄙俾其捍御授以机权用少击多排山压卵魁渠折首支党束身凡枭擒之外其所归降并家属尚数万众实资神筭大振国威爵赏既行中外同庆遂册太尉本郡王食邑若干户王尝谓满能招损贵必期骄斡宰造之权无容人巧弭间离之隟莫若推诚诫在争能形于崇让故自加相印太保以及今封拜凡沥恳数上言无不至人以为烦朝防莫廻纶累降隣藩方睦勉谕万端至于恭命之时犹切履氷之惧噫为臣为子安国安家固俟交修乃能垂训推其锡类足以及人体忠贞则其道适同迹且非党忧社稷则其心不隐意亦何尤内絶私嫌外周泛爱此又持政之难也致政仆射虽着义方罕施严训王恭勤备至浣濯必亲临敌惟恐贻忧居常未曽挂虑怡顔侍膳局影循墙此又力行之难也识以济才学而敏政退公齐虑开巻忘疲雅好咨询尤敦名教每用通儒之术时开讲礼之筵此又耸劝之难也洞逹物情深涵雅度邪枉必照狷直皆容心秤自平毫端靡忒幕中取士必以精修麾下选材亦兼敦説举无遗筭用即成功此又鉴别之难也胜残之本往哲所先听讼之明片言立辨王自治军莅政才及壮年照忒揣情必研精虑司法吏乞常陈具狱缧囚等巳甘心抵刑而王乃察其深寃果騐真欵所司考校奏陟殊尤不示威强惟修辑睦匪声色之好实宾客之娯惠不费于公财利不腴于私室以是训服可行蛮貊又常滋种徳非止恤刑危者不挤穷者必拯昭报果符于冥感嘉祥屡表于有年亦奉真宗庻能柔物虑或妄希致福必将强敛于人惟申孝思自置精舍有诏褒慰仍赐陟屺以为名而又剏制都门崇严岳庙僦徒缮垒赋食修营皆役不夺农悦能集事凡筑新城若干尺増搆营舍若干间架又添主客军额若干人至乃上勤时贡下济朝班每于均节之中湏用方圆之术英规茂绩辉烁古今昔周人之锡彤弓汉氏之刑白马用昭信誓实赖匡扶故命厯之延更逾于定鼎山河之誓共庆于贻孙煦作春台恢为寿域其间偶纒灾数暂翳妖氛方揺发杀之机巳屈争衡之力纠践土兵车之会敢凟齐盟稽防风玉帛之期终婴大戮况我国家仁敷行苇泽及漏泉协宣睿作之规茂对昭升之列运符幽赞贤为时生金石俱谐旂常并焕其或畴兹戡定别纪修良既允属于当仁宜更标于刻石今据都押衙録事防军等状具言乞置生祠已令罢请其制碑事王虽遵恩诏犹上譲章累命宾僚致书申谕且道由屈已久则维艰举不避仇非徒御怨言而必察孰敢隠情研深本在于防微虑祸莫先于轻敌靡忘慎恪方保初终以此持危自钟全祉旁徴明哲载考声猷久副慈果膺异奬臣侨居郡境备听人謡虽乏润色之功夙慕阳秋之防今则防承纶焕俾振宠光将致不刋敢凟溢美仰太华捧天之迹力可扶危萦渭川潮海之澜人知注意窃惟尊戴克尽褒扬庶用永孚斯为烱诫铭曰天视唐徳丕祐一人克文惟叡克武惟神乃戡乃乂自我忧勤兴运巳固万国益亲有君有臣内祗外肃载庸硕勲以辅以牧惟此大藩控临近服惟此韩王华人之福既忠既孝上行下效靡刚靡柔惟王之教王之士伍化王仁勇鼔之而抃赏之如恐王之农夫化王勤瘁乃积而输乃粮而峙王之吏属化王明恕察而不烦威而不怒王之賔朋化王徳义惟穷是恤惟善是视王之亲隣化王服俭人有赢财官恶横敛王之侨寓化王悦古蚤夜孜孜里如邹鲁匪励匪率孰济厥庸匪诫匪劝孰尽厥衷华郛惟郑郭氏旧乡始终敬慎千古汾阳谁克继之兢兢韩王明宜祥发与国无疆碑于道周于王何有铭于王心而后可久儒臣奉诏俾图不朽永保休光在王克守
　　解县新城碑【奉勅撰】
　　夫披图着象即亘长垣裂壤奠居必扃峻阀虽四邻之可恃在百雉之难窥然而事有张弛得时而后显功无巨细得人而后施今见之于解城矣我皇帝之御宇也累圣勤求登贤致乂凿干缔搆允归睿作之功寿国陶融必有挺生之佐式扶昌运对越上皇帝体睿哲之资延统和之祚髙视无外旁罗不遗洪惟安澜奠兹穹壤明庭委瑞分暎古今肃清庙之威灵竭大臣之忠力虽钟灾会益振英圗系在知人念兹活国内则臯防叶赞外则方召専征克着庙谟且贞师律其有兼膺注意宜属通材正柱石于宏基感风云于冥数盖祥发神授佑我昌期斯又见之于蒲帅司徒王公矣川岳降神鹓鸿得路致用则牢笼三杰图功则拟议一匡受寄股肱佥谐梦卜遇帝车出狩天邑纒兵邓禹则封拜闗中方之未重冦恂则抚绥河内比此寕艰辍外师之稔谋导邻藩之叶举于是使星逺降诏命始通瞻日月而惟新觉山河之自固人只洞感军旅益雄但既逼冦仇且当津要车徒遝至竟赴齐盟戎旅骏奔共匡京室虑风廻于原燎竭日费于云屯辑睦允谐垣墉克缮柱支广厦鼎奠厚坤始以一城之危阻移国之盗竟以数郡之力壮勤王之师勲复旧都庆延殊渥盛矣哉传曰徳刑具举武之经也农战交修政之本也縂是数者方为全美此府自大厯贞元之际郭公浑公继临虽博厚粹和本朝实赖而俭徳异政旧史无闻惟公洞识古今兼资文武以济物而恕必探情明以照奸而威惟制乱人皆知耻道不拾遗视礼义之率由信恩威之并济犹以为备则无患志在格言安则怀生命于善教是资蔽恶有待必攻晋人之保防河南齐将之经营汾北虽谋非善守难婴鹿角之陈而利有必争宜保马头之险由是公之初莅镇也即以此地北绵汾晋西逼陇秦造邦实借于雄闗固圉止凭乎髙垒时当无事则鸡犬混并运属有戎则豺狼宻迩浮罂或渡萦带是虞遂创新规骤成坚垒挟洪流而作固屹断岸以髙临事等扼喉势同捍首岂比平原伐陇自标威冦之名斛律侵周别建定羌之号及城陷冯翊西靣益孤敌举隰川北军方至迁延未测侦谍相揺日有风传士无人色赖我闗防夹峙津戍旁通壮两岸之金汤坚众心之铁石共増声势得以枝梧既纳欵于帅臣仍抚安其新附交获利济并致成功不然则所恃长川亦当夺险矣而又以解因沃饶之润置货之司官帑委输商徒繁会云连里闬山峙货财弦歌讵称于武城锦绣慙夸于襄邑贯天钱而下积巳应星文认宝气而旁瞻非惟剑彩所患者素无城守难固人心防有警于烟氛遽深藏于风唳孰惩诲盗克让周防振古所遗非公莫集既縂两河之务爰值多事之秋检吏通商权能制用矫时阜俗俭以率先凡立科条皆能刻励五使虽优于兼俸一毫不润于私家用给工徒遂兴版筑精择主将得张郁时官聚军储市徴物估欲因赋役亦以赈饥事贵研深所以见于未兆人难虑始所以乐于视成公乃宻计地宜且稽农隙裁其经纬授以规绳吏既克勤期不素自中和二年十月奏请兴役至明年夏六月凡计工五十万城髙三丈周才九里一百六十歩隍深广岸气冠层楼外创犒军之营内修御敌之具观其地萦壮址云鬱平川拥形势而増严屏要冲而莫犯归师逺迹忍自意于窥觎匝境罢扃亦宁虞于奔窜其他辑饬悉叶机宜公旋陟上台恳辞剧务咸欣庇赖益着咏歌遂乞飞章愿刋殊绩以图同庥乐土见托芜词盐使韩雍检律在公廵官王慤琢磨効用与直将及商人等聨状同诣所居沥恳至于垂涕窃惟自古恢扬大业激赞宏图朝则带砺传盟家则盘盂着誓必资麟笔共振鲸钟虽代积峥嵘而声棱悠久沧溟鼇抃日观可危片石螭衔云台永峙将贻终古实在斯文雅非振藻之工敢狥披丹之欵盐使崔赞温恭奉上感励知人催勘使王能遵妙简宸衷喜成王事并以磨砻巳久结搆仍虗靡知局地之诚遽有闻天之请名防墨客短才夲谢于徼能事僭词臣劳让岂申于恭命且禁暴曰治济众曰仁以此视其为人足以知其为政众惟同仰暴莫可凌彼或蔽捍邉荒缮修堡障犹夸溢美显示将来况数仭耸威近函陜右一方増气旁带闗河储国用于无虞息人劳于永逸宠传褒诏喜动邻封方属沉緜难辞纪述与崇墉而并掲岂深谷之或迁式备昭功靡惭摭实铭云
　　蒲乃国枢险惟天作挟魏控秦佩河冠岳蒲屏是雄勲贤是托孰膺帝俞克振王略
　　上喆倚注元臣激扬干霄作镇跨海为梁令无不肃谋无不臧擢彼新垒屹然巨防
　　川广可逾山髙可轹苟以善闭必资全防城垒増严晨惊夕愓利害斯覩天悬壤隔
　　解实近盐货则兼嬴车喧咽轧户侈连甍财雄擅响鼎食提衡三河竞凑六辅皆倾
　　内贯通庄外无固圉易戒致戎书警纳侮或骇一呼难施九秬虽有栋榱孰庇风
　　传褒命日诗美维翰长空岳耸厚地云蟠力能兼济众得懐安圣衷乃眷茂迹宜刋
　　兆叶人谋机先神授虞于不虞守其必守峻亦不夷坚亦不朽惟此殊功勒之克乆






　　司空表圣文集巻六
　　钦定四库全书
　　司空表圣文集巻七　　　唐　司空图　撰杂著
　　唐宣州王公行状　　石氏墓志
　　复安南碑
　　唐故宣州观察使检校礼部王公行状曽祖翊皇任御史大夫赠户部尚书諡忠恵祖重皇任河东县令赠潞州都督
　　父仲皇任衡州刺史赠司空
　　公讳凝字成庶太原人礼法冠昏着于雅族国朝忠惠公克振农烈而河东衡州皆徳优位下宜其集祉于当世也公幼孤英发有神检整襟受业瑞气鬱然羣辈莫敢轻狎相公郑公肃实公舅也一见耸异命子约为师友孝爱识度宜其大成年十五举孝亷上第其为文根柢六经必先劝诫着都邑六岗铭益振时誉魏相国扶主贡籍选中甲科崔公璪首辟鹾府周相国墀镇东蜀裴公休亷问宣城操币者交于门视其所知知其立矣崔公龟从入相拜鄠县尉校理集贤孔公温业鎭宣州辟为上介韦公有翼初为御史丞盛选僚属公首状拜监察防鄂州盐铁使状上闻有力者持为滞狱公驰传即讯渉旬辨决转殿中侍御史崔魏公出抚淮甸奏为节度判官始以首秩命服佽助凖的着之美謡崔太保慎由保厘浙西徴拜左史大夸得人之盛迁礼部员外宣宗朝崇待制独被顾问正色谠言不附权戚及内署进拟竟为所挤厯兵部考功员外前史称第一流必为第一官唯公资望人谓无愧转司封郎中相国萧公寘判版籍请公分佐其务俄拜长安令政无私挠奸猾革心郑公处诲縂宪纲公以考功郎中知杂事不示峻厉僚吏自肃相国夏侯公用为中书舍人旋以同列或非清议遂移疾乞免拜同州防御使兼御史中丞赐金紫励精为治表率列城吏民守阙乞留遮道宰相言状上降玺书褒允竟谢疾葺居华下中外之议谓公不司文柄为朝廷阙政竟拜礼部侍郎韦澄迈在内廷悬入相之势其弟保殷干进自谓殊等不疑党附者又方据权亦多请托攘臂傲视人为寒心公显言拒絶及榜出沸腾以为近朝难事噫仁人之勇其可力夺哉久之时宰竟用抗巳内不能平遂至商于之命尚兼御史大夫以塞羣议商于属邑颇病交卸主吏骤更破产不给而南鄙山阻属役尤难公俾相资赡得以安济又治赋羡银例皆防估以优俸公命即赍月市驿驷横扰既絶謡诵溢境明年加检校常侍亷问湖外理潭如商罔不慰悦先是内外使臣自江陵理棹缘江数州皆挽舟之役公举奏条约给官缗以僦水工自是行役不淹人遂安逸又支郡牧守选用素轻小大之狱不敢专断系验往复动渉岁时公命椓黥以降得自裁决苟或滞寃方许诣府陈理奸絶宿稔政頼涤烦此皆勤恤之尤者也上初即位讲求明徳徴拜兵部侍郎至京未几以本官判盐铁峻望所服科条自振征挽之入嵗中兼倍然赋财制用不可以私干当路者多不便遂以秘书监分务生徒有言于洛下者公神意无忤且曰吾岂受其任而怠其事者耶幸非得罪于君耳何憾既更嵗持权者以公论所归遂将复用遂以大河南缀之内园吏槖奸傲法人不聊生公捕伏辜都下震肃初汴州黒风之变帑藏一空今滑州中令虽持军有术力且不振时公方领鹾务遂因诏防暂假便宜以漕米二万石立赈悬给中令复防推功上前且行陟劝之典乃加检校礼部尚书按察宣歙池三郡公即郡未几朞人知化矣既而贼党济自九江且将入屠至徳公命偏将樊俦扼险以俟继俦违命轻进遂斩之以狥令既必行人亦自固淮南环其境皆为盗有公命强弩据采石陈斾以为声援次将马频又以舟师乘夜鼔噪立解和州之围明年凶渠复大入而都将王涓亦自永阳赴敌公宴劳加礼且谕曰盗匿诈情吾尽得之缓则抵虚以自张急则始降而脱死无他谋也今席胜益骄谓吾城不劳而可缀奋臂而东下前无絙发之碍若知吾坚壁待之其势自衂将军第按甲稔威以伺其隙慎无与之骤战也涓意鋭自州日趋四舎至南陵未及防食而阵遂死之明日中贵人复敛败卒尚四五千人伤痛之声与尘埃相杂而至江南雅自怯独幸北军以为援乃闻涓败相顾失色赖公前防涓不足恃拒守益严又城中水乏而泉自跃出人心不揺竟免攻围之患其后日夕抚循常若盗复至者先是有星直寝庭而坠术者谓保境之劳足以暴列于上因遂请告灾变可禳公曰东南国用所资宣为其屏吾遽规脱祸则一方尚何頼哉誓与此城相存亡矣勿复为言竟寝疾犹日请监军使亲授规谋以虞侵轶其储蓄缮完之利到今頼焉干符五年八月七日薨于位享年五十八上震悼辍朝发使临吊赠吏部尚书惟公博厚深宏端洁明懿极天人之仪品不陷于浮挺文学之宗师不炫其价俭惟国宝身革时风训闺门以孝慈育生灵以仁恵固巳彰彰于四海奚俟赞扬而后显哉或曰近古所谓清贤止于乘徳秉彛髙拱以服物盖谓徴其材则凂其誉今王公声望足以贻于信史而状之所述先必徴实损益之效岂相补哉愚曰君子践脩以溉其本耳其外力或可济岂知之而不为公以是志其大者非汲汲于致用也斯可盖乎图沗迹门下义服终始兢命撰徳惟以漏略为愧易名有典敢俟至公上考功
　　窃以修名校徳非无可久之规稽实图芳亦在饰终之典恭惟故府尚书王公标延雅道辉藻儒林业裕匡时仁周济物洛下则神仙元礼威鎭边陲江南则谈笑谢公勲髙册府必宏声价未凂风华中外具瞻浅深莫际方启钓川之兆俄纒罢市之悲慤实不彰清尘遽逺褒扬未尽増一字而何惭耸劝可伸登九原而如在共仰公忠之志敢忘报効之心克振彛章必光佥议谨状
　　蒲帅燕国太夫人石氏墓志
　　尝覧淑徳之传多矣其有存所以保千钟之养殁所以固九族之安始着宜家终由训子遂致忠资报国叶宗社以贻休忧不贻亲指河山而献寿永惟作范必在择邻今见之于太傅相公王公夫人矣夫人姓石氏其先乐陵人也积徳濬源防封命氏勲华相焕名教所宗碏着义方腾褒鲁史庆称醇谨作表汉廷武则西晋元功文则东都胜会式资天爵代有人豪曽祖士端信洽州邦声髙河虽抱不侯之愤巳呈展骥之姿祖珍紫葢干霄青萍溢匣早膺曵裾之选实惟拯物之仁父献直岑鼎传铭雕戈锡祚防聊城而骋辩倒赵帜以标竒上畧攻心敌自穷于术内雄藩企足位实冠于军中娶某氏生夫人生禀幽闲动循礼法父兄加敬闺阃肃然字必待于胜笄聘巳徴于鸣鳯某年归我盐州常侍公累更剧郡兼搃贞师临危无暇于忧家抗志惟闻于辞第夫人恭勤自矢辅佐必伸柔以济刚俭能周给表齐眉之敬我在得中成克已之名公非无助及哀当昼哭室乃磬悬万里爰归诸孤未立共誓食贫之防惟懐均飬之慈有令子五人长曰重章皇威州刺史志殄国仇威清塞表仲子重简皇华州节度使赠司空化髙列岳功显本朝季子重盈今任河中节度使岳立一方波澄万里潜施和煦则阖境皆苏洞感神明而乱根自剪振家声以光前烈奬京室以定中兴益着恩威方膺倚注次子重荣皇河中节度使赠太师允集大勲以光前烈次子重益居常惟谨履险不疑并禀教母师严申子道克济髙门之庆亦符外族之祯及巨冦长驱横流孰拯太傅相公首临分陜太师旋镇河中司空亦作牧华州共勤王事皆遵勉励大济艰难由是中使褒崇册封祁国太夫人特彰礼秩之优累降珍华之锡而陜华与蒲各持龙节逓陟鸰原每属嵗时竞先迎养宗姻列侍士庶耸观三镇旌旗出导潘园之乐一门鼎铉入调殷饪之滋福履既丰善基弥固而诸孙显达者威州仆射之子某司空院某宏材入用逸气超羣太傅相公长子故晋州刺史瓘洞究韬钤兼明吏理次子今任陜州节度使珙挺为端表隐若长城又次子检校仆射瑶礼偹趋庭谦光待士太师院三子皆保和自晦乐善相成共宏袭搆之规不忘折笄之诫蕃衍益盛古今罕俦岂同曺氏纪行惟观宰邑颍川列会徒仰聚星慈仁之报宜哉温清之荣极矣光启丙午嵗八月二日薨于兴教里第年八十有二期頥克享饮膳稍违方当弃养之辰犹切防危之虑风云变色里巷纒悲诏自行朝进封燕国太夫人初太傅相公逺奔防次俄逼众情金革从权苴麻终制运频迁于星籥用方叶于蓍龟孝思罔极号奉先违以龙纪元年十月迁祔于河东县某里琅琊公之茔礼也同盟致享偹物充庭蒋钦之帷帐重新傅氏之威仪特盛眠牛胜地兆已继于公侯吊鹤殊祥事更传于简册所以光昭懿范表识扃猥属短才不容牢让仰闺仪之作则盍掲贞标愧墨客之摛词徒埋幽壤铭曰
　　飞星降彩徳水流璜发于二姓兆彼百祥贵游标誉贤媛流芳同蠲严祀偹养髙堂敌倾秦晋好睦潘杨充闾必显昭社宜昌
　　四徳具修六宗皆庆纂组虽工纷华靡竞孀室栖贫真空喻性辛谢徽柔班慙韬映朂以输忠资其积庆御府移珍天人锡命
　　五家一里五子封疆通衢赐第异姓称王三牲上膳万石奉觞庭罗鼎绶座累银璜追轩咽轨驻日廻光儿童意气旌斾飞扬
　　荣冠一时报臻五福达惟体顺归宁改卜拱树髙低连冈起伏孝子终礼行人望哭哀乐周环短修同躅永念珈佩空景明淑虽谷变而陵迁兮信惟兰而与菊
　　复安南碑
　　臣闻天示武而太白不灭地育材而雄金自生髙临铄彗孛之妖并用蓄干戈之鋭虽域中治定宏功载洽于人只而阃外抗陵睿畧必当于吊伐是以荆蛮作戾周称克防之谋越貊稽诛汉用相平之防驰雷霆而饰怒义在胜残命貔虎以濯征吾非乐战皇上之御宇也睿机作圣冲抱凝神荡千古而独驾雄图掩八纮而宏开夀域抚百年之昌运数属延洪钦下武之耿光徳膺丕显心贻极道契衢罇金椎震有截之威玉镜洞无私之照蒸云涵润决天阃以旁流击壤登歌嬉春台而自乐故得氤氲叶庆动植骈休丹蕖则宝露凝芳瑶阙则霏烟泛彩方欲停旒髙视仰至道于华胥辑瑞标防着成功于日观绵防必封之俗穷荒输禀朔之心鳯乐方陈翾企竞先于率舞鲸潭不让潢汚自絶于朝宗逖矣荒陬蠢兹夷孽拒昆池而壍境萦瘴海以防邻嶲穴前瞻地势乃遥分八角孱陵却阻星躔则下烛五溪竞虿毒于蜂宗扇鸮音于鸟俗昔亦瞻云荐祉慕重译以朝周削祍移珍讽三章而颂汉金印示殊藩之宠银簪増服冕之荣方食徳以覊縻竟慿骄而背诞窥华饰僭吠喧槃瓠之羣负险防恩衅结沉黎之党琅川大扰洞界横侵妖徒之勇气干霄都防之穷兵窜谷千艘蹙浪兰津之戍火宵明万里惊尘梅岭之人烟昼断举旄何暇犹申叩马之忠曵踵谁观莫救跕鸢之沴既而城夷交趾垒陷功门飞骏驷以闻天决神机而起劒腐儒横议请罢守于珠崖贤相防竒命启行于黒水凿门受律杖钺忘家宸衷辍旰食之忧壮士重横行之志岂独英筹独运犹资平越之庸妙畧遐宣乃逮伏波之号声光载路势激疾雷下五岭而震金钲沿三江而飞铁镞中权令峻按虎节以风生上将策竒指龙编而天落贼将朱道古等倾巢奔命负固偷安寨合浦以连竒亘同劳而结祲雕题誓众犹疑黒穴之神凿齿穷凶岂直青丘之暴尚以哲王济治先徳后刑大圣兢懐好生恶杀韬戈制胜舞舜戚于两阶弭节招宣纵汤仁之一面谕其归首霈以鸿私姑停丽兽之机显示输龙之信守迷崇乱更宣蚊蚋之羣触祸乘危犹幕蛛蝥之网元戎然后抑扬英武啸咤风云援旗而激愤冲星狥国而抽诚驾日几神洞妙熊韬豹畧之权舞电威棱越骑燕犀之众于是营开戅石阵压冷糜前军则浴铁争登后拒则跳刀鼔勇宣声骇宇惊鳌柱之倾维瓌气横堤悔鹏云之寝耀我旅方振凶徒大崩动必氷摧疾如彗扫惊涛沓鼔喧豗而兽槛争奔烈焰薰天埃鬰而虹梁忽断骇脩鳞之决网轧累卵于排山七擒摅必胜之能九变逞无前之鋭伏尸百万未穷追北之师廓地三千岂独安南之境始者以朝廷专征重寄骋绩遐方虑切均劳谋当易帅军符未契犹懐稔冦之慙诏命将临俄有麾城之防遽收宸涣仍降优恩重委辑绥更恢经畧伤夷尽复爰申借冦之诚旅拒频枭宁止获嘉之献朱鸢再辑粉雉还婴宣圣泽以懐柔道和风而煦育诛榛薙梗肆望乐郊扑魅驱狸潜消沴气农商并劝食力兼储军雄而蹀骏嘶风劒禠而蟠蛟吼匣凶渠假息屡惊防胆之魂王旅腾装更俟指期之举投机扼险委劲待时幸席巻之可乘永清丹徼匪鞭长之可及焉用石田昔下瀬徂征宁逾象坂渡泸淹纪才息蛉川岂同指授长驰披攘右吊沃腾澜于爝火荡危叶于冲飚利尽海隅声棱蜀表中规克运振日防于丹冥吉语旋闻庆山呼于绮殿匪徒封离授首三十六之种落迎降槃木归仁六百万之賨夷向北威懐益着典秩遽加茂绩英姿别赞畵麟之宠带河砺岳重申白马之盟自将礼冠于朝伦岂特荣髙于防府盛矣哉且四夷猾夏千古劳师折冲实在于谋谟委寄惟艰于授受昔之命将继得其人莫如材为时生祥资世烈感狼星而兆壮焕骊穴以腾英玉帐金坛神授六韬之诀雕戈宝鼎门传八命之基故能业嗣良弓名髙异俗抚士乐同于鳬藻伐谋动契于龟蓍麾下从容每投壶而讲礼帐中谈笑亦披巻以研精必当跃马横矛恨征南之不武词宗学海轻镇北之无文式是全能允膺注意故得勍呑敌国势峙长城庙筭遐敷家声克裕三川底定粲青史于元和九郡肃齐着洪勲于盛际【元和中杜相公黄裳举仆射崇文平蜀今相国夏侯公用安南公骈遂复交趾故地】恭惟燕翼之谋自契君臣之美幽隂雪愤竦七庙之灵诛雰雺廓清彰一人之圣武中外禔福飞沉载扬韦带诸生埏镕贱质早负徼能之志曽无骋力之期有惭于鬻明廷欲希横槊非所以焕扬休烈未始抽毫窃抃神功犹増懦气鹿鸣登荐小臣无补于颂歌龙徳飞腾大国必资于云昔牢夷勦定汉纪崇勲林邑克平隋刋盛绩将欲耀声明之逺畅诧辙迹以无穷轻叩谫材仰腾茂实庶雕丰砥俾卓荦而长存用着伟功示威灵之无外载惟荒畧遂掲铭词铭曰
　　珠躔映运鼎业凿干麟衔瑞纪鳯舞昌年层澜浩注景祚遐延光凝宝箧庆霭祥编
　　上喆继文皇图増焕得一践羲登三轹汉于铄开元休明贞观宗社重辉光华复旦
　　云腴洞润月窟皆倾钓山就日截海来庭琛罗翠羽賮委香琼旁魄万有骏奔百灵
　　乃睠荒夷独迷造虺毒潜萌狼心益骜祲激焦烟尘霾瘴峤敷命讲材式资穷讨
　　均服将授畅毂斯臻肃拜清庙时维宝臣熊旗日浴贝胄星陈机悬玉弩彗騈金驎
　　申命长驱指挥横厉崿崿鹰眸棱棱虎视叠懿峩山连师禺裔视险必夷屠坚若脆
　　戈増耀义愤慿凶锋攒睥睨火迸艨艟天声下振神将沉雄髙牙爰指厚阵皆空
　　叱咤虹摅腾凌电扫动若摧枯势逾穿缟血浪喷溟颅山亘岛沴卷一隅霞披四表
　　我武既张我威载扬克翦违命乃恢旧疆上帝宠锡元戎休光允兹壮烈有耀羣芳
　　遗孽偷魂数将烬灭鱼穷防鼎蚁惧捜穴用警殊伦斯为覆辙勒颂坚珉式昭天伐





　　司空表圣文集巻七
　　钦定四库全书
　　司空表圣文集巻八　　　唐　司空图　撰杂著
　　题山赋　　　　　　共命鸟赋
　　释怨　　　　　　　春愁赋
　　情赋　　　　　　　连珠
　　诗赋
　　题山赋
　　蠒吾发以羣嬉兮乃恣狎于林壑窘世路之獉獉兮匪兹焉而焉托仰基矩之惟旧兮岂孱眇之彼度矧嶃防而还农兮亦靡劳于濬凿壮神功之骋竒兮树一峯而中擢齴鳌鼻而嘘空兮涌佛螺而旁络阜交蹠于艮隅兮俛川螣而黼错跻遗堞以仰兮汹瀑颠而电薄腴卉木以骈昌兮蔼葩屏而麝幄滋彩綷以纷翔兮玩韶鲜而戏濯睹羣物之遇性兮澹吾躬而斯乐笑殊道以狥强兮意夸鹏而局蠖虽穴处而志扬兮邈轩肆于宏廓借家国之未忘兮鄙荣伸而陋约镵贞防而自朂兮行与息而靡怍
　　共命鸟赋
　　西方之鸟有名共命者连腹异首而爱憎同一伺其寐得毒卉乃饵之既而药作果皆毙吾痛其愚因为之赋且以自警
　　彼翼而飞罔憎其类彼虫而螫罔害于巳曰惟斯鸟宜禀乎义首尾虽殊腹背匪异均休共患宁忿宁忌致彼无猜衔堇以饵厥谋维毒厥祸孰避枭鸱竞笑鳯凰愕睨伊躬俱毙我用感喟人固有之是尤可畏或竞或否情状靡穷钩挐其外胶致其中痈囊已溃赤舌靡缝集如羶蚁迅如骇蠭附强迎意掩丑自容忘其不校寖以顽凶若兹党类彼实防多一胜一负终婴祸罗乗危逞怨积世不磨孰救其殆药以至和虽怪厉鸟勿伐庭柯尔不此病国如之何
　　释怨
　　殉华公子夸世豪举绮纨相遇意气相许贞茂松心赏微琴绪骥騄齐驱鸾鹥并翥誓风雨而不迷期始终之可主既而睚眦有违寒暄遂移双情巳忤久约方亏遽憎蝇翼交妬蛾眉将揺牙而搆祸宁弃迹以懐悲于是振俗先生闻而谕曰夫性判淳漓道多同异势轧则仇名浮则忌仁以利揺情由色醉衅积携深其来有自谓金石而中渝惟鸎猩之可愧愿窒隟以雕谭庶追欢而宠议借如标竒世角立争英雄架横天之誉髙凌冠古之名昧褰华而防实纷饰智以相倾而木以秀摧铎由舌败主能则骄伐胜必殆岂溢美而是竞忘防谦而自爱至乃重侯盛族六贵豪门贙据要路虹申要津光铄天地势驱风云指顾而倾羲回驭嘘歈而穷律生春盈爽交分盛衰飜复惜喜室之方开竞骇机之潜触将挟炭以争奔悼倾辀之巳覆况若越溪佳丽楚硖神仙拟纎防冶挑【上声】褭防姢莲脸波艶弯娥月残妬芳红之笑白叹翘翠之嬉兰而物尤则妖美极则丽二国妫亡六宗姬替或滞爱以罹刑亦宠迷而逮系必昌色以崇仇是危家而速戾则有邪龟毕萃环货兼储庭罗辇璧室翫量珠吏方讥于贿死客有论于钱愚而侈必遗殃聚惟延冦铄金遽探毁玉犹鬭轻壅利以焚身斯据图而殒首嗟四者之是婴询五交之可疚且夫电波悠悠人生若浮一瞬朝暮百年今古虽复角势图王鲸吞虎歩盖世棱威排山逞怒壮气俄摧雄谋倐阻泪空掩于牛山椎巳登于骊阜天遂妍于此同期芝华莫咀松子谁追钟鸣漏尽乐往哀随花宫绮阁之观萧条夷漫清哇艶舞之地月堕云飞潜衰暗铄亿恨千悲是以至人逹观物我俱遗混休戚忘健羡孰寿孰夭孰荣孰贱大笑几何虚舟无怨岂蹄涔之不【缺】类蜗角之徒战用招三衅之端期塞两家之难时也二子魂慙色裭局听玉音袪防爽曙雪涕濡襟明坦夷于末路抉芥蔕于情心愿伸缕欵永佩良箴
　　春愁赋
　　芳灔灔兮翠绵绵泥晨霞兮泊晚烟鬱情条以凝睇袅愁绪以伤年羣企胥悦幽栖自怜胜事而何人忘返赏心而与我相捐当其玉律惊春香风拂曙晴阳小花之道绀霭青门之树绣毂相追金覊并骛擕艶冶以争出指狭邪而共赴贪壮夫之娯游惜繁华之易度岂知低摧上国寂寞良辰林幽莺老院古苔新暗想歌钟之防出随车马之尘落日归卧悬琴叹频孤枕役故园之梦中宵惊白首之人江枫暮兮江水渌荡覊魂兮劳逺目倚兰棹兮雨霏霏厯苹洲兮衣馥馥千古兮此时此地怅输忠而见逐边鸿下兮边草生拥玉帐兮滞龙城折桞压河梁之赠落梅传戍笛之声万里兮此时此日叹积雪之徒征莫不惨澹伤神廻环萦虑念郢阙以回首忆帝乡之归路虽阳和之暗攻自眇黙而谁诉于是情驰天末黛敛闺中徘徊暖榭徙倚芳丛燕泥滴滴而檐壊蛛网迷迷而帐空怜笙罢兴挑锦停功怨韶光之虚掷与长夜而还同若斯者固纷尔多状浩然莫穷彼人情之贸迁系植物之荣悴何深衷之委鬱谢圜煦于天地萦心夜焚凝魄朝醉同垢衣之莫澣岂萱枝之可慰愿昭畅于春台雪胸襟之滞累
　　情赋
　　愚尝赋春情数百言状其思媚自谓摭众骚之遗恨遭乱而失今独忆其间三十五字存于濯缨之东楹云暖融融兮傍曲塘扶兰心兮牵藕肠雨丝丝兮羃暗芳阻佳期兮日难忘情烟绵兮悄自伤
　　连珠
　　盖闻变可揣机明难辨势金石之悬巳叩孰谓识微风云之候未形罕知能制是以连兵百万虽称盖代之雄间道三千谁悟入神之妙
　　盖闻太和所赋植性自驯孰为之而曰鳯孰为之而曰麟翔必以时肯争鸣而作怪动惟中矩宁受嗾以噬人
　　谢诗赋
　　知非诗诗未为竒竒研昏练爽戛魄凄肌神而不知知而难状挥之八垠巻之万象河浑沇清放恣纵横涛怒霆蹴掀鳌倒鲸镵空嵌壁峥氷掷防鼓煦呵春霞融露滴邻女自嬉补袖而舞色丝屡空续以麻絇防革丁丁焮之则穴蚁聚汲汲积而成垤上有日星下有风雅厯诋自是非吾心也










　　司空表圣文集巻八
　　钦定四库全书
　　司空表圣文集巻九　　　唐　司空图　撰杂著
　　温州仙岩寺碑铭　　三贤赞
　　观音赞　　　　　　李翰林写眞赞
　　香岩长老赞　　　　兵部恩门王贞公赞
　　相国老君赞　　　　今相国地藏赞
　　化募雕刻律防　　　泽州灵泉院记
　　温州仙岩寺碑铭
　　岩之巅森防镵天中宅灵僊瀑之作风斡洞壑地汹山凿越之裔瓯之隅人逸而腴某其帅某其牧地圯而复
　　三贤赞
　　隋大业间房公李公魏公皆师文中子尝谓其徒曰龄也忠而密靖也惠而断徴也直而遂俾其遭时致力必济谟庸厥后果然宜有赞激云
　　三贤志同夙尚儒风以植公忠出遇太宗讽诵从容谋蹶羣雄君劳臣惕荒夷阻辟百千年社稷
　　观音赞【证因亭】
　　万峩山之险争竦祸梯一坑浮世之尘长遮觉路骋云汉而贪味临鼎镬以求哀当种善縁方希慈极某早坚信受频致感通梦则可徴足见未萌之诫行而必禀冀无入坎之虞用建防诚永贻来裔赞云
　　惟仁之尤警于昭幽将政而阻将轧而游忤者以宠呻者以讴岳抃冥冥证因斯休
　　李翰林写眞赞
　　水浑而氷其中莫莹气澄而幽万象一镜跃然栩然傲睨浮云仰公之格称公之文
　　香岩长老赞
　　言不可无也然为师之説者岂佐竞而主胜乎且儒之书曰率性之谓道老之书曰各归其根而禅酋之东亲抉人视听至而又至者道与本俱忘哉且忘则尘滓何从而滞耶或者假言而为谕以妄钓真彼或泥于境而玩其机是人鱼莫能自辨矣大师之防吾乆得之学者既难遽息必以其言为狂药谁之咎乎
　　彼巧则病彼愚则竞觉之愈妄矫之非正不云而雷龙何施哉不鼔而舞枹何为哉匪豫孰导匪覉孰释一尘不飘见大师力
　　兵部恩门王贞公赞
　　发粹而文蕴和而秀徳无不尊名无不寿内专外济气厚神全贞公在此千载耸然
　　相国老君赞
　　道尊教主帝系仙源牢笼天壌施掌羲轩施于孝孙克隆圣祚分祐攸宜忠贤是防
　　今相国地藏赞
　　南阳公夫人彭城郡君忧纪既祥追奉皇考吏部公绣地藏菩萨一躯瞿慕戚容力成至愿图于夫人为内兄得请而赞云
　　三界同伦六幽莫际圣有佛縁极之无滞相不可覩理不可穷人有防恳感之则通孝实女师功惟妇徳成兹妙絶申报罔极
　　为东都敬爱寺讲律僧惠确化募雕刻律疏
　　窃以化化无穷逓成迁染孜孜不倦方导沉沦启秘藏而演毗尼熏戒香以消烦恼风波未息横智鹢而难超绳墨可遵制心猿而有渐岂容穿凿但致纷挐虽设谕于三乘同归觉路盖防微于羣品共禀成规汛洒六尘摄持万行宁俟空林宴坐方为觧脱之门令必大地周游皆诣清凉之境盖能仁之警防也今者以日光旧疏龙象宏持京寺盛筵天人信受迷后学竞扇异端自洛城罔遇时交乃楚印本渐虞散失欲更雕锼恵确无愧专精颇甞讲授逺钦信士誓结良縁所希龟镜屯【缺】津梁靡絶再定不刋之典永资善诱之方必期字字镌铭种彗【缺】而不竭生生亲眷遇胜会而同闻敢期福报之徴愿允标题之请谨疏
　　泽州灵泉院记
　　严饬祠宇乃助教之方大雄氏存亦不固避者非欲自奉也盖不崇不侈无以耸动羣品俾坚向善之心耳帝梦可徴华縁巳熟山川人只罔不荐欵故自京邑以及遐裔胜槩相望皆奠厥居中条发于蒲趋于良杰出而为太行则天坛不得不冠盖华嵩争勍日观也其北川壑防流盘鬱萃自髙平西顾以至灵泉极矣泉之为灵非惟利物亦当滋润所及不育毒螫也其院东向显豁亘为大川端门洞辟正与旭日相迓岂梵书之所谓震旦者此其证哉且有为无为于我不碍施之则若涸其中用之则必滂其外皆拯济之大权也今禅宿洪密长老俗姓刘氏本儒家子自直诣石霜契其大指烦而不扰动而必周初自清凉厯覧以至是山乃纳材栖之所遇太尉李公驻军髙平首资葺搆逺近道俗莫不归向今蒲留陇西左揆节常因题纪亦备赞扬则密公之道益隆矣凡制经楼斋堂若干间架又塑罗汉洁刻之相以渐化服而后日集方丈敷演上乘自江北渡以至魏晋之郊其俗坚悍难诱今则悉为佛人矣且善教童儒虽或指摘其书亦累言反覆晓谕当自释矣若典教积于前鞭挞骇于侧将窜匿之不暇讵肯説而从命哉律刑也经诰也禅说乃诱劝之宗辨其性而后入人耳故其道至隠其功至博不可废也常念蓄役之外下逮佣虽豢养至丰莫不苦于受制殊不知羁鞅之劳或能避免而方寸之内不形不声牙蘖牢萌诧其力者愈不能争以此沦防死生之域厯刼不能自脱其苦何如哉噫苟非三世之尊夷山斡海六祖亲授捩其钳铁长老继作磨昏抉瞆则彼防膏镬而勇于自浴者虽糜烂其身犹未悔也今乃聚其徒侈其居永为一方防仰之所俾福恵皆殖则密公之绩焉可抑没哉耐辱居士病且死不忍其门人慧依慧海之勤请也直纪其事惟以漏略为愧

　　司空表圣文集巻九
　　钦定四库全书
　　司空表圣文集巻十　　　唐　司空图　撰杂著
　　寿星集述　　　　　擢英集述
　　观音懴文　　　　　迎脩十防斋文
　　云台三官堂疏　　　十会斋文
　　注愍征赋述　　　　成均讽
　　夀星集述
　　国史司马先生辞荣归隠朝中士大夫争以诗赠彚成巻轴号为白云集余天祐乙丑嵗八月五日过僧阁僧云昨夜嘉祥西阁望老人星见为特明十四日朝参其日河南大尹奏老人星见因以寿星集目羣公之作云
　　自昔贞期不爽逸轨难留尧天大而必容岂独追徃汉道亨而方至终亦超然未足济时且资激俗宜经商畧乃称捜扬若某者孤立多虞衰年谢病因耕岩而自给非欲贩山知在木而无堪便当为社【一作神】莫敢张皇丘壑拟议巢由且自顷求贤多因肆盖乘运泰莫顾才难今上喆御临元勲振服英衮赞翘勤之防幽人荷旌贲之恩虽云例追亦谓优礼但巳伸拜阙况逼悬车冀脩知难之规免冒梯荣之诮昔江表则赋诗而褒孔令汉廷则出饯而宠疏翁时振孤芳实标胜事今也龙门廻望鹤盖交驰落日琴尊前朝图画想家山之醉石认客处之渔舟白首归心黄花縁路来时不下漂零海上之鸥去矣自怜放旷人间之世斯乃仅能忘怨庻可息机敢慕髙风猥烦众作诗家此会谁邀清夜之游仙装不回别有白云之集徒攀逸唱益愧馁才
　　擢英集述
　　名利之机古今相轧混惟一致私则两忘或髙视于掞天或雄张于击水舍麟作鳯孰降等夷捐璧握珠互能辉暎遇则以身行道穷则见志于言各擅英灵宁甘顿挫自昭明妙选振起斯文荣虽着于方将恨皆纒于既徃当西施之翫镜不赏蛾眉岂伯乐之停车空收骏骨乃使盛时才子翻衔泣玉之寃异代沉魂祗掷凌云之誉九原谁托千载徒悬思格前规用伸来者至若金犀照灼纨绮追攀裕之则管乐通期峻之则彭韩絶倒人人骥路云台之此日豪华处处鸾丛仙馆则当时寥落各铭钟鼎竞焕缇油耻发誉于雕虫肯争英于墨客世上之九霄梯级总阻争先机中之五色烟霞无妨倍价知音嘿已作者何尤思慰穷津用徴逸藻想其黎黄洞奏锦绣异陈涵经天纬地之源胷襟万象骄晤月吟风之态嵩华一毫固当触兴牢笼忘情蔕芥况牙弦入契郢握称珍欣传赏奏之徴免茹投光之叹固巳翘心不朽抚掌浮云撡竒而角富骊泉炫采而夸勍鱼域夫着言纪事在演致于全篇赋象縁情或标工于偶句虽豹文必备方成隠雾之姿而翠羽巳零犹称凌波之玩诚欲兼捜于笔海亦当间掇于兰丛人不陋今才惟振滞韵笙簧于骚雅资粉泽于风流事窃推公盖止交游之内僭将罪我益知褒采之难题以擢英庻能耸听有唐仪曹外史司空图
　　观音懴文
　　伏以圣感至諴祥符吉梦久期瞻仰輙用庄严上以报罔极之恩下以遂平生之愿亦冀仁滋庻类福必旁臻且自叨窃一名晓夕三省虑増隠慝有负深知以此归心诚无愧色必也行欺暗室业堕分隂饰伪沽名穽机稔恶于家则﨑岖自奉忍骨肉之饥寒于国则苟且求容啄生灵之膏血是乃神惟必照鬼得而诛敢将瑕衅之身曲累无私之照至若见持蹇分将触祸机或不幸以逢尤或求全而受毁即常希拥佑必保孤危况积疹初平殊恩有自置斋生日用表成功所期刼尽微尘不竭依投之恳庆流末裔共成香火之縁粗写丹诚仰廻鉴
　　迎修十会斋文
　　非才非望过忝过荣一举髙科两朝美宦遭乱离而脱祸归乡里而获安门户粗成簪缨免絶四十八年巳往未省归心百千万刼常来岂迷善道令终可保止絶何伤灾疾所萦古今常理但虽勤懴悔未去羶腥大宜均罪于鼔刀小合误伤于失手况蚊防之类屡有伤残仆乘之劳时加棰楚或存或没若重若轻并愿各遂逍遥永祛寃结目前眷属世世相逢身后林泉生生自适仰慈悲之宏誓成幽显之胜因蠢动有情沾濡共泰
　　灵台三官堂疏
　　盖闻元胎秉粹真极设官贯日星而洞六幽摄品彚而尊三府雷鞭电抶未穷捜逷之威鬼伏神藏尽在指防之列容光必照暗室难欺人伦知教义之宗天吏振纲条之目密宏善贷普济羣生固宜上报君亲下援戚属槖千金而喜舍尽铸尊仪倾百宝以装成别崇秘殿共伸防恳永缔良縁使人靣狗心不残贤而害善铜头铁额自崩角而摧牙免陷危机皆逢懿网况此观地连名岳境胜都在厯覧而可知乃众星之所集一池菡萏时时而雪里生香五夜泬寥往往而峯前仙乐闻于肸蠁雅合归依今则自属时艰多嗟力罄壊檐不葺朽壁难圬尘防而庙貌全隳藓驳而天衣半禠莫能起敬但速退殃将希保佑之功合发脩崇之誓倘使丹青克焕结搆重新必慿香火之因永防沉沦之苦幽眀洞感罪疢咸祛家游不死之乡国庆无疆之祚烹妖斮魅免助虐于三虫控鹤羇龙笑摧枯于一鹿别置金天之社长为玉帝之神凡愿列名庻同不朽
　　十会斋文
　　夫万殊苦恼仁慈普救于幽冥十防区分王道同归于平等当觳觫求哀之地是噞喁就涸之时辟夷路于前程遏腾波于沸鼎欲使天人共感存没均休乃此日设斋之意也况值丰穣方滋仁寿宜属大众共缔良因无縁则三道宝阶如登劒树有愿则十方净域便越尘区今则妙供巳陈散花乍维摩赴防捧瑞露以同沾罗汉飞空曵危峯而亦至斋众某等或辕门上列或金穴豪家将雏则骥子超羣命侣则厖眉狎至轩车竞路士女倾城法鼓雷硠震泉扃而动钥天香馥烈拥日气以盘空于是跪捧宝鑪连标玉轴冀将功徳奉此庄严伏愿诸王及五道六曹真官永作尊神益匡善道使幽冥共仰灵蠢知归缗缯不让于乐输齐洁复申于众恳诸曹并受羣品旁沾伏觊过去尊灵见存家眷皆慿防念免怖沉沦恃王心而若恃私心观地府而如观天府必致清凉山上逢异鸟而先告吉祥黒暗室间遇神兽而别廻照烛虽营魂游岱去住无常而苦海登舟寃沉共济生生随愿免在殊乡处处安居便同极乐凡闻仙梵遽脱羁涂用显含灵咸蘓密宥
　　注愍征赋述
　　夫垂象着文炳灵叶爽擅流宗于笔海则时仰龟龙骇掞于天庭则国资云至若金羁角势锦字争妍兼吞汉魏之雄逈跨风骚之域宏材独振何代无竒愍征则会昌中进士卢献卿着明所作华胄间生冠五百年髙视灵玑在握照十二乘非珍驭纵壑以涛惊竦驱崦而电轶恳超言象特映古今而妬沮扬蛾妖轻笑鳯惜嵗华之易晚嗟桂魄之期旧国蝉催萦盈别怨芳时雁度浩荡羁愁嗟去郢以抽毫怅征秦而寓防锵洋在听梗槩可陈观其才情之旖旎也有若霞阵叠鲜金缕暎天鸳塘匝碧芙蓉曙拆浓艶思芳琼楼诧妆烟霏晩媚鲛绡拂翠其雅调之清越也有若缥缈鸾经譻譻媚空瑶簧凄戾羽謦玲珑幽人啸月杂佩敲风其遒逸之壮观也则若云鹏逈举势天宇鳌抃沧溟蓬瀛倒舞百万交锋雄棱一鼔其寓词之哀怨也复若血凝蜀魄猿断巫峯咽水警夜寃燐霭空日魂惨淡鬼哭荒丛其变态之无穷也则若月吊边秋旅恨悠悠湘南地古清辉处处花暎秦人玉洞扄春澄流练直淼然自极斯盖縁情纷状触兴冥捜廻景物之盛衰制人臣之哀乐穷微尽美排古轹今自体变江南气凌邺下互分工拙莫可抑扬竞耘寂以捜竒则思萦飞动徒牵庸而缀学则格滞蚩埋唯彼邀能是称入巧泛铺轻绮纵弄弹丸若雅律之方调八音协畅类非烟之不染五色相鲜名逈絶于长淮芳镇留于千古况愚通家着分縂角忘年舟中则韵仰神仙席上则价饶鹦鹉破琴伤逝无复知音梦笔摛祥频惊借彩伫谈交之可作叹宝锷之徒悬犹幸斯文备存遗迹合符増感涕下何从昔两汉辨骚方闻注释三都待引即叩贤豪寄测妙以腾褒属当仁于命世岂伊孤陋合遽讨论将研防逺之机巳尽汲深之力附修名而不朽量璅慧以多慙粗析指归难酬顾遇衒微明于合璧敢议争英洞节奏于璇宫窃期攀向
　　成均讽
　　臣闻元胎凝象标噐府以飞芒曜魄谐神阅环天而肆防瑶山激响流妙靡于跄鸾嶰谷搜音写玲珑于嬉鳯叶六气则生植必茂文八音则锦绣相宣既象物而省风乃昭功而示徳周旋尽美损益随时清庙严标肃和鸣而侑飨柴坛殷荐受繁祉以贻休备缉化之机契穷神之妙用故以感动天贶纪纲人伦荡迅羽而落丹霄帖惊波以澄绀海诱归昌于琼树一变标祥导舞佾于瑶阶三苗罢祲揄扬盛业粉饰猷足使鹤列呈妍骋飞容而合绪龙罇防味超浩叹以违齐而大朴久雕迷风益扇浮音薄思雅曲沉英要【平】眇靡漫之娱竞嫋防娟之奏金华翠羽逾备饰于充庭去雁吹蓬巳无资于易俗纷葩莫辨流辟萌生司成废齿胄之文端委昧防民之制雉门灾起谁惩燕女之荒鳯鸟徳衰无救闗雎之乱頺波竞爽诡趣繁兴咿注狂防于四夷叛衍扃【缺】于六噐琼楼月榭争飘亡国之音桞翠花红偏惹迷楼之态况乃髙台骋望团扇伤秋少年狭路之期晩岁他乡之感行人赠恨折杨桞以徘徊陇水分流望秦闗而幽咽芳树褭相思之意巻衣追旧宠之懽乌啼则有怨于迟迟子夜则如怜于脉脉汉殿之云娥一去方士招魂淮王之仙驭不归小山留唱鹍鸡辍晓碣石申壮士之悲寳锷雄鸣独禄诉分天之愤鸳鸯缔思蛱蝶撄情襄阳之秾艶惊神邺下之无愁不返江天浩丽杳春思于龙舟绮阁娇娆嫓仙姿于玉树莫不旁罗缀赏分被讴謡芳情尽寄于弦中巧变逾新于濮上悟晋臣之窃视其乃衰乎徴单于之格言将焉用也复有南邻宴衎北里追随绣轴争奔兰堂洞敞鬭轻盈而入坑逞夷冶以乗春名编协律之籍妙轶总章之观云起唱绛树分行法婴之暂赏人间净琬之曽夸掌上翠娥低敛儗画扇而初凝鳯翼旋披蹑染香而不印緑萝山畔徒有传名金阁楼中犹应掩嫮轻埃渐弭泛空碧之横云曳绪黎收失凌波之回雪既而麟麛罢飨龙辔倾夕簇红艶于金擎灔兰英于琥珀瑶钗递纷粉镜齐匀炫华藻之新装捧重霄之寳器凄锵缥缈轻飔渐拂于花丛怨鹊和鸣上客潜惊于烟际雕筵让促玉斚横飞堕珥顔牵裾屡舞牋霏彩笔递申嬿婉之情月晓莲塘更乱鸡人之唱必使倾懽买笑怅归路于太行失意沉情怜霜锋于使客且秦图啓霸先翰婵媛之工楚劔宣铓宁谢优倡之拙山逺蔽迷津则原类吹毛鱼藻陈规式宴则唯思在镐繁华托好沦误忘归盛徳何观雅音斯防愉心目俱媒越礼之讥异轸分流弥防相遥之概犹是史迁衔涕愤沉湎于衰周荀朂披丹愿仪刑于往古乃曰陛下含微握契映调露之微踪驭道斯和等咸池之积润双龙肃驾爰钦九辩之神八鳯迎祥再覩咸英之荐非烟毓媚应玉烛以登祥皓质依仁乐神风而畅律虽循机之思必无谢于继韶而制俗之规犹未臻于放郑夫南薰北鄙祸福相淫感物穷微兴亡是系繁声罢奏建武之贞范斯存妖珖无容太初之芳尘可挹得不翘襟酌训经虑防奢揖璇玑飬命之符受帝女昭华之琯探灵测化但累黍而无差思古妍幽将一防而可任悬衡睿防合契干心追六代之英华汰百王之繁缛斯时岂容苏防席势【缺】独见以邀能髙肇凭豪仰羣儒而徇已变唯尚质贵在扬清动以敷愉绰之仁义非简节繁文之制不用于明廷非崇严煦育之姿不传于委巷使牛刀学制必笺武邑之猷鹭羽将持敢惧宛丘之刺然后返歌鸎于海峤维舞骥于璜台鱼龙息曼衍之陈鞮译沮兠离之献掖庭吹先罢赏于材人司紏绳次申严于权石倘莲舟帝子独贻招隐之诗绮殿台臣别奏登封之颂酒唯洽礼遽无纵于流连乐则縁情但取优于名教俾春浓上苑空凝桃李之情月满西园寂寞芙蓉之艶式敷围范交畅人情澄积乐于一时靡清风于四表岂复平西长史荐淑丽以希恩司律中郎恣哇咬而被宠则必三雍八佾休僭滥于豪门春诵夏服祗庸于胄子自然调元演庆开瑞律而贯天人革俗遗华鸿钧而明揖让臣业慙待叩思谢识微巴歈传锦里之謡象舞鬭青衿之致孤桐韬响惟均雨露之濡泗石含清未冠云韶之节编蓬返素誓击壤以成歌汗简潜心警夺朱而増愤实愿希风正始拟响元音敢推伤化之源克裕闲邪之范景徽猷于顕庆酌雅韵于开元坐镇浇讹式清缁蠧是用撤书竦志慕高允之芳规企日裁成继翁卿之谠议春台自煦舞希金奏之和下曲难投犹阻钧天之荐谕锦屏而托讽徒欲输忠仰魏阙以兢魂翻同滥切











　　司空表圣文集巻十
