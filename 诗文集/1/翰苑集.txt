　　钦定四库全书　　　　　集部二
　　翰苑集　　　　　　　　别集类一【唐】
　　提要
　　【臣】等谨按翰苑集二十二巻唐陆贽撰贽事迹具唐书本传按艺文志载贽议论表疏集十二巻又翰苑集十巻常防厚纂陈振孙书録觧题载陆宣公集二十二巻中分翰苑榜子为二集其目亦与史志相同惟晁公武读书志所载乃袛有奏议十二巻且称旧有榜子集五巻议论集三巻翰苑集十巻元祐中苏轼乞校正进呈改从今名疑是裒诸集成此书与史志名目全不相合今考尤袤遂初堂书目所列实作翰苑集而钱曽读书敏求记载所见宋椠大字本二十二巻者亦作翰苑集则自南宋以后已合议论表疏为一集而总题以翰苑之名公武所见乃元祐本恐非全册而今世刋行贽集亦有题作陆宣公奏议者则又沿读书志而失之者也宋祁作贽传賛称其论谏数十百篇讥陈时病皆本仁义炳炳如丹青而惜徳宗之不能尽用故新唐书例不録排偶之作独取贽文十余篇以为后世法司马光作资治通鉴尤重贽议论采奏疏三十九篇其后苏轼亦乞以贽文校正进读盖其文虽多出于一时救规切之语而于古今来政治得失之故无不深切着明有足为万世龟鉴者故厯代寳重焉贽尚有诗文别集十五巻乆佚不传全唐诗所録仅存试帖诗三首及语林所载逸句然经世有用之言悉具是书其所以为贽重者固不必在雕章绘句之末矣乾隆四十一年五月恭校上
　　总纂官【臣】纪昀【臣】陆锡熊【臣】孙士
　　总　　校　　官【臣】陆费墀















　　钦定四库全书　　　　　集部二
　　翰苑集目录　　　　　　别集类一【唐】
　　巻一
　　制诰
　　奉天改元大赦制
　　平朱泚后车驾还京大赦制
　　巻二
　　制诰
　　贞元改元大赦制
　　冬至大礼大赦制
　　巻三
　　制诰
　　贞元九年冬至大礼大赦制
　　蝗虫避正殿降免囚徒徳音
　　诛李懐光后原宥河中将吏幷招谕淮西诏诛李希烈后原宥淮西将吏幷授陈仙竒节度诏
　　重宥淮西将士诏
　　巻四
　　制诰
　　赈防诸道将吏百姓等诏
　　优防畿内百姓幷除十县令诏
　　重优复兴元府及洋鳯等州百姓诏
　　议减盐价诏
　　赐京城及同华等州百姓种子赈给贫人诏赐将士名奉天定难功臣诏
　　改梁州为兴元府升洋州为望州诏
　　巻五
　　制诰
　　奉天遣使宣慰诸道诏
　　收复京师遣使宣慰将吏百姓诏
　　平淮西后宴赏诸军将士放归本道诏加王武俊李抱真官封幷招谕朱滔诏招谕淮西将吏诏
　　招谕河中诏
　　安抚淮西归顺将士百姓勅
　　甄奨陷贼守节官诏
　　令百寮议大礼期日诏
　　不许诸军侵扰勅
　　放淮西生口归本贯勅
　　令诸道募灵武镇守人诏
　　巻六
　　制诰
　　册淑妃王氏为皇后文
　　册嘉诚公主文
　　册蜀王妃文
　　册杞王妃文
　　告谢昊天上帝册文
　　告谢元宗庙文
　　告谢肃宗庙文
　　告谢代宗庙文
　　祭大禹庙文
　　制策问贤良方正能直言极諌科
　　制策问博通坟典逹于教化科
　　制策问识洞韬略堪任将帅科
　　答宰臣请停大礼表
　　答百寮请停大礼表
　　答第二表
　　答第三表
　　答百寮贺利州连理木表
　　答宰臣请复御膳表
　　答百寮请复御膳表
　　巻七
　　制诰
　　李晟司徒兼中书令制
　　萧复刘从一姜公辅平章事制
　　张延赏中书侍郎平章事制
　　浑瑊侍中制
　　卢翰刘从一门下中书侍郎平章事制刘滋崔造齐映平章事制
　　李纳检校右仆射平章事制
　　韩滉检校左仆射平章事制
　　李勉太子太师制
　　姜公辅左庶子制
　　崔造右庶子制
　　卢翰太子賔客制
　　巻八
　　制诰
　　贾耽东都留守制
　　崔纵东都留守制
　　普王荆襄江西等道兵马都元帅制
　　马燧浑瑊副元帅招讨河中制
　　李晟鳯翔陇西节度兼泾原副元帅制刘洽检校司空充诸道兵马都统制
　　巻九
　　制诰
　　浑瑊京畿金商节度使制
　　杜亚淮南节度使制
　　防王申光随蔡等州节度使制
　　唐朝臣振武节度使论惟明鄜坊观察使制韩滉加检校右仆射制
　　嘉王横海军节度使制
　　马燧李臯赐实封制
　　韩滉度支盐铁转运等制
　　李叔明右仆射制
　　李澄赠司空制
　　除邓州归顺官制
　　李纳检校司空制
　　巻十
　　制诰
　　赐李纳王武俊等铁券文
　　赐安西管内黄姓纛官铁券文
　　慰问四镇北庭将吏勅书
　　与回纥可汗书
　　赐吐蕃将书
　　赐吐蕃宰相尚结赞书三
　　巻十一
　　奏草
　　论两河及淮西利害状
　　论闗中事宜状
　　巻十二
　　奏草
　　论叙迁幸之由状
　　奉天论奏当今所切务状
　　奉天论前所答奏未施行状
　　巻十三
　　奏草
　　奉天请数对羣臣兼许令论事状
　　奉天论尊号加字状
　　重论尊号状
　　奉天论赦书事条状
　　巻十四
　　奏草
　　奉天论拟与翰林学士改转状
　　奉天请罢琼林大盈二库状
　　奉天论觧萧复状
　　奉天荐袁高等状
　　奉天论李晟所管兵马状
　　奉天奏李建徽扬惠元两节度兵马状驾幸梁州论进献果人拟官状
　　又论进果人拟官状
　　巻十五
　　奏草
　　兴元论觧姜公辅状
　　又答论姜公辅状
　　兴元论请优奬曲环所领将士状
　　兴元论觧萧复状
　　又答论萧复状
　　兴元论续从贼中赴行在官等状
　　巻十六
　　奏草
　　兴元贺吐蕃尚结赞抽军回归状
　　兴元奏请许浑瑊李晟等诸军兵马自取机便状
　　兴元请抚循李楚琳状
　　兴元论中官及朝官赐名定难功臣状兴元论赐浑瑊诏书为取散失内人等议状銮驾将还宫阙论发日状
　　请释赵贵先罪状
　　论替换李楚琳状
　　收河中后请罢兵状
　　巻十七
　　中书奏议
　　请许台省长官举荐属吏状
　　请遣使臣宣抚诸道遭水州县状
　　论淮西管内水损处请同诸道遣宣慰使状谢宻防因论所宣事状
　　巻十八
　　中书奏议
　　论岭南请于安南置市舶中使状
　　论宣令除裴延龄度支使状
　　论齐映齐抗官状
　　请减京东水运收脚价于縁邉州镇储蓄军粮事宜状
　　巻十九
　　中书奏议
　　论縁邉守备事宜状
　　商量处置窦参事体状
　　奏议窦参等官状
　　请不簿録窦参庄宅状
　　巻二十
　　中书奏议
　　请还田绪所寄撰碑文马绢状
　　请依京兆所请折纳事状
　　议汴州逐刘士宁事状
　　请不与李万荣汴州节度使状
　　论度支令京兆府折税市草事状
　　论左降官准赦合量移事三状
　　论邉城贮备米粟等状
　　巻二十一
　　中书奏议
　　论裴延龄奸蠹书一首
　　论朝官阙员及刺史等改转伦序状
　　巻二十二
　　中书奏议
　　均节赋税恤百姓六条






　　翰苑集原序
　　尝读贾谊书观其经制人文铺陈帝业术亦至矣待之宣室恨得后时遇亦深矣然竟不能逹四聪而尽其善排羣议而试厥谋道之难行亦已久矣东阳綘灌何代无之嘻一薫一莸善齐不能同其器方凿圎枘良工无以措巧心所以理世少而乱日多大雅衰而正声寝汉道未融既失之于贾傅吾唐不幸复摈弃于陆公公讳贽字敬舆呉郡苏人溧阳令偘之子年十八登进士第应博学宏辞科授郑县尉非其好也省母归夀春刺史张镒有名于时一获晤言大加赏识暨别镒以泉货数万为賮曰愿以此奉太夫人一日之膳公悉辞之领新茶一串而已是嵗以书判拔萃调渭南簿【本传作尉】御史府以监察换之徳宗皇帝春宫时知名召对翰林即日为学士由祠部员外转考功郎中朱泚之乱从幸奉天时车驾播迁诏书旁午公洒翰即成不复起草初若不经思虑及成而奏无不曲尽事情中于机防仓卒填委同职者无不拱手叹伏不能复有所助尝从容奏曰此时诏书陛下宜痛自引过以感人心昔禹汤以罪已勃兴楚昭以善言复国陛下诚能不恡改过以言谢天下俾臣草辞无讳庶防羣盗革心上从之故行在诏书始下虽武人悍卒无不挥涕激发议者以徳宗克平寇乱不惟神武之功爪牙宣力葢亦资文徳腹心之助焉及还京师李抱真来朝奏曰陛下在山南时山东士卒闻书诏之辞无不感泣思奋臣节臣知贼不足平也公自行在带本职拜諌议大夫中书舍人精敏小心未尝有过艰难扈从行在辄随啓沃谋猷特所亲信有时防语不以公卿指名但呼陆九而已初幸梁洋栈道危狭从官前后相失上夜次山馆召公不至然号于禁旅曰得陆贽者赏千金顷之公至太子亲王皆贺初公既职内署母韦氏尚在呉中上遣中使迎致京师道路置驿文士荣之丁韦夫人忧去职持丧于洛遣人护溧阳之柩附河南上遣中使监护其事四方赙遗数百万公一无所取素与蜀帅韦南康布衣友善韦令每月置遗公奏而受之服阕复内职权知兵部侍郎觐见之日天子为之兴改容叙吊优礼如此内外属望旦夕俟其辅政为窦参忌嫉故缓之真拜兵部侍郎知贡举得人之盛公议称之贞元八年拜中书侍郎平章事公以少年入侍内殿特蒙知遇不可与众浮沉茍且自爱事有不可必诤之上察物太精躬临庶政失其大体动与公违奸防从而间之屡至不悦亲友或规之公曰吾上不负天子下不负吾所学不恤其他公精于吏事斟酌剖决不爽锱铢其经纶制度具在徳宗实録及窦参纳刘士宁之赂为李巽所发得罪左迁横议者以公与参素不协归罢相之议于公户部侍郎判度支裴延龄以奸回得幸害时蠹政物议莫敢指言公独以身当之屡言不可翰林学士呉通元忌公先逹每切中伤隂结延龄互言公短宰相赵憬公之引拔升为同列以公排邪守正心复异之羣邪沮谋直道不胜十年退公为賔客罢政事明年夏旱刍粮不给军校诉于上延龄奏曰此皆陆贽辈怨望鼓扇军人也贬公忠州别驾上怒不可测赖阳城张万福救之获免蜀帅韦令抗表请以贽代已嵗赂资粮公在南賔闭门却埽郡人稀识其靣复避谤不著书惟考校医方撰集验方五十巻行于世江峡十稔永贞初与郑余庆阳城同征还公已薨殁时年五十二公之秉笔内署也搉古扬今雄文藻思敷之为文诰伸之为典谟俾狡向风懦夫増气则有制诰集一十巻览公之作则知公之为文也润色之余论思献纳军国利害巨细必陈则有奏草七巻览公之奏则知公之为臣也其在相位也推贤与能举直措枉将斡璿衡而揭日月清氛沴而平泰阶敷其道也与伊説争衡考其文也与典谟接轸则有中书奏议七巻览公之奏议则知公之事君也古人以士之遇也其要有四焉才位时命也仲尼有才而无位其道不行贾生有时而无命终于一恸惟公才不谓不长位不谓不逹逢时而不尽其道非命欤裴氏之子焉能使公不遇哉説者又以房魏姚宋逢时遇主克致清平陆君亦获幸时君而不能与房魏争列盖道未至也应之曰道虽在我之在人蜚蝗竟天农稷不能善稼奔车覆辙丘轲亦废规行若使四君与公易时而相则一否一臧未可知也而致君不及贞观开元者盖时不幸也岂公不幸哉以为其道未至不亦诬乎公之文集有诗文赋集表状为别集十五巻其闗于时政昭昭然与金石不朽者惟制诰奏议乎虽已流行多谬编次今以类相从于编首兼略书其官氏景行以为序引俾后之君子览公制作效之为文为臣事君之道不其伟欤唐权徳舆撰





　　宋进呈奏议劄子
　　元祐八年五月七日苏轼同吕希哲呉安诗丰稷赵彦若范祖禹顾临劄子奏臣等猥以空疎备员讲读圣明天纵学问日新臣等才有限而道无穷心欲言而口不逮以此自愧莫知所为窃谓人臣之纳忠譬如医者之用药药虽进于医手方多传于古人若已经効于世间不必皆从于已出伏见唐宰相陆贽才本王佐学为帝师论深于事情言不离于道徳智于子房而文则过辩如贾谊而术不疎上以格君心之非下以通天下之志但其不幸仕不遇时徳宗以苛刻为能而贽諌之以忠厚徳宗以猜疑为术而贽劝之以推诚徳宗好用兵而贽以消兵为先徳宗好聚财而贽以散财为急至于用人聴言之法治邉驭将之方罪已以收人心改过以应天道去小人以除民患惜名器以待有功如此之流未易悉数可谓进苦口之药石鍼害身之膏肓使徳宗尽用其言则贞观可得而复臣等每退自西閤即私相告言以陛下圣明必喜贽议论但使圣贤之相契即如臣主之同时昔冯唐论颇牧之贤则汉文为之太息魏相条鼂董之对则孝宣以致中兴若陛下能自得师莫若近取诸贽夫六经三史诸子百家非无可观皆足为治但圣言幽逺末学支离譬如山海之崇深难以一二而推择如贽之论开巻了然聚古今之精英实治乱之龟鉴臣等欲取其奏议稍加校正缮写进呈愿陛下置之坐隅如见贽靣反复熟读如与贽言必能发圣性之髙明成治功于嵗月臣等不胜区区之意







　　钦定四库全书
　　翰苑集巻一　　　　　　　唐　陆贽　撰制诰【赦宥上】
　　奉天改元大赦制【平朱泚后改建中五年为兴元元年】
　　门下致理兴化必在推诚忘已济人不吝改过朕嗣守丕构君临万方失守宗祧越在草莽不念率徳诚莫追于既往永言思咎期有复于将来明徴厥初以示天下惟我烈祖迈徳庇人致俗化于和平拯生灵于涂炭重熙积庆垂二百年伊尔卿尹庶官洎亿兆之众代受亭育以迄于今功存于人泽垂于后肆予小子获纉鸿业惧徳不嗣罔敢怠荒然以长于深宫之中暗于经国之务积习易溺居安忘危不知稼穑之艰难不察征戍之劳苦泽靡下究情不上通事既壅隔人懐疑阻犹昧省己遂用兴戎徴师四方转饷千里赋车籍马逺近骚然行赍居送众庶劳止或一日屡交锋刃或连年不觧甲胄祀奠乏主室家靡依生死流离怨气凝结力役不息田莱多荒暴命峻于诛求疲甿空于杼轴转死沟壑离去乡闾邑里丘墟人烟断絶天谴于上而朕不悟人怨于下而朕不知驯致乱阶变兴都邑贼臣乘衅肆逆滔天曽莫愧畏敢行凌逼万品失序九庙震惊上辱于祖宗下负于黎庶痛心貎罪实在予永言愧悼若坠深谷赖天地降祐神人叶谋将相竭诚爪牙宣力屛逐大盗载张皇维将永圗必布新令朕晨兴夕惕惟念前非乃者公卿百寮累抗章疏猥以徽号加于朕躬固辞不获俯遂舆议昨因内省良用矍然体隂阳不测之谓神与天地合徳之谓圣顾惟浅昧非所宜当文者所以成化武者所以定乱今化之不被乱是用兴岂可更徇羣情茍膺虚美重余不徳祗益懐慙自今以后中外所上书奏不得更称圣神文武之号夫人情不常系于时化天道既隠乱狱滋丰朕既不能徳人又不能一法齐众茍设宻网以罗非辜为之父母实増愧悼今上元统歴献嵗发生宜革纪年之号式敷在宥之泽与人更始以荅天休可大赦天下改建中五年为兴元元年自正月一日昧爽以前大辟罪已下罪无轻重咸赦除之李希烈田悦王武俊李纳等有以忠劳任膺将相有以勲旧继守藩维朕抚驭乖方信诚靡着致令疑惧不自保安兵兴累年海内骚扰皆由上失其道下罹其灾朕实不君人则何罪屈已物予何爱焉庶懐引慝之诚以洽好生之徳其李希烈田悦王武俊李纳及所管将士官吏等一切并与洗涤各复爵位待之如初仍即遣使分道宣谕朱滔虽与贼泚连坐路逺未必同谋朕方推以至诚务欲贷如能効顺亦与惟新其河南北诸军兵马并宜各于本道自固封疆勿相侵轶朱泚大为不道弃义蔑恩反易天常盗窃名器暴犯陵寝所不忍言获罪祖宗朕不敢赦其应被朱泚胁从将士官吏百姓及诸色人等有遭其扇诱有廹以凶威茍能自新理可矜宥但官军未到京城以前能去逆効顺及散归本道者并从赦例原免一切不问天下左降官即与量移近处已量移者更与量移流人配隶及藩镇効力幷縁罪犯与诸使驱使官兼别勅诸州县安置及得罪人家口未得归者一切放还应先有痕累禁锢及返逆縁坐承前恩赦所不该者并宜洗雪亡官失爵放归勿齿者量加收叙人之行业或未必兼构大厦者方集于羣材建竒功者不限于常检茍在适用则无弃人况黜免之人沉鬱既久朝过夕改仁何逺哉流移降黜亡官失爵配隶人等有材能着闻者特加録用勿拘常例诸军使诸道赴奉天及进收京城将士等或百战摧敌或万里勤王扞固全城驱除大憝济危难者其节着复社稷者其业崇我圗尔功特加彞典锡名畴赋永永无穷宜并赐名奉天定难功臣身有过犯递减罪三等子孙有过犯递减罪二等当户应有差科使役一切蠲免其功臣已后虽衰老疾患不任军旅当分粮赐并宜全给身死之后十年内仍回给家口其有食实封者子孙相继代代无絶其余叙録及功赏条件待收京日并凖去年十月十七日十一月十四日勅处分诸道诸军将士等久勤扞御累着功勲方镇克宁惟尔之力其应在行营者并超三资与官仍赐勲五转不离镇者依资与官赐勲三转其累加勲爵仍许回授周亲内外文武官三品已上赐爵一级四品已上各加一阶仍并赐勲两转见危致命先哲攸贵掩骼薶胔礼典所先虽効用而或殊在恻隐而何间诸道将士有死王事者各委所在州县给递送归本管官为祭其有因战阵杀戮及擒获伏辜暴骨原野者亦委所在逐近便收应缘流贬及犯罪未者并许其家各据本官品以礼收自顷军旅所给赋役繁兴吏因为奸人不堪命咨嗟怨苦道路无聊汔可小康与之休息其垫陌及税间架竹木茶漆搉铁等诸色名目悉宜停罢京畿之内属此寇戎攻劫焚烧靡有宁室王师仰给人以重劳特宜减放今年夏税之半朕以凶丑犯阙遽用于征爰度近郊息驾兹邑军储克办师旅攸宁式当襃旌以志吾过其奉天宜升为赤县百姓并给复五年尚徳者教化之所先求贤者邦家之大本永言兹道梦想劳懐而浇薄之风趋竞不息幽栖之士寂寞无闻盖诚所未孚故求之未至天下有隠居行义才徳髙逺晦迹丘园不求闻逹者委所在长吏具姓名闻奏当备礼邀致诸色人中有贤良方正能直言极諌及博通坟典逹于教化幷洞识韬钤堪任将帅者委常参官及所在长吏闻荐天下孤老鳏寡惸独不能自活者并委州县长吏量事优恤其有年九十已上者刺史县令就门存问义夫节妇孝子顺孙旌表门闾终身勿事大兵之后内外耗竭贬食省用宜自朕躬当节乘舆之服御絶宫室之华饰率已师俭为天下先诸道贡献自非供宗庙军国之用一切并停应内外官有冗员及百司有不急之费委中书门下即商量条件停减闻奏布泽行赏仰惟旧章今以余孽未平帑藏空竭有乖庆赐深愧于懐赦书有所未该者委所司类例条件闻奏敢以赦前事相言告者以其罪罪之亡命山泽挟藏军器百日不首复罪如初赦书日行五百里布告遐迩咸使闻知














　　平朱泚后车驾还京大赦制
　　门下致理之体先徳后刑礼义兴行故人知耻格教令明当则俗致和平然后奸慝不萌暴乱不作古先哲后莫不由斯国家受命百七十载八圣储庆敷佑下人迈种寛大之徳累蠲苛酷之令盖仁之所积者厚故泽之所流者深兹予小子获主重器懵于理乱之本溺于因习之安授任不明赏罚乖当立法以齐众而犯命愈甚兴戎以除害而长乱益繁贼臣蓄奸乗衅窃发九庙乏祀兆人靡依猰防肆其呑噬豺狼穴于宫阙嵗未云半载罹播迁仰惭穹昊俯愧臣庶敢爱霣越茍全眇躬诚惧益纵寇雠重辱宗社忍耻誓志庶补前羞赖亿兆宅心不忘先徳诸帅勠力恭行天罚俾余寡昧再膺多祜总乾纲于既紊复天柱于将倾言旋镐京不改旧物宗祧有序朝享有期责重庆多深増感惕呜呼君者所以抚人也君茍失位人将安仰朕既不徳致寇兴祸使生灵无告受制凶威茍全性命急何能择或亏废名节或贪冒货利防于法网事匪一端究其所由自我而致不能抚人以道乃欲绳之以刑岂所谓恤人罪已之诚含垢布和之义涤清汚俗咸与更新可大赦天下自兴元元年七月二十三日昧爽已前大辟罪已下已发觉未发觉已结正未结正见系囚徒常赦所不原者咸赦除之今年五月二十八日已前左降官即与量移未复资者更与移近处流人及犯配隶藩镇効力并即放还亡官失爵放归不齿者量加收叙未复资者更与进改其黜免人等有素着行能傍连谴累特加録用勿以为负不有忠者谁复社稷不有劳者谁从巡狩连帅之重所以殿邦御侮也二千石之任所以分忧共理也方镇将校勤奉戍役中外寮吏恪居官次国有大庆所宜同之内外文武及致仕官三品已上赐爵一级四品已上加一阶仍并赐勲两转司徒兼中书令晟英特杰立光辅中兴再定皇都一匡天下推恩之典贻庆无穷宜与一子五品正贠京官侍中瑊沉邃忠厚服劳王家保全危城翦除大憝嘉乃茂绩次于宠章宜与一子六品正贠京官镇国军潼闗节度使检校右仆射骆元光京畿渭南商州节度使检校右仆射尚可孤邠宁等州节度使检校右仆射韩游瓌奉天行营诸军节度使检校右仆射戴休顔咸秉大节着于艰难同勲叶忠翼我兴运宜各与一子七品正贠官诸道节度使及行在都知兵马使兴元扈从左右金吾大将军金吾六军大将军等各与一子八品正贠官诸道团练观察处置等使各与一子九品正贠官应诸军赴上都收复将士等俱以纯诚奋其勇节连年带甲百战摧锋有忘身以効命有灭亲以徇义誓平国难如复私雠竞扬貔虎之雄克清枭獍之孽策勲行赏传嗣荣亲播乃功名与国终始自去年冬已来未经甄叙者即与超八资改转已经甄叙者更与超三资进改三品已上祖父母在先无官封者量与致仕官及邑号亡者并与追赠四品已下父母在先无官封者亦授致仕官及邑号亡者与追赠其赏钱委所司即依元勅支给应扈从将士三品已上赐爵两级四品已下各加两阶仍并赐勲其祖父母官封追赠并准收京城将士例处分应扈从官普恩之外三品已上赐爵两级四品已下各加两阶仍普赐勲三转其祖父母父母封赠并准收京城例处分应扈从官普恩之外三品已上更加爵一级四品已下更加一阶若常参官祖父母父母在先无官封者量授致仕官及邑号亡者与追赠诸州刺史普恩外赐爵一级诸道进奏陪位者更加一阶其奉天定难及元从功臣宜令本军本使即定名闻奏所司各准元勅优赏其诸道军镇及行营将士三品已上赐爵一级四品已上加一阶仍准今年正月一日制速与甄叙成徳淄青魏博等节度幷诸军应归顺将士等各蕴诚义积着功劳由朕失于抚绥顷嵗暂怀疑阻寻能励节不替旧勲是资宴犒俾洽王泽宜委所司即约额支计各赐钱物赏设仍委本节度准前后勅速条疏甄叙其朔方幷诸军应在河中管内及同州将士等自逺赴难觧其重围念兹功劳并未酬报虽遭胁制情有可矜应到行营未经甄叙者并准元勅超五资改转其赏钱比收京城将士例各给一半委本军兵马使条録名衔闻奏所司支计给付其食实封者亦便配额令其请受应天下诸道军将士等如有年老及疾患尫弱不任军旅愿归乡里者并给终身优复州县切加安存勿令侵扰如无家可归者给田宅使得存济见危致命先典所尚况忠衞社稷杀身成功朕于斯人义有加等赠太尉秀实天授贞烈沮兹奸邪苍黄之中独蕴雄断将纾国难诡收寇兵凶谋既亏吾事果济忠诚奋发手撃渠魁英风凛然振迈千古宜即差官致祭幷旌表门闾府县护其丧事缘所要一切官供仍于墓所官为立碑以扬徽烈其所赐实封五百户嫡子正贠三品官诸子授正贠五品官委中书门下即准元勅处分应诸道诸军将士有身死王事者委本道本使具名衔闻奏即与褒赠仍以在身官爵授其子孙内外文武官及诸亲诸色人等有横遭逆贼杀害者各聴其家及亲识人于所司陈牒勘实闻奏亦与追赠如迹着忠烈众所明知仍访其子孙量加优恤尚齿养老王风之首三代制理未或遗年朕将遵古典以兴化本人心而教孝用优秩赐式慰里闾京兆府耆夀年八十已上并与板授刺史仍赐紫八十已下及诸州府耆夀年八十已上并与板授本县令仍赐绯天下侍【侍字疑】老耆夀亦各与板授官如年九十已上者州县长吏嵗时躬亲省问贫弱不能自存者量赐粟帛顷属多难人流俗加之以师旅因之以饥馑赋役繁起农桑失时哀哉瘅人汔可小息然以国计犹歉军实靡充未尽复除良増愧悼应天下建中四年年终已前所有诸色逋欠在百姓复内者一切放免百司及诸军诸使举放利钱今年六月已前百姓欠负未纳者亦并停徴京兆府百姓普恩外给复一年其供顿官吏委京兆尹类例具名衔闻奏量与优奨古者计户以署吏因时而建职既不乏事亦无冗贠今田亩污莱版圗凋耗齐人编户托庇官贪吏猾胥诱为囊橐啓姧堕业为害尤深应在京百司色役人及流外等委御史大夫即与诸司使长官审详商议据见所掌事之闲剧定额闻奏仍校名送中书门下务从减省副朕忧人以后应须署置并定名先奏仍永为常式今年正月一日赦书节目有所未行者所司并举而行之赦书或有不该即比类条件闻奏敢以赦前事相言告者以其罪罪之亡命山泽挟藏军器百日不首复罪如初赦书日行五百里布告遐迩咸使闻知






　　翰苑集巻一
　　钦定四库全书
　　翰苑集巻二　　　　　　　唐　陆贽　撰制诰【赦宥中】
　　贞元改元大赦制【兴元二年正月一日】
　　门下王者体元立极钦若乎天地纂业承统严奉于祖宗用能百神允谐兆庶永赖立国之本斯其大经朕烛理不明违道招损往遭多难沦陷国都天地宗祧旷而莫主则是钦若严奉之义缺矣甚用惧焉洎复京师遽将告谢有司以人力耗斁礼物废隳日居月诸嵗聿云暮卜其吉日俯在上春齐心永怀坐以待曙而百辟卿士抗疏上言咸谓人心未宁不足以尽敬寇孽犹在不足以告功迫于羣情俯抑诚愿郊庙孔迩瞻言莫从悼心惭顔胡宁自处重以和平未洽灾沴荐臻去嵗旱蝗两河为甚人流不息师出靡居加之以征求因之以荒馑困穷殍馁转死丘墟闗辅之间冬无积雪土膏未发宿麦不滋详思咎徴有为而致兵戎之后余祲尚存狱犴之中深寃未释又河中淮右逆将阻兵污胁齐人陷之死地虽欲自雪厥路无由抱义衔寃足伤和气此皆由朕爽徳播灾于人为之父母实用愧耻今元隂已谢春日载阳勾萌毕伸幽蛰咸震思与海内同心自新发号更元用符天意宜改兴元二年为贞元元年自正月一日昧爽已前大辟罪已下已发觉未发觉已结正未结正系囚见徒罪无轻重咸赦除之先准勅令量移收叙人所司据节文速与处分应河中胁从将士多是奉天赴难功臣本居朔陲夙尚忠节岂以一夫诖误弃其累代勲庸朕于此军尤所不忍特宜洗涤待以初诚自非与官军决战死于锋刃其余虽临阵擒获亦从释放弃逆归顺者在身先有官爵实封一切如旧仍准前后勅所在便给赏钱幷与甄叙如有因危効节建立殊庸量其事绩特加奬擢李怀光若能飜然悔过束身赴朝念其尝有大勲必当终始全护仍准前勅授之官封朕于功臣庶亦无负淮西将吏百姓等皆被劫制久为匪人询事原情谅非获已今王师四合计日诛夷玉石俱焚用増恻悯宜令诸道进军之日唯存首恶一人其余徒党悉从原宥如有归顺及立功者并准河中将士例褒奨夫为国之要在于审官共理分忧守宰弥切阖境性命系乎其人将使里闾无愁苦之声风俗兴廉让之教得不慎柬髦彦寄之化源自今已后诸州刺史有阙中书门下于朝官中精择有理人才术者授之如刺史县令在任频年课绩尤异者擢授侍郎给舍郎官御史中外迭处用观其能赏罚必行期于竞劝自顷选曺署吏唯以书判求人务骋浮华莫稽实行且能言者不必适用蕴用者或未能言凡为择人其在精覈宜令清资常参官每年于吏部选人中各举所知一人堪任县令録事参军者所司依资叙注拟便于甲歴之内具摽举主名衔仍牒报御史台如到任后政尤异者有赃犯事迹着明者所司録举官姓名闻奏以为褒贬其内外贠及京城诸使名目委御史审勘防商量幷省停减仍集百寮定议务从简约息费便人其京官职田及息利官钱等黠吏诋欺移易疆畔或贫人转徙捕系亲邻日月滋深耗弥甚亦令百寮议其折衷择善而行往以赋役殷繁人不堪命定为两税事额易从比属军兴或逾始制法无所守吏益为奸哀我劳人汔可小息自诸道州府除两税外应有权宜科率差使一切悉停京畿及近县所欠百姓和籴价直委度支即勘防支给诸道非临寇贼州县自冬已来防召官健子弟并宜放散任营生业应经陷贼州县百姓屋宇被焚毁幷贫病老弱及遭伤损之类所在量加优恤使得安存天下名山大川幷自古圣帝明王贤臣烈士祠庙坟基各委当处长吏择日致祭必资精洁以逹志诚班制有差所以序贤也廪秩有等所以明劝也今或髙卑失序中外相逾至于卿士之家尚罹冻馁之患忠信重禄岂其然耶内外官禄及俸钱手力杂给等委中书门下度支即叅详定额闻奏应赴奉天及收城将士等并功存社稷节着艰危中心藏之岂忘酬报顷缘府藏空竭赏给未周乃眷勲臣实用増愧应准元勅合请赏钱人委所司节减在官及百司费用据所有财物速与给付应在京城及诸道立功将士等先有诏防并许甄升所司勘防淹歴时月委中书门下即准元勅处分诸军行营幷河中朝邑被胁从将士家口在京及诸州府者宜令本道节度观察使安存赈恤各令优给应诸军使立仗见在城将士等共赐七万匹制书有未该备所司速比类条件闻奏敢以赦前事相言告者以其罪罪之亡命山泽挟藏军器百日不首复罪如初赦书日行五百里遐迩咸知






　　冬至大礼大赦制【贞元元年十一月】
　　门下君天下者受命于天地继业于祖宗致其诚心惟敬与孝违敬莫大乎废祀亏孝莫大乎黩神朕以眇身属承大统纵欲败度浸生厉阶兵连祸深变起都邑六师播荡九服震惊郊庙园陵陷于凶逆神人乏主将迨周星列圣大业防坠于地违亏敬孝罪由朕躬抚临万邦甚用自愧侧身思咎庶补将来股肱元臣比义叶徳爪牙众士勠力同心诛大憝而都邑廓清翦逋寇而闗河厎定兹再与王公卿尹洎亿兆之人备其盛容修其礼物荐诚清庙展敬圜丘陈谢罪告雪愤耻感慕慙惕若无所容上帝顾懐再新景命岂伊匪徳独荷鸿休思与普天诞膺多福可大赦天下自贞元元年十一月十一日昧爽已前大辟已下已发觉未发觉已结正未结正系囚见徒罪无轻重常赦不原者咸赦除之左降官量移近处流人及藩镇効力并即放还应有痕玷禁锢前后恩赦节文未该及者亦宜洗雪勿以为累李希烈僭逆不道诚所难容朕悯念苍生务息征讨频有诏命许其自新若能归降依前勅待以不死淮西管内将士官吏百姓等一切原宥与之如初先有官封亦皆复旧如能特建功効者当别抽擢若家口亲属在诸道者长吏绥抚各使安存其归顺百姓仍委节度观察使刺史给空闲地任便安居优复终身务令全济待事平已后聴归本贯天下百姓去年十二月已前欠负官税官租及诸色人逋悬一物已上但不在官典复内者一切免放内外文武官见任及致仕官三品已上赐爵三级四品已下加一阶天下诸使诸将军士三品已上赐爵一级四品已下加一阶白身人赐勲三转自顷凶渠倡乱逆臣附奸保据国都凭陵甸服朕出次郊邑再迁巴梁险阻艰难靡不经歴暴乱之后仍彰烈士之功忧危之中方见直臣之节録勲进善其可弭忘应奉天兴元元年扈从立功幷收京城将士食实封者各随文武与一子官余并加两阶仍赐勲三转其文武百官应扈从到兴元府者五品已上赐爵一级六品已下加一阶合入三品五品者不拘考限聴叙其五品已下父母未经追赠者与追赠应平河中将士即准元勅速与甄奨自建中四年已来有身死王事义烈着明未经褒赠者本道即具名衔事迹闻奏诸道有觧退官健州府长吏切务安存仍量以空闲田地给付免其差役任自营生社稷之勲以辅兴王业统帅之任以总制戎麾参衮职者其徳崇授旄节者其功大方镇乃国之垣翰禁衞实予之爪牙尹京实赖于肃清主计尤资于办集所颁庆泽宜越常伦司徒兼中书令晟宜与一子五品正员官幷四品阶诸道副元帅与一子六品正贠官中书门下平章事充节度使各与一子七品正贠官节度使及神策兵马使六军统军金吾六军大将军判度支侍郎各与一子八品正贠官都团练都防御等使京兆河南尹金吾六军将军殿前射生兵马使各与一子九品正贠官多难以来三十余载克平祸乱属在戎臣或节着艰危或勲髙战伐受任虽专于总帅成功亦赖于羣材懋赏推恩宜加裔嗣诸道大将功业崇髙者各与一子官本使即详定録名闻奏副元帅都统兼节度下每道各二十人都团练都防御使下各十人如大将子孙之中有艺业优长性行纯确者本使具状闻荐仍量事资给令赴上都朕当随材授官以充侍衞庶使忠臣之后与国无穷故尚父子仪先朝元勲再复京邑赠太尉秀实以死为国节冠古今宜令与子孙一人五品正贠官自至徳已后节度使大将有忠烈绩効着明其后沦翳者所司即条録闻奏与子孙一人正贠官诸色人应在贼中潜奉神主顷已甄赏宜便赐优崇三品已上赐爵一级四品已下加一阶江淮转运使检校左仆射同中书门下平章事韩滉励精勤职夙夜在公挽资储千里相继事无素人不告劳拯于凶灾厥有成绩可进封晋国公闗畿之内连嵗兴戎荐属天灾稼穑不稔谷籴翔贵烝黎困穷仓廪空虚莫之赈赡毎一兴念悯然痛心宜令度支取江西湖南见运到襄州米十五万石设法般赴上都以救百姓荒馑如山路险阻车乘难通仍召贫人令其般运以米充脚价务于全活流庸庶事优饶副朕勤恤立国之道始于亲亲所以厚骨肉之恩明教化之本况荐经艰故宗族漂沦敦睦之情有加常典大长公主长公主公主各与一子七品官嗣王郡王郡主县主各与一子官出身应陪位皇亲五等已上诸亲三等已上者三品已上赐爵一级四品五品加一阶六品已下及常选官散官等简选日优与处分未出身人量授文武散官如宗子中有徳行才能宗正卿具名闻奏当别奨任致理之本在乎审官审官之由资乎选士将务选士之道必精养士之方魏晋已还浇风未革国庠乡校唯尚浮华选部礼闱不稽实行学非为已官必徇人法且非精将安救宜令百寮详思所宜各修议状中书门下参较得失择善而行有虞建官三载考绩在汉为吏或长子孙盖吏久于官则人情不茍官久于事则理化有成日者制度废隳考课乖舛淹速靡准升降无名欲令庶寮何以惩劝自今以后刺史县令未经三考不得改移其余非在职绩効殊尤亦不得越次迁转刺史停替须待鱼书内外五品已上及常参官在任年考已深者即量才効用与改中外迭处以观其能夫明目逹聪务广闻见或虑懐才抱器输忠纳諌之伦地处幽遐无由自逹永言于此梦想不忘应诸色人有长策济时忠规匡主任具陈所见诣所居之州委刺史略与讨论观其防趣但有裨治道不渉私情便与附驿递送朕当亲览自立两税经今百年或初定之时已有偏倂或戸口减耗旧额犹存轻重不均流亡转甚委度支即折衷条理以防困穷古者虽有水旱人无菜色皆由储畜不匮劝导有方前代所置义仓国初亦循其制备灾救乏甚便于人即宜准贞观故事天下所垦见田上自王公下及百姓每丰稔之嵗秋夏两时州县长官以理劝课据顷亩多少随所种粟豆稻麦逐便贮纳以为义仓如年谷不登即量取赈给官司但为其立法劝谕不得收管仍各委本道观察使逐便宜处置闻奏敦本厚生必资播殖当今所切莫甚于斯自今百姓有垦辟田畴加于常嵗者所加之地不得輙徴租税刺史令长考课亦以本界垦田多少为殿最今年蝗旱损甚州府开春之后量给种子使就农功天下应荒闲田有肥沃堪置屯田处委当管节度使观察都团练都防御等使刺史审细检行以诸色人及百姓情愿者使管佃如部署精当收获数多本道刺史特加襃升屯田等节度优赏如是逃戸田地本主复业即却给还辇毂之下四方防同供应既多难为准定急赋繁役人何以堪宜令京兆尹与度支计防长安万年两县每季各先支贮备钱五千贯文于县库收纳定清干官专知应缘卒须别索及杂供拟幷工匠等县令与専知官先对给价钱季终之后申度支勘防所是和市和雇并须先给价钱两税外一物已上不得科配百姓御史台朝廷纪纲尚书省治化根本百度得失系乎其人自顷制勅颁行所司多不遵守王臣奉职岂所宜然委御史台左右丞切纠稽违无壅朕命南郊太清宫太庙应职掌行事官郊庙摄将军中郎郎将及留守副留守内定行从官三品已上各赐爵一级四品已下加一阶并赐勲两转其诸色支供作官司直长上流外灼然要职掌者并赐勲两转行事室长掌坐斋郎礼生赞者减二年劳无劳可减者简选日优与处分崇贤馆学生见在者减帖策各一道国子监陪位学生赐勲一转介公酅公各与一子官如无子孙赐物一百匹神策六军殿前左右射生英武威逺皇城左右金吾街使将士应缘大礼宿衞御楼立仗及守本库本营者共赐物若干端匹天灾作沴深儆予衷局蹐忧惭罔知攸措今谷价腾踊人情震惊乡闾不居骨肉相弃流离殒毙所不忍闻公私之间廪食俱阙既无赈恤又复徴求财殚力竭继以鞭棰弛征则军粮乏赡厚取则人何以堪念兹困穷痛切心骨思所以济浩无津涯补过实在于増修救患莫如于息费致咎之本既由朕躬谢谴之诚宜自朕始宜令尚食所进御膳每日各减下一半应宫人等每月惟供给粮米一千五百硕飞龙廏马从今已后至三十日已前并减一半料京兆府应差科百姓及和市和买等诸色目事无大小一切并停公私债负容待蚕麦熟后徴理









　　翰苑集巻二
　　钦定四库全书
　　翰苑集巻三　　　　　　　唐　陆贽　撰制诰【赦宥下】
　　贞元九年冬至大礼大赦制
　　门下朕以寡徳属当大统皇天眷佑俾主兆人惧不克承夙夜祗畏怀前烈致于升平予心浩然罔知攸济小大之务曷尝不勤刍荛之言亦莫不敬虑每存于致理志常在于恤人中宵屡兴终食累叹一事乖张惄焉疚懐一夫罹殃恻若伤体思与海内同臻大和息其生业降心从众实匪有辞克已利人诚无所恡然以视聴有极思虑难周况乎长自深宫安于近习损益之理宁免过差幽逺之情固多未逹由是兢兢砥砺悔徃修来烛理所患于不明推心庶防于无负日慎一日于今十有五年矣上灵降监多士叶诚五稼屡丰四鄙不扰方镇辑睦干戈厎宁邉垒缮完殊方款附协天地防昌之运实宗社无疆之休庆既荷于元功礼有昭于大报矧惟霜露之感永切孝思禋燎之仪每勤精意将申诚敬其在躬亲是与公卿大夫防奉牺牲圭璧陈其文物荐其馨香类秩于泰坛朝享于清庙率职来助万邦攸同备物致严百礼具举诚慕获展神人允谐明发永怀庆感斯集纯嘏所锡岂惟朕躬思俾普天均承惠泽可大赦天下贞元九年十一月十日昧爽已前系囚见徒大辟已下罪无轻重咸赦除之其见于官辩对者亦并放免官人犯入已赃不可令其却上已后勿以为累左降官及流人并量移近处其官已经量移未复资者还其阶爵窜谪遐裔冀速沾恩比者准制量移所司比例申牒屡加盘覆累渉嵗年既甚淹迟且不均一宜令吏部刑部审勘检本流贬及量移勅防比类元犯事状轻重两月内与处分外文武见任及致仕家居幷诸军诸使将士等三品已上赐爵一级四品已下加一阶应百姓自置义仓仍准贞元元年十一月十一日制处分立人之道惟孝与忠孝莫大于荣亲忠莫先于竭节惟尔师长卿校洎乎方岳列藩保乂皇家交修庶绩竭节之効既昭乃诚荣亲之恩宜洽国典内外文武清望职事官幷节度观察都防御都团练经略等使父在未有官量授检校五品官母在未有邑号者各封邑号父母亡没者量与追赠已经追赠者更与改赠佐运之臣纳忠之辅功既存于社稷庆宜及于子孙故周锡田土汉传带砺畴其爵邑与国终始以明报徳之恩劝为臣之节其或年代未逺利泽犹存祠宇已变于荒墟裔嗣不编于仕籍思其人犹爱其树况奠享乏主而不加省録者乎兴灭国继絶代所以礼先贤也修宗庙敬祀事所以教追孝也化俗归厚此其大端应九庙配享功臣及武徳以来将相名节特髙有封爵废絶祠庙无主者宜许子孙一人绍封以时享祀自今以后应有家庙子孙但传袭封爵者并许享祔于庙其有毁卖私庙及买之者各以犯教义赃论自古圣帝明王忠臣烈士各令所在长吏以礼致祭书叙明目逹聪垂拱而理诗称济济多士文王以宁舍已从人故能通天下之志弃瑕録用故能尽天下之才昔在太宗勤求理道纳諌如响任贤勿疑致俗于太平垂范于永代朕获承鸿绪追慕圣猷书之座隅常自儆励朝夕翘想庶闻嘉谋梦寐劳怀思得贤士凡厥在位所宜共成诸司官有陈便宜者各尽所见条疏封进事有寃滞政有阙遗悉当极言无或隐避诏勅不便于时者所司执奏以闻天下有蕴徳怀才隐居不仕委所在观察使表荐当以礼邀致诸色人中贤良方正能直言极諌或博通坟典逹于教化或详练故事长于著述或精习律令晓畅法理或该明吏术可委理人或洞识韬略堪任将帅者委所在州府长吏及台省常参官详録行能举奏并限来年七月内到京朕当亲试应缘大礼掌职行事仗内引驾摄将军中郎郎将留守副留守幷诸道表状陪位法驾三引官等三品已上更赐爵一级四品已下加一阶其郊坛宫庙行事官仍各赐勳两转皇亲诸亲应陪位者三品已上赐爵一级四品五品加一阶六品已下及常选官至选日优与处分白身人及诸色应陪位官等各赐勳两转亲王大长公主郡主县主赐物各有差酅公介公各赐物若干段行事室长掌坐斋郎礼生赞者各减一年劳无劳可减者至简选日优与处分崇贤舘学生减策一道国子监学生陪位者及应缘祗应诸司作官直长长上流外要职掌内侍省白身诸州行纲考典两京耆夀诸色番役当上在城幷量留十月番人等各赐勲一转鸿胪番客共赐物若干神策六军英武威逺皇城金吾街使诸军诸使将士应缘大礼宿衞御楼立仗及守本库本营者共赐物若干端匹天下耆老百嵗已上者各赐锦帛五段米五硕八十已上及鳏寡惸独不能自存者委刺史县令各加优恤应缘大礼加阶及赐勳爵等申报叙奏期限并准贞元六年十二月二日勅处分余依常式所司不须更作条件赦书日行五百里布告遐迩咸使闻知
　　蝗虫避正殿降免囚徒徳音
　　夫人事失于下则天变形于上咎徴之作必有由然自去嵗已来灾沴仍集雨泽不降延歴三时虫蝗既臻弥亘千里谷籴翔贵稼穑卒痒嗷嗷烝人聚泣田亩兴言及此实所痛伤徧祈百神曾不获应方悟祷祀殊救患之术言词非谢谴之诚忧心如焚深自刻责得非刑法舛谬忠良鬱堙暴贼未蠲劳师靡息事或无益而重为烦费任或非当而横肆侵蟊有一于兹足伤和气本其所以罪实在予百姓何辜重罹殍馁所宜出次贬食节用缓刑侧身増修以谨天戒朕避正殿不御百寮奏事并于延英处分尚食进膳宜更节减百司不急之务一切且除诸军将士外自余应食官粮人及诸色用度等并委本使长官商量权行停减以救荒馑仍限十日内具元额及所厘革条件闻奏待至丰稔却令依旧畿内百姓委京兆尹切加慰抚除正税正役外徴科差遣并宜禁絶非交相侵夺寻常诉讼不须追扰务且息人京畿内外及京兆府诸县见禁囚徒死罪降徒流以下一切放免畿内及河中同州界应有因战阵杀戮遗骸暴露者各委所在长吏随事薶瘗咨尔卿佐实惟股肱所当一其诚心同恤灾患勉修厥职副我忧勤












　　诛李怀光后原宥河中将吏幷招谕淮西诏
　　自昔哲王以道化下不竭物以充欲不劳人以树威亿兆之心如戴父母兵革不试四方来同茍或昧于徳绥务以力胜士旅疲耗烝黎困穷幸以成功岂云有补李怀光久从戎旅颇着勤劳拔于等伦授以旄钺誓师河朔奔难奉天有夷凶嫉恶之诚有弭患释围之绩俾介元帅仍升上台秉心匪彞自厎不类怙众贪乱附奸胁君朕用再迁几危宗庙洎股肱宣力贼泚就诛率土之人咸怀奋撃朕独排羣议未忍加兵命复官封志期全贷而乃昬迷不返悖慢逾彰残害使臣侵败畿甸宻迩京邑人愁无聊谕之不悛乃用致讨上帝悔祸元臣协谋克集茂勲以夷大难渠魁授首余众革心制胜以谋兵无血刃虽事非获已义在救人而本其所由情深罪已盖以信诚未着抚驭或乖至使功臣陷于诛戮谓之克敌宁不愧心然以怀光一家法当殱戮念其昔居将相尝寄腹心罪虽挂于刑书功已藏于王府以千纪之迹固合灭身以赴难之勲所宜有后非常之泽俾洽幽明虽屈彞章庶旌徃効大夫君子无我有尤宜以怀光一男为嗣赐庄宅各一所听住京城仍还懐光首级及尸任便收其妻及诸子孙在室女等并递送澧州委李臯逐便安置使得存立其出嫁女及诸亲戚并宜释放应先陷河中将士等皆婴迫胁无路申明多是朔方旧人素蕴忠义幷幽州泾原将士顷被朱泚胁从收京之时奔在彼究其本末情有足矜况能协力同谋举城归顺録其成効咸与惟新宜一切洗雪勿为瑕累先有官爵实封者并许仍旧其中首谋効顺事绩着明者委副元帅条件闻奏别加甄奨河中及同州綘州百姓并经陷贼又久屯军骨肉流离生业废弃兴言轸念良用恻然宜各给复一年京兆府奉先美原等县缘与同州接近随便供运杼轴既繁流亡颇众委京兆尹即量事优恤条件闻奏仍加招辑使各安存河中保义军保宁军节度使幷管内诸军行营兵马副元帅河中保宁等军节度度支营田观察处置等使银青光禄大夫检校司徒同中书门下平章事兼太原尹北都留守北平郡王燧惟岳降生鬱为时杰奉上励匪躬之节训师怀尽敌之谋略地无遗攻城必拔发扬以威强寇感激而服叛徒嘉谋屡闻能事毕备朔方河中同綘陜虢汴等州及管内诸军副元帅河中綘州节度观察处置等使开府仪同三司行侍中兼河中尹咸宁郡王瑊鉴识精明宇量博秉义率众推诚待人坚制不夺之心亟陈必胜之略辑睦士旅安慰流庸盛徳克彰崇功允集惟乃二帅一其诚心奉行天诛同奨王室有崇譲之美有禁暴之能元恶既除全城底定是加宠命以荅崇勳燧可兼侍中仍与一子五品正贠官幷阶余并如故瑊可检校司空仍与一子五品正贠官幷阶余并如故华州潼闗镇国军节度使开府仪同三司检校右仆射幷华州刺史上柱国武康郡王骆元光邠宁庆等州刺史御史大夫上柱国许昌郡王韩游瓌鄜坊丹延等州节度观察使检校兵部尚书兼御史大夫上柱国东平郡王唐朝臣等并节着艰危功成讨伐镇于冲要隠若长城取彼凶残进无坚阵比义同徳廓清方隅宜増食于真封且延荣于防子可各赐实封二百戸仍与一子六品正贠官幷五品阶余并如故应诸道诸军同讨怀光将士等一自征役淹歴嵗时被服干戈略无宁息赖兹勤効是有成功宜并赐三十万端匹以充宴赏仰度支即般次送赴并各放归本道仍令所司叙録即超资与改转其中大将及功効殊尤者委所司速具名衔闻奏先与处分其先在河中将士亦宜依例赐钱宴赏如本是奉天定难功臣准条合给赏者度支即排比支付呜呼自国家多难二纪于兹朕嗣位七年连兵五载追惟往事悔恨于懐今二孽既诛诸方甫定哀彼淮右独为匪人其帅不龚其众何罪朕晨夕惕虑念之甚详罢征讨则阻命止于数州穷战争则流祸及于天下利病之势较然相悬俾人罹殃宁我忍耻今勲贤列镇疆理有经纵未偃戈足以保境况天地之大无所不容岂令是邦犹隔朝化因兹大庆使洽鸿恩诸道应与淮西接连宜且各守封境非被侵轶不须进讨仍委所在长吏明加招谕宣布朕怀李希烈若能归降待以不死其余将士官吏百姓等一切并与洗涤与之更新先有官封亦皆仍旧如能去逆効顺因事建功理当甄升以示褒劝其所以优赏科条并准前勅处分朕思与海内去危圗安有过自新虽大必宥朗然明信彰示兆人期尔庶邦自求多福无有遐迩咸使闻知







　　诛李希烈后原淮西将士幷授陈仙竒节度诏
　　反易天常悖违人纪众之所弃罔或逃诛李希烈蔑义背恩穷奸极暴谓神器可以力取谓生灵可以诈欺志在凶残躬行僭窃罪无与比法实难容以君徳不修致人于祸究其端本过实在予不忍烝黎重相攻战屡施诏命务欲怀柔抑羣帅奋发之诚驻诸军讨逐之势不惮屈已期于息人希烈曾无悛心益逞骄志虐毒滋甚吞噬无厌恶贯既盈自厎夷灭开府仪同三司御史中丞临漳郡王陈仙竒忠勇有余沉毅能断摅阖境受汚之愤导三军思顺之心唱义一呼羣情响附廓清氛祲殱戮渠魁驿书上闻函首入献方隅既乂役戍其休悬赏之科是宜必信其以仙竒为检校工部尚书兼蔡州刺史御史大夫充淮西节度仍赐实封五百戸应淮西管内将士官吏百姓等顷迫凶威遂从胁制既诛元恶俱是平人除李希烈一家其余并准前后赦勅原放更无所问其将士等或本属平卢或久镇淮右素推忠义累着勳庸果能叶志同谋输诚奉顺以兹节効良有可嘉委仙竒即以诸色官钱优与宴劳其中首建谋议同斩希烈人等宜并条録闻奏节次褒赏比年以来有潜圗効顺节义着明计或未行为贼屠害者亦当审加访察具事绩以闻如有子孙仍并録名闻奏百姓等久经沦陷兼被伤夷遐想凋残实足哀悯除供当道军用外宜给二年应被希烈差防兵马及团练子弟并即放散其本额将士之中有不乐在军愿归农业者委节度刺史量给逃死戸田宅幷借贷种粮优给复终身使之存济宜令尚书左丞郑叔则充淮西宣慰使呜呼往钦哉自希烈叛命于今五年王泽不通下情亦阻所宜宣我信令以释危疑敷我惠和以慰疲瘵涤清汚俗咸与惟新厎难一方以称朕意



　　重原宥淮西将士诏
　　乃者希烈乱常阻兵窃号汚胁士众残虐烝黎朕志在好生诚深罪已为人受耻不忍加兵惟兹一军代着忠节果殱元恶不替旧勲询于众情就拜戎帅人亦劳止期于小康旋乖防下之方重致丧身之祸由朕薄徳俾人不宁抚临万邦且愧且悼犹赖将校士旅秉其诚心邦人不惊军部无挠以兹节効良有可嘉所宜慰安俾洽寛泽应将士吏人承前所有诸过犯罪无轻重一切释放旷然昭洗咸与惟新其有先请受庄宅财物者各以见管为主将士衣赐节料幷家口粮赐等一切并准旧例以时给付不得停减先令优与赏设亦准元勅处分务令丰厚以称朕懐仍加晓谕各委知悉



　　翰苑集巻三
　　钦定四库全书
　　翰苑集巻四　　　　　　　唐　陆防　撰制诰【优恤赐功臣名改州府】
　　赈恤诸道将吏百姓等诏
　　国之经制储畜备灾虽遇凶年人无菜色时或弛征散利务穑劝分徙有以均无因丰而补败救患之术抑其次焉自戍役繁兴两河尤极农桑日废井邑为墟丁壮服其干戈疲羸委于沟壑伤夷未复荒馑荐臻歴河朔而至于太原自淮沂而被于洛汭虫螟为害雨泽时稼穑卒痒烝黎重困然犹徴赋不息征役未宁冻馁流离寄命无所兴言感悼焚灼于懐朕闻刑罚失中虐沴斯作致咎之本在予一人万姓何辜遭罹其兢兢惕畏不敢遑安庶蠲下土之灾用荅上天之戒其宣武等军宋亳陈州等节度淄青等州节度河阳怀州节度东都畿汝等州节度潞美军泽潞磁邢等州节度保寜军节度成徳军恒深赵等州节度易定等州节度每管各赐米五万硕所司即般运都于楚州分付各委本道差官受领赈给将士百姓等务令均洽以惠困穷属军费方殷国储尚歉今所赐赈给其数非多犹虑孤惸或未周赡谷价翔贵何能自资江淮之间连岁丰稔廹于供赋颇亦伤农收其有余济彼不足允孚发敛之术且叶变通之规宜令度支于淮南浙江东西等道量置塲加价和籴米三五十万硕差官般运于诸道减价出粜贵从权便以利于人无或劳烦重予不徳方岳守将实朕股肱防患分忧与朕同体宜即遣使分道宣慰劳勉将士省问乡闾有可以救岁之凶灾除人之疾苦各与本道节度使商议具以闻奏必精必详用称朕意





　　优恤畿内百姓并除十县令诏
　　朕以薄徳托于人上励精思理期致雍熙鉴之不明事或乖当百度多阙四方靡宁伤夷未瘳而征役荐起流亡既甚而赋敛弥繁人怨闻上天灾降下连岁蝗旱荡无农收惟兹近郊遭害尤甚岂非昊穹作沴深儆予衷局蹐忧惭罔知攸措今谷价腾踊人情震惊乡闾不居骨肉相弃流离殒毙所不忍闻公私之间廪食俱竭既无赈恤犹复徴求财殚力疲继以鞭棰弛征则军莫之赡厚敛则人何以堪念兹困穷痛切心骨思所以济浩无津涯补过实在于増修救患莫如于息费致咎之本既由朕躬谢谴之诚当自朕始宜令尚食每日所进膳各减一半宫人等每月惟供给粮米一千五百硕其余悉皆停省年食支酒料宜减五百硕飞龙廐马从今已后至四月三十日已前并减半料京兆府百姓应差科徴配及和市和籴等诸色名目事无大小一切并停公私债负容待蚕麦熟后徴收百司非至切之务如追扰百姓及追勘徴收等色府县并不须承受其寻常诉讼非交相侵夺者亦不得为理百姓及诸色人等如能力行仁义均减有无赒贷贫人全活数众者府司具事迹闻奏朕当授以官秩蠲其征徭如县令劝导有方流庸克济至夏初已来类例勘防但戸口无减田畴不荒亦以状闻量加优奬百姓有廹于荒馑全家逐食者其田宅家具树木麦苖等县司并明立簿书印记令所由及近邻人同检校勿容輙有毁损及典卖塡纳差科本戸却归使令复业夫致理之本必在于亲人亲人之任莫切于令长导王者之泽以被于下求庶人之瘼以闻于朝得失之间所系甚大且一夫不获辜实在予况百里之安危万人之性命付以长吏岂容易哉今甸内凋残亦已太甚每一兴想防然伤怀非慈惠不能防疲甿非才术无以赈艰食台郎御史选重当时得不分朕之忧救人之昨者详延羣彦亲访嘉猷尚书司勲员外郎窦申等十人咸以器能理道精心究烝黎之疾苦知教化之宗源辍于周行往涖通邑申可长安县令郑珣瑜可检校吏部贠外郎兼奉先县令韦武可检校礼部贠外郎兼昭应县令贾全可咸阳县令兼监察御史霍琮可华原县令兼监察御史王仓可检校礼部贠外郎兼昭应县令李曽可厔县令兼监察御史荀曽可三原县令兼侍御史李绲可富平县令兼殿中侍御史其有散官封赐者并如故应畿内县令俸料宜准常参官例均融加给泾阳县令韦涤洁已贞明处事通敏有御灾之术有字物之方人不流亡事皆办集惟是一邑之内独无愁怨之声古之循良何以过此就加宠秩允叶前规可检校工部贠外郎兼本官仍赐绯鱼袋幷赐衣一袭绢百匹马一匹呜呼积行在躬虽微必着咨乃庶尹其惟钦哉朕闻为君者必择人而官为臣者罔择官而处弛张系于理不系于时升降在乎人不在乎位朕方抑浮华以敦教稽言行以进人非次之恩以待能者彰善黜恶期于必行凡百君子各宜自勉
　　重优复兴元府及洋鳯州百姓等诏
　　朕巡狩山南自春渉夏师旋殷防日费既广州闾杼轴岁计其空东作妨时西成罕望虽黾勉从事人不告劳而悯悼积衷予实知愧昨者减其租税优以复除庶乎有瘳汔用小息洎驾言旋轸躬履畏途絶磵萦廻危栈绵亘时经霖雨道阻且修工徒造舟县人葺路靡幼靡耊莫获宁居而又赍负糗粮供备顿舍渉于千里饫我六师居人露处以罔依宿麦过时而不获覩兹妨夺弥増感伤前所复除未足酬防式敷惠泽以纾大劳其兴元府除先优复外宜更给复二年鳯州全放今年税其兴元府鳯州界内知顿及修道路阁桥州县官将士等并委严震类例功効具名闻奏量与甄奬嗟乎古先哲王东征西怨顾予不徳重以劳人补费録勤是有申命长吏明加优谕称朕意焉


　　议减盐价诏
　　三代立制山泽不禁天地材利与人共之王道寖微强霸争骛于是设祈望之守兴管之法以佐兵赋以寛地征公私之间犹谓兼泽歴代遵用遂为典常自顷寇难荐兴已三十载服干橹者农耕尽废居里闾者杼轴其空革车方殷军食屡调人多转徙田畆污莱乃专煮海之利以为赡国之术度其所入岁倍田租近者军费日増榷价日重至有以谷一斗易盐一升本末相逾科条益峻念彼贫匮何能自滋五味失和百疾生害以兹夭毙实为痛伤呜呼朕丕承列圣之绪遐览前王之典既不克静事以息用又不获弛禁以便人征利滋深疲甿致困予则不恤其谁省忧应江淮幷峡内榷盐宜令中书门下及度支商议裁减估价兼厘革利害速具条件闻奏削去苛刻止塞奸讹务于利人必称朕意


　　赐京畿及同华等州百姓种子赈给贫人诏
　　春阳布和万物畅茂实兆庶乐生之日农夫致力之时今兹吾人则异于是迫以荒馑愁怨无憀有离去井疆业于庸保有乞丐途路困于死亡乡闾依然烟火断絶种饷既乏农耕不兴若东作时西成何望为人父母得不省忧虽国计犹虚公储未赡济人之急宁俟盈丰罄其有无庶拯艰厄京兆府百姓并宜赐种子二万硕同华州各赐三千硕陜虢两州赐四千硕委州长吏即于度支计防请受差公清仁恤之吏与县令亲至村闾随便给付仍加劝课勿失农时应诸仓所有逺年粟麦宜令节度更分二万硕京兆尹即差官逐便般载赈赐贫人先尽鳏寡孤惸目下不济者务令均给全活流庸呜呼朕徳之不敷诚之不感上帝降割丁宁厥躬元元何辜罹此灾害思欲拯救未知其方长人之官寄任斯重所宜极虑与我同忧勉敷惠和以育疲瘵伫闻良术称朕意焉
　　赐将士名奉天定难功臣诏
　　国家受天明命平一宇内自武徳迄于天寳百四十载海内无事崇徳广化泽浸生人时洽和平俗登富教鳏寡孤独咸得其所鸟兽鱼鼈亦罔不宁凡今有生实赖亭育羯虏伺间盗起幽燕率土之人莫保性命肃宗以神武戡大难先朝以仁徳绍兴运区域再造亿兆再康室家离析而复安子孙煦妪而相长劳来安集垂三十年则我列圣之于天下惠泽深矣朕以寡昧祗膺寳厯常恐不克负荷罔敢怠荒道有未明事多乖谬羣情壅而不逹大信郁而不彰两河之间羣盗连祸朕务除大患靡惮暂劳是以兴有征之师问干纪之罪昨以泾原士徒将赴汝郊失于抚绥致使溃叛朱泚乘衅因构异圗肆其狼心诱我蟊贼谓君可叛谓天可欺纵恣凌悖无所愧畏朕失守宫阙出次郊畿九庙震惊万姓奔骇内省思咎外顾怀慙罪实在予不敢自蔽意者宗社降祐大儆于朕躬夙夜殷忧庶乎有补实赖股肱心膂励从戎之节方岳将校集勤王之师赴难如归见危思奋坚贞励操何日忘之平巨猾者必仗羣雄赏茂绩者不限彞典保勲庸于带砺传爵邑于子孙崇功美名与国终始其诸军使应到奉天县将士等宜并赐名奉天定难功臣食实封者子孙相继代代无絶身有过犯递减罪二等子孙有过犯递减罪一等当戸应有差科徭役一切蠲免其功臣已后虽衰老疾患不任军旅者当分粮赐等并与全给身死之后回给家口十年勿絶如有能枭擒朱泚者即以朱泚在身官爵授之仍加实封二千戸朱泚所有田宅财物悉并充赐其枭擒贼大将已下幷节级特加优宠仍各与实封应枭擒人所有田宅财物亦使赐之其余立功应合授官给赏并准今年七月勅处分其今日已前身死王事者追赠官爵亦称奉天定难功臣子孙为功臣之家应合袭封减罪蠲免差役等一切同例宣告中外令知朕怀建中四年十一月二十三日
　　改梁州为兴元府升洋州为望州诏
　　自昔多虞顺时而动古公避狄兆永祚于岐下髙帝徙蜀建雄圗于汉中王迹所兴子孙是奉覩迁居于遐阻知致君之艰难矧天下为家不常厥邑王者所至四方防同崇号设都于是乎在朕遭罹寇难播越梁岷烝庶烦于供亿武徒勤于扞衞凡百执事各奉厥司人皆竞劝物以丰给嘉乃成绩予怀不忘今大憝已除京邑甫定将旋法驾展敬园陵眷于是邦复我兴运宜其崇大以示将来古者天子省方则问耆年防百姓以颁庆赐以茂勲劳用布泽之恩式慰来苏之望宜改梁州为兴元府其署置官资望一切与京兆河南府同南郑县升为赤县诸县并升为畿县见在州县官各令终考秩至考满日放选依本资处分耆夀与板授五品官仍并赐绯先已赐绯并赐紫典正等各赐勲五转百姓除先减放税钱外更给复一年洋州宜升为望州见任州官亦并令终考秩幷诸县官等各减两选无选可减者各加三阶应山南西道节度下将士除扈从迎驾已经改官者余并即与甄叙呜呼古先哲王东征西怨顾予不徳重于勤人抚心咎已良増愧叹宣示有众明知朕怀












　　翰苑集巻四
　　钦定四库全书
　　翰苑集巻五　　　　　　　唐　陆贽　撰制诰【慰劳招抚处分事】
　　奉天遣使宣慰诸道诏
　　古者天子廵狩之义以考国典以观人风在时多虞或所不暇乃命卿士使于四方问人疾苦廉吏善恶茍副所任则如亲临在理平之时尚资勤恤当丧乱之际得无省忧朕以不敏肆于人上抚驭失道诚感未孚冦盗繁兴阻兵拒命哀哉臣庶陷于匪人顾兹田畴鞠为茂草不念柔复遽命徂征徴发兵甲万里必至暴露营垒连年不息冒于锋刃继以死伤茕嫠无依父母废食存者积思家之怨殁者倍异乡之痛又以军费滋广公储不充厚取于人罔率厥典科条互设诛敛无常农工废弃其生业商贾咨嗟于道路军营日益闾井日空凋瘵日穷徭役日甚以财力之有限供求取之无涯暴吏肆威鞭笞督责嗷嗷黔首控告何依怨气上腾咎徴斯应疫疠荐至水旱相乗罪非朕躬谁任其责朕自嗣位迨今六年连兵不觧已逾四稔虽本非获已义在济人而事乃重劳敢忘咎已皆以朕之寡昧居安忘危致寇之由实在于此予则不徳人亦何辜愧恨积中痛心疾首昨者改元施令悔往布新将反侧获安则干戈日弭赋役差减则众庶就康还定流亡与之休息犹惧思虑未周于庶务诚感未逹于遐方一理失中一夫不获则何以谢天谴致人和俾代予言其在良弼宜令门下侍郎同中书门下平章事萧复充山南东西鄂岳荆南江西淮南浙江东西岭南福建等道宣慰安抚呜呼往率乃职敬敷朕命慰勉征戍劳徕困穷访其所安察其所淹滞必逹寃滥必申无惮幽逺而不被无略细微而不恤洎乎编甿比屋咸若朕之躬亲股肱惟良予则有赖其诸道将士并准今年正月一日制严备疆界勿使侵扰仍各令本使本将速具名衔等闻奏悉与甄叙其殊功劲节超越常伦别条状绩当特优奬百姓除毎年两税定额外自余徴率一切并停课劝农桑各令安业寇难既定渐息干戈朕当躬先简约庶务节省两税之内亦更减除其诸道事縁急切须处分者即与所在节度观察使商议裁度务合便宜其余利害还日条奏朕当详省以择厥中宣布逺迩咸使闻知











　　收复京师遣使宣慰将吏百姓诏
　　朕获承先顾付以大器惧徳不类贻列圣羞防恭惕厉罔敢暇逸将欲立法齐一致俗和平小信未孚众心遂阻事理乖当百度失中君臣之间郁堙不逹致寇虽深于罪已兴戎犹昧于省躬期靖乱以济人反劳师而黩武行者被杀伤之苦居者重赍送之劳四海骚然靡有宁处京辇之下杼轴亦空环列之中遣戍殆尽略内以勤逺居安而忘危贼臣诱奸乘间窃发豺狼秽于宫阙士庶陷于涂炭作威肆戮仇视我人万姓嗷嗷呼天罔告有殒踣以抗节有胁从以假命且一夫不获辜实在予朕君临万邦作人父母既不克覆育又从而咎之其心愧耻一食三叹退舍内讼介于梁岷庶乎有瘳以答谴戒皇天悔祸宗社降灵腹心爪牙奋谋宣力元恶稔慝脱身逃遁余党归诚率众欵附埽氛沴而辟阊阖翦鲸鲵以清郊原函夏载宁室家相庆非将士夹辅王室非卿士交修予违军旅叶心毕命尽敌岂伊寡昩克复兴运戡定大难载感予懐宜令吏部侍郎班宏充上都宣慰使劳问将士抚绥烝黎招辑流亡慰安反侧朕续整饬法驾择日还京告谢于祖宗请罪于天地策勲行赏大报忠烈铭功永代与国同休明宣朕懐咸使知悉












　　平淮西后宴赏诸军将士放归本道诏
　　朕纂奉丕业托于人上仁不被物义不胜奸颂声蔑闻暴乱连起叛臣希烈窃据淮沂诚则彼夫无良亦由朕之不徳抚御之道失之于初师旅一兴緜聫莫觧服劳者从役不暇受汚者无路自新旱蝗相乘谷籴翔贵兵氓馁死十室九空通邑化为丘墟遗骸遍于原野每念于此伤心涕流且自昔劳师靡有不悔以虞舜之圣屈于苗人汉武之强于戎虏矧乎徳犹不逮力或未全我其永懐求己自警乃者下哀痛之诏布寛大之恩普天载新殊死必宥然尚劳师旅作扞邉陲有累嵗弃离家室有经时不觧甲胄忠虽为国咎实在予君人若斯宁不知愧赖节将士旅一其诚心奋发武威愼固疆宇逺人思服元恶就诛烝黎方致于安宁役戍永期于休息懋官以旌善锡宴以劳旋赏不逾时式遵彞典都统检校司空同中书门下平章事刘从一宜与子孙一人五品正员官郑滑节度使检校尚书右仆射李澄检校兵部尚书曲环检校戸部尚书李臯兼御史大夫樊泽等并与子孙一人七品正贠官都防御使工部尚书御史大夫贾耽都团练使检校左散骑常侍兼御史大夫卢元卿兼御史大夫张建封等并与子孙一人八品正贠官检校司空同中书门下平章事李抱真检校司空同中书门下平章事李纳检校尚书右仆射同中书门下平章事韩滉检校工部尚书御史大夫田绪咸遣士旅逺赴行营同讨不庭厥有成绩抱真纳滉宜并与子孙一人七品正贠官绪与子孙一人八品正贠官应与淮西接界州县本界镇守及诸道赴行营将士等宜共赐物三十万端匹以充赏设度支即约据界首及行营军额分配定数逐便支送仍委本道都统节度防御都团练使即条録功第名衔闻奏并与甄叙其行营将士仍各放归本道明加宣谕令悉朕懐


　　授王武俊李抱真官封幷招谕朱滔诏
　　三公之职论道经邦序五行之和任百事之理歴代崇重不常厥官天祚皇家茂生才杰比义齐列同寅协恭以徳允台阶之望以勲当井赋之赐聿应并命式副具瞻开府仪同三司检校司空同中书门下平章事使持节恒州诸军事守恒州刺史充成徳军恒冀深赵等州节度观察处置等使琅邪郡王王武俊秉志沉宻临事能断忠而致力勇且有仁奋发之初渠魁即戮危疑之际大节首彰开府仪同三司检校尚书左仆射同中书门下平章事潞州大都督府长史昭义军泽潞磁邢等州节度观察处置度支营田等使上柱国符阳郡王李抱真质重气和内精外朗智穷变化守必以常学本明诚动有攸利谋猷屡告规益孔多皆勠力尽瘁志匡王室陈师鞠旅同讨不庭仗大义而万众叶心体至公而千里同契合军于呼吸之际决策于指挥之间幷辔载驰执桴亲鼔凶徒殄殪河右廓清国家无北顾之虞奸慝阻南侵之计时乃同徳厥功茂焉敷五教而阜人均九土以居众俾尔更践备扬洪休乃加真实以贻后嗣武俊可检校司徒同中书门下平章事抱真可检校司空同中书门下平章事赐实封五百戸呜呼古人有言曰惟理乱在庶官矧惟辅臣与国同体明朕徳命尔其钦承朕嗣位不明轻费尚力谓武可以靖暴慢谓刑可以惩奸邪徳之不修乱是用长士马疲耗烝庶流离罪非朕躬谁任其咎自去岁遭变再经播迁歴山川之险艰知军旅之劳苦惟省前过悔恨盈懐追逺事而不及庶后圗之可补以九庙为重而不惮屈身以百姓为心而不专私欲茍可以保安社稷休息甲兵济苍生蠲省徭赋含垢忍耻予无难焉朱滔受任蓟门累着诚绩委遇既重封秩亦崇臣节中亏自贻伊阻洎贼泚僭窃上京兄弟之亲在法无赦朕以罪不相及情有可原待以如初之诚广其自新之路执迷不复固败是求蹙丧而归既困方悟累献欵疏深陈恳诚省之恻然良用悯叹虽将相嫉恶之志固所难容以君上懐柔之情未忍拒絶且善莫大于改过徳莫盛于好生叛而伐之服而舍之销难爱人实惟朕志宜委武俊抱真开示大信明加晓谕若诚心益固善迹克彰朕当掩舋録勲与之昭雪宣告众庶咸使闻知











　　招谕淮西将吏诏
　　朕临御已来连兵不息自经播越方歴险艰耳闻鼙鼓之声目视杀伤之苦由是觉悟悔于兴师既省已以知非亦欲人之迁善至乃岁有再赦事有屡言务于抚绥不惮烦冗冀朕之诚信日布冀人之患难日除毎议用兵恻然不忍而贼臣希烈煽祸滔天虐用其人仇视厥众狼心多忌枭性无亲以芟伐立威以猜刻为志朝为昵比夕为仇雠肆其芟夷蔑若草芥冯陵汝海流血盈川侵轶浚郊积骸徧野农耕废业井邑成墟积彼妖氛发为灾疠萧条千里无复人烟朕哀彼生灵陷于涂炭茍存拯物不难屈身故于首春特布新令赦其殊死待以初诚使臣才越于郊畿巨猾已闻于僭窃酷烈滋甚呑噬无厌将相大臣咸懐愤激继陈章疏固请除讨朕以所行天诛本去人害兵戈既接玉石难分言念忠良遭罹胁制虽欲却陈臣节厥路无由受汚终身衔寃没代沦胥以逞诚足痛伤宜令诸道节度使每欲进军先加晓谕今所致讨唯止元凶其余胁从一切不问如能去逆効顺因事建功明设科条以示襃劝其以一州降者便授刺史封异姓王赐实封五百戸以一万人已上降者授刺史封国公赐实封三百戸其余各据功効节级甄升列爵建官以俟能者朗然明信朕不食言宣示逺人各令知悉










　　招谕河中诏
　　朔方诸军应在河中綘州朝邑将士等并以义烈继代勲业冠时艰虞已来常济国难肃宗代宗再复京邑皆是朔方将士之功去嵗朕在奉天凶党攻逼觧围赴急亦赖此军言念爪牙情均骨肉济朕危厄感之岂忘顷以懐光背恩自生猜阻荧惑将士汚胁忠良朕频降诏书再三晓谕皆被懐光隐匿兼亦志有加诬朕之诚懐竟未宣布夙夜自愧寝食不安时属严凝屡颁衣赐岂以懐光一人拒命遂令将士俱不沾恩朕于功臣义存终始其朔方及诸军应在河中綘州朝邑将士等今年春冬衣赐并准二月二十一日勅缘赴奉天觧围功臣等第给钱物宜令所司幷许计料别收贮待道路通流即当时支遣其有归顺者续给其将士等有先赐实封一切准元勅并州给牒委马燧浑瑊逐分送付其差人请受仍明加宣谕招抚务令忠义之士各悉朕意

　　安抚淮西归顺将士百姓勅
　　李希烈首乱淮濆又侵荥汴凶威所及罔不胁从百姓既罹于网罗将士兼质其家口哀我众庶衔寃莫伸虽欲归降何由自逹朕为人父母不克保安遂使忠良横遭胁汚兴言悯悼思恻深衷今王师四临所至尅捷将士百姓款附甚多或弃其乡园或捐其家族脱身効节良有可嘉特宜抚绥以奬诚効应淮西界内及郑汴等州将士归顺者委所在节度防御等使便与收管切加存恤优给资粮仍各具名衔闻奏当与甄奬幷给遣衣赐其百姓从贼界内归顺者亦委所在观察使刺史量以本道诸色钱物赈给令得存济如情愿便住者即配与死户田宅使营生业若欲赴诸州县者随其所之当时给文牒发遣不得止遏所至之处准前优赏率土之内莫非王臣虽陷寇中谅非获已但能効顺即是平人务于招绥副朕所恤

　　甄奬陷贼守节官诏
　　沮劝二柄国之大纲奬善惩违固不可废顷者贼臣构乱京邑震骚惟兹土人奔窜无所或从其诱胁遂染汚名或守以纯诚竟全贞节昨所司奏议但举刑章坐累者各已条疏守节者并已甄异忠正而不报岂朕意焉应在京百司及京兆府长安万年两县去年十月三日见在职事官在城陷于贼中潜藏不受逆命幷诸色前资官被伪署官爵频遭迫胁首末不出事迹昭著众所明知者并委御史台访察勘覈其事勿容虚滥仍限今月内具名衔事迹闻奏五品已上及常叅官已授替者委中书门下与处分六品已下各减三选不拘考例听集其未得资被替非时放选仍稍优与处分如已丧亡者并与追赠使恩加存殁以称朕懐



　　令百寮议大礼期日诏
　　朕自迁越旋于京师将欲请罪祖宗告谢天地所司择日行有期矣议者多以大盗之后人劳匪居惧愆嵗功请俟农隙若俯顺羣议则私懐不安将祗率典章又疲甿重扰夙夜忧惕罔知所裁宜令中书门下与常参官即详议折闻奏










　　不许诸军侵扰勅
　　李希烈阻兵淮右虐害烝人朕哀悯无辜横遭胁制若兴师行伐则玉石俱焚所以频下诏书再三开谕曽无悛革但益凭陵忠勇之徒皆思奋激朕悔于征伐务在含容以一夫无良遂百姓罹祸安人忍耻初是素懐今东作方兴麦秋在近傥行侵抄深害农功一方之人实足矜悯应与淮西接界州县各委本道都统节度都防御团练等使明申前勅严设隄防务使农人遂其耕获贼若不先侵轶但自保守封疆勿令越境暴犯田苗及有侵掠务宣朝化以洽逺人仍于所在界首明加招谕咸令知悉





　　放淮西生口归本贯勅
　　迁徙家乡分离骨肉有生之酷莫甚于斯朕抚育兆人庶臻理道惩过不可以不罚原情不可以不矜将推内恕之心用广自新之路应从李希烈作乱以来诸道所有擒获淮西生口配隶岭南黔中等道宜一切释放归本道其投降人等权于诸州县安置者亦任各从所适










　　令诸道募灵武镇守人诏
　　朕以寡徳君临兆人忧四鄙之不宁惧一物之失所降心以懐戎狄期息征徭极虑以绥烝黎冀遂安辑今诸夏岳牧咸能抚封九姓可汗荐克敦好寰瀛之内其谓小康爱人虽发于朕心济理实由于藩辅岂惟菲薄所致于兹然独吐蕃负恩背盟弃约尚劳师旅备御西陲亦赖方岳同心简练杰俊助其防镇遏彼奔冲数年以来邉境宁谧乃眷灵武实惟雄藩扼东牧之咽喉控北门之管键军悬寇迩地逺势孤虽无交切之虞须建久安之策朕属虑于此殆今累年晨思废餐暮想忘寐征兵益戍则惮其劳师移人实邉又念其离土朕欲令万姓各遂所安抑而使人情有不忍中懐结鬱罔知所从古人有言主忧臣愤今朕忧矣将相牧守得不与我同其虑哉此乃忠臣尽规之时勇士建功之日茍良算必有其人宜令诸道节度观察使各于本管诸色人中募能赴灵武镇守者取其情愿重设赏科仍须精选骁雄薄闲武艺便以本道诸色钱物给付仍优厚装束发赴上都每道各据所管州县多少通计每州所募多不得过五十人少不减三十人若欲将家口相随便给资粮同发遣如有户贯在州者蠲免本戸差科其官健到日朕当超资与官至镇便替朕之此意非务广兵欲使四方骁雄俱到塞上壮边城士旅之气杜戎丑窥伺之心方岳信臣所当相悉勿令骚扰副我忧人








　　翰苑集卷五
　　钦定四库全书
　　翰苑集巻六　　　　　　　唐　陆贽　撰制诰【册命祝册祭文策问答表】
　　册淑妃王氏为皇后文
　　维贞元二年嵗次丙寅十一月丁亥十一日丁酉皇帝若曰乾坤合徳圣人则之惟帝承天惟后配帝嗣续百代母临万邦位定于中而尊加于外徳修诸已而化被于人御于家邦所系斯在三代崇替靡不由之予是以询众采贤重难兹命中壸虚位于今厯年隂仪或亏宗事无主缺于典礼朕甚愧焉称是徽章聿归全徳咨尔淑妃王氏天与纯粹气钟元和含章在中发秀于外卓尔风操穆然容辉周旋中规进退有度仁爱共俭禀于生知诗书礼乐成自师氏竭其孝敬祗事先朝承事无违克谐尊防往居桂苑淑问已彰洎奉椒涂谦光载路言无伐善志在匿瑕柔嘉自持喜愠莫见六宫攸序九族以亲尝属艰迍累从行幸思贤才以辅佐知臣下之勤劳庶绩伊凝颇资内助永念顷筐之志且懐求剑之情崇位长秋永懐盛典矧惟元子贞我万邦稽以旧章是宜从贵今遣摄太尉某官某持节册命尔为皇后呜呼敬哉王教之端始于内范风美闗睢之化雅咏思齐之徳罔懈厥位忝于前修克念有终庶无后悔奉承休命可不慎欤










　　册嘉诚公主文
　　维贞元元年嵗次乙丑六月甲子朔十二日乙亥皇帝若曰王者以义睦宗亲以礼敦风俗义之深实先于友爱礼之重莫大于婚姻故春秋书筑馆之仪易象着归妹之吉予是用祗考令典率由旧章咨尔嘉诚公主孝友柔谦外和内敏公宫禀训四徳备修疏邑啓封命为公主徽章所被礼实宜之今遣光禄大夫检校司徒同平章事汧国公勉持节册命尔惟钦哉下嫁诸侯谅惟古制肃雍之徳见美诗人和可以克家敬可以行已奉若兹道永孚于休懋敦王风勿坠先训光膺盛典可不慎欤





　　册蜀王妃文
　　维建中二年十一月某日皇帝若曰夫茂建亲戚以敦族固本明慎选纳以厚别蕃嗣寔人伦之始王教之端也朕奉若谟训允求淑哲贤必有象钟庆于令门姻不失亲载光于戚里故某官驸马都尉田择交第若干女生禀柔惠习知礼则容徳纯备孝睦洽闻可以叶美好逑辅成乐善是用使某官某持节册命为蜀王妃呜呼敬之哉备礼以崇其好合起家而居其爵位非义信不固非温顺不亲克恭匪懈则罔攸悔朕言必复可不慎欤






　　册杞王妃文
　　维建中二年十一月某日甲子皇帝使某官持节册命某官窦兟第若干女为杞王妃曰于戯礼以大婚崇继嗣本人伦之教诗言淑女配君子系王化之纲葢率人成风由内及外得不采嘉耦以固盘石刑闺门以御家邦详求惟难歴选兹久时乃之择得于旧姻柔婉禀乎天和礼乐成于家法明章妇顺防奉姆仪克茂鹊巢之规叶宣麟趾之美其祗膺嘉礼钦率内教淑慎厥心无替于后呜呼可不慎欤







　　告谢昊天上帝册文
　　维贞元元年嵗次乙丑十一月癸巳朔十一日癸卯嗣天子臣某敢昭告于昊天上帝顾惟寡昧不克明道丕膺眷命俾作神主常恐获戾上下而播灾于人兢兢业业夙夜祗畏居位五祀徳馨蔑闻皇灵不歆是用大儆殷忧播荡逾歴三时诚惧烈祖之耿光坠而不耀侧身思咎庶补将来上帝顾懐诱衷悔祸凶慝之凌暴雪人神之愤耻旧物不改神心载新兹乃九庙遗休兆人介福以臣之责其何觧焉间属寇虞久稽告谢今近郊甫定长至在辰谨以玉帛牺牲粢盛庶品冀凭禋燎式荐至诚太祖景皇帝配神作主尚飨





　　告谢宗庙文
　　维贞元元年嵗次乙丑十一月癸巳朔十一日癸卯孝曽孙嗣皇帝臣某敢昭告于皇曽祖考宗至道大圣大明孝皇帝皇祖妣元献皇后杨氏臣猥承圣绪获主大器惧徳不嗣靡所安宁任重道悠竟贻颠越京阙生变神人无依臣懐永圗不敢自弃忍耻含愤迨于戴迁戴天覆地俯仰慙惕幸赖烈祖遗泽感深于人人心攸归天意允若肆予小子凭宗庙之积庆再复于镐京在臣愆尤曷云有补岂敢自蔽以重于厥辜顷以寇孽在郊礼物未备久稽告谢伏积兢惶今祗见閟宫引慝请罪谨以一元柔毛刚鬛明粢芗合芗萁嘉蔬醴齐因时备物防奉严禋尚飨




　　告谢肃宗庙文
　　维贞元元年嵗次乙丑十一月癸巳朔十一日癸卯孝孙嗣皇帝臣某敢昭告于皇祖考肃宗文明武徳大圣大宣皇帝皇祖妣章敬皇后吴氏臣嗣服先业不克负荷人流于下事失其中姧魁乘舋作乱京邑播迁之咎臣实自贻震惊宗祧旷时乏祀外忧内愧若坠深泉励已誓心期刷大耻实赖圣祖中兴之业全育兆人泽深庆逺流福裔嗣故上天悔祸羣孽就诛非臣寡昧所能缵服今祗率百辟见于庙廷谨以一元大武柔毛刚鬛明粢芗萁嘉荐嘉蔬醴齐备物洁诚聿申告谢尚飨






　　告谢代宗庙文
　　维贞元元年嵗次乙丑十一月癸巳朔十一日癸卯孝子嗣皇帝臣敢昭告于皇考代宗睿文孝皇帝伏惟元徳广运重光盛业武平多难仁育羣生谓臣克堪付以大寳臣自厎不类再罹播迁宗祧乏享亿兆靡依下辜人心上负先顾敢爱陨越茍全眇身大惧社稷阽危以増九庙之愧由是忍耻誓志庶补前羞列圣在天鉴臣精恳敷锡丕祐俾之缵承凶渠殄夷都邑如旧兹臣获执牺牲珪币载见于庙廷感慕惭惶若罔攸厝谨以【云云】陈诚待罪式奉严禋尚飨






　　祭大禹庙文
　　维贞元元年某月某日皇帝遣某官以牢醴之奠敬祭于大禹之灵惟王徳配乾坤智侔造化拯万类于昏垫分九州于洪波经啓之功于今是頼巍巍荡荡无得而名顾以眇身辱承大寳时则异于今古道寜间于幽明虽依圣垂休谅非可继而勤人励已窃有所希迨兹八年理道犹昧沴气郁结降为凶灾邦无宿储野有饿殍上愧明哲下惭生灵夙夜忧惕如蹈泉谷所资漕运用拯困穷底柱之间河流迅激舟楫所歴罕能获全爰命工徒凿山开道避险从易渉安代危嗷嗷烝人俟此求济仰祈幽赞以集丕功享于克诚庶答精意





　　策问贤良方正能直言极谏科
　　皇帝若曰葢闻上古至道之君垂拱无为以临海内不理而人化不劳而事成星辰轨道风雨时若邈乎其不可继何施而臻此欤三代以来制作滋广异文质之变明利害之乡威之以刑道之以礼敦其俗而弥薄防其人而益媮岂浇淳必系于时耶何圣贤间生而莫之振也朕祗膺累圣之业猥居兆人之上干居克励如恐失坠忧济庶务夕惕晨兴永惟前王之典谟是宪是则师大禹以崇俭法髙宗以求贤兴夏啓之征作周文之罚旌孝悌举直言养髙年敦本业平均徭税黜陟幽明励精孜孜勤亦至矣然而浮靡不革理化不行暴乱不惩姧犯不息五教犹郁七臣未臻乡党废尚齿之仪烝黎无安居之志赋入日减而私室愈贫廉察日増而吏道愈滥意者朕不明欤何古今之事同而得失之効异也思欲刬革前创立新规施之于事而易从考之于文而有据备陈本末将举而行无或惮烦略于条对自顷隂阳舛祲沴频兴仍嵗旱蝗稼穑不稔上天作孽必有由然屡推凶灾其咎安在传曰时之不乂厥罚常又曰尧汤水旱数之常也二者乖反其谁云从今人靡葢藏国无廪积朕屡延卿士询访谋猷至乃减冗食之徒罢不急之务既闻嘉话亦已遵行而停废之余所费犹广俟转粮于江徼则逺不及期将搜粟于闗中则挠而无获节军食则功臣懐怨省吏员则多士靡归中心浩然罔知攸济子大夫蕴畜才器通明今古副我虚求森然就列匡朕之寡昧拯时之艰灾毕志直言无有所隠






　　策问博通坟典逹于教化科
　　皇帝若曰朕承祖宗之鸿烈获主神器任大守重惧不克堪思与贤士大夫共康理道虚以伫侧席以求而羣议纷然所见异指或牵古义而不变或趋时防而不经依违以来七年于兹矣国制多缺朕甚恧焉今子大夫博习坟典深明教化褎然充举咸造于庭其极思精心以喻朕之未寤仲尼叙礼乐删诗书修春秋广易道六经之教所尚各殊岂学者修行理当区别将圣人立意本异宗源施之于时孰为先后考之于道何者浅深差次等伦指明其义夫知本乃能通于变学古所以行于今今之教人则异于是工祝陈礼乐之器而不知其情生徒诵礼乐之文而不试以事欲人无惑其可得耶将革前非固有良术尧舜率天下以义比屋可封桀纣率天下以暴比屋可戮然则上之化下罔或不从而三仁四凶较然自异有教无类岂虚言哉作乐移风闻诸昔典夫至雅必淡至音希声文侯列国之贤君犹曰则惟恐寐矧彼流俗其能化乎将使天地同和灾沴不作黎人丕变奸慝不萌何施何为以致于此王者制理必因其时故忠敬质文更变迭救三代之际罔不由之自秦刬古法汉杂霸道纷沦千祀王教不兴国家接周隋之余俗未淳一处都邑者利巧而无耻服田亩者朴野而近愚尚文则弥长其浇风复质又莫救其鄙俗立教之本将安所从自昔哲王惟以三正互用后之术士乃言五运相生以汉应火行则周为木徳礼称尚赤义例颇乖永言于兹莫识厥理九流得失之论歴代兴亡之由王郑识理之异同公谷传经之优劣必精必究用沃虚懐





　　策问识洞韬略堪任将帅科
　　皇帝若曰朕遐观典谟详求理道三代之际粲然可徴未尝不文武并兴农战兼务故能居则足食动则足兵兵足则威食足则固威则暴乱息固则教化行理国之本实在于此秦汉已降王制不修选士废射御之仪教人无搜狩之礼即戎者不知其稼穑力本者罕习于干戈于是异文武之人分农战之道守则乏食征则鲜兵歴兹千年竟莫能复抑知者葢寡将行之惟艰欤朕念之甚勤思继前躅良以军旅之士役戍靡宁勲庸既多爵秩咸贵俾服田亩虑兴怨咨仰给县官不可胜计由是版圗日减阡陌嵗荒水旱小愆廪饷咸竭欲使军人恱归于耜耒儒者兼逹于韬钤田莱尽耕攻取必胜诱人孔易其术安施王者之师本于立徳兵家之法方务出竒徳以信成竒以诈胜理有违反将何适从宋襄成列而败军见嘉鲁策韩信决囊以推敌取贵汉朝然则丧国亡身岂霸王之道冒危乘厄非仁谊之心所宜讨论以定襃贬夫众寡不敌克必以谋乐生下齐孙子破楚魏武之胜袁绍宋髙之灭姚成败之由备陈本末古人有言曰诛伐不可偃于天下又曰善为国者不师二端异焉其有深防子房序次兵法任宏论譔军书指明异同详録名氏想闻商略择善而行











　　答宰臣请停大礼表
　　朕失徳致寇再经播越郊庙乏主禋祀旷时感愤积中忧愧形外日月以冀庶补前修赖天地降休祖宗储庆再新景命祗复皇都自秋渉冬已迁于律因心致享未展于孝思而公卿上言邀予以备物都鄙兴诵讽予以劳人礼将俟于他年卜不先于近日永懐感慕情实未安虽则嘉话重违其如至诚难抑所宜参防羣彦更择近期无或因循以増不徳








　　答百寮请停大礼表
　　朕再经播迁久旷禋祀不惟霜露之感实贻坠失之忧赖先泽在人上帝临我克平大难再复旧京朕之失徳非曰能补旋欲请罪宗庙展敬郊丘廹以羣情俟于献嵗今涤牲撰吉甫及近期斋心永懐明发不寐忽览来表良深矍然虽嘉备虑之诚实乖昭事之意朕志先定期于必行即断来表也









　　答百寮请停大礼第二表
　　国之大事首在祀典所宜严奉以逹至诚况今之所懐又异常日不克嗣守驯致寇戎沦陷国都震惊园寝幸凭元祐再续鸿休播越三时久亏禋祀之礼旋归半嵗未申告谢之诚感愧积中若坠泉谷坐而待曙跂及上春庶乎天地灵祗以歆精意胡乃股肱卿士尚执疑谋出既不及告辞入又废于朝献罔极之慕何心自安宜洁乃诚以祗所奉副予恳切勿复频烦








　　答百寮请停大礼第三表
　　三省来表深体乃诚明孝敬之大端陈安危之上计祗率嘉话夫岂不懐永言思之固亦难抑进退慙惕罔知所裁中宵求衣当馈忘食且聿修祀事所贵专精茍未至诚则如勿祭今近期甫及当齐洁敬之心而舆诵纷然犹执异同之论礼既亏于严奉事奚展于孝思以义制心勉依来请重予不徳愧叹良深









　　答百寮贺利州连理木表
　　珍木呈祥允符灵贶顾惟不徳何以当之朕闻人事聿修天休乃答今则凶渠尚在戎役方殷虐旱妨农飞蝗害稼谅咎徴之未弭曷嘉瑞而复臻所冀公卿大夫交匡不逮覩兹称述益用懐慙











　　答宰臣请复御膳表
　　尝览典谟每嘉俭徳爱人惜费是朕素懐况大兵之余继以荒馑军储国计资用皆空凋户疲甿膏泽已竭致人于此过实在予内懐忧惭躬自损贬今凶渠残灭粟麦丰成皆祖宗垂休非寡薄所致矧乎邦畿之内馁殍尤多役戍之徒伤夷未复孜孜训戒克己増修犹惧辱守寳圗防答元祐岂宜暇逸以厚厥躬卿等诚在致君将顺其美顾惟虚缺非所宜然








　　答百寮请复御膳表
　　顷者大劳不息至化未孚雨泽愆期虫蝗为害朕以销灾谢谴莫大于修诚节用爱人必先于克己顾惭愆咎躬贬膳羞下以均众庶之忧上以答昊穹之儆至诚或感嘉应遂臻宿麦方成元凶己殄庆深徳薄惕厉弥加忽览表章过为称述虽将顺其美则曰乃诚而戒慎不忘谅惟朕志未喻来请深体此懐








　　翰苑集巻六
　　钦定四库全书
　　翰苑集巻七　　　　　　　唐　陆贽　撰制诰【除授】
　　李晟司徒兼中书令制
　　云雷构屯防县兴难非山岳降神不生良弼非股肱叶契不集大勲故髙宗得傅説中兴殷邦宣王任吉甫重光周道天寳之季寇陷二京时则先臣子仪翼戴肃宗戡定祸乱再造区夏于今赖之肆予小子获缵丕构不克负荷失守宗祧天祚我唐降生忠烈有社稷之臣曰开府仪同三司检校尚书左仆射中书门下平章事充神策军节度鄜坊等州管内观察处置等使京畿渭南渭北商华等州兵马副元帅上柱国合川郡王李晟沉肃有勇坚明能断闻难感愤誓军徂征诚激于衷义形于色自河之右万里济师殷然雷奔大盗慑骇属皇家不造戎师诱奸重兹播迁郊甸震荡而晟蓄鋭养士深垒固军以谋吞元凶以义纠羣帅躬擐甲胄率先啓行布忠信为军声持义烈为战器廓清氛沴寜复皇都宗庙载安宇宙斯泰佐予兴运时乃茂功徳厚者任崇业盛者报重升以元辅建于上公熙庶绩而翼宣九歌扰兆人而敬敷五教用畴井赋贻厥子孙与国咸休永播丕烈可司徒兼中书令仍赐实封一千戸余并如故俟还京后所司择日备礼册拜宣示中外以彰元勲










　　萧复刘从一姜公辅平章事制
　　宰辅之任献替为务内凝庶绩外抚四夷调隂阳以成嵗功赞化育而熙帝载若金用砺其弼予违如旱为霖允从人望矧时属多难弥切任贤朕未尝不朝夕论思梦寐懐想道之所在人逺乎哉朝议大夫守戸部尚书兼御史大夫充荆襄江西等道都元帅统军长史丰县开国公赐紫金鱼袋萧复性质端亮理识精敏约已物体方用圎为邦必表其理能及霤亟闻于鲠议动可成范立不易方守尚书吏部郎中兼御史中丞充荆襄江西等道都元帅判官赐绯鱼袋刘从一贞白其行温恭其文居简而适用必通体和而临事有立持重能断端慤有恒累更委任多所益守京兆府户曺参军翰林学士赐绯鱼袋姜公辅志懐济物监必通理主文而諌忠靡退言经始以谋事皆前定道无屈挠智适变通并可以参赞大猷光膺佥属兵戎未靖期尔经纶都邑未康期尔还定予一人有过尔是用匡伊万姓不宁尔是用乂钦哉慎乃有位罔鳏厥官复可守吏部尚书同中书门下平章事散官封赐如故从一可守尚书刑部侍郎同中书门下平章事赐紫金鱼袋公辅可守諌议大夫同中书门下平章事赐紫金鱼袋












　　张延赏中书侍郎平章事制
　　两汉致理由乎审官多以牧宰髙第入居台辅黄霸自颖川而次迁丞相卓茂由宻令而超拜三公葢以为国本于亲人举贤先于称职旌能劝善风化大端今革车荐兴赋烦人散匡弼寡昧属于才臣光禄大夫检校吏部尚书兼成都尹御史大夫充剑南西川副大使管内度支营田观察处置等使上柱国魏国公张延赏崇饬文行励精理道践歴中外所至有声虑必周宻心无屈挠简廉以肃吏慈惠以爱人明以照奸和以定众去若始至久而见思秉志不渝课绩常最以尔循良之化佐予绥兆人以尔经纶之才佐予熙庶绩仍资威重兼领蕃维式慰甘棠之思且继缁衣之美懋昭邦典勿替家声可中书侍郎平章事依前兼成都尹余如故



　　浑瑊侍中制
　　论道经邦兴戎定乱执是二柄毗予一人得诸全才康济大难懋官胙土备举彞章开府仪同三司检校尚书左仆射同中书门下平章事兼灵州大都督府长史充灵盐银夏等节度管内观察处置度支营田押蕃部落等使仍充朔方邠宁振武等道奉天永平军行营节度副元帅柱国楼烦郡王浑瑊神降才杰天资忠厚叶于兴运为国辅臣往以盗起上京驾言出狩羣凶怗乱再犯郊畿时乃奋扬武威董制师律深居筹画姧慝寝谋当敌指挥士旅増气危城克固我伐用张重以贼臣蔑恩养寇资乱再罹艰阻播越巴梁时乃幷辔载驰执羁从迈有见危致命之节有忧国灭私之诚凛然贞规介若金石纵横有夷难之略感激陈复国之谋分总偏师径出重险秉大节以誓羣帅布寛令以宥胁从师次近郊摧凶靡抗军临近甸下邑如归推成功以不居期尽敌以自効率其全众扬斾前追雄威疾驰元恶授首柔徳懐服余党归心埽辟氛昏安复园寝懋乃嘉绩其维格天范燮之让能耿弇之殄寇总是二美瑊其有焉足以铭勲旂常垂美竹帛宜首台阶之列仍畴井邑之赋祗膺时命无替厥庸可侍中仍赐实封八百戸余如故












　　卢翰刘从一门下中书侍郎平章事制
　　寅亮天工宣理本俾予从乂时乃辅臣扈跸载驱以劳定国懋官迁列式是彞章银青光禄大夫行尚书兵部侍郎同中书门下平章事范阳县开国公卢翰严重不挠贞方自持养恬镇俗居简济众言思无隐事必有恒守刑部侍郎同中书门下平章事赐紫金鱼袋刘从一质厚气深识精体逺冲用无竭贞规不渝从容以和出纳惟允自鸾车载驾薄狩于梁执羁有从我之勤及霤励匪躬之节交修不逮庶绩其凝俾承命于掖垣仍参掌于枢务今百度伊始六府载张论駮是非不可以不审宣扬宪令不可以不明尔其钦承无坠我休命翰可门下侍郎同中书门下平章事散官勲封如故从一可中书侍郎同中书门下平章事余如故



　　刘滋崔造齐映平章事制
　　朕嗣位君临精求理道小大之务靡不经心日慎一日于今八载教化未洽烝黎未康因之以甲兵继之以灾沴斯固鉴有所不至虑有所不周予深浩然若渉深水思所以匡我致理助我官人宣其泽而四方以寜执其要而百工式叙允是大任其惟辅臣梦想劳懐敷求俊乂察言而观行因事以考能周行之中乃得良弼权知吏部侍郎刘滋操履贞清介然自守居能慎独动不违仁析理究其精微励学探于奥防守给事中赐绯鱼袋雀造性合道要诚通化源适时有成务之才事上懐匪躬之节蕴蓄器业居为名臣中书舍人赐紫金鱼袋齐映修已以立自明而诚体贤人可大之规用君子时中之道虚受能择清通不流惟滋之直方可以激风俗惟造之体度可以振条纲惟映之精深可以该物理我有大典尔其参之懋昭厥猷勿替休闻滋可充散骑常侍同平章事造仍赐金鱼袋其有散官封赐并如故
　　李纳检校右仆射平章事制
　　忠所贵乎竭诚善莫大于改过况茂勲有旧崇徳日新翼戴励勤王之节经纶申尽敌之略敦奬之道时惟国章平卢淄青节度管内度支营田处置等使开府仪同三司检校工部尚书使持节郓州诸军事兼郓州刺史陇西郡王李纳禀性端厚执心寛简通变适用和顺积中服劳王家夙有成绩乘秋备塞克着威声累嵗专城载扬理行间者心懐险阻诚义鬱堙旋能归款上闻期于率徳自効忠节纯固久而益彰爰整鋭师式遏乱略保障宋服填压浚郊嶷如长城作固东土嘉乃率服之美懋乃输力之勤擢升衮司载董戎翰元成嗣台辅之业亚夫继社稷之勲俾尔兼荣无替厥服检校右仆射平章事余如故



　　韩滉检校左仆射平章事制
　　周召由辅弼之臣兼方伯之任葢以理化根本在于亲人通兆庶之情以佐天子秉家邦之庆以临诸侯故能中外允厘上下无壅今我有命意其在兹金紫光禄大夫检校尚书左仆射兼润州刺史御史大夫充镇海军浙江东西节度观察处置等使上柱国南阳郡开国公韩滉文行忠信备修身之道勤俭贞固有成务之才累更委遇多处繁重一心奉职终始不渝内告谋猷以匡时化外持宪法以一人心理尚廉平事皆厘饬姧盗衰息礼义兴行兹一方时乃之徳陈师旅以遏寇雠纳餽粮以修职贡张我威武实我资储令必应期谋无愆素济于多难时乃之功宜其参务中枢翼宣大化仍兼漕运兼领蕃维树南国之风猷赡中都之廪实予则有望尔其懋哉继于前人无替厥服可检校左仆射同平章事依前镇海军浙江东西节度观察处置等使兼充江淮转运使余如故
　　李勉太子太师制
　　立国之本所系于元良教之方必由于端士非精识前典徳冠当时恭敬温文其将安仿吾是以辍台阶之老选宗室之贤辅翼春闱是资教谕检校司徒同平章事充太清宫使崇文馆大学士上柱国国公李勉忠信孝友直方简俭逹君臣父子之际知礼乐教化之端虚澹保和贞明寡欲求旧则徳懋叙亲则属尊师范国储无易其选可检校司徒兼太子太师散官封勲如故








　　姜公辅左庶子制
　　君之任臣有优贤赐告之义臣之事君有量力知止之道故能进退以礼终始可胜此朕三事大夫济理圗全之意也守諌议大夫同平章事赐紫金鱼袋姜公辅首举髙第擢居諌曺爰资美才参掌宻命居易励修身之操见危着从我之勤自处台司累疏陈乞忌满思退持盈守谦留中久之重难其请式光防抑俾尹宫坊可太子左庶子勲赐如故








　　崔造右庶子
　　宰相之职允厘百工时惟仰成不可废阙中散大夫行给事中同平章事上柱国安平县开国男赐紫金鱼袋崔造顷居掖垣参掌枢宻总领繁重积劳疹深亦既优贤赐之长告嵗聿云暮有加无瘳披诚自陈章疏三上知止之道守之甚坚处以休闲俾遂颐养可太子右庶子勲赐如故









　　卢翰太子賔客
　　求贤审官以康庶绩就闲优秩以处旧臣葢欲敦终始之恩全进退之礼金紫光禄大夫行门下平章事范阳郡公卢翰顷因多难从我于征以其年及老成任推先进方将求旧擢处台衡荏苒迄今亟淹星嵗勤劳既久衰疢有加宜徙职于春闱用优贤于暮齿可太子賔客勲赐如故








　　翰苑集巻七
　　钦定四库全书
　　翰苑集巻八　　　　　　　唐　陆防　撰制诰【除授】
　　贾耽东都留守制
　　河洛旧都时廵久旷命以居守俾之保绥间者淮甸不寜汝坟屡警増置军府作藩王畿职任既分威望非重思有緫制一其典刑爰资信臣往乂东夏银青光禄大夫守工部尚书魏国公贾耽豁达贞方识通大体明九域山川之要究五方风俗之宜恒因物情以施教化所莅之郡霭其休声悦李广之风人皆自便懐羊祜之徳敌不敢侵自诚而明在久弥着分我忧寄实惟其人董制军师安集疲瘵统御都邑提持纪纲懋昭厥猷无替朕命可守本官兼御史大夫充东都留守东都畿汝州都防御观察等使判东都尚书省事散官勲封如故


　　崔纵东都留守制
　　居守之重固难其人近嵗以来益又繁综领亷察之任专御备之权地广务殷一皆咨禀非利用罔以通济非纯徳不能保绥周爰咨询公论有属银青光禄大夫行尚书吏部侍郎上柱国安平县公崔纵素风自逺代济忠贞庆之所钟继有才哲气质淳茂识度淹通蕴经逺之沉谋宣适时之利用宽而不弛简则能周以兹公方多厯要重小大之务必闻休声辍于周行式是东夏擢居春官之长且兼副相之雄懋昭厥庸期复先构可检校礼部尚书兼御史大夫充东都留守判东都尚书省充东都畿汝唐邓等州都防御观察处置使散官勲封如故




　　普王荆襄江西道兵马都元帅制
　　君人立极所务于胜残秉律成师实先于谋帅申明号令緫持纪纲九合之功决百胜之略非慎柬不可以济事非佥属不可以临人集大勲者必举于宏纲体至公者无避于内举爰择藩翰俾掌元戎开府仪同三司舒王谟性禀忠厚训知礼乐居常乐善动不违仁察其内恕外温必能安人和众体方识敏谅可成功庶乎知子之明授以贞师之律可扬州大都督持节充荆襄江西沔鄂等道节度使及诸军行营兵马都元帅余如故仍赐名谊改封普王呜呼小子谊其敬听朕命我国家之有天下百七十载于兹矣祖宗垂化绍统功德继茂威加殊俗惠洽普天海隅苍生代受亭育跻之于福寿煦之以仁和源广流长庆深祚逺厯数有嗣缵于朕躬兢兢业业惧不负荷防恭寅畏嵗五周星循列圣之耿光稽上古之谟训一物失所是用疚心万方有罪每懐咎已悬法皆考于天则举事必酌于人谋期合大中罔循私欲而渉道犹浅烛理未明文阙于化成武乏于定乱刑赏失中授任乖方厚泽未均大信未着致使凶慝炽祸干纪乱常悖违君亲蔑弃天地盗据我都邑痛毒我士庶驱胁丁壮暴骸于原野攘夺羸老转死于沟壑忠良陨命义烈衔寃迫以凶残莫由自奋愤深骨髓怨结苍旻朕所以中宵屡兴终食三叹哀苍生之无告闵赤子之非辜为人父母寜忘愧悼赖三事大夫竭诚于内羣帅爪牙宣力于外交修不逮日冀康寜江汉上游建瓴制宼亘千里之地连十万之师保大定功宜有统壹允副兹选往哉汝谐无以贵骄人无以善自伐无纵巳之欲无咈众之谟从谏如流改过勿吝卑躬降志以奉賔傅絶甘分少以抚军师布诚信以归人心明赏罚以尽士力诘奸诛暴懋昭乃勲敬事恤人无替朕命膺兹重任可不勉欤建中四年九月二十六日


　　马燧浑瑊副元帅招讨河中制
　　天地殊位君臣异制茍不率道兹谓乱常退而増修于是有舞干之义谕以迁善于是有文告之辞若犹不悛乃用致讨兴戎动众岂得已哉李懐光擢自军委之莭制亟有勤绩累加宠荣緫众骏奔自逺赴难解围逐宼朕甚徳之位极上台寄崇緫帅亲之若同体信之无间言朕于斯人亦已厚矣而器小任重固贻颠覆有功自弃无罪自疑崇信谗邪胁逐将帅养宼资乱蓄奸幸灾朕素所推诚犹谓非实优容任遇坦然如初凶迹既盈丑踪弥露谋危社稷通结渠魁公相往来无复忌畏穷极凶悖所不忍言朕播迁巴梁违逺陵寝大惧失坠为列圣羞赖先泽在人兆庶知感朔方将士忠莭不渝懐光既沮奸谋诡称効顺累陈款疏请诣阙庭朕深惟旧勲务欲全贷授以师保之任畴其井赋之食玺书劳问誓以终始懐光遂杀辱使臣完聚守保将以悖慢之罪加于忠义之军因兹胁从冀与同恶谓众可罔谓天可欺覆载所不容人臣所共弃讨除大憝招辑非辜爰咨辅臣以董戎寄银青光禄大夫检校司空同中书门下平章事兼太原尹北都留守充河东保寜军节度使北平郡王马燧操业端亮器宇宏达秉难夺之莭负不羁之才常持至公深识大体感激而三军有勇弥纶而庶绩允谐威声所临郡邑皆复殿于北土隠若长城奉天定难功臣开府仪同三司行侍中兼灵州大都督灵盐丰夏等州节度使管内度支营田观察处置押蕃部落等使充朔方邠寜振武等道奉天永平等军行营莭度兵马副元帅上柱国楼烦郡王浑瑊淳粹积中仁厚成性布宽大以容众着诚信以抚人事必沉详临危益办莭惟贞固在险逾彰济艰难懋昭勲阀出纳朕命光膺具瞻并文武全材安危注意副我忧属时惟二臣比徳协谋往清多难燧可兼充奉诚军及晋隰磁等州节度管内诸军行营兵马副元帅余并如故瑊可兼河中尹充河中绛州观察处置等莭度使仍充河中绛州同陜虢等管内诸军行营兵马副元帅功臣散官勲封如故呜呼朕不敏不明失于君道连祸未息劳师靡居中心自咎郁若焚灼又以朔土之众代着忠劳横遭汚胁深所悯惜尔其敬敷朕命明谕朕懐务于招绥非黩威武惟输诚归顺罔有不赦惟执逆拒命罚止元凶寜失不经无滥无罪列爵悬赏用俟勲贤布告逺迩咸令知悉









　　李晟凤翔陇西节度兼泾原副元帅制
　　周之元老以分陜为重汉之丞相以忧邉见称故方岳克寜疆场不耸安人保大致理之端今所以重烦上台作镇西土奉天定难功臣司徒兼中书令充神防军节度鄜坊丹延等州观察处置等使仍充京畿渭北鄜州华州兵马副元帅上柱国合川郡王李晟励精刚之操体博大之徳适时通变而大节不夺虚受广纳而独断自明奉法以身推功以下众无犯命人用乐从懐徳畏威令行禁止誓羣帅于危疑之际驻孤军于版荡之中气凌风云诚动天地一鼔而凶徒慑北再驾而都邑廓清师皆如归人不知战再安社稷功格皇天而明识秉彞清风激俗雅尚恬旷防谦有光朕以陇近郊扶风右地川阜连亘抵于回中限界诸夷蕃屏王室所属诚重付之元臣兼二将之甲兵崇十连之元帅宣威耀武罢警息兵俾予仰成时乃丕烈可兼凤翔尹充凤翔陇右节度营田观察处置等使仍充凤翔陇右泾原节度管内诸军及四镇北庭行营兵马副元帅改封西平郡王功臣本官兼官如故














　　刘洽检校司空充诸道兵马都统制
　　论道经邦允归硕望建牙统众必借雄才中外具瞻安危注意今以二柄付之元臣开府仪同三司检校尚书左仆射同中书门下平章事持莭宋州诸军事兼宋州刺史充宣武军莭度营田宋亳颖等州观察处置等使仍权知汴滑宋亳等州都统兵马事懐徳郡王刘洽秉志端亮饬躬简俭博厚足以容众和易足以长人纯孝荣亲尽忠事国分我阃寄殿于大藩扼制淮夷保障楚甸戎防继至军声再扬殪羣凶于宛丘驱大憝于梁野控引漕挽委输京师予嘉乃勲懋乃贞节用锡丕命俾扬洪休燮赞三台纪纲羣帅式是大任尔惟钦哉可检校司空同中书门下平章事依前宣武军莭度使度支营田宋亳等州观察处置等使仍充宋亳颖等州管内诸军兵马都统散官勲封如故

　　翰苑集巻八
　　钦定四库全书
　　翰苑集巻九　　　　　　　唐　陆防　撰制诰【除授】
　　浑瑊京畿金商节度使制
　　王者之制安不忘危其道则文武齐致教其人则农战兼务故虽县内不可去兵况宻迩宼虞干纪稔慝都邑郊甸骚然靡寜聿求信臣特建戎号济人夷难允属勲贤京畿渭北莭度使兵部尚书行在左都虞候浑瑊忠贞博厚温恭简肃持重不挠好谋而成居业克敦其诗书受赐每陈于廊庑能推诚而抚下不伐巳以拒人委任中外咸着声绩夷险一贯隠然殿邦朕越在郊坰偪于凶丑授之师律式是戎昭侍衞増严斥候无爽检身齐众同士伍之劳苦敦阵整旅壮行列之威容静以伐谋动而制胜临危励莭予有赖焉王圻之内沃壤千里緜亘商岭屏于南门观风靖人诘禁诛暴俾尔兼领用孚于休可京畿渭北渭南金商莭度观察处置等使余并如故















　　杜亚淮南节度使制
　　淮海奥区一方都防兼水陆漕挽之利有泽渔山伐之饶俗具五方地緜千里聿求良牧岂易其才今又革车方兴军赋屡调体于宽大则事缺务于办集则人残自非刚柔适中文武兼备其何以副我忧属惠绥南方正议大夫行尚书刑部侍郎上柱国扶风县开国男杜亚识精体要学究宗源妙于用而有常通其变而能久为理敦教化之本立言参礼法之中道无淄磷行有枝叶回翔省闼表弥纶献纳之勤践厯方州着清净循良之称其严重可以镇俗其才术可以匡时休有令问辉映朝列朕以东南思乂注意求贤爰辍名臣俾寜藩服往率厥职时惟钦哉可扬州大都督府长史兼御史大夫充淮南节度观察处置等使



　　防王申光随蔡等州节度使制
　　自昔哲王疆理天下必选其明徳树之宗亲参制藩维夹辅王室贤戚并建时惟休哉长淮之西厥壤千里人靡寜息于兹有年朕其永懐惨若焚灼思得良帅代予安人释其危疑彰我信惠以亲而授其在于兹开府仪同三司防王谅性本温恭生知忠孝祗服训导躬行不渝言皆副诚事必求当端慎可以镇俗宽厚可以长人厎绥一方庶允忧属可申光随蔡等州莭度副大使管内观察处置等使余如故







　　唐朝臣振武节度论惟明鄜坊观察使制
　　分命使臣统临方岳弛张之道盖亦从宜近甸无虞则但亷风俗邉陲式遏则兼假旌旄名制虽殊委任俱重膺是选命莫非勲贤开府仪同三司检校兵部尚书兼鄜州刺史鄜坊丹延等州莭度观察处置等使平乐郡王唐朝臣尝緫偏师遘于多难仗义率众临危不回保全闗冲抗絶凶逆守而能固出则有功每急病而攘夷尝以寡而敌众竟殱大憝克集茂勲炳然贞心坚若金石洎师旋归按俗颁条军旅慰安流庸恱附奉天定难功臣开府仪同三司检校工部尚书兼左金吾衞大将军充右街使上柱国建康郡王论惟明释位勤王有赴难之节扞城御寇有持危之功奉主忘身弃家从国越自郊甸再逾巴梁险阻艰难靡不陪扈忠义所在生死以之乆司禁戎益茂勲绩器质敦实识度寛敏通明吏职练达武经本之以纯良辅之以才术俾居藩翰佥谓汝谐朕以北控单于国之巨镇彼方戎帅沉痼是婴卧防邉军已淹寒暑悯其尽瘁难以重烦爰咨信臣更践厥职朝臣可依前检校兵部尚书兼单于大都防御史大夫充振武绥银鄜胜等州节度营田处置押兵蕃落等使惟明可依前检校工部尚书兼鄜州刺史御史大夫充鄜坊丹延等都防御观察处置等使余并如故











　　韩滉加检校右仆射制
　　周制以辅翼之臣出作方伯汉官以牧守之最擢拜公卿其在匡时中外同体朕以大劳未乂勤卹于黎元多难荐兴注意于藩岳就加命服式宠能贤则増秩进律亦古之道也金紫光禄大夫检校吏部尚书使持节润州诸军使兼润州刺史御史大夫充镇江军浙江东西莭度观察等使韩滉忠肃刚直清公简俭持至公以检下强御必绳秉大节以事君险艰无易惠能恤众明足照奸嵗发勤王之师日増赡国之赋军无挠败俗以阜康殿于大邦理平讼息朝有劝典昭升乃庸胙土以报勤懋官以旌徳厎乂江甸永孚于休可检校尚书右仆射进封昌黎县开国公余如故




　　嘉王横海军节度使制
　　度土分疆设官涖事因时设制期在理安必顺物宜且从人欲版圗既溢则疏邑以制州统摄或乖则分部而建长沿革之道亦何常哉沧海之隅地饶俗阜隠然北土实曰雄藩镇抚之宜是资懿戚开府仪同三司嘉王运气本元淳重承先训忠肃孝友宽仁惠和勤于服儒乐在为善施于事任必有可观举不失亲至公斯在钦率厥职永孚于休可横海军莭度使沧景等州观察处置等使勲封如故







　　马燧李臯实封制
　　列爵以旌徳胙土以报功国有彞章是用襃劝朕以不徳间逢多虞蒲坂有叛乱之臣淮沂有僭逆之帅万姓罹害四方靡寜奉诚军莭度兵马元帅检校司徒兼侍中马燧闻难之初忠诚奋发躬帅士旅讨兹不庭略地如归攻城必克晋绛磁隰靡然向风元凶势穷竟就枭戮清我甸服时惟茂勲荆南莭度观察处置等使检校戸部尚书嗣曹王臯亲率全军抗于强虏昼夜不息迨于三年谋成必臧师出皆防复蕲黄之地拔安陆之城隠其威名保乂江汉并着莭于国存功于人迹効炳然佥议攸属虽懋官已序而食赋未加畴庸之科无乃有阙宜其宠锡以荅殊休燧可赐实封五百户通前七百户臯可赐实封三百户



　　韩滉度支盐铁转运使制
　　食货所资邦家大本緫领之重必推元臣故周以冢宰制国用汉以丞相调军食官给人足谓之善经今戸口凋伤财产衰耗邉疆未静役费尚多思欲均厚薄之征权重轻之制国无匮乏人不怨咨运筹佐时其在良辅金紫光禄大夫检校尚书左仆射同中书门下平章事充镇海军浙江东西莭度兼江淮转运等使晋国公韩滉昔事先朝常掌邦赋贞心独立一志在公吏无奸欺财以饶羡自临江甸事举风行职贡有加转饷相继成功允集艰食用康介于方隅未极材术宜其济式副具瞻可充度支及诸道盐铁转运等使余如故





　　李叔眀右仆射制
　　行止两全必惟明哲致其用以匡国敦乎道以保身周旋令名始终不替斯贤者之极致而行之实难金紫光禄大夫守太子少傅检校尚书右仆射持节梓州诸军事兼梓州刺史御史大夫充劒南东川节度副大使知节度事管内度支观察处置等使苏国公李叔明禀粹挺生郁为邦杰虚懐朗畅达识周通早以器能累更任遇中外所践必闻休声尝尹京师奸豪屏息洎临方岳风俗澄清吏服严明人懐徳惠忧公奉职励节存诚服劳王家行及三纪以兹尽瘁沉恙所婴扶疾趋朝披诚告老固陈衰瘵深戒满盈情皆发衷语且形泣视其激切良所轸懐敦劝既频辞乞弥固继献章疏期于必从省之怃然用増感叹虽惜其旧徳往涖遐藩而悯以髙年难违恳志犹资硕望俾长庶寮罢方镇之烦緫中台之重式彰尚徳且示优贤可依前守太子少傅兼尚书右仆射
　　李澄赠司空制
　　既明且哲以保其身求之昔贤鲜克全备良以谋始匪易慎终尤难其有志奉公家力辅王室见危而立节将没而陈诚操尚坚明谋猷深逺忧国无忘于颠沛周身不离于令名有臣如斯可以旌劝故义成军节度滑郑等州观察处置等使开府仪同三司检校尚书右仆射兼滑州刺史御史大夫上柱国武威郡王李澄天授将材勇而多智临危不惧见义必为﨑岖险艰勲莭兼着勤于广业曽未遑安带甲临戎连年野处积劳成瘁霜露所侵痟疾攻中痈疽发外迨兹病亟不替忠诚忧国疚懐恋阙流涕惧军戎之乏帅念方镇以为虞上表披陈恳求代免辞情激切备虑精深视之感伤当宁兴叹虽史鱼之陈尸纳谏吴汉之在疚献谋比方于此不足多尚天胡不容夺我良帅恻然嗟悼用切深衷始终存义澄实有之襃美饰终是宜加等可赠司空赐物五百段米粟三百石以左散骑常侍归崇敬充使吊祭所縁丧葬并准式官供仍以澄让表宣付史馆以彰忠莭















　　除邓州归顺官制
　　迫以凶威陷于宼境义不受汚忠能奋诚履重险而不囘处疾风而逾劲忘躯徇义献款投诚足以励彼勤王激其汚俗去逆効顺固先典之攸嘉懋赏劝功验彞章而不昧咸从序用俾服官常可依前件【云云】











　　李纳检校司空制
　　郑武公父子继为周司徒内居股肱外作藩翰诗美缁衣之徳传称夹辅之勲我懐斯人今得良弼开府仪同三司检校尚书右仆射同中书门下平章事充平卢淄青节度管内度支营田观察处置陆运海运押新罗渤海两蕃等使陇西郡王李纳宇量宏博质性沉毅体仁能断见善必迁蕴非常之才守以纯一秉难夺之节着于艰危昭升令问茂建勲绩属淮夷构乱东夏震骚奋旅徂征坐筹制胜解商邱之难攘彼凶残释陈城之危俘厥渠帅徳功克懋官赏宜崇庸建上台宜赐真食惟乃先服勤劳王家以殿邦之勲参论道之职俾尔嗣绩光于前人荷国之宠章承家之丕构敬慎厥徳永孚于休可检校司空同中书门下平章事仍赐实封五百户余并如故

　　翰苑集巻九
　　钦定四库全书
　　翰苑集巻十　　　　　　　唐　陆防　撰制诰【铁券慰问勅书】
　　赐李纳王武俊等铁券文
　　维兴元元年嵗次甲子正月癸酉朔二日甲戌皇帝咨尔某官某呜呼王者所以抚人失于所抚则叛下者所以奉上失于所奉则刑各当其理徳用不扰各违其分乱于是生朕徳薄化浅昧于君道防知省已姑务责人是以征师徂征连嵗靡息惟尔以诚志之不达反仄于厥衷阻众兴戎结党拒命岂非上失于所抚而下失于所奉与书曰万方有罪罪在朕躬我实不徳兆人何咎俾废其生业离于室家陷于困穷死于战阵老疾废养孤惸靡依怨结苍生感伤和气朕为人父母得不愧于心哉晨兴以思夕惕以悼自嗣位迄今六载天将悔祸朕方觉悟尔亦知众心之厌乱思所以保安叶于朕懐若应符契非天地合徳人神合谋将茂育羣生则何以臻此朕是用上顺天意俯从人心涤尔疵瑕复尔爵位坦然靡阻君臣如初功载鼎彝名藏王府子孙代代为国勲臣河山带砺传祚无絶朕方布大信承天子人若食其言何以享国呜呼其祗若命用保无疆之休












　　赐安西管内黄姓纛官铁券文
　　维贞元二年嵗次丙寅八月丁巳朔三日已未皇帝若曰咨尔四镇节度管内黄姓纛官骠骑大将军行左金吾衞大将军贠外置同正贠兼试太常卿顿啜防波支惟尔乃祖乃父代服声教勤劳王家勲书于鼎彞族列于藩籍尔克绍先祖之烈而重之以忠贞嗣守职官祗若朝化率其种落保我邉陲丹诚向化万里如近是用稽诸令典锡以券书若金之坚永代无变子孙继袭作我藩臣尔其钦承勿替休命







　　慰问四镇北庭将吏勅书
　　四镇北庭将士官吏僧道耆夀百姓自禄山首乱中夏不安蕃戎乗衅侵败封略道路梗絶徃来不通哀我士庶忽如异域控告无所归还莫从朕未尝一夕忘懐而事势不及相卹兴言轸念忽以涕流卿等咸蕴忠诚誓死不屈或早从征镇白首军中或生在戎行长身塞外克奉正朔坚保封疆援絶势孤以寡敌众昼夜劳苦不得休息嵗时捍御不解甲胄勲髙百战义叶一心介然孤城独守臣节日来月徃三十余年奉国之诚久而弥励求诸今古忠烈莫俦义激人伦名光史册蠢动知感况于朕懐朕嗣守洪业君临宇内思安兆庶以絶战争遂与赞普约定好和集蕃汉士庶告天地神祗设坛防盟永息邉患疆埸罢警于今六年近以贼臣朱泚背恩惊犯宫阙赞普又遣师旅助讨奸凶两国交懽事同一体北庭去此遥逺信使难通于西蕃既非便宜在国家又絶来徃永念士庶隔在殊方归路无因亲戚永诀为人父母实所感伤已共西蕃定议兼立誓约应在彼将士官吏僧道耆夀百姓等并放归汉界仍累路置顿供拟发遣待卿等进发然后以土地隶属西蕃今故遣太常少卿兼御史大夫沈房及中使韩朝彩等往彼宣谕仍便与西蕃交割卿等宜递相慰勉叶力同心互相提携速圗进路复归乡井重见宗亲生人之情莫重于此一劳永逸固不合辞卿等诚莭昭宣勲阀茂着到此之后当特甄升仍给田园以赡生业必令优厚用答忠劳如有资产已成不愿归此亦任便住各遂所安宜勉良圗副我勤想夏热卿等各平安好遣书指不多及






　　与回纥可汗书
　　皇帝敬问可汗弟两国和好积有嵗年申之以昬姻约之以兄弟诚信至重情义至深顷因贼臣背恩构成嫌衅天不长恶寻已诛夷使我兄弟恩好如旧周皓及踏本啜黒达干等至得弟来书省览久之良以为慰弟天资雄杰智识通明亲仁善邻敦信明义罢战争之患礼让之风保合大和用寜区宇惟兹盛美何以加焉朕之素懐与弟叶契为君之道本务爱人同日月之照临体天地之覆育其于广被彼此何殊况累代以来继敦姻戚与弟俱承先业所宜遵奉令圗自兹以还情契弥固垂之百代永逺无穷缅想至诚当同此意所附踏本啜奏请降公主姻不失旧颇叶通规待弟表到即依所请宣示百寮择日发遣縁诸军兵马收京破贼频立功勲赏给数多府藏虚竭其马价物且付十二万匹至来年三月更发遣一般余并续续支付弟宜悉也安西北庭使人入奏并却归本道至彼宜差人送过令其速达弟所寄马并到深愧厚意















　　赐吐蕃将书
　　勅尚览铄论莫陵悉继等至省所陈奏朕具悉之国家与大蕃亲则舅甥义则邻援息人继好固是常规朕嗣位君临思安兆庶常以信让为事不以争竞为心区域虽殊覆育寜别赞普天资仁徳好生恶杀与朕同心重修旧好防蕃汉将相告天地神只约誓之言至严至重大信一立义无改移所请奉天盟书勒于清水碑石审详事理颇甚乖违往嵗贼臣称兵窃据城阙尚结赞志惟嫉恶义在救灾频献表章请收京邑朕以宗庙社稷悉在上都但平宼戎岂惜詶赏遂许四镇之地以荅收京之功旋属炎蒸又多疾疫大蕃兵马便自抽归既未至京有乖始望奉天盟约岂合更论朕欲茍徇彼情便令镌刻则是非务实信不由衷欺天罔神莫大于此凡曰通好贵于推诚将垂百代之名岂顾一时之利但以事之去就须定是非若不辨明便成姑息亲邻之义岂所宜然故遣使臣与卿详议卿是大蕃辅佐必当智识通明事理昭然不足疑惑傥有他见宜具奏闻审细研穷须归至当所论先许每年与赞普防绢一万匹段者本来立约亦为收京然于舅甥之情此乃甚为小事二国和好即同一家此有所须彼当不恡彼有所要此固合供以有均无盖是常理赞普若须缯帛朕即随要支分多少之间岂拘定限假使逾于万匹亦当称彼所求朕之所重者信诚所轻者财利思与率土同臻大和想卿深体至公务存大义安人保境垂美无穷勉思令圗以副朕意今遣仓部郎中兼侍御史赵聿与来使同往书中意有不尽并令赵聿口宣尚结赞论莽罗等尝緫师徒逺来赴难功虽未就义则可嘉其所领将士等朕先许与赐物一万匹段并已排比许卿所商量指定此使却囘即发遣往今各赐卿少物至宜领之



　　赐吐蕃宰相尚结赞书
　　勅尚结赞卿天资材术作辅大蕃识通古今志奉忠信义声着积逺近流传比闻入典枢衡近知还緫戎务二国所定和好首末是卿商量得卿却来深以为慰昨者邉军状奏彼国兵马逾越封疆朕以画界立盟先有定分赞普素敦仁义卿又特禀纯诚背约侵渔必无此理但勅邉城自备不令辄动干戈若使効尤恐成交恶初疑界首游奕少有乖宜不谓大发师徒渐加侵轶兴兵动众必合有名蕃军此行未测其故朕自嗣膺寳位即与赞普通和敦以舅甥结为邻援惩战争之弊知礼让之风彼此大同务安众庶乃于境上建立坛场契约至明誓词至重告于皇天后土诸佛百神有渝此盟殃及其国朕敬奉诚约分毫不移信使交懽嵗时无絶碑文具在可以明征岂有一事不行一言不守顷令赵聿专往近方从彼却回兼闻彼蕃使同来至今独在道路卿所论奏朕并未知待详事由乃可商议既称和好理絶相疑未合轻举甲兵便逾境界盟誓之语忽焉如遗天地神明岂其可罔卿智识明达朕所深知顷年犹举义师救此灾患今若不存大信遂弃令名故专遣使见卿欲得审知来意竚闻还奏以副所懐赵聿及蕃使合到待览表中意旨续即商量报卿卿渉逺而来当甚劳顿今赐卿某物至宜领之秋冷卿比平安好将士并存问之









　　赐尚结赞第二书
　　赵聿及论拱热等至得卿表奏具见恳诚省览言辞即称和好及覩事迹唯务侵凌矛楯若斯将何取信审察书中之意盖求四镇北庭如此事宜足得商议既言通好理絶相疑未合轻举甲兵便逾境界盟誓之语忽焉如遗天地神祗岂其可罔又闻放纵兵马蹂践禾苗邉境之人大遭驱掠在此未为深损于彼殊非逺谋卿之用心何乃至是国家利害计须久长和好之道既亏仁义之风何在卿智识明悟朕所深知顷年犹发义师救此灾患今岂不存大信遂弃令名故遣使见卿欲得审知来意必若守其盟誓务在同和即收敛兵车速归本界所掠百姓一切放回然后可表卿直心信卿来奏续即遣使与论拱热同往诸事并有商量交欢必令得所或宻懐他意将欲别谋彼虽未説实情此亦略为凖拟但縁誓约本重朕意不欲先违以此勤勤合有相问伫闻来奏以副朕懐
　　赐尚结赞第三书
　　勅尚结赞蕃使论拱热等与赵聿同到卿所陈奏朕具悉之诚意勤勤志敦和好上以成舅甥之义次以结邻援之欢外以彰礼让之风内以息战争之患兼此数事昔贤所难非卿材越等伦识通今古岂能匡辅大国宣逺圗施美利于当时传盛名于不朽眷懐明略叹尚良多然以赞普来书务于叶睦卿之所奏亦贵通和初览其言实嘉徳义及观其事颇讶乖违以卿贤明朕所信重弃义逾约计必不然未测事由因何至此顷年所定和好言约颇谓分明至如四镇北庭元不割与蕃国及朱泚悖逆作乱上都卿仗义兴师请收京邑遂许四镇北庭之地将以报荅成功旋属炎蒸蕃军便退奉天之约岂可更论事甚分明固无疑惑凡言结好所贵和同通体商量有何不可大蕃必若要四镇北庭之地即合直以情言彼但露其诚心此亦自有分义岂假曲征前事广起异端仍发师徒务张威势蕃使犹未至此蕃军早已越疆或称欲自赴朝或云更定言誓既亏盟约且失礼仪言与事乖将何取信夫人君立国必不徒然惟汉与蕃各受天命胜负固有定分强弱寜由力争卿欲以众相侵以威相胁谓天地可罔谓盟誓可渝即当肆意所为不必更论和好傥欲守其前约敦以亲邻去就之间固宜有礼遣使来往足得商量张皇师徒是何道理和好者礼义之事甲兵者争夺之由二端悬殊理不并用今欲以用兵之势定和好之辞事必不成纵成何益卿识见通敏器宇沉详如此事宜不言可悉未知来意竟拟如何且首末论和是卿商议清水防盟之日卿又亲发誓辞将期去杀好生修文偃武永安兆庶垂法子孙天下称嗟以为盛美未经数嵗遽有变移非独见诮于四方亦将取笑于千古以此思度甚欲通和彼虽小以侵陵朕亦未即交恶故遣某官与卿更审筹量卿若必务同和更无他意即宜便归本界遣使具述本情所须四镇北庭朕当自有推议如或托称继好志在别圗依前纵兵不即归国惟利是视亦识彼懐和与不和于兹决定书中事有不尽并令某官某口宣宜令速回竚望来奏所献方物深表逺诚今赐卿某物至可领也秋冷比平安好











　　翰苑集巻十
　　钦定四库全书
　　翰苑集巻十一　　　　　　唐　陆贽　撰奏草【一】
　　论两河及淮西利害状
　　内侍朱冀寜奉宣圣旨縁两河宼贼未平殄又淮西凶党攻逼襄城卿识古知今合有良策宜具陈利害封进者臣质性凡钝闻见陋狭幸因乏使簪组升朝荐承过恩文学入侍每自奋励思酬奬遇感激所至亦能忘身但以越职干议典制所禁未信而言圣人不尚是以循循黙黙尸居荣近日日以愧自春徂秋心虽懐忧言不敢发此臣之罪也亦臣之分也陛下天纵圣徳神授英谋明照八表思周万务犹虑阙漏下询刍荛此尧舜舍巳从人好问而好察迩言之意也臣每读前史见开説纳忠之士乃有泣血碎首牵裾断鞅者皆以进议见拒恳诚激忠遂至发愤逾礼而不能自止故也况今势有危迫事有机宜当圣主开懐访纳之时无昔人逆鳞颠沛之患傥又上探微旨虑匪恱闻傍惧贵臣将为沮议首尾忧畏前后顾瞻是乃偷合茍容之徒非有扶危救乱之意此愚臣之所痛心切齿于既往是以不忍复躬行于当世也心蕴忠愤固愿披陈职居禁闱当备顾问承问而对臣之职也写诚无隠臣之忠也谨具件如后惟明主循省而备虑之岂直微臣独荷容纳之恩实亿兆之幸社稷之福也臣本书生不习戎事窃惟霍去病汉将之良者也每言行军用师之道顾方略何如耳不在学古兵法是知兵法者无他见其情而通其变则得失可辩成败可知古人所以坐筹樽爼之间制胜千里之外者得此道也臣才不逮古人而颇窥其意是敢承诏不黙辄陈狂愚伏以尅敌之要在乎将得其人驭将之方在乎操得其柄将非其人者兵虽众不足恃操失其柄者将虽材不为用兵不足恃与无兵同将不为用与无将同将不能使兵国不能驭将非止费财翫寇之亦有不戢自焚之灾自昔祸乱之兴何尝不由于此今两河淮西为叛乱之帅者独四五凶人而已尚恐其中或有傍遭诖误内蓄危疑苍黄失圗势不得止亦未必皆是处心积虑果为奸逆以僭帝称王者也况其余众盖并胁从茍知全生岂愿为恶若招以法悔祸以诚使来者必安安者必久斯道积着人谁不懐纵有野心难驯臣知其从化者必过半矣舞干苗格岂独虚言假使四五凶渠俱禀枭鸱之性其下同恶复有十百相从是皆卒伍庸流阘茸下品其志好不过声色财货之乐其材用不过蹴踘距踊之能其约从缔交则迭相侮诈以为智谋其御众使人则例质妻孥以为术数斯乃盗窃偷安之伍非有奸雄特异之资以陛下英神志期平壹君臣之势不类逆顺之理不侔形势之大小不伦师徒之众寡不敌然尚旷嵗持久师老费财加算不止于舟车征卒殆穷于闽濮笞肉捶骨呻吟里闾送父别夫号呼道路杼轴已空兴发已殚而将帅者尚曰财不足兵不多此微臣所以千虑百思而不悟其理也未审陛下尝征其説察其由乎股肱之臣日月献纳复为陛下察其事乎臣愚无知实所深惑遂乃过为臆度辄肆讨论以为尅敌之要在乎将得其人驭将之方在乎操得其柄将非其人者兵虽众不足恃操失其柄者将虽材不为用今以陛下効其明圣羣帅畏威虽万无此虞然亦不可不试省察也陛下若谓臣此説盖虚体耳不足征焉臣请复为陛下效其明征以实前説田恱唱乱之始气盛力全恒赵青齐迭为唇齿陛下特诏马燧委之专征抱真李芃声势相援于时士吏畏法将帅感恩俱蕴胜残尽敌之诚未有争功邀利之衅故能累摧坚阵深抵穷巢元恶幸脱于俘囚凶徒几尽于锋刃臣故曰尅敌之要在乎将得其人驭将之方在乎操得其柄此其明效也田悦既败力屈势穷且皆离心莫有固志乗我师胜防之气蹑亡虏伤夷之余比于前功难易百倍既而大军遂驻遗孽复安其后餽运日増师徒日益于兹再稔竟不交锋量兵力则前者寡而今者多议军资则前者薄而今者厚论气势则前者新集而今者乗胜度攻具则前者草创而今者缮完计凶党则前者盛而今者残揣敌情则前者锐而今者挫然而势因时变事与理乖当易而反难当进而中止本末殊趣前后易方顺理之常必不如此臣故曰将非其人者兵虽众不足恃操失其柄者将虽材不为用此自昔必然之效但未审今兹事实得无近于此乎在陛下熟察而亟救之耳固不在益兵以生事加赋以殄人无纾目前之虞或兴意外之患人者邦之本也财者人之心也兵者财之蠹也其心伤则其本伤其本伤则枝干颠瘁而根柢蹷拔矣惟陛下重慎之愍惜之今师兴三年可谓久矣税及百物可谓繁矣陛下为之宵衣旰食可谓忧勤矣海内为之行赍居送可谓劳弊矣而寇乱有益翦灭无期人揺不寜事变难测是以兵贵拙速不尚巧迟速则乗机迟则生变此兵法深切之诫往事明着之验也夫投胶以变浊不如澄其源而浊变之愈也扬汤以止沸不如絶其薪而沸止之速也是以劳心于服逺者莫若修近而其逺自来多方以救失者莫若改行而其失自去若不靖于本而务救于末则救之所为乃祸之所起也修近之道改行之方易于举毛但在陛下然之与否耳傥或重难易制姑务持危则当校祸患之重轻辩攻守之缓急臣谓幽燕恒魏之寇势缓而祸轻汝洛荥汴之虞势急而祸重缓者宜圗之以计今失于屯戍太多急者宜备之以严今失于守御不足何以言其然也自胡羯称乱首起蓟门中兴已来未暇芟荡因其降将即而抚之朝廷置河朔于度外殆三十年非一朝一夕之所急也田恱累经覆败气沮势羸偷全余生无复逺略武俊蕃种有勇无谋朱滔卒材多疑少决皆受田恱诱陷遂为猖狂出师事起无名众情不附进退遑惑内外防虞所以才至魏郊遽又退归巢穴意在自保势无他圗加以洪河太行御其冲幷汾洺潞压其腹虽欲放肆亦何能为又此郡凶徒互相劫制急则合力退则背憎是皆茍且之徒必无越轶之患此臣所谓幽燕恒魏之寇势缓而祸轻希烈忍于伤残果于吞噬据蔡许富全之地益邓襄卤获之资意殊无厌兵且未衂东宼则转输将阻北窥则都城或惊此臣所谓汝洛荥汴之虞势急而祸重代朔邠灵之骑士自昔之精骑也上党盟津之歩卒当今之练卒也悉此彊劲委之山东势分于将多财屈于兵广以攻则旷嵗不进以守则数倍有余各懐顾瞻逓欲推倚此臣所谓缓者宜圗之以计今失于屯戍太多李勉以文吏之材当浚郊奔突之防哥舒曜以乌合之众扞襄野豺狼之羣陛下虽连发禁军以为继援累勅诸镇务使协同睿旨殷忧人思自効但恐本非素习令不适从奔鲸触罗仓卒难制首鼠应敌因循莫前此臣所谓急者宜备之以严今失于守御不足陛下若察其缓急审其重轻使懐光帅师救襄城之围李芃还镇为东都之援汝洛既固梁宋亦安是乃取有余救不足罢闗右赋车籍马之扰减山东飞刍挽粟之劳无扰则祸乱不生息劳则物力可济非止排难于变切亦将防患于未然征发既停守备且固足得徐观事势更选良图此于纾乱解纷抑亦计之次也议者若曰河朔羣盗尚未殱夷傥又减兵必更生患此盖好异不思之説耳臣请有以诘之前嵗伐叛之初唯马燧抱真李芃三帅而已以攻必克以战必彊是则力非不足明矣洎迟留不进乃请益师于是选神防锐卒以继之而李晟往矣犹曰未足复请益师于是征朔方全军以赴之而懐光往矣几遣加半之戍竟无分寸之功是则师不在众又明矣然而可托以为解者必曰王师虽益贼党亦増曩独田悦寳臣今兼朱滔武俊臣请再诘以塞其辞曩之田悦寳臣皆蓄锐养谋剧贼之方彊者也寻而田悦丧败寳臣殱夷虽复朱滔武俊加于前亦有孝忠日知乗其后是则贼势不滋于曩日王师有溢于昔时又明矣曩以太原泽潞河阳三将之众当田悦朱滔武俊三宼之兵今朱滔遁归武俊退缩唯此田悦假息危城设使我师悉归彼亦才能自守况留抱真马燧足得观衅讨除是则减兵东征势必无患又明矣留之则彼为冗食徙之则此得长城化危为安息费从省举一而兼数利惟陛下圗之谨奏












　　论闗中事宜状
　　右臣顷览载籍每至理乱废兴之际必反覆参考究其端由与理同道罔不兴与乱同趣罔不废此理之常也其或措置不异安危则殊此时之变也至于君人有大柄立国有大权得之必彊失之必弱是则厯代不易百王所同夫君人之柄在明其徳威立国之权在审其轻重徳与威不可偏废也轻与重不可倒持也蓄威以昭徳偏废则危居重以驭轻倒持则悖恃威则徳丧于身取败之道也失重则轻移诸已啓祸之门也陛下天锡勇智志期削平忿兹昬迷整旅奋伐海内震叠莫敢寜居此诚英主拨乱拯物不得已而用之然威武四加非谓蓄矣所可兢兢保惜慎守而不失者唯居重驭轻之权耳陛下又果于成务急于应机竭国以奉军倾中以资外倒持之势今又似焉臣是以疚心如狂不觉妄发辄逾顾问之旨深测忧危之端此臣之愚于自量而忠于事主之分也古人所谓愚夫言之而明主择之惟陛下幸留听焉臣闻国家之立也本大而末小是以能固又闻理天下者若身之使臂臂之使指则小大适称而不悖焉身所以能使臂者身大于臂故也臂所以能使指者臂大于指故也王畿者四方之本也京邑者又王畿之本也其势当令京邑如身王畿如臂四方如指故用即不悖处则不危斯乃居重驭轻天子之大权也非独为御诸夏而已抑又有镇抚戎狄之术焉是以前代之制转天下租税委之京师徙郡县豪杰处之陵邑选四方壮勇实之邉城其赋役则轻近而重逺也其惠化则恱近以来逺也太宗文皇帝既定大业万方厎乂犹务戎备不忘虑危列置府兵分隶禁衞大凡诸府八百余所而在闗中者殆五百焉举天下不敌闗中则居重驭轻之意明矣承平渐久武备浸微虽府衞具存而卒乗罕习故禄山窃倒持之柄乗外重之资一举滔天两京不守尚赖经制颇存典刑彊本之意则忘縁邉之备犹在加以诸牧有马每州有粮故肃宗得以为资中复兴运乾元之后大憝初夷继有外虞悉师东讨邉备既弛禁戎亦空吐蕃乗虚深入为寇故先皇帝莫与为御避之东游是皆失居重驭轻之权忘深根固柢之虑内寇则崤函失险外侵则汧渭为戎于斯之时朝市离析事变可虑须防万端虽有四方之师寜救一朝之患陛下追想及此岂不为之寒心哉尚赖宗社威灵先皇仁圣攘却丑类再安宸居城邑具全宫庙无霣此又非常之幸振古所未闻焉足以见天意之于皇家保祐深矣故示大儆将永圗陛下诚宜上副元心下察时变逺考前代成败近鉴国朝盛衰垂无疆之休建不拔之业今则势可危虑又甚于前伏惟圣谋巳有成算愚臣未达敢献所忧先皇帝还自陜郛惩艾往事稍益禁衞渐修邉防是时闗中有朔方泾原陇右三帅以扞西戎河东有太原全军以控北虏此四军者皆声势雄盛士马精彊又征诸道戍兵每嵗乗秋备塞尚不能保固封守遏其奔冲京师戒严比比而有陛下嗣膺寳位威慑殊邻蠢兹昆夷犹肆毒蠚举国来寇志吞防梁贪冒既深覆亡几尽遂求通好少息交侵盖縁马丧兵疲务以计谋相缓固非畏威懐徳必欲守信结和所以厯年优柔竟未坚定要约息兵稍久育马渐蕃必假小事忿争因复大肆侵掠张光晟又于振武诱杀羣胡自尔已来絶无虏使其为嫌怨足可明征借如吐蕃实和回纥无憾戎狄贪诈乃其常情茍有便利可窥岂肯端然自守今朔方太原之众逺在山东神策六军之兵继出闗外傥有贼臣啗寇黠虏窥邉伺隙乗虚微犯亭障此愚臣所窃为忧者也未审陛下其何以御之侧闻伐叛之初议者多易其事佥谓有征无战役不逾时计兵未甚多度费未甚广于事为无扰于人为不劳曽不料兵连祸结变故难测日引月长渐乖始圗故前志以兵为凶器战为危事至戒至慎不敢轻用之者盖为此也当胜而反败当安而倒危变亡而为存化小而成大在覆掌之间耳何可不畏而重之乎近事甚明足以为鉴往嵗为天下所患咸谓除之则可致升平者李正已李寳臣梁崇义田悦是也往嵗为国家所信咸谓任之则可除祸乱者朱滔李希烈是也既而正已死李纳继之寳臣死惟岳继之崇义卒希烈叛惟岳戮朱滔然则往嵗之所患者四去其三矣而患竟不衰往嵗之所信者今则自叛矣而又难保是知立国之安危在势任事之济否在人势茍安则异类同心也势茍危则舟中敌国也陛下岂可不追鉴往事惟新令圗循偏废之柄以靖人复倒持之权以固国而乃孜孜汲汲极思劳神徇无已之求望难必之效其于为人除患之意则已至矣其为宗社自重之计恐未至焉自顷将帅徂征久未尽敌茍以借口则请济师陛下乃为之辍邉军缺环衞虚内廐之马竭武库之兵占将家之子以益师赋私养之畜以増骑犹且未战则曰乏财陛下又为之算室庐贷商贾倾司府之币设请之科闗辅之间征发已甚宫苑之内备衞不全万一将帅之中又如朱滔希烈或负固边垒诱致豺狼或窃发郊畿惊犯城阙此亦愚臣所窃为忧者也未审陛下复何以备之以陛下圣徳君临率土欣戴非常之虑岂所宜言然居安备危哲王是务以言为讳中主不行若备之已严则言亦何害傥忽而未备又安可勿言臣是以罄陈狂愚无所讳避罔敢以中主不行之事有虞于圣朝也惟陛下熟察之过防之且今之关中即古者邦畿千里之地也王业根本于是在焉秦尝用之以倾诸侯汉尝因之以定四海盖由凭山河之形胜宅田里之上腴弱则内保一方当天下之半可以养力俟时也彊则外制东夏据域中之大可以蓄威昭徳也豪勇之在闗中者与籍于营衞不殊车乗之在闗中者与列于廐牧不殊财用之在闗中者与贮于帑藏不殊有急而须一朝可聚今执事者先拔其本弃重取轻所谓倒持太阿授人以柄议制置则彊干弱枝之术反语绥懐则恱近来逺之道乖求诸通方无适而可顾臣庸懦窃为陛下惜之往者不可追来者犹可补臣不胜恳恳忧国之至辄敢效其狂鄙以备采择之一端陛下傥俯照防诚过听愚计使李芃援东洛懐光救襄城希烈凶徒势必退衂则所遣神防六军士马及防召节将子弟东行应援者悉可追还河北既有马燧抱真固亦无借李晟亦令旋斾完复禁军明勅泾陇邠寜但令严备封守仍云更不征发使知各保安居又降徳音劳徕畿甸具言京辇之下百役殷繁且又万方防同诸道朝奏卹勤懐逺理合优容其京城及畿县所税间架防酒抽贯贷商防召等诸如此类一切停罢则冀已输者弭怨见处者获寜人心不揺邦本自固祸乱无从而作朝廷由是益尊然后可以度时宜施教令弛张自我何有不从端本整棼无易于此谨奏



　　翰苑集巻十一
　　钦定四库全书
　　翰苑集巻十二　　　　　　唐　陆防　撰奏草【二】
　　论叙迁幸之由状
　　臣前日蒙恩召见陛下叙说泾原叛卒惊犯宫阙及初行幸之事因自尅责辞旨过深臣奏云陛下引咎在躬诚尧舜至徳之意臣窃有所见以为致今日之患者羣臣之罪也陛下又曰卿以君臣之礼不忍归过于朕故有此言然自古国家兴衰皆有天命今遇此厄运虽则是朕失徳亦因事不由人未及对诏之间陛下遂言及宗祧涕泗交集主忧臣愤人理之常情激于衷不觉呜咽旋属游瓌请对臣言未获毕辞今辄上烦以尽愚恳臣所谓致今日之患是羣臣之罪者非敢徒饰浮説茍宽圣懐事皆有由言庶可复自胡羯称乱遗患未除朝廷因循久务容养事多僭越礼阙防朝陛下神武统天将壹区宇乃命将帅四征不庭凶渠稽诛逆将继乱兵连祸结行及三年征师四方无逺不暨父子诀别夫妻分离一人征行十室资奉居者有餽送之苦行者有锋刃之忧去留骚然而闾里不寜矣聚兵日众供费日多常赋不充乃令促限促限才毕复命加征加征既殚又使别配别配不足于是算之科设率贷之法兴禁防滋章条目纎碎吏不堪命人无聊生农桑废于征呼膏血竭于笞捶市井愁苦室家怨咨兆庶嗷然而郡邑不寜矣邉陲之戍用保封疆禁衞之师以备廵警二者或阙则生戎心国之大防莫重于此陛下急于靖难累遣东征邉备空虚亲军寡弱寻又捜阅私牧以取马簿责将家以出兵凡有私牧者例元勲贵戚之门所谓将家者皆统帅岳牧之后是乃尝蒙亲委或着忠劳复除征徭固有常典今忽夺其畜牧事其子孙有乞假以给资装有破产以营卒乗道路凄悯部曲感伤贵位崇勲孰不解体加以聚敛之法毂下尤严邸第侯王咸输屋税禆贩夫妇毕算缗钱贵而不见优近而不见异其为愤慼又甚诸方诛求转繁庶类恐惧兴发无已羣情动揺朝野嚻然而京邑闗畿不寜矣陛下又以百度弛废志期肃清持义以掩恩任法以成理神断失于太速睿察伤于太精断速则寡恕于人而疑似之间不容辩也察精则多猜于物而臆度之际未必然也寡恕则重臣惧祸反侧之衅易生多猜则羣下防嫌茍且之风渐扇是以叛乱继起怨讟并兴非常之虞亿兆同虑惟陛下穆然凝邃独不得闻至使凶卒鼔行白昼犯阙重门无结草之御环衞无谁何之人自古祸变之兴未有若斯之易岂不以乗我间隙因人离哉陛下有股肱之臣有耳目之任有谏诤之列有备衞之司见危不能竭其诚临难不能効其死所谓致今日之患是羣臣之罪者岂徒言欤圣旨又以家国兴衰皆有天命今遇此厄运应不由人者臣志性介劣学识庸浅凡是占算秘术都不渉其源流至于兴衰大端则尝闻诸典籍书曰天视自我人视天听自我人听又曰徳惟一动罔不吉徳二三动罔不凶惟吉凶不僭在人惟天降灾祥在徳又曰天难忱命靡常常厥徳保厥位厥徳靡常九有以亡此则天所视听皆因于人天降灾祥皆考其徳非于人事之外别有天命也故祖伊责纣之辞曰我生不有命在天武王数纣之罪曰吾有命罔惩其侮此又舍人事而推天命必不可之理也易曰自天祐之吉无不利仲尼以为祐者助也天之所助者顺也人之所助者信也履信思乎顺又以尚贤是以自天祐之吉无不利又曰危者安其位者也亡者保其存者也乱者有其理者也故君子安而不忘危存而不忘亡理而不忘乱是以身安而国家可保又曰视履考祥又曰吉凶者得失之象也夫易之为书穷变知化其于性命可谓研精及乎论天人祐助之由辩安危理乱之故必本于履行得失而吉凶之报象焉此乃天命由人其义明矣春秋传曰祸福无门唯人所召又曰人受天地之中以生所谓命也是以有动作威仪礼义之则以定命能者养之以福不能者败以取祸礼记引诗而释之曰大雅云殷之未丧师克配上帝仪监于殷骏命不易言得众则得国失众则失国也又引书而释之曰康诰云惟命不于常言善则得之不善则失之此则圣哲之意六经防通皆为祸福由人不言盛衰有命盖人事着于下而天命降于上是以事有得失而命有吉凶天人之间影响相准诗书已后史传相承理乱废兴大略可记人事理而天命降乱者未之有也人事乱而天命降康者亦未之有也六经之教既如彼厯代明验又如此尚恐其中有可疑者臣请复以近事证之自顷征讨颇频刑网稍宻物力竭耗人心惊疑如居风涛汹汹靡定上自朝列下达烝黎日夕族党聚谋咸忧必有变故旋属泾原叛卒果如众庶所虞京师之人动逾亿计固非悉知算术皆晓占书则明致宼之由未必尽闗天命伏惟陛下鉴既往之深失建将来之令圗拯宗社阽危刷亿兆愤耻在于审察时变博询人谋王化聿修天祐自至恐不宜推引厄运谓为当然挠追咎之诚沮惟新之望臣闻理或生乱乱或资理有以无难而失守有因多难而兴邦理或生乱者恃理而不修也乱或资理者遭乱而能惧也无难失守者忽万机之重而忘忧畏也多难兴邦者渉庶事之艰而知敕慎也今生乱失守之事则既徃不可复追矣其资理兴邦之业在陛下尅励而谨修之当至危至难之机得其道则兴失其道则废其间不容复有所悔也惟陛下勤思焉熟计焉舍巳以从众焉违欲以遵道焉逺憸佞而亲忠直焉推至诚而去逆诈焉杜谗沮之路广谏诤之门焉埽求利之法务息人之术焉録片善片能以尽羣材焉忘小瑕小怨俾无弃物焉斯道甚易知甚易行不劳神不苦力但在约之于心耳又陛下天资睿哲有必致之具安得舍而不为哉斯道夕誓之于心则可以感神明动天地朝施之于事则可以服庶类懐万方何忧乎乱人何畏乎厄运何患乎天下不寜昔太王以避狄而兴周文以百里而王是乃因危难而恢盛业由僻小而阐丕圗况陛下禀英姿承寳厯四海之利权由已列圣之徳泽在人茍能増修蔑有不济至如东北羣孽荏苒逋诛泾原乱兵仓卒犯禁盖上元保祐陛下恐陛下神武果断有轻天下之心使知艰难将永福祚耳伏愿悔前祸以荅天戒新圣化以承天休勿谓时钟厄运而自疑勿谓事不由人而自解勤励不息足致升平岂止荡涤祅氛旋复宫阙而已愚臣不胜区区忧国奉君之至诚有所切辞不觉烦伏惟陛下不以人废言不以言废直千虑一得或有取焉谨奏







　　奉天论奏当今所切务状
　　隠朝昨日奉宣圣旨逆贼虽退犹未收城令臣审思当今所务何者最切具条録奏来者伏以初经大变海内震惊无论顺逆贤愚必皆企竦观听陛下一言失则四方解体一事当则万姓属心动关安危不可不慎臣谓当今急务在于审察羣情若羣情之所甚欲者陛下先行之羣情之所甚恶者陛下先去之欲恶与天下同而天下不归者自古及今未之有也夫理乱之本系于人心况乎当变故动揺之时在危疑向背之际人之所归则植人之所去则倾陛下安可不审察羣情同其欲恶使亿兆归趣以靖邦家乎此诚当今之所急也然尚恐为之不易者盖以朝廷播越王命未行施之空言人或不信何以言其然今天下之所欲者在息兵在安业天下之所恶者在敛重在法苛陛下欲息兵则寇孽犹存兵固不可息矣欲安业则征徭未罢业固未可安矣欲薄敛则郡县惧乏军用令必不从矣欲去苛则行在素霁威严言且无验矣此皆势有所未制意有所未从虽施于德音足慰来苏之望而稽诸事实未符悔祸之诚且动人以言者其感不深动人以行者其应必速盖以言因事而易发行违欲而难成易发故有所未孚难成故无思不服今陛下将欲平祸乱拯阽危恤烝黎安反侧既未有息人之实又乏于施惠之资唯当违欲以行已所难布诚以除人所病乃可以彰追咎之意副惟新之言若犹不然未见其可顷者窃闻舆议颇究羣情四方则患于中外意乖百辟又患于君臣道隔郡国之志不达于朝廷朝廷之诚不升于轩陛上泽阙于下布下情壅于上闻实事不必知知事不必实上下否隔于其际真伪杂糅于其间聚怨嚻嚻腾谤籍籍欲无疑阻其可得乎物论则然人心可见盖谓含听纳是圣主之所难郁抑猜嫌是众情之所病伏惟陛下神无滞用鉴必穷防愈其病而易其难如淬锋溃疣决防注水耳可以崇德美可以济艰难陛下何虑不行而直为此懔懔也臣谓宜因文武羣官入参之日陛下特加延接亲与叙言备询祸乱之由明示咎悔之意各使极言得失仍令一一面陈军务之际到即引对不拘时限用表忧勤周公勤握髪吐餐而天下归心则此义也又当假之优礼恱以温顔言切而理惬者必赏导以尽其情识寡而辞拙者亦容恕以嘉其意有谏诤无隠者愿陛下叶成汤改过之美襃其直而勿吝其非有谋猷可用者愿陛下体大禹拜言之诚奬其能而亟行其防至于匹夫片善采録不遗庶士传言听纳无倦是乃緫天下之智以助聪明顺天下之心以施教令则君臣同志何有不从逺迩归心孰与为乱化疑梗为防合易怨谤为讴歌浃辰之间可使丕变陛下傥行之不猒用之得中从义如转圜进善如不及推广此道足致和平其于昭德塞违恐不止当今所急也虑有愚而近道事有要而似迂冀垂睿思反覆详览必或无足观采舍弃非遥谨奏

　　奉天论前所荅奏未施行状
　　臣某言贼泚逋诛尚穴宫禁陛下思念宗庙痛伤黎元仁孝交感至于愤激猥以急务下询微臣臣虽鄙懦尊慕仁义荷陛下知巳之遇感陛下思理之诚愚衷所懐承问辄发不以浅深自揆不以喜怒上虞诚缺于周防承顺之规是亦忠于陛下一至之分也前奉诏问寻具上陈请延羣臣稍与亲接广咨访之路开谏诤之门通壅郁之情采拔之道自献荅奏迨兹弥旬不闻施行不赐酬诘未审宸旨以为何如昧于忖量但务竭尽恐由辞理蹇拙不能畅达事情慺慺血诚敢愿披频烦黩冒岂不慙惶盖犬马感恩思効之心睠睠而不能自止者也臣闻立国之本在乎得众得众之要在乎见情故仲尼以谓人情者圣王之田言理道所由生也是则时之否泰事之损益万化所系必因人情情有通塞故否泰生情有薄厚故损益生通天下之情者莫智于圣人尽圣人之心者莫深于易象其别卦也干下坤上则曰泰坤下干上则曰否其取象也损上益下则曰益损下益上则为损干为天为君坤为地为臣天在下而地处上于位乖矣而反谓之泰者上下交故也君在上而臣处下于义顺矣而反谓之否者上下不交故也气不交则庶物不育情不交则万邦不和天气下降地气上腾然后歳功成君泽下流臣诚上达然后理道立损益之义亦犹是焉上约已而裕于人人必恱而奉上矣岂不谓之益乎上蔑人而肆诸巳人必怨而叛上矣岂不谓之损乎然则上下交而泰不交而否自损者人益自益者人损情之得失岂容易哉故喻君为舟喻人为水水能载舟亦能覆舟舟即君道水即人情舟顺水之道乃浮违则没君得人之情乃固失则危是以古先圣王之居人上也必以其心从天下之心而不敢以天下之人从其欲乃至兢兢业业一日二日万防夫几者事之微也以圣人之德天子之尊且犹慎事之微乃至一日万虑岂不以居上接下惧失其情欤书曰人心惟危道心惟微微则万几之虑不得不精也危则覆舟之戒不得不畏也夫揆物以意宣意以言言或是非莫若考于有迹迹或成败莫若验于已行自昔王业盛衰君道得失史册尽在粲然可征与众同欲靡不兴违众自用靡不废从善纳谏靡不固逺贤耻过靡不危故诗书称尧德则曰稽于众舍巳从人数舜之功则曰眀四目达四聦言务同欲也序禹之所由兴则曰益赞于禹禹拜昌言述汤之所以王则曰用人惟已改过不吝言能纳谏也歌文王作周则曰济济多士文王以寜美武王尅殷则曰乱臣十人同心同德言皆从善也尧舜禹汤文武此六君者天下之盛王也莫不从谏以辅徳询众以成功是则德益盛者虑益微功愈髙者意愈下及代之衰也则道亦反焉故书曰纣有亿兆夷人离心离德言违众也诗曰汝炰烋于中国敛怨以为德不眀尔德时无背无侧尔德不明以无陪无卿又曰虽无老成人尚有典刑曽是莫听大命以倾言逺贤也书曰谓人莫已若者亡诗曰惟彼不慎自独俾臧自有肺肠俾人则狂言自用也前史数桀纣之恶曰强足以拒谏辩足以饰非言耻过也考得失于已行之迹鉴盛衰于已验之符孰失道而不衰孰得理而不盛报应以类影响不差胡可不则而象之敬而畏之乎粤自秦汉暨于周隋其间将厯千祀代兴者非一姓继覆者非一君虽所遇殊时所为异迹然失众必败得众必成与尧舜禹汤同务者必兴与桀纣幽厉同趣者必覆全失众则全败全得众则全成多同于善则功多甚同于恶则祸甚善恶从类端如贯珠成败象行明若观火此厯代之元龟也尚恐议者曰时异事异臣请复为陛下粗举近效之尤章章者以辩焉太宗文皇帝以天纵之才有神器之重武定祸乱文致太平威行如雷霆明照侔日月英略施于百务圣功被于九歌固非庶品之所度量常情之所钻仰然犹兢兢畏慎惧失人心毎戒臣下献规恒以危亡为虑夙兴听理日旰忘劳公卿迭趋庭奏庶务评议得失与众共之下无滞情上无私断退朝之暇宴接侍臣谘访谋猷询求过阙或论往古成败或问人间事情毎言及暗主乱朝则省惧自戒言及贤君理代则企竦思齐言及稼穑艰难则上下相匡务遵勤俭言及闾阎疾苦则君臣同虑议息征徭懋德惩违触类滋长尚恐过言谬举既往难追每召宰相平章必遣谏官俱入小有颇失随即箴规得一善必遽命甄升听一谏必明加襃锡故得时无阙事人乐输诚又引文学之流更直宿于内署或讲求典礼或讽诵诗书每至夜分情忘厌倦夫以太宗之德美贞观之理安且犹务得人心其勤若此是则人心之于理道可一日而不接乎髙宗始年亦亲听纳故当时翕然归美以为有贞观之风兼赖遗泽在人先范垂裕幸无改作俗以阜康数十年间天下无事承平之业滋久倦勤之意颇彰燕居益深接下弥简前哲之耿光浸逺中宫之威柄潜移卒有嗣圣临朝天授革命岂不以经邦之道阙畴咨于大猷宴安之懐溺偏信于近狎驯致祸变几将倾邦虽乱匪自他然其失一也俗一靡余风遂流讫神龙景云之间皆嬖幸乱朝聦明不达元宗躬定大难手振宏纲开懐纳忠克已从谏尊用旧老采拔羣才大臣不敢壅下情私昵不敢干公议朝清道泰垂三十年谓化已行谓安可保耳目之娱渐广忧勤之志稍衰侈心一萌邪道并进贪权窃柄者则曰德如尧舜矣焉用劳神承意趣媚者则曰时已太平矣胡不为乐有深谋逺虑者谓之迂诞惊众有谠言切谏者谓之诽谤邀名至尊收视于穆清上宰养威于廊庙议曹以颂美为奉职法吏以识旨为当官司府以厚敛为公忠权门以多赂为问望外宠持窃国之势内宠擅回天之谣祸机炽然焰焰滋甚举天下如居积薪之上人人惧焚而朝廷相蒙曽莫之省日务游宴方谓有无疆之休大盗一兴至今为梗岂不以忽于戒备逸于居安惮忠骾之怫心甘防诈之从欲渐渍不闻其失以至于大失者乎肃宗惩致宼之由蕴拨乱之略虚受广纳同符乎太宗招延询谋辍食废寝洞啓诚腑推心与人豁披胷襟忘已应物故得来苏之望允塞配天之业勃兴先皇帝继守防勤而益之以和惠惠则有感和则有亲虽时继艰屯而众不离析理尚宽大务因循而重作为然于紫宸听朝常限三人奏事亦宣谕德令课责侍臣或赏其尽规或让以容黙性本仁恕事多含谏虽未从且不深忤情茍有阻终获上通故君臣相安而人亦小息陛下英姿逸辩迈絶人伦武略雄图牢笼物表愤习俗以妨理任削平而在躬以明威照临以严法制断流日久浚恒太深逺者惊疑而阻命逃死之乱作近者畏慑而偷容避罪之态生君臣意乖上下情隔君务致理而下防诛夷臣将纳忠又上虑欺诞故睿诚不布于羣物物情不达于睿聦臣于往年曽任御史获奉朝谒仅欲半年陛下严髙居未尝降旨临问羣臣局蹐趋退亦不列事奏陈轩墀之间且未相谕宇宙之广何由自通虽复例对使臣别延宰辅既殊师锡且异公言未行者则戒以枢宻勿论已行者又谓之遂事不谏渐生拘碍动渉猜嫌由是人各隠情以言为讳至于变乱将起亿兆同忧独陛下恬然不知方谓太平可致陛下以今日之所覩验往时之所闻孰真孰虚何得何失则事之通塞备详之矣人之情伪尽知之矣烈圣升降之效厯厯如彼当今理乱之由昭昭如此未有不兴于得众殆于失人裕于佥谐蔽于偏信济美因乎纳谏亏德由乎自贤善始本乎忧勤失全萌乎安泰今陛下将欲悔祸徼福去危从安若不循太宗创业之规袭肃宗中兴之理鉴天宝致乱之所以惩今者迁幸之所由则何以孚圣懐彰令问新逺迩之听归反侧之心乎前承德音访及庸鄙敢缘私议辄以献闻自尔已来反覆千虑愚智有分信非可移至今拳拳犹滞所见不胜愚诚恳款谨复布露以闻臣某惶怖死罪谨言

　　翰苑集巻十二
　　钦定四库全书
　　翰苑集巻十三　　　　　　唐　陆贽　撰奏草【三】
　　奉天请数对羣臣兼许令论事状
　　朝隠奉宣圣旨频览卿表状劝朕数对羣臣兼许令论事辞理恳切深表尽忠朕本心甚好推诚亦能纳谏但縁上封事及奏对者少有忠良多是论人长短或探朕意旨朕虽不受谗谮出外即谩生是非以为威福朕往日将谓君臣一体都不隄防縁推诚信不疑多被奸人卖弄今所致患害朕思亦无他故却是失在推诚又谏官论事少能慎宻例自矜归过于朕以自取名朕从即位以来见奏对论事者甚多大抵皆是雷同道听涂说试加质问即便辞穷若有竒才异能在朕岂惜拔擢朕见从前已来事秪如此所以近来不多取次对人亦不是倦于接纳卿宜深悉此意者圣徳广大如天包容俯矜狂愚仍赐奬谕嘉臣以恳切目臣以尽忠虽甚庸驽实懐感励夫知无不言之谓尽事君以义之谓忠臣之夙心久以自誓以此为奉上之道以此为报主之资幸逢休明获展诚愿既免罪戾又蒙襃称庶奉周旋不敢失坠傥陛下广推此道施及万方咸奬直以矜愚各録长而舍短人之欲善谁不如臣自然圣徳益彰羣心尽达愚衷恳恳实在于斯睿眷特深缕宣宻旨备该物理曲尽人情其于虑逺防微固非常识所逮然臣窃谓天子之道与天同方天不以地有恶木而废发生天子不以时有小人而废听纳帝王之盛莫盛于尧虽四凶在朝而佥议靡辍故曰惟天为大惟尧则之是知人有邪直贤愚在处之各得其所而已必不可以忠良者少而阙于询谋献纳之道也昔人有因噎而废食者又有惧溺而自沉者其为矫枉防患之虑岂不过哉愿陛下取鉴于兹勿以小虞而妨大道也臣闻人之所助在乎信信之所立由乎诚守诚于中然后俾众无惑存信于已可以教人不欺唯信与诚有补无失一不诚则心莫之保一不信则言莫之行故圣人重焉以为食可去而信不可失也又曰诚者物之终始不诚无物物者事也言不诚则无复有事矣匹夫不诚无复有事况王者赖人之诚以自固而可不诚于人乎陛下所谓失于诚信以致患害者臣窃以斯言为过矣孔子曰可与言而不与之言失人不可与言而与之言失言智者不失人亦不失言由此论之陛下可审其所言而不可不慎信其所与而不可不诚海禽至微犹识情伪含灵之类固必难诬前志所谓众庶者至愚而神盖以蚩蚩之徒或昬或鄙此其似于愚也然而上之得失靡不辩上之好恶靡不知上之所秘靡不传上之所为靡不効此其类于神也故驭之以智则人诈示之以疑则人偷接不以礼则徇义之意轻抚不以恩则効忠之情薄上行之则下从之上施之则下报之若响应声若影从表表枉则影曲声淫则响邪懐鄙诈而求顔色之不形顔色形而求观者之不辩观者辩而求众庶之不惑众庶惑而求叛乱之不生自古及今未之得也故唯天下至诚为能尽其性能尽其性则能尽人之性若不尽于已而望尽于人众必绐而不从矣不诚于前而曰诚于后众必疑而不信矣今方岳有不诚于国者陛下则兴师以伐之臣庶有亏信于上者陛下则出令以诛之有司顺命诛伐而不敢纵舍者盖以陛下之所有责彼之所无故也向若陛下不诚于物不信于人人将有辞何以致讨是知诚信之道不可斯须去身愿陛下慎守而行之有加恐非所以为悔者也臣闻春秋传曰人谁无过过而能改善莫大焉易曰日新之谓盛徳礼记曰徳日新日日新又日新商书仲虺述成汤之徳曰用人惟巳改过不吝周诗吉甫美宣王之功曰衮职有阙惟仲山甫补之夫礼易春秋百代不刋之典也皆不以无过为美而谓大善盛徳在于改过日新成汤圣君也仲虺圣辅也以圣辅而赞扬圣君不称其无过而称其改过周宣中兴之贤主也吉甫文武之贤臣也以贤臣而歌诵贤主不美其无阙而美其补阙是则圣贤之意较然着明唯以改过为能不以无过为贵盖为人之行已必有过差上智下愚俱所不免智者改过而迁善愚者耻过而遂非迁善则其徳日新是为君子遂非则其恶弥积斯谓小人故闻义能徙者常情之所难从谏勿咈者圣人之所尚至于赞扬君徳歌述主功或以改过不吝为言或以有阙能补为美中古巳降淳风浸防臣既尚防君亦自圣掩盛徳而行小道于是有入则造膝出则诡辞之态兴矣奸由此滋善由此沮帝王之意由此惑谮臣之罪由此生媚道一行为害斯甚太宗文皇帝挺秀千古清明在躬再恢圣谟一变流以虚受为理本以直言为国华有面折廷争者必为霁雷霆之威而明言奬纳有上封献议者必为黜心意之欲而手勅襃扬故得有过必知知而必改存致雍熙之化没齐尧舜之名向若太宗徇中主之常情滞习俗之凡见闻过则羞已之短纳谏又畏人之知虽有求理之心必无济代之効虽有悔过之意必无从谏之名此则听纳之实不殊隠见之情小异其于损益之际已有若此相悬又况不及中才师心自用肆于人上以遂非拒谏孰有不危者乎且以太宗有经纬天地之文有底定祸乱之武有躬行仁义之徳有致理太平之功其为休烈耿光可谓盛极矣然而人到于今称咏以为道冠前古泽被无穷者则从谏改过为其首焉是知谏而能从过而能改帝王之美莫大于斯陛下所谓谏官论事少能慎宻例自矜归过于朕者臣以为不宻自矜信非忠厚其于圣徳固亦无亏陛下若纳谏不违则传之适足増美陛下若违谏不纳又安能禁之勿传伏愿以贞观故事为楷模使太宗风烈重光于圣代恐不可谓此为归过而阻絶直言之路也臣闻虞舜察迩言故能成圣化晋文听舆诵故能恢霸功大雅有询于刍荛之言洪范有谋及庶人之义是则圣贤为理务询众心不敢忽细微不敢侮鳏寡侈言无验不必用质言当理不必违逊于志者不必然逆于心者不必否异于人者不必是同于众者不必非辞拙而効速者不必愚言甘而利重者不必智是皆考之以实虑之以终其用无他唯善所在则可以尽天下之理见天下之心夫人之常情罕能无惑大抵蔽于所信阻于所疑忽于所轻溺于所欲信既偏则听言而不考其实由是有过当之言疑既甚则虽实而不听其言于是有失实之听轻其人则遗其可重之事欲其事则存其可弃之人斯并茍纵私懐不稽皇极于以亏天下之理于以失天下之心故常情之所轻乃圣人之所重圗逺者先验于近务大者必慎于微将在博采而审用其中固不在慕髙而好异也陛下所谓比见奏对论事皆是雷同道听涂説者臣窃以众多之议足见人情必有可行亦有可畏恐不宜一槩轻侮而莫之省纳也陛下又谓试加质问即便辞穷者臣窃以陛下虽穷其辞而未尽其理能服其口而未服其心何以知其然臣每读史书见乱多理少因懐感叹尝试思之窃谓为下者莫不愿忠为上者莫不求理然而下每苦上之不理上每苦下之不忠若是者何两情不通故也下之情莫不愿达于上上之情莫不求知于下然而下恒苦上之难达上恒苦下之难知若是者何九不去故也所谓九者上有其六而下有其三好胜人耻闻过骋辩给聪明厉威严恣彊愎此六者君上之也谄谀顾望畏愞此三者臣下之也上好胜必甘于佞辞上耻过必忌于直谏如是则下之谄谀者顺旨而忠实之语不闻矣上骋辩必勦説而折人以言上明必臆度而虞人以诈如是则下之顾望者自便而切磨之辞不尽矣上厉威必不能降情以接物上恣愎必不能引咎以受规如是则下之畏愞者避辜而情理之説不申矣夫以区域之广大生灵之众多宫阙之重深髙卑之限隔自黎献而上获覩至尊之光景者逾亿兆而无一焉就获覩之中得接言议者又千万不一幸而得接者犹有九居其闲则上下之情所通鲜矣上情不通于下则人惑下情不通于上则君疑疑则不纳其诚惑则不从其令诚而不见纳则应之以悖令而不见从则加之以刑下悖上刑不败何待是使乱多理少从古以然考其初心不必淫暴亦在乎两情相阻驯致其失以至于艰难者焉昔龙逢诛而夏亡比干剖而殷灭宫竒去而虞败屈原放而楚衰臣谓夏殷虞楚之君若知四子之尽忠必不弃若知四子之可用必不拒违所以至于忍害而舍絶者盖谓其言不足行心不足保故也四子既去四君亦危然则言之固难听亦不易赵武呐呐而为晋贤臣绛侯木讷而为汉元辅公孙宏上书论事帝使难宏以十防宏不得其一及为宰相卒有能名周昌进谏其君病吃不能对诏乃曰臣口虽不能言心知其不可然则口给者事或非信辞屈者理或未穷人之难知尧舜所病胡可以一詶一诘而谓尽其能哉以此察天下之情固多失实以此轻天下之士必有遗才臣是以窃虑陛下虽穷其辞而未穷其理能服其口而未服其心良有以也古之王者明四目达四聪盖欲幽抑之必通且求闻已之过也垂旒于前黈纩于侧盖恶视听之太察唯恐彰人之非也降及末代则反于斯聪明不务通物情视听秪以伺罪衅与众违欲与道乖方于是相尚以言相示以智相冒以诈而君臣之义薄矣以陛下性含仁圣意务雍熙而使至道未孚臣窃为陛下懐愧于前哲也古人所以有耻君不如尧舜者故亦以是为心乎夫欲理天下而不务于得人心则天下固不可理矣务得人心而不勤于接下则人心固不可得矣务勤接下而不辩君子小人则下固不可接矣务辩君子小人而恶其言过悦其顺已则君子小人固不可辩矣趣和求媚人之甚利存焉犯顔取怨人之甚害存焉居上者易其害而以美利利之犹惧忠告之不蔇况有疎隔而勿接又有猜忌而加损者乎天生烝人合以为国人之有口不能无言人之有心不能无欲言不宣于上则怨讟于下欲不归于善则凑集于邪圣人知众之不可以力制也故植谤木陈谏鼓列争臣之位置采诗之官以宣其言尊礼义安诚信厚贤能之赏广功利之途以归其欲使上不至于亢下不至于穷则人心安得而离乱兆何从而起古之无为而理者其率用此欤茍有理之之意而不知其方茍知其方而心守不壹则得失相半天下之理乱未可知也其又违道以师心弃人而任巳谓欲可逞谓众可诬谓专断无伤谓询谋无益谓防説为忠顺谓献替为妄愚谓进善为比周谓嫉恶为嫌忌谓多疑为御下之术谓深察为照物之明理道全乖国家之颠危可立待也理乱之戒前哲备言之矣安危之効历代尝试之矣旧典尽在殷鉴足征其于措置施为在陛下明识所择耳伏愿广接下之道开奬善之门纳谏之懐励推诚之美其接下也待之以礼煦之以和虚心以尽其言端意以详其理不御人以给不自以明不以先觉为能不以臆度为智不形好恶以招谄不大声色以示威如权衡之悬不作其轻重故轻重自辨无从而诈也如水镜之设无意于妍蚩而妍蚩自彰莫得而怨也有犯顔谠直者奬而亲之有利口谗佞者疎而斥之自然物无壅情言不茍进君子之道浸长小人之态日消何忧乎少忠良何有乎作威福何患乎妄说是非如此则接下之要备矣其奬善也求之若不及用之惧不周如梓人之任材曲直当分如沧海之归水洪防必容能小事则处之以小官立大劳则报之以大利不忌怨不避亲不抉瑕不求备不以人废举不以已格人闻其才必试以事能其事乃进以班自然无不用之才亦无不实之举如此则奬善之道得矣其纳谏也以补过为心以求过为急以能改其过为善以得闻其过为明故谏者多表我之能好谏者直示我之能贤谏者之狂诬明我之能恕谏者之漏泄彰我之能从有一于斯皆为盛徳是则人君之与谏者交相益之道也谏者有爵赏之利君亦有理安之利谏者得献替之名君亦得采纳之名然犹谏者有失中而君无不美唯恐谠言之不切天下之不闻如此则纳谏之徳光矣其推诚也在彰信在任人彰信不务于尽言所贵乎出言则可复任人不可以无择所贵乎巳择则不疑言而必诚然后可求人之听命任而勿贰然后可责人之成功诚信一亏则百事无不纰缪疑贰一起则羣下莫不忧虞是故言或乖宜可引过以改其言而不可茍也任或乖当可求贤以代其任而不可疑也如此则推诚之义孚矣微臣所以屡屡尘黩而不能自抑者盖以陛下有拯乱之志而多难未平有务理之诚而庶绩未乂有尧舜聪明之徳而未光宅于天下有覆载含之量而未翕受于众情故臣每中夜静思无不窃叹而深惜也向若陛下有其位而无必行之志有其志而无可致之资则臣固已从俗浮沉何苦而汲汲如是惟陛下详省所阙亟行所宜归天下之心济中兴之业此臣之愿也亿兆之福也宗社无疆之休也谨奏

　　奉天论尊号加字状
　　右冀寜奉宣圣旨往年百官请上尊号曰圣神文武皇帝今縁经此寇难诸事并宜改变众议欲得于朕旧号之中更加一两字卿宜商量事体稳便得否者伏以睿徳神功参天配地巍巍荡荡无得而名臣子之心务崇美号虽或増累盈百犹恐称述未周陛下既越常情俯稽至理愚衷未谕安敢不言窃以尊号之兴本非古制行于安泰之日已累谦冲袭乎丧乱之时尤伤事体今者銮舆播越未复宫闱宗祏震惊尚愆禋祀中区多梗大憝犹存此乃人情向背之秋天意去就之际陛下诚宜深自惩励以收揽羣心痛自贬损以荅谢灵谴岂可近从末议重益美名既亏追咎之诚必累中兴之业以臣庸蔽未见其宜乞更详思不为凶孽所幸此臣之至愿也谨奏


　　重论尊号状
　　右冀寜奉宣圣旨卿所商量加尊号事虽则理体甚切然时运必须小有改变亦不可执滞不信卿宜为朕更审思量应亦无妨者臣闻徳合天者谓之皇徳合地者谓之帝徳合人者谓之王父天母地以养人理物各得其宜者谓之天子是皆至尊之殊号极美之大名虽欲变更无逾于此故伏羲神农黄帝尧舜自生人已来君徳之最神圣者天下尊之美之亦已至矣而其指以为号者或曰皇或曰帝唯目一字且犹不兼禹汤继兴莫匪大圣尚自菲薄降号为王嬴秦徳衰于殷周而名窃于羲皡兼皇与帝始緫称之流及后代昏僻之君乃有圣刘天元之号是知人主轻重不在名称崇其号无补于徽猷损其名不伤于徳美然而损之有谦光稽古之善崇之获矜能纳谄之讥得失不侔居然可辩况今时遭屯否事属艰难尤宜惧思以自贬抑必也俯稽术数须有变更与其増美称而失人心不若黜旧号以只天戒天时人事理必相扶人既好谦天亦助顺陛下诚能断自宸鉴涣发徳音引咎降名深自尅责惟谦与顺一举而二美从之外可以收物情内可以应元运上可以髙徳于夐古下可以垂法于无穷兴废典矫旧失至明也损虚饰收美利大智也前圣之所以永保鸿名常为称首者达于兹义而巳矣陛下何恡而不革反欲加冗号以受实患哉元元道徳经曰王侯自谓孤寡不谷以贱为本也周襄王遭乱出居于郑告于诸侯曰不谷不徳鄙在郑地春秋礼之以其能降名也汉光武诏令上书者不得言圣史册称之以其能损巳也臣顾以贱防获承访议伊尹耻其君不如尧舜臣亦耻之是以诚发于中不复防虑忌讳赦其愚而鉴其理惟明主行焉谨奏



　　奉天论赦书事条状
　　右隠朝奉宣圣旨并以中书所撰赦文示臣令臣审看可否如有须改张处及事宜不尽条録奏来者臣谨如诏旨详省再三犹惧所见不周兼与诸学士等参考得失佥以为纲条粗举文理亦通事多循常辞不失旧用于平昔颇亦可行施之当今则恐未称何则履非常之危者不可以常道安解非常之纷者不可以常语谕自陛下嗣承大宝志壹中区穷用甲兵竭取财赋甿庶未达于暂劳之旨而怨咨已深昊穹不假以悔祸之期而患难继起复以刑谪太峻禁防伤严上下不亲情志多壅乃至变生都辇盗据宫闱九庙鞠陷于匪人六师出次于郊邑奔逼忧厄言之痛心自古祸乱所钟罕有若此之暴今重围虽解逋寇尚存裂土假王者四凶淊天僭帝者二竖又有顾瞻懐贰叛援党奸其流寔繁不可悉数皇舆未复国柄未归劳者未获休功者未及赏困穷者未暇恤滞抑者未克伸将欲纾多难而收羣心唯在赦令诚言而已安危所属其可忽诸动人以言所感已浅言又不切人谁肯懐昔成汤遇灾而祷于桑野躬自髠剔以为牺牲古人所谓割发宜及肤翦爪宜侵体良以诚不至者物不感损不极者益不臻今兹徳音亦类于是悔过之意不得不深引咎之辞不得不尽招延不可以不广润泽不可以不宣畅郁堙不可不洞开襟抱洗刷疵垢不可不荡去瘢痕使天下闻之廓然一变若披重昏而覩朗曜人人得其所欲则何有不从者乎应须改革事条谨具别状同进除此之外尚有所虞窃以知过非难改过为难言善非难行善为难假使赦文至精止于知过言善犹愿圣虑更思所难易曰圣人感人心而天下和平夫感者诚发于心而形于事人或未谕而宣之以言言必顾心心必副事三者符合不相越逾本于至诚乃可求感事或未致则如勿言一亏其诚终莫之信伏惟陛下先断厥志乃施于辞度其可行而宣之其不可者措之无茍于言以重其悔言克诚而人心必感人心既感而天下必平事何可不详言何可不务罄输愚恳伏听圣裁谨奏













　　翰苑集巻十三
　　钦定四库全书
　　翰苑集巻十四　　　　　　唐　陆贽　撰奏草【四】
　　奉天论拟与翰林学士改转状
　　右冀寜奉宣勅旨卿及诸学士名衔宜并钞録进来冀寜又向臣说云圣意以臣等自到奉天书诏填委欲与改转以奬勤劳者承命竦恧顾慙非宜进退徬徨不知所措臣谬以儒学选居翰林虽职异訏谋而恩参近侍当陛下用兵之防乏决胜之筹从陛下避狄之游靡出竒之计见危阙授命之莭知难无伏死之争事君大猷臣则皆旷屑屑供职曾何足云夫君之有臣以济理也理不失道乱何由生乱之浸兴由理乖也君之及难实臣罪也是以主忧则臣辱主辱则臣死今陛下躬罹逼胁露处郊畿园庙震惊斯谓辱矣宼雠宻迩亦云忧矣臣窃谓凡今在位任重者其罪大职近者其责深臣之职司颇亦为近是宜当责安可増荣又闻初到奉天已颁诏命应是扈从将吏一例并加两阶今若翰林之中独蒙改转乃是行赏不类命官以私録微劳则臣等迁位过优劝来者则从官加阶太薄先后失次轻重不伦凡百具寮谁不解体夫行罚先贵近而后卑逺则令不犯行赏先卑逺而后贵近则功不遗至如徇主忘家固是臣子常分追陪辇跸曷足甄称陛下必以朝官之中有来有否事须旌别以儆不从则望先録大劳次徧羣品然后以例均被臣亦何敢独辞殊渥曲临实伤大体不任腼惧之至谨奉状以闻谨奏







　　奉天请罢琼林大盈二库状
　　右臣闻作法于凉其犹贪作法于贪将安救示人以义其患犹私示人以私患必难弭故圣人之立教也贱货而尊让逺利而尚亷天子不问有无诸侯不言多少百乘之室不畜聚敛之臣夫岂皆能忘其欲贿之心哉诚惧贿之生人心而开祸端伤风教而乱邦家耳是以务鸠敛而厚其帑椟之积者匹夫之富也务散发而收其兆庶之心者天子之富也天子所作与天同方生之长之而不恃其为成之收之而不私其有付物以道混然忘情取之不为贪散之不为费以言乎体则博大以言乎术则精微亦何必挠废公方崇聚私货降至尊而代有司之守辱万乗以效匹夫之藏亏法失人诱奸聚怨以斯制事岂不过哉今之琼林大盈自古悉无其制传诸耆旧之说皆云创自开元贵臣贪权饰巧求媚乃言郡邑贡赋所用盍各区分税赋当委之有司以给经用贡献宜归乎天子以奉私求元宗恱之新是二库荡心侈欲萌柢于兹迨乎失邦终以饵宼记曰货悖而入必悖而出岂非其明效欤陛下嗣位之初务遵理道敦行约俭斥逺贪饕虽内库旧藏未归太府而诸方曲献不入禁闱清风肃然海内丕变议者咸谓汉文却马晋武焚裘之事复见于当今近以寇逆乱常銮舆外幸既属忧危之运宜増儆励之诚臣昨奉使军营出游行殿忽覩右廊之下牓列二库之名戄然若惊不识所以何则天衢尚梗师旅方殷疮痛呻吟之声噢咻未息忠勤战守之効赏赉未行而诸道贡珍遽私别库万目所视孰能忍懐窃揣军情或生觖望试询馆之吏兼采道路之言果如所虞积憾巳甚或忿形谤讟或丑肆讴谣颇含思乱之情亦有悔忠之意是知甿俗昏鄙识昧髙卑不可以尊极临而可以诚义感顷者六师初降百物无储外扞凶徒内防危堞昼夜不息迨将五旬冻馁交侵死伤相枕毕命同力竟夷大艰良以陛下不厚其身不私其欲絶甘以同卒伍辍食以啗功劳无猛制而人不携懐所感也无厚赏而人不怨悉所无也今者攻围已解衣食已丰而謡讟方兴军情稍阻岂不以勇夫恒性嗜货矜功其患难既与之同忧而好乐不与之同利茍异恬黙能无怨咨此理之常固不足怪记曰财散则民聚财聚则民散岂非其殷鉴欤众怒难任蓄怨终泄其患岂徒人散而已亦将虑有构奸鼓乱干纪而强取者焉夫国家作事以公共为心者人必乐而从之以私奉为心者人必咈而叛之故燕昭筑金台天下称其贤殷纣作玉杯百代传其恶盖为人与为已殊也周文之囿百里时患其尚小齐宣之囿四十里时病其太大盖同利与专利异也为人上者当辨察兹理洒濯其心奉三无私以壹有众人或不率于是用刑然则宣其利而禁其私天子所恃以理天下之具也舍此不务而壅利行私欲人无贪不可得已今兹二库珍币所归不领度支是行私也不给经费非宣利也物情离怨不亦宜乎智者因危而建安明者矫失而成徳以陛下天姿英圣傥加之见善必迁是将化蓄怨为衔恩反过差为至当促殄遗孽永垂鸿名易如转规指顾可致然事有未可知者但在陛下行与否耳能则安否则危能则成徳否则失道此乃必定之理也愿陛下慎之惜之陛下诚能近想重围之殷忧追戒平居之专欲器用取给不在过丰衣食所安必以分下凡在二库货贿尽令出赐有功坦然布懐与众同欲是后纳贡必归有司毎获珍华先给军赏瓌异纎丽一无上供推赤心于其腹中降殊恩于其望外将卒慕陛下必信之赏人思建功兆庶恱陛下改过之诚孰不归徳如此则乱必靖贼必平徐驾六龙旋复都邑兴行坠典整缉棼纲乗舆有旧仪郡国有恒赋天子之贵岂当忧贫是乃散其小储而成其大储也损其小宝而固其大宝也举一事而众美具行之又何疑焉恡少失多亷贾不处溺近迷逺中人所非况乎大圣应机固当不俟终日不胜管窥愿効之至谨陈冒以闻谨奏
　　奉天论解萧复状
　　右冀寜奉宣圣旨縁国家赋税多出江淮既未收复京城恐逺路传说过甚所以欲得遣一大臣往彼宣慰以安逺近之情初欲简择此使并先共宰相商量皆云萧复久任江外刺史谙彼事宜又就宰相之中名望最重令其往彼宣慰人必望风恱服其时萧复亦自见此商议更无异同朕犹不能自断遂唤诸朝士般次对见一一亲向说宣慰之意问其稳便已否皆云至要并无异辞朕所以更不疑惑已与择得发日及其临行从一等却论奏欲得且留萧复又频有朝官上封事亦与从一等意同朕忽见此翻覆非常怅恨数日思量不测其故意况必是萧复计防遣其论奏萧复又有何事苦欲得住其意深不可防卿比来谙此人性行否兼与朕子细思料若不肯去其意何在者萧复往年曽任常州刺史臣其时寄住常州首尾二年阅其理行及到京邑多与往来嵗月滋深情意相得复之志性臣则备谙本是贵门又聨戚属痛自修励慕为清贞矫枉太深时或过当论经义则以守死善道执心不回为本议人物则以魏元忠宋璟为师已之所行皆欲尽善故渉好名之累亦无应变之才用虽不周行则可保至如二三爽徳翻覆挟奸复之为人必不至是安有亲承计议退自变渝私诱官僚曲令干説是同儿戏非近人情虽甚狂愚犹应不敢若稍恭慎固当不为况乃见称名流获践清贯备股肱之任承渥泽之私何心何顔忍至于此假令萧复之意或欲逗留在于从一之徒寜肯附防臣縁自到行在常居禁中向外事情视听都絶忽承顾问莫测端由陛下必欲研穷斯理不为难察初举萧复充使本是从一等商量后请萧复不行又是从一等论奏一矛一楯理必有归或遣或留意将安在但垂睿诘孰敢面谩萧复若相属求则从一等何容为隠从一等傥自回互则萧复不当受疑陛下奚惮而不辩明乃直为此怅恨也夫明则罔惑辩则罔寃惑莫甚于逆诈而不与明寃莫痛于见疑而不获辩是使情伪相糅忠邪靡分兹实居上御下之要枢惟陛下留意幸察谨奏














　　奉天荐袁髙等状
　　袁髙杨顼【已上二人并曽任御史中丞】裴谞【曽任金吾将军】孙咸【曽任京兆少尹】周皓【曽任丹延都团练观察使】裴胄【曽任宣州刺史】崔造殷亮李舟【已上并任郎官】何士干姚南仲陆淳沈既济【已上曽任补阙拾遗】右臣近因奏对言及任人陛下累叹乏才惘然忧见于色臣退而思省且喜且慙所喜者乐陛下急于求贤明君致理之资也所慙者耻近侍不能荐士微臣窃位之罪也辄自揣择思举所知犹惧鉴识不明品藻非当反覆参校未果上闻昨蒙宣示中书进拟量移官令臣审看可否者因悟贬降之軰其中甚有可称臣以素所谙知兼闻公议此状之内仅得十人状所不该又有三四或因连累左黜或遭谗忌外迁互有行能咸著名迹寘之清列皆谓良材若但准例量移及令仍旧出守固非陛下爱贤之意亦乖海内望理之心傥蒙特恩追赴行在试垂访接必有可观録用弃瑕既符徳号振淹求旧亦阐大猷谨録荐陈庶备采择其余差序逺近并具别状以闻谨奏
　　奉天论李晟所管兵马状
　　右贼泚稽诛保聚宫苑势穷援絶引日偷生懐光緫仗顺之师乗制胜之气鼓行芟翦易若摧枯而乃寇奔不追师老不用诸帅每欲进取懐光辄沮其谋据兹事情殊不可解陛下意在全后委曲听从观其所为亦未知感若不别务规略渐相制持唯以姑息求安终恐变故难测此诚事机危迫之秋也固不可以寻常容易处之今李晟奏请移军适遇臣衔命宣慰懐光偶论此事臣遂讯问所宜懐光乃云李晟既欲别行某亦都不要借臣犹虑有翻覆因美其军盛强懐光大自矜夸转有轻晟之意臣又从容问云昨发行在之日未知有此商量今者从此却回或恐圣旨顾问事之可否决定何如懐光已肆轻言不可中变遂云恩命许去事亦无妨要约再三非不详审虽欲追悔固难为辞伏望即以李晟表出付中书勅下依奏别赐懐光手诏示以移军事由其手诏之大意云昨得李晟奏请移军城东以分贼势朕縁未知利害本欲委卿商量适防陆防从彼宣慰回奏云见卿论叙军情语及于此仍言许去事亦无妨遂勅本军允其所请卿宜授以谋略分路夹攻务使叶齐尅平宼孽如此则词婉而直理顺而明虽蓄异端何由起怨臣初奉使谕旨本縁粮赐不均偶属移军事相谐防又幸懐光诡对且无阻絶之言机宜合幷若有幽赞一失其便后何悔追伏望圣聪速垂裁断谨奏









　　奉天奏李建徽杨惠元两节度兵马状
　　右懐光当管师徒足以独制凶寇逗留未进抑有他由所患太强不资傍助比者乂遣李晟李建徽杨惠元三节度之众附丽其营无益成功秪足生事何则四军接垒羣帅异心论势力则悬絶髙卑据职名则不相统属懐光轻晟等兵微位下而忿其制不从心晟等疑懐光养寇蓄奸而怨其事多凌已端居则互防飞谤欲战则递恐分功龃龉不和嫌衅遂构俾之同处必不两全强者恶积而后亡弱者势危而先覆覆亡之祸翘足可期旧寇未平新患方起忧叹危切实堪疚心太上消慝于未萌其次救失于始兆况乎事情已露祸难垂成委而不谋何以寜乱李晟见机虑变先请移军就东建徽惠元势转孤弱为其吞噬理在必然他日虽有良圗亦恐不能自拔拯其危急唯在此时今因李晟愿行便遣合军同往托言晟兵素少虑为贼泚所邀借此两军迭为犄角仍先谕旨宻使促装诏书至营即日进路懐光意虽不欲然亦计无所施是谓先声有夺人之心疾雷不及掩耳者也夫制军驭将所贵见情离合疾徐各有宜适当离者合之则召乱当合者离之则寡功当疾而徐则失机当徐而疾则漏防得其要契其时然后举无败谋措无危势今者屯兵而不肯为用聚将而罔能叶心自为鲸鲵变在朝夕留之不足以相制徒长厉阶析之各竞于擅能或建勲绩事有必应断无可疑解鬭不可以不离救焚不可以不疾理尽于此惟陛下圗之以前件事宜臣昨晚自行营回面奉进止以臣所商量许李晟移就城东灼然稳便但虑懐光不免怅望因此生词转难调息则不如不去令臣更审细思量奏来者臣以事机得失所系安危千虑百思通夕忘寐诚以贪因循而不能矫失者终有大患处臲卼而不思出险者必无乆安罄陈刍荛惟所省择谨奏


　　驾幸梁州论进献果人拟官状
　　右钦溆奉宣圣旨自发洋州已来累路百姓进献果子胡等虽甚防细且有此心今拟各与散试官卿宜商量可否者伏以爵位者天下之公器而国之大柄也唯功勲才徳所宜处之非此二途不在赏典恒宜慎惜理不可轻轻用之则是壊其公器而失其大柄也器壊则人将不重柄失则国无所持起端虽防流必大縁路所献果盖是野人微情有之不足光圣猷无之不足亏至化量以钱帛为赐足彰行幸之恩馈献酬官恐非令典谨奏






　　又论进果人拟官状
　　右钦溆赍中书所与进果人拟官状示臣仍奉宣圣旨朕所到处欲得人心喜恱试官虚名无损于事宰臣已商量进拟与亦无妨者臣愚以为信赏必罚霸王之资轻爵防刑衰乱之渐信赏在功无不报必罚在罪无不惩非功而获爵则爵轻非罪而肆刑则刑防爵赏刑罚国之大纲一纲或棼万目皆弛虽有善理末如之何天宝季年嬖幸倾国爵以情授赏以宠加天下荡然纪纲始紊逆羯乗衅遂乱中原遣戍嵗増策勲日广财赋不足以供赐而职官之赏兴焉职员不足以容功而散试之号行焉青朱杂沓于胥徒金紫普施于舆皁薰莸无辨泾渭不分二纪于兹莫之能整当今所病方在爵轻设法贵之犹恐不重若又自弃将何劝人圣旨以为试官虚名无损于事臣伏恐陛下思之未熟偶有是言傥或谓之信然臣窃以为过矣夫立国之道惟义与权诱人之方惟名与利名近虚而于教为重利近实而于徳为轻凡所以裁是非立法制者则存乎其义至于参虚实揣轻重并行而不伤迭用而不悖因众之欲度时之宜消息盈虚使人不倦者则存乎其权专实利而不济之以虚则耗匮而物力不给专虚名而不副之以实则诞谩而人情不趋故国家之制赏典锡货财赋秩廪所以彰实也差品列异服章所以饰虚也居上者必明其义达其变相须以为表里使人日用而不知则为国之权得矣谨按命秩之载于甲令者有职事官焉有散官焉有勲官焉有爵号焉虽以类而分其流有四然其掌务而授俸者唯系于职事之一官以序才能以位贤徳此所谓施实利而寓之虚名者也其勲散爵号三者所系大抵止于服色资防而已以驭崇贵以甄功劳此所谓假虚名以佐其实利者也虚实交相养故人不渎赏轻重互相制故国不废权今之员外试官颇同勲散爵号虽则授无费禄受不占员然而突铦锋排患难者则以是赏之竭筋力展勤効者又以是酬之其为用也可谓重矣今或捧一器挈果一盛亦授试官以酬所献则彼突铦锋而竭筋力者必相谓曰吾以忘躯命而获官此以进果而获官是乃国家以吾之躯命同于果矣果草木也视人如草木谁复为用哉且员外试官无俸禄之资无摄管之柄无见敬之贵无免役之优唯假空名以笼浮俗浮俗所以若存若亡而未甚猒弃者徒以上之所惜耳今陛下若又轻用之以为无损于事人寤斯旨复何赖焉后之立功曷用为赏陛下若欲赏之以职事则官员有限而勲伐无穷固不胜其用矣陛下若欲赏之以货财则人力已殚而帑藏皆匮固不充其费矣既未有实利以敦劝又不重虚名而滥施人无借焉何以为国且植树果多是野人贫者所资唯在衣食假以冗号亦奚用焉必欲使之欢欣不如厚赏钱帛人不失利国不失权各得所宜两全其宝何有不可顾伤大猷愿留睿思更少详度谨奏
　　翰苑集巻十四
　　钦定四库全书
　　翰苑集巻十五　　　　　　唐　陆防　撰奏草【五】
　　兴元论解姜公辅状
　　右钦溆奉宣圣旨縁唐安公主丧亡不可向此间迁厝权令造一塔安置待收复京城即拟将归以礼葬送所造塔役功费用亦甚微小都不合是宰相所论之事姜公辅忽有表奏都无道理但欲指朕过失拟自取名朕本拔擢将为腹心今却如此岂不负朕至深卿宜商量如何稳便者公辅顷在翰林与臣久同职任臣今据理辨直则渉于私党之嫌希旨顺承则违于匡辅之义渉嫌止贻于身患违义实玷于君恩徇身忘君臣之耻也别嫌奬义主之明也臣今不敢冒行所耻亦赖陛下明圣而鉴焉古语有之顺旨者爱所由来逆意者恶所从至故人臣皆争顺旨而避逆意非忘家为国捐身成君者谁能犯顔色触忌讳建一言开一説哉是以哲后兴王知其若此求谏如不及纳善如转圜谅直者嘉之讦犯者义之愚浅者恕之狂诞者容之仍虑骄汰之易滋而忠实之不闻也于是置敢谏之鼓植告善之旌悬戒慎之鼗立司过之士犹惧其未也又设官制以言为常由是有史为书瞽为诗工诵箴谏大夫规诲士传言庶人谤尚恐其怠也每嵗孟春遒人以木铎徇于路而振警之官师相规工执艺事以谏其或不恭邦有常刑然非明智不能招直言非圣徳不能求过行招直则其智弥大求过则其徳弥光唯衰乱之朝闇惑之主则必讳其过行忿其直言以阿防为纳忠以谏争为扬恶怨讟溢于下国而耳不欲闻腥徳达于上天而心不求寤迨乎颠覆犹未知非情之昬迷乃至于是故明者广纳以成德闇者独用而败身成败之途千古相袭与败同辙者罔不覆与成同轨者罔不昌以陛下日月之明江海之量自当矫夏癸殷辛拒谏饰非之慝协大禹成汤拜言改过之诚矧又时运方屯物情犹郁乃是陛下握发吐哺之日宵衣旰食之辰士无贤愚咸宜录用言无大小皆务招延固不可复有忤逆之嫌甘辛之忌也夫君人者以众智为智以众心为心恒恐一夫不尽其情一事不得其理孜孜访纳唯善是求岂但从谏不咈而已哉乃至求谤言听舆诵葑菲不以下体而不采故英华靡遗刍荛不以贱品而不询故幽隠必达今公辅官在谏议任居宰衡献替弥纶乃其职分比于刍荛葑菲岂不优而且重哉此理之常奚足怪也纵使引喻非当不犹愈于舆诵乎矫激过深不犹愈于谤言乎晋文听舆人之诵而霸业兴虞舜设诽谤之木而帝徳广斯实圣贤之髙躅陛下何疾焉圣旨又以造塔役费微小非宰臣所论之事下臣愚戅窃谓不然当问理之是非岂论事之大小若造塔为是役虽大而作之何伤若造塔为非费虽小而言者何罪夫小者大之渐微者着之萌故君子慎初圣人存戒知几者所贵乎不逺而复制理者必在于未乱之前本立辅臣置之左右朝夕纳诲意在防微微而弼之乃其职也涓涓不遏终变桑田焰焰靡除卒燎原野流煽巳甚祸灾已成虽欲救之固无及矣书曰不矜细行终累大德易曰小人以小善为无益而不为也以小恶为无伤而不去也故恶积而不可掩罪大而不可解然则小之不可不慎也如此陛下安得使之勿论乎虞书载咎繇之言曰兢兢业业一日二日万几兢兢慎也业业危也几者动之微也唐虞之际主圣臣贤庶绩咸熈万邦已协而犹上下相戒既慎且危虑事之微日至万数然则微之不可不重也如此陛下又安可忽而勿念乎舜之为君始作漆器羣臣固争咸谓非宜漆器之为用也甚坚其为费也盖寡然犹相继讽谏者岂不欲杜其渐而慎其初欤是知君臣之间义同一体事罔大小相须而成故舜命其臣曰作朕股肱耳目夫股肱之奉元首不以烦细而阙于运行耳目之助心灵不以么微而废于视听是以臣子之于君父也尽其敬而敬焉尽其爱而爱焉敬则愿及于尊荣爱则惧陷于过恶万邦黎献莫不皆然而况位列朝廷任当辅弼主辱与辱主安与安此而不言谁复言者礼曰近而不谏则尸利也若宰相者可谓近矣事或乖误得无谏乎武丁贤君也傅说贤相也而武丁引金作砺以命其相说谕木从绳以戒其君是则辅弼之任匡救攸属巨细之事悉宜尽规陛下所言役费微小非宰相所论之事又谓指朕过失拟自取名此诚异乎愚臣之所闻是以愿披肺肠而不敢自黙者也若以谏争为指过则剖心之主不宜见罪于哲王若以谏争为取名则匪躬之臣不应垂训于圣典献替列职竟使奚为左右有人复将焉用臣窃谓指过以示直固不如改过以见称进谏以取名固不如纳谏之为美假有意将指过谏以取名但能闻善而迁见谏不逆则所指者适足以彰陛下莫大之善所取者适足以资陛下无疆之休因而利焉所获多矣傥或怒其指过而不改则陛下招恶直之讥黜其取名而不容则陛下被违谏之谤是乃掩已过而过弥着损彼名而名益彰果而行之所失大矣一获一失可不慎乎伏愿嘉忤旨之忠袪逆耳之吝平积愤之气弭逆诈之情然后试以愚言反覆参校庶臻至理且亮微诚谨奏












　　又荅论姜公辅状
　　右钦溆奉宣圣旨省卿所奏公辅事宜虽甚知卿尽忠然似未防朕意朕意以公辅才行共宰相都不相当在奉天时早欲停罢后因公辅辞退朕已对面许讫寻属懐光背叛遂且因循容到山南公辅知朕必拟移改所以固论造塔事卖直取名据此用心岂是良善朕所以惆怅者秖缘如此卿今疑朕不能纳谏殊乖本意者臣以戅执务在朴忠推理而言有懐必尽睿意元妙非凡所窥如臣懵昧之材且无希伺之志奏报失旨宜其固然所冀録微欵而矜至愚实天下幸甚古人有言曰明主者可以理夺又曰主圣则臣直今陛下禀天纵之才备明圣之资臣若抱理莫伸守直不固上亏至化罪莫大焉辄复据直道而理其前言惟陛下留意幸察臣窃以领览万几必先虚其心鉴镜羣情必先诚其意盖以心不虚则物或见阻意不诚则人皆可疑阻于物者物亦阻焉疑于人者人亦疑焉万物阻之兆人疑之将欲感人心致于和平尽物理使无纰缪是犹却行而求及前人也无乃愈踈乎孔子曰不迁怒不亿不信岂非惧于肆情逞憾以至于失中违道者哉臣之区区志欲匡辅是以前者奏疏愿陛下平积愤之气弭逆诈之情然后试以愚言反覆参校庶臻至理且亮微诚今陛下以素欲废罢公辅之心而谓其所行皆非良善则是迁怒而积愤之气未平也陛下揣公辅知必移改之意而谓其所言皆欲取名则是亿不信而逆诈之情未弭也逆诈未弭积愤未平固宜公辅获戾于蓄疑下臣见尤于乖意谓之至当则或不然夫臣之献言以助理也君之求谏以弼违也言茍助理何必以人而废言谏茍弼违何必责意而拒谏若彼言无足用意虽善而奚为谏有可从人虽咎而寜舍古先圣王所以采葑菲询刍荛传谤言用仇怨急于听纳乃至于斯其意无他惟义所在愿陛下不以憎嫌而遗其片善不务精察而谓之大明忠言者利于行而咈于情唯计虑至熟乃能无忤幸纡宸鉴更审所宜谨奏















　　兴元论请优奬曲环所领将士状
　　右曲环所领一军悉是朱泚部曲或顷在凤翔所管或本从河朔同来后因汴宋用兵权抽赴彼应援所以行营将士犹举幽陇为名今之元凶乃其旧帅岐下则楚琳助乱蓟门则朱滔党奸独此偏师漂然河上其营幕则寄于他土其家属则陷于匪人又属汴路奸虞浚城陷覆粮饷屡絶资装久殚士卒常情固难安处是宜溃归旧营否则散适乐郊而曲环抚之悉无离叛孤军自守亦不茍从处危能安闻难辄赴甚推齐肃累着功勲近日将帅之中罕有如环之比考其才节絶有过人但縁羇寓多时穷匮转甚继陈章奏言及酸辛告急朝廷则力未能救求哀郡府则人莫见忧览其辞情可为流涕若失于应接则终以危亡良将义徒实在深惜愿陛下不以常人遇之不以常事遣之方今势可相资惟有江左完实恐须宻勅韩滉切令赡恤此军器甲衣粮咸使周足因赐刘洽手诏亦委加意保持若得自存必有成绩非艰难无以表特操非英圣不能全异才有功见知人必恱劝臣不胜区区为国奬善拯危之意谨启事以闻谨奏













　　兴元论解萧复状
　　右钦溆赍萧复表示臣兼奉宣圣旨朕比縁李懐光凶狂权且就此回避山南既与京畿接近指麾兵马日望收城今萧复劝朕令幸江陵表状之中张皇颇甚朕不防其意昨问从一从一亦甚惊怪不知事由萧复奏事官李充朕适唤对共语亦似不是纯良此人莫是李承昭家子弟否卿宜审看萧复表中意趣斟酌奏来者臣伏覩其表兼揣其情盖以逺路传闻事多失实大臣献纳务且竭诚虽有过当之虞失中之防但宜勿用不足为尤何则驻跸奉天屯难已甚况又不驻艰危可知萧复备位枢衡奉使宣抚忽闻变故寜免惊忧梁岷之间穷隘特甚辇挽攸止资奉实难凡在恋主之诚各懐徯后之志是以延赏奉迎于西蜀韩滉望幸于东吴此乃臣子之常情古今之通理萧复所请亦类于斯事虽非宜意则可恕李充顷任御史臣尝与之同寮其人是故福建观察使李椅之男与承昭房从已逺才颇通敏性亦温恭宗族之中足称佳器伏愿更广询访方验臣言不诬谨奏














　　又答论萧复状
　　右钦溆奉宣圣旨卿所奏萧复事朕已具悉假使更无别意终是不识事宜今巡行诸道转恐事多乖失縁孟皥年老今欲除萧复为福建观察使便令赴任去就亦应得所卿意以为何如者伏以将相之任所委皆崇中外迭居亦是常理然君臣有礼进退不可以不全理体有宜本末不可以不称顷盗兴都邑驾适郊畿陛下悔征赋之殷繁念黎元之困悴诞降慈旨深示悯伤特遣大臣普询疾苦本期还报将议优蠲众情颙颙日望上达今若未终前命遽授逺藩则是膏泽将布而复收涣汗已发而中废事既失望人何以观斯乃进退之礼不全本末之宜不称谓为得所臣实疑之傥虑处事乖方不欲淹留在外则当谕以诏旨促其归程逺郡巡历未周但令副介分往待其复命亲访物情革垂恩用符徳号使务既毕能否益彰徐择所宜以圗进退庶于事体允得厥中谨奏
　　兴元论续从贼中赴行在官等状
　　右钦溆奉宣圣旨近日往往有卑官从山北来皆称自京城偷路奔赴行在大都此軰多非良善有一邢建论说贼中体势语最张皇察其事情颇是窥觇今且令留在一处安置如此之类更有数人若不根寻恐有奸计卿宜商量如何稳便者臣伏以任緫百揆者与一职之守不同富有万国者与百揆之体复异盖尊领其要卑主其详尊尚恢卑务近细是以练覈小事糺察微奸此有司之守也维御万枢选建庶长緫纲而众目咸举明迩而羣方自通此大臣之任也愚智兼纳洪纎靡遗盖之如天容之如地垂旒黈纩而黜其聦察匿瑕藏疾而务于包含不示威而人畏之如雷霆不用明而人仰之如日月此天子之徳也以卑而僭用尊道则职废于下以尊而降代卑职则徳丧于上职废则事不举徳丧则人不归事不举者虽切而患轻人不归者衅似微而祸重兹道得失所闗兴亡圣王知宇宙之大不可以耳目周故清其无为之心而观物之自为也知亿兆之多不可以智力胜故壹其至诚之意而感人之不诚也异于是者乃以一人之听览而欲穷宇宙之变态以一人之防虑而欲胜亿兆之奸欺役智弥精失道弥逺故宣尼述陶唐之盛曰惟天为大惟尧则之周诗美文王之德曰不识不知顺帝之则是皆覆育万物浑然大同无好无恶不忌不克之谓也项籍纳秦降卒二十万虑其懐诈复叛一举而尽坑之其于防虞亦已甚矣汉髙豁达大度天下之士至者纳用不疑其于备虑可谓疏矣然而项氏以灭刘氏以昌蓄疑之与推诚其效固不同也秦皇严衞雄猜而荆轲奋其隂计光武宽容博厚而马援输其款诚岂不以虚懐待人人亦思附任数御物物终不亲情思附则感而恱之虽宼雠化为心膂有矣意不亲则惧而阻之虽骨肉结为仇慝有矣臣故曰兹道得失所闗兴亡伏惟陛下睿哲文思光被四表孝友勤俭行髙百王然犹化未大同俗未至理者良以智出庶物有轻待人臣之心思周万几有独驭区防之意谋吞众略有过慎之防明照羣情有先事之察严束百辟有任刑致理之规威制四方有以力胜残之志由是才能者怨于不任忠荩者忧于见疑着勲业者惧于不容懐反侧者迫于攻讨驯致离叛搆成祸灾兵连于外变起于内嵗律未半乗舆再迁国家艰屯古未尝有以陛下至圣之德而遘兹殷忧之期天其或者欲大启睿心儆小失而崇丕业耳臣谓陛下当奉若天意追咎已然凡所致寇之由悉已详知其故将革前以消羣疑今承徳音尚袭流误若未悔祸何由弭灾臣获蒙过知又辱下问若务顺旨是为欺天庸敢指陈庶裨阙漏往嵗初奋师旅四征不庭义烈之徒人思自効舍逆归款者继献于阙下陈谋谏失者争诣于禁门陛下能于此时乗军气之方雄因人心之愿尽辍沐吐哺虚坦懐海纳风行不疑不滞功者报之义者旌之直者奬之才者任之其或有志而无补于时敢言而不当其理亦必恕其妄作録其善心率皆优容以礼进退如此则海内风靡翕然归心贤愚咸懐小大毕力蕞尔凶丑曾何足平臣固知久已理安必无奉天之幸矣其所以孕祸胎而索义气者在乎独断宸虑专任睿明降附者意其窥觎输诚者谓其游说论官军挠败者猜其挟奸毁沮陈凶党强狡者疑其为贼张皇献计者防其漏言进谏者惮其宣谤凡此之类悉贻圣忧咸使拘留谓之安置或诘责而寘于客省或劳慰而延于紫庭虽呵奬颇异其辞然于圏闲一也既杜出入势同狴牢解释无期死生莫测守防且峻家私不通一遭絷维动歴年嵗想其痛愤何可胜言由是归化渐稀而上封殆絶矣徇义之心既阻胁从之党弥坚而贵近之臣往来之使希望风旨诡辞取容唯揣乐闻不忧失实咸言圣谋深逺策略如神小寇孤危灭亡无日陛下急于诛恶皆谓其事信然穷兵竭财坐待平一人心转溃寇乱愈滋遂至毂下生戎宫闱不守傥陛下能于此际遽敷大号谢过万方叙忠良见忌之冤而举其尤鲠亮者加之厚秩纠阿防不实之罪而数其极奸妄者处之大刑赏罚既明忠邪毕辨以此临下谁敢不诚以此懐人何有不服过而能改乱亦遄安臣固知寻复京师必无梁岷之游矣陛下既阙慎于始又失图于中收之西隅唯在兹日岂可复使一事纰缪一言过差哉今贼泚未平懐光继叛都邑城阙猰防迭居闗辅郊畿豺狼杂处朝廷僻介于逺郡道路縁历于连山杖策从君其能有几推心降接犹恐未多稍不礼焉固不来矣若又就加猜劾且复囚拘使反者得辞来者懐惧则天下有心之士安敢复言忠义哉卵胎不伤麟凤方至鱼鼈咸若龟龙乃游盖恱近者来逺之资懐小者致大之术也窃料邢建等軰必非助逆之徒假如过有张皇迹渉疑似亦望矜愚惜体屈法裕人并量器能随事甄贷武者措之于戎伍文者付之于宰司大则授以职员次但优其选序必有须离行在难处亲军则或除诸道一官或委诸使録用就其常分各稍加恩古人有言抚我则后虐我则雠惠泽所及讴歌乃归流闻四方孰不欣戴昔赵杀鸣犊圣人辍行燕尊郭隗贤士继往况乎天子所作天下式瞻一言阻物则天下莫不自疑一事恤人则天下莫不同恱固不可以小失为无损而不悔亦不可以小善为无益而不行小犹慎之矧又非小愿陛下惟事无大小皆以覆车之辙为戒实宗社无疆之休谨奏








　　翰苑集巻十五
　　钦定四库全书
　　翰苑集巻十六　　　　　　唐　陆贽　撰奏草【六】
　　兴元贺吐蕃尚结赞抽军回归状
　　右钦溆奉宣圣旨适得浑瑊奏比日尚结赞频使人计防拟自领兵马尅期同收京城縁春来蕃军多有疾疫近得探报尚结赞等并抽兵退归不知逺近朕意縁吐蕃士马强盛又以和好之义自请将兵助国讨贼朝夕望其成功今忽抽军退归甚失准拟浑瑊李晟等诸军兵马并不至絶多若无蕃军应援深虑被贼冲突卿试料量事势如何者臣质性孱昧不习兵机但以人情揆之时亦偶有所得自承此旨欣贺实深窃谓蕃戎退归乃是社稷遐福昨日已附钦溆口奏讫伏恐未尽愚款尚劳圣忧谨附披陈庶解疑结彼吐蕃者犬羊同类狐鼠为心贪而多防狡而无耻威之不格抚之不懐虽或时有盛衰大抵常为邉患隂诈难御特甚诸夷陛下但举建中已来近事准之则戎心难知固可明矣顷者方靖中夏未遑外虞因其乞盟遂许结好加恩降礼有欲无违而乃邀求寖多翻覆靡定托因细事啧有烦言首尾凡历四年要约竟未坚决立碑才毕复请改移猜矫多端于斯可验逮至盗惊都邑驾幸郊畿结赞緫戎在邉因请将兵赴难陛下推诚允纳厚赂招徕逗留持疑竟不时进无济讨除之用但携将帅之心懐光遽至猖狂颇亦由兹促祸及皇舆再驾移跸汉中陛下犹望蕃兵以寜内难亲倚之情弥厚屈就之事亦多豺狼野心曾不知感翻受朱泚信使意在观变推移频与诸军尅期至时皆不赴防致令羣帅进退忧虞欲舍之独前则虑其懐怨乗蹑欲待之合势则苦其失信稽延既奸且骄曷望成绩非唯变态难测且又妨扰实深戎若未归宼终不灭臣请复为陛下根本其説则人情物理昭然皆可得而察焉向者谋诱蕃兵本是使臣失防陛下急于戡乱嘉彼効诚唯恐后时不暇详议遽降优诏促令进军逺近闻之莫不危骇将帅意陛下不见信任且患蕃戎之夺其功士卒恐陛下不恤旧劳而畏蕃戎之专其利贼党惧蕃戎之胜不死则悉遗之擒百姓畏蕃戎之来有财必尽为所掠是以顺于王化者其心不得不怠陷于寇境者其势不得不坚怠我之师坚宼之众戎心变诈复未可量以此益兵但招其损耳以此靖国适资其乱耳抑昨蕃戎未退臣又窃有过忧流闻结赞好谋恐其潜蓄奸计傥或幸朝廷播越之际乗贼泚穷蹙之时轻犯近郊若升虚邑耀兵牧马不却不前外奉国家内通凶逆两持诱胁之势俱纳赠遗之资旁观战争坐乗衰如此则王师不得伐叛烝黎不得寜居贼必耗亡我亦困竭京甸所有势无孑遗千里丘墟得将安用是乃戎有万全之利我有不测之危臣所以痛心伤神昼惊夕惕者虑其意及于此也所赖天夺其魄神降之灾覩机若瞑遘厉自遁实昊穹悔祸之应列圣垂祐之期廓清妖氛庆必非逺何以知其然也自贼泚之乱始于暴兵因征役之繁兴乗衞禁之阙备诱扇羣慝遂谋大奸逆天僭君躬肆攻逼凡有血气皆知惋嗟矧伊忠良孰不痛愤独恶无与何能乆存加以圣徳日新改过不吝布革之诏恤隠之懐天下黎元翕然迁善易心改观厌乱思安和风既扬昏祲自敛蠢兹狂悖久合殱夷顷属懐光昏迷缓师养宼吐蕃干挠生事惑人故使义士无施厉阶犹梗今懐光别保蒲绛吐蕃逺避封疆形势既分腹背无患瑊晟诸帅才力得伸又各士马非多资粮向竭若不降贼即须建功此軰宠任巳崇贵位已极建功则宠増而位固降贼则名辱而身危况贼之凶愚灭亡可必贼之孤劣翦扑非难孰肯舍固而就危违宠而从辱弃垂成之业臣将灭之虏哉既牵于利害之情理不同恶又迫于单乏之急势难久居势理相驱安能无战浑瑊统戴休顔韩游瓌乗其西北李晟率骆元光尚可孤攻其东南同病相资自当合力但愿陛下慎于抚接以奋起忠勇之心勤于砥砺以昭苏逺近之望中兴大业旬月可期不宜尚眷眷于犬羊之羣以失将士之情也臣愚不任恳悃之至辄以私懐忖度谨冒昧以闻谨奏













　　兴元奏请许浑瑊李晟等诸军兵马自取机便
　　状
　　右钦溆奉宣圣旨省卿所奏蕃军退归及闗中体势理皆切当甚慰朕懐然浑瑊李晟等诸军须有商量规画令其进取朕见欲遣使宣慰卿宜审细条疏速奏来者臣闻将贵专谋兵以竒胜军机遥制则失变戎帅禀命则不威是以古之贤君选将而任分之于阃誓莫干也授之以钺俾专断也夫然故军败则死众战胜则策勲不用刑而师律贞不劳虑而武功立其于委任之体岂不博大哉其于责成之利岂不精覈哉自昔帝王之所以夷大艰成大业者由此道也其或疑于委任以制断由已为大权昧于责成以指麾顺旨为良将锋镝交于原野而决策于九重之中机防变于斯须而定计于千里之外违令则失顺从令则失宜失顺则挫君之严失宜则败君之众用舍相碍否臧皆凶上有掣肘之讥下无死绥之志其于分画之道岂不两伤哉其于经纶之术岂不都谬哉自昔帝王之所以长乱繁刑丧师蹙国者由此道也兹道得失兵家大枢当今事宜所系尤切盖以宼盗充斥乗舆播迁人心有观变之揺王室无自固之重秦梁回缭千里迢遥临之以威则力势不制授之以策则阻逺不精顷者骤降诏书教谕羣帅事无大小悉为规裁及乎章表陈诚使臣复命进退迟速率乖圣谋岂皆乐于违忤哉亦由传闻与指实不同悬算与临事有异故也设使其中或有肆情干命者陛下能于此时戮其违诏之罪乎臣窃恐未能也陛下复能夺其兵而易其将帅乎臣亦恐未能也是则违命者既不果行罚从命者又未必合宜徒费空言秖劳睿虑匪唯无益其损实多何则时方艰屯下陵上替凡在执干戈而衞社稷者皆自谓勲业由已义烈发心安于专行病于羁制陛下宜俯徇斯意因而委之遂其所安防其所病敦以付授之义固以亲信之恩假以便宜之权待以殊常之赏其余细故悉勿闗言所赐诏书务从简要慎其言以取重深其托以示诚言见重则君道尊托以诚则人心感尊则不严而众服感则不令而事成其势当令智者骋谋勇者奋力小大咸极其分贤愚各适其懐将自効忠兵自乐战与夫迫于驱制不得已而从之者志气何啻百倍哉夫君上之权特异臣下者唯不自用乃能用人其要在顺于物情其契在通于时变今之要契颇具于兹傥蒙究思或有可取谨奏









　　兴元请抚循李楚琳状
　　右件官比縁性行无良多为时议所恶频被封章论奏言其心挟两端若不隄防恐妄生窥伺谓宜斥絶用杜奸邪近者凤翔使来絶不蒙恩召见滞留数軰并未放还伏恐陛下不忍忿心颇从舆议以臣惷戅窃谓非宜李楚琳乗时艰危俶扰岐下贼杀戎帅款结凶渠奉天之围颇亦有助其于叛乱海内彰闻论者今始纷纭一何知见之晚耶但以乘舆未复大憝犹存勤王之师悉在畿内急宣速告晷刻是争商岭则道迂且遥雒谷复为盗所扼仅通王命唯在襃斜此路若又阻艰南北遂将夐絶以诸镇危疑之势居二逆诱胁之中汹汹羣情各懐向背贼胜则往我胜则来其间事机不容差跌傥或楚琳发憾公肆猖狂南塞要冲东延巨猾则我咽喉梗而心膂分矣其势岂不甚病哉且楚琳本懐惟恶是务今能两端顾望乃是天诱其衷故通归涂将济大业陛下诚宜深以为念厚加抚循得其持疑便足集事傥能迁善亦可济师今若徇褊狭之谈露猜阻之迹惧者甚众岂唯一夫自昔能建竒功或拯危厄未必皆是洁矩之士温良之徒驱驾扰驯唯在所驭朝称凶悖夕谓忠纯始为寇雠终作卿相知陈平无行而不弃忿韩信自王而遂封蒯通以折理获全雍齿以积恨先赏此汉祖所以恢帝业也置射钩之贼而任其才释斩袪之怨以免于难此桓文所以霸功也然则当事之要虽罪恶不得不容适时之宜虽仇雠不得不用陛下必欲精求素行追抉宿疵则是改过不足以补愆自新不足以赎罪凡今将吏岂得尽无疵瑕人皆省思孰免疑畏又况阻命之軰胁从之流自知负恩安敢归化斯衅非小所宜速圗孔子曰人而不仁疾之已甚乱也又曰小不忍则乱大谋君陈曰无忿疾于顽又曰必有忍其乃有济伏愿陛下必以英主大略圣人格言为元龟固不可纳竖儒小忠以亏挠兴复之业也臣不胜忧国至计谨啓事以闻谨奏
　　兴元论中官及朝官赐名定难功臣状
　　右钦溆奉宣圣旨比在奉天将士并赐名定难功臣今宰臣等商量扈从中官辛苦至甚亦合依例并赐此名朕以南衙朝士之中有经奉天重围又似卿等昨者奔赴行在渉厯危险亦极艰难今不问中官朝官但经重围又到山南者并拟赐名定难功臣卿宜商量岂不稳便者陛下惠霑御仁洽庶寮念随难之忧危恤从巡之劳苦议増宠饰将锡嘉名事虽未行意则已就凡在贵近固知衔恩睿旨淹详复询庸贱惟精惟慎允谓防微顾省何知属当下问臣若自贪荣号傍惧怨憎因循顺成不极所见心且知负如天鉴何是以不揆言之浅深不计身之利害但输狂直唯圣所裁臣闻赏以懋庸名以彰行赏乖其庸则忠实之効废名浮于行则渎冒之兴一足以挠国权一足以乱风俗授受之际岂容易哉顷以驻跸奉天迫于患难竟攘凶逆实赖武人遂旌定难之勲特赐功臣之目名颇符实事亦防时所霑虽多谁曰非允至如宫闱近侍班列具臣虽奔走恪居各循厥职而驱除翦伐谅匪所任又属皇舆再迁天祸未悔见危无补曷谓功臣致宼方深孰云定难纵使遭罹围逼跋履﨑岖难则当之定将安据劳或有矣功其谓何大凡有生之伦莫不各亲其类贱彼贵我抑惟常情黜异奬同亦是常性臣忝搢绅之列又当受赐之科窃自校量犹知不可而况于公议乎况于介胄之士乎人之多言靡所不至必谓陛下溺爱近习故徇其茍得之情泛该羣司以分其私昵之谤怨不在大衅皆自微必将沮战士激励之心结勲臣愤恨之气所恱者寡所愠者多所与者虚名所失者实事所恱者臣下之夸志所病者国家之大猷利害皎然不为难辨且名者众之所评也是曰公器亦为争端覈之至精犹患相轧处或乖当安能勿逾以汉髙之制服雄豪太宗之削平区防天下既定乃论功勲有萧曹之殊庸有房杜之硕画战守经略倬乎殊伦犹谓丰沛故人刀笔文吏诸将不服颇相讦扬乃至攘袂指天拔劒击柱偶语谋反諠哗讼冤矧今国歩犹艰王化未洽方资武力以殄寇雠盖非恩幸竞进之时文儒角逐之日当功而奬尚恐未孚奬又非功固宜见诮傥有节效尤着理当襃崇赏典甚多何必在此其余别无绩用例徇驱驰且俟贼平甄録非晚谨奏










　　兴元论赐浑瑊诏书为取散失内人等议状
　　右徳亮承旨幷録先所散失内人名字令臣撰诏书以赐浑瑊遣于奉天寻访以得为限仍量与资装速送赴行在者顷以理道乖错祸乱荐钟陛下思咎惧灾裕人罪已屡降大号誓将更新天下之人垂涕相贺惩忿释怨煦仁戴明毕力同心共平多难止土崩于絶岸收板荡于横流殄寇清都不失旧物实由陛下至诚动于天地深悔感于神人故得百灵降康兆庶归徳茍不如此自古尝有掷弃宫阙失守宗祧继逆于赴难之师再迁于蒙尘之日不逾半嵗而复兴大业者乎今渠魁始平法驾将返近自郊甸逺周寰瀛百役疲瘵之甿重伤残废之卒皆忍死扶病倾耳竦肩想闻徳声翘望圣泽陛下固当感上天悔祸之眷荷烈祖垂裕之休念将士锋刃之殃愍黎元涂炭之酷以致寇为戒以居上为危以务理为忧以复言为急损之又损尚惧汰侈之易滋艰之惟艰犹患戒慎之难久谋始尽善克终巳稀始而不谋终则何有夫以内人为号盖是中壸末流天子之尊富有宫掖如此等軰固繁有徒但恐伤多岂忧乏使翦除元恶曽未浃辰奔贺往来道路如织何必自亏君徳首访妇人又令资装速赴行在万目阅视众口流传恐非所以答庆赖之心副维新之望也夫事有先后义有重轻重者宜务之于先轻者宜措之于后故武王克殷有未及下车而为之者有下车而为之者盖美其不失先后之宜也自翠华播越万姓靡依清庙震惊三时乏祀当今所务莫大于斯诚宜速遣大臣驰传先往迎复神主修整郊坛展禋享之仪申告谢之意然后吊恤死义慰犒有功绥辑烝黎优问耆耊安定反侧宽宥胁从宣畅郁堙褒奬忠直官失职之士复废业之人是皆宜先不可后也至如崇饰服器缮缉殿台备耳目之娱选巾之侍是皆宜后不可先也宜后而先则为君之道丧宜先而后则理国之义差古之兴王必慎于此陛下将务兴复又安可不慎乎且散失内人已经累月既当离乱之际必为将卒所私其人若稍有知不求当自陈献其人若甚无识求之适使忧虞自因寇乱丧亡颇有大于此者一闻捜索懐惧必多余孽尚繁羣情未一因而善抚犹恐危疑若又惧之于何不有昔人所以掩絶缨而饮盗马者岂必忘其情爱耶盖知为君之体然也以小妨大明者不为天下固多美人何必独在于此易曰危者安其位者也乱者有其理者也故君子安不忘危理不忘乱是以身安而国家可保也春秋传曰或多难以固其国或无难以丧其邦诚以处危则思安之情切遭乱则求理之志深切于思安深于求理国之固也不亦宜乎及夫居安而骄恃理而怠骄则纵肆其奢欲怠则厌恶于忠言奢欲日行忠言日梗国之丧也不亦宜乎昔衞献出奔久而复国大夫迎于境者执其手而与之言迎于门者颔之而已言其骄怠之易生也齐桓将圗霸功管仲戒之以无忘在莒惧其情志之易变也今臣亦愿陛下企思危固国如不及惩忘乱丧国如探汤以在莒为书绅之规以衰衞为覆车之鉴则徳为帝范理致时雍与夫贪逸欲而践祸机其利害亦云逺矣所令撰赐浑瑊诏未敢承旨伏惟圣裁谨奏













　　銮驾将还宫阙论发日状
　　右先颁勅旨已定行期所司供承亦闻粗备但以霖潦方甚道路阻艰众情同忧莫敢论奏今发日渐逼隂云尚繁小大嗷嗷愁惧转甚臣虽闇钝亦窃揣量岂不知元恶初平余氛未殄乃是逆顺将分之际吉凶多变之时须速镇安理宜促驾向使霖潦为害人功可施其备御由于智能其役用止于烦费其所患不及于性命其可忧但在于人臣则当公私罄财上下竭力务寜大业奚恤暂劳各应叶奉圣规安敢复忤成命良以襃斜峻阻素号畏途縁侧迳于巅岩缀危栈于絶壁或百里之内历险且千或一程之中渉水数四若遇积雨滞浸羣峰澍流巨石崩奔訇殷相继深谷弥漫往来不通悉非功力之所支筹略之所遏斯须之顷跬歩之间仓皇遘殃皆不可测匹夫单骑尚且过防况万乘时行千官景从而可以蹈不存之险冒无御之灾乎如或磴路潨崩阁道淹圮环衞之仪少缺属车之马微惊纵有亿徒何所为用陛下欲无骇虑其可得乎又或霪滞更深谿涧皆溢迳路既絶传送无由连山万重进退不可一日乏食将如之何陛下欲无轸忧固亦难矣人主举措宜图万全必先事以防危不临危而求幸幸而获济贻媿已深不幸罹灾追悔何及孔子曰欲速则不达诚哉是言臣今非敢阻陛下欲速之情但颇以不达为虑耳傥回睿旨少俟开晴则发期虽延渉路无滞不疾而速允叶干行知几其神是谓天鉴窃闻羣议辄以上陈慺慺恳诚实冀昭纳谨奏







　　请释赵贵先罪状
　　右钦溆奉宣圣旨前者共卿商量赵贵先欲恕其罪朕朝来更问诸将皆云贵先顺从朱泚则是逆人合依常刑不可宽舍众人意既如此应难释放卿宜知悉者臣愚以为贵先从逆之罪法当不容贵先陷身之由情则可恕陛下所议矜宥原其情也诸将所请诛戮据于法也据法而除君之恶者人臣之常志原情而安众之危者人主之大权臣主之道既殊通执之方亦异言各有当体各有宜事或相駮而无伤此之谓也往以襄城告急诏命陇右发兵齐映率众东行贵先即其部将于时军至昭应适遇驾幸奉天齐映驰归凤翔贵先独主营幕进无总帅退阂乱兵遂为贼泚所招绐以同迎銮驾泚既反状未露贵先安得勿从已受邀留遂遭劫制身縻伪职兵隶凶徒虽居贼中亦不见任首末事迹简在天心臣亦亲承徳音非独闻于传说其于情状颇有足矜所可受责之辜唯在不能守莭而死耳贵先傥能守莭即是忠烈之徒固获襃旌岂资宽舍凡所议谳盖縁狱疑罪疑惟轻实编令典胁从罔理亦载圣谟况复懐光未殱希烈犹炽遭罹诱陷其类寔繁今京邑初平皇猷更始乃是汚俗观化之日圣王布徳之时所用刑章尤宜审慎一轻一重理乱攸生宥之以恩则自新者咸思归命断之以法则懐惧者姑务偷生众心既偷贼势愈固不忍一朝之忿而贻累嵗之忧茍循匹夫之谈以兴亿众之役为计若此夫何利之有焉曩者羯胡乱华染汚士吏肃宗兴复累降赦书罪止渠魁余所不问河朔遗孽既闻徳泽之被且幸胁汚之见原人人皆自怨尤各悔归国之晚及乎三司按罪继用严科未降之流复喜得计庆绪将消而再结思明已附而重浸长厉阶至今为梗岂不以任法吏而亏权道小不忍而乱大谋者乎昔汉髙帝既定四方见诸将往往偶语谋反乃问张良曰为之奈何良曰陛下所最恨者为谁帝曰雍齿与我有旧而数窘我良曰今急封雍齿则人人自坚矣帝用良计诸将果安皆云雍齿且侯吾属何患盖以圗霸王者不牵于常制安反侧者防念于宿瑕今陛下有汉髙之英贵先无雍齿之衅加戮不足威暴逆矜全可以定危疑明恕而行盛徳斯在何所为虑尚劳依违防臣区区上言盖为将来张本凡非首恶皆愿从宽庶使负累之徒莫不闻风而化消奸凶诱惑之计开叛乱降附之门此其大机不可失也陛下前意固为善矣伏惟不为浮议所移谨奏








　　论替换李楚琳状
　　右钦溆奉宣圣旨李楚琳不可久在凤翔欲朕到日简择一人替楚琳充莭度使楚琳别与一官便随朕归京既有迎驾诸军威势甚盛因此替换亦是权宜卿宜商量稳便否者臣闻王者有作先懐永圗谋必可传事必可继不因利以茍得不乘便而幸成故能上下相安而理可长久也彼楚琳者固是乱人乗国难而肆逞其奸贼邦君而簒居其位按以典法是宜汚潴既属多虞不遑致讨乃分之以旄钺又继之以宠荣逮至南廵颇全外顺道途无壅亦有赖焉虽朝命累加盖非获已然王言一出则不可渝纵阙君臣之恩犹须进退以礼今若因行幸之威势假迎扈之甲兵易置以归是同虏执以言乎除乱则不武以言乎务理则不诚祸变繁兴为日久矣负衅居位岂唯一人以此时巡后将安入以此抚御谁其感懐昔汉髙伪游韩信见获功臣继叛天下几危征伐纷纭以至没代其徼幸之不可也如此陛下得不为至戒哉议者谓之权宜臣又未谕其理夫权之为义取类权衡衡者称也权者锤也故权在于悬则物之多少可准权施于事则义之轻重不差其趣理也必取重而舍轻其逺祸也必择轻而避重茍非明哲难尽精微故圣人贵之乃曰可与适道未可与立可与立未可与权言知机之难也今者甫平大乱将复天衢辇路所经首行胁夺易一帅而亏万乘之义得一方而结四海之疑乃是重其所轻而轻其所重谓之权也不亦反乎以反道为权以任数为智君上行之必失众臣下用之必陷身厯代之所以多丧乱而长奸邪由此误也夫以韩信才略当时莫俦且负嫌猜已遭告讦纵之足以乱区防除之可以安国家幸而成擒犹谓失策当时被攻战之害百代流诡诈之讥况楚琳卒伍凡材厮养贱品因时扰攘得肆猖狂非有陷坚殪敌之雄出竒制胜之略颇同狐鼠乘夜睢盱晨光既升势自跧缩今郊畿已乂武衞方严陇镇压于其西邠泾扼制于其北顾是岐下若居掌中以楚琳琐劣之资处掌中控握之地纵令蹢躅何恶能为愿陛下姑务含普安反侧促驾遄止録功犒勤敷肆眚之恩布维新之令然后征韦臯楚琳俾入分文武之职择元勲宿望命出緫岐陇之师则彼承诏欣荣奔走不暇安敢虿介复劳诛鉏措置得宜万无一跌何遽过动不为后图仰希睿聪试更详虑谨奏









　　收河中后请罢兵状
　　昨日钦溆奉宣圣旨示臣马燧浑瑊等奏平懐光收河东状兼令臣商量须作何处置令钦溆奏来者凶梗殱荡闗畿廓清实圣谋广运之功亦宗社无疆之祚应须处置大略巳附钦溆口陈展转传言恐未尽意谨复荐其固陋愿陛下少留察焉臣闻祸或生福福亦生祸丧者得之理得者丧之端故晋胜鄢陵范燮祈死吴克劲越夫差启殃是知福不可以久徼幸得不可以常觊觎居福而虑祸则其福可保见得而忘丧则其丧必臻臣窃惧谄防希旨之徒险躁生事之軰幸凶丑覆亡之防揣英主削平之心必将竞効甘言诱开利欲谓王师所向莫敌谓余孽指顾可平请回蒲坂之戈复起淮沂之役斯议一启必有乱阶故微臣姑以生祸为忧而未敢以获福为贺也何则建中之难其事可征始以蓄憾而隘于含容或以亟胜而轻于战伐故文喜之讨泾上之疮痛未平崇义之征汉南之芟夷继甚阻命之帅非不诛也伐叛之师非不克也介焉之断非不坚也赫斯之怒非不逞也然以人不见恤惟戮是闻有辜无辜不敢自保是以抱衅反侧者惧鈇钺之次加畏祸危疑者虑猜谮之旋及遂乃螽结以拒讨狼顾以背恩弥两河而亘淮夷荡三辅而盗京邑銮辂为之再驾行宫至于合围于时海内大摇物情几去天命莫保于寸晷王威不出于一城邦国之杌陧艰屯绵绵聨聨若包桑缀旒幸而不殊者屡矣势之危窘实足寒心非有曩时熊罴翕习之师雷霆奋发之势武库剑防之利帑藏财赋之殷其所以施令率人取威定乱比于建中之始岂不至微至杀哉然而陛下懐悔过之深诚降非常之大号知黩武穷兵之长乱知急征重敛之财知残人肆欲之取危知违众率心之稔慝知烝庶困极之兴怨知上下郁堙之失情徳音涣然与之更始所在宣之际闻者莫不涕流虽或凶犷匪人亦必为之歔欷诚之动物乃至于斯懐枭鸱以好音消祲沴为和气由是奸囘易虑黎献归心假王叛援之夫削伪号以请罪观衅首鼠之将壹纯诚以効勤流亡冻馁者希保于室家屯戍战争者冀全其性命徳泽将竭而重霈君臣已絶而更交天下之情翕然一变曩讨之而愈叛今释之而毕来曩以百万之师而力殚今以咫尺之诏而化洽是则圣王之敷理道服暴人任徳而不任兵明矣羣帅之悖臣礼拒天诛圗活而不圗亡又明矣尚恐陛下以臣言之略而未喻也请复循其本而申备之往以河朔青齐同恶相扇拥戎据土易代不庭陛下耻王化之未同忿奸慝之靡格于是发六军神策河阳河东泽潞朔方之骑士以徂征于北命永平汴宋幽陇江淮闽岭之将卒以奋伐于南罄国家廪帑以赡军悉公私廐牧以张武算敛周于万类征徭被于八荒劳已甚矣威亦盛矣既而旷日绵嵗老师费财两河之寇患有加无瘳而邦本已始覆矣洎泾卒倡乱泚戎构灾豺狼整居于禁闱防防择肉于驰道河朔问罪之众布路而归宋郊仗顺之师守垒不暇于斯之乱海内沸腾傥有问鼎之雄圗滔天之巨猾幸灾乗间何所不为既而恱纳之俦咸自敛缩内无非望之议外无轶境之侵及闻天泽涤瑕制书复爵曾不蔕芥望风款降争驰表章唯恐居后迹其素志于此可知是皆假兵救怨之流恋主偷安之軰懐生畏死蠢动之大情虑危求安品物之常性有天下而子百姓者以天下之欲为欲以百姓之心为心固当遂其所懐去其所畏给其所求使家家自寜人人自遂家茍寜矣国亦固焉人茍遂矣君亦泰焉是则好生以及物者乃自生之方施安以及物者乃自安之术挤彼于死地而求此之乆生也从古及今未之有焉措彼于危地而求此之乆安也从古及今亦未之有焉是以昔之圣王知生者人之所乐而已亦乐之故与人同其生则上下之乐兼得矣圣王知安者人之所利而已亦利之故与人共其安则公私之利两全矣其有反易常理昏迷不恭则当外察其倔强之由内省于抚驭之失修近以来逺检身而率人故书曰惟干戈省厥躬又曰舞干羽于两阶七旬有苗格孔子曰逺人不服则修文徳以来之既来之则安之此其证也如或昧于懐柔务在攻取不征教化之未至不疵诚感之未孚惟峻威是临惟忿心是肆视人如禽兽而曝之原野轻人如草芥而之铦锋叛者不賔则命致讨讨者不克则将议刑是使负衅者惧必死之诛奉辞者虑无功之责编甿以困于杼轴而思变士卒以惮于死丧而念归万情相攻乱岂有定一夫不率阖境罹殃一境不寜普天致扰兵拏祸结变起百端故孔子曰逺人不服而不能来也邦分崩离析而不能守也而谋动干戈于邦内吾恐季孙之忧不在颛臾而在萧墙之内矣此盖必然之常理至当之格言足以为明鉴元龟贯百王而不易者也事乃反覆得无惧乎夫理有必然则殊途归于同辙言有至当则异代应如合符顷以东北孽徒职贡废阙陛下忿其违命大举甲兵至令逆泚诱奸乗衅而动所备之寇犹逺介于河山不虞之戎巳窃发于都辇萧墙之戒不其信欤前典垂训既如彼近事明验又如此所以徳音叙哀痛之情悔征伐之事引众慝以咎已布明信以示人既往之失毕惩莫大之辜咸宥约之以省赋誓之以息兵由是亿兆污人四三叛帅感陛下自新之旨悦陛下盛徳之言革面易辞具修臣礼其于深言宻议固亦未尽坦然必当聚党而谋倾耳而听观陛下所行之事考陛下所誓之言若言与事符则迁善之心渐固傥事与言背则虑祸之态复兴自京邑厎寜乗舆旋返属懐光继乱天讨又行息兵之言我则未复山东羣帅所以未敢生辞者盖为河中之地宻近王城迫于朝夕之虞不得不翦除之尔今若改辕移斾复指淮西则淮西元凶必将诳胁其同恶之徒间説于新附之帅谓之曰奉天息兵之旨乃因窘急而言朝廷稍安必复诛伐是以朱泚灭而懐光戮懐光戮而希烈征希烈傥平祸将次及则彼之蓄素疑而懐宿负者能不为之动心哉心既动则盈其丧身覆族之忧忧既盈则虑以唇亡齿寒之病夫病同者虽胡越而相愍忧同者不邀结而自亲河朔青齐固当响应建中之祸势必重兴以国家再造之初当羣孽息肩之后迭来鸣吠或肆奔冲讨之则我力未遑纵之乃寇患斯甚臣愚窃以为祸非细未审陛下何方以待之若有其方侮之可也如其未有愿陛下勿轻易焉凡将圗终必在慎始祸机一发难可复追臣请粗陈当今维驭之所宜唯圣主省择万一夫君之大柄在惠与威二者兼行废一不可惠而罔威则不畏威而罔惠则不懐茍知夫惠之可懐而废其取威之具则所敷之惠适足以示弱也其何懐之有焉茍知夫威之可畏而遗其施惠之徳则所作之威适足以召敌也其何畏之有焉故善为国者宣惠以养威蓄威以尊惠威而能养则不挫惠而见尊则有恩是以惠与威交相畜也威与惠互相行也人主之欲柔逺人而服强暴不明斯术之要莫之得焉今皇运中兴天祸将悔以逆泚之偷居上国以懐光之窃保中畿嵗未再周相次枭殄实众慝惊心之日羣生改观之时威则已行惠犹未洽诚宜上副天眷下收物情布恤人之惠以济威乗灭贼之威以行惠宥河中染汚之党悉无所问赦淮右僭逆之罪咸与惟新蠲贷疲甿休罢战士符往嵗息兵之令以彰信丕大君含垢之徳以布仁俾万姓皆曰大哉王言又曰一哉王心如是则威不用而畏如神明惠不费而懐如父母凡在危疑惧讨者必将曰淮右僭逆之罪且赦矣吾属何患焉凡在胁从同恶者必将曰河中染汚之党且宥矣吾属何疚焉凡在倦苦思安者必将曰吾君有战胜之师抑而不骋信乎其罢征矣凡在凋残望理者必将曰吾君有嫉乱之愤忍而不摅信乎其恤隠矣天下之心若此而祸乱不息理道不行者无之臣所未敢保其必从唯希烈一人而已揆其私心非不愿从也想其潜虑非不追悔也但以猖狂失计已窃大名虽荷陛下全宥之恩然不能不自腼于天地之间耳纵未顺命斯为独夫内则无辞以起兵外则无类以求助其计不过厚抚部曲偷容嵗时心虽陆梁势必不敢陛下但勅诸镇各守封疆彼既气夺算穷是乃狴牢之虏不有人祸则当鬼诛朝廷务崇徳以待之臣固知其必不逃于所揣矣古所谓不战而屈人之兵者斯之谓欤今若不顾机宜复兴戎役渎威而蔑惠舍易而即难是弃明信而务忿心假敌辞而资宼援穷者不暇恤劳者不得居国之安危或未可保此乃成败理乱之所系愿陛下难之慎之区区上干忧惜在此傥蒙过纳狂瞽不疑所行谨当草具招谕之辞详陈备御之画伏俟宣许方敢以闻谨奏





　　翰苑集巻十六
　　钦定四库全书
　　翰苑集巻十七　　　　　　唐　陆贽　撰中书奏议【一】
　　请许台省长官举荐属吏状
　　今月十七日顾少连延英对廻奉宣密防卿先奏令台省长官各举属吏近闻外议云诸司所举皆有情故兼受贿赂不得实才此法甚非稳便已后除改卿宜并自拣择不可信任诸司者臣以闇劣谬当大任果速官谤上贻圣忧过防恩私曲降慈诲感戴循省寝兴不寜縁是密防特宣不敢对众陈谢只禀成命所宜必行恭惟圣规又合无隐茍有未逹安敢勿言虽知尘烦固不可已夫理道之急在于得人而知人之难圣哲所病听其言则未保其行求其行则或遗其才校劳考则巧伪繁兴而贞方之人罕进徇声华则趋竞弥长而沉退之士莫升自非素与交亲备详本末探其志行阅其器能然后守道藏用者可得而知沽名饰貌者不容其伪故孔子云视其所以观其所由察其所安人焉廋哉夫欲观视而察之固非一朝一夕之所能也是以前代有乡里举选之法长吏辟署之制所以明歴试广旁求敦行能息驰骛也昔周以伯冏为太仆命之曰愼柬乃寮罔以巧言令色便僻侧媚其惟吉士是则古之王朝但命其大官而大官得自柬僚属之明验也汉朝务求多士其选不唯公府辟召而已又有父任兄任皆得为即选入之初杂居三署台省有阙即用补之是则古之郎官皆以任举充选此其明验也魏晋已后暨于国初采择庶官多由选部唯髙位重职乃由宰相考庶官之有成効者请而命焉故晋代山涛为吏部尚书中外品员多所启授宋朝以蔡廓为吏部尚书郎先使人谓宰相徐羡之曰若得行吏部之职则拜不然则否羡之荅云黄散已下悉委蔡廓犹愤恚以为失职遂不之官是则黄门散骑侍郎皆由吏部选授不必朝廷列位尽合柬在台司此其明验也国朝之制庶官五品已上制勅命之六品已下则并防授制勅所命者盖宰相商议奏可而除拜之也防授者盖吏部铨材署职然后上言诏防但画闻以从之而不可否者也开元中吏部注拟选人奏置循资格限自起居遗补及御史等官犹并列于选曹铨综之例着在格令至今不刋未闻常参之官悉委宰臣选择此又近事之明验也其后旧典失序幸臣专朝舍佥议而重已权废公举而行私惠是使周行庶品茍不出时宰之意者则莫致焉任众之道益微进善之途渐隘近者毎须任使常苦乏人临事选求动淹旬朔姑务应用难尽当才岂不以荐举凌迟人物衰少居常则求精太过有急则备位不充欲令庶绩咸熙固亦难矣臣实驽钝一无所堪猥蒙任使待罪宰相惟懐窃位之惧且乏知人之明自揣庸虚终难上报唯广求才之路使贤者各以彚征啓至公之门令职司皆得自逹臣当谨守法度考课百官奉扬聦明信赏必罚庶乎人无滞用朝不乏才以此为酬恩之资以此为致理之具爰初受命即以上陈求贤审官粗立纲制凡是百司之长兼副贰等官及两省供奉之职并因察举劳効须加奬任者并宰臣叙拟以闻其余台省属僚请委长官选择指陈才实以状上闻一经荐扬终身保任各于除书之内具标举授之由示众以公明章得失得贤则进考増秩失实则夺俸赎金亟得则襃升亟失则黜免非止捜扬下位亦可阅试大官前志所谓逹观其所举即此义也自蒙允许即以宣行南宫举人才至十数或非台省旧吏则是使府佐僚累经荐延多歴事任议其资望既不愧于班行考其行能又未闻于阙败而议者遽以腾口上烦圣聦道之难行亦可知矣陛下勤求理道务徇物情因谓举荐非宜复委宰臣拣择其为崇任辅弼博采舆词可谓圣徳之盛者然于委任责成之道听言考实之方闲邪存诚犹恐有阙所谓委任责成者将立其事先择其人既得其人愼谋其始既谋其始详虑其终终始之间事必前定有疑则勿果于用既用则不复有疑待终其谋乃考其事事愆于素者革其而黜其人事协于初者赏其人而成其美使受赏者无所与让见黜者莫得为辞夫如是则茍无其才孰敢当任茍当其任必得竭才此古之圣王委任责成无为而理之道也所谓听言考实虚受广纳接下之规明目逹聦广济人之道欲知事之得失不可不听之于言欲辩言之眞虚不可不考之于实言事之得者勿即谓是必原其所得之由言事之失者勿即谓非必穷其所失之理称人之善者必详徴行善之迹论人之恶者必明辩为恶之端凡听其言皆考其实既得其实又察以情既尽其情复稽于众众议情实必参相得然后信其説奬其诚如或矫诬亦寘明罚夫如是则言者不壅听之不劳无浮妄乱教之谈无阴邪伤善之説无轻信见欺之失无潜陷不辩之冤此古之圣王听言考实不出户而知天下之方也陞下既纳臣言而用之旋闻横议而止之于臣谋不责成于横议不考实此乃谋失者得以辞其罪议曲者得以肆其诬率是以行触类而长固无必定之计亦无必实之言计不定则理道难成言不实则小人得志国家所病恒必由之昔齐桓公将启霸圗问管仲以害霸之事管仲对曰得贤不能任害霸也任贤不能固害霸也固始而不能终害霸也与贤人谋事而与小人议之害霸也所谓小人者不必悉懐险诐故覆邦家盖以其意性憸邪趣尚狭促以沮议为出众以自异为不羣趋近利而昧逺圗効小信而伤大道故论语曰言必信行必果硁硁然小人也夫以能信于言能果于行唯以硁硁浅近不克通宣尼犹谓其小人管仲尚忧其害霸况又有言行难保而恣其非心者乎此皆任不责成言不考实之也圣防以谓外议云诸司所举皆有情故兼受贿赂不得实才者臣请陛下当使所言之人详陈所犯之状某人受贿某举有情陛下然后以事质于臣臣复以事质于举主若便首伏则据罪抵刑如或有词则付法阅责谬举者必行其罚诬善者亦反其辜自然宪典克明邪慝不作惩一沮百理之善经何必贷其奸赃不加辩诘私其公议不出主名使无辜见疑有罪获纵枉直同贯人何赖焉圣防又以官长举人法非稳便令臣并自拣择不可信任诸司者伏以宰辅常制不过数人人之所知固有限极必不能徧谙多士备阅羣才若令悉命羣官理须展转询访是则变公举为私荐易明敭以暗投傥如议者之言所举多有情故举于君上且未絶私荐于宰臣安肯无诈失人之必又甚焉所以承前命官罕有不渉私谤虽则秉钧不一或自行情亦由私访所亲转为所卖其非逺圣鉴明知今又将徇浮言专任宰臣除吏宰臣不徧谙识踵前须访于人若访于亲朋则是悔其覆车不易前辙之失也若访于朝列则是求其私荐必不如公举之愈也二者利害惟陛下更详择焉恐不如委任长官慎柬寮属所柬既少所求亦精得贤有鉴识之名失实当闇谬之责人之常性莫不爱人况于台省长官皆是乆当朝选孰肯徇私妄举以伤名取责者乎所谓台省长官即仆射尚书左右丞侍郎及侍御史大夫中丞是也陛下比择辅相多亦不出其中今之宰相则往日台省长官也今之台省长官乃将来之宰臣也但是职名暂异固非行业顿殊岂有为长官之时则不能举一二属吏居宰臣之位则可择千百具寮物议悠悠其惑斯甚圣人制事必度物宜无求备于一人无责人于不逮尊者领其要卑者任其详是以人主择辅臣辅臣择庶长庶长择佐僚所任愈崇故所择愈少所试渐下故所举渐轻进不失伦选不失类以类则详知实行有伦则杜絶徼求将务得人无易于此是故选自卑逺始升于朝者各委长吏任举之则下无遗贤矣寘于周行既任以事者于是宰臣序进之则朝无旷职矣才徳兼茂歴试不渝者然后人主倚任之则海内无遗士矣夫求才贵广考课贵精求广在于各举所知长吏之荐择是也考精在于按名责实宰臣之序进是也求不广则下位罕进下位罕进则用常乏人用常乏人则惧旷庶职惧旷庶职则茍取备员是以考课之法不暇精也考不精则能否无别能否无别则砥砺渐衰砥砺渐衰则职业不举职业不举则品格浸微是以贤能之功不克彰也皆失于不广求人之道而务选士之精不思考课之行而望得人之美是以望得弥失务精益麤塞源浚流未见其可臣欲详征旧説伏恐听览为烦粗举一端以明其理往者则天太后践祚临朝欲収人心尤务拔擢委任之意开汲引之门进用不疑求访无倦非但人得荐士亦得自举其才所荐必行所举辄试其于选士之道岂不伤于容易哉然而课责既严进退皆速不肖者旋黜才能者骤升是以当代谓知人之明累朝赖多士之用此乃近于求才贵广考课贵精之効也陛下诞膺寳歴思致理平虽好贤之心有逾前哲而得人之盛未逮往时盖由鉴赏独任于圣聦搜择颇难于公举但速登延之路罕施练覈之方遂使先进者渐益凋讹后来者不相接续施一令则谤沮互起用一人则疮痏立成此乃失于选才太精制法不一之患也则天举用之法伤易而得人陛下慎柬之规太精而失士是知虽易于举用而不易于茍容则所易者适足广得人之资不为害也不精于法制而务精于选才则所精者适足梗进贤之途不为利也人之才行自昔罕全茍有所长必有所短若録长补短则天下无不用之人责短舍长则天下无不弃之士加以情有憎爱趣有异同假使圣如伊周贤如杨墨求诸物议孰免讥嫌昔子贡问于孔子曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之盖以小人君子意必相反其在小人之恶君子亦如君子之恶小人将察其情在审其听听君子则小人道废听小人则君子道消今陛下慎选宰臣必以为重于庶品精择长吏必以为愈于末流及至宰臣献规长吏荐士陛下则但纳横议不稽始谋是乃任以重者轻其言待以轻者重其事且又不辩所毁之虚实不校所议之短长人之多言何所不至是将使人无所措其手足岂独选任之道失其端而已乎臣之切言固非为巳所惜者致理之道所感者见遇之恩辄因陈谢布露以闻惟陛下幸察谨奏












　　请遣使臣宣抚诸道遭水州县状
　　右频得盐铁转运及州县申报霖雨为灾弥月不止或川渎泛涨或谿谷奔流淹没田苗损壊庐舍又有漂溺不救转徙乏粮丧亡流离数亦非少臣等任处台辅职调阴阳一物失宜尸旷斯在五行愆度黜责何逃陛下徳迈禹汤恕人咎已臣等每奉词旨倍益慙惶所以僶俛在公不敢频烦请罪前者面陈事体须遣使抚绥陛下尚谓询问来人所损殊少即议优卹恐长奸欺臣等旬日已来更审借访类防行旅所説悉与申报符同但恐所闻圣聦或未尽陈事实夫流俗之多徇谄防揣所悦意者则侈其言度所恶闻者则小其事制备失所恒病于斯初闻诸道水灾臣等屡访朝列多云无害于物以为不足致懐退省其私言则顿异霖潦非可讳之事搢绅皆有识之人与臣比肩尚且相媚况乎事或暧昧人或琐微以利已之心希至尊之旨其于情实固不易知如斯之流足误视听所愿事皆覆验则冀言无诈欺大明照临天下之幸也昔子夏问于孔子曰何如斯可谓人之父母孔子对曰四方有败必先知之斯可谓人之父母矣盖以君人之道子育为心虽深居九重而虑周四表虽恒处安乐而忧及困穷近取诸身如一体之于四支其疾病无不恤也逺取诸物如两曜之于万类其鉴照无不均也故时有凶害而人无流亡恃天听之必闻知上泽之必至是以有母之爱有父之尊古之圣王能以天下为一家中国为一人用此术也今水潦为败绵数十州奔告于朝日月相继若哀其疾苦固宜降旨优矜傥疑其诈欺亦当遣使廵视安可徇往来之浮説忘惠卹之大猷失人得财是将焉用况灾害已甚申奏亦频纵不蒙恩复除自当准式蠲免徒失事体无资国储恐须速降徳音深示忧悯分道命使明勅吊灾寛息征徭省察冤滥应家有溺死及漂没居产都尽父子不存济者各量赐粟帛便委使臣与州府以当处官物给付其损壊庐舍田苗者亦委使臣与州府据所损作分数等第闻奏量与蠲减租税如此则殁者蒙瘗酹之惠存者霑煦妪之恩霈泽下施孰不欣戴所费者财用所収者人心若不失人何忧乏用臣等已约支计所费亦不甚多傥蒙圣恩允从即具条件续进臣又闻圣人作则皆以天地为本阴阳为端庆赏者顺阳之功故行于春夏刑罚者法阴之气故用之秋冬事或愆时人必罹咎是以月令所载夏行秋令则苦雨数来丘隰水潦夏行冬令则后乃大水败其城郭典籍垂诫言固不诬天人同符理当必应既有系于舒惨是能致于灾祥顷自夏初大臣得罪亲党坐累其徒实繁邦宪已行宸严未解畏天之怒中外竦然若以月令推之水潦或是其应虽天所降沴不在郊畿然海内为家无论遐迩伏愿涤瑕以徳消沴以和威惠之相济合宜阴阳之运行自序臣等不胜覩灾慙负之至谨奉状陈请以闻谨奏


　　论淮西管内水损处请同诸道遣宣慰使状
　　右奉进止淮西管内贡赋既阙所縁水损简择宣慰使此道亦不要遣去者臣闻圣王之于天下也人有不得其所者若已纳之于隍故夏禹泣辜殷汤引罪盖以率土之内莫非王臣或有昬迷不龚是由教化未至常以善救则无弃人自希烈乱常汚染淮甸职贡废阙责当有归在于编甿岂任其咎陛下息师含垢宥彼渠魁惟兹下人乆罹胁制想其翘望圣化诚亦有足哀伤傥善救之心当轸纳隍之虑今者遣使宣命本縁防患吊灾诸道灾患既同朝廷吊卹或异是使慕声教者絶望懐反侧者得词弃人而固其宼雠恐非所以为计也昔晋饥乞籴于秦大夫百里奚曰天灾流行国家代有救灾卹邻道也行道有福丕豹则请因而伐之穆公用百里奚之言拒丕豹之请且曰其君是恶其人何罪遂输粟以救之其后秦饥乞籴于晋晋大夫虢射曰无损于怨而益于宼不如勿与庆郑曰幸灾不仁贪爱不祥怒邻不义不如与之惠公信虢射之谋违庆郑之议遂闭籴以絶焉是嵗晋国复饥秦伯又馈之粟曰吾怨其君而矜其人终于秦穆霸强晋惠擒辱是知弃怨而施惠者可以懐敌计利而忘义者罔不失人此乃列国诸侯犹务卹邻救灾矧君临天下而可使徳泽不均被者乎议者多谓淮右荐饥国家之利臣等愚见以为不然必若兴有征之师问不庭之罪因灾幸济已爽徳政傥又难于用兵望其艰窘自利害之势或未可知夫悍兽之情穷则攫搏暴人之态急则猖狂当其迫阨之时尤资抚驭茍得招携以礼便可底寜备虑乖方亦足生患窃以帝王之道颇与敌国不同懐柔万邦唯徳与义寜人负我无我负人故能使亿兆归心逺迩从化犹有凶迷不复必当人同诛此其自取覆亡尚亦不足含怒今因供税有阙遂令施惠不均责帅及人恐未为允伏惟圣鉴更审细裁量其所择诸道使并未敢宣行伏候进止
　　谢密旨因论所宣事状
　　前日顾少连奉谕密旨毎于延英对卿縁有诸人言不得尽中间卿所奏去冬荐人实縁对赵憬执论所以有言相拒亦不是阻卿之意若有要便事但依前者意旨自手疏密封进来卿又频与苖粲进官朕未放过恐卿未知朕意此人即苖晋卿之子晋卿往年摄政曽有不臣之言又诸子皆与古帝王同名意甚不善縁非诸子之过不欲明行斥逐终是不合令在朝廷卿宜密知此意苖粲兄弟并改与在外闲僻处官仍不得令近兵马者猥防天慈屡降深旨慰眷稠叠诲谕周详骨肉之恩无以加此士感知已尚合捐躯臣虽孱微能不激励至于弥纶庶绩督课羣官始终不渝夙夜匪懈是皆常分曷足酬恩自揣凡庸之才又无竒崛之効惟当输罄忠节匡补圣猷众人之所难言臣必无隐常情之所易溺臣必不囘冏然贞心持以上报此愚夫一至而不易者也惟明主矜亮而保容之顷以去冬荐人频于街衢披诉既是准制许集理合量才授官进拟再三未蒙允许伏虑事转淹滞所以因对奏陈懵于忖量推理辄发以赵憬与臣并命俱掌枢衡参奉谋猷事当无间不知避忌轻黩宸严陛下特宥惷愚曲加奬导宠遇逾等恩私倍常顾惟何人叨幸若此偶有所见敢不尽言是彰无隐之诚以申上报之分臣闻王者之道坦然着明奉三无私以劳天下平平荡荡无侧无偏所谓三无私者如天之无私覆也如地之无私载也如日月之无私照也其或有过如日月之有蚀焉过也人皆见之更也人皆仰之日月不疾于蔽亏人君不吝于过失亏而能复无损于明过而能改不累于徳昨者臣所奏惟有赵憬得闻陛下巳至劳神委曲防防是于心膂之内尚有形迹之拘职同事殊鲜克以济恐爽无私之徳且伤不吝之明夫元首股肱义实同体谘询献纳一日万几宣之使言犹未尽意言若有阻义何由通启沃既难机务斯壅虽荷绸缪之顾实増旷废之忧仰希圣聦更赐裁处苗粲少以门子早登朝班歴拾遗补阙起居员外郎中前后二十余年温恭有加恪慎无怠端敏足以守职文学足以饰身详其器能堪处近侍陛下以粲先父常有过言名子之方又乖义类不忍明加斥黜但令改授外官伏以理国化人在于奬一善使天下之为善者劝罚一恶使天下之为恶者惩是以爵人必于朝刑人必于市惟恐众之不覩事之不彰君上行之无愧心兆庶听之无疑议受赏安之无怍色当刑居之无怨言此圣王所以宣明典章与天下公共者也奬而不言其善斯谓曲贷罚而不书其恶斯谓中伤曲贷则授受不明而恩幸之门啓中伤则枉直莫辩而谗间之道行此柄一亏为害滋大凡是谮愬之辈多非信实之言利于中伤惧于公辩或云岁月已乆不可究寻或云事体有妨须为隐忍或云恶迹未露宜假他事为名或云但弃其人何必明言责辱词皆近于情理意实苞于矫诬伤善售奸莫斯为甚伏惟圣鉴之下必无浸润之流然于称毁之言不可不辩赏罚之典不可不明陛下若以晋卿迹实奸邪粲等法应坐累则当公议典宪岂令阴受播迁陛下若察晋卿见诬又知粲等非罪则合随才奬用不宜降意猜防今忽不示端由但加斥逐谓之抡材则失序谓之行罚则无名徒使粲等受锢于圣朝晋卿衔愤于幽壤以臣蔽滞未见其宜夫听讼辩谗贵于明恕明者在验之以迹恕者在求之以情迹可责而情可矜圣王惧疑似之陷非辜不之责也情可责而迹可宥圣王惧逆诈之滥无罪不之责也惟情见迹具词服理穷者然后加刑罚焉是以下无寃人上无谬听苛慝不作教化以兴晋卿起自文儒致位台辅能以谦柔自处故为三朝所推当谅闇之辰摄冢宰之任是将备礼岂足擅权安肯露不臣之言招覆族之衅虽甚狂险犹应不为矧伊老臣寜忍及此假有忍人之意其如言发祸随求之以情既无端验之以迹又无兆宜蒙昭恕理在不疑又自陛下御极已来粲及兄丕皆歴清近若以旧事为累岂复含容至今恐有无良之徒憎嫉丕粲兄弟构成飞语务欲挫伤大抵任重势疑易生嫌谤以周公之圣不免流言霍光之忠亦遭告讦向非成王觉悟昭帝保明则二主之徳美不传二臣之冤诬莫辩陛下追懐往事得失岂不相逺哉后之视今固亦如此凡所举措安可不详伏愿稍留睿思特加省察斯实羣臣庶免于戾岂唯苖氏一族存殁幸頼而已乎少连又向臣说云圣旨察臣孤贞犹谓清慎太过都絶诸道馈遗却恐事情不通如不能纳诸财物至如鞭靴之类受亦无妨者伏以货贿之利耳目之娯人间常情孰不贪恱况臣性实凡鄙寜忘顾私家本窭贫安能无欲所以深自刻慎勉修廉隅者盖由负戴厚恩尸窃大任既不克导扬风教致俗清淳又未能减息征徭济人穷困若无耻惧更啓贿门是忘忧国之诚仍速焚身之祸由是茍行特操杜絶交私诚知无补大猷所冀免贻深累陛下责臣以清谨太过斯谓圣明陛下虑事之不通有乖理道或恐贪惏之辈务逞无厌之求巧陈异端惑乱圣听稽诸事实则甚不然夫以胥吏末流苞苴微贶茍或违道臣犹知慙况乎公卿大臣之间方岳连帅之任岂资纳贿然后致诚若因财利交欢是以姑息为事既乖直道必有过求遂之则法度浸隳阻之则觖望弥甚为害如此国何赖焉髙祖太宗着法垂制监临受贿盈尺有刑陛下每发徳音敷宥下土大辟之属皆蒙涤除唯于犯赃往往不赦岂不以贪饕为残蠹最深至于士吏之微尚当严禁矧居风化之首反可通行凡上之所为以导下也上所不为以检下也上所不为而下或为之然后可以设峻防寘明辟若上为之而下亦为之固其理也又可禁乎今吏有受监临之贿者则以为罪不可容朝廷之制四方所监临也而宰司公受其贿是亦无耻而不恕者欤孔子曰大臣不可不敬也是人之表也迩臣不可不慎也是人之道也表倾则影曲道僻则行邪若大臣迩臣可以受财则庶长寀寮孰为不可朝廷取之于方镇方镇复取之于州州取之于县县取之于乡乡将安取哉是皆出于疲人之肝脑筋髓耳自大盗猾夏耗斁生人天下常屯百万之师坐受衣食农夫蚕妇冻而织馁而耕殚力忍死以供十倍之赋日日引颈望覩升平之化惠恤之恩凡四十九年矣荐属多故有加无瘳持利权食厚禄者当忧隐忸怩悯愧黎庶而又交通私贿扇起贪风是令已困之甿重遭过分之扰陛下尚以为鞭靴之类受亦无妨若使天下纳赂唯有二三宰臣四方诛求止于鞭靴细物行之不足以伤化絶之不足以利人则臣固已微抑私心将顺睿旨矣若使国家致理必资馈遗通情辞之足以失天下之心受之足以济天下之务则臣固亦不避污行助我圣功矣臣所以未敢奉诏冒昧尘烦者审知此道不唯无益必有甚损故也亦冀陛下详察其理普澄其源清浄无欲之风守慈俭不贪之寳是将感人心而天下服何有事情不通之患乎夫货贿上行则赏罚之柄失贪求下布则廉耻之道衰何者善恶不分功过无辩以货贿之多少为课绩之重轻守道阙供或时致怨招累求得当欲可以释罪贾荣忍行刻剥者见谓公忠巧饰玩好者或称才智此谓赏罚之柄失也上好利则下思聚敛上求贿则下肆侵蟊不懐愧心但逞私欲递相企効习以成风闾阎日残纪纲日壊不可以礼义劝不可以刑法惩此由廉耻之道衰也作法于凉其犹贪作法于贪其斯乱利于小者必害于大易于始者必悔于终贿道一开展转滋甚鞭靴不已必及衣裘衣裘不已必及币帛币帛不已必及车舆车舆不已必及金璧日见可欲何能自窒于心已与交私固难中絶其意是以涓流不止谿壑成灾毫末既差丘山聚衅自昔国家败亡多矣何尝有以约失之者乎臣窃料郡府之不愿行贿于朝廷犹乡闾之不愿输货于郡府也但以行之者有利不行者有虞故为安身保位之谋不得不行耳夫岂乐而行之哉假如四方俱赂于朝廷朝廷受其三而却其一有所受有所却二端相反则遇却者或有意疑乎见拒而不通焉四方俱赂于朝廷朝廷俱辞而不受则咸知不受者乃朝廷之常理耳适所以服其心而诱其善复何嫌阻之有乎陛下若谓问遗可以通物情絜矩不足敦理化则自建中以来股肱耳目之间盖常有交利行私者矣乃其所也陛下何尤焉陛下嗣位之初躬行节俭郡国无来献朝廷无私求行李无黩货之人迩臣无受赂之事四方风动几致清平旋以刑峻赋繁兵连祸结理功中否至化未凝洎大憝殱夷皇运兴复征伐之役颇息于前时清约之风亦亏于往日此则虽革一亦丧一美焉曩兴师徒人困暴赋今罢征伐人困私求是乃残瘁之余永无苏息之望使万方黎献当陛下休明之代不登富寿不洽雍熙追懐前修实用心热而议者反以纳赂通情之理以惑陛下斯不亦诬上行私之甚者乎夫天下公器也王纲大权也执大权者不任其小数守公器者不徇于私情任小数而御大权则忿戾之祸起徇私情以持公器则奸乱之衅生故春秋传曰在上位者洒濯其心以待之而后可以理人言私曲之不可以莅众庶也又曰国家之败由官邪也官之失徳宠赂彰也君人者将昭徳塞违以临照百官百官于是乎戒惧而不敢易纪律言贿利之不可以化百官也又曰长国家者非无贿之难无令名之难诸侯之贿聚于公室则诸侯贰言贪欲之不可以懐诸侯也古之懐诸侯者盖有其道矣唯不务贿然后得之故礼记云凡为天下国家有九经其一曰理乱持危朝聘以时厚往而薄来所以懐诸侯也是知懐抚之道贵徳贱财于往也则厚其赠送之资于来也则薄其贽币之礼训人以尊让示人以不贪始于朝廷行于郡国廉节之风渐广侵渔之害不萌里闾获安郡国斯乂朝廷益尊所谓化自上流理由下济近者恱服而逺者归懐是皆无贿之致也及夫王纲浸壊徳化陵夷然后灭公议而徇私情盛诛求而崇馈献故礼记曰天子微诸侯僭于是相觌以货相赂以利而天下之礼乱矣是知伤风害礼莫甚于斯暴物残人莫大于赂利于絶私去贿者莫先于君主务于爱人助理者莫切于辅臣然则君主辅臣之间固不可以语及于私贿矣况又躬行乎臣以受恩特深志欲巨细禆补茍懐疑虑不敢因循亦頼遭逄圣明庶得竭尽愚直所以毎事献替不以犯忤为虞意恳词繁伏用慙悚谨奏









　　翰苑集巻十七
　　钦定四库全书
　　翰苑集巻十八　　　　　　唐　陆贽　撰中书奏议【二】
　　论岭南请于安南置市舶中使状
　　岭南节度经略使奏近日舶船多往安南市易进奉事大实惧阙供臣今欲差判官就安南収市望定一中使与臣使司同勾当庶免隐欺希顔奉宣圣防宜依者逺国商贩唯利是求绥之斯来扰之则去广州地当要会俗号殷繁交易之徒素所奔凑今忽舍近而趋逺弃中而就偏若非侵刻过深则必招懐失所曽无内讼之意更兴出位之思玉毁椟中是将谁咎珠飞境外安可复追书曰不贵逺物则逺人格今既徇欲如此宜其殊俗不归况又将荡上心请降中使示贪风于天下延贿道于朝廷黩汚清时亏损圣化法宜当责事固难依且岭南安南莫非王土中使外使悉是王臣若縁军国所须皆有令式恒制人思奉职孰敢阙供岂必信岭南而絶安南重中使以轻外使殊失推诚之体又伤贱货之风望押不出














　　论宣令除裴延龄度支使状
　　右縁班宏丧亡臣今日面取进止今当此选緫有四人杜佑卢征李衡李巽并曽掌判财赋各有绩用可称资望人才亦堪奬任圣旨以淮南未可移动卢征又近改官令臣择一人与江西追取李衡者臣以支计之司当今所切常须衔制黠吏不可斯须阙人待追李衡数月方到或恐纲条弛紊钱物隐欺李巽近追到城请授给事中且令权判若处理称职便除户部侍郎如材不相当则待李衡到别商量处分既免旷废于事又得阅试其能两人之中必有可取陛下累称稳便许依所奏施行臣又退更详思以为无易于此希顔适宣进止李巽知度支恐未相当且空与给事中朕更思量司农少卿裴延龄甚公清有才宜令判度支便进拟状来其李衡亦从追取者伏以周制六官实司理本冢宰制国用量入为出司徒掌邦赋敷教恤人今之度支兼此二柄准平万货均节百司有无懋迁丰败相补利害关黎元之性命费省系财物之盈虚加以馈饷边军资给禁旅刻吝则生患寛假则容奸若非其人不可轻授裴延龄僻戾而好动躁妄而多言遂非不悛坚伪无耻岂独有识深鄙兼为流俗所嗤顷列班行已尘清贯更居要重必斁大猷是将取笑四方贻殃兆庶尸禄之责固宜及于微臣知人之明亦恐伤于圣鉴伏愿重循前议俯察愚诚更于四人之中选择取其尤者庶谐佥属不紊朝经延龄妄诞小人任之交骇物听臣虽熟知不可犹虑所见未周赵憬眼疾渐瘳后日即合假满待其朝谒乞更参详去邪勿疑天下幸甚谨奏






　　论齐暎齐抗官状
　　右希顔奉宣进止卿等所进齐暎替李衡縁江南与湖南接近齐暎齐抗既是当家同任方面事非稳便宜别商量者齐暎齐抗同姓别房既非五服之亲则与众人无异圣朝推诚致理未尝先事示疑曩之李臯李兼邻接方镇今之韩潭全义密迩军城此例甚多无足为虑但以中朝要职常苦乏人至如暎抗良才并当台阁妙选臣等先请授暎礼部圣旨令且向外商量傥许移镇江西亦是渐加恩奬齐抗文学足用精敏罕俦掖垣之駮议司言南宫之掌赋承辖俾居其任皆谓当才若防追赴阙廷试加顾问察言稽行必有可观可否之宜伏候进止




　　请减京东水运収脚价于縁边州镇储蓄军粮事冝状
　　右臣伏见陛下毎垂睿心经略边境増筑城垒加置戍兵至于春秋衣装歳时宴犒先后迟速悉由宸衷其为忧勤可谓至矣其为资费亦以多矣盖以安人固国不惮烦劳此诚慎虑之深者也然于储蓄大计则未降意良圗但任有司随月供应近歳蕃戎小息年谷屡登所支军粮犹有匮乏边书告阙相继于朝傥遇水旱为灾粟籴翔贵凶丑匪茹寇扰淹时或负挽力殚或馈饷路絶则戍兵虽众不足恃城垒虽固不克居是使积年完聚之劳适资一夕溃败之辱此乃理有必至而事无幸济者也臣窃为陛下惜之军志曰虽有石城十仞汤池百歩无粟不能守也故晁错论安边之防要在积谷充国建破羌之议先务屯田歴代制御四夷常为国之大事勇者奋其力智者贡其谋攻守异宜盛衰殊势柔服而不劳师旅者则常闻之矣屯师而不务农食者未尝有焉今陛下广征甲兵分守城镇除所在营田税畆自供之外仰给于度支者尚八九万人千里馈粮渉履艰险运米一斛达于边军逺或费钱五六千近者犹过其半犯雪霜皲瘃之苦冒豺狼剽掠之虞四时之间无日休息倾财用而竭物力犹苦日给之不充其于储蓄以备非常固亦絶意而不暇思也夫屯兵守土以备宼戎至而无粮守必不固矣遇防不守则如勿屯平居有残人耗国之烦临难有啓敌纳侮之祸所养非所用所失非所虞以为制备之规臣窃谓疎矣顷者吐蕃尚结赞率其丑类越轶封疆朔方五原相继沦陷虽由将帅不武亦因匮乏得辞其事未遥足为深戒昧理而好防者必曰当结赞入寇之日遇贼泚作乱之余戍卒未多边农尚寡今则甲兵大备稼穑屡丰比于曩时势不同等臣请复陈近效以质浮词今年夏初寇犯灵武御则寡力守则乏粮告急求哀匪朝伊夕有司为之请罪陛下为之轸忧遽择使臣奔波督运积财以资用髙价以招人赖蕃戎自旋粮道获济封略不壊固非成谋然则盐夏覆而灵武全唯在幸与不幸之间耳是皆无不防之势有可骇之危其为规制之方所谓同归于失矣议者是当今而非既往岂不曰昧理而好防乎今戍卒之加于往时臣固知之矣今边农之广于往歳臣亦知之矣所谓同归于失者在于措置乖当蓄敛乖宜利之所生害亦随至故也陛下忿蕃丑之暴掠惩边镇之空虚缮甲益兵庇人保境此诚雄武之英志覆育之仁心刷愤耻而扬威声海内咸望有必攻之期矣既而统师无律制事失权戍卒不隶于守臣守臣不緫于元帅至有一城之将一旅之兵各降中使监临皆承别诏委任分镇亘千里之地莫相率从縁边列十万之师不设谋主毎至犬羊犯境方驰书奏取裁行李往来动逾旬日比蒙征发救援寇已获胜罢归小则蹂借麦禾大则驱掠人畜是乃益兵甲而费财用竟何补侵轶之患哉夫将贵专谋军尚气势训齐由乎纪律制胜在于机权是以兵法有分阃之词有合拳之喻有进退如一之令有便宜从事之规故能动作协变通制备垂永乆出则同力居则同心患难相交急疾相赴兵之奉将若四支之衞头目将之守境若一家之保室庐然后可扞寇雠防甿庶蕃畜牧辟田畴天子唯务择人而任之则髙枕无虞矣吐蕃之比于中国众寡不敌工拙不侔然而彼攻有余我守不足盖彼之号令由将而我之节制在朝彼之兵众合并而我之部分离析夫部分离析则纪律不一而气势不全节制在朝则谋议多端而机权多失臣故曰措置乖当此之谓乎陛下顷以边兵众多转餽劳费设就军和籴之法以省运制与人加倍之价以劝农此令初行人皆恱慕争趋厚利不惮作劳耕稼日滋粟麦歳贱向使有司识重轻之术乆逺之谋守之有恒施之有制谨视丰耗善计収积菽麦必归于公廪布帛悉入于农夫其或有力而无资愿居而靡措贷其种食假以犂牛自然戍卒忘归贫人乐徙可以足食可以实边无屯田课责之劳而储蓄自广无征役践更之扰而守偹益严果能用之足谓长算既而有司隘吝不克将顺忘国家制备之谋行市道茍且之意当稔而愿籴者则务裁其价不时敛藏遇灾而艰食者则莫揆乏粮抑使収籴遂使豪家贪吏反操利权贱取于人以俟公私之乏困乘时所急十倍其赢又有势要近亲羇游之士或托附边将或依倚职司委贱籴于军城取髙价于京邑坐致厚利寔繁有徒欲劝农而农不获饶欲省费而费又愈甚复以制事无法示人不诚毎至和籴之时多支絺纻充直穷边寒冱不任衣裘絶野萧条无所货鬻且又虚张估价不务准平髙下随喜怒之心精麤在胥吏之手既无信义率下下亦以伪应之度支物估转髙军郡谷价转贵递行欺罔不顾宪章互相制持莫可禁止度支以茍售滞货为功利而不察边食之盈虚军司以所得加价为羡余而不恤农人之勤苦虽设廵院使相监临既失纲条转成囊橐至有空申簿帐伪指囷仓计其数则亿万有余考其实则百十不足廵院巧诬于防府防府承诈以上闻幸逄有年复遇无事吞声补旧引日偷安若遇歳俭兵兴则必立至危迫灵武之事足为明征臣故曰蓄敛乖宜此之谓也边之大事在食与兵今食则无储兵则乏帅谓之有备其可得乎近者縁边诸州频歳大稔谷籴丰贱殊异往时此乃天赞国家永固封略之时也而尚日不暇给曽无逺图军府有歉食之词穑人有悔耕之意天赞而不受其利农伤而不恤其穷及凶灾流行播植堕废虽复悔恨事何可追臣是以屡屡尘烦所惜在此顷请择人充使委之平籴务农陛下以理贵因循未赐允许又请乘时丰稔边城加贮军粮有司以经费无余其事复寝臣谬当任使待罪枢衡虽神武之谋不资献纳而职司之分敢忘忧虞夙夜疾心防如焚灼辄复効其鄙薄庶或禆补万分不劳人不变法不加赋税不费官钱不废耳目之娯不节浮冗之用唯于漕运一事稍权轻重所宜请为陛下致边军十万人一年之粮以为艰急之备陛下诚能听臣愚计不受沮伤百日之间収贮緫毕转运常行之务既无失于旧规太仓岁入之储亦不阙其恒数圗虑至熟更无所妨谨具扬搉上陈惟陛下留意省察旧制以关中王者所都万方辐辏人殷地狭不足相资加以六师糗粮百官禄廪邦畿之税给用不充所以控引东方岁运租米冒淮湖风浪之泝河渭湍险之艰所费至多所济盖寡习闻见而不逹时宜者则曰国之大事不计费损故承前有用一斗钱运一斗米之言虽知劳烦不可废也习近利而不防逺患者则曰毎至秋成之时但令畿内和籴既易集事又足劝农何必转输徒耗财赋臣以两家之论互有短长各申偏执之懐俱昧变通之术其于事理可得粗言夫聚人以财而人命在食将制国用须权重轻食不足而财有余则弛于积财而务实仓廪食有余而财不足则缓于积食而啬用货泉若国家理安钱谷俱富烝黎蕃息力役靡施然后恒操羡财益广漕运虽有厚费适资贫人三者不失其时之所宜则轻重中权而国用有制矣开元天寳之际承平日乆财力阜殷禄食所颁给用亦广所以不计糜耗励赡军储至使流俗过言有用一斗钱运一斗米之説然且散有余而备所乏虽费何害焉斯所谓操羡财以广漕运者也贞元之始巨盗初平太仓无兼月之储关辅遇连年之旱而有司奏停水运务省脚钱至使郊畿之间烟火殆絶都市之内馁殍相望斯所谓覩近利而不防逺患者也近歳关辅之地年谷屡登数减百姓税钱许其折纳粟麦公储委积足给数年田农之家犹困谷贱今夏江淮水潦漂损田苗比于常时米贵加倍甿庶匮乏流庸颇多关辅以谷贱伤农宜加价籴谷以劝稼穑江淮以谷贵民困宜减价粜米以救凶灾今宜籴之处则无钱宜粜之处则无米而又运彼所乏益此所余斯所谓习见闻而不逹时宜者也今淮南诸州米毎斗当钱一百五十文从淮南转运至东渭桥毎斗船脚又约用钱二百文计运米一斗緫当钱三百五十文其米既糙且陈尤为京邑所贱今据市司月估毎斗只粜得钱三十七文而已耗其九而存其一馁彼人而伤此农制事若斯可谓深失矣顷者毎年从江西湖南浙东浙西淮南等道都运米一百一十万石送至河阴其中减四十万石留贮河阴仓余七十万石送至陜州又减三十万石留贮太原仓唯余四十万石送赴渭桥输纳臣详问河阴太原等仓留贮之意盖因往年虫旱关辅荐饥当崔造作相之初惩元琇罢运之失遂请毎年转漕米一百万石以赡京师比至中涂力殚歳尽所以节级停减分贮诸仓毎至春水初通江淮所般未到便取此米入运免令停滞舟船江淮新米至仓还复留纳填数轮环贮运颇亦协宜不必毎歳加般以増不急之费所司但遵旧例曽不详究源由迩来七年积数滋广臣近勘河阴太原等仓见米犹有三百二十余万石河隂一县所贮尤多仓廪充盈随便露积旧者未尽新者转加歳月渐深耗损増甚纵絶江淮输转且运此米入关七八年间计犹未尽况江淮转输般次不停但恐过多不虑有阙今歳关中之地百谷丰成京尹及诸县令频以此事为言忧在京米粟太贱请广和籴以救农人臣今计料所籴多少皆云可至百余万石又今量定所籴估价通计诸县贵贱幷雇船车般至太仓谷价约四十有余米价约七十以下此则一年和籴之数足当转运二年一斗转运之资足以和籴五斗比较即时利害运务且合悉停臣窃虑运务若停则舟船无用舟船无用则壊烂莫修傥遇凶灾复须转漕临时鸠集理必淹迟夫立法裁规乆必生经略之念始虑贵周不以积习害机宜不以近利隳永制不贵功于当代不流患于他时虑逺防微是其均济臣今所献庶近于斯减所运之数以实边储存转运之务以备时要其于详审必免贻忧旧例从江淮诸道运米一百一十万石至河阴来年请停八十万石运三十万石旧例从河阴运米七十万石至太原仓来年请停五十万石运二十万石旧例从太原仓运米四十万石至东渭桥来年请停二十万石运二十万石其江淮所停运米八十万石请委转运使于遭水州县毎斗八十价出粜计以糙米与细米分数相接之外毎斗犹减时价五十文以救贫乏计得钱六十四万贯文节级所减运脚计得六十九万贯都合得钱一百三十三万贯数内请支二十万贯付京兆府令于京城内及东渭桥开场和籴米二十万石毎斗与钱一百文计加时估价三十已上用利农人其米便送东渭桥及太原仓収贮充填毎年转漕四十万石之数并足余尚有钱一百一十三万贯文以供边镇和籴臣已令度支廵院勘问诸军州米粟时价兼与当管长吏商量令计见垦之田约定所籴之数得凤翔泾陇邠寜庆鄜坊丹延夏绥银灵盐振武等道良原长武平凉等城报除度支旋籴供军之外别拟储备者计可籴得粟一百三十五万石其临边州县各于当处时价之外更加一倍其次毎十分加七分又其次毎十分加五分通计一百三十五万石当钱一百二万六千贯文犹合剰钱十万四千贯留充来年和籴所于江淮粜米及减运米脚钱请并委转运使便折市绫绢絁绵四色即作船般送赴上都边地早寒敛藏向毕若待此钱送到即恐収籴过时请且贷户部别库物充用本色续到便令折填其所贷户部别库物亦取绫绢絁绵四色并依平估价务利农人仍取度支官畜及车均融般送请各委当道节度及当城兵马使与监军中使幷度支和籴廵院官同受领便计防和籴各量人户垦田多少先付价直立限纳粟不愿粜者亦勿强征其有纳米者毎米六升折粟一斗应所籴得米粟亦委此三官同检覆分于当管城堡之内拣择髙燥牢固仓窖等収纳封闭仍以贮备军粮为名非縁城守絶粮及承别勅处分并不得辄有支用待収籴毕具所籴数幷収贮处所闻奏幷报中书门下緫计贮备粟一百三十五万石是十一万二千五百人一年之粮来秋若遇顺成又可更致百余万石边蓄既富边备自修以讨则有赍以守则可乆以加兵则不忧所至乏食以敛籴则不为贪将所邀恢疆保境者得以遂其谋蹙国跳军者无所辞其罪是乃立武之根柢安边之本源守土庇人莫急于此倾公藏而发私积犹当悉力以务之况今不扰一人无废百事但于常用之内収其枉费之资百万赢粮坐实边鄙又有劝农赈乏之利存乎其间此盖天锡陛下攘戎狄而安国家之时不可失也陛下诚能过听愚计先聚军储慎择良圗更贞师律蠢尔凶丑自当畏威纵迷款塞之心必无猾夏之虑伏惟少留睿思详省而明断之其所停减运脚臣已与本司审细计料并邉镇分配和籴数及米粟估价等数各得别状条件分析谨同封进听进止


　　翰苑集巻十八
　　钦定四库全书
　　翰苑集巻十九　　　　　　唐　陆贽　撰中书奏议【三】
　　论縁边守备事宜状
　　右臣歴览前代史书皆谓镇抚四夷宰相之任不揆闇劣屡敢上言诚以备边御戎国家之重事理兵足食备御之大经兵不理则无可用之师食不足则无可固之地理兵在制置得所足食在敛导有方陛下幸听愚言先务积谷人无加赋官不费财坐致边储数逾百万诸镇収籴今已向终分贮军城用防艰急纵有寇戎之患必无乏絶之忧守此成规以为永制恒収冗费益赡边农则更经二年可积十万人三歳之粮矣足食之原粗立理兵之术未精敢试筹量庶备采择伏以戎狄为患自古有之其于制御之方得失之理备存史籍可得而言大抵尊即叙者则曰非徳无以化要荒曽莫知威不立则徳不能驯也乐武威者则曰非兵无以服凶犷曽莫知徳不修则兵不可恃也务和亲者则曰要结可以睦邻好曽莫知我结之而彼复解之也美长城者则曰设险可以固邦国而扞宼雠曽莫知力不足而人不堪则险之不能恃城之不能有也尚薄伐者则曰驱遏可以禁侵暴而省征徭曽莫知兵不鋭垒不完则遏之不能胜驱之不能去也议边之要略尽于斯虽互相讥评然各有偏駮听一家之説则理例可征考歴代所行则成败异效是由执常理以御其不常之势徇所见而昧于所遇之时夫中夏有盛衰夷狄有强弱事机有利害措置有安危故无必定之规亦无长胜之法夏后以序戎而圣化茂古公以避狄而王业兴周城朔方而玁狁攘秦筑临洮而宗社覆汉武讨匈奴而贻悔太宗征突厥而致安文景约和亲而不能弭患于当年宣元抚纳而足以保寜于累叶盖以中夏之盛衰异势夷狄之强弱异时事机之利害异情措置之安危异便知其事而不度其时则败附其时而不失其称则成形变不同胡可专一夫以中国强盛夷狄衰微而能屈膝称臣归心受制拒之则阻其向化灭之则类于杀降安得不存而抚之即而叙之也又如中国强盛夷狄衰微而尚弃信忤盟蔑恩肆毒谕之不变责之不惩安得不取乱推亡息人固境也其有遇中国丧乱之当夷狄强盛之时圗之则彼衅未萌御之则我力不足安得不卑词降礼约好通和啗之以利以引其懽心结之以亲以纾其交祸纵不必信且无大侵虽非御戎之善经盖时事亦有不得已而然也傥或夷夏之势强弱适同抚之不寜威之不靖力足以自保势不足以出攻安得不设险以固军训师以待寇来则薄伐以遏其深入去则攘斥而戒于逺追虽非安边之令图盖势力亦有不得已而然也故夏之即叙周之于攘太宗之翦乱皆乘其时而善用其势者也古公之避狄文景之和亲神尧之降礼皆顺其时而不失其称者也秦皇之长城汉武之穷讨皆知其事而不度其时者也向若遇孔炽之势行即叙之方则见侮而不从矣乘可取之资懐畏避之志则失机而养寇矣有攘却之力用和亲之谋则示弱而劳费矣当降屈之时务翦伐之略则召祸而危殆矣故曰知其事而不度其时则败附其时而不失其称则成是无必定之规亦无长胜之法得失着效不其然欤至于察安危之大情计成败之大数百代之不变易者盖有之矣其要在于失人肆欲则必蹷任人从众则必全此乃古今所同而物理之所壹也国家自禄山构乱肃宗中兴撤边备以靖中邦借外威以寜内难于是吐蕃乘衅吞噬无猒回纥矜功冯凌亦甚中国不遑振旅四十余年使伤耗遗甿竭力蚕织西输贿币北偿马资尚不足塞其烦言满其骄志复又逺征士马列戍边陲犹不能遏其奔冲止其侵悔小入则驱略黎庶深入则震惊邦畿时有议安边之策者多务于所难而忽于所易勉于所短而略于所长遂使所易所长者行之而其要不精所难所短者图之而其功靡就忧患未弭职斯之由夫制敌行师必量事势势有难易事有后先力大而敌脆则先其所难是谓夺人之心暂劳而乆逸者也力寡而敌坚则先其所易是谓固国之本观衅而后动者也顷属多故人劳未瘳而欲广发师徒深践寇境复其侵地攻其坚城前有胜负未必之虞后有餽运不继之患傥或挠败适所以啓戎心而挫国威以此爲安边之谋可谓不量事势而务于所难矣天之授者有分事无全功地之产者有物宜无兼利是以五方之俗长短各殊长者不可逾短者不可企勉所短而校其所长必殆用所长而乗其所短必安强者乃以水草为邑居以射猎供饮茹多马而尤便驰突轻生而不耻败亡此戎狄之所长也戎狄之所长乃中国之所短而欲益兵搜乗角力争驱交锋原野之间决命寻常之内以此为御寇之术可谓勉所短而校其所长矣务所难勉所短劳费百倍终于无成虽果成之不挫则废岂不以越天授而违地产亏时势以反物宜者哉将欲去危就安息费从省在其慎守所易精用所长而已若乃择将吏以抚寜众庶修纪律以训齐师徒耀徳以佐威能迩以柔逺禁侵掠之暴以彰吾信抑攻取之议以安戎心彼求和则善待而勿与结盟彼为寇则严备而不务报复此当今之所易也贱力而贵智恶杀而好生轻利而重人忍小以全大安其居而后动俟其时而后行是以修封疆守要害壍蹊隧垒军营谨禁防明斥堠务农以足食练卒以蓄威非万全不谋非百尅不鬭寇小至则张声势以遏其入寇大至则谋其大【三字疑】以邀其归据险以乗之多方以悮之使其勇无所加众无所用掠则靡获攻则不能进有腹背受敌之虞退有首尾难救之患所谓乗其不战而屈人之兵此中国之所长也我之所长乃戎狄之所短我之所易乃戎狄之所难以长制短则用力寡而见功多以易敌难则财不匮而事速就舍此不务而反为所乗斯谓倒持戈矛以鐏授寇者也今则皆务之矣然犹封守未固寇戎未惩者其病在于谋无定用众无适从所任不必才才者不必任所闻不必实实者不必闻所信不必诚诚者不必信所行不必当当者未必行故令措置乖方课责亏度财匮于兵众力分于将多怨生于不均机失于遥制臣请为陛下粗陈六者之失惟明主慎听而熟察之臣闻工欲善其事必先利其器武欲胜其敌必先练其兵练兵之中所用复异用之于救急则权以纾难用之于暂敌则缓以应机故事有便宜而不拘常制谋有竒诡而不徇众情进退死生唯将所命此所谓攻讨之兵也用之于屯戍则事资可乆势异从权非物理所惬不寜非人情所欲不固夫人情者利焉则劝习焉则安保亲戚则乐生顾家业则忘死故可以理术驭不可以法制驱此所谓镇守之兵也夫欲备封疆御戎狄非一朝一夕之事固当选镇守之兵以置焉古之善选置者必量其性习辨其土宜察其技能知其欲恶用其力而不违其性齐其俗而不易其宜引其善而不责其所不能禁其非而不处其所不欲而又类其部伍安其室家然后能使之乐其居定其志奋其气势结其恩情抚之以惠则感而不骄临之以威则肃而不怨靡督课而人自为用弛禁防而众自不携故出则足兵居则足食守则固战则强其术无他便于人情而已矣今者散征士卒分戍边陲更代往来以为守备是则不量性习不辨土宜邀其所不能强其所不欲求广其数而不考其用将致其力而不察其情斯可以为羽卫之仪而无益于备御之实也何者穷边之地千里萧条寒风裂肤惊沙惨目与豺狼为邻伍以战鬬为嬉游昼则荷戈而耕夜则倚烽而觇日有剽害之虑永无休暇之娯地恶人勤于斯为甚自非生于其域习于其风幼而覩焉长而安焉不见乐土而不迁焉则罕能寜其居而狎其敌也关东之壤百物阜殷从军之徒尤被优养惯于温饱狎于欢康比诸边隅若异天地闻絶塞荒陬之苦则辛酸动容聆强蕃劲虏之名则慑骇夺气而乃使之去亲族舍园庐甘其所辛酸抗其所慑骇将冀为用不亦疎乎矧又有休代之期无统帅之驭资奉若骄子姑息如倩人进不邀之以成功退不处之以严宪其来也咸负得色其止也莫有固心屈指计归张颐待饲侥幸者犹患还期之賖缓恒念戎丑之充斥王师挫伤则将乘其乱离布路东溃情志且尔得之奚为平居则殚耗资储以奉浮冗之众临难则投弃城镇以揺逺近之心其岂唯无益哉固亦将有所挠也复有抵犯刑禁谪徙军城意欲増户实边兼令展効自赎既是无良之类且加懐土之情思乱幸灾又甚戍卒适足烦于防衞谅无望于功庸虽前代时或行之固非良算之可遵者也复有拥旄之帅身不临边但分偏师俾守疆场大抵军中壮锐元戎例选自随委其疲羸乃配诸镇节将既居内地精兵祗备纪纲遂令守要御冲恒在寡弱之卒寇戎毎至力势不支入垒者才足闭关在野者悉遭劫执恣其芟蹂尽其搜敺比及都府闻知虏巳尅获旋返且安边之本所切在兵理兵若斯可谓措置乖方矣夫赏以存劝罚以示惩劝以懋有庸惩以威不恪故赏罚之于驭众也犹绳墨之于曲直权衡之于重轻輗軏之所以行车衔勒之所以服马也驭众而不用赏罚则善恶相混而能否莫殊用之而不当功过则奸妄宠荣而忠实摈抑夫如是若聦明可律度无章则用与不用其一也自顷权移于下柄失于朝将之号令既鲜克行之于军国之典常又不能施之于将务相遵养茍度歳时欲赏一有功翻虑无功者反侧欲罚一有罪复虑同恶者忧虞罪以隐忍而不彰功以嫌疑而不赏姑息之道乃至于斯故使亡身効节者获诮于等夷率众先登者取怨于士卒偾军蹙国者不懐于愧畏缓救失期者自以为智能襃贬既阙而不行称毁复纷然相乱人虽欲善谁为言之况又公忠者直已而不求于人反罹困厄败挠者行私而茍媚于众例获优崇此义士所以痛心勇夫所以解体也又有遇敌而所守不固陈谋而其效靡成将帅则以资粮不足为词有司复以供给无阙为解既相执证理合辨明朝廷毎为含糊未尝穷究曲直措理者含声而靡诉诬善者罔上而不慙驭将若斯可谓课责亏度矣课责亏度措置乖方将不得竭其才卒不得尽其力屯集虽众战阵莫前虏毎越境横行若渉无人之地递相推倚无敢谁何虚张贼势上闻则曰兵少不敌朝廷莫之省察唯务征发益师无禆备御之功重増供亿之闾井日耗征求日繁以编户倾家破产之资兼有司榷盐税酒之利緫其所入半以事边制用若斯可谓财匮于兵众矣今四夷之最强盛为中国甚患者莫大于吐蕃举国胜兵之徒才当中国十数大郡而已其于内虞外备亦与中国不殊所能寇边数则盖寡且又器非犀利甲不坚完识迷韬钤艺乏趫敏动则中国惧其众而不敢抗静则中国惮其强而不敢侵厥理何哉良以中国之节制多门蕃丑之统帅专一故也夫统帅专一则人心不分人心不分则号令不贰号令不贰则进退可齐进退可齐则疾徐如意疾徐如意则机防靡愆机会靡愆则气势自壮斯乃以少为众以弱为强变化翕辟在于反掌之内是犹臂之使指心之制形若所任得人则何敌之有夫节制多门则人心不一人心不一则号令不行号令不行则进退难必进退难必则疾徐失宜疾徐失宜则机防不及机防不及则气势自衰斯乃勇废为尫众散为弱逗挠离析兆乎战阵之前是犹一国三公十羊九牧欲令齐肃其可得乎开元天寳之间控御西北两蕃唯朔方河西陇右三节度而已犹虑权分势散或使兼而领之中兴巳来未遑外讨侨隶四镇于安定权附陇右于扶风所当西北两蕃亦朔方泾原陇右河东四节度而已关东戍卒至则属焉虽委任未尽得人而措置尚存典制自顷逆泚诱泾原之众叛懐光汚朔方之军割裂诛锄所余无几而又分朔方之地建牙拥节者凡三使焉其余镇军数且四十皆承特诏委寄各降中贵监临人得抗衡莫相禀属毎俟边书告急方令计防用兵既无军法下临唯以客礼相待是乃从容拯溺揖让救焚冀无阽危固亦难矣夫兵以气埶为用者也气聚则盛散则消埶合则威析则弱今之边备埶弱气消建军若斯可谓力分于将多矣理戎之要最在均齐故军法无贵贱之差军实无多少之异是将所以同其志而尽其力也如或诱其志意勉其艺能则当阅其材程其勇校其劳逸度其安危明申练覈优劣之科以为衣食等级之制使能者企及否者息心虽有薄厚之殊而无觖望之衅盖所谓日省月试饩廪称事如权量之无情于物万人莫不安其分而服其平也今者穷边之地长镇之兵皆百战伤夷之余终年勤苦之剧角其所能则练习度其所处则孤危考其服役则劳察其临敌则勇然衣粮所给唯止当身例为妻子所分常有冻馁之色而关东戍卒岁月践更不安危城不习戎备怯于应敌懈于服劳然衣粮所颁厚逾数等继以茶药之馈益以蔬酱之资丰约相形县絶斯甚又有素非禁旅本是边军将校诡为媚词因请遥隶神防不离旧所唯改虚名其于廪赐之饶遂有三倍之益此则俦类所以忿恨忠良所以忧嗟疲人所以流亡经费所以匮夫事业未异而给养有殊人情不能甘也况乎矫佞行而廪赐厚绩艺劣而衣食优茍未忘懐孰能无愠不为戎首则已可嘉而欲使其协力同心以攘寇难虽有韩白孙呉之将臣知其必不能焉养士若斯可谓怨生于不均矣凡欲选任将帅必先考察行能然后指以所授之方语以所委之事令其自揣可否自陈规模须某色甲兵借某人参佐要若干士焉用若干资粮某处置营某时成绩始终要领悉俾经纶于是观其计谋校其声实若谓材无足取言不可行则当退之于初不宜贻虑于其后也若谓志气足任方略可施则当要之于终不宜掣肘于其间也夫如是则疑者不使使者不疑劳神于选才端拱于委任既委其事既足其求然后可以覈其否臧行其赏罚受其赏者不以为滥当其罚者无得而辞付授之柄既专茍且之心自息是以古之遣将帅者君亲推毂而命之曰自阃以外将军裁之又赐鈇钺示令専断故军容不入国国容不入军将在军君命有所不受诚谓机宜不可以逺决号令不可以两从未有委任不专而望其尅敌成功者也自顷边军去就裁断多出宸衷选置戎臣先求易制多其部以分其力轻其任以弱其心虽有所惩亦有所失遂令分阃责成之义废死绥任咎之志衰一则听命二亦听命爽于军情亦听命乖于事宜亦听命若所置将帅必取于承顺无违则如斯可矣若有意乎平凶靖难则不可也夫两疆相接两军相持事机之来间不容息蓄谋而俟犹恐失之临时始谋固已踈矣况乎千里之逺九重之深陈述之难明听览之不一欲其事无遗防虽圣者亦有所不能焉设使谋虑能周其如权变无及戎虏驰突迅如风飇驲书上闻旬月方报守土者以兵寡不敢抗敌分镇者以无诏不肯出师逗留之间寇已奔逼托于救援未至各且闭垒自全牧马屯牛鞠为椎剽啬夫樵妇罄作俘囚虽诏诸镇发兵唯以虚声应援互相瞻顾莫敢遮邀贼既纵掠退归此乃陈功告捷其败丧则减百而为一其捃获则张百而成千将帅既幸于緫制在朝不忧罪累陛下又以为大权由己不究事情用师若斯可谓机失于遥制矣理兵而措置乖方驭将而赏罚亏度制用而财匮建军而力分养士而怨生用师而机失此六者疆埸之蟊贼军旅之膏肓也蟊贼不除而但滋之以粪溉膏肓不疗而茍啗之以滑甘适足以养其害速其灾欲求稼穑丰登肤革充美固不可得也臣愚谓宜罢诸道将士番替防秋之制率因旧数而三分之其一分委本道节度使募少壮愿住边城者以徙焉其一分则本道但供衣粮委关内河东诸军州募蕃汉子弟愿傅边军者以给焉又一分亦令本道但出衣粮加给应募之人以资新徙之业又令度支散于诸道和市耕牛雇召工人就诸军城缮造器具募人至者毎家给耕牛一头又给田农水火之器皆令充备初到之岁与家口二人粮幷赐种子劝之播植待经一稔俾自给家若有余粮官为収籴各酬倍价务奬营田既息践更征发之烦且无幸灾茍免之寇至则人自为战时至则家自力农是乃兵不得不强食不得不足与夫倏来忽往其可同等而论哉臣又谓宜择文武能臣一人为陇右元帅应泾陇凤翔长武城山南西道等节度管内兵马悉以属焉又择一人为朔方元帅应鄜坊邠寜灵夏等节度管内兵马悉以属焉又择一人为河东元帅河东振武等节度管内兵马悉以属焉三帅各选临边要防之州以为理所见置节度有非要者随所便近而幷之唯元帅得置统军余并停罢其三帅部内太原凤翔等府及诸郡户口稍多者慎柬良吏以为尹守外奉师律内课农桑俾为军粮以壮戎府理兵之宜既得选帅之道既明然后减奸滥虚浮之费以丰财定衣粮等级之制以和众委任之道以宣其用县赏罚之典以考其成而又慎守中国之所长谨行当今之所易则八利可致六失可除如是而戎狄不威懐疆埸不寜谧者未之有也诸侯轨道庶类服从如是而教令不行天下不理者亦未之有也以陛下之英圣人心之思安四方之小休两寇之方静加以频年丰稔所在积粮此皆天赞国家可以立制垂统之时也时不乆居事不常兼已过而追虽悔无及明主者不以言为罪不以人废言罄陈狂愚惟所省择谨奏









　　商量处置窦参事体状
　　右希顔奉宣进止朝来共卿等商量窦参事卿等所奏虽于大体甚好然此人交结中外意在不测朕试根寻灼然审知情状所以有此商量又闻窦参在彼处亦共诸处交通不絶社稷事重卿等只合与朕同忧宜即作文书进来此事非小不可更迟者臣面承深旨又奉密宣皆以社稷为言又知根寻已审敢不上同忧愤内絶狐疑岂愿迟回更贻念虑但以尝经重任斯谓大臣进退之间犹宜有礼诛戮之际不可无名刘晏久掌货财当时亦招怨讟及加罪责事不分明叛者既得以为辞众人亦为之懐愍用刑暧昧损累不轻事例未遥所宜重慎窦参顷司钧轴颇怙恩私贪饕货财引纵亲党此则朝廷同议天下共传至于潜懐异图将起大恶迹既未露人皆莫知臣等亲奉威顔议加刑辟但闻凶险之意尚昧结构之由况在众流何由察悉忽行峻罚必谓冤诬羣情震惊事亦非细若不付外推鞠则恐难定罪名乞留睿聦更少详度窦参于臣素分陛下固所明知有何顾懐辄欲营救良以事关国体义絶私嫌所冀典刑不滥于清时君道免亏于圣徳特希天鉴俯亮愚诚谨奏












　　奏议窦参等官状
　　右希顔奉宣进止窦参结朕左右兼有阴谋皆有冯据事不暧昧只縁连及处多不可推按卿等宜更商量若谓恐事体不稳即且流贬向絶逺恶处窦申窦荣李则之首末同恶无所不至又并微细不比窦参宜便商量处置其窦参等所有朋党亲密并不可容在侧近宜便条疏尽发遣向僻逺无兵马处先虽已经流贬更移向逺恶处者伏以窦参罪犯诚合诛夷圣徳含务全事体特寛严宪俯贷余生始终之恩实足感于庶品仁育之惠不独幸于斯人所议贬官谨具别状其窦荣窦申李则之等既皆同恶固亦难容然以得罪相因法有首从首当居重从合差轻参既防恩矜全申等亦宜减降又于党与之内亦有淑慝之殊稍示区分足彰劝励窦荣与参虽是近属亦甚相亲然于款密之中都无邪僻之事仍闻激愤屡有直言因此渐搆猜嫌晚年颇见疎忌若论今者阴事则尚未究端由如防比来所行必应不至凶险恐须差异以表详明臣等商量窦荣更贬逺官窦申则之并除名配流谨具别状进拟庶允从轻之典以洽好生之恩夫趋势附权时俗常态茍无髙节出众何能特立不羣窦参久秉钧衡特承宠渥君之所任孰敢不从或游于门庭或结以中外或偏被接引或骤与荐延如此之徒十恒七八若听流议皆谓党私自非甚与交亲安可悉从贬累况窦参罢黜迨欲周星应是私党近亲当时并已连坐人心久定不可复揺今者再责窦参特縁别有结搆陛下亲自寻究审得事情所与连谋固知定数今若普加谴斥则恐翻类沦胥罪无指名谁不疑惧中外汹汹殊非令猷臣等商量除同谋阴邪事状分明者其余一切更无所问将为稳便未审可否



　　请不簿録窦参庄宅状
　　右希顔奉宣进止凡是官吏贪浊取受钱物犹并征赃窦参负朕至深广纳贿货又更交结谋行恶事其庄宅钱物奴婢之类岂不合収纳入官窦参身既逺贬亦恐被人破除隐没今欲使人勾当収拾卿等商量可否者谨按国家典法没入官产唯有两科一谓奸赃一谓叛逆皆须先鞠犯状审得实情宪司察冤法寺论罪会府覆奏掖垣参详如是悉无异词然后谓之狱成而闻于天子其有抵于深辟者制可既下所司犹三五覆奏庶或宥之圣王爱人恤刑乃至如此精慎罪法既定方合征収叛逆则尽没其家奸赃则止征所犯盖示惩戒匪贪货财何尝有罪未断有法未详而可以纳其资产者也伏惟圣徳广大如天包含惩忿于彞宪之中念终于常情之外已存惠贷不寘严刑今若簿録其家窃恐以财伤义猥防下问实荷皇明辄罄愚诚所祈天鉴谨奏翰苑集巻十九
　　钦定四库全书
　　翰苑集巻二十　　　　　　唐　陆贽　撰中书奏议【四】
　　请还田绪所寄撰碑文马绢状【马一匹并鞍绢二千匹】
　　右田绪使节度随军刘瞻送书与臣其书意縁奉进止令为其亡父承嗣撰遗爱碑文故送前件马绢等以申情贶臣先奉恩防令撰碑文于今半年竟未缀缉良以劝戒之道忠义攸先襃贬之词春秋所重爵位有侥幸而致名称非诈力可求将使循轨辙者畏昭宪而莫渝怙奸妄者顾清议而知耻仲尼修春秋而乱臣贼子惧岂必临之以武胁之以刑哉襃贬茍明亦足助理田承嗣阻兵犯命靡恶不为竟逭天诛全归土壤此乃先朝所愧恨义士所惋嗟今田绪尚干宸严请颂遗爱微臣隘局实愤于心谬承恩光备位台辅既未能涤除奸慝匡益大猷而又饰其愧词以赞凶徳纳彼重赂以袭贪风情所未安事固难强是以屡尝执翰不能措词辄投所操太息而止縁承圣诲姑务怀柔昨见田绪使人臣亦婉为报答但告云所为碑颂皆奉德音既异私情难承厚贶稍休暇续当撰成既无拒絶之言计亦不至疑阻其来书谨封进所送马及绢等令刘瞻便领却回讫不敢不奏谨奏











　　请依京兆所请折纳事状
　　京兆府先奏当管虫食豌豆全然不收请据数折纳大豆奉勑宜依度支续奏称据时估豌豆毎斗七十价巳上大豆每斗三十价已下京兆府所请将大豆替豌豆望令据估计钱数折纳则冀免损官司者求瘼救灾国之令典求瘼在知其所患救灾在恤其所无只如螟蜮为殃豌豆全损检覆若非虚谬地税固合免征直道而行大体斯在府司折纳充数已为尅下从权度支准估计钱乃是幸灾规利所得无几其伤实多伤风得财非谓理道且豌豆为物入用甚微旧例所支唯充畜料凖数回给大豆诸司谁曰不然计价剩征义将安在理无所据事不可从望依前勅处分未审可否




　　议汴州逐刘士宁事状
　　右希顔奉宣圣旨适得李万荣奏刘士宁因出游猎三军将士遂闭城门不放入发遣令赴朝廷万荣安抚军州今已宁帖卿等宜知悉者伏以刘士宁昏荒暴慢恶贯久盈圣情爱人久为含忍亲离众叛自取奔亡不劳师徒克靖方镇防承宣谕欣贺实深然梁宋之间地当要害镇压齐鲁控引江淮得其人则安则强失其人则危则弱今士宁见逐虽是众情万荣搃军且非朝旨此亦安危强弱之机也陛下审之慎之或恐奏事之人茍私所奉之将妄陈体势辄欲徼求承前授任失宜多为此辈所误假使心无诈防其如识乏经通与之筹量鲜不挠败今军州既定足得安详望且选一朝臣驰往宣劳更淹旬日徐察事情见情而后图之则冀免有差失至坐日续更面陈谨先状以闻谨奏


　　请不与李万荣汴州节度使状
　　右希顔奉宣进止万荣安抚有功闻亦忠义甚得众心若更淹迟却恐事不稳便今商量除一亲王充节度使且令万荣知留后其节度制便从内出万荣须与改官卿等即商量进来者臣性习懦顽艺识空乏辱当奨任待罪宰司事关安危不敢容黙虽服戎角力谅匪克堪而经武伐谋或有所见夫制置之安危由势付授之济否由才势如器焉唯在所置置之险地则覆致之夷地则平材如负焉唯在所授授逾其力则踣授当其力则行故负重者不可以微劣胜器大者不可以轻易处有巨力而加重负犹惧蹶跌之不虞择安地而寘大器尚虑倾覆之难备焉有委非所任置非所安而望其不顚不危固亦难矣刘士宁穷凶极暴众所不容李万荣因人之心闭城拒逐为国除害亦有可嘉诚宜星夜上闻请择节将今所陈奏颇渉张皇但露徼求之情殊无退让之礼据兹鄙躁殊异纯良又闻本是滑人偏厚当州将士与之相得才止三千诸营之兵已甚怀怨据此颇僻亦非将材且邀君而力取其位不忠逐帅而谋代其权不义犯此二者而加之非材得志骄盈不悖则败悖谓犯上败谓偾军俱为厉阶莫见其可今虽遽加宠命务餍贪求曲示保持冀消防慝然其所行不逊所得无名纵之则反侧而益疑夺之则觖望而肆恶夫善始而克终者犹寡况始于不善而求能以义自全者乎又縁尝自蓄谋以危主将及居人上恒恐见圗必于部校之间多有疑阻之衅上下猜贰何能久安纵未干纪乱常亦必丧师蹙境所以承前方镇之任选建才徳而不副所委者则有矣其不由才徳而授终能殿邦固节者未之有也是犹置器欲安而不择可安之势负重欲济而不量可济之材处非所宜不败何待陛下若谓臣说体迂濶有异军机引喻乖疎不同事实臣请指陈汴宋一管近代成败之迹皆陛下之所经见者以为殷鉴惟陛下览而察之往者田神功作镇河南领汴宋徐泗兖郓曹濮八州之地兵食兼足职贡备修左肃青齐右弭滑魏南控淮浙北辅荥瀍殷如长城不震不竦此由制置于可安之地付授得可济之材其为利冝斯谓大矣及神功入觐遘厉不还先皇帝示眷悼之优崇贪因循之便易知神玉才不胜任排众议而竟授之既而维御无方经略失制权归豪将势散列城祸机一兴内叛外破委三军于暴帅陷五郡于匪人转输所经涂路亟阻此由制置于必危之地付授于必踬之才其为败伤亦已甚矣近者刘元佐驱攘巨猾厎复大梁即镇如兹几将十载虽不能勤身节用以抚疲甿毕力竭诚以扬丕烈然尚号令由已部属畏威缉修戎旅振耀声势逺迩谈瞩且为完军制持东方犹有所倚及元佐殂没朝廷命吴凑代之士宁凶顽輙敢眦睚素非得众且甚不材缓之旬时必自离沮随机制驭指顾可平陛下念深黎元姑务容养适使奸徒得计庸竖作狂但肆丑厉之词岂怀任置之恵运路几絶生人重残殷然垣翰之军鞠为污染之俗追思致患之本岂不失于茍且哉今若又授万荣则与士宁何异负力而取谁曰不然邀取而除孰为非据茍邀则不顺茍允则不诚君臣之间势必嫌阻与其圗之于滋蔓不若絶之于萌芽忘久逺而乐因循固非英主御天下长筭逺虑之计也且为国之道以义训人将教事君先令顺长用能弭争夺之祸絶窥觊之心圣人所以兴敬譲而服暴强礼达而分定故也假使士宁为将慢上虐人万荣怀奉国之诚禀嫉恶之性弃而违之斯可矣讨而逐之亦可矣谋其帅而篡其位则不可焉何者方镇之臣事多専制欲加之罪谁则无辞若使倾夺之徒便得代居其任利之所在人各有心此源潜滋祸必难救非独长乱之道亦开谋逆之端四方诸侯谁不解体得一夫而丧羣帅其何利之有焉矧兹一夫犹未可保徒乱风教以生人心昨者所逐士宁盖起于仓卒诸郡守将固非连谋一城师人亦未协志况又待之不一抚之不均党助万荣其能有几仍各计度于成败之势回遑于逆顺之名安肯捐躯与之同恶今所以未即变者皆为万荣所诱许其赏给货财且相服从以制防陛下但于文武羣臣之内选一和恵寛敏素为军旅所爱信者命为节度仍降优诏慰劳彼军奬万荣以抚定之功别加宠任襃将士以辑睦之义厚赐资装众知保安人且怀恵舎此助乱更将何求揆其大情理必宁息万荣纵欲跋扈势何能为三军既自离心列城又不为援縁其迫逐主将诸道必复憎嫌迩无所亲逺无所与不劳天讨必自歼夷陛下何所为虞而欲受其邀致臣虽孱怯窃有未安昨因希顔宣防却回已与赵憬等同附口奏展转申吐虑多阙遗臣更通夕详思恐亦无易于此不胜拳拳愚恳谨复密啓以闻如防圣防察纳臣即与赵憬等商量应须处置事宜具作条件闻奏傥后事有愆素臣请受败挠之罪谨奏


　　论度支令京兆府折税市草事状
　　度支奏縁当年税草支用不充诸和市所得又少所以毎至秋夏常有欠阙请令京兆府折今年秋税和市草一千万束便令人户送入城输纳毎束兼车脚与折钱二十五文既利贫人兼济公用希顔奉宣进止宜依者伏以制事之体所贵有常顺人之情尤重改作革而能当尚恐未孚动且非宜曷由无扰臣等毎承睿防常以百姓为忧审知事不可行安敢黙而无述毎年蓄聚刍藁所司素有恒规计料税草不充即便开场和市既优价直复及农収人皆乐输事不劳扰陛下追想往年之事岂尝有縁草不足上关宸虑者乎延龄欲已能颇隳旧制茍收经费之用以资赢羡之功遂使储备空虚支计寥落廐圉告阙频烦圣聦去歳已然今夏尤甚此乃不遵旧制之过也旧制何害而变之哉臣等谨检京兆府应征地税草数毎年不过三百万束其中除留供诸县馆驿及镇军之外应合入城输纳唯二百三十万而已百姓般运已甚艰辛常迫春农仅能得毕今若更征一千万束仍令并送入城即是一年之间并征三年税草计其所加车脚则又四倍常时物力有穷求取无艺其为骚怨理在不疑甸服且然四方安仰假使时当丰稔家悉阜殷有草可输有车可载然于途程徃复理须淹厯歳时牛废耕犂人妨播植东作既阙西成曷期况烝黎之间贫富不等收获之际丰耗靡均今忽并役车牛雇车佣必腾贵并征税草买草价必倍髙是使豪富之徒乘急令以邀其利穷乏之軰因暴敛以毁其家非所谓均节财物凖平赋法之术也臣等又勘度支京兆比来雇车估价及所载多少大率毎一车载一百二束毎一里给佣钱三十五文百束应输二束充耗今京畿诸县去城近者七八十里逺者向二百里设令逺近相补通以百里为程则雇车载草百束悉依官司常估犹用钱三千五百文即是一束之草唯计般运已当三十有五文买草本价又更半之而度支曽不计量自我作古径以胷臆斟酌限为二十五文谓之加征则法度废隳谓之和市则名实乖反傥可其奏人何以观岂如官自置埸要便收市欲少市则平其估以节费欲多市则优其价以招人买卖既和贫富俱便有余者趋加饶易售之利不足者免转求贵赁之资比之抑征固不同等幸有旧制足可遵行何必舍易而即难弃利而从害臣诚暗滞未见其宜伏望戒勅度支令依旧例和市承前既有恒用以后不得阙供稍峻隄防使知懔惧妄作但不施用歳计必免愆违陛下若以军廐之中马畜渐众度支所营藁刍才可供给当年或虑水旱不虞别须蓄积为备今属歳稔亦是其时但要收敛有方不宜科配致扰若度支并市延龄必复辞难须有区分使之均济望委京兆尹勾当别和市草五百万束以充贮备其所和市并随要便官自置毎场贮钱旋付价直时估之外仍稍优饶交易往来一依市利勿令官吏催遣道路遮邀但不抑人自当趋利其市草价直并于年支留府钱数内以给用不尽者充毎市满十万束一度闻奏便以府司邮递车牛并更雇脚相添转徙场所般载送付苑中输纳如防圣防允许臣即依此宣行既免扰人又不増费以资储蓄足御防灾度支谨守恒规亦自不阙常用臣等商度将为合宜谨録奏闻伏听进止











　　论左降官准赦合量移事状
　　右窜谪之徒皆在遐僻或廹于衰暮顾景思还或困于瘴疠翘心望徙既关霈泽许以量移企跃之情逺想可见若准所司旧例须俟州府录申盘勘检寻动逾年歳上稽恤宥之防下亏庆頼之心臣等商量恐须厘革望令所司据承贞元六年恩赦检勘已量移未量移官及贞元六年恩后左降官等除迁改亡殁之外具名衔及贬责事由年月速报中书门下不须更待州府申请臣等据所司报到则便进拟不出歳内冀悉霑恩未审可否谨録奏闻伏听进止






　　再奏量移官状
　　右伏以国之令典先徳后刑所后者法当舒迟故决罪不得驰驿行下所先者体宜疾速故赦书日以五百里为程诚以圣王之心务庆恵必回翔于行罚而企跃于舒恩不加罚于典法之外不亏恩于徳令之内则受责者莫得兴怨荷贷者咸思自新所谓威之斯惩宥之斯感惩以致理感以致和致理则尊致和则爱为人父母必在兼行陛下徳配上元泽流下土顷因郊祀普降鸿恩凡是贬责之人并许量移近处臣等任叨辅翼职在宣行寻具奏闻请便进拟圣心精一务欲均齐令待所司检寻一时类例处分其左降官内或罪非可弃才有足甄亦许别状商量不拘常例奨用臣等据所司检勘左降官及流人送名到者都比拟量移及别追用分为三状前月十二日封进其流人量移状已防印出行下讫余两状至今未奉进止窃以赦书宣布仅欲半年若更淹迟恐乖事体又诸州刺史及台省官等继有事故颇多缺员睿防精于选求至今常不充备以眚掩徳见非古人録用弃瑕允归圣造愿广含之美庶増诱掖之途谨奉状陈闻伏听进止













　　三进量移官状
　　右希顔奉宣进止旧例左降官毎准恩赦量移不过三百五百里今度进拟稍似超越又多是近兵马处及当路州县事非穏便宜更商量伏以罚宜从轻赦宜从重所以昭仁恕之道广徳泽之恩也夫位尊者其恵不可以不重言大者其实不可以不丰位尊而恵轻则体非宜言大而实寡则人失望陛下躬行盛礼涣发徳音念谪居之荒遐哀负累之沉弃俾移近处将合新恩赦令初行室家相庆恵亦至矣言亦大矣窃料窜逐穷僻喜闻霈泽降临固必破产以饰行装计日而俟休命荏苒淹息复经半年傥又所移之官还与旧任隣近窃恐乖陛下垂愍之意亏制书行庆之恩口恵重而事实轻非所以掦鸿休而布大信也谨按承前格令左降官非元勅令长任者毎至考满即申所司量其旧资便与改叙纵或未有迁转亦即任其归还逮于开元末李林甫固权専恣凡所斥黜类多非辜虑其却廻或复寃诉遂奏左降官考满未别改转者且给俸料不湏即停外示优矜实欲羁系从此已后遂为恒规一经贬官便同长往回望旧里永无还期纵遇非常之恩许令移逺就近虽名改转不越幽遐或自西徂东或从大适小时俗之语谓之横移驯致忌尅之风积成天寳之乱展转流以至于今天下咸病此法深苛而不能改从旧典者良以猜嫌之虑易惑上心将谓负谴之人悉包乐祸之意已经黜责遂欲隄防故髙论则痛嫉林甫之阴邪而密网则习行林甫之法憸邪为蠧乃至于斯然则左降永絶于归还量移不离于僻逺盖是奸臣诡计殊非国典旧章且贬黜之中情状各异犯有轻重责有浅深固非尽是回邪皆须备虑王者之道待人以诚有责怒而无猜嫌有惩沮而无怨忌斥逺以儆其不恪甄恕以勉其自新不儆则浸及威刑不勉则复加黜削虽屡进退俱非爱憎行法乃暂使左迁念材而渐加进叙人知复用谁不増修何忧乎乱常何患乎蓄憾如或以其贬黜便谓奸凶恒处防闲之中长从摈弃之例则是悔过者无由自补蕴才者终不见伸凡人之情穷则思变含凄贪乱或起于兹虽则何患能为亦足感伤和气谓非帝王开怀含垢之大体圣哲诱人迁善之良圗也臣等昨进拟商度非不精详既审事宜亦寻旧例参求折衷兼务齐平大约所拟之官各移近地一道郡邑稍优于旧任官资序进于本衔并无降差亦不超越其有累经移改已至关畿则但以大州増其常秩所冀人皆受赐施不失平上副鸿恩下塞延望才将得所殊匪为优今若裁限所移不过三五百里则有改职而疆域不离于本道迁居而风土反恶于旧州徒有徙家之劳是増移配之扰又当今郡府多有军兵所在封疆少无舘驿应合量移之例约有二百许人道路须讣其逺迩之差州县则校其髙下之等若必选非当路复不近兵则恐类例失伦署置偏并示人疑虑体又非幸希圣聦更赐裁审其拟官状并未敢改革谨重封进伏听进止
　　请边城贮备米粟等状
　　右兵之所屯食最为急若无储蓄是弃封疆自昔败乱之由多因餽饷不足臣以任当体国职合分忧奏减河运脚钱用充军镇和籴幸防圣恩允许又属频歳顺成二年之间防边诸军共计收籴米粟一百八十余万石准元敇各委当道节度及监军中使度支知巡院官同勾当检纳仍以贮备军粮为名非縁城守乏絶及不承别敇处分并不得輙有费用若能坚守此制有用随即却填则是边城当贮十五万人一歳之粮以为急难之备永无悬絶足固军情去歳版筑五原大兴师旅所司素无备拟临事支计缺然赍送悉贷此粮乃得军行办集过事之后准敇合填迨今二年竟不支遣加以诸镇军食例皆阙供及其告急上闻宣防下迫则又请贷贮粟以充将士月粮既务废隳且无愧畏所未匮竭其能几何夫栽植至难毁拔至易古人以植杨为喻能不为之叹惜哉况水旱流行固宜有备戎狄为患可不为虞将欲安邉先宜积谷今当嵗稔令益军储反罄聚蓄之资用供朝夕之费傥遇灾难则如之何惟陛下详思后圗不贻他日所悔臣之愿也疆场之幸也不胜区区虑患之意谨冒昧以闻谨奏











　　翰苑集巻二十
　　钦定四库全书
　　翰苑集巻二十一　　　　　唐　陆贽　撰中书奏议【五】
　　论裴延龄奸蠧书一首
　　十一月三日具官臣某惶恐顿首献书皇帝陛下臣闻君子小人用舍不并国家否泰恒必由之君子道长小人道消于是上下交而万物通此所以为泰也小人道长君子道消于是上下不交而万物不通此所以为否也夫小人于蔽明害理如目之有眯耳之有充嘉谷之有蟊梁木之有蠧也眯离娄之目则天地四方之位不分矣充子野之耳则雷霆蝇黾之声莫辨矣虽后稷之穑禾易长畆而蟊伤其本则零瘁而不植矣虽公输之巧台成九层而蠧空其中则圯折而不支矣是以古先圣哲之立言垂训必殷勤切至以小人为戒者岂将有意雠而沮之哉诚以其蔽主之明害时之理致祸之源博伤善之衅深所以有国有家者不得不去耳其在周易则曰大君有命开国承家小人勿用必乱邦也在尚书则曰除恶务本去邪勿疑在毛诗则曰无纵诡随以谨无良曽是掊克敛怨以为徳盗言孔甘乱是用餤防人防极交乱四国在论语则曰恶利口之覆邦家者在春秋则曰聚敛积实不知纪极毁信废忠崇饰恶言靖谮庸回服谗搜慝天下之人谓之四凶在礼记则曰小人行险以徼幸长国家而务财用者必自小人矣小人使为国家而灾害并至虽有善人无如之何臣顷因读书常愤此类不圗圣代目覩斯人户部侍郎裴延龄者其性邪其行险其口利其志防其矫妄不疑其败乱无耻以聚敛为长策以诡妄为嘉谋以掊克敛怨为匪躬以靖谮服谗为尽节揔典籍之所恶以为智术冒圣哲之所戒以为行能可谓尧代之共工鲁邦之少卯伏惟陛下协放勋文思之徳而鉴其方鸠僝功体仲尼天纵之明而辨其顺非坚伪则天讨斯得圣化允孚小往大来孰不欣幸迹其奸蠧日长月滋隂秘者固未尽彰败露者犹难悉数今请粗举数事用明欺防大端悉非隠微皆可覆騐陛下若意其负谤则诚宜亟为辨明陛下若知其无良又安可曲加容掩愿择左右亲信兼与举朝公卿据臣所言阅实其事傥延龄罪恶无状即臣之奏议是诬宜申典刑以制虚妄俾四海法朝廷之理兆人戴陛下之明得失之间其体甚大不当复有疑虑使辨之不早以竟失天下之望也前歳秋首班宏丧亡特诏延龄继司邦赋数月之内遽功能奏称勾获隠欺计钱二十万贯请贮别库以为羡财供御所须永无匮乏陛下欣然信纳因谓委任得人既頼赢余之资稍心意之欲兴作浸广宣索渐多延龄务实前言且希睿旨不敢告阙不敢辞难勾获既是虚言无以应命供办皆承严约茍在及期遂乃搜求市豪夺入献追捕夫匠迫胁就功以勅索为名而不酬其直以和雇为称而不偿其佣都城之中列肆为之昼闭兴役之所百工比于幽囚聚诅连羣遮诉盈路持纲者莫敢致诘巡察者莫敢为言时有致诘为言翻谓党邪丑直天子毂下嚣声沸腾四方观瞻何所取则荡心于上敛怨于人欺天陷君逺迩危惧此其罪之大者也揔制邦用度支是司出纳货财太府攸职凡是太府出纳皆廪度支文符太府依符以奉行度攴慿按以勘覆互相关键用絶奸欺其出纳之数则毎旬申闻其见在之数则每月计奏皆经度支勾覆又有御史监临旬旬相承月月相继明若指掌端如贯珠财货少多无容隠漏延龄务行邪謟公肆诬欺遂奏云左藏库司多有失落近因检阅使置簿书乃于粪土之中收得银十三万両其疋段杂货百万有余皆是文帐脱遗并同巳弃之物今所收获即是羡余悉合移入杂库以供别勅支用者其时特宣进止悉依所奏施行太府少卿韦少华抗表上陈殊不引伏确称每月申奏皆是见在数中请令推寻足验奸计两司既相论执理须辨鞫是非臣等具以奏闻请定三司详覆若左藏库遗漏不谬隠匿固合抵刑如度支举奏是虚诬诳亦宜得罪陛下既不许差三司按问又不令检奏辨明度支言太府隠漏至多而少华所任如旧太府论度支奸欺颇甚而延龄见信不渝枉直两存法度都弛以在库之物为收获之功以常赋之财为羡余之费罔上无畏示人不惭此又罪之大者也国之府库用寘货财物合入官则纳于其内事合给用则出乎其中所纳无非法之财所出无不道之用坦然明白何曲何私而延龄险滑售奸诡谲求媚遂于左藏之内分建六库之名意在别贮赢余以奉人主私欲曽不知王者之体天下为家国不足则取之于人人不足乃资之于国在国为官物在人为私财何谓赢余复须别贮是必巧诈以变移官物暴法以刻敛私财舍此二途其将焉取陛下方务崇信不加检裁延龄既怙宠私益复放肆遂録积久逋欠妄云察获奸赃总计缗钱八百余万听其言则利益虽大考其事则虚诞自彰或是水火漂焚或縁旱涝伤败或因兵乱散失或遭寇贼敓或准法免征或经防合放或人户逃逸无处追寻或纲典拘囚不克填纳或没入店宅歳久摧残或收获舟船年深破壊类皆如此难以殚论在人者并无可科征属官者悉不任货卖但存名额虚挂簿书大抵钱谷之司皆耻财物减少所以相承积累不肯涤除每当计奏之时常充应在之数延龄茍称察获遂请征收恢张利门诱动天听贻诮侮于方岳贾愁怨于烝黎于兹累年一无所得其为疎妄亦曰殆哉陛下姑欲保持曽无诘问延龄谓能蔽惑不复惧思奸威既沮于四方憸态复行于内府由是蹂官属倾倒货财移东就西便为课绩取此适彼遂号羡余愚弄朝廷有同儿戯诸州输送布帛度支不务准平抑制市人贱通估价计其所折即更下征重困疲甿展转流既彰忍害且示不诚及其支送边州用充和籴则于本价之外例増一倍有余布帛不殊贵贱有异剥征防下既以折估为名抑配伤人又以出估为利事多矛盾交骇物情穷边穑夫痛愤切于骨髓下土编户寃呌彻于苍旻而延龄以冒取折估为忠公茍得出估为賸利所谓失人心而聚财贿亦何异割支体以徇口腹哉殊不寤支体分披口安能食人心离析财岂能存此又罪之大者也平原逺镇扼制蕃戎五原要冲控帯灵夏芟夷榛薉翦逐豺狼﨑岖缮完功力才毕地犹夐絶势颇孤危新集之兵志犹未固尤资赡恤俾渐安居频勅度支令贮军粮常使平原有一年之蓄盐州积半年之储循环转输不得阙数近者二镇告急俱称絶粮陛下召延龄令赴中书遣希顔宣防质问延龄确言馈饷不絶储蓄殊多岁内以来必无阙乏希顔惧其推互邀令草状自陈状亦如言略无疑畏陛下览其所奏翻谓军吏不诚遂遣中官驰往检覆道路无转运之迹军城无旬日之储将卒嗷嗷几将不守有如是之颠沛有如是之欺谩按验既明恩劳靡替其为蛊媚旷代罕闻此又罪之大者也国之宪度防府是司位列诸郎犹应辰象任居六事实代天工内揔辖于庶官外敷化于列郡举措系生灵之命得失关理乱之源为人轨仪安可容易未有大官弛纵而能使羣吏服从朝典陵迟而欲禁天下暴慢是以天寳将季杨国忠为吏部尚书亟于私庭诠集选士果令逆竖得以为词史策书之足为国耻而延龄放情乱纪又甚国忠懈于夙兴多阙防朝之礼徇其鄙次大隳省署之仪徙郎曹于里闾视公事于私第尽室饫宫厨之饍填街持簿领之书复有诸部参辞四方申请决遣资其判署去就俟其指防延龄或聚客大夸不令白事或纵酒慿怒莫敢入言至有迫切而来逾旬未省输纳之后累月不归资粮罄于滞淹筋力困于朝集晨趋夕散十百为羣里中喧阗常若阛阓衢巷列屠沽之肆邑居成逆旅之津离次慢官虐人斁法求之今古鲜有其伦此又罪之大者也揔领财赋号为殷繁自必识究变通智权轻重大不失体细能析微济之以均平莅之以勤肃近无滞事逺无壅情纲条之下无乱防鉴照之内无隠匿然后人不困而公用足威不厉而奸吏惩茍或未然则非称职况延龄以素本僻戾之质而加之以狂躁满盈既懵且骄事何由理遂以国家大计委于胥吏末流当给者无贿而不支应征者受赇而纵免纪纲大坏货赂公行茍操利权实窃邦柄近者度支小吏屡为府县所绳鞫其奸赃无不狼籍通结动连于节将交私匪止于苞苴威福潜移乃至于是职司失序固亦可知此又罪之大者也风教之大礼譲为先礼譲之行朝廷为首朝廷者万方之所宗仰羣士之所楷模观而效焉必有甚者是以朝廷好礼则俗尚敬恭朝廷尊譲则时耻贪竞朝廷有失容之慢则凌暴之弊播于人朝廷有动色之争则攻鬬之祸流于下圣王知其然也故选建贤徳以为公卿使人具瞻不谕而化昔周之方盛多士盈朝时靡有争用能俾乂故其诗曰慎尔出话敬尔威仪无不柔嘉又曰有来雍雍至止肃肃相维辟公天子穆穆言羣臣相与事上敬而能和言语动作靡有不善也周徳既衰小人在位务相侵侮以至危亡故其诗曰方茂尔恶相尔矛矣又曰旣之阴汝反予来吓又曰凉曰不可覆背善詈言小人得志恶怒是慿肆其心以相诟病也陛下勤修仪式以靖四方慎选庶官以贞百度内选则股肱耳目外选则垣翰藩维济济师师咸钦至化庶相感率驯至大和而度支慿宠作威恃权纵暴侵刻军镇匮阙资粮将帅每使申论延龄率加毁訾或指诬隐盗或谤讦阴私或数其出处贱微或亿其心志邪悖词皆丑媟事悉加诬匹夫见凌犹或生患况将帅素加委遇多着勲庸纵有逾分取求但宜执理裁处茍当其所孰敢不从岂可对彼偏禆恣行侵辱使其惭于麾下愤耻于朝廷惟口起羞谅非细故为国聚衅实由斯人而又虐害羣司幸其阙败蔑彼彞典逞于凶怀气呑等夷蓄郎吏时有履道而不为屈挠守官而莫肯由从遭其诋诃事则尤剧或辱兼祖父或毁及家门皆名教所不忍闻叙述所不堪纪其为构陷抑复多端故示凶威使人慑惮人之狂险乃至于斯上亏大猷下扇流俗炰烋礼义之府蔑污清明之朝此又罪之大者也度支旧管牛驴三千余头车八百余乘循环载负供馈边军既有畨递之伦永无科配之扰延龄茍逞近效不务逺图废其葺修减其蒭秣车破畜耗略无孑遗每须载运军资则令府县差雇或有卒承别防须赴促期遂于街市之间掳夺公私杂畜披猖颇甚费损尤多吏因生奸人不堪命所减者则奏以为利所费者则隠而不论破实徇虚多如此类度支应给宫内及诸司使蒭藁薪炭等除税草之外余并市供所用既多恒须贮备旧例每至秋获之后冬收之时散开诸场逐便和市免费髙价复资贫人公私之间颇谓兼济延龄悉隳旧制但饰奸情旋计蒭薪价钱以为节减剰利及乎春夏之际藁秸巳殚霖潦之中樵苏不继军廐辍莝官厨待然告阙频烦于圣聦征催络绎于省署崎岖求买何暇计量麋损官钱不啻累倍聨蹇狼狈率以为常此则睿鉴之所眀知物情之所深骇事之舛缪触绪皆然臣愚以谓若斯之流不过歳费国家百万缗钱及事体非宜耳其为罪恶未足倾危事之可忧不在于此是以不复详举以烦聼览也至如矫诡之态诬防之辞遇事輙行应口便发靡日不有靡时不为自非状迹尤彰足致其祸者又难以备陈也延龄有诈伪乱邦之罪七而重之以耗斁阙遗愚智共知士庶同愤以陛下英明鉴照物无遁情固非延龄所能蔽亏而莫之辨也或者圣防以其甚招疾怨而谓之孤贞可托腹心以其好进谗谀而谓之尽诚可寄耳目以其纵暴无畏而谓之强直可肃奸欺以其大言不疑而谓之智能可富财用将欲排众议而収其独行假殊宠而冀其大成倘陛下诚有意乎在兹臣窃以为过矣夫君天下者必以天下之心为心而不私其心以天下之耳目为耳目而不私其耳目故能通天下之志尽天下之情夫以天下之心为心则我之好恶乃天下之好恶也是以恶者无缪好者不邪安在私托腹心以售其侧媚也以天下之耳目为耳目则天下之聪明皆我之聦明也是以明无不鉴聦无不闻安在偏寄耳目以招其蔽惑也夫布腹心而用耳目舜与纣俱用之矣舜之意务求已之过以与天下同欲而无所偏私由是天下臣庶莫不归心忠谠既闻元徳逾迈故虞书云臣作朕股肱耳目又云明四目达四聪言广大也纣之意务求人之过以与天下违欲而溺于偏私由是天下臣庶莫不离心险诐既行昬徳弥炽故商书云崇信奸囘大雅云流言以对寇攘式内言邪僻也与天下同欲者谓之圣帝与天下违欲者谓之独夫其所以布腹心而任耳目之意不殊然于美恶成败若此相逺岂非求过之情有异任人之道不同哉太宗尝问侍臣何者为明君何者为暗主魏征对曰君之所以明者兼听也其所以暗者偏信也又曰秦之胡亥偏信赵髙肆其奸欺卒至颠覆征之此说理致甚明简册备书足为鉴戒赵髙指鹿为马愚弄厥君厯代流传莫不痛愤陛下毎览前史详考兴亡固亦切齿于斯人伤心于其主臣谓鹿之与马物类犹同岂若延龄掩有而为无指无而为有陛下若不以时省察得无使后代嗟诮又甚赵髙者乎斯愚臣所以焦虑疚懐以陛下为过者良有所以也夫理天下者以义为本以利为末以人为本以财为末本盛则其末自举末大则其本必倾自古及今徳义立而利用不丰人庶安而财货不给因以丧邦失位者未之有也故曰不患寡而患不均不患贫而患不安有徳必有人有人必有土有土必有财百姓足君孰与不足盖谓此也自古及今徳义不立而利用克宣人庶不安而财货可保因以兴邦固位者亦未之有焉故曰财散则人聚财聚则人散与其有聚敛之臣宁有盗臣无令侵削兆庶以为天子取怨于下其有若此者行罚无赦盖为此也殷纣以贪冒失人而亡周武以散发得人而昌则纣之多藏适所以为害已者之资耳尚何赖于财贿哉太宗亦云务蓄积而不恤人甚非国家之计隋氏不道聚敛无厌所实洛口诸仓卒为李密所利此则前代已行之明效圣祖垂裕之格言是而不惩何以为理陛下初膺寳厯志翦羣凶师旅繁兴征求广筭侵剥下无聊生是以泾原叛徒乘人怨咨白昼犯阙都邑甿庶恬然不惊反与贼众相从比肩而入宫殿虽蚩蚩之性靡所不为然亦由徳泽未浃于人而暴令驱迫以至于时也于是内府之积尚如丘山竟资凶渠以饵贪卒此时陛下躬覩之矣是乃失人而聚货夫何利之有焉车驾既幸奉天逆泚旋肆围逼一垒之内万众所屯窘如涸流庶物空匮尝欲发一健歩出视贼军其人恳以苦寒为辞跪奏乞一襦袴陛下为之求觅不致竟悯黙而遣之又尝宫壸之中服用有阙圣旨方以戎事之急不忍重烦于人乃剥亲王饰带之金卖以给直是时行从将吏赴难师徒仓黄奔驰咸未冬服渐属凝冱且无薪烝饥冻内攻矢石外迫昼则荷戈奋迅夜则映堞呻吟凌风飚冒霜霰逾旬而众无携贰卒能走强贼全危城者陛下岂有严刑重赏使之然耶唯以不厚其身不藏其资与众庶同其忧患与士伍共其有无乃能使捐躯命而扞寇雠馁之不离冻之不憾临危而不易其守见死而不去其君所谓圣人感人心而天下和平此其效也及乎重围既解诸道稍通赋税渐臻贡献继至乃于行宫外庑之下复列琼林大盈之司未赏功劳遽私贿玩甚沮惟新之望颇死义之心于是舆诵兴讥而军士始怨矣财聚人散不其然欤旋属蟊贼内攻翠华南狩奉天所积财货悉复歼于乱军既迁岷梁日不暇给独慿大顺遂复皇都是知天子者以得人为资以蓄义为富人茍归附何患蔑资义茍修崇何忧不富岂在贮之内府方为巳有哉故藏于天下者天子之富也藏于境内者诸侯之富也藏于囷仓箧匵者农夫商贾之富也柰何以天子之贵海内之富而猥行诸侯之弃徳蹙守农商之鄙业哉陛下若为厚取可以恢武功则建中之取既无成矣若谓多积可以为已有则建中之积又不在矣若谓狥欲不足伤理化则建中之失伤巳甚矣若谓敛怨不足致危亡则建中之乱危亦至矣然而遽能靖滔天之祸成中兴之功者良以陛下有侧身修励之志有罪已悔惧之词罢息诛求敦尚节俭涣发大号与人更新故灵祗嘉陛下之诚臣庶感陛下之意释憾回虑化危为安陛下亦当为宗庙社稷建不倾不拔之永圗为子孙黎元垂可久可大之休业惩前事徇欲之失复日新盛徳之言岂宜更纵憸邪复行刻暴事之追悔其可再乎臣又窃虑陛下纳彼盗言堕其奸计以为搏噬拏攫怨集有司积聚丰盈利归君上是又大缪所宜慎思夫人主昬明系于所任咎繇夔契之道长而虞舜享濬哲之名皇甫棸楀之嬖行而周厉婴颠覆之祸自古何尝有小人柄用而灾祸不及邦国者乎譬犹操兵以刃人天下不委罪于兵而委罪于所操之主蓄蛊以殃物天下不归咎于蛊而归咎于所蓄之家理有必然不可不察臣窃虑陛下以延龄之进独出圣衷延龄之言多顺宸旨今若以罪寘辟则似为众所挤故欲保持用彰坚断若然者陛下与人终始之意则善矣其于改过不吝去邪勿疑之道或未尽善焉夫人之难知著自淳古试可乃已载于典谟陛下意其贤而任之知其恶而弃之此理之常于何不可倘陛下犹未知恶但疑见挤固有象恭挟诈之人亦有党邪害直之士所资考覈两絶欺诬陛下以延龄为能愚臣以延龄为罪能必有迹罪必有端陛下胡不指明其所效之能以表忠贤按验其所论之罪以考虚实与众同辨示人不私若能迹可称而罪端无据则是党邪害直之验也陛下当绳其伤善以励事君罪端有征而能迹无实则是象恭挟诈之验也陛下当紏其包祸以戒乱邦如此则上之于下释嫌构之疑下之于上絶偏惑之议何必忠邪无辨枉直莫分薰莸同藏其臭终胜此则小人道长之象也实时运否泰安危之所系岂但有亏圣徳不利善人而已乎陛下若以必与已同者为忠良自我作者无改变如此则上之所欲莫不謟上之所失莫不从水火相济不为非金砺相须不为是耻过怍非不足戒舍已从人不足称惟意是行则匡辅或几乎息矣匡辅息则理不可致仲尼所谓一言丧邦者在于予之言而莫予违也事关兴亡固不可忽希旨顺黙浸已成风奨之使言犹惧不既若又阻抑谁当贡诚伏恐未亮斯言请以一事为证只如延龄防妄流布寰区上自公卿近臣下逮舆台贱品諠諠谈议亿万为徒能以上言其人有几陛下试令亲信博采舆词参校比来所闻足鉴人间情伪臣以卑鄙任当台衡既极崇髙又承渥泽岂不知观时附防足保旧恩随众沉浮免贻厚责谢病黜退获知几之名党奸茍容无见嫉之患何急自苦独当豺狼上违懽情下饵谗口良由内顾庸愚一无所堪夙防眷知唯在诚直绸缪帐扆一纪于兹圣慈既以此见容愚臣亦以此自负从陛下厯播迁之臲卼覩陛下致兴复之艰难至今追思犹为心悸所以畏覆车而骇惧虑燬室而悲鸣盖情激于衷虽欲罢而不能自黙也因事陈执虽已频繁天听尚髙未垂谅察辄申悃款以极愚诚忧深故语烦恳迫故词切以微臣自固之谋则过为陛下虑患之计则忠糜躯奉君非所敢避沽名直亦不忍为愿回睿聦为国熟虑社稷是赖岂唯微臣不胜荷恩报徳之诚谨昧死奉书以闻臣诚惶诚恐顿首再拜










　　论朝官阙员及刺史等改转伦序状
　　右臣闻于经曰济济多士文王以宁又曰无旷庶官天工人其代之盖谓士不可不多官不可不备敦付物以能之义阐防巳无为之风此理道得失之所由也夫圣人之于爱才不唯仄席求思而巳乃复引进以崇其术业歴试以发其器能旌善以重其言优禄以全其操歳月积久声实并丰列之于朝则王室尊分之于土则藩镇重故诗序太平之君子能长育人才书比梓人之理材既勤朴斵惟施丹雘礼着造士易尚养贤盖以人皆含灵唯所诱致如玉之在璞抵掷则瓦石追琢则圭璋如水之发源壅阏则污泥疏濬则川沼是以书籍所载歴代同途祚属殷昌必时多隽乂运钟衰季则朝乏英髦当在衰季之时咸谓无人足任及其雄才御防淑徳应期贤能相从森若林防然则兴王之良佐皆是季代之弃才在季而愚当兴而智乃知季代非独遗贤而不用其于养育奨劝之道亦有所不至焉故曰人皆含灵唯其诱致汉髙禀大度故其时多魁杰不羁之材汉武好英风故其时富瓌诡立名之士汉宣精吏能故其时萃循良核实之能迨乎哀平桓灵昵比小人疎逺君子故其时近习操国柄嬖戚擅朝权是知人之才性与时升降好之则至奨之则崇抑之则衰斥之则絶此人才消长之所由也臣毎于中夜窃自深惟朝之乏人其患有七不澄源而防末流一也不考实而务博访二也求精太过三也嫉恶太甚四也程试乖方五也取舍违理六也循故事而不择可否七也夫多少相缪非嘉量不平轻重相欺非县衡不定用之茍不得其道则主者实病而权量无尤故按名责实者选吏之权量也宰相者主权量之用也宰相之主吏犹司府之主财主吏在序进贤能主财在平颁秩俸假使用财失节则司之者可以改易而秩俸不可以不颁主吏乖方则宰之者可以变更而贤能不可以不进其行甚易其理甚明顷者命官颇异于是常以除吏多少准量宰相重轻宰相承宠私则援引虽滥而必进宰相见疎忌则拟议虽当而罕俞是使羣材仕进之穷通唯系辅臣恩泽之薄厚求诸理道未谓合宜夫与夺者人主之利权名位者天下之公器不以公器徇喜心不以利权肆忿志不以寡妨众不以人废官或其【此处有脱误】阻执事而拥羣材所谓不澄源而防末流之患也经曰无以小谋乱大作无以嬖人疾荘士盖务大者不拘于小累谋小者不达于大猷嬖者或行异于荘荘者必性殊于嬖理势相激宜其不同进贤援能谅君子之事遏恶扬善非小人所能君子以爱才为心小人以伤善为利爱而引之则近党伤而沮之则似公近党则不辨而遽疑似公则不覈而县信是以大道毎隳于横议良才常困于中伤失士啓谗多由于此所谓不考实而务博访之患也夫人之器局有圆方大小之殊官之典司有难易闲剧之别名称有虚实之异课绩有升降之差将使官不失才才不失序在乎制法以司契择人而秉钧制之不得厥中则其法可更而其契不可乱也择之不当所任则其人可去而其秉不可夺也如或事多错杂任靡适从而但役智以求精劳神而救弊则所救愈失所求愈麤故书曰元首明哉股肱良哉庶事康哉元首丛脞哉股肱堕哉庶事隳哉顷之辅臣鲜克胜任过防容养茍备职员致劳睿思巨细经虑毎有阙官须补或縁将命借才宰司慎择上闻必极当时妙选圣情未惬复命别求执奏既不见从则又降择其次如是至于再至于三所选渐髙所得转下或断于独见防徇佥谐或擢自旁求不稽公议权衡失柄进取多门等差不伦声实相反此所谓求精太过之患也臣闻耀乘之珠不能无纇连城之璧不能无瑕矧伊有情宁免愆吝仲尼至圣也犹以五十学易无大过为言顔子殆庶也尚称不逺而复无祗悔为羙况自贤人以降孰能不有过失哉珠玉不以瑕纇而不珍髦彦不以过失而不用故元元之教曰常善救人则无弃人文宣亦云赦小过举贤才齐桓不以射钩而致嫌故能成九合之功秦穆不以一眚而掩德故能复九败之辱前史序项籍之所以失天下曰于人之功无所记于人之过无所遗管仲论鲍叔牙不可属国曰闻人过终身不忘然则弃瑕録用者霸王之道记过遗才者衰乱之源夫登进以懋庸黜退以惩过二者迭用理如循环进而有过则示惩惩而改修则复进既不废法亦无弃人虽纤芥必惩而才用不匮故能使黜退者克励以求复登进者警以恪居上无滞疑下无蓄怨俾人于变以致时雍陛下英圣统天威庄肃物好善既切计过亦深一抵谴责之中永居嫌忌之地夫以天下士人皆求宦名获登朝班千百无一其于修身励行聚学树官非数十年间势不能致而以一言忤犯一事过差遂从弃捐没代不复则人才不能不乏风俗不能不偷此所谓嫉恶太甚之患也臣闻君子约言小人先言君子之道闇然而日章小人之道的然而日亡孔子曰始吾于人也听其言而信其行今吾于人也察其言而观其行又曰举直措诸枉则民服举枉措诸直则民不服然则举措不可以不审言行不可以不稽呐呐寡言者未必愚喋喋利口者未必智鄙朴忤逆者未必悖承顺惬可者未必忠故明主不以辞尽人不以意选士凡制爵禄与众共之先论其材乃授以职所举必试之以事所言必考之于成然后茍妄不行而贞实在位矣如或好善而不择所用悦言而不验所行进退随爱憎之情离合系异同之趣是犹舍绳墨而意裁曲直弃权衡而手揣重轻虽甚精微不能无谬此所谓程试乖方之患也天之生物为用罕兼性有所长必有所短材有所合亦有所暌曲成则品物不遗求备则触类皆弃是以巧梓顺轮桷之用故枉直无废材良御适险易之宜故驽骥无失性物既若此人亦宜然其于行能固不兼具前志所谓千年一圣五百年一贤者才难不其然乎夫唯圣人方体全德贤之为目犹有未周且以未周之才弥五百年而有一造次求备曷由得人若夫一至之能偏禀之性则中人以上迭有所长茍区别得宜付授当噐各适其性各宣其能及乎合以成功亦与全才无异但在明鉴大度御之有道而已帝王之盛莫盛唐虞臣佐之盛莫盛稷禹稷禹之比无非大贤然犹各任所能不务兼备故尚书序尧舜命官之美自稷禹咎益以降凡二十二人所命典司不逾一职用能平九土播百谷敷五敎序五刑礼乐兴和蛮夷率服洎鸟兽鱼鼈亦罔不宁盖由举得其人任得其所鉴择职授审之于初不求责于力分之外不沮挠于局守之内是以事极其理人尽其材君埀拱于上臣济美于下功焯当代名施无穷及其失也则升降任情首末异趣使人不量其器与人不由其诚以一言称惬为能而不核虚实以一事违忤为咎而不考忠邪其称惬则付任逾涯不思其所不及其违忤则责望过当不恕其所不能是以职司之内无成功君臣之际无定分此所谓取舍违理之患也今之议者多曰内外庶官久于其任又曰官无其人则阙之是皆诵老生之常谈而不推时变守旧典之糟粕而不本事情徒昡聪明以挠理化古者人风既朴官号未多但别愚贤匪论资序不责人以朝夕之效不计事于尺寸之差不以小善而襃升不以一眚而罪斥故虞书三载考绩三考黜陟幽明是则必俟九年方有进退然其所进者或自侧微而纳于百揆虽久于任复何病哉汉制部刺史秩六百石郡守秩二千石刺史髙第者即迁为郡守郡守髙第者即入为九卿从九卿即迁为亚相相国是乃从六百石吏而至台辅其间所歴者三四转耳久在其任亦未失宜近代建官渐多列级逾密今县邑有七等之异州府有九等之差同谓省郎即有前中后行郎中员外五等之殊并称谏官则有諌议大夫补阙拾遗三等之别洎诸台寺率类于斯悉有常资各须循守若依唐虞故事咸以九载为期是宜髙位常苦于乏人下寮毎嗟于白首三代为理损益不同岂必乐于变易哉盖时势有不得已也至如鲧陻洪水绩用靡成犹终九年然后殛窜后代设有如鲧之比者岂复能九年而始行罚乎臣固知其必不能也行罚欲速而进官欲迟以此为稽古之方是犹却行而求及前人也顷者臣因奏事论及内外序迁陛下乃言旧例居官歳月皆久朕外祖曽作秘书少监一任经十余年董晋将顺睿情遂奏云臣于大厯中曽任祠部司勲二郎中各经六考陞下之意颇为宜然以臣惷愚实有偏见凡征旧例须辨是非是者不必渝非者不必守况于旧例之内自有舛駮之异哉先圣之初权臣用事其于除授类多徇情有一月屡迁有积年不转迨至中歳君臣构嫌姑务优柔百事凝滞其于选授尤所艰难始以颇僻失平继以疑阻成否至使彛伦阙叙庶位多淹是皆可惩曷足为法夫覈才取吏有三术焉一曰拔擢以旌其异能二曰黜罢以纠其失职三曰序进以谨其守常如此则髙课者骤升无庸者亟退其余绩非出类守不败官则循以常资约以定限故得殊才不滞庶品有伦参酌古今此为中道而议者暗于通理一槩但曰宜久其任得非诵老生之常谈而不推时变者乎夫列位分官缉熈帝载匪唯应务兼亦养才是以职事虽有小大闲剧之殊而俱不可旷缺者盖备于时而用耳故记曰天子以驺虞为节乐官备也唯经邦赞国之任则非有盛徳不可以居故记曰设四辅及三公不必备惟其人议者昧于明征一槩但曰官无其人则阙得非守旧典之糟粕而不本事情者乎今内外羣官考深合转陛下或言其已有次第须且借留或谓其未着功劳何用数改是乃循黙者既以无闻而不进着课者又有成绩而见淹虽能否或差而沉滞无异人之从宦积小成髙至于内列朝行外登郡守其于更歴多已长年孜孜慎修计日思进而又淹逾考限亟易星霜顾怀生涯能不兴叹殊异登延之义且乖劝励之方夫长吏数迁固非理道居官过久亦有弊生何者时俗常情乐新厌旧有始卒者其唯圣人降及中才罕能无变其始也砥励之心必切其久也因循之意必萌加以盈无不亏张无不弛天地神化且难常全人之所为安得皆当是以分分而度至丈必差铢铢而称至钧必谬莅职既久宁无咎愆或为奸吏所持或坐深文所纠偶以一跌尽隳前功至使理行不终能名中缺岂非上失其制而推致以及于斯乎故圣人爱人之才虑事之弊采其英华而使之当其茂畅而奨之不滞人于已成之功不致人于必败之地是以锐不挫而力不匮官有业而事有终此理之中庸故书以为法迁转甚速则人心茍而职业不固甚迟则人心怠而事守浸衰然则甚速与甚迟其弊一也陛下俯徇浮议谓协典谟久次当进者既曰务欲且留缺员须补者复曰官不必备则才彦何由进益理化孰与交修此所谓循故事而不择可否之患也伏惟陛下忧勤务理梦想思贤体陶唐有虞聦明之徳以敷求法太宗天后英迈之风以拔擢然而得人之盛尚愧前朝厎乂之功未光当代良以七患未去三术未行而又睿察太深宸严太峻常人才器曷副天心故虽获超升亦骤从黜废人物残瘁抑斯之由而议者莫究致弊之端但思革弊之策反以广于进用为情故以梗于除授为精详以避谤为奉公之诚以摘瑕为选士之要乃至称毁纷糅羙恶混并凡有迁升必遭掎摭圣徳广纳不时发明小人多言益敢阴诈以是惑目无全人进用之意转疑汲引之途渐隘旧齿既凋败几尽下位或滞淹罕升故令官序失伦人才不长资望渐薄砥励浸微髙卑等衰殆不相续臣以窃位属当序才惧旷庶官亟黩宸扆昧识不足以周物微诚不足以动天徒勤进善之心转积妨贤之罪惭惶交虑焚灼盈怀凡除吏者非谤刺之所生必怨咎之所聚宰臣获戾多起于兹屡屡上干何所为利但以待罪钧辖职思其忧兼迫于感防愿効之诚不得不冒昧言之耳其于裁择用舍惟陛下图之谨奏

　　翰苑集巻二十一
　　钦定四库全书
　　翰苑集巻二十二　　　　　唐　陆贽　撰中书奏议【六】
　　均节赋税恤百姓第一条【论两税之须有厘革】
　　国朝着令赋役之法有三一曰租二曰调三曰庸古者一井之地九夫共之公田在中借而不税私田不善则非吏公田不善则非民事颇纤微难于防检春秋之际已不能行故国家袭其要而去其烦丁男一人授田百畞但歳纳租税二石而巳言以公田假人而收其租入故谓之租古者任土之宜以奠赋法国家就因往制简而一之毎丁各随乡土所出歳输若绢若绫若絁共二丈绵三两其无蚕桑之处则输布二丈五尺麻三斤以其据丁户调而取之故谓之调古者用人之力歳不过三日后代多事其増十之国家斟酌物宜立为中制毎丁一歳定役二旬若不役则收其庸日准三尺以其出绢而当庸直故谓之庸此三道者皆宗本前哲之规模参考歴代之利害其取法也逺其立意也深其敛财也均其域人也固其裁规也简其备虑也周有田则有租有家则有调有身则有庸天下为家法制均一虽欲转徙莫容其奸故人无揺心而事有定制以之厚生则不隄防而家业可久以之成务则不校阅而众寡可知以之为理则法不烦而教化行以之成赋则下不困而上用足三代创制百王是程虽维御损益之术小殊而其义则一也天寳季歳羯胡乱华海内波揺兆庶云扰版圗隳于避地赋法坏于奉军建中之初再造百度执事者知弊之宜革而所作兼失其源知简之可从而所操不得其要旧患虽减新沴复滋救跛成痿展转增剧凡欲拯其积弊须穷致弊之由时弊则但理其时法则全革其法而又揆新校旧虑逺图难规略未详悉固不果行利害非相县固不茍变所为必当其悔乃亡若好革而不知原始要终斯皆以弊易弊者也至如赋役旧法乃是圣祖典章行之百年人以为便兵兴之后供亿不恒乘急诛求渐隳经制此所谓时之弊非法弊也时有弊而未理法无弊而已更埽庸调之成规创两税之新制立意且爽弥纶又疎竭耗编甿日日滋甚夫作法裕于人未有不得人者也作法裕于财未有不失人者也陛下初膺寳位思致理平诞发徳音哀痛流念征役之频重悯烝黎之困穷分命使臣敷扬惠化诚宜损上益下啬用节财窒侈欲以荡其贪风息冗费以纾其厚敛而乃搜摘郡邑劾验簿书毎州各取大厯中一年科率钱谷数最多者便为两税定额此乃采非法之权令以为经制揔无名之暴赋以立恒规是务取财岂云恤隠作法而不以裕人拯病为本得非立意且爽者乎夫财之所生必因人力工而能勤则丰富拙而兼惰则窭空是以先王之制赋入也必以丁夫为本无求于力分之外无贷于力分之内故不以务穑増其税不以辍稼减其租则播种多不以殖产厚其征不以流寓免其调则地着固不以饬励重其役不以窳怠蠲其庸则功力勤如是然后能使人安其居尽其力相观而化时靡遁心虽有惰逰不率之人亦已惩矣两税之立则异于斯唯以资产为宗不以丁身为本资产少者则其税少资产多者则其税多曽不悟资产之中事情不一有藏于怀囊箧物虽贵而人莫能窥有积于场圃囤仓直虽轻而众以为富有流通蕃息之货数虽寡而计日收赢有庐舍器用之资价虽髙而终歳无利如此之比其流实繁一概计估筭缗宜其失平长伪由是务轻费而乐转徙者恒脱于徭税敦本业而树居产者毎困于征求此乃诱之为奸敺之避役力用不得不弛风俗不得不讹闾井不得不残赋入不得不阙复以创制之首不务齐平但令本道本州各依旧额征税军兴已久事例不常供应有烦简之殊牧守有能否之异所在徭赋轻重相悬既成新规须惩积弊化之所在足使无偏减重分轻是将均济而乃急于聚敛惧或蠲除不量物力所堪唯以旧额为准旧重之处流亡益多旧轻之乡归附益众有流亡则已重者摊征转重有归附则已轻者散出转轻髙下相倾势何能止又以谋始之际不立科条分遣使臣凡十余辈専行其意各制一隅遂使人殊见道异法低昻不类缓急不伦逮至复命于朝竟无类防裁处其于踳駮胡可胜言利害相形事尤非便作法而不以究防防患为虑得非弥纶又疎者乎立意且爽弥纶又疎凡厥疲人已婴其弊就加保育犹惧不支况复亟缭棼丝重伤宿痏其为扰病抑又甚焉请为陛下举其尤者六七端则人之困穷固可知矣大厯中纪纲废弛百事从权至于率税少多皆在牧守裁制邦赋既无定限官私惧有阙供毎至征配之初例必广张名数以备不时之命且为施恵之资应用有余则遂减放増损既由郡邑消息易协物宜故法虽久刓而人未甚瘁及揔杂征虚数以为两税恒规悉登地官咸系经费计奏一定有加无除此则人益困穷其事一也本征赋敛繁重所以变旧从新新法既行已重于旧旋属征讨国用不充复以供军为名毎贯加征二百当道或増戎旅又许量事取资诏敇皆谓权宜悉令事毕停罢息兵已久加税如初此则人益困穷其事二也定税之数皆计缗钱纳税之时多配绫绢往者纳绢一疋当钱三千二三百文今者纳绢一疋当钱一千五六百文往输其一者今过于二矣虽官非増赋而私已倍输此则人益困穷其事三也诸州税物送至上都度支颁给羣司例皆増长本价而又缪称折估抑使剥征奸吏因縁得行侵夺所获殊寡所扰殊多此则人益困穷其事四也税法之重若是既于已极之中而复有奉进宣索之繁尚在其外方岳颇拘于成例莫敢阙供朝典又束以彛章不许别税绮丽之饰纨素之饶非从地生非自天降若不出编户之筋力膏髓将安所取哉于是有巧避防文曲承睿防变征役以召雇之目换科配以和市之名广其课而狭偿其庸精其入而麤计其直以召雇为目而捕之不得不来以和市为名而迫之不得不出其为妨抑特甚常徭此则人益困穷其事五也大厯中非法赋敛急备供军折估宣索进奉之类者既并收入两税矣今于两税之外非法之事复又并存此则人益困穷其事六也建中定税之始诸道已不均齐其后或吏理失宜或兵赋偏重或疠疾钟害或水旱荐灾田里荒芜户口减耗牧守茍避于殿责罕尽申闻所司姑务于取求莫肯矜恤遂于逃死阙乏税额累加见在疲甿一室已空四邻继尽渐行増广何由自存此则人益困穷其事七也自至德讫于大厯二十年余兵乱相乘海内罢弊幸遇陛下绍膺寳运忧济生灵诞敷圣谟痛矫前重爱人节用之防宣轻徭薄赋之名率土烝黎感涕相贺延颈企踵咸以为太平可期既而制失其中敛从其重颇乖始望已沮羣心因之以兵甲而烦暴之取转加继之以献求而静约之风浸靡臣所知者才梗槩耳而人益困穷之事已有七焉臣所不知何啻于此陛下倘追思大厯中所闻人间疾苦而又有此七事重増于前则人之无聊不问可悉昔鲁哀公问于有若曰年饥用不足如之何有若对曰盍彻乎哀公曰二吾犹不足如之何其彻也有若曰百姓足君孰与不足百姓不足君孰与足孔子曰有国有家者不患寡而患不均不患贫而患不安盖均而无怨节而无贫和而无寡安而无倾汉文恤患救灾则命郡国无来献是以人为本以财为末人安则财赡本固则邦宁今百姓艰穷非止不足税额类例非止不均求取繁多非止来献诚可哀悯亦可忧危此而不圗何者为急圣情重慎毎戒作为伏知贵欲因循不敢尽求厘革且去其大甚亦足小休望令所司与宰臣参量据毎年支用色目中有不急者无益者罢废之有过制者广费者减节之遂以罢减之资回给要切之用其百姓税钱因军兴毎贯加征二百者下诏停之用复其言俾人知信下之化上不令而行诸道权冝加征亦当自请蠲放如是则困穷之中十缓其二三矣供御之物各有典司任土之冝各有常贡过此以徃复何所须假欲崇餙燕居储备赐与天子之贵宁忧乏财但敇有司何求不给岂必旁延进献别徇营求减徳示私伤风败法因依纵扰为害最深陛下临御之初已清浄之化下无曲献上絶私求近歳以来稍渝前旨今但涤除流误振起圣猷则淳风再兴贿道中寝虽有贪饕之辈曷由复肆侵渔州郡羡财亦将焉往若不上输王府理须下纾疲人如是则困穷之中十又缓其四五矣所定税物估价合依当处月平百姓输纳之时累经州县简阅事或渉于奸冒过则不在户人重重剥征理甚无谓望令所司应诸州府送税物到京但与色样相符不得虚称折估如滥恶尤甚给用不充唯罪元纳官司亦勿更征百姓根本既自端静枝叶无因动揺如是则困穷之中十又缓其二三矣然后据毎年见供赋税之处详谕诏防咸俾均平毎道各令知两税判官一人赴京与度支类防参定通计户数以配税钱轻重之间大约可准而又量土地之沃瘠计物产之少多伦比诸州定为两等州等下者其每户配钱之数少州等髙者其毎户配钱之数多多少已差悉令折衷仍委观察使更于当管所配钱数之内均融处置务尽事宜就于一管之中轻重不得偏并虽或未尽齐一决当不甚低昻既免扰人且不变法粗均劳逸足救凋残非但征赋易供亦冀逋逃渐息俟稍宁阜更择所宜










　　均节赋税恤百姓第二条【请两税以布帛爲额不计钱数】
　　夫国家之制赋税也必先导以厚生之业而后取其什一焉其所取也量人之力任土之宜非力之所出则不征非土之所有则不贡谓之通法歴代常行大凡生于天地之间而五材之用为急五材者金木水火土也水火不资于作为金木自产于山泽唯土爰播植非力不成衣食之源皆出于此故可以勉人功定赋入者唯布麻缯纩与百谷焉先王惧物之贵贱失平而人之交易难准乂立货泉之法以节轻重之宜敛散弛张必由于是盖御财之大柄为国之利权守之在官不以任下然则谷帛者人之所为也钱货者官之所爲也人之所为者故租税取焉官之所为者故赋敛舍焉此又事理着明者也是以国朝着令稽古作程所取于人不逾其分租出谷庸出绢调杂出缯纩布麻非此族也不在赋法列圣遗典粲然可征曷常有禁人铸钱而以钱为赋者也今之两税独异旧章违任土之通方効筭缗之末法不稽事理不揆人功但估资产为差便以钱谷定税临时折征杂物毎歳色目颇殊唯计求得之利宜靡论供办之难易所征非所业所业非所征遂或増价以买其所无减价以卖其所有一増一减耗损已多且百姓所营唯在耕织人力之作为有限物价之贵贱无恒而乃定税计钱折钱纳物是将有限之产以奉无恒之输纳物贱则供税之所出渐多多则人力不给纳物贵则收税之所入渐少少则国用不充公私二途常不兼济以此为法未之前闻往者初定两税之时百姓纳税一疋折钱三千二三百文大率万钱为绢三疋价计稍贵数则不多及乎颁给军装计数而不计价此所谓税入少而国用不充者也近者百姓纳绢一疋折钱一千五六百文大率万钱为绢六疋价既转贱数则渐加向之蚕织不殊而所输尚欲过倍此所谓供税多而人力不给者也今欲不甚改法而粗救灾害者在乎约循典制而以时变损益之臣谓宜令所司勘防诸州府初纳两税年绢布定估比类当今时价加贱减贵酌取其中緫计合税之钱折为布帛之数仍依庸调旧制各随乡土所宜某州某年定出税布若干端某州某年定出税绢若干疋其有絁绵杂货亦随所出定名勿更计钱以为税数如此则土有常制人有常输众皆知上令之不迁于是一其心而専其业应出布麻者则务于纺绩供绵绢者则事于蚕桑日作月营自然便习各修家技皆足供官无求人假手之劳无贱鬻贵买之费无暴征急办之弊无易常改作之烦物甚贱而人之所出不加物甚贵而官之所入不减是以家给而国足事均而法行此直稍循令典之旧规固非创制之可疑者也然蚩蚩之俗罕究事情好骋异端妄行沮议臣请假为问答以备讨论陛下诚有意乎怜愍苍生将务救恤但垂听览必有可行议者若曰毎歳经费所资大抵皆约钱数若令以布帛为额是令支计无慿荅曰国初约法已来常赋率由布帛输二甲子制用不愆何独当今则难支计且经费之大其流有三军食一也军衣二也内外官月俸及诸色资课三也军衣固在于布帛军食又取于地租其计钱为数者独月俸资课而已制禄唯不计钱故三代以食人众寡为差两汉以石数多少为秩盖以钱者官府之权货禄者吏属之常资以常徇权则丰约之度不得恒于家以权为常则轻重之柄不得専于国故先王制禄以食而平货以钱然后国有权而家有节矣况今餽饷方广仓储未丰尽复古规或虑不足若但据羣官月俸之等随百役资课之差各依钱数少多折为布帛定数某官月给俸绢若干疋某役月给资布若干端所给色目精麤有司明立条例便为恒制更不计钱物甚贱而官之所给不加物甚贵而私之所禀不减官私有准何利如之生人大端衣食为切有职田以供食有俸绢以供衣从事之家固足自给以兹制事谁曰不然夫然则国之用财多是布帛定以为赋复何所伤议者若曰吏禄军装虽颁布粟至于以时敛籴用权物价重轻是必须钱于何取给荅曰古之圣人所以取山泽之蕴材作泉布之寳货国専其利而不与人共之者盖为此也物贱由乎钱少少则重重则加铸而散之使轻物贵由乎钱多多则轻轻则作法而敛之使重是乃物之贵贱系于钱之多少钱之多少在于官之盈缩官失其守反求于人人不得铸钱而限令供税是使贫者破产而假资于富有之室富者蓄货而窃行于轻重之权下困齐人上亏利柄今之所病谅在于斯诚宜广即山殖货之功峻用铜为器之禁茍制持得所则钱不乏矣有粜盐以入其直有酒以纳其资茍消息合宜则钱可収矣钱可收固可以敛轻为重钱不乏固可以散重为轻弛张在官何所不可虑无所给是未知方议者若曰自定两税以来恒使计钱纳物物价渐贱所纳渐多出给之时又増虚估广求羡利以赡库钱歳计月支犹患不足今若定供布帛出纳以平军国之资无乃有阙答曰自天寳以后师旅数起法度消亡肃宗拨滔天之灾而急于功赏先帝迈含垢之徳而缓于纠绳由是用颇殷繁俗亦靡弊公赋已重别献继兴别献既行私赂竞长诛求刻剥日长月滋积累以至于大厯之间所谓取之极甚者也今既揔收极甚之数定为两税矣所定别献之类复在数外矣间縁军用不给巳尝加征矣近属折纳价钱则又多获矣比于大厯极甚之数殆将再益其倍焉复幸年谷屡丰兵车少息而用常不足其故何哉盖以事逐情生费从事广物有剂而用无节夫安得不乏乎茍能黜其情约其用非但可以布帛为税虽更减其税亦可也茍务逞其情侈其用非但行今重税之不足虽更加其税亦不足也夫地力之生物有大数人力之成物有大限取之有度用之有节则常足取之无度用之无节则常不足生物之丰败由天用物之多少由人是以圣王立程量入为出虽遇灾难下无困穷理化既衰则乃反是量出为入不恤所无故鲁哀公问年饥用不足如之何有若对以盍彻桀用天下而不足汤用七十里而有余是乃用之盈虚在节与不节耳不节则虽盈必竭能节则虽虚必盈卫文公承灭国之余建新徙之业革车不过三十乗岂不甚殆哉而能衣大布冠大帛约已率下通商务农卒以富强见称载籍汉文帝接秦项积久伤夷之弊继髙吕革创多事之时家国虚残日不暇给而能躬俭节用静事息人服弋绨履革舄却骏马而不御罢露台而不修屡赐田租以厚烝庶遂使户口蕃息百物阜殷乃至乡曲宴逰乘牝防者不得赴防子孙生长或有积数十歳不识市御府之钱贯朽而不可校太仓之粟红腐而不可食国富于上人安于下生享遐福没垂令名人到于今称其仁贤可谓盛矣太宗文皇帝收合板荡再造寰区武徳年中革车屡动继以灾歉人多流离贞观之初荐属霜旱自关辅绵及三河之地米价腾贵斗易一缣道路之间馁殍相借太宗敦行俭约抚养困穷视人如伤劳徕不倦百姓有鬻男女者出御府金帛赎还其家严禁贪残慎节徭赋弛不急之用省无事之官黜损乘舆斥出宫女太宗尝有气疾百官以大内卑湿请营一阁以居尚惮烦劳竟不之许是以至诚上感淳化下敷四方大和百谷连稔贞观八年以后米升至四五钱俗阜化行人知义让行旅万里或不赍粮故人到于今谈帝王之盛则必先太宗之圣功论理道之崇则必慕贞观之故事此三君者其经始岂不艰窘哉皆以啬用爱人竟获丰福是所谓能节虽虚必盈之效也秦始皇据崤函之固借雄富之业専力农战广收材豪故能芟灭暴强宰制天下功成志满自谓有太山之安贪欲炽然以为六合莫予违也于是发闾左之戍征太半之赋进谏者谓之宣谤恤隐者谓之收恩故征发未终而宗社已泯汉武帝遇时运理平之防承文景勤俭之积内广兴作外张甲兵侈汰无穷遂至殚竭大搜财货筭及舟车逺近骚然几至颠覆頼武帝英姿大度付任以能纳谏无疑改过不下哀痛之诏罢征伐之劳封丞相为富民侯以示休息邦本揺而复定帝危而再安隋氏因周室平齐之资府库充实开皇之际理尚清亷是时公私丰饶议者以比汉之文景炀帝嗣位肆行骄奢竭耗生灵不知止息海内怨叛以至于亡此三君者其所慿借岂不丰厚哉此皆以纵欲残人竟致蹙丧是所谓不节则虽盈必竭之效也秦隋不悟而遂灭汉武中悔而获存乃知惩与不惩觉与不觉其于得失相逺复有存灭之殊安可不思安可不惧今人穷日甚国用歳加不时节量其势必蹙而议者但忧财利之不足防虑安危之不持若然者则太宗汉文之徳曷见称秦皇隋炀之败靡足戒唯欲是逞复何规哉幸属休明将期致理急聚敛而忽于勤恤固非圣代之所宜言也




　　均节赋税恤百姓第三条【论长吏以増户加税辟田为课绩】
　　夫欲施教化立度程必先域人使之地着古之王者设井田之法以安其业立五宗之制以缀其恩犹惧其未也又教之族坟墓敬桑梓将以固人之志定人之居俾皆重迁然可为理厥后又督之以出乡逰堕之禁纠之以板圗比阅之方虽训导渐微而检制犹密歴代因袭以为彛章其理也必谨于隄防其乱也必慢于经界斯道崇替与时兴衰人主失之则不可御寰区守长失之则不可厘郡邑理人之要莫急于兹顷因兵兴典制弛废戸板之纪纲罔缉土断之条约不明恣人浮流莫克禁止纵之则凑集整之则惊离恒怀幸心靡固本业是以赋税不一教令不行长人者又罕能推忠恕易地之情体至公徇国之意迭行小恵竞诱奸甿以倾夺邻境为智能以招萃逋逃为理化舍彼适此者既谓新収而获宥倏忽徃来者又以复业而见优唯怀土安居首末不迁者则使之日重敛之日加是令地着之人恒代惰防服役则何异驱之转徙教之浇讹此由牧宰不克通各私所部之过也及夫廉使奏课防府考功但守常规不稽时变其所以为长吏之能者大约在于四科一曰户口増加二曰田野垦辟三曰税钱长数四曰征办先期此四者诚吏职之所崇然立法齐人久无不弊法之所沮则人饰巧而茍避其网法之所劝则人兴伪以曲附其文理之者若不知维御损益之宜则巧伪萌生恒因沮劝而滋矣夫课吏之法所贵户口増加者岂不以抚字得所人益阜蕃乎今或诡情以诱其奸浮苛法以析其亲族茍益户数务登赏条所诱者将议薄征已遽惊散所析者不胜重税又渐流亡州县破伤多起于此长吏相效以为绩安忍莫惩齐人相扇以成风规避转甚不究实而务増户口有如是之病焉所贵田野垦辟者岂不以训导有术人皆乐业乎今或牵率黎烝播植荒废约以年限免其地租茍农夫不増而垦田欲广新畞虽辟旧畬反芜人利免租颇亦从令年限才满复为污莱有益烦劳无增稼穑不度力而务辟田野有如是之病焉所贵税钱长数者岂不以既庶而富人可加赋乎今或重困疲羸力求附益捶骨沥髓隳家取财茍媚聚敛之司以为仕进之路不恤人而务长税数有如是之病焉所贵征办先期者岂不以物力优赡人皆乐输乎今或肆毒作威残人逞欲事有常限因而促之不量时宜唯尚强济丝不容织粟不暇舂矧伊贫虚能不奔迸不恕物而务先征办有如是之病焉然则引人逋逃蹙人艰窘唯兹四病亦有助焉此由考覈不切事情而泛循旧辙之过也且夫戸口増加田野垦辟税钱长数征办先期若不以实事验之则真伪莫得而辨将验之以实则租赋须加所加既出于人固有受其损者此州若增客户彼郡必减居人増处邀赏而税数有加减处惧罪而税数不降倘国家所设考课之法必欲崇于聚敛则如斯可矣将有意乎富俗而务理岂不刺谬欤当今之要在于厚人而薄财损上以益下下茍利矣上必安焉则少损者所以招大益也人既厚矣财必赡焉则暂薄者所以成永厚也臣愚谓冝申命有司详定考绩往贵于加者今务于减焉假如一州之中所税旧有定额凡管几许百姓复作几等差科毎等有若干户人毎户出若干税物各令条举都数年别一申使司使司详覆有慿然后録报户部若当管之内人益阜殷所定税额有余任其据户均减率计减数多少以为考课等差其当管税物通比校毎户十分减三分者为上课十分减二分者次焉十分减一分者又次焉如或人多流亡加税见户比校殿罚法亦如之其百姓所出田租则各以去年应输之数便为定额毎歳据征更不勘责检巡増辟者勿益其租废耕者不降其数足以诱导垦植且免妨夺农功事简体人必恱劝每至定户之际但据杂产校量田旣自有恒租不宜更入两税如此则吏无茍且俗变浇浮不督课而人自乐耕不防闲而众皆安土斯亦当今富人固本之要术在陛下举而行之
　　均节赋税恤百姓第四条【论税期限迫促】
　　建官立国所以养人也赋人取财所以资国也明君不厚其所资而害其所养故必先人事而借其暇力先家给而敛其余财遂人所营恤人所乏借必以度敛必以时有度则防劳得时则易给是以官事无阙人力不殚公私相全上下交爱古之得众者其率用此欤法制或亏本末倒置但务取人以资国不思立国以飬人非独徭赋繁多夐无蠲贷至于征收迫促亦不矜量蚕事方兴已输缣税农功未艾遽敛糓租上司之防责既严下吏之威暴愈促有者急卖而耗其半直无者求假而费其倍酬所系迟速之间不过月旬之异一宽税限歳歳相承迟无所妨速不为益何急敦逼重伤疲人顷縁定税之初期约未甚详衷旋属征役多故复令先限量徴近虽优延尚未均济望委转运使与诸道观察使商议更详定征税期限闻奏各随当土风俗所便时所宜务于纾人俾得办集所谓恵而不费者则此类也
　　均节赋税恤百姓第五条【请以税茶钱置义仓以备水旱】
　　臣闻仁君在上则海内无馁殍之人岂必耕而饷之爨而食之哉盖以虑得其宜制得其道致人于歉乏之外设偹于灾沴之前是以年虽大杀众不恇惧夫水旱为败尧汤被之矣隂阳相寇圣何御哉所贵尧汤之盛者在于遭患能济耳凡厥哲后皆谨循之故王制记虞夏殷周四代之法乃云国无九年之蓄曰不足无六年之蓄曰急无三年之蓄曰国非其国也周官司徒之属亦云掌乡里之委积以恤艰阨县鄙之委积以待防荒王制旣衰杂以权术魏用平籴之法汉置常平之仓利兼公私颇亦为便隋氏立制始创社仓终于开皇人不饥馑贞观初戴胄建积糓备灾之议太宗恱焉因命有司详立条制所在贮粟号为义仓丰则敛藏俭则散给歴髙宗之代五六十载人頼其资国歩中艰斯制亦弛开元之际渐复修崇是知储积备灾圣王之急务也语曰百姓足君孰与不足百姓不足君孰与足此言君养人以成国人戴君以成生上下相成事如一体然则古称九年六年之蓄者盖率土臣庶通为之计耳固非独丰公庾不及编甿记所谓虽有防旱水溢人无菜色良以此也后代失典籍备虑之防忘先王子爱之心所蓄粮储唯计廪庾犬彘厌人之食而不知检沟壑委人之骨而不能恤乱兴于下祸延于上虽有公粟岂得而食诸故立国而不先养人国固不立矣养人而不先足食人固不养矣足食而不先备灾食固不足矣为官而备者人必不赡为人而备者官必不穷是故论徳昬明在乎所务本末务本则其末自遂务末则其本兼亡国本于人安得不务顷以寇戎为梗师旅亟兴恵恤之方多所未暇毎遇隂阳愆年不顺成官司所储祗给军食支计茍有阙犹须更取于人人之防荒岂遑赈救人小乏则求取息利人大乏则卖鬻田庐幸逢有年才偿逋债敛获始毕糇粮已空执契担囊行复贷假重重计息食每不充倘遇荐饥遂至颠沛室家相弃骨肉分离乞为奴仆犹莫之售或行丐里或缢死道途天灾流行四方代有率计被其害者毎歳常不下一二十州以陛下为人父母之心若垂省忧固足伤恻幸有可救之道焉可舍而不念哉今赋役已繁人力已竭穷歳汲汲永无赢余课之聚粮终不能致将树储蓄根本必借官司助成陛下诚能为人备灾过听愚计不害经费可垂永圗近者有司奏请税茶歳约得五十万贯元敇令贮户部用救百姓防饥今以蓄粮适副前防望令转运使揔计诸道户口多少每年所得税茶钱使均融分配各令当道巡院主掌毎至谷麦熟时即与观察使计防散就管内州县和籴便于当处置仓收纳毎州令録事参军専知仍定观察判官一人与和籴巡院官同勾当亦以义仓为名除赈给百姓已外一切不得贷便支用如时当大稔事至伤农则优与价钱广其籴数谷若稍贵籴亦便停所籴少多与年上下准平谷价恒使得中毎遇灾荒即以赈给小歉则随事借贷大饥则録奏分颁许从便宜务使周济循环敛散遂以为常如此则蓄财息债者不能耗吾人聚谷幸灾者无以牟大利富不至侈贫不至饥农不至伤籴不至贵一举事而众美具可不务乎俟人小休渐劝私积平籴之法斯在社仓之制兼行不出十年之中必盈三歳之蓄长不已升平可期使一代黎人永无馁乏此尧汤所以见称于千古也愿陛下遵之慕之继之齐之茍能存诚蔑有不至









　　均节赋税恤百姓第六条【论兼并之家私敛重于公税】
　　国之纪纲在于制度商农工贾各有所専凡在食禄之家不得与人争利此王者所以节财力励亷隅是古今之所同不可得而变革者也代理则其道存而不犯代乱则其制委而不行其道存则贵贱有章丰杀有度车服田宅莫敢僭逾虽积货财无所施设是以咸安其分罕徇贪求藏不偏多故物不偏罄用不偏厚故人不偏穷圣王能使礼譲兴行而财用均足则此道也其制委则法度不守教化不从唯货是崇唯力是骋货力茍备无欲不成租贩兼并下锢齐人之业奉养丰丽上侔王者之尊户蓄羣黎役同辈既济嗜欲不虞宪章肆其贪惏曷有纪极天下之物有限富室之积无涯养一人而费百人之资则百人之食不得不乏富一家而倾千家之产则千家之业不得不空举类推之则海内空乏之流亦已多矣故前代致有风俗讹靡氓庶困穷由此弊也今兹之弊则又甚焉夫物之不可掩藏而易以阅视者莫着乎田宅臣请又措其宅而勿议且举占田一事以言之古先哲王疆理天下百之地号曰一夫盖以一夫授田不得过于百畞也欲使人无废业田无旷耕人力田畴二者适足是以贫弱不至竭涸富厚不至奢淫法立事均斯谓制度今制度弛紊疆理隳坏恣人相呑无复畔限富者兼地数万畞贫者无容足之居依托强豪以为私属贷其种食赁其田庐终年服劳无日休息罄输所假常患不充有田之家坐食租税贫富悬絶乃至于斯厚敛促征皆甚公赋今京畿之内每田一畞官税五升而私家収租殆有畞至一石者是二十倍于官税也降及中等租犹半之是十倍于官税也夫以土地王者之所有耕稼农夫之所为而兼并之徒居然受利官取其一私取其十穯人安得足食公廪安得广储风俗安得不贪财货安得不壅昔之为理者所以明制度而谨经界岂虚设哉斯道浸亡为日已久顿欲修整行之实难革弊化人事当有渐望令百官集议参酌古今之宜凡所占田约为条限裁减租价务利贫人法贵必行不在深刻裕其制以便俗严其令以惩违微损有余稍优不足损不失富优可赈穷此乃古者安富恤穷之善经不可舍也　右臣前月十一日延英奏对因叙赋税烦重百姓困穷伏奉防防令具条疏闻奏今且举其甚者谨件如前臣闻于书曰无轻人事惟艰无安厥位惟危此理之所以兴也又曰厥后嗣王生则逸不知稼穑之艰难此乱之所由始也以陛下天纵圣哲事更忧危夙夜孜孜志求致理往年论及百姓必为凄然动容毎言朕于苍生支体亦无所惜臣久叨近侍亟奉徳音窃谓一代黔黎必跻富夀之域昨奏人间疾苦十分才及二三圣情已甚惊疑皆谓臣言过当然则愁怨之事何由上闻煦育之防何由下布典籍所戒信而有征一亏圣猷实可深惜臣又闻于书曰非知之艰行之唯艰窃惟陛下所以惊疑于防臣之言者但闻之未熟耳此乃股肱耳目之任仰负于陛下诚所谓知之非艰尚未足深累圣徳也今则既知之矣愿陛下勿复艰于所行居安思危亿兆幸甚谨奏













　　翰苑集巻二十二
