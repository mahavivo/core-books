何水部集 梁 何逊

提要
何水部集
跋
 　 
 
提要

　　《何水部集》一巻。梁何逊撰。逊，字仲言，东海郯人，官至水部员外郎，故自唐以来，称何水部，事迹具《梁书本传》。王僧孺尝辑逊诗，编为八巻。宋黄伯思《东观余论》有逊集跋，称为春明宋氏本，葢宋敏求家所传，其巻数尚与梁书相符，而伯思云“杜甫所引‘昏鸦接翅归、金粟裹搔头’等句，不见集中。”则当时已有所佚脱。今旧本久亡，所谓八巻者，不可复睹。即《永乐大典》所引逊诗，亦皆今世所习见，则元明间，已不存矣。

　　此本为正徳丁丑松江张纮所刋者，列逊小传，凡诗九十五首，附载范云、刘孝绰同作拟古二首、聨句十三首，末载黄伯思跋，后附七召一篇，末复有纮跋，称“旧与《阴铿集》偕刻，纮以二家体裁各别，不当比而同之，公暇独取是集，删其繁芜，同寅毘陵陆懋之、永嘉李升之捐俸共刻。”然则，是集又经纮刋削，有所去取欤？

　　《玉台新咏》载逊学《青青河边草》一首，此本标题作《拟『青青河畔草』转韵体为人作，其人识『节工歌』》，与《玉台新咏》不同。考六朝以前之诗题，无此体格，显为后人所妄加。又《青青河堤草》为蔡邕之作，《青青河畔艹》为枚乗之作，六朝人所拟截然有别。此效邕体而题作“畔”字，又题为后人据十九首而妄改，复以古诗不换韵，此诗换韵，妄増转韵体云云也，盖字句亦多所窜乱，非其旧矣。  
　 
何水部集

　　【行经孙氏陵】

　　昔在零陵厌，神器若无依。逐兔争先捷，掎鹿竞因机。呼噏开伯道，叱咤掩江畿。豹变分竒略，虎视肃戎威。长虵衂巴汉，骥马絶淮淝。交战无内御，重门岂外扉。成功举已弃，凶徳愎而违。水龙忽东骛，青葢乃西归。朅来已永久，年代暧微微。苔石疑文字，荆坟失是非。山莺空曙响，陇月自秋晖。银海终无浪，金凫会不飞。閴寂今如此，望望沾人衣。

　　【登石头城】

　　关城乃形势，地险差非一。马岭逐纡回，犬牙傍隆窣。百雉极襟带，亿庾兼量出。至理归无为，善守竟何恤。眺听穷耳目，逺近备幽悉。扰扰见行人，晖晖视落日。连樯入回浦，飞葢交长术。天暮逺山青，潮去遥沙出。薄宦恧师表，属辞惭愈疾。愿乗觳觫牛，还隐蒙茏室。

　　【九日侍宴】

　　皇徳无余譲，重规入帝勋。垂衣封比屋，睠顾慎为君。翾飞悦有道，卉木荷平分。宸襟动时豫，岁序属凉氛。城霞旦晃朗，槐霭晩絪缊。鸾舆和六龙，凤驾启千羣。羽觞欢湛露，佾舞奏承云。禁林终宴晩，华池物色曛。疎树翻髙叶，寒流聚细纹。晴轩连瑞气，同惹御香芬。日斜迢逓宇，风起嵯峨云。运偶参侯服，恩洽厕朝文。于焉藉多幸，岁莫仰游汾。

　　【哭呉兴柳恽】

　　南荆擅荆梓，上国称羽仪。伊人以戴徳，李公伤在期。逺识内无愠，深衷外有窥。清文穷丽则，弘论尽髙竒。多能诚所贵，小善聊复为。百步均射叶，八体妙临池。曲悟仝神解，龟谋信有知。入朝耿长剑，出牧盛层麾。纳言信加首，丰貂亦在移。霞区两借冦，贪泉一举巵。翰飞矫未极，朝露溘先危。以兹旧馆想，况乃西日垂。蔓草生车辙，枯木卧崩坻。樽酒谁为满，灵衣空自披。眷言寻惠好，恸哭悲路岐。含毫徒有属，搦管竟无摛。

　　【赠族人秣陵兄弟】

　　吾宗昔多士，文雅高缙绅。小子无学术，丁宁困负薪。傍枝实纷乱，领袖寄亲姻。名价齐两许，闺门比三陈。风力咸通迈，艺业并纷纶。元方振高羽，落令初解巾。自尔典名郡，所在号清淳。齐儿敢为俗，蜀物岂随身。禄俸不妻子，讴吟乃吏民。孰云秽明徳，惟在中圣人。若能遗酌我，称首当属仁。仲将本特达，坎■〈土禀〉犹贱贫。方成天下士，岂伊席上珍。外情或简易，内鉴甚人伦。时然临下邑，摘伏信如神。顾余晩脱略，懐抱日湮沦。游宦疲年事，来往厌江濵。十载犹先职，一官乃任真。土牛竟不进，刍狗空重陈。覊旅无俦匹，形影自相亲。萧索高秋暮，砧杵鸣四邻。霏霏入窗雨，漠漠暗床尘。所思不可见，邈若胡与秦。愿子加餐饭，良会在何辰。

　　【赠江长史别】

　　二纪歴兹辰，投分敦游处。况事兼年徳，宴交无尔汝。中岁多乖违，由来难具叙。及吾相藩牧，伊子客梁楚。出国乃参差，会归同处所。以兹笃惠好，可用忘覊旅。重得申平生，何年更暌阻。笼禽恨局促，逸翮超容与。饯道出郊垧，把袂临洲渚。长飙落江树，秋月照沙溆。逺送子应归，棹开帆欲举。离舟欢未极，别至悲无语。安得生羽毛，从君入宛许。

　　【落日前墟望赠范广州云】

　　縁沟緑草蔓，扶援樵华舒。轻烟澹柳色，重霞映日余。遥遥长路逺，寂寂行人踈。我心懐硕徳，思欲命轻车。高门盛游侣，谁肯进畋鱼。

　　【胡兴安夜别】

　　居人行转轼，客子暂维舟。念此一筵笑，分为两地愁。露湿寒塘草，月映清淮流。方抱新离恨，独守故园秋。

　　【行经范仆射故宅】

　　旅葵应蔓井，荒藤已上扉。寂寂空郊莫，无复车马归。潋滟故池水，苍茫落日晖。遗爱终何极，行路独沾衣。

　　【入东经诸暨县下淛江作】

　　疲身不自量，温腹无恒拟。未能守封植，何能固廉耻。一经可人言，三冬徒戏尔。虚信苍苍色，未究冥冥理。得彼既宜然，失之良有以。常言厌四壁，自觉轻千里。日夕聊望逺，山川空信美。归飞天际没，云雾江旁起。安邑乏主人，临卭多客子。乡乡自风俗，处处皆城市。所见无故人，含意终何已。

　　【日夕出富阳浦口和朗公】

　　客心愁日莫，徙倚空望归。山烟涵树色，江水映霞晖。独鹤凌空逝，双鳬出浪飞。故乡千余里，兹夕寒无衣。

　　【塘边见古塜】

　　行坟塘一孤，路成坟欲毁。空疑年代积，不知陵谷徙。几逢秋叶黄，骤见春流弥。金蚕不可织，玉树何时蕊。陌上驱驰人，笑歌自侈靡。今日非明日，所念谁怜此。

　　【下方山】

　　寒鸟树间响，落星川际浮。繁霜白晓岸，苦雾黒晨流。鳞鳞逆去水，弥弥急还舟。望乡行复立，瞻途更近修。谁能百里地，萦绕千端愁。

　　【秋夕仰赠从兄寘南】

　　阶蕙渐翻叶，池莲稍罢花。高树北风响，空庭秋月华。寸心懐是夜，寂寂漏方賖。抚弦乏欢娱，临觞独叹嗟。凄怆戸凉入，徘徊櫩影斜。无为淹戚里，见就还田家。

　　【酬范记室云】

　　林密户稍阴，草滋阶欲暗。风光蕊上轻，日色花中乱。相思不独欢，伫立空为叹。清谈莫共理，繁文徒可玩。高唱子自轻，继音予可惮。

　　【仰赠从兄兴宁寘南】

　　家世传儒雅，真白仰余徽。宗派已孤狭，财产又贫微。栖息同蜗舍，出入共荆扉。松笔时临沼，蒲简得垂帷。幸逢四海泰，日月耀増辉。相顾无羽翮，何由总奋飞。一朝异言宴，万里就暌违。逺江飘素沫，高山郁翠微。相思对淼淼，相望隔巍巍。死灰终不然，长岑且未归。当怜此分袂，脉脉泪沾衣。

　　【见征人分别】

　　凄凄日暮时，亲宾俱竚立。征人拔剑起，儿女牵衣泣。候骑出萧闗，追兵赴马邑。且当横行去，谁论裹尸入。

　　【刘愽士江丞朱从事同顾不值作诗云尔】

　　故人笃久要，新知从暮室。﨑岖枉道过，邂逅幽人出。心期不会面，懐之成首疾。向夕敞山扉，临窓玩余帙。蜘蛛正网户，落花纷入膝。浸滛水上风，蔽亏霞中日。良辰一携手，住坐无俦匹。刘侯务属书，江生勤下笔。朱君博辞理，去去追名实。是顾一参差，何能更蓬荜。吾人少拘碍，得性便游逸。方欲俟褰裳，相从欢道术。

　　【赠王左丞僧儒】

　　櫩外莺啼罢，园里日光斜。游鱼乱水叶，轻燕逐风花。长墟上寒霭，晓树没归霞。九华暮已隐，抱郁徒交加。

　　【七夕】

　　仙车驻七襄，凤驾出天潢。月映九微火，风吹百和香。来欢暂巧笑，还泪已沾妆。依稀如洛汭，倐忽似高唐。别离未得语，河汉渐汤汤。

　　【与苏九徳别】

　　宿昔梦颜色，咫尺思言偃。何况杳来期，各在天一面。踟躇暂举酒，倐忽不相见。春草似青袍，秋月如团扇。三五出重云，当知我忆君。萋萋若被径，懐抱不相闻。

　　【答高博士】

　　北窓凉夏首，幽居多卉木。飞蜨弄晩花，清池映疎竹。为宴得快性，安闲聊鼓腹。将子厌嚣尘，就予开耳目。

　　【学古赠丘永嘉征还】

　　龙马鱼膓剑，躞蹀起风尘。结客葱河返，喧喧动四邻。入墟犹忆旧，徳巻复疑新。窥见应门出，遥识下机人。相悲泪欲下，离别方自陈。

　　【送韦司马别】

　　送别临曲渚，征人慕前侣。离言虽欲繁，离思终无绪。悯悯分手毕，萧萧行帆举。举举越中流，望别上高楼。予起南枝怨，子结北风愁。逦逦山蔽日，汹汹浪隐舟。隐舟邈已逺，徘徊落日晩。归衢并驾奔，别馆空筵巻。相子敛眉去，知予衔泪返。衔泪心依依，薄暮征人稀。暧暧入塘港，蓬门已掩扉。帘中看月影，竹里见萤飞。萤飞飞不息，独愁空转侧。北窓倒长簟，南邻夜闻织。弃置勿复陈，重陈长叹息。

　　【学古三首】

　　长安美少年，羽骑暮连翩。玉覊码碯勒，金络珊瑚鞭。阵云横塞起，赤日下城圆。追兵待都护，烽火望祁连。虎落夜方寝，鱼丽晩复前。平生不可念，空信苍浪天。

　　【又】

　　巩落上东门，薄暮川流侧。浑浑车马道，行人不相识。日夕栖鸟逺，浮云起新色。寸心空延竚，对面何由即。飞轮倘易去，易去因风力。

　　【又】

　　昔随张博望，辞帝长杨宫。独好西山勇，思为北地雄。十年事河外，雪鬓别闗中。季月边秋重，严野散寒蓬。日隐龙城雾，尘起玉闗风。全狐君已复，半菽我犹空。欲因上林鴈，一见平陵桐。

　　【王尚书瞻祖日】

　　昱昱丹旐振，亭亭素葢立。金铎欢已鸣，龙輀将复入。华台日未徙，荒坟路行湿。已矣将何如，宾驭皆洒泣。

　　【咏舞】

　　管清罗荐合，弦歌雪袖迟。逐唱回纎手，听曲动蛾眉。凝情盼堕珥，微睇托含辞。日暮留嘉客，相看爱此时。

　　【从主移西州寓直斋内霖雨不晴懐郡中游聚】

　　寓直惭虎贲，沉迷岂职事。祈祈寒枝动，蒙蒙秋雨驶。不见眼中人，空想山南寺。双桐傍櫩上，长杨夹门植。夙昔构良游，接膝同欢志。东西忽为阻，向隅懐独思。飒飒履声喧，扰扰郡分异。卧闻复雷响，坐视重扃秘。欲寄一行书，何解三秋意。

　　【苦热】

　　昔闻草木焦，今窥沙石烂。曀曀风逾静，曈曈日渐旰。习静閟衣巾，读书烦几案。卧思清露浥，坐待高星灿。蝙蝠户中飞，蠛蠓窓间乱。实无河朔饮，空有临淄汗。遗金不自拾，恶木宁无干。愿以三伏晨，催促九秋换。

　　【西州直示同员】

　　日长禁戸倦，即事思短晨。漏尽唱声急，此理复伤人。矛盾交为论，光璧带成珍。誓将收饮啄，得得任心神。

　　【拟轻薄篇】

　　城东美少年，重身轻万亿。柘弹隋珠丸，白马黄金饰。长安九逵上，青槐荫道植。毂击晨已喧，肩排暝不息。走狗通西望，牵牛亘南直。相期百戏傍，去来三市侧。象床沓绣被，玉盘传绮食。倡女掩歌扇，小妇开帘织。相看独隐笑，见人还敛色。黄鹄悲故羣，山川咏新识。鸟飞过客尽，雀聚行龙匿。酌羽方厌厌，此时欢未极。

　　【聊作百一体】

　　灵辙困桑下，于陵拾李螬。歴齿方嗟贱，炙背岂知豪。佣耕乏膂力，倚市惮劬劳。旷日无豆饭，方冬缺缊袍。清旦开蓬荜，举目想煎熬。枢机慎仆隶，媒蘖畏朋曹。万途皆自僻，一事岂他褒。匆匆昨不定，负杖出蓬蒿。逢施同沟壑，值设乃糠糟。生途稍冉冉，逝水日淊淊。咸言等木石，谁当出羽毛。

　　【看伏郎新婚】

　　雾夕莲出水，霞朝日照梁。何如花烛夜，轻扇掩红妆。良人复灼灼，席上自生光。所悲高驾动，环佩出长廊。

　　【野夕答孙擢郎】

　　山中气色满，墟上孤烟露。杳杳星出云，啾啾雀隐树。虚馆无宾客，幽居乏欢趣。思君意不穷，长如流水注。

　　【下直出溪边望答虞丹徒敬】

　　夫君美章句，席丈珍梁楚。伊余忝摄官，含毫亦禁阻。直庐去咫尺，心期得宴语。休沐乃幽栖，别离未几许。伫立日将暮，相思忽无绪。溪比映初星，桥南望行炬。九重不可越，三爵何由举。

　　【和司马博士咏雪】

　　凝阶夜似月，拂树晩疑春。萧散忽如昼，徘徊已复新。暂蔽巻纨质，复惭施粉人。若逐微风起，谁言非玉尘。

　　【石头答庾郎丹】

　　高树荫楼密，细草緑成被。黄鹂隐叶飞，蛱蝶萦空戏。阴岑日尔悦，寂寥予罕寄。相如阻禁闱，何由从简易。

　　【咏娼妇】

　　暧暧高楼暮，华烛帐前明。罗帷雀钗影，寳瑟凤雏声。庭花枝上发，新月雾中生。谁念当窓牖，相望独盈盈。

　　【登禅冈寺望和虞记室】

　　南望南郭门，拱树梢云密。北窓北凑道，重楼雾中出。接树隐高蝉，交枝承落日。光阴不可舍，懐抱何由悉。

　　【车中见新林分别甚盛】

　　金谷寳游盛，青门冠葢多。隔林望行幰，下阪听鸣珂。于时春未歇，麦气始清和。还入平原径，穷巷可张罗。

　　【同虞记室诸人咏扇】

　　如珪信非点，学月但为轮。机杼蘼芜妾，裁缝箧笥人。揺风入素手，占曲掩朱唇。罗袖幸拂拭，微芳聊可因。

　　【同虞记室登楼逺归】

　　登楼欲望逺，遥遥见白衣。白衣犹逺逺，言是稍知非。对窓看寳瑟，入戸弄鸣机。无令日光晚，门阁掩重扉。

　　【临行与故游夜别】

　　歴稔共追随，一旦辞羣匹。复如东注水，未有西归日。夜雨滴空阶，晓灯暗离室。相悲各罢酒，何时同促膝。

　　【照镜】

　　朱帘旦初巻，绮机晨未织。玉匣开鉴影，寳台静临饰。对影独含笑，看花时转侧。聊为半蠒眉，试染夭桃色。寳钗若何间，金钿长相逼。荡子行未归，啼妆坐沾臆。

　　【初发新林】

　　伊昔负薪暇，慕义游梁楚。短翮忘连翩，追飞羡容与。优游沐道教，渐渍淹寒暑。大徳本无酬，轻生窃自许。舟归属海运，风积如鹏举。浮水暗舟舻，合岸喧徒侣。凛凛穷秋暮，初寒入洲渚。铙吹响清江，悬旗出长屿。危樯逈不进，沓浪高难拒。回首泣亲宾，中天望宛许。帝城犹隠约，家园无处所。去矣方悠悠，含意将何语。

　　【夜梦故人】

　　客心惊夜魂，言与故人同。开帘觉水动，映竹见床空。浦口望斜月，洲外闻长风。九秋时未晩，千里路难穷。已如拥肿木，复似飘飖蓬。相思不可寄，直在寸心中。

　　【别沈助教】

　　可怜玉匣剑，复此飞鳬舄。未觉爱生憎，忽见双成只。一朝别笑语，万事成畴昔。道遒若波澜，人生异金石。愿君深自爱，共念悲无益。

　　【渡连圻】

　　北山多灵异，峻岨实非恒。洑流自回纠，激濑视奔腾。悬崖抱竒崛，絶壁驾崚嶒。硣磟上争险，岞崿下相崩。百年积死树，千尺挂寒藤。诡怪终不测，回沈意难登。愿欲书闻见，聊以寄亲朋。

　　【宿南洲浦】

　　幽栖多暇豫，从役知辛苦。解缆及朝风，落帆依暝浦。违乡已信次，江月初三五。沉沉夜看流，渊渊朝听鼓。霜洲度旅鴈，朔飙吹宿莽。夜泪坐滛滛，是夕偏懐土。

　　【望星月示同覊】

　　初宿长淮上，破镜出云明。今夕千余里，双蛾映水生。的的与沙静，滟滟逐波轻。望乡皆下泪，非我独伤情。

　　【望廨前水竹答崔録事】

　　萧萧藂竹映，澹澹平湖凈。叶倒涟漪文，水漾檀栾影。相思不会面，相望空延颈。逺天去浮云，长墟斜落景。幽痾与岁积，赏心随事屏。乡念一邅回，白髪生俄顷。

　　【与沈助教同宿湓口夜别】

　　我为浔阳客，戒旦乃西游。君随春水驶，鸡鸣亦动舟。共泛湓之浦，旅泊次城楼。华烛已消半，更人吹唱筹。行人从此别，去去不淹留。

　　【入西塞示南府同僚】

　　霜清晓风冷，天曙江晃爽。薄云岩际出，初月波中上。黯黯连嶂阴，骚骚急沫响。回楂急碍浪，羣飞争戏广。伊余本覊客，重暌复心赏。望乡惟一路，懐归成二想。在昔爱名山，自知欢独往。情游乃落魄，得性随怡飬。年事已蹉跎，生平任浩荡。方还譲夷路，谁知羡鱼网。

　　【答丘长史】

　　宿昔敦逺游，名分乃异路。千里泝波潮，一朝披云雾。从容舍密勿，缱绻论禁趣。披文极诋诃，析理穷章句。明锺信有待，巨海谁能喻。奔景骤西倾，还途忽东骛。黄花发岸草，赤叶翻高树。渔舟乍回归，沙禽时独赴。宴年时未几，离歌倐成赋。伊我念幽闗，夫君思赞务。短翮方息飞，长辔日先驱。曝鳃（原阙）走，逸翮康时务。握手异沈浮，佳期安可屡。

　　【还杜五洲】

　　我行朔已晦，泝水复沿流。戎伤初不办，动黙自相求。睠言还九派，回舻出五洲。萧散烟雾晩，凄清江汉秋。沙汀暮寂寂，芦岸晩修修。以兹南浦夜，重此北门愁。方圆既龃龉，贫贱岂怨尤。

　　【日夕望江山赠鱼司马】

　　湓城带湓水，湓水萦如带。日夕望高城，耿耿青云外。城中多宴赏，丝竹常繁会。筦声已流悦，弦声复凄切。矜黛惨如愁，舞腰凝欲絶。仲秋黄叶下，长风正骚屑。早鴈出云归，故燕辞檐别。昼悲在异县，夜梦还洛汭。洛汭何悠悠，起望西南楼。的的帆向浦，团团月映洲。谁能一羽化，轻举逐飞浮。

　　【与崔録事别兼叙携手】

　　去夏予回首，言乃重行行。今春游泒澨，访子犹武城。暂别年逾半，同归月未盈。复道中寒食，弥留旷不平。道术既为务，欢悰苦未并。及尔沈痾愈，值兹秋序明。石碛沿江静，沙流绕岸清。川平看鸟逺，水浅见鱼惊。逝将穷履歴，方欲恣逢迎。何言聚易散，乡棹尔孤征。我本倦游客，心念似悬旌。闻离常屑涕，是别尽凄情。况此忘懐地，相爱犹弟兄。脉脉留南浦，悠悠返上京。欲镊星星鬓，因君示友生。

　　【铜雀妓】

　　秋风木叶落，萧瑟管弦清。望陵歌对酒，向帐舞空城。寂寂帘宇旷，飘飘帐幔轻。曲中相顾起，日暮松栢声。

　　【咏白沤兼嘲别者】

　　可怜双白沤，朝夕水上游。何言异栖息，雌住雄不留。孤飞出岫浦，独宿下沧洲。东西从此别，影响絶无由。

　　【拟『青青河畔草』转韵体为人作，其人识『节工歌』】

　　春兰日应好，折花望逺道。秋夜苦复长，抱枕向空床。吹台下促节，不言于此别。歌筵掩团扇，何时一相见。弦絶犹依轸，叶落纔下枝。即此虽云别，方我未成离。

　　【南还道中送赠刘咨议别】

　　一官从府役，五稔去京华。据逐春流返，归帆得望家。天末静波浪，日际敛烟霞。岸荠生寒叶，村梅落早花。游鱼上急水，独鸟赴行楂。目想平陵柏，心意青门瓜。曲陌背通垣，长墟底狭斜。善邻谈谷稼，故老述桑麻。寝兴从闲逸，视听絶喧哗。夫君日高兴，为乐坐骄奢。室堕倾城佩，门交接限车。入塞长云雨，出国暂泥沙。握手分岐路，临川何怨嗟。

　　【和刘咨议守风】

　　弥旬苦凌乱，揆景候阡陌。昼想汝阳津，夜梦邯郸驿。愤风急惊岸，屯云仍触石。萧条疾帆流，碨礧冲波白。息榜易云久，维梢晨已积。苍苍极浦潮，杳杳长洲夕。本惭佽飞剑，宁慕澹台璧。纎罗若不御，跂予中上泽。

　　【春夕早泊和咨议落日望水】

　　旅人嗟倦游，结缆坐春洲。日暮江风静，中川闻棹讴。草光天际合，霞影水中浮。单舻时向浦，独檝乍乗流。娈童泣垂钓，妖姬哭荡舟。客心自有绪，对此空复愁。

　　【早朝车中听望】

　　诘旦钟声罢，隠隠禁门通。蘧车响北阙，郑履入南宫。宿雾开驰道，初日照暄风。胥徒纷络绎，驺御各西东。暂喧耳目外，还保性灵中。方验游朝市，此说不为空。

　　【秋夕叹白髪】

　　丝白不难染，蓬生直易扶。唯见星星鬓，犹与众中殊。昔年十四五，率性颇廉隅。直是安被褐，非敢慕懐珠。何言志事晩，疲拙婴殊躯。逢时乃倐忽，失路亦斯须。郊郭勤二项，形体憩一庑。涸蚌困鱼目，笼禽触四隅。宵长壁立静，廓处谢欢愉。月色临窓树，虫声当户枢。飞蛾拂夜火，坠叶舞秋株。逐物均乗鹤，违俗等双鳬。故人倘未弃，求我谷之嵎。

　　【寄江州禇咨议】

　　自与君别离，四序纷回薄。分手清江上，念别犹如昨。追忆边城游，奚寻平生乐。俱登巃嵸岭，共坐逶迤阁。清吹或忘归，繁文时间作。连镳戏浅草，游幰遵长薄。五载同衣裘，一朝异暌索。夫君颇留滞，骖騑未沃若。伊家从入阙，终是填沟壑。早秋正凄怆，余晖晩销铄。林叶下仍飞，水花披未落。如何隔千里，无由举三爵。因君奏采莲，为余吟别鹤。

　　【嘲刘郎】

　　房栊灭夜火，窓外映朝光。姹女褰帷去，躞蹀初下床。雀钗横晓鬓，蛾眉艳宿妆。稍闻玉钏逺，犹怜翠被香。宁知早朝客，差池已鴈行。

　　【临行公交车】

　　扰扰排曙扉，鳞鳞驱早驾。禁门俨犹闭，严城方警夜。道胜即増荣，拙薄终难化。以兹畎浍质，重与沧溟舍。纚舟去浊河，揆景辞清灞。平生多意绪，懐抱皆徂谢。对此将如何，抚心独悲咤。

　　【赠韦记室黯别】

　　故人傥送别，停车一水东。去帆若不见，试望白云中。促膝今何在，衔杯谁复同。水夜看初月，江晩泝归风。无因生羽翰，千里暂排空。

　　【敬酬王明府】

　　星稀初可见，月出未成光。澄江照逺火，夕霞隠连樯。贱躯临不测，玉体畏垂堂。念别已零泪，况乃思故乡。

　　【咏春雪寄族人治书思澄】

　　可怜江上雪，回风起复灭。本欲映梅花，翻悲似玉屑。朝莺日弄响，暮条行可结。咸言不适时，安知非矫节。

　　【渡连圻】

　　连圻连不极，极望在云霞。絶壁无走兽，穷岸有盘楂。纠纷上巃嵸，穿壑下嵓牙。鱼游若拥剑，猿挂似悬瓜。阴岸生驳藓，伏水拂澄沙。客子行行倦，年光处处华。石蒲生促节，嵓树落高花。暮潮还入浦，夕鸟飞向家。寓目皆乡思，何时见狭斜。

　　【晓发】

　　早霞丽初日，清风消薄雾。水底见行云，天边看逺树。且望沿泝剧，暂有江山趣。疾兔聊复起，爽池岂能赋。

　　【赠诸逰旧】

　　弱操不能植，薄技竟无依。浅智终已矣，令名安可希。扰扰从役倦，屑屑身事微。少壮轻年月，迟暮惜光辉。一涂今未是，万绪昨如非。新枝虽已乐，旧爱尽暌违。望乡空引领，极目泪沾衣。旅客长憔悴，春物自芳菲。岸花临水发，江燕绕樯飞。无由下征帆，独与暮潮归。

　　【道中赠桓司马季珪】

　　晨缆虽同解，晩洲阻共入。犹如征鸟飞，差池不可及。本愿申覊旅，何言异翔集。君渡北江时，讵今南浦泣。

　　【春暮喜晴酬袁戸曹苦雨】

　　振衣喜初霁，褰裳对晩晴。落花犹未倦，时鸟故余声。春芳空悦目，游客反伤情。乡园不可见，江水徒自清。愿得同携手，归望对都城。

　　【和萧咨议岑离闺怨】

　　晓河没高栋，斜月半空庭。窗中度落叶，帘外隔飞萤。含悲下翠帐，掩泣闭金屏。昔期今未返，春草寒复青。思君无转易，何异北辰星。

　　【暮秋答朱记室】

　　游扬日色浅，骚屑风音劲。寒潭见底清，风色极天净。寸阴坐销铄，千里长辽逈。桃李尔繁华，松栢余本性。故心不存此，高文徒可咏。

　　【夕望江桥示萧咨议杨建康江主簿】

　　夕鸟已西渡，残霞亦半销。风声动密竹，水影漾长桥。旅人多忧思，寒江复寂寥。尔情深巩洛，予念返渔樵。何因适归愿，分路一扬镳。

　　【咏早梅】

　　兔园标物序，惊时最是梅。衔霜当路发，映雪拟寒开。枝横却月观，花绕凌风台。朝洒长门泣，夕驻临卭杯。应知早飘落，故逐上春来。　

　　【门有车马客】

　　门有车马客，言是故乡来。故乡有书信，纵横印检开。开书看未极，行客屡相识。借问故乡来，潺湲泪不息。上言离别久，下言望应归。寸心将夜鹄，相逐向南飞。

　　【离夜听琴】

　　别离既有绪，琴瑟返成悲。美人多怨态，亦复惨长眉。

　　【咏春风】

　　可闻不可见，能重复能轻。镜前飘落粉，琴上响余声。

　　【边城思】

　　柳黄未吐叶，水緑半含苔。春色边城动，客思故乡来。

　　【昭君怨】

　　昔闻白鹤弄，已自轸离情。今来昭君曲，还悲秋草生。

　　【为人妾怨絶句】

　　燕戏还檐际，花飞落枕前。寸心悲不见，拭泪坐调弦。

　　【为人妾思二絶句】

　　魂销形已去，钗落犹依枕。欲去泪无眦，不看悲复甚。

　　【又】

　　机中刺绣所，窗下朝妆处。未忆神已伤，欲忘悲不去。

　　【相送絶句】

　　客心已百念，孤游重千里。江暗雨欲来，浪白风初起。

　　【闺怨絶句二首】

　　竹叶响南窓，月光照东壁。谁知夜独觉，枕前双泪滴。

　　【又】

　　闺阁行人断，房栊月影斜。谁知北窓下，犹对后庭花。

　　【苑中絶句】

　　苑门闭千扇，苑户开万扉。楼殿闻珠履，竹树隔罗衣。

　　【拟古三首】

　　家本青山下，好上青山上。青山不可上，一上一惆怅。 （右 逊）

　　匣中一明镜，好鉴明镜光。明镜不可鉴，一鉴一情伤。 （右 云）

　　少知雅琴曲，好听雅琴声。雅琴不可听，一听一沾缨。 （右 孝绰）

　　【往晋陵联句】

　　临别我伤悲，送归子自适。刘金不可散，卜葢何由惜（逊）。从来重分阴，未曽轻尺璧。故任情一异，于是望三益（髙爽）。尔自高楼寝，予返东皋陌。寄语落毛人，非复平原客（逊）。问舍且求田，音乱无可择。胜门成好事，盘纡欲何索（爽）。

　　【范广州宅联句】

　　洛阳城东西，郄作经年别。昔去雪如花，今来花似雪（云）。蒙蒙夕烟起，奄奄残晖灭。非君爱满堂，宁我安车辙（逊）。

　　【相送联句】

　　寸阴常可惜，别至倍伤神。予瞻天际水，子望路中尘（韦黯）。悯悯岐路侧，去去平生亲。一朝事千里，流涕向三春（逊）。

　　【又】

　　昔共入门笑，今成送别悲。君还旧聚处，为我一嚬眉（王江乗）。于今还促膝，自此客江湄。愿子俱停驾，看我独解维（逊）。

　　【慈母矶】

　　暮烟起遥岸，斜日照安流。一同心赏夕，暂解去乡忧。野岸平沙合，连山逺雾浮。客悲不自已，江上望归舟。

　　【至大雷联句】

　　高谈良会夕，满酒对覊情。闵闵风烟动，萧萧江雨声（逊）。密云穷浦暗，飞电逺洲明。若非今宴适，讵使客愁轻（刘孺）。遥舟似连鴈，逺火若回星。江潭望如此，衔巵共君倾（桓季珪）。

　　【赋咏联句】

　　弊履常决踵，眉高起半额。曼倩尔何为，独叹长安索（逊）。工商既惭巧，农仕聊相易。蝘腹有余资，鸿肩方可拍（江乗）。摄职愧握兰，滥官悲执戟。连章既不敏，高谈岂能剧（孺）。逸翮任奋飞，窘步事覊勒。还鸟余能系，流言尔无惑（乗）。忧懐乃千载，永欢常数刻。直是悲别离，非闗念通塞。逊日照汀沙，山影波浪黒。尔限大江南，余归茂陵北（孺）。 

　　【临别聨句】

　　临别情多绪，送归涕如霰。君望长安城，予悲独不见（逊）。尔来同去国，予归方异县。懐别心独忧，手泪方溅溅（孺）。

　　【赠新曲相对联句】

　　酒阑日隠树，上客请调弦。娇人挟瑟至，逶迤未肯前（刘孝胜）。旧爱今何在，新声徒自怜。有曲无人听，徙倚高楼前（何澄）。徘徊映日照，转侧被风吹。徒为相思响，伤春君不知（刘绮）。月昏楼上坐，含悲望别离。已切空床怨，复看花柳枝（逊）。

　　【照水联句】

　　揷花行理鬓，迁延去复归。虽怜水上影，复恐湿罗衣（逊）。临桥看黛色，映渚媚铅晖。不顾春荷动，弥畏小禽飞（绮）。

　　【折花联句】

　　笑出春园里，望花联褰缬。欲以间珠钿，非为相思折（逊）。日照烂成绮，风来聚疑雪。试采一枝归，愿持因逺别（绮）。

　　【揺扇联句】

　　纨扇已新制，荡妇复新妆。欲掩羞中笑，还飘袖里香（逊）。在握时揺动，当歌掩抑扬。谁云减罗袂，影日聊自障（绮）。

　　【正钗联句】

　　竹台归欲碍，花林出未通。度簮先分影，转珥忽瞻风（逊）。双桥耀寳钿，阗阗密复丛。羞令桂缨阙，整揷补余空（绮）。

　　右，春明宋氏逊集旧本，八巻。特完。因借録之。逊秀句殊多，如《九日侍宴》云【疎树翻髙叶，寒流聚细纹。晴轩连瑞气，同惹御香芬。日斜迢逓宇，风起嵯峨云。】《答高博士》云【北窓凉夏首，幽居多卉木。飞蜨弄晩花，清池映疎竹。】《还渡五洲》云【萧散烟霞晩，凄清江汉秋。】《答庾郎》云【蛱蝶萦空戏】；《日暮望江》云【水影漾长桥】；《赠崔録事》云【河流绕岸清，川平看鸟逺。】《送行》云【江暗雨欲来，浪白风初起。】庾子山辈有所不逮，如《早梅》云【枝横却月观，花遶凌风台。】《铜雀妓》云【曲中相顾起，日暮松栢声。】句殊雄古而颜黄门谓其【毎病辛苦，饶贫寒气】，无乃太贬乎。少陵尝引【昏鸦接翅归、金粟裹搔头】等语而此集无有，犹当有轶者。集中若【团团月隠洲。轻燕逐风花。野岸平沙合。连山逺雾浮。岸花临水发。江燕遶樯飞。游鱼上急濑。薄云岩际宿。】等语子美皆采为己句，但小异耳，故曰【能诗何水曹】，信非虚赏。

　　武阳 黄伯思长睿 跋 

　　【七召八首】 

　　假氏先生，负兹劲挺。状羣飞之丧侣，似独行之快捷方式。神忽忽而若忘，意冲冲而不定。监丹绿其无主，闻钟鼓以失听。至乃，冬霰积庭室靡人声，春花满野地无行者。圜堵常闭，曲突无烟。同生刍之有束，共死灰之曀然。笃论公子，闻而崛起。虽道术之可忘，亦切磋之可耻。命徒御以络绎，将有事乎岩中。车焴爚而流水，马泮涣以追风。乃踰汗漫入朦胧。至深潭之澳溟，有洞室之穹崇。居隠磷而出没，望嵚岑而下上。竹巨石以袤通，水韵松而合响。地不寒而萧瑟，月无云而曭朗。于是，整容投刺，屣履排门，扬眉就席，举袂而言，曰：若，五秀禀其生灵，六情通其爱恶。憎共集于鄙老，嗜同归于美乐。今足下，羣鸟兽以为娯，处贫贱而不怍。欲宾实于孤介，乃贻讥于陨获。至乃，■〈口容〉■〈口容〉死于道边，贸贸填于沟壑。削松笔以画虎，鼓铅刀而刻鹄。身既劳而不勌，事可感而莫惩。欲模名而带索，岂知命于泥绳。何异，走长衢而避影，煎流水以求氷。今欲，导足下以——卫生之秘术，怡神之妙道。譬愈我于沉痾，若起尸于仙草。宁愿闻乎？ 

　　先生曰：

　　有为之生已逼，无益之虑常劳。若见明于凝滞，幸求教于肓膏。

　　【宫室】 

　　公子曰：

　　千门始构，百洞常启。激渚开渠，疏山抗址。延袤水陆，广望东西。下临江海，上属云霓。百丈杳冥以飞跨，九层郁律以阶梯。步三休而未半，涂中宿而方迷。雕墙屈曲以交牙，网户周流以重积。既阴岑而影响，亦呌啸而回易。沙版金铺，紫柱玉舄。炜煌熻赩，硱磳抟敝。圗云雾之蔽亏，壮神仙之来往。璧珰自耀，珠缀尝响。蜉蝣动而昼喧，熠耀飞而夜朗。既临下以漻泬，亦凭高而泱漭。闻疾雷于阶枒，弄奔星于帷幌。亘以曲堂，周以洞房。北负连闼，南注长廊。绮疏交映，漏槛相望。燕飞莲井，日照杏梁。阳乌骞其将动，云凤矫而欲翔。若乃、凌沼开源，延石崇壌。疑昆阆之郁岪，侔沧溟之瀇瀁。其中别有、桂宫栢寝，呉台柘馆。复道耿介而连云，阿阁穹窿而仰汉。望虬栏之映水，见丹鹤之出岸。艳草竒色，嘉树珍名。长生灵寿，男华女贞。河柳垂叶，山榴发英。翫竒花之春满，摘甘实于夏成。此实宫苑之壮丽，岂能从我而为荣。

　　先生曰：

　　多言返道，辨口伤实。惧贻敝于蔀家，且自求乎容膝。

　　【肴馔】 

　　公子曰：

　　铜鉼玉井，金釜桂薪。六彝九鼎，百果千珍。熊蹯虎掌，鸡跖猩唇。潜鱼两味，立犀五肉。拾卵凤巢，剖胎豹腹。三脔甘口，七葅惬目。蒸饼十字，汤官五熟。海椒鲁豉，河盐蜀姜。剂水火而和调，糅苏蔱以芬芳。脯追复而不尽，犊稍割而无伤。鼋羮流歠，蜒酱先尝。鲙温湖之美鲋，切丙穴之嘉鲂。落爼霞散，逐刃雪扬。轻同曵蠒，白似飞霜。蔗有盈丈之名，桃表兼斤之实。杏积魏国之贡，菱为巨野所出。衡曲黄梨，汶垂苍栗。陇西白柰，湘南朱橘。荔枝沙棠，蒲萄石蜜。瓜称素腕之美，枣有细腰之质。并抗吻以除烦，永咀牙而消疾。于是，三雅陈席，百味开印。玉玑星稀，兰英缥润。既夷志于坎■〈土禀〉，亦忘懐于鄙吝。此葢滋旨之极珍，岂从余而并进。

　　先生曰：

　　不贵偷食，岂甘醇酒。既深悟于腐肠，岂自迷于爽口。 

　　【声色】 

　　公子曰：

　　秦氏独立，燕姬絶世。如短如长，不秾不细。信耳目之珍冶，乃古今之佳丽。妍姿艳逸，淑性闲华。效施朱于宋里，结堕马于梁家。相纎腰以微步，呈皓腕于轻纱。临池正领，拂镜看花。观堵墙以■〈风立〉沓，倾城国以喧哗。墨欲归而抽轸，惠将返而回车。至乃，郑卫繁声，抑扬絶调。定使，风云变动，性灵感召。击哀响则，春台之人怆然而雪泣。起欢情则，崩城之妇粲然而微笑。嶰谷调凤之管，龙门独鹄之柯。绿珠绛树，宋臈韩娥。青春婉娩，上客经过。开洞房以命赏，召人才而合宴。举轻幔以徐来，隔珠帘而可见。床披象簟，戸垂罗荐。听促柱之方遒，闻度声之始啭。郄想象以顿足，腕蹁蹮而拂面。托斜视于遗簮，寄含情而举扇。俄而，夕鹜来返，落日西悬。绮霞映水，蛾月生天。解鸳鸯之绣被，拂蛩蚷之长毡。烛中帷而动烂，香出帐而微烟。愿横施以自昵，脱斜领于君前。此乃声色之妖荡，将不从我而流连。

　　先生曰：

　　淫声非笃论之旨，丽色乃余情所弃。伐国不问仁人，此言何从而至。 

　　【佃游】 

　　公子曰;

　　岁晩农收，时闲务隙。山火已燎，野霜初白。聊效杀于秋冬，将从禽于草泽。蜀地五丁，齐都二子。气动山漂，汗挥雨起。渥洼流頳，护兰泄血。蹑飞影于未形，奔流星于欲灭。革车隐隐，毂骑阗阗。鼓噪喧而振地，烝徒骇而■〈目舌〉天。割玉之刀，饮石之箭。罝罗布其一目，罟网周其三面。犬号骧螭，鹰名奔电。暂离已合，忽隐仍见。赴逈趋危，冲林跋险。草随足起，山从眼转。跨蹑溪涧，电举陵阪。鸟不及飞，兽不遑伏。既前躙而后掎，亦左排而右蹴。跖实骇而自救，腾灵乱而相扑。视洒血之丹地，见飞毛之暗目。傍穷刧欹，势极捜求。文皮坐裂，膬尾生抽。手覊鐡顶，足批铜头。象折齿而陵据，貊拉幽而夷犹。擒高楼之度索，走大树之神牛。鴈闻弦而跕堕，猿抱木而啾啁。笑楚王之云梦，耻汉帝之中流。此武才之趫猛，岂能从我而佃游。

　　先生曰：

　　驰骋伤仁，好杀非勇。幸内教之丰乐，何禽荒之足重

　　【神仙】 

　　公子曰：

　　跋乌始照，宫槐遽而欲舒；顾兔裁满，庭英纷而就落。譬光景于飞浮，比生灵于栖托。扰扰摩肩，辚辚方驾。空怵迫于毁誉，独殷勤于用舍。嗟向有而今无，叹后荣而前谢。清歌雅舞，暂同于梦寐；广厦高堂，俄成于幻化。若夫，洗精服食，慕道游仙。寻玉尘于万里，守金灶于千年。三尸可度，九转难传。飞腾水陆，咀嚼灵玄。若乃，壁上真词，枕中秘要。弹射鬼神，吐纳灵妙。既变丑以成妍，亦反老而为少。虬驾夭矫而出没，霓裳飒沓而容与。接鹤驭于后乗，追凤箫于前侣。雨散漂以沾服，云霏微而袭予。瞰芝阙以窈窕，见玉台之相拒。葢排烟而渐灭，旌拖风而未举。值解佩于江濵，逢弄珠于湘渚。薄游玄圃，弭节泰华。列神童于羽帐，倚玉女于仙车。涧采兮危实，苑拔兮回花。听弱水之晨浪，望昆山之夕霞。穷北辰而比寿，指中岳以为家。此神仙之恍惚，岂从我而蠲邪。

　　先生曰：

　　捕影之言莫测，系风之论难尽。未尝留意于死生，岂复稍论于椿菌。 

　　【儒学】 

　　公子曰：

　　洙泗遗文，邹鲁余烈。其道未迷，其风不絶。方领圜冠，金口木舌。谈章句之逺旨，构纷纶之雅说。陈五礼，明六诗。贯穿微妙，辨析毫厘。既待问于重席，亦覃思而下帷。酝藉岂弟，和乐缉熙。生徒肃肃，宾友师师。并接迹以闻道，俱援手而授辞。心絶内战，事无外欲。横经者比肩，拥篲者继足。丑申韩之法令，陋桓文之风俗。六郡凑其衣冠，五陵穷其轨躅。信斯文其若水，实斯人之如玉。若夫，珠玑产于蚌蛤，珪璧出于山渊。未有、玉不莹而为寳，人不学而称贤。葢持身之筦钥，进徳之舟船。响如钟而待叩，明似镜以长悬。此见重于经术，宁降志于吾贤。

　　先生曰：

　　诚此言之甚美，此道之为旷。耻见嘲于腐儒，岂求珍于席上。

　　【治化】 

　　公子曰：

　　我大梁之启基，方邃古而无匹。则、先天定始比殷商而余裕，揖譲受终考唐虞而不失。道徳有序，宪章咸秩。六府孔修，百司尽毕。搜求儒雅，招拾遗逸。昃食思治，虽闻之于昔谈；昧旦临朝，乃见之乎兹日。荡荡熏风，泱泱大典。道含洪而广被，泽汪濊而傍阐。采舆人之片言，纳匹夫之小善。事在微而必照，物无幽而不显。若夫，下车布徳，伐罪吊民。风无偃稼，雨不破尘。覩胜残于朞月，见成俗于浃辰。含羣生兮若海，养万类兮犹春。乡无豕食之隶，野靡狼顾之民。樵者目金以知耻，耕者譲畔以成仁。何大庭之足竞，岂栗陆之能邻。璧水道庠序之风；石渠启珪璋之盛。竒士辐辏而骋足，异人间出而效命。小大之狱无寃民，翻飞之物无夭。性故能睦之以九世，齐之以七政。坦坦恢恢，巍巍赫赫。政徳被于霜风，教义穷于足迹。望云气而款闗，候海水而重译。所谓，府不辍贡，吏无虚帛。天瑞磊砢而相寻，地符氛氲而不少。收六穂于征赋，玩九茎于池沼。三足应感而来仪，一角知时而自扰。映景星于初蓂，聆凤音于将晓。若乃，亭毒坱圠，合天地而并施；陶钧日月，与造化而齐功。故非言辞之可尽，笔札之能穷。懐真独往之夫，奔走而从事；灭迹藏名之士，颠倒而向风。二汉有同于儿戏，魏晋无碍于胸中。

　　言未毕，先生摄衣而起，曰：

　　子前所说，似玉巵之无当，徒费辞而难领。譬犹、背日而视秋毫，却行而求鄢郢。一闻皇王之盛，豁然神悟而理摅。志无时而可巻，邦有道而宜舒。敢以浅智，请从后车。  
　 
跋

　　此梁水部何仲言集也。自仲言以诗名而张，文昌辈继起，于是例作水曹，遂为诗家故实。然夷考古诗，自谢朓一变，已有唐风。延至于今，近体歌行盈天下，而五言几废矣。间有作者，类诋齐梁，不知其又出齐梁下也。齐梁舍文选外，【阴、何、徐、庾】最着。余友临江龚师颜尝评四家，以何为上，庾次之，徐、阴又次之。葢出雄浑于婉丽，仲言犹为近古也。何诗旧与阴偕刻，余谓二家体裁各出，不当比而同之。公暇独取是集，芟其繁芜，録藏焉。同寅毘陵陆懋之，永嘉李升之，咸以为然，因共捐俸，刻寘郎署中，有阙误则因之而不敢益。或者见云林子，亟称仲言，遂拈阴句，若以抗之。要之，自有定价，非狥独见者所能了也。

　　正徳丁丑孟冬 云间 张纮跋  
　
