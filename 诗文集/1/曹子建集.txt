《曹子建集》 曹植


《卷一》

　　○东征赋（并序） 建安十九年，王师东征吴寇，余典禁兵，卫宫省。然神武一举，东吴必克， 想见振旅之盛，故作赋一篇。
　　登城隅之飞观兮，望六师之所营。幡旗转而心异兮，舟楫动而伤情。顾身微 而任显兮，愧任重而命轻。嗟我愁其何为兮，心遥思而悬旌。师旅凭皇穹之灵祐 兮，亮元勋之必举。挥朱旗以东指兮，横大江而莫御。循戈橹于清流兮，泛云梯 而容与。禽元帅于中舟兮，振灵威于东野。
　　○游观赋 静闲居而无事，将游目以自娱。登北观而启路，涉云际之飞除。从罴熊之武 士，荷长戟而先驱。罢若云归，会如雾聚。车不及回，尘不获举。奋袂成风，挥 汗如雨。
　　○怀亲赋（并序） 济阳南泽有先帝故营，遂停驾，造斯赋焉。
　　犹平原而南骛，睹先帝之旧营。步壁垒之常制，识旌旗之所停。在官曹之典 列，心仿佛于平生。回骥首而永游，赴修途以寻远。情眷恋而顾怀，魂须臾而九 反。
　　○玄畅赋（并序） 夫富者非财也，贵者非宝也。或有轻爵禄而重荣声者，或有反性命而以徇功 名者。是以孔老异旨，杨墨殊义。聊作斯赋，名曰《玄畅》。庶以陶神知机，摛 理表微。
　　夫何希世之大人，罄天壤而作皇。该仁圣之上义，据神位以统方。补五帝之 漏月，缀三代以维纲。侥余生之幸禄，遘九二之嘉祥。上同契于稷卨，降合颖于 伊望。思荐宝以继佩，怨和璞之始镌。思黄钟以协律，怨伶夔之不存。嗟所图之 莫合，怅蕴结而延志。希鹏举以抟天，蹶青云而奋羽。企驷跃而改驾，任中才之 展御。望前泬而致策，顾后乘而安驱。匪逞迈之短脩，取全贞而保素。弘道德以 为宇，筑无怨以作藩。播慈惠以为圃，耕柔顺以为田。不愧景而惭魄，信乐天之 何欲。逸千载而流声，超遗黎而度俗。
　　○幽思赋 倚高台之曲隅，处幽僻之闲深。望翔云之悠悠，羌朝霁而夕阴。顾秋华而零 落，感岁暮而伤心。观跃鱼于南沼，聆鸣鹤于北林。搦秦筝而慷慨，扬大雅之哀 吟。仰清风以叹息，寄予思于悲弦。信有心而在远，重登高以临川。何余心之烦 错，宁翰墨之能传。
　　○节游赋 览宫宇之显丽，实大人之攸居。建三台于前处，飘飞陛以凌虚。连云阁以远 径，营观榭于城隅。亢高轩以回眺，缘云霓而结疏。仰西岳之崧岑，临漳淦之清 渠。观靡靡而无终，何眇眇而难殊。亮灵后之所处，非吾人之所庐。于是仲春之 月，百卉丛生。萋萋蔼蔼，翠叶朱茎。竹林青葱，珍果含荣。凯风发而时鸟欢， 微波动而水虫鸣。感气运之和润，乐时泽之有成。遂乃浮素盖，御骅骝，命友生， 携同俦。诵风人之所叹，遂驾言而出游。步北园而驰骛，庶翱翔以写忧。望洪池 之滉瀁，遂降集乎轻舟。浮沈蚁于金罍，行觞爵于好求。丝竹发而响厉，悲风 激于中流。且容与以尽观，聊永日而望愁。嗟羲和之奋迅，怨曜灵之无光。念人 生之不永，若春日之微霜。谅遗名之可纪，信天命之无常。愈志荡以淫游，非经 国之大纲。罢曲宴而旋服，遂言归乎旧房。
　　○感节赋 携友生而游观，尽宾主之所求。登高墉以永望，冀销日以忘忧。欣阳春之潜 润，乐时泽之惠休。望候雁之翔集，想玄鸟之来游。嗟征夫之长勤，虽处逸而怀 愁。惧天河之一回，没我身乎长流。岂吾乡之足顾，恋祖宗之灵丘。惟人生之忽 过，若凿石之未耀。慕牛山之哀泣，惧平仲之我笑。折若华之翳日，庶朱光之长 照。愿寄躯于飞蓬，乘阳风之远飘。亮吾志之不从，乃拊心以叹息。青云郁其西 翔，飞鸟翩而止匿。欲纵体而从之，哀予身之无翼。大风隐其四起，扬黄尘之冥 冥。鸟兽惊以求群，草木纷其扬英。见游鱼之涔灂，感流波之悲声。内纡曲而 潜结，心怛惕以中惊。匪荣德之累身，恐年命之早零。慕归全之明义，庶不忝其 所生。
　　○离思赋（并序） 建安十六年，大军西讨马超，太子留监国，植时从焉。意有忆恋，遂作离思 之赋。
　　在肇秋之嘉月，将曜师而西旗。余抱疾以宾从，扶衡轸而不怡。虑征期之方 至，伤无阶以告辞。念慈君之光惠，庶没命而不疑。欲毕力于旌麾，将何心而远 之。愿我君之自爱，为皇朝而宝己。水重深而鱼悦，林修茂而鸟喜。
　　○释思赋（并序） 家弟出养族父郎中，伊余以兄弟之爱，心有恋然，作此赋以赠之。
　　彼朋友之离别，犹求思乎白驹。况同生之义绝，重背亲而为疏。乐鸳鸯之同 池，羡比翼之共林。亮根异其何戚，痛别幹之伤心。
　　○临观赋 登高墉兮望四泽，临长流兮送远客。春风畅兮气通灵，草含干兮木交茎。丘 陵崛兮松柏青，南园薆兮果载荣。乐时物之逸豫，悲余志之长违。叹《东山》之 愬勤，歌《式微》以诉归。进无路以效公，退无隐以营私。俯无鳞以游遁，仰无 翼以翻飞。


《卷二》

　　○潜志赋 潜大道以游志，希往昔之遐烈。矫贞亮以作矢，当苑囿之呈艺。驱仁义以为 禽，必信中而后发。退隐身以灭迹，进出世而取容。且摧刚而和谋，接处肃以静 恭。亮知荣而守辱，匪徇天以为通。
　　○闲居赋 何吾人之介特，去朋匹而无俦。出靡时以娱志，入无乐以销忧。何岁月之若 骛，复民生之无常。感阳春之发节，聊轻驾之远翔。登高丘以延企，时薄暮而起 雨。仰归云以载奔，遇兰蕙之长圃。冀芬芳之可服，结春蘅以延伫。入虚廊之闲 馆，步生风之广庑。践密迩之修除，即蔽景之玄宇。翡鸟翔于南枝，玄鹤鸣于北 野。青鱼跃于东沼，白鸟戏于西渚。遂乃背通谷，对渌波，藉文茵，翳春华。丹 毂更驰，羽骑相过。
　　○慰子赋 彼凡人之相亲，小离别而怀恋。况中殇之爱子，乃千秋而不见。入空室而独 倚，对孤帏而切叹。痛人亡而物在，心何忍而复观。日晼脕而既没，月代照而 舒光。仰列星以至晨，衣沾露而含霜。惟逝者之日远，怆伤心而绝肠。
　　○叙愁赋（并序） 时家二女弟，故汉皇帝聘以为贵人。家母见二弟愁思，故令予作赋曰： 嗟妾身之微薄，信未达乎义方。遭母氏之圣善，奉恩化之弥长。迄盛年而始 立，修女职于衣裳。承师保之明训，诵六列之篇章。观图像之遗形，窃庶几乎英 皇。委微躯于帝室，充末列于椒房。荷印绂之令服，非陋才之所望。对床帐而太 息，慕二亲以增伤。扬罗袖而掩涕，起出户而彷徨。顾堂宇之旧处，悲一别之异 乡。
　　○秋思赋 四节更王兮秋气悲，遥思惝恍兮若有遗。原野萧条兮烟无依，云高气静兮露 凝衣。野草变色兮茎叶稀，鸣蜩抱木兮雁南飞。归室解裳兮步庭前，月光照怀兮 星依天。居一世兮芳景迁，松乔难慕兮谁能仙。长短命也兮独何悲。
　　○九愁赋 嗟离思之难忘，心惨毒而含哀。践南畿之末境，越引领之徘徊。眷浮云以太 息，愿攀登而无阶。匪徇荣而愉乐，信旧都之可怀。恨时王之谬听，受奸枉之虚 辞。扬天威以临下，忽放臣而不疑。登高陵而反顾，心怀愁而荒悴。念先宠之既 隆，哀后施之不遂。虽危亡之不豫，亮无远君之心。刈桂兰而秣马，舍余车于西 林。愿接翼于归鸿，嗟高飞而莫攀。因流景而寄言，响一绝而不还。伤时俗之趋 险，独怅望而长愁。感龙鸾而匿迹，如吾身之不留。窜江介之旷野，独眇眇而泛 舟。思孤客之可悲，愍予身之翩翔。岂天监之孔明，将时运之无常。谓内思而自 策，筭乃昔之愆殃。以忠言而见黜，信无负于时王。俗参差而不齐，岂毁誉之可 同。竞昏瞀以营私，害予身之奉公。共朋党而妒贤，俾予济乎长江。嗟大化之移 易，悲性命之攸遭。愁慊慊而继怀，惟惨惨而情挽。旷年载而不回，长去君兮悠 远。御飞龙之蜿蜿，扬翠霓之华旌。绝气霄而高骛，飘弭节于天庭。披轻云而下 观，览九土之殊形。顾南郢之邦壤，咸芜秽而倚倾。骖盘桓而思服，仰御骧以悲 鸣。纡予袂而收涕，仆夫感以失声。履先王之正路，岂淫径之可遵。知犯君之招 咎，耻干媚而求亲。顾旋复之无泬，长自弃于遐滨。与麋鹿以为群，宿林薮之葳 蓁。野萧条而极望，旷千里而无人。民生期于必死，何自苦以终身。宁作清水之 沈泥，不为浊路之飞尘。践蹊隧之危阻，登岧峣之高岑。见失群之离兽，觌偏栖 之孤禽。怀愤激以切痛，若回刃之在心。愁戚戚其无为，游绿林而逍遥。临白水 以悲啸，猿惊听而失条。亮无怨而弃逐，乃余行之所招。
　　○娱宾赋 遂衎宾而高会兮，丹帏晔以四张。办中厨之丰膳兮，作齐郑之妍倡。文人骋 其妙说兮，飞轻翰而成章。谈在昔之清风兮，总贤圣之纪纲。欣公子之高义兮， 德芬芳其若兰。扬仁恩于白屋兮，逾周公之弃餐。听仁风以忘忧兮，美酒清而肴 甘。
　　○愍志赋（并序） 或人有好邻人之女者，时无良媒，礼不成焉，彼女遂行适人。有言之于余者， 余心感焉，乃作赋曰： 窃托音于往昔，迄来春之不从。思同游而无路，情壅隔而靡通。哀莫哀于永 绝，悲莫悲于生离。岂良时之难俟，痛余质之日亏。登高楼以临下，望所欢之攸 居。去君子之清宇，归小人之蓬庐。欲轻飞而从之，迫礼防之我拘。
　　○归思赋 背故乡而迁徂，将遥憩乎他滨。经平常之旧居，感荒坏而莫振。城邑寂以空 虚，草木秽而荆蓁。嗟乔木之无阴，处原野其何为。信乐土之足慕，忽并日之载 驰。
　　○静思赋 夫何美女之烂妖，红颜晔而流光。卓特出而无匹，呈才好其莫当。性通畅以 聪惠，行密而妍详。荫高岑以翳日，临绿水之清流。秋风起于中林，离鸟鸣而 相求。愁惨惨以增伤悲，予安能乎淹留？

　《卷三》

　　 ○感婚赋 阳气动兮淑清，百卉郁兮含英。春风起兮萧条，蛰虫出兮悲鸣。顾有怀兮妖 饶，用搔首兮屏营。登清台以荡志，伏高轩而游情。悲良媒之不顾，惧欢媾之不 成。慨仰首而叹息，风飘飘以动缨。
　　○出妇赋 妾十五而束带，辞父母而适人。以才薄之陋质，奉君子之清尘。承颜色以接 意，恐疏贱而不亲。悦新昏而忘妾，哀爱惠之中零。遂摧颓而失望，退幽屏于下 庭。痛一旦而见弃，心忉怛以悲惊。衣入门之初服，背床室而出征。攀仆御而登 车，左右悲而失声。嗟冤结而无诉，乃愁苦以长穷。恨无愆而见弃，悼君施之不 终。
　　○洛神赋 黄初三年，余朝京师，还济洛川。古人有言：斯水之神名曰宓妃。感宋玉对 楚王说神女之事，遂作斯赋。其词曰： 余从京域，言归东藩。背伊阙，越鸑辕，经通谷，陵景山。日既西倾，车殆 马烦。尔乃税驾乎蘅皋，秣驷乎芝田，容与乎阳林，流盻乎洛川。于是精移神骇， 忽焉思散。俯则未察，仰以殊观。睹一丽人，于岩之畔。尔乃援御者而告之曰： “尔有觌于彼者乎？彼何人斯，若此之艳也？”御者对曰：“臣闻河洛之神，名 曰宓妃。然则君王之所见也，无乃是乎？其状若何？臣愿闻之。” 余告之曰：“其形也，翩若惊鸿，婉若游龙。荣曜秋菊，华茂春松。仿佛兮 若轻云之蔽月，飘飖兮若流风之回雪。远而望之，皎若太阳升朝霞。迫而察之， 灼若芙蕖出渌波。秾纤得中，修短合度。肩若削成，腰如约素。延颈秀项，皓质 呈露。芳泽无加，铅华弗御。云髻峨峨，修眉联娟。丹唇外朗，皓齿内鲜。明眸 善睐，靥辅承权。瑰姿艳逸，仪静体闲。柔情绰态，媚于语言。奇服旷世，骨像 应图。披罗衣之璀灿兮，珥瑶碧之华琚。戴金翠之首饰，缀明珠以耀躯。践远游 之文履，曳雾绡之轻裾。微幽兰之芳蔼兮，步踟蹰于山隅。” 于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑 之玄芝。余情悦其淑美兮，心振荡而不怡。无良媒以接欢兮，托微波而通辞。愿 诚素之先达兮，解玉珮而要之。嗟佳人之信修兮，羌习礼而明诗。抗琼珶以和 予兮，指潜渊而为期。执眷眷之款实兮，惧斯灵之我欺。感交甫之弃言兮，怅犹 豫而狐疑。收和颜而静志兮，申礼防以自持。
　　于是洛灵感焉，徙倚彷徨。神光离合，乍阴乍阳。竦轻躯以鹤立，若将飞而 未翔。践椒途之郁烈，步蘅薄而流芳。超长吟以永慕兮，声哀厉而弥长。尔乃众 灵杂遝，命俦啸侣。或戏清流，或翔神渚，或采明珠，或拾翠羽。从南湘之二妃， 携汉滨之游女。叹匏瓜之无匹兮，咏牵牛之独处。扬轻袿之绮靡兮，翳修袖以延 伫。体迅飞凫，飘忽若神。凌波微步，罗袜生尘。动无常则，若危若安。进止难 期，若往若还。转眄流精，光润玉颜。含辞未吐，气若幽兰。华容婀娜，令我忘 餐。于是屏翳收风，川后静波。冯夷鸣鼓，女娲清歌。腾文鱼以警乘，鸣玉銮以 偕逝。六龙俨其齐首，载云车之容裔。鲸鲵踊而夹毂，水禽翔而为卫。
　　于是越北沚，过南冈，纡素领，回清阳。动朱唇以徐言，陈交接之大纲。恨 人神之道殊，怨盛年之莫当。抗罗袂以掩涕兮，泪流襟之浪浪。悼良会之永绝兮， 哀一逝而异乡。无微情以效爱，献江南之明榼。虽潜处于太阴，长寄心于君王。
　　忽不悟其所舍，怅神宵而蔽光。
　　于是背下陵高，足往神留。遗情想像，顾望怀愁。冀灵体之复形，御轻舟而 上溯。浮长川而忘反，思绵绵而增慕。夜耿耿而不寐，沾繁霜而至曙。命仆夫而 就驾，吾将归乎东路。揽鋋辔以抗策，怅盘桓而不能去。
　　○愁霖赋 迎朔风而爰迈兮，雨微微而逮行。悼朝阳之隐曜兮，怨北辰之潜精。车结辙 以盘桓兮，马踯躅以悲鸣。攀扶桑而仰观兮，假九日于天皇。瞻沈云之泱漭兮， 哀吾愿之不将。
　　又曰：夫何季秋之淫雨兮，既弥日而成霖。瞻玄云之晻晻兮，听长空之淋淋。
　　中宵卧而叹息，起饰带而抚琴。
　　○喜霁赋 禹身誓于阳旰，卒锡圭而告成。汤感旱于殷时，造桑林而敷诚。动玉辋而云 披，鸣銮铃而日阳。指北极以为期，吾将倍道而兼行。
　　○登台赋 从明后之嬉游兮，聊登台以娱情。见天府之广开兮，观圣德之所营。建高殿 之嵯峨兮，浮双阙乎太清。立冲天之华观兮，连飞阁乎西城。临漳川之长流兮， 望众果之滋荣。仰春风之和穆兮，听百鸟之悲鸣。
　　天功怛其既立兮，家愿得而获呈。扬仁化于宇内兮，尽肃恭于上京。虽桓文 之为盛兮，岂足方乎圣明。休矣美矣，惠泽远扬。翼佐皇家兮，宁彼四方。同天 地之矩量兮，齐日月之辉光。永贵尊而无极兮，等年寿于东王。
　　○九华扇赋（并序） 昔吾先君常侍，得幸汉桓帝。帝赐方竹扇，不方不圆，其中结成文，名曰九 华。故为此赋。其辞曰： 有神区之名竹，生不周之高岑。对绿水之素波，背玄涧之重深。体虚畅以立 干，播翠叶以成秋。形五离而九折，蔑釐解而缕分。效虬龙之蜿蝉，法虹蜺之氤 氲。摅微妙以历时，绚九层之华文。尔乃浸以芷若，拂以江蓠，摇以五香，濯以 兰池。因形致好，不常厥仪。方不应矩，圆不中规。随皓腕以徐转，发惠风之寒 微。时气清以方厉，纷飘动兮绮纨。
　　○宝刀赋（并序） 建安中，家父魏王命有司造宝刀五枚，三年乃就，以龙、虎、熊、鸟、雀为 识。太子得一，余及余弟饶阳侯各得一焉。其余二枚，家王自杖之。赋曰： 有皇汉之明后，思明达而玄通。飞文藻以博致，扬武备以御凶。乃炽火炎炉， 融铁挺英。乌获奋椎，欧冶是营。扇景风以激气，飞光鉴于天庭。爰告祠于太乙， 乃感梦而通灵。然后砺以五方之石，鉴以中黄之壤。规圆景以定环，摅神思而造 象。垂华纷之葳蕤，流翠采之滉瀁。故其利陆断犀革，水断龙角。轻击浮截， 刃不纤流。逾南越之巨阙，超西楚之泰阿。实真人之攸御，永天禄而是荷。
　　○车渠碗赋 惟新碗之所生，于凉风之浚滨。采金光之定色，拟朝阳而发晖。丰玄素之炜 晔，带朱荣之葳蕤。缊丝纶以肆采，藻繁布以相追。翩飘飖而浮景，若惊鹄之双 飞。隐神璞于西野，弥百叶而莫希。
　　于时乃有笃神后，广被仁声。夷慕义而重使，献兹宝于斯庭。命公输使制匠， 穷妍丽之殊形。华色粲烂，文若点成。郁蓊云蒸，蜿蝉龙征。光如激电，影若浮 星。何神怪之巨伟，信一览而九惊。虽离朱之聪目，犹炫耀而失精。何明丽之可 悦，超群宝而特章。俟君子之闲宴，酌甘醴于斯觥。既娱情而可贵，故求御而不 忘。
　　○迷迭香赋 播西都之丽草兮，应青春而凝晖。流翠叶于纤柯兮，结微根于丹墀。信繁华 之速实兮，弗见雕于严霜。芳暮秋之幽兰兮，丽昆仑之英芝。既经时而收采兮， 遂幽杀以增芳。去枝叶而持御兮，入绡縠之雾裳。附玉体以行止兮，顺微风而舒 光。
　　○大暑赋 炎帝掌节，祝融司方，羲和按辔，南雀舞衡。映扶桑之高炽，燎九日之重光。
　　大暑赫其遂蒸，玄服革而尚黄。蛇折鳞于灵窟，龙解角于皓苍。遂乃温风赫戏， 草木垂干，山坼海沸，沙融砾烂。飞鱼跃渚，潜鼋浮岸。鸟张翼而远栖，兽交逝 而云散。
　　于时黎庶徙倚，棋布叶分。机女绝综，农夫释耘。背暑者不群而齐迹，向阴 者不会而成群。于是大人迁居宅幽，缓神育灵。云屋重构，闲房肃清。寒泉涌流， 玄木奋荣。积素冰于幽馆，气飞结而为霜。奏白雪于琴瑟，朔风感而增凉。《御 览》改。

《卷四》

　　 ○神龟赋（并序） 龟寿千岁。时有遗余龟者，数日而死，肌肉消尽，唯甲存焉。余感而赋之曰： 嘉四灵之建德，各潜位乎一方。苍龙虬于东岳，白虎啸于西岗，玄武集于寒 门，朱雀栖于南乡。顺仁风以消息，应圣时而后翔。嗟神龟之奇物，体乾坤之自 然。下夷方以则地，上示隆而法天。顺阴阳以呼吸，藏景曜于重泉。餐飞尘以实 气，饮不竭于朝露。步容趾以俯仰，时鸾回而鹤顾。忽万载而不恤，周无疆于太 素。感白灵之翔翥，卒不免乎豫且。虽见尊于宗庙，罹刳剥之重辜。欲诉怨于上 帝，将等愧乎游鱼。惧沈泥之逢殆，赴芳莲以巢居。安玄云而好静，不淫翔而改 度。
　　昔严周之抗节，援斯灵而托喻。嗟禄运之屯蹇，终遇获于江滨。归笼槛以幽 处，遭淳美之仁人。昼顾瞻以终日，夕抚顺而接晨。遘淫灾以殒越，命剿绝以不 振。天道昧而未分，神明幽而难烛。黄氏没于空泽，松乔化于扶木。蛇折鳞于平 皋，龙脱骨于幽谷。亮物类之迁化，疑斯灵之解壳。
　　○白鹤赋 嗟皓丽之素鸟兮，含奇气之淑祥。薄幽林以屏处兮，荫重景之余光。狭单巢 于弱条兮，惧冲风之难当。无沙棠之逸志兮，欣六翮之不伤。承邂逅之侥幸兮， 得接翼于鸾凰。同毛衣之气类兮，信休息之同行。痛美会之中绝兮，遘严灾而逢 殃。并太息而祗惧兮，抑吞声而不扬。伤本规之违忤，怅离群而独处。恒窜伏以 穷栖，独哀鸣而戢羽。冀大网之解结，得奋翅而远游。聆雅琴之清韵，记六翮之 末流。
　　○蝉赋 唯夫蝉之清素兮，潜厥类乎太阴。在炎阳之仲夏兮，始游豫乎芳林。实淡泊 而寡欲兮，独咍乐而长吟。声噭噭而弥厉兮，似贞士之介心。内含和而弗食 兮，与众物而无求。栖高枝而仰首兮，赖朝露之清流。隐柔桑之稠叶兮，快闲居 而遁暑。
　　苦黄雀之作害兮，患螗螂之劲斧。冀飘翔而远托兮，毒蜘蛛之网罟。欲降身 而卑窜兮，惧草虫之袭予。免众难而弗获兮，遥迁集乎宫宇。依名果之茂阴兮， 托修干以静处。
　　有翩翩之狡童兮，步容与于园圃。体离朱之聪视兮，姿才捷于猿猴。条罔叶 而不挽兮，树无干而不绿。翳轻躯而奋进兮，跪侧足以自闲。恐余身之惊骇兮， 精曾睨而目连。持柔竿之冉冉兮，运微粘而我缠。欲翻飞而愈滞兮，知性命之长 捐。委厥体于膳夫，归炎炭而就燔。秋霜纷以宵下，晨风烈其过庭。气憯怛而薄 躯，足攀木而失茎。吟嘶哑以沮败，状枯槁以丧形。
　　辞曰：《诗》叹鸣蜩声嘒嘒兮，盛阳则来大阴逝兮。皎皎贞素俟夷节兮，帝 臣是戴尚其洁兮。
　　○鹦鹉赋 美洲中之令鸟，越众类之殊名。感阳和而振翼，遁太阴以存形。遇旅人之严 网，残六翮之无遗。身挂滞于重綶，孤雌鸣而独归。岂余身之足惜，怜众雏之 未飞。分糜躯以润镬，何全济之敢希。蒙含育之厚德，奉君子之光辉。怨身轻而 施重，恐往惠之中亏。常戢心以怀惧，虽处安其若危。永哀鸣以报德，庶终来而 不疲。
　　○鹖赋 鹖之为禽猛气，其斗终无胜负，期于必死，遂赋之焉。
　　美遐圻之伟鸟，生太行之岩阻。体贞刚之烈性，亮金德之所辅。戴毛角之双 立，扬玄黄之劲羽。甘沈陨而重辱，有节侠之仪矩。降居檀泽，高处保岑。游不 同岭，栖必异林。若有翻雄骇游，孤雌惊翔。则长鸣挑敌，鼓翼专场。逾高越壑， 双戟只僵。阶恃斯珥，俯耀文墀。成武官之首饰，增庭燎之高晖。
　　○离缴雁赋（并序） 余游于武陵中，有雁离缴，不能复飞，顾命舟人追而得之。故怜而赋焉。
　　怜孤雁之偏特，情惆焉而内伤。寻淑类之殊异兮，禀上天之休祥。含中和之 纯气，赴四节而征行。远玄冬于南裔，避炎夏于朔方。白露凄以飞扬兮，秋风发 乎西商。感节运之复至兮，假魏道而翱翔。接羽翮以南北兮，情逸豫而永康。望 范氏之发机兮，播纤缴以凌云。挂微躯之轻翼，忽颓落而离群。旅暗惊而鸣远， 徒矫首而莫闻。甘充君之下厨，膏函牛之鼎镬。蒙生全之顾覆，何恩施之隆博。
　　于是纵躯归命，无虑无求。饥食粱稻，渴饮清流。
　　○鹞雀赋 鹞欲取雀，雀言：“雀微贱，身卑些少，肌肉瘠瘦，所得盖少。君欲相啖， 实不足饱。”鹞得雀言，初不敢语。“顷来纮轲，资粮乏旅。三日不食，略思死 鼠。今日相得，宁复置汝。”雀得鹞言，意甚怔营。“性命至重，雀鼠贪生。君 得一食，我命是倾。皇天降鉴，贤者是听。”鹞得雀言，意甚怛惋。“当死弊雀， 头如果蒜。不早首服，烈颈大唤。”行人闻之，莫不往观。雀得鹞言，意甚不移。
　　依一枣树，丛蕽多刺。目如擘椒，跳萧二翅。“我虽当死，略无可避。”鹞 乃置雀，良久方去。二雀相逢，似是公妪。相将入草，共上一树。仍叙本末，辛 苦相语：“向者共出，为鹞所捕。赖我翻捷，体素便附。说我辩语，千条万句。
　　欺恐舍长，令儿大怖。我之得免，复胜于兔。自今徙意，莫复相妒。” ○蝙蝠赋 曰：吁何奸气，生兹蝙蝠。形殊性诡，每变常式。行不由足，飞不假翼。明 伏暗动，□□□□。尽似鼠形，谓鸟不似。二足为毛，飞而含齿。巢不哺飐，空 不乳子。不容毛群，斥逐羽族。下不蹈陆，上不凭木。
　　○芙蓉赋 览百卉之英茂，无斯华之独灵。结修根于重壤，泛清流而擢茎。竦芳柯以从 风，奋纤枝之璀璨。其始荣也，皦若夜光寻扶桑。其扬晖也，晃若九阳出旸谷。
　　芙蓉蹇产，菡萏星属，丝条垂珠，丹荣吐绿，焜焜韠韠，烂若龙烛。观者终朝， 情犹未足。于是狡童媛女，相与同游。擢素手于罗袖，接红葩于中流。
　　○酒赋 余览扬雄《酒赋》，辞甚瑰玮，颇戏而不雅。聊作《酒赋》，粗究其终始。
　　赋曰： 嘉仪氏之造思，亮兹美之独珍。仰酒旗之景曜，协嘉号于天辰。穆生以醴而 辞楚，侯嬴感爵而轻身。谅千钟奇慕，何百觚之足云。其味亮升，久载休名。有 宜城醪醴，苍梧缥清。或秋藏冬发，或春酝夏成。或云拂潮涌，或素蚁浮萍。
　　尔乃王孙公子，游侠翱翔。将承芬以接意，会陵云于朱堂。献酬交错，宴笑 无方。于是饮者并醉，纵横讙哗。或扬袂屡舞，或叩剑清歌。或颦噈辞觞，或 奋爵横飞。或叹骊驹既驾，或称朝露未晞。于斯时也，质者或文，刚者或仁。卑 者忘贱，窭者忘贫。于是矫俗先生闻之而叹曰：“噫！夫言何容易。此乃淫荒之 源，非作者之事。若耽于觞酌，流情纵逸，先王所禁，君子所斥。” ○槐赋 羡良木之华丽，爰获贵于至尊。凭文昌之华殿，森列峙乎端门。观朱欀之 振条，据文陛而结根。扬沈阴以博覆，似明后之垂恩。在季春以初茂，践朱夏而 乃繁。覆阳精之炎景，散流耀以增鲜。
　　○植橘赋 有朱橘之珍树，于鹑火之遐乡。禀太阳之烈气，嘉杲日之休光。体天然之素 分，不迁徙于殊方。播万里而遥植，列铜爵之园庭。背江川之暖气，处玄朔之肃 清。邦换壤别，爰用丧生。处彼不雕，在此先零。朱实不雕，焉得素荣。惜寒暑 之不均，嗟华实之永乖。仰凯风以倾叶，冀炎气之所怀。飏鸣条以流响，晞越鸟 之来栖。夫灵德之所感，物无微而不和。神盖幽而易激，信天道之不讹。既萌根 而弗干，谅结叶而不华。渐玄化而弗变，非彰德于邦家。拊微条以欢息，哀草木 之难化。


《卷五》

　　 ○公宴 公子敬爱客，终宴不知疲。清夜游西园，飞盖相追随。明月澄清景，列宿正 参差。秋兰被长坂，朱华冒绿池。潜鱼跃清波，好鸟鸣高枝。神飙接丹毂，轻辇 随风移。飘飖放志意，千秋长若斯。
　　○侍太子坐 白日曜青天，时雨静飞尘。寒冰辟炎景，凉风飘我身。清醴盈金觞，肴馔纵 横陈。齐人进奇乐，歌者出西秦。翩翩我公子，机巧忽若神。
　　○七哀 明月照高楼，流光正徘徊。上有愁思妇，悲叹有余哀。借问叹者谁，言是宕 子妻。君行逾十年，孤妾常独栖。君若清路尘，妾若浊水泥。浮沈各异势，会合 何时谐？愿为西南风，长逝入君怀。君怀良不开，贱妾当何依。
　　○斗鸡 游目极妙伎，清听厌宫商。主人寂无为，众宾进乐方。长筵坐戏客，斗鸡间 观房。群雄正翕赫，双翘自飞扬。挥羽邀清风，悍目发朱光。觜落轻毛散，严距 往往伤。长鸣入青云，扇翼独翱翔。愿蒙狸膏助，常得擅此场。
　　○元会 初岁元祚，吉日惟良。乃为佳会，宴此高堂。尊卑列叙，典而有章。衣裳鲜 洁，黼黻玄黄。清酤盈爵，中坐腾光。珍膳杂璟，充溢圆方。笙磬既设，筝瑟俱 张。悲歌厉响，咀嚼清商。俯视文轩，仰瞻华梁。愿保兹喜，千载为常。欢笑尽 娱，乐哉未央。皇家荣贵，寿考无疆。
　　○送应氏（二首） 步登北邙阪，遥望洛阳山。洛阳何寂寞，宫室尽烧焚。垣墙皆顿擗，荆棘上 参天。不见旧耆老，但睹新少年。侧足无行径，荒畴不复田。游子久不归，不识 陌与阡。中野何萧条，千里无人烟。念我平生居，气结不能言。
　　○又 清时难屡得，嘉会不可常。天地无终极，人命若朝霜。愿得展嬿婉，我友 之朔方。亲昵并集送，置酒此河阳。中馈岂独薄，宾饮不尽觞。爱至望苦深，岂 不愧中肠。山川阻且远，别促会日长。愿为比翼鸟，施翮起高翔。
　　○杂诗其一 高台多悲风，朝日照北林。之子在万里，江湖回且深。方舟安可极，离思故 难任。孤雁飞南游，过庭长哀吟。翘思慕远人，愿欲托遗音。形影忽不见，翩翩 伤我心。
　　○杂诗其二 转蓬离本根，飘飖长随风。何意回飙举，吹我入云中。高高上无极，天路安 可穷。类此游客子，捐躯远从戎。毛褐不掩形，薇藿常不充。去去莫复道，沈忧 令人老。
　　○杂诗其三 西北有织妇，绮缟何缤纷。明晨秉机杼，日昃不成文。太息终长夜，悲啸入 青云。妾身入空闺，良人行从军。自期三年归，今已历九春。飞鸟绕树翔，噭 噭鸣索群。愿为南流景，驰光见我君。
　　○杂诗其四 南国有佳人，容华若桃李。朝游江北岸，夕宿潇湘沚。时俗薄朱颜，谁为发 皓齿。俯仰岁将暮，荣耀难久恃。
　　○杂诗其五 仆夫早严驾，吾将远行游。远游欲何之？吴国为我仇。将骋万里途，东路安 足由。江介多悲风，淮泗驰急流。愿欲一轻济，惜哉无方舟。闲居非吾志，甘心 赴国忧。
　　○杂诗其六 飞观百余尺，临牖御棂轩。远望周千里，朝夕见平原。烈士多悲心，小人偷 自闲。国仇亮不塞，甘心思丧元。拊剑西南望，思欲赴太山。弦急悲声发，聆我 慷慨言。
　　○喜雨 天覆何弥广，苞育此群生。弃之必憔悴，惠之则滋荣。庆云从北来，郁述西 南征。时雨终夜降，长雷周我廷。嘉种盈膏壤，登秋必有成。
　　○离友（并序） 乡人有夏侯威者，少有成人之风。余尚其为人，与之昵好。王师振旅，送予 于魏邦。心有眷然，为之陨涕，乃作离友之诗。其辞曰： 王旅游兮背故乡，彼君子兮笃人纲。媵予行兮归朔方，驰原隰兮寻旧疆。载 车奔兮马繁骧，涉浮济兮泛轻航。迄魏都兮息兰房，展宴好兮惟乐康。
　　○应诏 肃承明诏，应会皇都。星陈夙驾，秣马脂车。命彼掌徒，肃我征旅。朝发鸾 台，夕宿兰渚。芒芒原隰，祁祁士女。经彼公田，乐我稷黍。爰有樛木，重阴匪 息。虽有糇粮，饥不遑食。望城不过，面邑不游。仆夫警策，平路是由。玄驷蔼 蔼，扬镳漂沫。流风翼衡，轻云承盖。涉涧之滨，绿山之隈。遵彼河浒，黄坂是 阶。西济关谷，或降或升。鋋骖倦路，载寝载兴。将朝圣皇，匪敢晏宁。珥节长 骛，指日遄征。前驱举燧，后乘抗旌。轮不辍运，鸾无废声。爰暨帝室，税此西 墉。嘉诏未赐，朝觐莫从。仰瞻城阈，俯惟阙庭。长怀永慕，忧心如酲。
　　○赠徐幹 惊风飘白日，忽然归西山。圆景光未满，众星灿以繁。志士营世业，小人亦 不闲。聊且夜行游，游彼双阙间。文昌郁云兴，迎风高中天。春鸠鸣飞栋，流猋 激棂轩。顾念蓬室士，贫贱诚足怜。薇藿弗充虚，皮褐犹不全。慷慨有悲心，兴 文自成篇。宝弃怨何人，和氏有其愆。弹冠俟知己，知己谁不然。良田无晚岁， 膏泽多丰年。亮怀玙璠美，积久德愈宣。亲交义在敦，申章复何言。
　　○赠丁仪 初秋凉气发，庭树微消落。凝霜依玉除，清风飘飞阁。朝云不归山，霖雨成 川泽。黍稷委畴陇，农夫安所获。在贵多忘贱，为恩谁能博。狐白足御冬，焉念 无衣客。思慕延陵子，宝剑非所惜。子其宁尔心，亲交义不薄。
　　○赠王粲 端坐苦愁思，揽衣起西游。树木发春华，清池激长流。中有孤鸳鸯，哀鸣求 匹俦。我愿执此鸟，惜哉无轻舟。欲归忘故道，顾望但怀愁。悲风鸣我侧，羲和 逝不留。重阴润万物，何惧泽不周。谁令君多念，自使怀百忧。
　　○赠丁仪、王粲 从军度函谷，驱马过西京。山峰高无极，泾渭扬浊清。壮哉帝王居，佳丽殊 百城。员阙出浮云，承露概泰清。皇佐扬天惠，四海无交兵。权家虽爱胜，全国 为令名。君子在末位，不能歌德声。丁生怨在朝，王子欢自营。欢怨非贞则，中 和诚可经。
　　○赠白马王彪 黄初四年五月，白马王、任城王与余俱朝京师。会节气，日不阳，任城王薨。
　　至七月，与白马王还国。后有司以二王归藩，道路宜异宿止，意毒恨之。盖以大 别在数日，是用自剖，与王辞焉，愤而成篇。
　　谒帝承明庐，逝将归旧疆。清晨发皇邑，日夕过首阳。伊洛广且深，欲济川 无梁。泛舟越洪涛，怨彼东路长。顾瞻恋城阙，引领情内伤。
　　大谷何寥廓，山树郁苍苍。霖雨泥我途，流潦浩从横。中逵绝无轨，改辙登 高岗。修阪造云日，我马玄以黄。
　　玄黄犹能进，我思郁以纡。郁纡将何念？亲爱在离居。本图相与偕，中更不 克俱。鸱枭鸣衡轭，豺狼当路衢。苍蝇间白黑，谗巧令亲疏。欲还绝无蹊，揽辔 止踟蹰。
　　踟蹰亦何留？相思无终极。秋风发微凉，寒蝉鸣我侧。原野何萧条，白日忽 西匿。归鸟赴乔林，翩翩厉羽翼。孤兽走索群，御草不遑食。感物伤我怀，抚心 长太息。
　　太息将何为？天命与我违。奈何念同生，一往形不归。孤魂翔故域，灵柩寄 京师。存者忽复过，亡殁身自衰。人生处一世，去若朝露晞。年在桑榆间，影响 不能追。自顾非金石，咄唶令心悲。
　　心悲动我神，弃置莫复陈。丈夫志四海，万里犹比邻。恩爱苟不亏，在远分 日亲。何必同衾帱，然后展殷勤。忧思成疾疹，无乃儿女仁。仓卒骨肉情，能不 怀苦辛？ 苦辛何虑思，天命信可疑。虚无求列仙，松子久吾欺。变故在须臾，百年谁 能持？离别永无会，执手将何时？王其爱玉体，俱享黄发期。收泪即长路，援笔 从此辞。
　　○赠丁翼 嘉宾填城阙，丰膳出中厨。吾与二三子，曲宴此城隅。秦筝发西气，齐瑟扬 东讴。肴来不虚归，觞至反无余。我岂狎异人，朋友与我俱。大国多良材，譬海 出明珠。君子义休偫，小人德无储。积善有余庆，荣枯立可须。滔荡固大节， 时俗多所拘。君子通大道，无愿为世儒。
　　○朔风 仰彼朔风，用怀魏都。愿骋代马，倏忽北徂。凯风永至，思彼蛮方。愿随越 鸟，翻飞南翔。
　　四气代谢，悬景运周。别如俯仰，脱若三秋。昔我初迁，朱华未希。今我旋 止，素雪云飞。
　　俯降千仞，仰登天阻。风飘蓬飞，载离寒暑。千仞易陟，天阻可越。昔我同 袍，今永乖别。
　　子好芳草，岂忘尔贻。繁华将茂，秋霜悴之。君不垂眷，岂云其诚。秋兰可 喻，桂树冬荣。
　　弦歌荡思，谁与销愁。临川慕思，何为泛舟。岂无和乐，游非我怜。谁忘泛 舟，愧无榜人。
　　○矫志 芳桂虽香，难以饵鱼。尸位素餐，难以成居。磁石引铁，于金不连。大朝举 士，愚不闻焉。抱璧途乞，无为贵宝。履仁遘祸，无为贵道。鸳雏远害，不羞卑 栖。灵虬避难，不耻污泥。都蔗虽甘，杖之必折。巧言虽美，用之必灭。济济唐 朝，万邦作孚。逢蒙虽巧，必得良弓。贤主虽智，必得英雄。螗螂见叹，齐士轻 战。越王轼蛙，国以死献。道远知骥，世伪知贤。覆之焘之，顺天之矩。泽如凯 风，惠如时雨。口为禁闼，舌为发机。门机之关，楛矢不追。
　　○闺情（二首） 揽衣出中闺，逍遥步两楹。闲房何寂寥，绿草被阶庭。空穴自生风，百鸟翩 南征。春思安可忘，忧戚与君并。佳人在远道，妾身单且茕。欢会难再逢，芝兰 不重荣。人皆弃旧爱，君岂若平生。寄松为女萝，依水如浮萍。赍身奉衿带，朝 夕不堕倾。傥终顾眄恩，永副我中情。
　　有美一人，被服纤罗。妖姿艳丽，蓊若春华。红颜韠晔，云髻嵯峨。弹琴抚 节，为我弦歌。清浊齐均，既亮且和。取乐今日，遑恤其他。
　　○三良 功名不可为，忠义我所安。秦穆先下世，三臣皆自残。生时等荣乐，既没同 忧患。谁言捐躯易，杀身诚独难。揽涕登君墓，临穴仰天叹。长夜何冥冥，一往 不复还。黄鸟为悲鸣，哀哉伤肺肝。
　　○责躬 於穆显考，时惟武皇。受命于天，宁济四方。朱旗所拂，九土披攘。玄化滂 流，荒服来王。超商越周，与唐比踪。笃生我皇，奕世载聪。武则肃烈，文则时 雍。受禅于汉，君临万邦。万邦既化，率由旧章。广命懿亲，以藩王国。帝曰尔 侯，君兹青土。奄有海滨，方周于鲁。车服有辉，旗章有叙。济济俊？，我弼我 辅。伊尔小子，恃宠骄盈。举挂时网，动乱国经。作藩作屏，先轨是堕。傲我皇 使，犯我朝仪。国有典刑，我削我黜。将寘于理，元凶是率。明明天子，时惟笃 类。不忍我刑，暴之朝肆。违彼执宪，哀予小子。改封兖邑，于河之滨。股肱弗 置，有君无臣。荒淫之阙，谁弼余身。茕茕仆夫，于彼冀方。嗟予小子，乃罹斯 殃。赫赫天子，恩不遗物。冠我玄冕，要我朱绂。光光大使，我荣我华。剖符授 玉，王爵是加。仰齿金玺，俯执圣策。皇恩过隆，祗承怵惕。咨我小子，顽凶是 婴。逝惭陵墓，存愧阙庭。匪敢傲德，实恩是恃。威灵改加，足以没齿。昊天罔 极，生命不图。常惧颠沛，抱罪黄垆。愿蒙矢石，建旗东岳。庶立毫厘，微功自 赎。危躯授命，知足免戾。甘赴江湘，奋戈吴越。天启其衷，得会京畿。迟奉圣 颜，如渴如饥。心之云慕，怆矣其悲。天高听卑，皇肯照微。
　　○情 微阴翳阳景，清风飘我衣。游鱼潜绿水，翔鸟薄天飞。眇眇客行士，徭役不 得归。始出严霜结，今来白露晞。游子叹《黍离》，处者歌《式微》。慷慨对嘉 宾，凄怆内伤悲。
　　○妒 嗟尔同衾，曾不是志。宁彼冶容，安此妒忌。
　　○芙蓉池 逍遥芙蓉池，翩翩戏轻舟。南杨栖双鹄，北柳有鸣鸠。
　　○杂诗 悠悠远行客，去家千余里。出亦无所之，入亦无所止。浮云翳日光，悲风动 地起。
　　○言志 庆云未时兴，云龙潜作鱼。神鸾失其俦，还从燕雀居。
　　
《卷六》

　　 ○箜篌引 置酒高殿上，亲友从我游。中厨办丰膳，烹羊宰肥牛。秦筝何慷慨，齐瑟和 且柔。阳阿奏奇舞，京洛出名讴。乐饮过三爵，缓带倾庶羞。主称千金寿，宾奉 万年酬。久要不可忘，薄终义所尤。谦谦君子德，磬折何所求。惊风飘白日，光 景驰西流。盛时不再来，百年忽我遒。生存华屋处，零落归山丘。先民谁不死， 知命复何忧。
　　○升天行（二首） 乘趫追术士，远之蓬莱山。灵液飞素波，兰桂上参天。玄豹游其下，翔鹍戏 其巅。乘风忽登举，仿佛见众仙。
　　扶桑之所出，乃在朝阳谿。中心陵苍昊，布叶盖天涯。日出登东干，既夕没 西枝。愿得纡阳辔，回日使东驰。
　　○仙人篇 仙人览六著，对博太山隅。湘娥拊琴瑟，秦女吹笙竽。玉樽盈桂酒，河伯献 神鱼。四海一何局，九州安所如。韩终与王乔，要我于天衢。万里不足步，轻举 凌太虚。飞腾逾景云，高风吹我躯。回驾观紫微，与帝合灵符。阊阖正嵯峨，双 阙万丈余。玉树扶道生，白虎挟门枢。驱风游四海，东过王母庐。俯观五岳间， 民生如寄居。潜光养羽翼，进趋且徐徐。不见昔轩辕，升龙出鼎湖。徘徊九天上， 与尔长相须。
　　○妾薄命 携玉手，喜同车，比上云阁飞除。钓台蹇产清虚，池塘灵沼可娱。仰泛龙舟 绿波，俯擢神草枝柯。想彼宓妃洛河，退咏汉女湘娥。日月既逝（一作“日既逝 矣”）西藏，更会兰室洞房。华灯步障舒光，皎若日出扶桑。促樽合坐行觞，主 人起舞{沙皿}盘。能者穴触别端，腾觚飞爵阑干。同量等色齐颜，任意交属所欢。
　　朱颜发外形兰，袖随礼容极情。妙舞仙仙体轻，裳解履遗绝缨。俯仰笑喧无呈， 览持佳人玉颜。齐举金爵翠盘，手形罗袖良难。腕弱不胜珠环，坐者叹息舒颜。
　　御巾裛粉君傍，中有霍纳都梁，鸡舌五味杂香，进者何人齐姜，恩重爱深难忘。
　　召延亲好宴私，但歌杯来何迟。客赋既醉言归，主人称露未晞。
　　○白马篇 白马饰金羁，连翩西北驰。借问谁家子？幽并游侠儿。少小去乡邑，扬名沙 漠垂。宿昔秉良弓，楛矢何参差。控弦破左的，右发摧月支。仰手接飞猱，俯 身散马蹄。狡捷过猴猿，勇剽若豹螭。边城多惊急，虏骑数迁移。羽檄从北来， 厉马登高堤。长驱蹈匈奴，左顾陵鲜卑。弃身锋刃端，性命安可怀。父母且不顾， 何言子与妻。名在壮士籍，不得中顾私。捐躯赴国难，视死忽如归。
　　○名都篇 名都多妖女，京洛出少年。宝剑直千金，被服丽且鲜。斗鸡东郊道，走马长 楸间。驰驱未能半，双兔过我前。揽弓捷鸣镝，驱上彼南山。左挽因右发，一纵 双禽连。余巧未及展，仰手接飞鸢。观者咸称善，众工归我妍。归来宴平乐，美 酒斗十千。脍鲤皪胎濩，炮鳖炙熊蹯。鸣俦啸匹侣，列坐竟长筵。连翩击鞠壤， 巧捷惟万端。白日西南驰，光景不可攀。云散还城邑，清晨复来还。
　　○薤露行 天地无穷极，阴阳转相因。人居一世间，忽若风吹尘。愿得展功勤，输力于 明君。怀此王佐才，慷慨独不群。鳞介尊神龙，走兽宗麒麟。虫兽犹知德，何况 于士人。孔氏删诗书，王业粲已分。骋我径寸翰，流藻垂华芬。
　　○豫章行 穷达难豫图，祸福信亦然。虞舜不逢尧，耕耘处中田。太公未遭文，渔钓终 渭川。不见鲁孔丘，穷困陈蔡间。周公下白屋，天下称其贤。
　　○又 鸳鸯自朋亲，不若比翼连。他人虽同盟，骨肉天性然。周公穆康叔，管蔡则 流言。子臧让千乘，季札慕其贤。
　　○美女行 美女妖且闲，采桑歧路间。柔条纷冉冉，落叶何翩翩。攘袖见素手，皓腕约 金环。头上金爵钗，腰佩翠琅玕。明珠交玉体，珊瑚间木难。罗衣何飘飘，轻裾 随风还。顾眄遗光彩，长啸气若兰。行徒用息驾，休者以忘餐。借问女何居？乃 在城南端。青楼临大路，高门结重关。容华耀朝日，谁不希令颜。媒氏何所营？ 玉帛不时安。佳人慕高义，求贤良独难。众人徒嗷嗷，安知彼所观。盛年处房室， 中夜起长叹。
　　○艳歌 出自蓟北门，遥望湖池桑。枝枝自相植，叶叶自相当。
　　○游仙 人生不满百，戚戚少欢娱。意欲旧六翮，排雾陵紫虚。蝉蜕同松乔，翻迹登 鼎湖。翱翔九天上，骋辔远行游。东观扶桑曜，西临弱水流。北极登玄渚，南翔 陟丹丘。
　　○五游咏 九州不足步，愿得凌云翔。逍遥八纮外，游目历遐荒。披我丹霞衣，袭我素 霓裳。华盖芬菴蔼，六龙仰天骧。曜灵未移景，倏忽造昊苍。阊阖启丹扉，双阙 曜朱光。徘徊文昌殿，登陟太微堂。上帝休西棂，群后集东厢。带我琼瑶佩，嗽 我沆瀣浆。蜘勣玩灵芝，徙倚弄华芳。王子奉仙药，羡门进奇方。服食享遐纪， 延寿保无疆。
　　○梁甫行 八方各异气，千里殊风雨。剧哉边海民，寄身于草野。妻子像禽兽，行止依 林阻。柴门何萧条，狐兔翔我宇。
　　○丹霞蔽日行 纣为昏乱，虐残忠正。周室何隆，一门三圣。牧野致功，天亦革命。汉祖之 兴，阶秦之衰。虽有南面，王道陵夷。炎光再幽，忽灭无遗。
　　○怨歌行 为君既不易，为臣良独难。忠信事不显，乃有见疑患。周公佐成王，金縢功 不刊。推心辅王政，二叔反流言。待罪居东国，泣涕常流连。皇灵大动变，震雷 风且寒。拔树偃秋稼，天威不可干。素服开金縢，感悟求其端。公旦事既显，成 王乃哀叹。吾欲竟此曲，此曲悲且长。今日乐相乐，别后莫相忘。
　　○善哉行 来日大难，口燥唇干。今日相乐，皆当喜欢。经历名山，芝草翩翩。仙人王 乔，奉药一丸。自惜袖短，内手知寒。惭无灵辄，以救赵宣。月没参横，北斗阑 干。亲友在门，饥不及餐。
　　○君子行 君子防未然，不处嫌疑间。瓜田不纳履，李下不正冠。叔嫂不亲授，长幼不 并肩。和光得其柄，谦恭甚独难。周公下白屋，吐哺不及餐。一沐三握发，后人 称圣贤。
　　○平陵东 阊阖开，天衢通，被我羽衣乘飞龙。乘飞龙，与仙期，东上蓬莱采灵芝，灵 芝采之可服食，年若王父无终极。
　　○苦思行 绿萝缘玉树，光耀粲相辉。下有两真人，举翅翻高飞。我心何踊跃，思欲攀 云追。郁郁西岳颠，石室青葱与天连。中有耆年一隐士，须发皆皓然。策杖从我 游，教我要忘言。
　　○远游篇 远游临四海，俯仰观洪波。大鱼若曲陵，承浪相经过。灵鳌戴方丈，神岳俨 嵯峨。仙人翔其隅，玉女戏其阿。琼蕊可疗饥，仰首吸朝霞。昆仑本吾宅，中州 非我家。将归谒东父，一举超流沙。鼓翼舞时风，长啸激清歌。金石固易弊，日 月同光华。齐年与天地，万乘安足多。
　　○吁嗟篇 吁嗟此转蓬，居世何独然。长去本根逝，宿夜无休闲。东西经七陌，南北越 九阡。卒遇回风起，吹我入云间。自谓终天路，忽然下沉泉。惊飙接我出，故归 彼中田。当南而更北，谓东而反西。宕宕当何依？忽亡而复存。飘飖周八泽，连 翩历五山。流转无恒处，谁知吾苦艰。愿为中林草，秋随野火燔。糜灭岂不痛， 愿与株荄连。
　　○鰕<鱼旦>篇 愬游潢潦，不知江海流。燕雀戏藩柴，安识鸿鹄游。世士诚明性，大德固 无俦。驾言登五岳，然后小陵丘。俯观上路人，势利是谋仇。高念□皇家，远怀 柔九州。抚剑而雷息，猛气纵横浮。泛泊徒嗷嗷，谁知壮士忧。
　　○种葛篇 种葛南山下，葛藟自成阴。与君初婚时，结发恩义深。欢爱在枕席，宿昔同 衣衾。窃慕《棠棣》篇，好乐和瑟琴。行年将晚暮，佳人怀异心。恩纪旷不接， 我情遂抑沈。出门当何顾？徘徊步北林。下有交颈兽，仰见双栖禽。攀枝长叹息， 泪下沾罗衿。良马知我悲，延颈代我吟。昔为同池鱼，今为商与参。往古皆欢遇， 我独困于今。弃置委天命，悠悠安可任？ ○浮萍篇 浮萍寄清水，随风东西流。结发辞严亲，来为君子仇。恪勤在朝夕，无端获 罪尤。在昔蒙恩惠，和乐如瑟琴。何意今摧颓，旷若商与参。茱萸自有芳，不若 桂与兰。佳人虽成列，不若故所欢。行云有反期，君恩傥中还。慊慊仰天叹，愁 心将何诉。日月不恒处，人生忽若寓。悲风来入帷，泪下如垂露。发箧造新衣， 裁缝纨与素。
　　○惟汉行 太极定二仪，清浊始以形。三光照八极，天道甚著明。为人立君长，欲以遂 其生。行仁章以瑞，变故诫骄盈。神高而听卑，报若响应声。明主敬细微，三季 瞢天经。二皇称至化，盛哉唐虞庭。禹汤继厥德，周亦致太平。在昔怀帝京，日 昃不敢宁。济济在公朝，万载驰其名。
　　○当来日大难 日苦短，乐有余，乃置玉樽办东厨。广情故，心相於。阖门置酒，和乐欣欣。
　　游马后来，辕车解轮。今日同堂，出门异乡。别易会难，各尽杯觞。
　　○野田黄雀行 高树多悲风，海水扬其波。利剑不在掌，结友何须多。不见篱间雀，见鹞自 投罗。罗家得雀喜，少年见雀悲。拔剑捎罗网，黄雀得飞飞。飞飞摩苍天，来下 谢少年。
　　○门有万里客 门有万里客，问君何乡人？褰裳起从之，果得心所亲。挽裳对我泣，太息前 自陈：“本是朔方士，今为吴越民。行行将复行，去去适西秦。” ○怨歌行（七解晋曲所奏） 明月照高楼，流光正徘徊。上有愁思妇，悲叹有余哀。（一解） 借问叹者谁？自云客子妻。夫行逾十载，贱妾常独栖。（二解） 念君过于渴，思君剧于饥。君为高山柏，妾为浊水泥。（三解） 北风行萧萧，烈烈入吾耳。心中念故人，泪堕不能止。（四解） 沈浮各异路，会合当何谐。愿作东北风，吹我入君怀。（五解） 君怀常不开，贱妾当何依。恩情中道绝，流止任东西。（六解） 我欲竟此曲，此曲悲且长。今日乐相乐，别后莫相忘。（七解） ○桂之树行 桂之树，桂之树，桂生一何丽佳。扬朱华而翠叶，流芳布天涯。上有栖鸾， 下有盘螭。桂之树，得道之真人，咸来会讲仙，教尔服食日精，要道甚省不烦， 淡泊无为自然。乘趫万里之外，去留随意所欲存。高高上际于众外，下下乃穷极 地天。
　　○当墙欲高行 龙欲升天须浮云，人之仕进待中人。众口可以铄金，谗言三至，慈母不亲。
　　愦愦俗间不辨伪真，愿欲披心自说陈。君门以九重，道远河无津。
　　○当欲游南山行 东海广且深，由卑下百川。五岳虽高大，不逆垢与尘。良木不十围，洪条无 所因。长者能博爱，天下寄其身。大匠无弃材，船车用不均。锥刀各异能，何所 独却前。嘉善而矜愚，大圣亦同然。仁者各寿考，四坐咸万年。
　　○当事君行 人生有所贵尚，出门各异情。朱紫更相夺色，雅郑异音声。好恶随所爱憎， 追举逐虚名。百心可事一君，巧诈宁拙诚。
　　○当车已驾行 欢坐玉殿，会诸贵客。侍者行觞，主人离席。顾视东西厢，丝竹与鞞铎。不 醉无归来，明灯以继夕。
　　○飞龙篇 晨游泰山，云雾窈窕。忽逢二童，颜色鲜好。乘彼白鹿，手翳芝草。我知真 人，长跪问道。西登玉堂（一作“台”），金楼复道。授我仙药，神皇所造。教 我服食，还精补脑。寿同金石，永世难老。
　　○盘石篇 盘石山巅石，飘飖涧底蓬。我本太山人，何为客淮东？雚葭弥斥土，林木无 分重。岸岩若崩缺，湖水何汹汹。蚌蛤被滨涯，光彩如锦虹。高彼凌云霄，浮气 象螭龙。鲸脊若丘陵，须若山上松。呼吸吞船纻，澎濞戏中鸿。方舟寻高价，珍 宝丽以通。一举必千里，乘幹举帆幢。经危履险阻，未知命所钟。常恐沈黄垆， 下与鼋鳖同。南极苍梧野，游眄穷九江。中夜指参辰，欲师当定从。仰天长太息， 思想怀故邦。乘桴何所志，吁嗟我孔公。
　　○驱车篇 驱车掸驽马，东到奉高城。神哉彼泰山，五岳专其名。隆高贯云霓，嵯峨出 太清。周流二六候，间置十二亭。上有涌醴泉，玉石扬华英。东北望吴野，西眺 观日精。魂神所系属，逝者感斯征。王者以归天，效厥元功成。历代无不遵，礼 记有品程。探策或长短，唯德享利贞。封者七十帝，轩皇元独灵。餐霞漱沆瀣， 毛羽被身形。发举蹈虚廓，径廷升窈冥。同寿东父年，旷代永长生。


《卷七》

　　 ○皇子生颂 於圣我后，宪章前志。克纂二皇，三灵昭事。祗肃郊庙，明德敬忌。潜和积 石，钟天之釐。嘉月令辰，笃生圣嗣。天地降祥，储君应祉。庆由一人，万国作 嘉。喁喁万国，岌岌群生。禀命我后，绥之则荣。长为臣职，终天之经。仁圣奕 代，永载明明。同年上帝，休祥淑祯。藩臣作颂，光流德声。吁嗟卿士，祗承予 听。
　　○玄俗颂 玄俗妙识，饥饵神颖。在阴倏游，即阳无景。逍遥北岳，凌霄引领。挥雾昊 天，含神自静。
　　○母仪颂 殷汤令妃，有莘之女。仁教内修，度义以处。清谧后宫，九嫔有序。伊为媵 臣，遂作元辅。
　　○明贤颂 於铄姜后，光配周宣。非义不动，非礼不言。晏起失朝，永巷告愆。王用勤 政，万国以虔。
　　○孔子庙颂 修复旧庙，丰其甍宇。莘莘学徒，爰居爰处。王教既备，群小遄沮。鲁道以 兴，永作宪矩。洪声登遐，神祇来祐。休征杂沓，瑞我邦家。内光区域，外被荒 遐。
　　○学官颂 自五帝典绝，三皇礼废，应期命世，齐贤等圣者，莫高于孔子也。故有若曰： “出乎类，拔乎萃，诚所谓性与天道，不可得而闻矣。” 由也务学，名在前志，宰予昼寝，粪土作诫。过庭子弟，诗礼明记。歌以咏 言，文以骋志。予今不述，后贤曷识。於铄尼父，生民之杰。性与天成，该圣备 艺。德伦三五，配皇作烈。玄镜独鉴，神明昭晰。仁塞宇宙，志凌云霓。学者三 千，莫不俊乂。唯仁是凭，惟道足恃。钻仰弥高，请益不已。
　　○社颂 余前封鄄城侯，转雍丘，皆遇荒土，宅宇初造。以府库尚丰，志在缮宫室， 务园圃而已。农桑一无所营。经离十载，块然守空，饥寒备尝。圣朝愍之，故封 此县。田则一州之膏腴，桑则天下之甲第。故封此桑，以为田社。乃作颂云。
　　於惟太社，官名后土。是曰勾龙，功著上古。德配帝皇，实为灵主。克明播 植，农正曰社。尊以作稷，丰年是与。义与社同，方神北宇。建国承家，莫不攸 叙。
　　○宜男花颂 草号宜男，既晔且贞。其贞伊何？惟乾之嘉。其晔伊何？绿叶丹花。光采晃 曜，配彼朝日。君子耽乐，好和琴瑟。固作《螽斯》，微立孔臧。福齐大姒，永 世克昌。
　　○冬至献袜履颂 玉趾既御，履和蹈贞。行与禄遇，动以祥并。南窥北户，西巡王城。翱翔万 域，圣体浮轻。
　　○庖犠赞 木德风姓，八卦创焉。龙瑞名官，法地象天。庖厨祭祀，罟网鱼畋。琴瑟以 像，时神通玄。
　　○女娲赞 古之国君，造簧作笙。礼物未就，轩辕纂成。或云二皇，人首蛇形。神化七 十，何德之灵。
　　○神农赞 少典之胤，火德成木。造为耒耜，导民播谷。正为雅琴，以畅风俗。
　　○黄帝赞 少典之孙，神明圣哲。土德承火，赤帝是灭。服牛乘马，衣裳是制。云氏名 官，功冠五列。
　　○少昊赞 祖自轩辕，青阳之裔。金德承土，仪凤帝世。官鸟号名，殊职别系。农正扈 氏，各有品制。
　　○颛顼赞 昌意之子，祖有轩辕。始诛九黎，水德统天。以国为号，风化神宣。威畅八 极，靡不祗虔。
　　○帝喾赞 祖自轩辕，玄嚣之裔。生言其名，木德帝世。抚宁天地，神圣灵察。教弭四 海，明并日月。
　　○帝尧赞 火德统位，父则高辛。克平共工，万国同尘。调适阴阳，其惠如春。巍巍成 功，配天则神。
　　○帝舜赞 颛顼之族，重瞳神圣。克协顽瞽，应唐莅政。除凶举俊，以齐七政。应历受 禅，显天之命。
　　○夏禹赞 吁嗟天子，拯世济民。克卑宫室，致孝鬼神。蔬食薄服，黻冕乃新。厥德不 回，其诚可亲。亶亶其德，温温其人。尼称无间，何德之纯。
　　○殷汤赞 殷汤代夏，诸侯振仰。放桀鸣条，南面以王。桑林之祷，炎灾克偿。伊尹佐 治，可谓贤相。
　　○汤祷桑林赞 惟殷之世，炎旱七年。汤祷桑林，祈福于天。剪发离爪，自以为牲。皇灵感 应，时雨以零。
　　○周文王赞 於赫圣德，实惟文王。三分有二，犹服事商。化加虞芮，傍暨四方。王业克 昭，武嗣遂光。
　　○周武王赞 桓桓武王，继世灭殷。咸任尚父，且作商臣。功加四海，救世济民。天下宗 周，万国是宾。
　　○周公赞 成王即位，年尚幼稚。周公居摄，四海慕利。罚叛柔服，祥应仍至。诵长反 政，达夫忠义。
　　○周成王赞 成王继武，贤圣保傅。年虽幼稚，岐嶷有素。初疑周公，终焉克寤。旦、奭 佐治，遂致刑错。
　　○汉高帝赞 屯云斩蛇，灵母告祥。朱旗既抗，九野披攘。禽婴克羽，扫灭英雄。承功帝 世，功若武、汤。
　　○汉文帝赞 孝文即位，爱物俭身。骄吴抚越，匈奴和亲。纳谏赦罪，以德让民。殆至刑 错，万国化淳。
　　○汉景帝赞 景帝明德，继文之则。肃清王室，克灭七国。省役薄赋，百姓殷昌。风移俗 易，齐美成康。
　　○汉武帝赞 世宗光光，文武是攘。威震百蛮，恢拓土疆。简定律历，辨修旧章。封天禅 土，功越百王。
　　○姜嫄、简狄赞 喾有四妃，子皆为王。帝挚且崩，尧承天纲。玄鸟大迹，殷周美祥。稷、契 既生，翊化虞唐。
　　○班婕妤赞 有德有言，实惟班婕。盈冲其骄，穷悦其厌。在汉夷贞，在晋正接。临飙端 干，冲霜振叶。
　　○禹妻赞 禹妻涂山，土功是急。惟启之生，过门不入。矫达明义，勋庸是执。成长圣 嗣，大禄以袭。
　　○吹云赞 天地变化，是生神物。吹云吐润，浮云蓊郁。
　　○赤雀赞 西伯积德，天命攸顾。赤雀衔书，爰集昌户。瑞为天使，和气所致。嗟尔后 王，昌期而至。
　　○巢父赞 尧禅许由，巢父是耻。秽其溷听，临河洗耳。池主是让，以水为浊。嗟此三 士，清足厉俗。
　　○卞随赞 汤将伐桀，谋于卞子。既闻让位，随以为耻。薄于殷世，著自污己。自投颍 水，清风邈矣。
　　○商山四皓赞 嗟尔四皓，避秦隐形。刘、项之争，养志弗营。不应朝聘，保节全贞。应命 太子，汉嗣以宁。
　　○三鼎赞 鼎质文精，古之神器。黄帝是铸，以像太一。能轻能重，知凶识吉。世衰则 隐，世和则出。
　　○承露盘铭（并序） 夫形能见者莫如高，物不朽者莫如金，气之清者莫如露，盛之安者莫如盘。
　　明帝乃诏有司铸铜建承露盘于芳林园茎长十二丈，大十围，上盘径四尺九寸，下 盘径五尺。铜龙绕其根，龙身长一丈，背负两子，自立于芳林园。甘露乃降，使 臣为颂铭。铭曰： 岧岧承露，峻极太清。神君礧磈，洪基岳停。下潜醴泉，上受云英。和 气四充，翔凤所经。匪我明君，孰能经营。近历阐度，三光朗明。殊俗归义，祥 瑞混并。鸾凤晨栖，甘露宵零。神明攸协，高而不倾。奉戴巍巍，恭统神器。固 若露盘，长存永贵。贤圣继迹，奕世明德。不忝先功，保兹皇极。垂祚亿兆，永 荷天秩。
　　○宝刀铭 造兹宝刀，既砻既砺。匪以尚武，予身是卫。麟角匪触，鸾距匪蹶。
　　
《卷八》

　　 ○改封陈王谢恩章 臣既弊陋，守国无效，自分出削以彰众诫。不意天恩滂霈，润泽横流，猥蒙 加封。茅土既优，爵赏必重。非臣虚浅所宜奉受，非臣灰身所能报答。
　　○封二子为公谢恩章 诏书封臣息男苗为高阳乡公，志为穆乡公。臣伏自惟，文无升堂庙胜之功， 武无摧锋接刃之效。天时运幸，得生贵门，遇以亲戚，少荷光宠。窃位列侯，荣 曜当世。顾影惭形，流汗反侧。洪恩罔极，云雨增加，既荣本干，枝叶并蒙。苗、 志小竖，既顽且稚，猥荷列爵，并佩金紫。施崇所加，惠及父子。
　　○谢初封安乡侯表 臣抱罪即道，忧惶恐怖，不知刑罪当所限齐。陛下哀愍臣身，不听有司所执， 待之过厚，即日于延津受安乡侯印绶。奉诏之日，且惧且悲。惧于不修，始违宪 法，悲于不慎，速此贬退。上增陛下垂念，下遗太后见忧。臣自知罪深责重，受 恩无量，精魂飞散，忘躯殒命云。
　　○谢妻改封表 玺书：今以东阿王妃为陈王妃，并下印绶，因故上前所假印，以其拜授书以 即日到。臣辄奉诏拜：其才质低下，谬同受私，遇宠素餐，臣为其首。陛下体乾 坤育物之德，东海含容之大。乃复随例，显封大国，光扬章灼，非臣负薪之才所 宜克当，非臣秽衅所宜蒙获。夙夜忧叹，念报罔极。洪施遂隆，既荣枝干，猥复 正臣妃为陈妃。光耀宣朗，非妾妇憃愚所当蒙被。葵藿草物，犹感恩养。况臣含 气，衔佩弘惠，没而后已。诚非翰墨屡辞所能报答。
　　○自试表 臣闻士之羡永生者，非徒以甘食丽服宰割万物而已，将有以补益群生，尊主 惠民，使功存于竹帛，名光于后嗣。今臣文不昭于俎豆，武不习于干戈，而窃位 藩王，尸禄东夏，消损天日，无益圣朝。淮南尚有山窜之贼，吴会犹有潜江之虏。
　　使战士未获归于农亩，五兵未得戢于武库。盖善论者不耻谢，善战者不羞去。夫 凌云者，泥蟠者也。后申者，先屈者也。是以神龙以为德，尺蠖以求申。昔汤事 葛，文王事犬夷，固仁者能以大事小。若陛下遣明哲之使，继能陆贾之踪者，使 之江南，发恺悌之诏，张日月之信，开以降路，权必奉承圣化，斯不疑也。
　　○谢赐柰表 即夕殿中虎贲宣诏，赐臣等冬柰一奁，诏使温啖。夜非食时，而赐见及。柰 以夏熟，今则冬生。物以非时为珍，恩以绝口为厚，非臣等所宜荷之。
　　○求自试表（二首之一） 臣植言：臣闻士之生世，入则事父，出则事君。事父尚于荣亲，事君贵于兴 国。故慈父不能爱无益之子，仁君不能畜无用之臣。夫论德而授官者，成功之君 也。量能而受爵者，毕命之臣也。故君无虚授，臣无虚受。虚授谓之谬举，虚受 谓之尸禄。《诗》之素餐所由作也。昔二虢不辞两国之任，其德厚也。旦、奭不 让燕、鲁之封，其功大也。今臣蒙国重恩，三世于今矣。正值陛下升平之际，沐 浴圣泽，潜润德教，可谓厚幸矣。而位窃东藩，爵在上列，身被轻暖，口厌百味， 目极华靡，耳倦丝竹者，爵重禄厚之所致也。退念古之受爵禄者，则异于此，皆 以功勤济国，辅主惠人。今臣无德可述，无功可纪，若此终年，无益国朝，将挂 风人彼己之讥。是以上惭玄冕，俯愧朱绂。
　　方今天下一统，九州晏如。顾西尚有违命之蜀，东有不臣之吴。使边境未得 脱甲，谋士未得高枕者，诚欲混同宇内，以致大和也。故启灭有扈而夏功昭，成 克商奄而周德著。今陛下以圣明统世，将欲卒文武之功，继成康之隆，简贤授能， 以方叔、邵虎之臣，镇卫四境，为国爪牙者，可谓当矣。然而高鸟未挂于轻缴， 渊鱼未悬于钩饵者，恐钓射之术或未尽也。昔耿弇不俟光武，亟击张步，言不以 贼遗于君父也。故车右伏剑于明毂，雍门刎首于齐境。若此二子，岂恶生而尚死 哉？诚忿其慢主而凌君也。夫君之宠臣，欲以除患兴利，臣之事君，必杀身静乱 以功报主也。昔贾谊弱冠，求试属国，请系单于之颈，而制其命。终军以妙年使 越，欲得长缨缨其王羁致北阙。此二臣者，岂好为夸主而曜世俗哉？志或郁结， 欲逞其才力，输能于明君也。昔汉武为霍去病治第，辞曰：“匈奴未灭，臣无以 家为。”夫忧国忘家，捐躯济难，忠臣之志也。今臣居外，非不厚也，而寝不安 席，食不遑味者，以二方未克为念。
　　伏见先帝武臣宿兵，年耆即世者，有闻矣。虽贤不乏世，宿将旧卒由习战也。
　　窃不自量，志在授命，庶立毛发之功，以报所受之恩。若使陛下出不世之诏，效 臣锥刀之用，使得西属大将军，当一校之队。若东属大司马，统扁舟之任。必乘 危蹈险，骋舟奋骊，突刃触锋，为士卒先。虽未能擒权馘亮，庶将虏其雄率，歼 其丑类，必效须臾之捷，以灭终身之愧，使名挂史笔，事列朝荣。虽身分蜀境， 首悬吴阙，犹生之年也。如微才弗试，没世无闻，徒荣其躯，而丰其体，生无益 于事，死无损于数。虚荷上位，而忝重禄，禽息鸟视，终于白首，此徒圈牢之养 物，非臣之所志也。
　　流闻东军失备，师徒小衄，辍食弃餐，奋袂攘衽，抚剑东顾，而心已驰于吴 会矣。臣昔从先武皇帝，南极赤岸，东临沧海，西望玉门，北出玄塞，伏见所以 行师用兵之势，可谓神妙也。故兵者不可预言，临难而制变者也。志欲自效于明 时，立功于圣世。每览史籍，观古忠臣义士出一朝之命，以徇国家之难，身虽屠 裂，而功名著于景钟，名绩垂于竹帛，未尝不抚心而叹息也。臣闻明主使臣不废 有罪，故奔北，败军之将用而秦，鲁以成其功。绝缨、盗马之臣赦，而楚、赵以 济其难。臣窃感先帝早崩，威王弃世，臣独何人，以堪长久。常恐先朝露填沟壑， 坟土未干而身名并灭。臣闻骐骥长鸣，伯乐昭其能；卢狗悲号，韩国知其才。是 以效之齐、秦之路，以逞千里之任。试之狡兔之捷，以验搏噬之用。今臣志狗马 之微功，窃自惟度，终无伯乐、韩国之举。是以於悒而窃自痛者也。
　　夫临博而企竦，闻乐而窃抃者，或有赏音而识道也。昔毛遂，赵之陪隶，犹 假锥囊之喻以寤主立功，何况巍巍大魏，多士之朝，而无慷慨死难之臣乎？夫自 衒自媒者，贞女之丑行也。干时求进者，道家之明忌也。而臣敢陈闻于陛下者， 诚与国分形同气，忧患共之者也。冀以尘雾之微，补益山海，荧烛末光，增辉日 月。是以敢冒其丑，而献其忠，知必为朝士所笑。圣主不以人废言，伏惟陛下少 垂神听，臣则幸矣。
　　○○求自试表（二首之二） 五帝之世非皆智；三季之末非皆愚，用与不用，知与不知也。夫相者，文德 昭者也；将者，武功烈者也。文德昭，则可以匡国朝，叙百揆，稷、契、夔、龙 是矣。武功烈，则可以征不庭，广邦境，南仲、方叔是也。昔伊尹之为媵臣，至 贱也；吕尚之处渔钓，至陋也。及其见举于汤、文，诚合志同，岂复假近习之荐， 因左右之介哉？发骐骥于吴坂，可谓困矣。及其伯乐相之，孙子御之，形体不劳， 而坐取千里。伯乐善御马，明君善御臣，诚任贤使能之明效也。昔段干木，修德 于闾阎，秦师为之辍攻，而文侯以安。穰苴授节于邦境，燕、晋为之退师，而景 公无患。皆简德尊贤之所致也。愿陛下垂高宗、傅岩之明，以显中兴之功。
　　○谏伐辽东表 臣伏以辽东负阻之国，势便形固，带以辽海。今轻军远攻，师疲力屈，彼有 其备，所谓以逸待劳，以饱待饥者也。以臣观之，诚未易攻也。若国家攻而必克， 屠襄平之城，悬公孙之首，得其地不足以偿中国之费，虏其民不足以补三军之失， 是我所获不如所丧也。若其不拔，旷日持久，暴师于野。然天时不测，水湿无常， 彼我之兵连于城下，进则有高城深池，无所施其功，退则有归途不通，道路纤好。
　　东有待衅之吴，西有伺隙之蜀。吴起东南，则荆、扬骚动。蜀应西境，则雍、凉 三分。兵不解于外，民罢困于内。促耕不解其饥，疾蚕不救其寒。夫渴而后穿井， 饥而后殖种，可以图远，难以应卒也。
　　臣以为当今之务在于省徭役、薄赋敛、勤农桑，三者既备，然后令伊管之， 臣得施其术，孙吴之将得奋其力。若此则太平之基可立而待，康哉之歌可坐而闻。
　　曾何忧于二敌？何惧于公孙乎？今不恤邦畿之内而劳神于蛮貊之域，窃为陛下不 取也。
　　○献璧表 臣闻玉不隐瑕，臣不隐情。伏知所进非和氏之璞，万国之币，璧为充贡。
　　○献文帝马表 臣于先武皇帝世，得大宛紫蠙马一匹。形法应图，善持头尾，教令习拜，今 辄已能。又能行，与鼓节相应。谨以表奉献。
　　○上牛表 臣闻物以洪珍，细亦或贵。故不见僬侥之微，不知泱漭之泰；不见果下之乘， 不别龙马之大。高下相悬，所以致观也。谨奉牛一头，不足追遵大小之制，形少 有殊，敢不献上。
　　○谢鼓吹表 许以箫管之乐，荣以田游之嬉，陛下仁重有虞，恩过周旦。济世安宗，实在 圣德。
　　○求通亲亲表 臣植言：臣闻天称其高者，以无不覆；地称其广者，以无不载；日月称其明 者，以无不照；江海称其大者，以无不容。故孔子曰：“大哉，尧之为君。惟天 为大，惟尧则之。”夫天德于万物可谓弘广矣。盖尧之为教，先亲后疏，自近及 远。其《传》曰：“克明俊德，以亲九族。九族既睦，平章百姓。”及周文王亦 崇厥化。其《诗》曰：“刑于寡妻，至于兄弟，以御于家邦。”是以雍雍穆穆， 风人咏之。昔周公吊管、蔡之不咸，广封懿亲以藩屏王室。《传》曰：“周之宗 盟，异姓为后。”诚骨肉之恩，爽而不离，亲亲之义，实在敦固。未有义而后其 君，仁而遗其亲者也。
　　伏惟陛下资帝唐钦明之德，体文王翼翼之仁，惠洽椒房，恩昭九族。群臣百 僚，番休递上。执政不废于公朝，下情得展于私室。亲理之路通，庆吊之情展， 诚可谓恕己治人，推惠施恩者矣。至于臣者，人道绝绪，禁固明时，臣窃自伤也。
　　不敢乃望交气类，修人事，叙人伦。近且婚媾不通，兄弟永绝，吉凶之问塞，庆 吊之礼废，恩纪之违甚于路人，隔阂之异殊于胡越。今臣以一切之制，永无朝觐 之望，至于注心皇极，结情紫闼，神明知之矣。然天实为之，谓之何哉。退惟诸 王常有戚戚具尔之心，愿陛下沛然垂诏，使诸国庆问，四节得展，以叙骨肉之欢 恩，全怡怡之笃义。妃妾之家，膏沐之遗，岁得再通，齐义于贵宗，等惠于百司。
　　如此则古人之所叹，风雅之所咏，复存于圣世矣。
　　臣伏自惟省，岂无锥刀之用？及观陛下之所拔授，若以臣为异姓。窃自料度， 不后于朝士矣。若得辞远游，戴武弁，解朱组，佩青绂，驸马、奉车，趣得一号， 安宅京室，执鞭珥笔，出从华盖，入侍辇毂，承答圣问，拾遗左右，乃臣丹情之 至愿，不离于梦想者也。远慕《鹿鸣》君臣之宴，中咏《棠棣》匪他之诫，下思 《伐木》友生之义，终怀《蓼莪》罔极之哀。每四节之会，块然独处。左右唯仆 隶，所对唯妻子，高谈无所与陈，发义无所与展，未尝不闻乐而拊心，临觞而叹 息也。臣伏以为犬马之诚不能动人，譬人之诚不能动天。崩城陨霜，臣初信之， 以臣心况，徒虚语耳。若葵藿之倾叶，太阳虽不为之回光，然终向之者，诚也。
　　臣窃自比葵藿，若降天地之施，垂三光之明者，实在陛下。
　　臣闻文子曰：“不为福始，不为祸先。”今之否隔，反于同忧，而臣独唱言 者，窃不愿于圣世使有不蒙施之物。有不蒙施之物，必有惨毒之怀。故《柏舟》 有天只之怨，《谷风》有弃予之叹。伊尹耻其君不为尧舜，孟子曰：“不以舜之 所以事尧事其君者，不敬其君者也。”臣之愚蔽固非虞伊，至于欲使陛下崇光， 被时雍之美，宣缉熙章明之德者，是臣慺慺之诚。窃所独守，实怀鹤立企伫之心。
　　敢复陈闻者，冀陛下傥发天聪而垂神听也。
　　○庆文帝受禅章 陛下以圣德龙飞，顺天革命，允答神符，诞作民主。乃祖先后积德累仁，世 济其美。以暨于先王，勤恤民隐，劬劳戮力，以除其害，经营四方，不遑启处。
　　是用隆兹福庆，光启于魏。下承统业，缵戎前绪。克广德音，绥静内外。绍先周 之旧迹，袭文武之懿德。保大定功，海内为一，岂不休哉。
　　○庆文帝受禅章 陛下以明圣之德，受天显命，良辰即祚，以临天下。洪化宣流，洋溢宇内。
　　是以溥天率土，莫不承风欣庆，执贽奔走，奉贺阙下。况臣亲体至戚，怀欢踊跃。
　　○上卞太后诔表 大行皇太后资坤元之性，体载物之仁，齐美姜嫄，等德任姒。佐政内朝， 惠加四海，草木荷恩，含气受润。庶钟元吉，承育万祚。何图一旦早弃明朝，背 绝臣庶，悲痛靡告。臣闻铭以述德，诔尚及哀。是以冒越谅闇之礼，作诔一篇， 知不足赞扬明贵，以展臣《蓼莪》之思。忧荒情散，不足观采。晋左九嫔《上元 皇后诔表》曰：“伏惟圣善宣慈，仁洽六宫，含弘光大，德润四海。”窃闻之前 志，卑不诔尊，少不诔长。扬雄，臣也，而诔汉后；班固，子也，而诔其父，皆 以述扬景行，显之竹帛。岂所谓三代不同礼，随时而作者乎？ ○黄初五年令 夫远不可知者，天也；近不可知者，人也。《传》曰：“知人则哲，尧犹病 诸。”谚曰：“人心不同，其若面焉。”“唯女子与小人为难养也，近之则不逊， 远之则怨。”《诗》云：“忧心悄悄，愠于群小。”自世间人或受宠而背恩，或 无故而入叛，违顾左右，旷然无信。大嚼者，咋断其舌，右手执斧，左手执钺。
　　伤夷一身之中，尚有不可信，况于人乎？唯无深瑕潜衅隐过匿愆，乃可以为人。
　　君上行刀锯于左右耳，前后无其人也。谚曰：“谷千驽，不如养一驴。又曰：谷 驽养虎，大无益也。”乃知韩昭侯之使藏币褷，良有以也。使臣有三品，有可以 仁义化者，有可以恩惠驱者，此二者不足以导之，则当以刑罚，复不足以率之， 则明所以不畜。故唐尧至仁，不能容无益之子；汤武至圣，不能养无益之臣。九 折臂知为良医，吾知所以待下矣。诸吏各敬尔在位，孤推一概之平。功之宜赏， 於疏必与；罪之宜戮，在亲不赦。此令之行，有若皎日。於戏群臣，其览之哉。
　　○黄初六年令 令：吾昔以信人之心，无忌于左右，深为东郡太守王机、防辅吏仓辑等任所 诬白，获罪圣朝。身轻于鸿毛而谤重于泰山。赖蒙帝主天地之仁，违百寮之典议， 舍三千之首戾，反我旧居，袭我初服，云雨之施焉，有量哉。反旋在国，揵门 退扫，形影相守，出入二载。机等吹毛求瑕，千端万绪，然终无可言者。及到雍， 又为监官所举，亦以纷若，于今复三年矣。然卒归不能有病于孤者，信心足以贯 于神明也。昔雄渠李广，武发石开；邹子囚燕，中夏霜下；杞妻哭梁，山为之崩， 固精诚可以动天地、金石，何况于人乎。今皇帝遥过鄙国，旷然大赦，与孤更始。
　　欣笑和乐以欢孤，陨涕咨嗟以悼孤。丰赐光厚，资重千金，损乘舆之副，竭中黄 之府，名马充厩，驱牛塞路。孤以何德，而当斯惠。孤以何功，而纳斯贶。富而 不吝，宠至不骄者，则周公其人也。孤小人尔，身更以荣为戚，何者？将恐简易 之尤出于细微，脱尔之愆一朝复露也。故欲修吾往业，守吾初志，欲使皇帝恩在 摩天，使孤心常存入地，将以全陛下厚德，究孤犬马之年，此难能也。然固欲行 众之难，《诗》曰：“德珣如毛，鲜克举之。”此之谓也。
　　○上责躬诗表 臣植言：臣自抱衅归蕃，刻肌刻骨，追思罪戾，昼分而食，夜分而寝。诚以 天纲不可重罹，圣恩难可再恃。窃感《相鼠》之篇，无礼遄死之义，形影相吊， 五情愧赧。以罪弃生，则违古贤夕改之劝；忍垢苟全，则犯诗人胡颜之讥。伏惟 陛下德象天地，恩隆父母，施畅春风，泽如时雨。是以不别荆棘者，庆云之惠也。
　　七子均养者，鸤鸠之仁也。舍罪责功者，明君之举也。矜愚爱能者，慈父之恩也。
　　是以愚臣徘徊于恩泽，而不敢自弃者也。
　　前奉诏书，臣等绝朝，心离志绝，自分黄耇永无执珪之望，不图圣诏猥垂齿 召。至止之日，驰心辇毂，僻处西馆，未奉阙庭，踊跃之怀，瞻望反侧，不胜犬 马恋主之情。谨拜表并献诗二首。词旨浅末，不足采览。贵露下情，冒颜以闻。
　　臣植诚惶诚恐，顿首顿首，死罪死罪。
　　○龙见表 臣闻凤皇复见于邺南，黄龙双出于清泉。圣德至理，以致嘉瑞。将栖凤于林， 囿龙于池，为百姓旦夕之所观。
　　○冬至献袜颂表 伏见旧仪，国家冬至献履贡袜，所以迎福践长，先臣或为之颂。臣既玩其嘉 藻，愿述朝庆。千载昌期，一阳嘉节。四方交泰，万物昭苏。亚岁迎祥，履长纳 庆，不胜感节。情系帷幄，拜表奉贺，并献纹履七緉，袜若干副，茅茨之陋， 不足以入金门，登玉台也。上献以闻，谨献。
　　○上先帝赐铠表 先帝赐臣铠：黑光、明光各一领、两当铠一领、环锁铠一领、马铠一领。今 代以昇平，兵革无事，乞悉以付铠曹自理。
　　


《卷九》

　　 ○诰咎文 五行致灾，先史咸以为应政而作。天地之气，自有变动，未必政治之所兴致 也。于时大风发屋拔木，意有感焉。聊假天帝之命，以诰咎祈福。其辞曰： 上帝有命，风伯雨师。夫风以动气，雨以润时。阴阳协和，气物以滋。亢阳 害苗，暴风伤条。伊周是过，在汤斯遭。桑林既祷，庆云克举。偃禾之复，姬公 去楚。况我皇德，承天统民。礼敬川岳，祗肃百神。享兹元吉，釐福日新。至若 炎旱赫羲，飙风扇发。嘉卉以委，良木以拔。何谷宜填？何山应伐？何灵宜论？ 何神宜谒？于是五灵振悚，皇祗赫怒，招摇惊怯，欃枪奋斧。河伯典泽，屏翳司 风，古呵飞厉，顾叱风隆。息飙遏暴，元敕华嵩，庆云是兴，效厥丰年。遂乃沈 阴釭坱，甘泽微微，雨我公田，爰暨予私。黍稷盈畴，芳草依依。灵禾重穗， 生彼邦畿。年登岁丰，民无馁饥。
　　○释愁文 予以愁惨，行吟路边，形容枯悴，忧心如醉。有玄灵先生见而问之曰：“子 将何疾？以至于斯？”答曰：“吾所病者，愁也。”先生曰：“愁是何物，而能 病子乎？”答曰：“愁之为物，惟惚惟恍，不召自来，推之弗往。寻之不知其际， 握之不盈一掌。寂寂长夜，或群或党。去来无方，乱我精爽。其来也，难退；其 去也，易追。临餐困于哽咽，烦冤毒于酸嘶。加之以粉饰不泽，饮之以兼肴不肥， 温之以金石不消，摩之以神膏不希，授之以巧笑不悦，乐之以丝竹增悲，医和绝 思而无措，先生岂能为我蓍龟乎？”先生作色而言曰：“予徒辩子之愁形，未知 子愁所由而生，我独为子言其发矣。今大道既隐，子生末季。沉溺流俗，眩惑名 位，濯缨弹冠，谘趣荣贵。坐不安席，食不终味，遑遑汲汲，或憔或悴。所鬻者 名，所拘者利，良由华薄，凋损正气。吾将赠子以无为之药，给子以淡薄之汤， 刺子以玄虚之针，灸子以淳朴之方，安子以恢廓之宇，坐子以寂寞之床。使王乔 与子遨游而逝，黄公与子咏歌而行，庄生与子具养神之馔，老聃与子致爱性之方。
　　趣避路以栖迹，乘轻云以翱翔。”于是精骇魂散，改心回趣，愿纳至言，仰崇玄 度。众愁忽然不辞而去。
　　○七启 昔枚乘作《七发》，傅毅作《七激》，张衡作《七辨》，崔袴作《七依》， 辞各美丽，余有慕之焉。遂作《七启》，并命王粲作焉。
　　玄微子隐居大荒之庭，飞遁离俗，澄神定灵，轻禄傲贵，与物无营，耽虚好 静，羡此永生。独驰思乎天云之际，无物象而能倾。于是镜机子闻而将往说焉。
　　驾超野之驷，乘追风之舆，经迥漠，出幽墟，入乎泱漭之野，遂届玄微子之所居。
　　其居也，左激水，右高岑，背洞壑，对芳林。冠皮弁，被文裘，出山岫之潜穴， 倚峻岩而嬉游。志飘飘焉，峣峣焉，似若狭六合而隘九州，若将飞而未游，若举 翼而中留。于是镜机子攀葛藟而登，距岩而立，顺风而称曰：“予闻君子不遁俗 而遗名，智士不背世而灭勋。今吾子弃道艺之华，遗仁义之英，耗精神乎虚廓， 废人事之纪经。譬若画形于无象，造响于无声，未之思乎？何所规之不通也？” 玄微子俯而应之曰：“嘻！有是言乎？夫太极之初，浑沌未分，万物纷错，与道 俱隆。盖有形必朽，有迹必穷，茫茫元气，谁知其终。名秽我身，位累我躬。窃 慕古人之所志，仰庄老之遗风。假灵龟以托喻，宁掉尾于途中。
　　镜机子曰：“夫辨言之艳，能使穷泽生流，枯木发荣，庶感灵而激神，况近 在乎人情。仆将为君子说游观之至娱，演声色之妖靡，论变巧之至妙，敷道德之 弘丽，愿闻之乎？”玄微子曰：“吾子整身倦世，探隐拯沈，不远遐路，幸见光 临，将敬涤耳以听玉音。
　　镜机子曰：“芳菰精稗，霜蓄露葵，玄熊素肤，肥豢秾肌。蝉翼之割，剖纤 析微，累如叠筼，离若散雪，轻随风飞，刃不转切。山筜斥祇，珠翠之珍。搴芳 莲之巢龟，脍西海之飞鳞，臛江东之潜鼍，皪汉南之鸣鹑。糅以芳酸，甘和既 醇，玄冥适咸，蓐收调辛，紫兰丹椒，施和必节，滋味既殊，遗芳射越。乃有春 清缥酒，康狄所营。应化则变，感气而成，弹徵则苦发，扣宫则甘生。于是盛以 翠樽，酌以雕觞，浮蚁鼎沸，酷烈馨香。可以和神，可以娱肠，此肴馔之妙也。
　　子能从我而食之乎？”玄微子曰：“予甘藜藿，未暇此食也。” 镜机子曰：“步光之剑，华藻繁缛。饰以文犀，雕以翠绿，缀以骊龙之珠， 错以荆山之玉。陆断犀象，未足称隽，随波截鸿，水不渐刃。九旒之冕，散曜垂 文，华组之缨，从风纷纭。佩则结绿悬黎，宝之妙微，符采照烂，流景扬辉。黼 黻之服，妙縠之裳，金华之舄，动趾遗光。繁饰参差，微鲜若霜。绲佩绸缪，或 雕或错。薰以幽若，流芳肆布。雍容闲步，周旋驰曜。南威为之解颜，西施为之 巧笑，此容饰之妙也，子能从我而服之乎？”玄微子曰：“予好毛褐，未暇此服 也。” 镜机子曰：“驰骋足用荡思，游猎可以娱情，仆将为吾子驾云龙之飞驷，饰 玉辂之繁缨，垂宛虹之长绥，抗招摇之华旍，持忘归之矢，秉繁弱之弓，忽蹑景 而轻鹜，逸奔骥而超遗风。于是谿填谷塞，榛薮平夷。缘山置置，弥野张罘，下 无漏迹，上无逸飞，鸟集兽屯，然后会围。獠徒云布，武骑雾散，丹旗曜野，戈 殳皓旰。曳文狐，掩狡兔，捎鹔鷞，拂振鹭。当轨见藉，值足遇践。飞轩电 逝，兽随轮转，翼不暇张，足不及腾，动触飞锋，举挂轻罾。搜林索险，探薄穷 阻，腾山赴壑，风厉焱举。机不虚发，中必饮羽。于是人稠网密，地胁势逼。哮 阚之兽，张牙奋鬛，志在触突，猛气不綍。乃使北宫、东郭之畴，生抽豹尾，分 裂貙肩，形不抗手，骨不隐拳，批熊碎掌，拉虎摧斑。野无毛类，林无羽群，积 兽如陵，飞翮成云。于是骇钟鸣鼓，收旌弛旆，顿网纵网，罴獠回迈。骏？齐骧， 扬銮飞沫，俯倚金较，仰抚翠盖。雍容暇豫，娱志方外，此羽猎之妙也，子能从 我而观之乎？”玄微子曰：“余性乐恬静，未暇此观也。” 镜机子曰：“闲宫显敞，云屋皓旰，崇景山之高基，迎清风而立观。彤轩紫 柱，文榱华梁，绮井含葩，金墀玉厢。温房则冬服絺绤，清室则中夏含霜。华阁 缘云，飞陛陵虚。俯视流星，仰观八隅。升龙攀而不逮，眇天际而高居。繁巧神 怪，变容异形，班输无所措其斧斤，离娄为之失睛。丽草交植，殊品诡类。绿叶 朱荣，熙天曜日。素水盈沼，丛木成林。飞翮陵高，鳞甲隐深。于是逍遥暇豫， 忽若忘归。乃使任子垂钩，魏氏发机，芳饵沈水，轻缴弋飞。落翳云之翔鸟，援 九渊之灵龟。然后采菱华，擢水蘋，弄珠蚌，戏鲛人。讽《汉广》之所咏，觌游 女于水滨。耀神景于中沚，被轻縠之纤罗，遗芳烈而静步，抗皓手而清歌。歌曰： 望云际兮有好仇，天路长兮往无由。佩兰蕙兮为谁修？嬿婉绝兮我心愁。此宫 馆之妙也，子能从我而居之乎？”玄微子曰：“余耽岩穴，未暇居此也。” 镜机子曰：“既游观中原，逍遥闲宫，情放志荡，淫乐未终。亦将有才人妙 妓，遗世越俗，扬北里之流声，绍阳阿之妙曲。尔乃御文轩，临彤庭，琴瑟交弹， 左篪右笙，钟鼓俱振，箫管齐鸣。然后姣人乃被文縠之华袿，振轻绮之飘飖，戴 金摇之燿烁，扬翠羽之双翘。挥流芳，燿飞文，历盘鼓，焕缤纷。长袖随风，悲 歌入云。趫捷若飞，蹈虚远蹠，陵跃超骧，蜿蝉挥霍。翻尔鸿翥，濈然凫没。
　　纵轻体以迅赴，景追形而不逮。飞声激尘，依违厉响。才捷若神，形难为象。于 是为欢未泄，白日西颓，乐散变饰，微步中闺。玄眉弛兮铅华落，收乱发兮拂兰 泽，形媠服兮扬幽若。红颜宜笑，睇眄流光，时与吾子，携手同行。践飞除，即 闲房，华烛烂，幄幕张，动朱唇，发清商，扬罗袂，振华裳。九秋之夕，为欢未 央。此声色之妙也，子能从我而游之乎？”玄微子曰：“予愿清虚，未暇此游也。” 镜机子曰：“予闻君子乐奋节以显义，烈士甘危躯以成仁。是以雄俊之徒， 交党结伦，重气轻命，感分遗身。故田光伏剑于北燕，公叔毕命于西秦。果毅轻 断，虎步谷风，威慑万乘，华夏称雄。”词未及终而玄微子曰：“善！”镜机子 曰：“此乃游侠之徒耳，未足称妙。若夫田文、无忌之俦，乃上古之俊公子也。
　　皆飞仁扬义，腾跃道艺，游心无方，抗志云际，陵轹诸侯，驱驰当世。挥袂则九 野生风，慷慨则气成虹蜺。吾子若当此之时，能从我而友之乎？”玄微子曰： “予亮愿焉，然方于大道有累，如何？” 镜机子曰：“世有圣宰，翼帝霸世。同量乾坤，等曜日月，玄化参神，与灵 合契。惠泽播于黎蒸，威灵振乎无外。超隆平于殷周，踵羲皇而齐泰。显朝惟清， 王道遐均，民望如草，我泽如春。河滨无洗耳之士，乔岳无巢居之民。是以俊乂 来仕，观国之光，举不遗材，进各异方。赞典礼于辟雍，讲文德于明堂，正流俗 之华说，综孔氏之旧章。散乐移风，国静民康，神应休臻，屡获嘉祥。故甘露纷 而晨降，景星宵而舒光，观龙游于神渊，聆鸣凤于高岗。此霸道之至隆，而雍熙 之盛际。然主上犹尚以沈恩之未广，惧声教之未厉，采英奇于仄陋，宣皇明于岩 穴。此甯子商歌之秋，而吕望所以投纶而逝也。吾子为太和之民，不欲仕陶唐之 世乎？”于是玄微子攘袂而兴曰：“伟哉言乎！近者吾子所述华淫，欲以厉我， 祗搅予心。至闻天下穆清，明君莅国，览虚盈之正义，知顽素之迷惑。令予廓尔， 身轻若飞。愿反初服，从子而归。” ○九咏 芙蓉车兮桂衡，结萍盖兮翠旌，四苍虬兮翼毂，驾陵鱼兮骖鲸。菌荐兮兰席， 蕙帱兮苓床。抗南箕兮簸琼蕊，挹天河兮涤玉觞。灵既降兮泊静默，登文阶兮坐 紫房。服春荣兮猗靡，云居绕兮容裔，冠北辰兮岌峨，带冕虹兮陵厉。兰肴御兮 玉俎陈，雅音奏兮文芃罗。感《汉广》兮羡游女，扬《激楚》兮咏湘娥。临回风 兮浮汉渚，目牵牛兮眺织女。交有际兮会有期，嗟痛吾兮来不时。来无见兮进无 闻，泣下雨兮叹成云。先后悔其靡及，冀后王之一寤。犹搦辔而繁策，驰覆车之 危路。群秉舟而无楫，将何川而能度。何世俗之蒙昧，悼邦国之未静。焚椒兰其 望治，由倒裳而求领。寻湘汉之长流，采芳岸之灵芝。遇游女于水裔，采菱华而 结词。野萧条以极望，旷千里而无人。民生期于必死，何自苦以终身。宁作清水 之沉泥，不为浊路之飞尘。
　　○柳颂序 余以闲暇，驾言出游，过友人扬德祖之家。视其屋宇寥廓，庭中有一柳树。
　　聊戏刊其枝叶，故著斯文，表之遗翰，遂因辞势，以讥当今之士。
　　○与司马仲达书 今贼徒欲保江表之城，守欧吴耳。无有争雄于宇内，角胜于平原之志也。故 其俗盖以洲渚为营壁，江淮为城堑而已。若可得挑致，则吾一旅之卒足以敌之矣。
　　盖弋鸟者矫其矢，钓鱼者理其纶，此皆度彼为虑，因象设宜者也。今足下曾无矫 矢理纶之谋，徒欲候其离舟，伺其登陆，乃图并吴会之地，牧东野之民，恐非主 上授节将军之心也。
　　○与杨德祖书 植白：数日不见，思子为劳，想同之也。
　　仆少小好为文章，迄至于今二十有五年矣。然今世作者可略而言也。昔仲宣 独步于汉南，孔璋鹰扬于河朔，伟长擅名于青土，公幹振藻于海隅，德琏发迹于 此魏，足下高视于上京。当此之时，人人自谓握灵蛇之珠，家家自谓抱荆山之玉。
　　吾王于是设天网以该之，顿八纮以掩之，今悉集兹国矣。然此数子犹复不能飞骞 绝迹，一举千里也。以孔璋之才，不闲于辞赋，而多自谓与司马长卿同风。譬画 虎不成反为狗者也。前有书嘲之，反作论盛道仆赞其文。夫钟期不失听，于今称 之。吾亦不能妄叹者，畏后世之嗤余也。
　　世人著述不能无病，仆尝好人讥弹其文，有不善应时改定。昔丁敬礼尝作小 文，使仆润饰之。仆自以才不过若人，辞不为也。敬礼谓仆：“卿何所疑难，文 之佳恶，吾自得之，后世谁相知定吾文者邪？”吾常叹此达言，以为美谈。昔尼 父之文辞与人通流，至于制《春秋》，游夏之徒乃不能措一辞。过此而言不病者， 吾未之见也。
　　盖有南威之容，乃可以论于淑媛，有龙渊之利，乃可以议于断割。刘季绪才 不能逮于作者，而好诋诃文章，掎摭利病。昔田巴毁五帝，罪三王，訾五霸于稷 下，一旦而服千人。鲁连一说，使终身杜口。刘生之辩未若田氏，今之仲连求之 不难，可无叹息乎？人各有好尚。兰茝荪蕙之芳，众人所好，而海畔有逐臭之夫。
　　咸池六茎之发，众人所乐，而墨翟有非之之论。岂可同哉？ 今往仆少小所著辞赋一通相与。夫街谈巷说，必有可采；击辕之歌，有应风 雅；匹夫之思，未易轻弃也。辞赋小道，固未足以揄扬大义，彰示来世也。
　　昔扬子云，先朝执戟之臣耳，犹称壮夫不为也。吾虽薄德，位为藩侯，犹庶 几戮力上国，流惠下民，建永世之业，流金石之功。岂徒以翰墨为勋绩，辞赋为 君子哉？若吾志未果，吾道不行，将采庶官之实录，辨时俗之得失，定仁义之衷， 成一家之言。虽未能藏之于名山，将以传之于同好。非要之皓首，岂今日之论乎？ 其言之不惭，恃惠子之知我也。
　　明早相迎，书不尽怀。曹植白。
　　○与吴季重书 植白：季重足下，前日虽因常调，得为密坐。虽燕饮弥日，其于别远会稀， 犹不尽其劳积也。若夫觞酌陵波于前，笳箫发音于后，足下鹰扬其体，凤观虎视， 谓萧、曹不足俦，卫、霍不足侔也。左顾右眄，谓若无人，岂非吾子壮志哉？过 屠门而大嚼，虽不得肉，贵且快意。当斯之时，愿举太山以为肉，倾东海以为酒， 伐云梦之竹以为笛，斩泗滨之梓以为筝。食若填巨壑，饮若灌漏卮。其乐固难量， 岂非大丈夫之乐哉？然日不我与，曜灵急节，面有逸景之速，别有参商之阔。思 抑六龙之首，顿羲和之辔，折若木之华，闭濛汜之谷，天路高邈，良无由缘。怀 恋反侧，如何如何。
　　得所来讯，文采委曲，晔若春荣，浏若清风，申咏反覆，旷若复面。其诸贤 所著文章，想还所治，复申咏之也。可令喜事小史，讽而诵之。夫文章之难，非 独今也。古之君子犹亦病诸。家有千里骥而不珍焉；人怀盈尺，和氏无贵矣。夫 君子而不知音乐，古之达论谓之通而蔽。墨翟不好伎，何为过朝歌而回车乎？足 下好伎，值墨翟回车之县，想足下助我张目也。
　　又闻足下在彼，自有佳政。夫求而不得者有之矣，未有不求而自得者也。且 改辙而行，非良乐之御；易民而治，非楚、郑之政。愿足下勉之而已矣。适对嘉 宾，口授不悉，往来数相闻。曹植白。
　　○任城王诔 昔二虢佐文，旦、奭翼武。於休我王，魏之元辅。将崇懿迹，等号齐、鲁。
　　如何奄忽，命不是与。仁者悼没，兼彼殊类。矧我同生，能不憯阻？目想宫墀， 心在平素。仿佛魂神，驰情陵墓。凡夫爱命，达者徇名。王虽薨徂，功著丹青。
　　人谁不没，德贵有遗。乃作诔曰： 幼有令质，光耀珪璋。孝殊闵氏，义达参商。温温其恭，爰柔克刚。心存建 业，王室是匡。矫矫元戎，雷动雨徂。横行燕代，威慑北胡。奔虏无窜，还战高 柳。王率壮士，常为君首。宜究长年，永保皇家。如何奄忽，景命不遐。同盟饮 泪，百寮咨嗟。
　　○大司马曹休诔 於穆公侯，魏之宗室。明德继踵，弈世纯粹。阐弘泛爱，仁以接物。艺以为 华，体斯亮实。年没弱冠，志在雄英。高揖名师，发言有章。东夏翕然，称曰龙 光。贫而无怨，孔以为难。嗟我公侯，屡空是安。不耽世禄，亲悦为欢。好彼蓬 枢，甘彼瓢箪。味道忘忧，逾宪超颜。矫矫公侯，不挠其厄。呵叱三军，躬奋雄 戟。足蹴白刃，手按飞镝。终弭淮南，保我疆埸。
　　○光禄大夫荀侯诔 如冰之清，如玉之洁。法而不威，和而不爇。百寮欷歔，天子沾缨。机女投 杼，农夫辍耕。轮结辙而不转，马悲鸣而倚衡。
　　○平原懿公主诔 俯振地纪，仰错天文。悲风激兴，霜飙雪雰。凋兰夭蕙，良干以泯。於惟懿 主，瑛瑶其质。协策应期，含英秀出。岐嶷之姿，实朗实贵。在生十旬，察人识 物。仪同圣表，声协音律。骧眉识往，俯首知来。求颜必笑，和音则孩。阿保接 手，侍御充傍。常在襁褓，不停笫床。专爱一宫，取玩圣皇。何图奄忽，罹天之 殃。魂神迁移，精爽翱翔。号之不应，听之莫聆。帝用吁嗟，呜呼失声。呜呼哀 哉！怜尔早没，不逮阴光。改封大郡，惟帝旧疆。建土开家，邑移蕃王。琨珮惟 鲜，朱绂斯煌。国号既崇，哀尔孤独。配尔名子，华宗贵族。爵以列侯，银艾优 渥。成礼于宫，灵壒交毂。生虽异室，没同山岳。爰构玄宫，玉石交连。朱房皓 壁，曜电鲜。饰终备位，法生象存。长埏缮修，神闺掩扉。二柩并降，双魂孰 依？人谁不殁，怜尔尚微。阿保激感，上圣伤悲。城阙之诗，以日喻岁。况我爱 子，神光长灭。扃关一阖，曷其复晢。
　　○武帝诔 於惟我王，承运之衰。神武震发，群雄殄夷。拯民于下，登帝太微。德美旦、 奭，功越彭、韦。九德光备，万国作师。寝疾不兴，圣体长违。华夏饮泪，黎庶 含悲。神翳功显，身沈名飞。敢扬圣德，表之素旗。乃作诔曰： 於穆我王，胄稷胤周。贤圣是绍，元懿允休。先侯佐汉，实惟平阳。功成绩 著，德昭二皇。民以宁一，兴咏有章。我王承统，天姿特生。年在志学，谋过老 成。奋臂旧邦，翻身上京。表与我王，兵交若神。张陈背誓，傲帝虐民。拥徒百 万，虎视朔滨。我王赫怒，戎车列陈。武卒处阚，如雷如震。欃枪北扫，举不浃 辰。绍遂奔北，河朔是宾。振旅京师，帝嘉厥庸。乃位丞相，总摄三公。进受上 爵，临君魏邦。九锡昭备，大路光龙。玄鉴灵蔡，探幽洞微。下无伪情，奸不容 非。敦俭尚古，不玩珠玉。以身先下，民以纯朴。圣性严毅，手修清一。惟善是 嘉，靡疏靡昵。怒过雷电，喜逾春日。万国肃虔，望风震栗。既总庶政，兼览儒 林。躬著雅颂，被之琴瑟。茫茫四海，我王康之。微微汉嗣，我王匡之。群杰扇 动，我王服之。喁喁黎庶，我王育之。光有天下，万国作君。虔奉本朝，德美周 文。以宽克众，每征必举。四夷宾服，功夷圣武。翼帝王世，神武鹰扬。左钺右 旄，威凌伊吕。年逾耳顺，体壮志肃。乾乾庶事，气过方叔。宜并南岳，君国无 穷。如何不吊，祸钟圣躬。弃离臣子，背世长终。兆民号咷，仰诉上穹。既以 约终，令节不衰。既即梓宫，躬御缀衣。玺不存身，唯绋是荷。明器无饰，陶素 是嘉。既次西陵，幽闺启路。群臣奉迎，我王安厝。窈窕玄宇，三光不入。潜闼 一扃。尊灵永蛰。圣上临穴，哀号靡及。群臣陪临，伫立以泣。去此昭昭，于彼 冥冥。永弃兆民，下君百灵。千代万叶，曷时复形。
　　○文帝诔 惟黄初七年，五月七日，大行皇帝崩。呜呼哀哉！于时天震地骇，崩山陨霜， 阳精薄景，五纬错行。百姓呼嗟，万国悲悼。若丧考妣，恩过慕唐。擗踊郊野， 仰想穹苍。佥曰何辜，早世殒丧。呜呼哀哉！悲夫大行，忽焉光灭，永弃万国， 云往雨绝。承问荒忽，惽懵哽咽。袖锋抽刃，欲自僵毙，追慕三良，甘心同穴。
　　感惟南风，惟以郁滞。终于偕没，指景自誓。考诸先记，寻之哲言，生若浮寄， 惟德可论。朝闻夕逝，孔志所存。皇虽一没，天禄永延。何以述德？表之素旃。
　　何以咏功？宣之管弦。乃作诔曰： 皓皓太素，两仪始分。中和产物，肇有人伦。爰暨三皇，实秉道真。降逮五 帝，继以懿纯。三代制作，踵武立勋。季嗣不维，纲漏于秦。崩乐灭学，儒坑礼 焚。二世而歼，汉氏乃因。弗求古训，嬴政是遵。王纲帝典，阒尔无闻。末光幽 昧，道究运迁。乾坤回历，简圣授贤。乃眷大行，属以黎元。龙飞启祚，合契上 玄。五行定纪，改号革年。明明赫赫，受命于天。仁风偃物，德以礼宣。祥惟圣 质，嶷在幼妍。研几六典，学不过庭。潜心无罔，亢志青冥。才秀藻朗，如玉之 莹。听察无响，瞻睹未形。其刚如金，其贞如琼。如冰之洁，如砥之平。爵功无 私，戮违无轻。心镜万机，揽照下情。思良股肱，嘉昔伊、吕。搜扬侧陋，举汤 代禹。拔才岩穴，取士蓬户。唯德是萦，弗拘祢祖。宅土之表，率民以渐。道义 是图，弗营厥险。六合是虞，齐契共遵。下以纯民，民由朴俭。恢折规矩，克绍 前人。科条品制，褒贬以因。乘殷之辂，行夏之辰。金根黄屋，翠葆龙鳞。绋冕 崇丽，衡紞惟新。尊肃礼容，瞩之若神。方牧妙举，钦于恤民。虎将荷节，镇彼 四邻。朱旗所剿，九壤被震。畴克不若，孰敢不臣？县旌海表，万里无尘。虏备 凶彻，鸟殪江岷。摧若涸鱼，乾若脯鳞。肃慎纳贡，越裳效珍。条支绝域，众子 内宾。德侪先皇，功侔太古。上灵降瑞，黄初叔祐。河龙洛龟，陵波游下。平均 应绳，神鸾翔舞。数荚阶除，系风扇暑。皓兽素禽，飞走郊野。神钟宝鼎，形自 旧土。云英甘露，瀸途被宇。灵芝冒沼，朱华阴渚。回回凯风，祁祁甘雨。稼 穑丰登，我稷我黍。家佩惠君，户蒙慈父。图致大和，洽德全义。将登介山，先 皇作俪。镌石纪勋，兼录众瑞。方隆封禅，归功天地。宾礼百灵，勋命视规。望 祭四岳，燎封奉柴。肃于南郊，宗祀上帝。三牲既供，夏禘秋尝。元侯佐祭，献 璧奉璋。鸾舆幽蔼，龙旂太常。爰迄太庙，钟鼓锽锽。颂德咏功，八佾锵锵。皇 祖既飨，烈考来享。神具醉止，降兹福祥。天地震荡，大行康之。三辰暗昧，大 行光之。皇纮惟绝，大行纲之。神器莫统，大行当之。礼乐废弛，大行张之。仁 义陆沈，大行扬之。潜龙隐凤，大行翔之。疏狄遐康，大行匡之。在位七载，元 功仍举。将永大和，绝迹三五。宜作物师，长为神主。寿终金石，等算东父。如 何奄忽，摧身后土。俾我茕茕，靡瞻靡顾。嗟嗟皇穹，胡宁忍务。呜呼哀哉！明 监吉凶，体远存亡。深垂典制，申之嗣皇。圣上虔奉，是顺是将。乃耕玄宇，基 为首阳。拟迹谷林，追尧慕唐。合山同陵，不树不疆。涂车刍灵，珠玉靡藏。百 神警待，来宾幽堂。耕禽田兽，望魂之翔。于是俟大隧之致功兮，练元辰之淑祯。
　　潜华体于梓宫兮，冯正殿以居灵。顾望嗣之号咷兮，存临者之悲声。悼晏驾之 既往兮，感容车之速征。浮飞魂于轻霄兮，就黄墟以灭形。背三光之昭晰兮，归 玄宅之冥冥。嗟一往之不反兮，痛濆闼之长扃。咨远臣之眇眇兮，成凶讳以怛惊。
　　心孤绝而靡告兮，纷流涕而交颈。思恩荣以横奔兮，阂阙塞之峣峥。顾衰绖以轻 举兮，迫关防之我婴。欲高飞而遥憩兮，惮天网之远经。遥投骨于山足兮，报恩 养于下庭。慨拊心而自悼兮，惧施重而命轻。嗟微躯之是效兮，甘九死而忘生。
　　几司命之役籍兮，先黄发而陨零。天盖高而察卑兮，冀神明之我听。独郁伊而莫 诉兮，追顾景而怜形。奏斯文以写思兮，结翰墨以敷诚。呜呼哀哉！ ○卞太后诔 率土喷薄，三光改度，陵颓谷踊，五行互错。皇室萧条，羽檄四布。百姓欷 歔，婴儿号慕，若丧考妣，天下缟素。圣者知命，徇道宝名。义之攸在，亦弃厥 生。敢扬后德，表之旐旌，光垂罔极，以慰我情。乃作诔曰： 我王之生，坤灵是辅。作合于魏，亦光圣武。笃生文帝，绍虞之绪。龙飞紫 宸，奄有九土。详惟圣善，岐嶷秀出。德配姜嫄，不忝先哲。玄览万机，兼才 备艺。泛纳容众，含垢藏疾。仰奉诸姑，降接俦列。阴阳观潜，外明内察。及践 大位，母养万国。温温其人，不替明德。悼彼边氓，未遑宴息。恒劳庶事，兢兢 翼翼。亲桑蚕馆，为天下式。樊姬霸楚，书载其庸。武王有乱，孔叹其功。我后 齐圣，克畅丹聪。不出房闼，心照万邦。年逾耳顺，乾乾匪倦。珠玉不玩，躬御 绨练。日昃忘饥，临乐勿宴。去奢即俭，旷世作检。慎终如始，蹈和履贞。恭事 神祗，昭奉百灵。局天蹐地，祗畏神明。敬微慎独，报礼幽冥。虔肃宗庙，蠲荐 三牲。降福无疆，祝云其神。宜享斯祐，蒙祉自天。何图凶咎，不勉斯年。尝祷 尽礼，有笃无痊。岂命有终，神食其言。遗孤在疚，承讳东藩。擗踊郊畛洒泪中 原。追号皇妣，弃我何迁。昔垂顾复，今何不然。空宫寥廓，栋宇无烟。巡省阶 途，仿佛棂轩。仰瞻帷幄，俯察几筵。物不毁故，而人不存。痛莫酷斯，彼苍者 天。遂臻魏都，游魂旧邑。大隧开途，灵将斯戢。叹息雾兴，挥泪雨集。徘徊壒 柩，号咷弗及。神光既幽，伫立以泣。
　　○金瓠哀辞 金瓠，予之首女，虽未能言，固已授色知心矣。生十九旬而夭折，乃作此辞。
　　辞曰： 在襁褓而抚育，向孩笑而未言。不终年而夭绝，何见罚于皇天？ 信吾罪之所招，悲弱子之无愆。去父母之怀抱，灭微骸于粪土。
　　天长地久，人生几时。先后无觉，促尔有期。
　　○行女哀辞 行女生于季秋，而终于首夏。三年之中，二子频丧。
　　伊上灵之降命，何短修之难裁。或华发以终年，或怀妊而逢灾。感前哀之未 阕，复新殃之重来。方朝华而晚敷，比辰露而先晞。感逝者之不追，怅情忽而失 度。天盖高而无阶，怀此恨其谁诉。
　　○仲雍哀辞 曹裛，字仲雍，魏太子之中子也。三月而生，五月而亡。昔后稷之在寒冰， 鬥穀之在楚泽，咸依鸟凭虎，而无风尘之灾。今之玄笫文茵，无寒冰之惨；罗帏 绮帐，暖于翔鸟之翼；幽房闲宇，密于云梦之野；慈母良保，仁乎乌虎之情。卒 不能延期于期载，虽六旬而夭殁。彼孤兰之眇眇，亮成干其毕荣。哀绵绵之弱子， 早背世而潜形。且四孟之未周，将愿子乎一龄。阴云回于素盖，悲风动其扶轮。
　　临埏闼以歔欷，泪流射而沾巾。
　　○王仲宣诔 建安二十二年正月二十四日戊申，魏故侍中关内侯王君卒。呜呼哀哉！皇穹 神察，哲人是恃。如何灵祗，歼我吉士。谁谓不痛，早世即冥。谁谓不伤，华繁 中零。存亡分流，夭遂同期。朝闻夕没，先民所思。何用诔德？表之素旗。何以 赠终？哀以送之。遂作诔曰： 猗欤侍中，远祖弥芳。公高建业，佐武伐商。爵同齐鲁，邦祀绝亡。流裔毕 万，勋绩惟光。晋献赐封，于魏之疆。天开之祚，末胄称王。厥姓斯氏，条分叶 散。世滋芳烈，扬声秦汉。会遭阳九，炎光中曚。世祖拨乱，爰建时雍。三台 树位，履道是钟。宠爵之加，匪惠惟恭。自君二祖，为光为龙。佥曰休哉，宜翼 汉邦。或统太尉，或掌司空。百揆惟叙，五典克从。天静民和，皇教遐通。伊君 显考，奕世佐时。入管机密，朝政以治。出临朔岱，庶绩咸熙。君以叔懿，继此 洪基。既有令德，材技广宣。强记洽闻，幽赞微言。文若春华，思若涌泉。发言 可咏，下笔成篇。何道不洽，何艺不闲。棋局逞巧，博弈唯贤。皇家不造，京室 陨颠。宰臣专制，帝用西迁。君乃羁旅，离此阻艰。翕然凤举，远窜荆蛮。身穷 志达，居鄙行鲜。振冠南岳，濯缨清川。潜处蓬室，不干势权。我公奋钺，耀威 南楚。荆人或违，陈戎讲武。君乃义发，算我师旅。高尚霸功，投身帝宇。斯言 既发，谋夫是与。是与伊何？响我明德。投戈编郡，稽颡汉北。我公实嘉，表扬 京国。金龟紫绶，以彰勋则。勋则伊何？劳谦靡已。忧世忘家，殊略卓峙。乃署 祭酒，与军行止。算无遗策，画无失理。我王建国，百司隽乂。君以显举，秉机 省闼。戴蝉珥貂，朱衣皓带。入侍帷幄，出拥华盖。荣耀当世，芳风晻蔼。嗟彼 东夷，凭江阻湖。骚扰边境，劳我师徒。光光戎辂，霆骇风徂。君侍华毂，辉辉 王途。思荣怀附，望彼来威。如何不济，运极命衰。寝疾弥留，吉往凶归。呜呼 哀哉！翩翩孤嗣，号恸崩摧。发轸北魏，远迄南淮。经历山河，泣涕如颓。哀风 兴感，行云徘徊。游鱼失浪，归鸟忘栖。呜呼哀哉！吾与夫子，义贯丹青。好和 琴瑟，分过友生。庶几遐年，携手同征。如何奄忽，弃我夙零。感昔宴会，志各 高厉。予戏夫子，金石难敝。人命靡常，吉凶异制。此欢之人，孰先陨越。何寤 夫子，果乃先逝。又论死生，存亡数度。予犹怀疑，求之明据。傥独有灵，游魂 泰素。我将假翼，飘飖高举。超登景云，要子天路。丧柩既臻，将及魏京。灵壒 回轨，白骥悲鸣。虚廓无见，藏影蔽形。孰云仲宣，不闻其声。延首叹息，雨泣 交颈。嗟乎夫子，永安幽冥。人谁不没，达士徇名。生荣死哀，亦孔之荣。呜呼 哀哉！ 



《卷十》

　　 ○汉二祖优劣论 有客问余曰：“夫汉二帝，高祖、光武，俱为受命拨乱之君，此时事之难易， 论其人之优劣，孰者为先？”余应之曰：“昔汉之初兴，高祖因暴秦而起，官由 亭长，自亡徒召集英雄。遂诛强楚，光有天下。功齐汤武，业流后嗣。诚帝王之 元勋，人君之盛事也。然而名不继德，行不纯道。身没之后，崩亡之际，果令凶 妇肆酖酷之心，嬖妾被人豕之刑；云赵幽囚，祸殃骨肉；诸吕专权，社稷几移。
　　凡此诸事，岂非高祖寡计浅虑以致。然彼之雄材大略，倜傥之节，信当世至豪健 壮杰士也。又其枭将画臣，皆古今之鲜有，历世之希睹。彼能任其才而用之，听 其言而察之。故兼天下，有帝位，流巨勋，而遗元功也。不然，斯不免于闾阎之 人，当世之匹夫也。
　　世祖体乾灵之休德，禀贞和之纯精，通黄中之妙理，韬亚圣之懿才。其为德 也，聪达而多识，仁智而明恕，重慎而周密，乐施而爱人。值阳九无妄之世，遭 炎光厄会之运。殷尔雷发，赫然神举。用武略以攘暴，兴义兵以扫残，神光前驱， 威风先游。军未出于南京，莽已毙于西都。破二公于昆阳，斩阜、赐于汉津。当 此时也，九州鼎沸，四海渊涌，言帝者二三，称王者四五，咸鸱视狼顾，虎超龙 骧。光武秉朱光之巨钺，震赫斯之隆怒。夫其荡涤凶秽，剿除丑类，若顺迅风而 纵烈火，晒白日而扫朝云也。若克东齐难胜之寇，降赤眉不计之虏，彭宠以望异 内陨，庞萌以叛主取诛，隗戎以背信躯毙，公孙以离心授首。尔乃庙谋而后动众， 计定而后行师，故攻无不陷之垒，战无奔北之卒。是以群下欣欣，归心圣德，宣 仁以和众，迈德以来远。于时战克之将，筹画之臣，承诏奉令者获宠，违命犯旨 者颠危。故曰：建武之行师也，计出于主心，胜决于庙堂。故窦融闻声而影附， 马援一见而叹息。股肱有济济之美，元首有穆穆之容。敦睦九族，有唐虞之称； 高尚纯朴，有羲皇之素；谦虚纳下，有吐握之劳；留心庶事，有日昃之勤。乃规 弘迹而造皇极，创帝道而立德基。
　　是以计功则业殊，比隆则事异，旌德则靡愆，言行则无秽，量力则势微，论 辅则力劣。卒能握乾图之休征，应五百之显期，立不刊之遐迹，建不朽之元功。
　　金石播其休烈，诗书载其勋懿。故曰：“光武其优也。” ○魏德论 元气否塞，玄黄喷薄，晨星乱逆，阴阳舛错，国无完邑，陵无掩椁。四海鼎 沸，萧条沙漠。武皇之兴也，以道陵残，义气风发。神戈退指，则妖氛顺制；灵 弧云举，则朝阳播越。惟我圣后，神武盖天，威光佐扫，辰彗北弯，首尾争击， 气齐率然。乃电北，席卷千里。隐乎若崩岳，旰乎若溃海。愠彼蛮夏，蠢尔弗恭。
　　脂我萧斧，简武练锋，星陈而天运，振耀乎南封。荆人风靡，交、益影从。军蕴 余势，袭利乘权。荡鬼区于白水，擒矫制于遐川，仰属目于条支，晞弱水之潺湲。
　　薄张骞于大夏，笑骠骑于祁连。其化之也如神，其养之也如春。柔远能迩，谁敢 不宾？宪度增饰，日耀月光。迹存乎建安，道隆乎延康。
　　于是汉氏归义，顾音孔昭，显禅天位，希唐放尧，上犹谦谦弗纳也。发不世 之明诏，薄皇居而弗泰，蹈北人之清节，美石户之高介。义贯金石，神明以兴， 神祗致祥，乾灵效祐。于是群公卿士，功臣列辟，率尔而进曰：“昔文王三分居 二，以服事殷，非能之而弗欲，盖欲之而弗能。况天网弗禁，皇网圯纽，侯民非 复汉萌，尺土非复汉有。故武皇创迹于前，陛下光美于后。盖所谓勋成于彼，位 定于此者也。将使斯民播秬鬯，植灵芝，锄二穗，挹醴滋。遂乃凯风回焱，甘 露匝时，农夫咏于田陇，织妇吟而综丝。黄吻之龀，含哺而怡；鲐背之老，击壤 而嬉。古虽称乎赫胥，曷若斯之大治乎？”于时上富于春秋，圣德汪濊，奇志妙 思，神鉴灵察。方将审御阴阳，增耀日月，极祯祥于遐奥，飞仁风以树惠。既游 精于万机，探幽洞深，复逍遥乎六艺；兼览儒林，抗思乎文藻之场囿，容与乎道 术之疆畔。超天路而高峙，阶清云以妙观。将参迹于三皇，岂徒论功于大汉。
　　天地位矣，九域清矣，皇化四达，帝猷成矣。明哉元首，股肱贞矣。礼乐既 作，兴颂声矣。固将封泰山，禅梁甫，历名山，以祈福。周五方之灵宇，越八九 于往素。踵帝皇之灵矩，流余祚于黎蒸。钟元吉乎圣主。
　　○相论 世固有人身瘠而志立，体小而名高者，于圣则否。是以尧眉八彩，舜目重瞳， 禹耳叁漏，文王四乳。然则世亦有四乳者，此则驽马，一毛似骥耳。又曰：宋臣 有公孙吕者，长七尺，面长三尺，广三寸。名震天下。若此之状，盖远代而求， 非一世之异也。使形殊于外，道合其中，名震天下，不亦宜乎？语云：“无忧而 戚，忧必及之；无庆而欢，乐必遂之。”此心有先动，而神有先知，则色有先见 也。故扁鹊见桓公，知其将亡；申叔见巫臣，知其窃妻而逃也。荀子曰：“以为 天不知人事邪？则周公有风雷之灾，宋景有三舍之福。以为知人事乎？则楚昭有 弗厓之应，魏文无延期之报。”由是言之，则天道之与相占，可知而疑，不可得 而无也。
　　○辩道论 世有方士，吾王悉所招致。甘陵有甘始，庐江有左慈，阳城有郗俭，始能行 气导引，慈晓房中之术，俭善辟谷，悉号数百岁。所以集之于魏国者，诚恐此人 之徒接奸诡以欺众，行妖恶以惑民。故聚而禁之也。岂复欲观神仙于瀛洲，求安 期于边海，释金辂而履云舆，弃文骥而求飞龙哉？ 夫帝者位殊万国，富有天下，威尊彰明，齐光日月，宫殿阙庭，焜耀紫微。
　　何顾乎王母之宫，昆仑之域哉？夫三乌被役，不如百官之美也；素女姮娥，不若 椒房之丽也；云衣羽裳，不若黼黻之饰也；驾螭载霓，不若乘舆之盛也；琼蕊玉 华，不若王圭之洁也。而顾为匹夫所罔，纳虚妄之辞，信眩惑之说。隆礼以招弗 臣，倾产以供虚求，散王爵以荣之，清闲馆以居之。经年累稔，终无一验。虽复 诛其身，灭其族，纷然足为天下笑矣。若夫玄黄所以娱目，铿鎗所以乐耳，媛 妃所以绍先，刍豢所以悦口也。何必甘无味之味，听无声之乐，观无彩之色也。
　　○籍田说 春耕于籍田，郎中令侍寡人焉，顾而谓之曰：“昔者神农氏始尝万草，教民 种植。今寡人之兴此田，将欲以拟乎治国，非徒娱耳目而已也。夫营畴万亩，厥 田上下，经以大陌，带以横阡，奇柳夹路，名果被园，宰农实掌，是谓公田。此 亦寡人之封疆也。日殄没而归馆，晨未昕而即野，此亦寡人之先下也。菽雚特畴， 禾黍异田，此亦寡人之理政也。及其息泉涌，庇重阴，怀有虞，抚素琴，此亦寡 人之所习乐也。兰蕙荃蘅，植之近畴，此亦寡人之所亲贤也。刺藜臭蔚，弃之远 疆，此亦寡人之所远佞也。若年丰岁登，果茂菜滋，则臣仆小大，咸取验焉。” 又曰：“封人有能以轻凿修钩去树之蝎者，树得以茂繁。”中舍人曰：“不 识治天下者，亦有蝎者乎？”寡人告之曰：“昔三苗、共工、鲧、驩兜，非尧之 蝎欤？”问曰：“诸侯之国，亦有蝎乎？”寡人告之曰：“齐之诸田、晋之六卿、 鲁之三桓，非诸侯之蝎欤？然三国无轻凿修钩之任，终于齐篡、鲁弱、晋国以分， 不亦痛乎？”曰：“不识为君子者，亦有蝎乎？”寡人告之曰：“固有之也。富 而慢，贵而骄，残仁贼义，甘财悦色，此亦君子之蝎也。” 天子勤耘以牧一国，大夫勤耘以收世禄，君子勤耘以显令德。夫农者始于种， 终于获。泽既时矣，苗既美矣，弃而不耘，则改为荒畴。盖丰年者，期于必收， 譬修道者，亦期于没身也。
　　○令禽恶鸟论 国人有以伯劳生献者，王召见之。侍臣曰：“世同恶伯劳之鸣，敢问何谓也？” 王曰：“《月令》：‘仲夏穀始鸣。’《诗》云：‘七月鸣穀。’七月，夏之五 月，穀则博劳也。昔尹吉甫信后妻之谗，杀孝子伯奇。其弟伯封求而不得，作 《黍离》之诗，俗传云：吉甫后悟，追伤伯奇。出游于田，见鸟鸣于桑，其声 噭然，吉甫动心，曰：“无乃伯奇乎？”鸟乃抚翼，其音尤切。吉甫曰：“果 吾子也。”乃顾曰：“伯劳乎？是吾子，栖吾舆；非吾子，飞勿居。”言未卒， 鸟寻声而栖于盖。归入门，集于井干之上，向室而号。吉甫命后妻载弩射之，遂 射杀后妻，以谢之。故俗恶伯劳之鸣，言所鸣之家，必有尸也。此好事者附名为 之说，令俗人恶之，而今普传恶之，斯实否也。伯劳以五月而鸣，应阴气之动， 阳为仁养，阴为贼害，伯劳盖贼害之鸟也。屈原曰：“鶗鴂之先鸣，使百草为之 不芳。”其声<贝鸟>々然，故俗憎之。若其为人灾害，愚民之所信，通人之所略 也。鸟鸣之恶自取憎，人言之恶自取灭，不能有累于当世也。而凶人之行弗可易， 枭穀之鸣不可更者，天性然也。昔荆之枭，将徙巢于吴。鸠遇之曰：“子将安之？” 枭曰：“将巢于吴。”鸠曰：“何去荆而巢吴乎？”枭曰：“荆人恶予之声。” 鸠曰：“子能革子之声则免，无为去荆而巢吴也。子不能革子之音，则吴楚之民 不异情也。为子计者，莫若宛颈戢翼，终身勿复鸣也。”昔会朝议者，有人问曰： “宁有闻枭食其母乎？”有答之者曰：“尝闻乌反哺，未闻枭食母也。”问者惭， 唱不善也。得蟮者，莫不驯而放之，为利人也。得蚤者，莫不糜之齿牙，为害身 也。鸟兽昆虫，犹以名声见异。况夫吉士之与凶人乎？ ○魏德论讴·谷 於穆圣皇，仁畅惠渥。辞献减膳，以服鳏独。和气致祥，时雨洒沃。野草萌 芽，变化嘉谷。
　　○魏德论讴·禾 猗猗嘉禾，惟谷之精。其洪盈箱，协穗殊茎。昔生周朝，今植魏庭。献之朝 堂，以照祖灵。
　　○魏德论讴·鹊 鹊之彊彊，诗人取喻。今存圣世，呈质见素。饥食苕华，渴饮清露。异于畴 匹，众鸟是慕。
　　○魏德论讴·鸠 班班者鸠，爰素其质。昔翔殷邦，今为魏出。朱目丹趾，灵姿诡类。载飞载 鸣，彰我皇懿。
　　○髑髅说 曹子游乎陂塘之滨，步乎蓁秽之薮，萧条潜虚，经幽践阻。顾见髑髅，块然 独居。于是伏轼而问之曰：“子将结缨首剑殉国君乎？将被坚执锐毙三军乎？将 婴兹固疾命陨倾乎？将寿终数极归幽冥乎？叩遗骸而叹息，哀白骨之无灵。慕严 周之适楚，傥托梦以通情。”于是伻若有来，恍若有存，影见容隐，厉声而言曰： “子何国之君子乎？既枉舆驾，愍其枯朽。不惜咳唾之音，而慰以若言，子则辩 于辞矣。然未达幽冥之情，死生之说也。夫死之为言归也，归也者，归于道也。
　　道也者，身以无形为主。故能与化推移，阴阳不能更，四时不能亏。是故洞于纤 微之域，通于恍惚之庭，望之不见其象，听之不闻其声。挹之不充，注之不盈， 吹之不凋，嘘之不荣，激之不流，凝之不停。寥落冥漠，与道相拘。偃然长寝， 乐莫是逾。” 曹子曰：“予将请之上帝，求诸神灵，使司命辍籍，反子骸形。”于是髑髅 长呻，廓然叹曰：“甚矣，何子之难语也。昔太素氏不仁，劳我以形，苦我以生， 今也幸变而之死，是反吾真也。何子之好劳而我之好逸乎？子则行矣，予将归于 太虚。”于是言卒响绝，神光雾除。顾将旋轸，乃命仆夫。拂以玄麈，覆以缟巾， 爰将藏彼路滨，覆以丹土，翳以绿榛。
　　夫存亡之异世，乃宣尼之所陈。何神凭之虚对，云死生之必均。
　
