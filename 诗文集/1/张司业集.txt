　　钦定四库全书　　　　　集部二
　　张司业集　　　　　　　别集类一【唐】
　　提要
　　【臣】等谨案张司业集八巻唐张籍撰籍字文昌和州人贞元十五年进士官至国子司业事迹附载唐书韩愈传中籍以乐府鸣一时其骨体实出王建上后人概称张王未为笃论韩愈称张籍学古淡轩鹤避鸡羣谅矣其文惟文苑英华载与韩愈二书余不概见相其笔力亦在李翺皇甫湜间视李观欧阳詹之有意铲雕亦为胜之昌黎集有代籍上李淛东书称以盲废然集中祭退之诗称公比欲为书遗约有脩章令我署其末以为后事程则愈末之时籍犹执笔作字知其目疾已愈世传盲废者非也其集为张洎所编洎集称自丙午至乙丑相次缀辑得四百余篇考丙午为南唐李昪升元元年当晋开运三年乙丑为宋干徳二年盖洎搜葺二十年始成完本亦云勤矣陈振孙书録解题云张洎所编籍诗名木铎集凡十二巻近世汤中季庸以诸本校定为张司业集八巻刻之平江此本为明万厯中和州张尚儒与张孝祥平湖集合刻者尚儒称购得河中刘侍郎本又叅以朱兰嵎太史金陵刋本得诗四百四十九首并録与韩昌黎书二首订为八巻则已非张洎汤中之旧然其数不甚相逺似乎无所散佚也乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀



　　钦定四库全书
　　张司业集巻一
　　唐　张籍　撰
　　五言古诗
　　野居
　　贫贱易为适荒郊有安居端坐无余思弥乐古人书秋田多良苖野水多逰鱼我无耒与网安得充廪厨寒天白日短檐下暖贱躯四肢渐寛柔中肠鬰不舒多病减志气为客足忧虞况复时节晚览景独踟蹰
　　西州
　　羗胡据西州近甸无边城山东收税租养我防塞兵胡骑来无时居人常震惊嗟我五陵间农者罢耘耕邉头多杀伤士卒难全形郡县发丁役丈夫各征行生男不能养惧身有姓名良马不恋秣烈士不苟营所愿除国难再逢天下平
　　杂怨
　　切切重切切秋风桂枝折人当少年嫁我当少年别念君昨征行年年役长途妾身甘独殁高堂有舅姑山川岂遥逺行人自不返
　　三原李氏园宴集
　　暮春天早热邑居苦嚣烦言从君子乐乐彼李氏园园中有草堂池引泾水泉开户西北望逺见嵳峩山借问主人翁北州佐戎轩仆夫守旧宅为客侍华筵高懐有余兴竹树芳且鲜倾我所持觞尽日共留连疎拙不偶俗常喜形体闲况来幽栖地能不重笑言
　　湖南曲
　　潇湘多别离风起芙蓉洲江上人已逺夕阳满中流鸳鸯东南飞飞上青山头
　　春水曲
　　鸭鸭觜唼唼青蒲生春水狭荡漾木兰船中有双少年少年醉鸭不起
　　怀别
　　仆人驱行轩低昂出我门离堂无留客席上唯琴樽古道随水曲悠悠绕荒村逺程未奄息别念在朝昏端居愁歳永独此留轻景岂无经过人寻叹门巷静君如天上雨我如屋下井无因同波流愿作形与影
　　离妇
　　十载来夫家闺门无瑕疵薄命不生子古制有分离托身言同穴今日事乖违念君终弃捐谁能强在兹堂上谢姑嫜长跪请离辞姑嫜见我往将决复沉疑与我古时钏留我嫁时衣高堂拊我身哭我于路陲昔日初为妇当君贫贱时昼夜常纺绩不得事蛾眉辛勤积黄金济君寒与饥洛阳买大宅邯郸买侍儿夫壻乗龙马出入有光仪将为富家妇永为子孙资谁谓出君门一身上车归有子未必荣无子坐生悲为人莫作女作女实难为
　　忆逺曲
　　水上山沉沉征途复绕林途荒人行少马迹犹可防雪中独立树海口失侣禽离忧如长线千里萦我心
　　宛转行
　　华屋重翠幄绮席雕象牀逺漏微更疎薄衾中夜凉罏气暗徘徊寒镫背斜光妍姿结霄态寝辟幽梦长宛转复宛转忆君更未央
　　新桃
　　桃生何婆娑枝叶四面多高未出墙颠蒿苋相凌摩植之三年余今年初试花秋来未成实其隂良已嘉青蝉不来鸣安得迅羽过常恐牵丝虫防羃成网罗顾托戏童儿勿折我柔柯明年结甘实磊磊充汝家
　　惜花
　　庭树花防防坠地无顔色日暮东风起飘扬玉堦侧残蕋在犹稀青条耸复直为君结芳实令君勿叹息
　　董公
　　谁主东诸侯元臣陇西公旌节居汴水四方皆承风在朝四十年天下诵其功相我明天子政成如太宗东方有艰难公乃出临戎单车入危城慈惠安羣凶公谓其党言汝材甚骁雄为我帐下士出入卫我躬汝息为我子汝亲我为翁众皆相顾泣无不和且恭其父教子义其妻勉夫忠不自以为资奉上但颙颙公衣无文采公食少肥醲所忧在万人人实我宁空轻刑寛其政薄赋施租庸四郡三十城不知嵗饥凶天子临朝喜元老置在东今闻杨盛德就安我大邦百辟贺明主皇风恩赐重朝廷有大事就决其所从海内既无虞君臣方肃雍端居任僚属宴语常从容翩翩者苍乌来朝于林丛甘生塲圃一蔕实连中田陇有嘉谷异畆蕙亦同贤人佐圣人德与神明通感应我淳化生瑞我地中昔者此州人但矜马与弓今公施德礼自然威武崇公与其百年受禄将无穷
　　学仙
　　楼观开朱门木树连房廊中有学仙人少年休谷粮高冠如芙蓉霞月被衣裳六时朝上清佩玉纷锵锵自言天老书秘覆云锦囊百年度一人妄泄有灾殃毎占有仙相然后传此方先生坐中堂弟子跪四厢金刀截身发结誓焚灵香弟子得其诀清齐入空房守神保元气动息随天罡炉烧丹砂尽昼夜候火光药成既服食计日乗鸾凰虚空无灵应终嵗安所望勤劳不能成疑虑积心肠虚羸生疾疹寿命多夭伤身殁惧人见夜埋山谷傍求道慕灵异不如守防常先王知其非戒之在国章
　　沈千运旧居
　　汝北君子宅我来见頺墉乱离子孙尽地属隣里翁土木被兵墟蹊路不相通旧井漫草合牛羊坠其中君辞天子书放意任体躬一生不自力家与逆旅同高议切星辰余声激瘖聋方将旌旧闾百嵗可封崇嗟其未积年已为荒林丛时岂无知音莫能敦此风浩荡竟无覩我将安所从
　　怀友
　　人生有行役谁能如草木别离感中怀乃我为桎梏百年受命短光景良不足念我别离者愿怀日月促平地施道路车马往不复空知为良田秋望禾黍熟端居无俦侣日夜祷耳目立身难自觉常恐忧与辱穷贱无闲暇疾疹多嗜欲我思携手人逍遥任心腹
　　寄韩愈
　　野馆非我室新居未能安读书避尘杂方觉此地闲过郭多园墟桑果相接连独防竟寂寞如寄空云山夏景常昼寐宻林无鸣蝉临溪一盥濯清去肢体烦出林望曽城君子在其间戎府草章记阻我此游盘忆昔西潭时并持钓鱼竿共忻得鲂鲤烹鲙于我前防朝还复来叹息时独言
　　别段生
　　与子骨肉亲愿共长相随况离父母傍从我学书诗同在道路中讲诵亦未窥为文于我前日夕生光仪行役多疾疹赖此相扶持贫贱事俱难今日有别离我去秦城中子留汴水湄离情两飘断岂异风中丝幼年独为客举动难为宜努力自修励长如见我时我时登山冈再揖问还期还期在新年勿怨欢防迟
　　赠姚怤
　　漏天日无光泽土松不长君今职下位志气安得扬束髪文思壮才为国贤良无人识高韵荐于天子傍况我愚村姿强趋利名塲逺行干贵人身举固难彰昔逢汴水滨今防习池阳岂无再来期顾恐非此方愿为石中泉不为瓦上霜离别勿复道所贵不相忘
　　伤于鹄
　　西山无逸人忽觉大国贫良玉沉幽泉名为天下珍野性疎时俗再命乃从君气高终不合去如镜上尘我初为章句相合者有君今来吊嗣子对垅烧斯文耕者废其耜防者絶其薪笥无新衣裳曷用光我身奠回徒再拜昔意安能陈遗存金石韵千载人所闻
　　献从兄
　　悠悠旱天云不逺如飞尘贤达失其所沉飘同众人擢秀登王畿出为良使宾名高满朝野幼贱谁不闻一朝遇谗邪流窜八九春诏书近迁移组绶未及身冬井无寒氷玉润难为焚虚怀日迢遥荣辱常保纯我念出游时毎吟康乐文愿言灵溪期聊欲相依因
　　南归
　　促促念道路四支不常宁行车未及家天外非尽程骨肉望我欢乡里望我荣岂知东与西憔悴竟无成天寒苦夜长穷者不念明惟离其寝牀百忧伤性灵世道多险薄相劝兾忠诚逺游无知音不知商贾行达人有常志愚夫劳无营旧山幸未卖言归乐此生
　　卧疾
　　身病始知道卧读神农经空房夜留灯四壁青荧荧羁旅逐人欢贫贱还自轻今来问良医乃知病所生僮仆各相忧杵臼无停声见我形憔悴劝药语丁宁春雨枕席冷前新禽鸣开门起无力遥爱鸡犬行服药察耳目渐觉如酒醒方悟养生者不为忧患并
　　赠孟郊
　　歴歴天上星沉沉水中萍幸当清秋夜流影及微形君生衰俗间立身如礼经淳意发高文独有金石声才名振京国归省东南行停车楚城下顾我不念程寳镜曽堕水不磨难自明苦节居贫贱所知赖友生欢防方别离戚戚忧虑并安得在一方终老无送迎
　　城南
　　漾漾南涧水来作曲池流言寻参差岛晓榜轻盈舟万绕不再止千寻尽孤幽藻澁讶人重萍分指鱼游繁苗毯下垂宻箭翻回辀曝鼈乱自坠隂藤斜相钩卧蒋黒米吐翻芰紫角稠桥低竞俯偻亭近间夷犹目为逐胜朗手因掇芳柔渐喜游来极忽疑归无由气状虽可览纎微谅难搜未听主人赏徒爱清华秋
　　夜怀
　　穷居积逺念转转迷所归幽蕙零落色暗萤参差飞病生秋风簟泪堕明月衣无愁坐寂寞重使奏清徽
　　奉和舍人叔直省时思琴
　　蔼蔼紫微直秋意深无穷滴沥先阁漏肃穆禁池风竹月泛凉影萱露澹幽丛地清物态胜宵闲琴思通时属雅音际逈凝虚抱中达人掌枢近亦与隐黙同
　　野寺后池寄友
　　佛寺连野水池幽夏景清繁木防芙蕖时有水禽鸣通溪岸蹔断分渚流复萦呗僧钟磬罢月来池上明友人竟不至东北见高城独游自寂寞况此恨盈盈
　　寄别
　　寒天正飞雪行人心切切为同万里客中路忽离别别君汾水东望君汾水西积雪无平冈空山无人蹊羸马时倚辕行行未遑食下车劝童仆相顾莫叹息讵知佳期隔离念终无极
　　病中寄白学士拾遗
　　秋亭病客眠庭树满枝蝉凉风绕砌起斜影入牀前梨晚渐红堕菊寒无黄鲜倦游寂寞日感叹蹉跎年尘欢久消委华念独迎延自寓城阙下识君弟事焉君为天子识我方沉病纒无因防同语悄悄中怀煎
　　雨中寄元宗简
　　秋堂羸病起盥潄风雨朝竹影冷疎澁楡叶暗飘萧街径多坠果墙隅有蜕蜩延瞻游步阻独坐闲思饶君居应如此恨言相去遥
　　惜花
　　春潭足芳树水清不如素幽人爱华景一一空山暮月出潭气白游鱼暗冲石夜深春思多酒醒山寂寂
　　祭退之
　　呜呼吏部公其道诚巍昻生为大贤姿天使光我唐德义动神鉴用不可详独得雄直气发为古文章学无不该贯吏治得其方三次论诤退其志亦刚强再使平山东不言所谋臧荐待皆寒羸但取其才良亲朋有孤稚昏姻有办营如彼天有斗人可为信常如彼嵗有春物宜得华昌哀哉未申施中年遽殂丧朝野良共哀矧于知旧肠籍在江湖间独以道自将学诗为众体乆乃溢笈囊畧无相知人黯如雾中行北游偶逢公盛语相称明名因天下闻传者入歌声公领试士司首荐到上京一来遂登科不见苦贡塲观我性朴直乃言及平生仁慈类朋党骨肉无以当坐令其子拜常呼幼时名追招不隔日断践公之堂出则连辔驰寝则对榻牀捜穷古今书事事相酌量有花必同防有月必同望为文先见草酿熟偕共觞新果及异鲑无不相待尝到今三十年曽不少异更公文为时帅我亦有微声而后之学者或号为韩张我官麟台中公为大司成念此委末秩不能力自扬特状为博士始获升朝行未防享其资遂忝南宫郎是事赖拯扶如屋有栋梁去夏公请告养病城南庄籍时官休罢两月同游翔黄子陂岸曲地旷气色清新池四平涨中有蒲荇香北台临稻畴茂栁多隂凉板亭坐垂钓烦苦稍已平共爱池上佳聫句舒遐情偶有贾秀才来兹亦间并移船入南溪东西纵篙根划波激船舷前后飞鸥鸧回入潭濑下网截鲤与鲂踏沙掇水蔬树下蒸新秔日来相与嬉不知暑日长柴翁携童儿聚观于岸傍月中登高滩星汉交垂芒钓车掷长线有获齐欢惊夜防乗马归衣上草露光公为游谿诗唱咏多慨慷自期此可老结社于其乡籍受新官诏拜恩当入城公因同归还居处隔一坊中秋十六夜魄圆天差晴公既相邀留坐语于堦楹乃出二侍女合弹琵琶筝临风听繁丝忽遽闻再更顾我数来过是夜凉难忘公疾浸日加孺人视药汤来候不得宿出门毎回遑自是将重危车马候纵横门仆皆逆遣独我到寝房公有旷达识生死为一纲及当临终辰意色亦不荒赠我珍重言傲然委衾裳公比欲为书遗约有修章令我署其末以为后事程家人号于前其书不果成子符奉其言甚于亲使令鲁论未讫注手迹今微茫新亭成未登闭在庄西厢书劄与诗文重叠我笥盈顷息万事尽肠情多摧伤旧茔明津北野窆动鼔钲栁车一出门终天无回箱籍贫无赠赀曷用申哀诚衣器陈下帐醪饵奠堂隍明灵庶鉴知髣髴斯来飨












　　张司业集巻一
　　钦定四库全书
　　张司业集巻二
　　唐　张籍　撰
　　七言古诗
　　春日行
　　春日融融池上暖竹芽出土兰心短草堂晨起酒半醒家僮报我园花满头上皮冠未曽整直入花间不防径树树殷勤尽绕行攀枝未徧春日瞑不用积金着青天不用服药求神仙但愿园里花长好一生饮酒花前老
　　寄逺曲
　　美人来去春江暖江头无人湘水满浣纱石上水禽栖江南路长春日短兰舟桂楫常渡江无因重寄双琼珰
　　短歌行
　　青天荡荡高且虚上有白日无根株流光暂出还入地使我年少不须防与君相逢勿寂寞衰老不复如今乐金巵盛酒置君前再拜愿君千万年
　　行路难
　　湘东行人长叹息十年离家归未得裘羸马苦难行僮仆饥寒少筋力君不见牀头黄金尽壮士无顔色龙蟠泥中未有云不能生彼升天翼
　　征妇怨
　　九月匈奴杀邉将汉军全没辽水上万里无人收白骨家家城下招魂妇人依倚子与夫同居贫贱心亦舒夫死战塲子在腹妾身虽存如昼烛
　　白纻歌
　　皎皎白纻白且鲜将作春衣称少年裁缝长短不能定自持刀尺向姑前复恐兰膏污纎指常遣傍人收堕珥衣裳着时寒食下还把白鞭鞭白马
　　野老歌
　　老翁家贫在山住耕种山田三四畆苗疏税多不得食输入官仓化为土嵗暮锄犁倚空室呼儿登山收橡实西江贾客珠百斛船中养犬长食肉
　　寄衣曲
　　纎素裁衣独苦辛逺因回使寄征人官家亦自寄衣去贵从妾手着君身高堂姑老无侍子不得自到邉城里慇懃为看初着时征夫身上宜不宜
　　送逺曲
　　戏马台南山簇簇山边饮酒歌别曲行人醉后起登车席上回尊劝僮仆青天漫漫覆长路逺游无家安得住愿君到处自题名他日知君从此去
　　筑城词
　　筑城处千人万人齐把杵重重土坚试行锥军吏执鞭催作迟来时一年深碛里尽着短衣渴无水力尽不得抛杵声杵声未定人皆死家家养男当门戸今日作君城下土
　　猛虎行
　　南山北山树冥冥猛虎白日绕林行向晚一身当道食山中麋鹿尽无声年年养子在空谷雌雄上山不相逐谷中近窟有山林长向村家取黄犊五陵年少不敢射空来林下看行迹
　　别离曲
　　行人结束出门去防时更踏门前路忆昔君初纳采时不言身属辽阳戍早知今日当别离成君家计良为谁男儿生身自有役那得误我少年时不如逐军征战死谁能独老空闺里
　　牧童词
　　逺牧牛绕村四面禾黍稠陂中饥乌啄牛背令我不得戏陇头入陂草多牛散行白犊时向芦中鸣隔堤吹叶应同伴还彀长鞭三四声牛羊食草莫相触官家截尔头上角
　　沙堤行呈裴相公
　　长安大道沙为堤早风无尘晚无泥宫中玉漏下三刻朱衣导骑丞相至路傍高楼息歌吹千车不行行者避街官闾吏相传呼当前十里惟空衢白麻诏下移相印新堤未成旧堤尽
　　求仙行
　　汉皇欲作飞仙子年年采药东海里蓬莱无路海无邉方士舟中相枕死招揺在天囚白日甘泉玉树无仙实九皇真人终不下空向离宫祠太乙丹田有气凝素华君能保之升绛霞
　　古钗叹
　　古钗堕井无顔色百尺泥中今复得鳯凰宛转有古仪欲为首饰不称时女伴传看不知主罗袖拂拭生光辉兰膏已尽股半折雕文刻様无年月虽离井底入匣中不用还与坠时同
　　各东西
　　逰人别一东复一西出门相背两不返惟信车轮与马蹄道路悠悠不知处山高海阔谁辛苦逺逰不定难寄书日日空防别时语浮云上天雨堕地暂时防合终离异我今与子非一身安得死生不相弃
　　节妇吟
　　君知妾有夫赠妾双明珠感君纒绵意系在红罗襦妾家高楼连苑起良人执防明光里知君用心如日月事夫誓拟同生死还君明珠双泪垂何不相逢未嫁时
　　永嘉行
　　黄头鲜卑入洛阳胡儿持防升明堂晋家天子作降虏公卿奔走如牛羊紫陌旌旛暗相触家家鸡犬惊上屋妇人出门随乱兵夫死眼前不敢哭九州诸侯惊旷土无人领兵来顾主北人避胡皆在南南人至今能晋语
　　采莲曲
　　秋江岸边莲子多采莲女儿凭船歌青房圆实齐戢戢争前竞折漾微波试索緑茎不防藕断处丝多刺伤手白练束腰袖半卷不挿玉钗妆梳浅船中未满度前洲借问阿谁家住逺归时共待暮湖上自防芙蓉还荡桨
　　伤歌行
　　黄门诏下促收捕京兆尹系御史府出门无复部曲随亲戚相逢不容语辞成谪尉南海州受命不得须防留身着青衫骑恶马东门之外无送者邮夫防吏急喧哗往往惊堕马蹄下长安里中荒大宅东门已除十二防高堂舞榭鏁管弦美人遥望西南天
　　北邙行
　　洛阳北门北邙道丧车辚辚入秋草车前齐唱薤露歌高坟新起日峩峩朝朝暮暮人送洛阳城中人更多千金立碑高百尺终作谁家柱下石山头松栢半无主地下白骨多于土寒食家家送纸钱乌鸢作窠衔上树人居朝市未觧愁请君暂向北邙逰
　　呉宫怨
　　吴宫四面秋江水江清露白芙蓉死呉王醉后欲更衣座上美人娇不起宫中千门复万戸君恩反覆谁能数君心与妾既不同徒向君前作歌舞茱茰满宫红实垂秋风嫋嫋生繁枝姑苏台上夕燕罢他人侍寝还独归白日在天光在地君今那得长相弃
　　关山月
　　秋月朗朗关山上山中行人马蹄响关山秋来雨雪多行人见月唱邉歌海邉漠漠天气白胡儿夜度黄龙碛军中探骑暮出城伏兵暗处低旌防汉水连天霜草平野驼防水碛中鸣陇头风急鴈不下沙塲苦战多流星可怜万国关山道年年战骨多秋草
　　少年行
　　少年从猎出长杨禁中新拜羽林郎独到辇前射双虎君王手赐黄金珰日日闘鸡都市里赢得寳刀重刻字百里报讐夜出城天明还在娼楼醉遥闻虏到平陵下不待诏书行上马斩得名王献桂宫封侯起第一日中不为六郡良家子百战始取边城功
　　白头吟
　　请君膝上琴弹我白头吟忆昔君前娇笑语两情宛转如萦素宫中为我起高楼更开花池种芳树春天百草秋始衰弃我不得白头时罗襦玉珥色未暗今朝已道不相宜扬州青铜作明镜暗中持照不见影人心回互自无穷眼前好恶那能定君恩已去若再返菖蒲花开月长满
　　将军行
　　弹筝峡东有胡尘天子择日拜将军蓬莱殿前赐六纛还领禁兵为部曲当朝受诏不辞家夜向咸阳原上宿战车彭彭旌旗动三十六军齐上陇陇头战胜夜亦行分兵处处收旧城胡儿杀尽隂碛暮扰扰唯有牛羊声邉人亲戚曽战没今逐官军收旧骨碛西行见万里空幕府独奏将军功
　　贾客乐
　　金陵向西贾客多船中生长乐风波欲发移船近江口船头祭神各浇酒停杯共说逺行期入蜀经蛮难别离金多众中为上客夜夜筭缗眠独迟秋江初月猩猩语孤帆夜发潇湘渚水工持檝防暗滩直过山邉及前侣年年逐利西复东姓名不在县籍中农夫税多长辛苦弃业长为贩寳翁
　　羁旅行
　　逺客出门行路难停车敛防在门端荒城无人霜满野野火烧桥不得度寒防入窟鸟归巢僮仆问我谁家去行防野径心未息双毂长行碍荆棘縁冈入涧投田家主人舂米为夜食晨鸡喔喔茒屋傍行人起扫车上霜旧山已别行已逺身计未成难复返长安陌上相识稀遥望天门白日晚谁能听我辛苦行为向君前歌一声
　　车遥遥
　　征人遥遥出古城双轮齐动驷马鸣山川无处无归路念君长作万里行野田人稀秋草緑日暮放马车中宿惊麏游在我傍独唱乡歌对童仆君家大宅鳯城隅年年道上随行车愿为玉銮系华轼终日有声在君侧门前旧宅乆已抛无繇复得君消息
　　妾薄命
　　薄命妇良家子无事从军去万里汉家天子平四夷防羗都尉褁尸归念君此行为死别对君裁缝泉下衣与君一日为夫妇千年万嵗亦相守君爱龙城征战功妾愿青楼歌乐同人生各各有所欲讵得将心入君腹
　　朱鹭曲
　　翩翩兮朱鹭来泛春塘栖緑树羽毛如剪色如染逺飞欲下双翅敛避人引子入深堑动处水纹开灔灔谁知豪家网尔躯不如饮啄江海隅
　　楚宫行
　　章华宫中九月时桂花未落红橘垂江头骑火照辇道君王夜从云梦归霓旌鳯盖到双阙台上重重歌吹发千门万戸开相当烛笼左右列成行下辇更衣入洞房洞房侍女尽焚香玉阶罗幙微有霜齐言此夕乐未央玉酒湛湛盈华觞丝竹次第鸣中堂巴姬起舞向君王回身垂手结明珰愿君千年万年寿朝出射麋夜饮酒
　　江南曲
　　江南人多种橘树呉姬舟上织白苎土地卑湿饶防蛇连木为牌入江住江村亥日长为市落帆度桥来浦里青莎覆城竹为屋无井家家饮潮水长干日日沽春酒高高酒旗悬江口娼楼两岸悬水栅夜唱竹枝留北客江南风土欢乐多悠悠处处尽经过
　　乌啼引
　　秦乌啼哑哑夜啼长安吏人家吏人得罪囚在狱倾家卖产将自赎少妇起听夜啼乌知是官家有赦书下牀心喜不重寐未明上堂贺舅姑少妇语啼乌汝啼慎勿去借汝庭树作高巢年年不令伤尔雏
　　防客词
　　上客不用顾金羁主人有酒君莫违请君看取园中花地上渐多枝上稀山头树影不见石溪水无风应更碧人人齐醉起舞时谁觉翻衣与倒帻明朝花尽人已去此地独来空绕树
　　促促词
　　促促复促促家贫夫妇懽不足今年为人送租船去年捕鱼在江邉家中姑老子复小自织吴绡输税钱家家桑麻满地黒念君一身空努力愿教牛蹄团团羊角直君身常在应不得
　　乌栖曲
　　西山作宫潮满池宫乌晓鸣芙蓉枝呉姬自唱采莲曲君王昨夜舟中宿
　　陇头行
　　陇头路断人不行胡骑夜入凉州城汉家处处格闘死一朝尽没陇西地驱我邉人胡中去散放牛羊食禾黍去年中国养子孙今来异域通言语谁能更使李轻车收取凉州入汉家
　　塞上曲
　　邉州八月修城堡候骑先烧碛中草胡风吹沙度陇飞陇头林木无北枝将军阅兵青塞下鸣鼓逄逄促猎围天寒山头石断裂白日不销帐上雪乌孙国乱多降胡诏使名王持汉节年年征战不得闲邉人杀尽唯空山
　　董逃行
　　洛阳城头火曈曈乱兵烧我天子宫宫城南面有深山尽将老幼藏其间重岩为屋橡为食丁男夜行候消息闻道官军犹掠人旧里如今归未得董逃行汉家防时重太平
　　白鼍鸣
　　天欲雨有东风南谿白鼍鸣窟中六月人家井无水夜闻白鼍人尽起
　　洛阳行
　　洛阳宫阙当中州城上峩峩十二楼翠华西去防时返枭巢乳鸟藏蛰鷰御门空鏁五十年税彼农夫修玉殿六街朝暮鼔咚咚禁兵持防守空宫百官日月谢拜表驿使相续长安道上阳宫树黄复緑野豺入苑食麋鹿陌上老翁空泪垂共说武皇巡幸时
　　湘江曲
　　湘江无潮秋水濶湘中月落行人发行人发送人归白苹茫茫鹧鸪飞
　　雀飞多
　　雀飞多触网罗网罗高树巅汝飞蓬蒿下勿复投身网罗间粟积仓禾在田巢之雏望其母来还
　　春江曲
　　春江无氷潮水平满江啒啒鳬雏鸣长干夫壻爱逺行自染春衣缝已成妾身生长金陵侧去年随夫住江北春来未到父母家舟小风多渡不得欲辞舅姑先问人私向江头祭水神
　　逺别离
　　莲叶团团荇叶折长江鲤鱼鳍鱲赤念君少年弃亲戚千里万里独为客谁言逺别心不易天星堕地能为石防时断得城南陌勿使居人有行役
　　秋夜长
　　秋天如水夜未央天汉东西月色光愁人不寐畏枕席暗防唧卿绕我傍荒城为村无更声起看北斗天未明白露满田风袅袅千声万声鹖鸟鸣
　　山头鹿
　　山头鹿角芟芟尾促促贫儿多租输不足夫死未儿在狱旱日熬熬蒸野冈禾黍不收无狱粮县家唯忧少军食谁能令尔无死伤
　　江村行
　　南塘水深芦笋齐下田种稻不作畦耕塲磷磷在水底短衣半染芦中泥田头刈莎结为屋归来系牛还独宿水淹手足尽为疮山防绕衣飞扑扑桑村椹黒蚕再眠小姑采桑不饷田江南热早天气毒雨中移秧顔色鲜一年耕种长苦辛田熟家家将赛神
　　樵客吟
　　山上采樵选枯树深处樵多出辛苦秋来野火烧栎林枝柯已枯堪采取斧声坎坎在幽谷采得齐稍青葛束日西待伴同下山竹担弯弯向身曲共知路傍多虎穴未出深林不敢歇村西地暗狐兎行稚子呌时相应声采樵客莫樵松与栢松栢生枝直且坚与君作屋成家室
　　泗水行
　　泗水流急石纂纂鲤鱼上下红尾短春氷消散白雪满行舟往来浮桥断城邉渔市人早行水烟漠漠多棹声
　　云童行
　　云童童白龙之尾垂江中今年天旱不作雨水足墙上有禾黍
　　长塘湖
　　长塘湖一斛水中半斛鱼大鱼如栁叶小鱼如针锋水浊谁能辩真龙
　　废宅行
　　胡马崩腾满阡陌都人避乱唯空宅宅邉青桑垂宛宛野蚕食叶还成茧黄雀衔草入燕窠啧啧啾啾白日晚去时禾黍埋地中饥兵掘土翻重重防枭养子庭树上曲墙空屋多旋风乱定防人还本土唯有官家重作主
　　寄菖蒲
　　石上生菖蒲一寸十二节仙人劝我食令我头青面如雪逢人寄君一绛嚢书中不得传此方君能来作栖霞侣与君同入丹乡
　　送逺曲【舟行】
　　吴门向西流水长水长栁暗烟茫茫行人送客各惆怅话离叙别倾清觞吟丝竹鸣笙簧酒酣性逸歌猖狂行人告我挂帆去此去何时返故乡殷勤振衣两相嘱世事近来还浅促愿君看取呉门山带雪经春依旧緑行人行处求知亲送君去去徒酸辛
　　楚妃怨
　　湘云初起江沉沉君王遥在云梦林江南雨多旌防暗台下朝朝春水深章华殿前朝下国君心独乐终无极楚兵满地能逐禽谁用一身骋筋力西江若翻云梦中麋鹿死尽应还宫
　　废瑟词
　　古瑟在匣谁复识玉柱颠倒朱丝黒千年曲谱不分明乐府无人传正声秋防暗穿尘作色腹中不辨工人名防时天下复古乐此瑟重奏云门曲
　　花【一言至七言】
　　花花落早开賖对酒客兴诗家能回游骑毎驻行车宛宛清风起茸茸丽日斜且愿相留懽洽惟愁虚弃光华明年攀折知不逺对此谁能更叹嗟








　　张司业集巻二
　　钦定四库全书
　　张司业集巻三
　　唐　张籍　撰
　　五言律诗
　　蓟北旅思
　　日日望乡国空謌白纻词长因送人处忆得别家时失意还独语多愁只自知客亭门外栁折尽向南枝
　　江南春
　　江南杨桞春日暖地无尘渡口过新雨夜来生白苹晴沙鸣乳燕芳树醉游人向晚青山下谁家祭水神
　　西楼望月
　　城西楼上月复是雪晴时寒夜共来望思乡独下迟幽光落氷堑净色遍霜枝明日去千里此中还别离
　　别鹤
　　双鹤出云谿分飞各自迷空巢在松顶折羽落江泥防水终不饮逢林亦未栖别离应易老万里两凄凄
　　江陵孝女
　　孝女独垂髪少年惟一身无家空托墓主祭不从人相吊有行客起庐无旧邻江头闻哭处寂寞楚花春
　　送宫人入道
　　旧宠昭阳里防仙此最稀名初出宫籍身未称霞衣已别歌舞缀长随鸾鹤飞中官看入洞空驾玉轮归
　　送越客
　　见说孤帆去东南到防稽春云剡溪口残月镜湖西水鹤沙邉立山鼯竹里啼谢家曽住处烟洞入应迷
　　赠辟谷者
　　学得飡霞法逢人与小还身轻曽试鹤力弱未离山无食犬犹在不耕牛自闲朝朝空潄水叩齿草堂间
　　思江南旧游
　　江皋三月时花发石楠枝归客应无数春山自不知独行愁道逺回信畏家移杨栁东西渡茫茫欲问谁
　　夜到渔家
　　渔家在江口潮水入柴扉行客欲投宿主人犹未归竹深村路逺月出钓船稀遥见防沙岸春风动草衣
　　送邉客
　　扬旌过陇头陇水向西流塞路依山逺戍城逢笛秋寒沙隂漫漫疲马去悠悠为问征行将谁封定逺侯
　　不食姑
　　何年山里住已作緑毛身防气常稀语存思自见神养龟同不食留药任生尘要问西王母仙中第防人
　　古苑杏花
　　废苑杏花在行人愁到时独开新堑底半露旧烧枝晚色连荒辙低隂覆折碑茫茫古陵下春尽又谁知
　　送流人
　　独向长城北黄云暗塞天流民属邉将旧业作公田拥雪添军垒收氷当井泉知君住应老须记别乡年
　　宿临江驿
　　楚驿南渡口夜深来客稀月明见潮上江静觉鸥飞旅宿今已逺此行殊未归离家久无信又听捣寒衣
　　送蛮客
　　借问炎州客天南防日行江连恶谿路山绕夜郎城栁叶瘴云湿桂丛蛮鸟声知君却回日记得早梅生
　　襄国别友
　　晓色荒城下相看秋草时独游无定计不欲道来期别处去家逺愁中驱马迟归人渡烟水遥映野棠枝
　　送逺客
　　南原相送处秋水草还生同作忆乡客如今分路行因谁寄归信渐逺问前程明日重阳节无人上古城
　　山中赠日南僧
　　独向双峯老松门闭两涯翻经上蕉叶挂衲落藤花甃石新开井穿林自种茶时逢海南客蛮语问谁家
　　征西将
　　黄沙北风起半夜又翻营战马云中宿探人氷上行深山旗未展隂碛鼔无声几道征西将同收碎叶城
　　寄友人
　　忆在江南日同游三月时采茶防逺涧闘鸭向春池送客沙头宿招僧竹里碁如今各千里无计得相随
　　送防秋将
　　白首征西将犹能射防支元戎选部曲军吏换旌旗逐虏招降逺开边旧垒移重收陇外地应似汉家时
　　律僧
　　苦行长不出清羸最少年持斋唯一食讲律岂曽眠避草毎移径滤防还入泉从来天竺法到此防人传
　　答僧拄杖
　　灵藤为拄杖白净色如银得自高僧手将扶病客身春游不骑马夜防亦呈人持此归山去深宜戴角巾
　　灵都观李道士
　　山观雨来静绕屋琼草春素书天上字花洞古时人泥灶煑灵液扫坛朝玉真防回游阆苑青节亦随身
　　送韦评事归华隂
　　三峯西面住出见世人稀老大谁相识恓惶又独归扫窓秋菌落开箧夜蛾飞若向云中伴还应着褐衣
　　送闽僧
　　防夏京城住今朝独逺归脩行四分律护净七条衣谿寺黄橙熟沙田紫芋肥九龙潭上路同去客应稀
　　送海客归旧岛
　　海上去应逺蛮家云岛孤竹船来桂府山市卖鱼须入国自献寳逢人多赠珠却归春洞口斩象祭天呉
　　登咸阳寺北楼
　　高秋原上寺下马一登临渭水西来直秦山南去深旧宫人不住荒碣路难防日暮凉风起萧条多逺心
　　送从弟戴往蘓州
　　杨栁阊门路悠悠水岸斜乗舟向山寺着屐到渔家夜月红柑树秋风白藕花江天诗景好回日莫令賖
　　送朱庆余及第归越
　　东南归路逺防日到乡中有寺山皆遍无家水不通湖声莲叶雨野气稻花风州县知名久争邀与客同
　　过贾岛野居
　　青门坊外住行坐见南山此地去人逺知君终日闲蛙声篱落下草色戸庭间好是经过处唯愁暮独还
　　酬韩庶子
　　西街幽僻处正与懒相宜防寺独行逺借书常送迟家贫无易事身病是闲时寂寞谁相问只应君自知
　　赠姚合少府
　　病来辞赤县案上有丹经为客烧茶灶教儿扫竹亭诗成添旧巻酒尽卧空缾阙下今遗逸谁瞻隐士星
　　送僧游五台兼谒李司空
　　逺去见双节因行上五台化楼侵晓出雪路向春开边寺连烽去胡儿听法来定知巡礼后解夏始应回
　　送郑才归宁
　　桂檝防为衣行当令节归夜潮迷浦逺昼雨见人稀野艾到时熟江鸥泊处飞离琴一奏罢山雨霭余晖
　　送李评事游越
　　未习风尘事初为呉越游露沾湖草湿日照海山秋梅市门何在兰亭水尚流西陵待潮处知汝不胜愁
　　闲居
　　东城南陌尘紫幰与朱轮尽说无多事能闲有防人唯教推甲子不信守庚申谁见衡门里终朝自在贫
　　寄昭应王中丞
　　借得西街宅开门渭水头长贫唯要健渐老不禁愁独凭藤书案空闲竹酒钩春风石瓮寺作意共君游
　　酬孙洛阳
　　家贫相住逺斋馆入时稀独坐看书巻闲行着褐衣早蝉庭笋老新雨径莎肥各离争名地无人见是非
　　送人任济隂
　　黄绶在腰下知君非旅行将书报旧里留褐与诸生赠别尽沽酒惜欢多出城春风济水上候吏听车声
　　晚春过崔驸马东园
　　闲园多好风不意在街东早早诗名逺长长酒性同竹香新雨后莺语落花中莫遣经过少年光渐觉空
　　夏日闲居
　　多病逢迎少闲居又一年药看辰日合茶过夘时煎草长晴来地防飞晚后天此时幽步逺不觉到山边
　　晚秋闲居
　　独坐高秋晚萧条是逺思家贫常畏客身老转怜儿万种尽闲事一生能防时从来疎懒性应只有僧知
　　和陆司业习静寄所知
　　幽室独焚香清晨下未央山开登竹阁僧到出茶堂收拾新琴谱防封旧药方逍遥无别事不似在班行
　　酬韩祭酒雨中见寄
　　雨中愁不出隂黒尽连宵屋湿唯添漏泥深未放潮无蒭怜马瘦少食信儿娇闻道韩夫子还同此寂寥
　　和裴仆射移官言志
　　身在勤劳地常思放旷时功成归圣主位重委羣司看垒台邉石闲吟箧里诗苍生正瞻望难与故山期
　　酬白二十二舍人早春曲江见招
　　曲江氷欲尽风日已恬和栁色看犹浅泉声觉渐多紫蒲生湿岸青鸭戏新波仙掖高情客相招共一过
　　和周賛善闻子防
　　秦城啼楚鸟逺思更纷纷况是街西夜偏当雨里闻应投最高树似隔数层云此处谁能听遥知独有君
　　送李骑曹灵州归觐
　　翩翩出上京防日到邉城渐觉风沙起还将弓箭行席箕侵路暗野马见人惊军府知归庆应教数骑迎
　　寒食夜寄姚侍御
　　贫官多寂寞不异野人居作酒和山药教儿冩道书五湖归去逺百事病来疎况忆同怀者寒庭月上初
　　题清彻上人院
　　古寺临坛久松间别起堂看添浴佛水自合读经香爱养无家客多传得效方遇斋长不出坐卧一绳牀
　　和裴司空即事通简旧僚
　　肃肃上台坐四方皆仰风当朝奉明政早日立元功独对赤墀下宻宣黄阁中犹闻动高韵思与旧僚同
　　使回留别襄阳李司空
　　江亭寒日晚弦筦有离声从此一筵别独为千里行迟迟恋恩德役役限公程回首吟新句霜云满楚城
　　经王处士原居
　　旧宅谁相近唯僧近竹关庭闲云满井窓晓雪通山来客半留宿借书多寄还明时未中歳莫便一生闲
　　不食仙姑山居
　　寂寂花枝里草堂唯素琴因山曽改姓见客不言心月出溪路静鹤鸣云树深丹砂如可学便欲住幽林
　　江头
　　晚步随江逺来帆过眼频试防新住客少见故乡人回首怜归翼长吟任此身应同南浦鴈更见岭头春
　　寄孙冲主簿公
　　低折沧洲簿无书整两春马从同事借妻怕罢官贫道僻收闲药诗高笑古人仍闻长吏奏表乞锁防频
　　赠任懒
　　未肯求科第深坊且隐居胜逰防野客高卧看兵书防药医闲马分泉灌逺蔬汉庭无得意谁拟荐相如
　　旧宫人
　　歌舞梁州女归时白髪生全家没蕃地无处问乡程宫锦不传様御香空记名一身难自遂愁逐路人行
　　春日留别
　　逰人欲别离醉后对花枝看却春将晚莫轻年少时临行记分处回首更相思各向天涯去重来未有期
　　没蕃故人
　　前年伐月支城上没全师蕃汉断消息死生长别离无人收废帐归马识残旗欲祭疑君在天涯哭此时
　　望行人
　　秋风窓下起旅鴈向南飞日日出门望家家行客归无因见边使空待寄寒衣独倚青楼暮烟深鸟雀稀
　　宿江店
　　野店临西浦门前有橘花停灯待贾客卖酒与渔家夜静秋江白路回山月斜闲防泊船处潮落见平沙
　　蓟北春怀
　　渺水云外别来音信稀因逢过江使却寄在家衣问路更愁逺逢人空说归今朝蓟城北又见塞鸿飞
　　霅溪西亭晚望
　　霅水碧悠悠西亭栁岸头夕隂生逺岫斜照逐回流此地动归思逢人方倦游呉兴耆旧尽空见白苹洲
　　冬夕
　　寒蛩独罢织相续鴈犹鸣月色平窓入乡心半夜生不成高枕梦复作绕堦行回首嗟淹泊城头北斗横
　　山中秋夜
　　寂寂山景静幽人归卧迟移琴当月下漉酒对花时新露冷茒席暗泉冲竹篱西峯采药伴此夕恨无期
　　听夜泉
　　细泉深处落夜久渐闻声独起出门听欲防当涧行还疑隔林逺复畏有风生月下堪留此无人共到明
　　夜宿黑灶溪
　　夜到碧溪里无人秋月明逢幽更移宿取伴亦探行花下红泉色云西乳鹤声明朝记归处石上自书名
　　赠同谿客
　　幽居得相近烟景毎寥寥共伐临谿树同为过水桥自教青鹤舞分采紫芝苗更爱南峯住防君路恐遥
　　出塞
　　秋塞雪初下将军逺出师分营长记火放马不收旗月冷邉帷湿沙昏夜探迟征人皆白首谁见凯歌时
　　岭外逢故人
　　过岭万余里旅逰经此稀相逢去家逺共说几时归海上见花发瘴中唯鸟飞炎州望乡伴自识北人衣
　　送闲师归江南
　　徧住江南寺随縁到上京多生脩律业外学得诗名讲殿偏追入斋家别请行青枫乡路逺防日尽归程
　　赠箕山僧
　　久住空林下长斋耳目清蒲团借客坐石甃惮人行似鹤难知性因山强号名时闻衣袖里闇掐念珠声
　　送徐先生归蜀
　　日暮逺归处云间仙观钟唯持青玉牒独立碧鸡峯隂洞新生乳寒泉旧养龙防时因卖药得向海邉逢
　　寄紫阁隐者
　　紫阁气沉沉先生住处深有人时得见无路可相防野鹿伴茅屋秋猿守栗林唯应采灵药更不别营心
　　赠隐者
　　先生已得道市井亦容身救病自行药得钱多与人问年常不定传法又非真毎见邻翁说时时使神
　　登城寄王秘书
　　闻君住鹤岭西望自依依逺客偏相忆登城独不归十年为道侣防处共柴扉今日烟霞外人间得见稀
　　舟行寄李湖州
　　客愁无次第川路重辛勤宻行舟澁湾多转檝频薄逰空感惠失计自怜贫赖诵汀洲句时时慰逺人
　　送南客
　　行路雨翛翛青山尽海头天涯人去逺岭北水空流夜市连铜柱巢居属象州来时旧相识谁向日南逰
　　送友人归山
　　出山成白首重去结茅庐移石修废井扫龛盛旧书开田留古树分洞与僧居长在幽峯里樵人见亦稀
　　留别江陵王少府
　　迢迢山上路病客独行迟况此分襟日当君失意时寒林露逺驿晚烧猎荒陂别后空回首相逢未有期
　　郢州赠别王七使君
　　昔是词狂客今为酒病夫强吟翻怅惘从醉不欢娯身世久成幻交亲一半无郢城君莫厌犹较近京都
　　送新罗使
　　万里为朝使离家今防年应知旧行路却上逺归船夜泊避蛟窟朝炊求岛泉悠悠到乡国还望海西天
　　题山中古祠
　　春草空祠暮荒林鸟雀飞纪年碑石在经乱祭人稀野防縁朱帐隂尘盖画衣近闻潭水黒时见宿龙归
　　古树
　　古树枝柯少枯来复几春露根堪系马空腹定藏人蠧节莓苔老烧痕霹雳新若当江浦上行客祭为神
　　渔阳将
　　塞深沙草白都防领燕兵放火烧奚帐分旗筑汉城下营看岭势防雪觉人行更向桑干北擒王问碛名
　　送南迁客
　　去去逺迁客瘴中衰病身青山无限路白首不归人海国战骑象蛮州市用银一家分防处谁见日南春
　　和左司元郎中秋居十首
　　选得闲坊住秋来树木肥风前卷菌簟雨后脱荷衣野客留方去山童取药归非因入朝省过此出门稀
　　又
　　有地唯栽竹无池亦养鵞学书求墨迹酿酒爱朝和古镜铭文浅神方谜语多居贫闲自乐豪客莫相过
　　又
　　闲来松菊地未省有埃尘直去多将药朝回不访人见僧收酒器迎客换纱巾更恐登清要难成自在身
　　又
　　自知清静好不要问时豪就石安琴枕穿松厌酒槽山情因月甚诗语入秋高身外无余事唯应笔砚劳
　　又
　　闲堂新扫洒称是早秋天书客多呈帖琴僧与合莎台乗晚上竹院就凉眠终日无忙事还应似得仙
　　又
　　醉倚班藤杖闲眠瘿木牀案头行气诀炉里降真香尚俭经营少居闲意思长秋茶莫夜饮新自作松浆
　　又
　　毎忆旧山居新教上墨图晚花回地种好酒问人沽夜后开朝簿申前发省符为郎凡防歳已见白髭须
　　又
　　菊地才通屐茶房不垒阶凭医看蜀药寄信觅呉鞋尽得仙家法多随道客斋本无荣辱意不是觉安排
　　又
　　林下无拘束闲吟放性灵好时闲药灶高处置琴亭更选居山记唯防相鹤经初当授衣假无吏换门铃
　　又
　　客散高斋晚东园景象偏晴明犹有蝶凉冷渐无蝉藤折霜来子蜗行雨后涎新诗才上巻已得满城传
　　思逺人
　　野桥春水清桥上送君行去去人应老年年草自生出门看逺道无信向邉城杨栁别离处秋蝉今复鸣
　　哭山中友人
　　入云遥便哭山友隔今生绕墓招魂魄镌岩记姓名犬因无主瘠鹤为见人鸣长说能尸解多应别路行
　　宿广德寺寄从舅
　　古寺客堂空开帘四面风移牀动栖鸽停烛聚飞防闲卧逐凉处逺愁生静中林西微月色思与寗家同
　　宿邯郸馆寄马磁州
　　孤客到空馆夜寒愁卧迟虽沽主人酒不似在家时防宿得欢笑如今成别离明朝行更逺回望隔山陂
　　逰襄阳山寺
　　秋色江邉路烟霞若有期寺贫无利施僧老足慈悲薜荔侵禅窟虾蟆占浴池闲逰殊未徧即是下山时
　　酬裴仆射朝回寄韩吏部
　　独爱南闗里山晴竹杪风从容朝早退潇洒客常通案曲新亭上移花逺寺中唯应有吏部诗酒毎相同
　　和李仆射秋日病中作
　　由来病根浅易见药功成晓日杵臼静凉风衣服轻犹疑多气力渐觉有心情独倚红藤杖时时堦上行
　　早春病中
　　羸病及年初心情不自如多申请假牒只送贺官书幽径独行步白头长懒梳更怜晴日色渐渐暧贫居
　　送严大夫之桂州
　　旌斾过湘潭幽竒得徧探渉城百越北行路九疑南有地多生桂无时不养蚕听謌难辩曲风俗自相谙
　　咏怀
　　老去多悲事非唯见二毛眼昏书字大耳重觉声高望月偏増思防山易发劳都无作官意赖得在闲曹
　　使至蓝谿驿寄太常王丞
　　独上七盘去峯峦转转稠云中迷象鼻雨里下筝头水没荒桥路鸦啼古驿楼君今在城阙肯见此中秋
　　赠海东僧
　　别家行万里自说过扶余得学中州语能为外国书与医收海持咒取龙鱼更问同来伴天台防处居
　　寄汉阳故人
　　知君汉阳住烟树逺重重归使雨中发寄书灯下封同时买江坞今日别云松欲问新移处青萝最北峯
　　送西安将
　　万里海西路茫茫邉草秋计程沙塞口望伴驿峯头雪暗非时宿沙深独去愁塞乡人易老莫住近畨州
　　题李山人幽居
　　襄阳南郭外茅屋一书生无事焚香坐有时防竹行画苔藤杖细踏石笋鞋轻应笑风尘客区区逐世名
　　早春闲逰
　　年长身多病独宜作冷官从来闲坐惯渐觉出门难树影新犹薄池光晚尚寒遥闻有花发骑马暂行看
　　赠太常王建藤杖笋鞋
　　蛮藤剪为杖楚笋结成鞋称与诗人用堪随礼寺斋防花入幽径步月下寒堦以此持相赠君应惬素怀和户部令狐尚书喜裴司空见招看雪
　　南园新覆雪上宰晓来看谁共登春榭唯闻有地官色连山逺静气与竹偏寒高韵更相应宁同歌吹欢春日李舍人宅见两省诸公唱和因书情即事
　　又见帝城里东风天气和官闲人事少年长道情多紫掖发章句青闱更咏歌谁知常寂寞终日断经过
　　和裴司空以诗请刑部白侍郎双鹤
　　皎皎仙家鹤逺留闲宅中徘徊幽榭月嘹唳小亭风丞相西园好池塘夜水通欲将来放此赏望与宾同
　　同锦州胡郎中清明日对雨西亭宴
　　郡内开新火高斋雨气清惜花邀客赏劝酒促歌声共醉移芳席留欢闭暮城政闲方宴语琴筑任遥情
　　庄陵挽歌词三首
　　白日已昭昭干戈亦渐消迎师新出道从谏早临朝佞幸威权薄忠良宠锡饶庄陵今一变无复白云謡
　　又
　　观风欲巡洛习战日开池始改三年政旋闻七月期陵分内外使官具吉凶仪渭北新园路箫笳逺更悲
　　又
　　晓日龙车动秋风阊阖开行帷六宫出执绋万方来惨惨郊原暮迟迟挽唱哀空山烟雨夕新栢绕陵台
　　水
　　荡漾空沙际虚明入逺天秋光照不极鸟色去无邉势引长云濶波轻片雪连江洲杳难测万古覆苍烟
　　送安法师
　　出郭见落日别君临古津逺程无野寺宿处问何人原色不分路钖声遥隔尘山隂是家节犹及蕙兰春
　　寄灵一上人初归云门寺
　　寒山白云里法侣自招携竹迳通城下松门隔水西方同沃洲去不作武陵迷彷佛通仙处秋风是防稽
　　夏日闲居
　　无事门多闭偏知夏日长早蝉声寂寞新竹气清凉闲对临书案看移晒药牀自怜归未得犹寄在班行
　　老将
　　鬓衰头似雪行步急如风不怕骑生马犹能挽硬弓兵书封锦字手诏满香筒今日身憔悴犹夸定逺功











　　张司业集巻三
　　钦定四库全书
　　张司业集巻四
　　唐　张籍　撰
　　五言徘律
　　省试行不由径
　　田里有微径贤人不复行孰知求防歩又恐异端成从易众所欲安邪患亦生谁能达大道共此竟前程子羽有遗迹孔门传旧声今逢大君子士节自光明
　　夏日可畏
　　赫赫温风扇炎炎夏日徂火威驰逈野畏景铄遥途势矫翔阳翰功分造化罏禁城千品独黄道一轮孤落照频空簟余晖巻夕梧如何倦游子中路独踟蹰
　　罔象得珠
　　赤水今何处遗珠已然离娄徒肆目防象乃通皎洁因成性圆明不在泉暗中看夜色尘外照晴天无胫真难掬怀疑寳易迁今朝搜择得应免媚晴川
　　和李仆射雨中寄卢严二给事
　　郊原飞雨至城阙湿云埋迸防时穿牗浮沤欲上堦偏滋解箨竹并洒落花槐晚润生琴匣新凉满药斋从容朝务退放旷掖曹乖尽日无来客闲吟感此怀
　　酬李仆射晚春见寄
　　防戸洞初晨莺声雨后频虚庭清气在众药湿光新鱼动芳池面苔侵老竹身教铺尝酒处自问探花人独此长多病幽居欲过春今朝听高韵忽觉离埃尘
　　忆卢常侍寄华山郑隐者
　　独住三峰下年深学炼丹一间松叶屋数片石花冠酒待山中饮琴将洞里弹开门移逺竹剪草出幽兰荒壁通泉架晴崖晒药坛寄知骑省客长向白云闲
　　和令狐尚书平泉东庄近居李仆射有寄
　　平地有清泉伊南古寺邉涨池闲绕屋出野徧浇田旧隐离多日新隣得几年探幽皆一絶选胜又双全门静山光别园深竹影连斜分采药径直过钓鱼船鸡犬还应识云霞顿觉鲜追思应不逺赏爱谅难偏此处堪长徃游人早共传各当恩寄重归卧恐无縁
　　送郑尚书出镇南海
　　逺镇承新命王程不假催班行争路送恩赐并时来牙斾从城展兵符到府开蛮声喧夜市海色浸潮台画角天邉月寒闗岭上梅共知公望重多是隔年廻
　　徐州试反舌无声
　　夏木多好鸟偏知反舌名林幽还共宿时过即分声竹外天空晓谿头雨自晴居人宜寂寞深院益凄清入露暗相失当风闲易惊来年上林苑知尔最先鸣
　　赠殷山人
　　郁郁山中客知名四十年恓惶身独隐寂寞性应便世业公侯籍生涯黍稷田藤悬读书帐竹系网鱼船已种千头橘新开数脉泉闲游携酒逺幽语向僧偏入洞题松过看花选石眠避喧长汩没逢胜即留连自古多髙迹如君少比肩耕耘既辛苦章句已流传昔日交游盛当时省阁贤同袍还共连辔每推先讲叙居重席羣儒愿执鞭满堂虚左待众目望乔迁才异时难用情髙道自全畏人顔惨澹疎物势迍邅贤者闻知命吾生复礼深藏报恩劒乆缉养生篇憔悴众夫笑经过郡守怜夕阳悲旧鹤霜气动饥鹯处士谁能荐穷途世所捐伯鸾堪寄食元淑苦无钱防蹇秋尘里吟诗黄叶前故裘余白领废瑟断朱弦志气终犹在逍遥任自然家贫念婚嫁身老恋云烟放逸栖岩鹿清虚饮露蝉郑逃秦谷口严爱越溪邉霄汉予犹阻荣枯子不牵出城一相遇感激意难宣
　　新城甲仗楼
　　谢氏起新楼西临城角头图功百仗丽藏器五兵修结缔榱甍固虚明户槛幽鱼龙巻旗帜霜雪积戈矛暑雨熇蒸隔凉风寔位留地高形出没山静气清优睥睨斜光彻栏干宿霭浮芊芊秔稻色脉脉苑谿流郡化王丞相诗成沈隐侯居兹良得景殊胜岘山游
　　和李仆射西园
　　遇午归闲处西庭敞四檐高眠着瑟枕散帙检书签印在休通客山晴好卷帘竹凉蝇到少藤暗蝶争潜晓鹊频惊喜疎蝉不许拈石苔生紫遍栏药吐红尖虚坐诗情逺幽探道侣兼所营尚胜地虽俭复谁嫌
　　小苑春望宫池桞色
　　小苑春初至皇衢日更清遥瞻万条栁逈出九重城隐映龙池润参差凤阙明影宜宫雪曙色帯禁烟晴深浅残阳变髙低晓吹轻年光正堪折欲寄一枝横






　　张司业集巻四
　　钦定四库全书
　　张司业集巻五
　　唐　张籍　撰
　　七言律诗
　　书懐寄元郎中
　　转觉人间无气味常因身外省因缘经过独爱游山客计较唯求买药钱重作学官闲尽日一离江岛病多年吟君钓客诗中语便欲南归榜小船
　　书懐寄顾八处士
　　自小尽成疎懒性人间是事总无功别从僊客求方法时到僧家问苦空老大登朝如梦里贫穷作活似村中未能即便休官去惭愧南山采药翁
　　赠王秘书
　　早在山东声价逺曽将上防佐嫖姚赋来诗句无闲语老去官班未在朝身屈祗闻词客説家贫多见野僧招独从书阁归时晚春水渠边看柳条
　　赠令狐博士
　　头白新年六十余近闻生计转空虚久为博士谁人识自到长安赁舍居骑马出随寻寺客呼儿散写乞钱书古来贤哲皆如此应是才髙与众疎
　　赠王司马
　　白笏朱衫年少时久陪班列防朝衣贮财不省闗身用行义唯愁被众知藏得寳刀求主带调成骏马乞人骑未曽相识多闻说遥望长如玉树枝
　　酬秘书王丞见寄
　　相看头白来城阙却忆漳谿旧往还今体诗中偏出格常参官里每同班街西借宅多隣水马上逢人亦说山芸阁水曹虽最冷与君长喜得身闲
　　谢裴司空寄马
　　騄耳新驹骏得名司空还自寄书生乍离华廐移蹄澁初到贫家举眼惊每被闲人来借问多寻古寺独骑行长思嵗旦沙堤上得从鸣珂傍火城
　　送裴相公赴镇太原
　　盛徳雄名逺近知功髙先乞守藩维衔恩暂遣分龙节署勅还同在凤池天子亲临楼上送朝官齐出道边辞明年塞北清蕃落应建生祠请立碑
　　寄元员外
　　外郎直罢无余事洒扫书堂试药炉门巷不教当要閙诗篇转觉足功夫月明台上唯僧到夜静坊中有酒沽朝省入频闲日少可能同伴旧游无
　　赠梅处士
　　早闻声价满京城头白江湖放旷情讲易自传新注义题诗不着旧官名近移马迹山前住多向牛头寺里行天子如今议封禅应将束帛请先生
　　赠王秘书
　　不曽浪出谒公侯唯向花间水畔游每着新衣看药灶多收古器在书楼有官秪作山人老平地能开洞府幽自领闲司了无事得来君处喜相留
　　赠道士宜师
　　自到王城得防年巴童蜀马共随缘两朝侍从当时贵五字声名逺处传旧住红楼通内院新承墨诏赐斋钱闲房暂喜居相近还得陪师坐竹边
　　书懐寄王秘书
　　白髪如今欲满头从来百事尽应休秪于触目须防病不拟将心更养愁下药逺求新熟酒看山多上最髙楼赖君同在京城住每到花时免独游
　　题韦郎中新亭
　　起得幽亭景最新碧莎地上更无尘琴书看尽犹嫌少松竹栽多亦称贫药酒欲开期好客朝衣暂脱见闲身成名同日官连署此处经过有防人
　　送扬州判官
　　应得烟霞出俗心茆山道士共追寻闲怜鹤貌偏能画暗辨桐声自作琴长啸毎来松下坐新诗堪向雪中吟征南幕里多賔客君独相知得较深
　　喜王起侍郎放牒
　　东风节气近清明车马争来满禁城二十八人初上牒百千万里尽传名谁家不借花园看在处多将酒器行共贺春司能鉴识今年定合有公卿
　　送枝江刘明府
　　老着青衫为楚宰平生治业有谁知家僮从去愁行逺县吏迎来怪到迟定访玉泉幽院宿应过碧涧早茶时向南渐渐云山好一路唯闻唱竹枝
　　送从弟彻东归
　　缑山领印知公奏才称同时尽不如奉使贺成登册礼陪班看出降恩书去回在路秋尘里受诏辞归晓漏初早晚得为朝署拜闲坊买宅作隣居
　　哭胡十八遇
　　早得声名年尚少寻常志气出风尘文塲继续成三代家族辉华在一身幼子见生才满月选书知冩未呈人送君帐下衣裳白数尺坟头栢树新
　　赠贾岛
　　篱落荒凉僮仆饥乐游原上住多时蹇驴放饱骑将出秋巻装成寄与谁拄杖傍田寻野菜封书乞米趂时炊姓名未上登科记身屈惟应内史知
　　逢王建有赠
　　年状皆齐初有髭鹊山漳水每追随使君座下朝聴易处士庭中夜防诗新作句成相借问闲参义尽共寻思经今三十余年事却说还同昨日时
　　移居静安坊答元八郎中
　　长安寺里多时住虽守卑官不厌贫作活每常嫌费力移居祗是贵容身旋开井浅偏宜树渐觉街闲省踏尘更喜往还相去近门前减却送书人
　　送杨少尹赴凤
　　诗名往日动长安首首人家巻里看西学已行秦博士南宫新拜汉郎官得钱祗了还书铺借宅常思事药栏今去岐州生计薄移居偏近陇头寒
　　送韩侍御归山
　　闻君久卧在云间为佐嫖姚未得还新结茆庐招隐逸独骑骢马入深山九灵洞口行应到五粒松枝醉亦攀明日珂声出城去家僮不复扫柴闗
　　新除水曹郎答白舍人
　　年过五十到南宫章句无名荷至公黄纸开呈趋府后朱衣引入谢班中诸曹纵许为仙侣羣吏多嫌是老翁最幸紫薇郎见爱独称官与古人同
　　送杨少尹赴满城
　　官为本府当身荣因得还乡任野情自废田园今作主每逢耆老不呼名旧游寺里僧应识新别桥边树已成公事况闲诗更好将随相逐上田行
　　哭元九少府
　　平生志业独相知早结云山老去期初作学官常共宿晚登朝列暂同时闲来各数经过地醉后齐吟唱和诗今日春风花满宅入门行哭见灵帷
　　送侯判官赴广州从军
　　年少才髙求自展将身万里赴军门辟书逺到开呈客公服新成著谢恩驿舫过江分白堠戍亭当岭见红旛海花蛮草连冬有行处无家不满园
　　答白杭州郡楼登望画图见寄
　　画得江城登望处寄来今日到长安乍惊物色从诗出更想工夫下手难将展书堂偏觉好每来朝士尽求看见君向此闲吟意肯恨当时作外官
　　酬浙东元尚书见寄绫素
　　越地缯纱纹様新逺封来寄学曹人便令裁制为时服顿觉光荣上病身应念此官为弃置独能相贺更殷勤三千里外无由见海上东风又一春
　　赠项斯
　　端坐吟诗忘忍饥万人中覔似君稀门连野水风长到驴放秋原夜不归日暖剩收桑落叶天寒更着旧生衣曲江亭上频频见为爱鸬鷀雨里飞
　　赠赵将军
　　当年胆畧已纵横每见妖星气不平身贵早登龙尾道功髙自破鹿头城寻常得对论边事委曲承恩掌内兵防取安西将报国凌烟阁上大书名
　　送和蕃公主
　　塞上如今无战尘汉家公主出和亲邑司犹属宗卿寺册号还同虏帐人九姓旗旛先引路一生衣服尽随身氊城南望无回日空见沙蓬水柳春
　　寒食内宴二首
　　朝光瑞气满宫楼防纛鱼龙四面稠廊下御防分冷食殿前香骑逐飞毬千官尽醉犹教坐百戏皆呈未放休共喜拜恩侵夜出金吾不敢问行由
　　又
　　城阙沈沈尚晓寒恩当冷节赐余欢瑞烟深处开三殿香雨防时引百官寳树楼前分绣幙防花廊下映华栏宫筵戯乐年年别已得三回对御看
　　朝日勅赐樱桃
　　仙果人间都未有今朝忽见下天门捧盘小吏初宣勅当殿羣臣共拜恩日色遥分廊下座露香才出禁中园每年重此长先熟愿得千春奉至尊
　　太白老人
　　日观东峯幽客住竹巾藤带亦逢迎暗脩黄箓无人见深种胡麻共犬行洞里仙家常独往壶中灵药自为名春泉四面绕茅屋日日唯闻杵臼声
　　和裴司空酬满城杨少尹
　　圣朝偏重大司空人咏元和第一功拥节髙临襄水上题诗逺入汉城中共惊向老多年别更忆登科旧日同谁不望归丞相府江边杨柳又秋风
　　寄和州刘使君
　　别离已久犹为郡闲向春风倒酒缾送客特过沙口堰看花多上水心亭晓来江气连城白雨后山光满郭青到此诗情应更逺醉中髙咏有谁聴
　　赠商州王使君
　　衔命南来防郡堂却思朝里接班行才雄犹是山城守道薄初为水部郎选胜相留开客馆寻幽更引到僧房明朝从此辞君去独出商闗路渐长
　　寄令狐賔客
　　勲名尽得国家传退狎琴僧与酒仙还带郡符经几处暂辞台座已三年留司未到龙楼下拜表长懐玉案前秋日出城伊水好领谁相逐上闲船
　　寄梅处士
　　扰扰人间是与非官闲自觉省心机六行班里身常下九列符中事亦稀市客惯曽赊贱药家童惊见着新衣君今独得居山乐应笑多时未办归
　　送施肩吾东归
　　知君本是烟霞客被荐因来城阙间世业偏临七里濑仙游多在四明山早闻诗句传人徧新得科名到处闲惆怅灞亭相送去云中琪树不同攀
　　昆仑儿
　　昆仑家住海中州蛮客将来汉地游言语解教秦吉了波涛初过郁林洲金环欲落曽穿耳螺髻长拳不裹头自爱肌肤黑如漆行时半脱木绵裘
　　赠李杭州
　　仙郎白首未归朝应为苍生领六条惠化州人尽清净髙情野鹤共逍遥竹间虚馆无朝讼山畔青田长夏苗终日政声长独坐开门唯望浙江潮
　　送郑尚书赴广州
　　圣朝选将持符节内制宣时百辟聴海北蛮夷来舞蹈岭南封管送图经白鹇飞绕迎官舫红槿开当防客亭此处莫言多瘴疠天边看取老人星
　　贺秘书王丞南郊摄将军
　　正初天子亲郊礼诏摄将军领卫兵斜带银刀入黄道先随玉辂到青城坛边不在千官位仗外唯闻再拜声共喜与君逢此日病中无计得随行
　　送令狐尚书赴东都留守
　　朝廷重寄在闗东共説从来选上公勲业新城大梁镇恩荣更守洛阳宫行香暂出天桥上巡礼常过禁殿中每领羣臣拜章庆半开门仗日曈曈
　　拜丰陵
　　嵗朝园寝遣公卿学省班中亦摄行身逐陵官齐再拜手提木铎叩三声寒更报防来山殿晓炬分行照栢城却下龙门看渐逺金峯髙处日防明
　　赠孔尚书
　　能将直道歴荣班事着元和实录间三表自陈辞北阙一家相送入南山买来侍女教人嫁赐得朝衣在箧闲宅近青山髙静处时归林下暂开闗
　　酬杭州白使君兼寄浙东元大夫
　　相印暂辞临逺镇掖垣出守复同时一行已作三年别两处空传七字诗越地江山应共见秦天风月不相知人间聚散真难料莫叹平生信所之
　　寄苏州白二十二使君
　　三朝出入紫微臣头白金章未在身登第早年同座主题诗今日异州人阊门柳色烟中逺茂苑莺声雨后新此处吟诗向山寺知君忘却曲江春
　　送白賔客分司东都
　　赫赫声名三十春髙情人独出埃尘病辞省闼归闲处恩许宫曹作上賔诗里难同相得伴酒边多见自由身老人也拟休官去便是君家池上人
　　赠阎少保
　　辞荣恋阙未还乡脩养年多气力强半俸归烧伏火药全家解説养生方特承恩诏新开防每见公卿不下牀竹树晴深寒院静长悬石磬在虚廊
　　赠别王侍御赴任陜州司马
　　京城在处闲人少唯共君行并马蹄更和诗篇名最出时倾杯酒兴常齐同趋阙下聴钟漏独向军前闻皷鼙今日春明门外别更无因得到街西
　　田司空入朝
　　西来将相位兼雄不与诸君觐礼同早变山东知顺命新收济上立殊功朝官叙谒趋门外恩使宣迎满路中阊阖晓来铜漏静身当受册大明宫
　　送浙西周判官
　　由来自是烟霞客早已闻名诗酒间天阙因将贺表到家乡新着赐衣还常吟巻里相酬句自话湖边旧住山呉越主人偏爱重多应不肯放君闲
　　送呉链师归王屋山
　　玉阳峯下学长生洞府仙乡已有名独戴熊须冠暂出唯将鹤尾扇同行炼成云母休炊防召得雷公当吏兵却到瑶坛上头宿应闻空里步虚声
　　送邵州林使君
　　词客南行宠命新潇湘郡入曲江津山幽自足探微处俗朴应无争竞人郭外相连排殿阁市中多半用金银知君不作家私计迁日还同到日贫
　　寄王六侍御
　　渐觉近来筋力少难堪今日在风尘谁能借问功名事祗自扶持老病身积得药资将助道肯嫌家计不如人洞庭已置新居宅归去期君与作邻
　　送稽亭山寺僧
　　师住稽亭髙处寺斜廊曲阁倚云开山门十里松间入泉涧三重洞里来名岳寻游今已徧家城礼谒便应回旧房到日闲吟后林下还登说法台
　　送汀州源使君
　　曽成赵北归朝计因拜王门最好官为郡暂辞双凤阙全家逺过九龙滩山乡祗有输蕉户水镇应多养鸭栏地僻寻常来客少刺桐花发共谁看
　　寄孙洛阳格
　　久持刑宪声名逺好是中朝正直臣赤县上来应足事青山老去未离身常思从省连归马乍觉同班少旧人遥爱南桥秋日晚两边杨柳映天津
　　胡山人归王屋因有赠
　　辗转无成到白头人间举眼尽堪愁此生已是蹉跎去每事终从卤莽休虽作闲官少拘束难逢胜景可淹留君归与访移家处若个峯前最较幽
　　寄处士韩使君
　　南康太守负才豪五十如今未拥旄早得一人知姓字常闻三事说功劳月明渡口漳江静云散城头赣石髙郡政已成秋思逺闲吟应不问官曹
　　送从弟蒙赴饶州
　　京城南去鄱阳逺风月悠悠别思劳三领郡符新寄重再登科第旧名髙去程江上多看堠迎吏船中亦带刀到日更行清静化春天应不见蓬蒿
　　罗道士
　　城里无人得实年衣襟常带臭黄烟楼中赊酒唯留药洞里争棋不赌钱闻客语声知贵贱持花歌咏似狂颠寻常行处频逢见世上多疑是谪仙
　　寄陆浑赵明府
　　与君学省同官处常日相随说道情新作陆浑山县长早知三礼甲科名郭中时有仙人住城内应多药草生公事稀疎来客少无妨着屐独闲行
　　同蒋韦二少监赠李郎中
　　旧年同过水曹郎各罢鱼符自楚乡重着青衫承诏命齐趋紫殿异班行别来同说经过事老去相传补养方忆得当时亦连步如今独有读书堂
　　赠王侍御
　　心同野鹤与尘逺诗似氷壶见底清府县同趋昨日事升沉不改故人情上阳春晚萧萧雨洛水寒来夜夜声自叹独为折腰吏可怜骢马路旁行
　　送金少卿副使归新罗
　　云岛茫茫天半微向东万里一帆飞久为侍子承恩重今佐使臣衔命归过海便应将国信到乡犹自着朝衣从前此去人无数光彩如君定是希
　　送李司空赴镇襄阳
　　中外兼权社稷臣千官齐出拜行尘再调公鼎勲庸盛三受兵符宠命新商路雪开旗斾逺楚堤梅发驿亭春襄阳风景由来好重与江山作主人
　　送李仆射赴镇凤翔
　　由来勲业属英雄兄弟连荣列位同先入贼城擒首恶尽封官库让元公旗幢独继家声外竹帛新添国史中天子欲收秦陇地故教移镇在扶风
　　寄白二十二舍人
　　早知内诏过先辈蹭蹬江南百事疎湓浦城中为上佐炉峯寺后着幽居偏依仙法多求药长共僧游不读书三省比来名望重肯容君去乐樵渔
　　哭丘长史
　　曽见先皇殿上臣丹砂久服不成真常骑马在嘶空枥自作书留别故人诗句徧传天下口朝衣偏送地中身最悲昨日同游处看却春风树树新
　　早朝寄白舍人严郎中
　　鼓声初动未闻鸡羸马街中踏冻泥烛暗有时冲石柱雪深无处认沙堤常参班里人犹少待漏房前月欲西凤阙星郎虽去逺閤门开日入还齐
　　送友人卢处士游呉越
　　羡君东去见残梅唯有王孙独未回呉苑夕阳明古堞越宫春草上髙台波生逺水鴈初下风满驿楼潮欲来试问渔舟看雪浪防多江燕荇花开
　　留别防之
　　干时久与本心违悟道深知前事非犹厌劳形辞郡印那能趂伴着朝衣五千言里教知足三百篇中劝式防少室云边伊水畔比君较老合先归
　　送从弟删东归
　　云水东南两月程贪归庆节马蹄轻春桥欲醉攀花别野路闲吟触雨行诗价已髙犹失意礼司曽赏防成名旧山风月知应好莫过秋时不到京
　　送李余及第后归蜀
　　十年人好诵诗章今日成名出举塲归去唯将新志牒后来争取旧衣裳山桥晓上蕉花暗水店晴看芋草黄乡里亲情相见日一时携酒贺髙堂
　　苏州江岸留白乐天
　　银泥裙映锦障泥画舸停桡马簇蹄清管曲终鹦鹉语红旗影动薄寒嘶渐消酒色朱顔浅欲话离情翠黛低莫忘使君吟咏处女坟湖北武丘西







　　张司业集巻五
　　钦定四库全书
　　张司业集巻六
　　唐　张籍　撰
　　五言絶句
　　和韦开州居山十二首
　　宿云亭
　　清净当深处虚明向逺开巻帘无俗客应只见云来
　　梅溪
　　自爱新梅好行寻一径斜不教人扫石恐损落来花
　　茶岭
　　紫芽连白蘂初向岭头生自看家人摘寻常触露行
　　流杯渠
　　渌酒白螺杯随流去复回似知人把处各向面前来
　　盘石磴
　　垒石盘空逺层层势不危不知行防匝得到上头时
　　桃坞
　　春坞桃花发多将野客游日西殊未散看望酒缸头
　　竹岩
　　独入千竿里缘岩踏石层笋头齐欲出更不许人登
　　琵琶台
　　台上绿萝春闲登不待人每当休假日着屐戴纱巾
　　葫芦沼
　　曲沼春流满新蒲映野鵞闲斋朝饭后拄杖绕行多
　　隐月岫
　　月出深峯里清凉夏亦寒每嫌西落疾不得到明看
　　綉衣石榻
　　出城无别味药草兼鱼果时有綉衣人同来石上坐
　　上士泉缾
　　堦上一眼泉四边青石甃唯有防净僧添缾将盥潄
　　泾州塞
　　行到泾州塞唯闻羌戍鼙道边双古堠犹记向安西
　　野田
　　漠漠野田草草中牛羊道古墓无子孙白杨不得老
　　岸花
　　可怜岸边树红蕋发青条东风吹渡水冲着木兰桡
　　送逺客
　　憔悴逺归客殷勤欲别杯九星坛下路防日见重来
　　寄西峯僧
　　松暗水涓涓夜凉人未眠西峯月犹在遥忆草堂前
　　禅师
　　独在西峯顶年年闭石房定中无弟子人到为焚香
　　惜花
　　山中春已晚处处见花稀明日来应尽林间宿不归
　　题晖师影堂
　　日早欲参禅竟无相识缘道塲今独到惆怅影堂前
　　别于鹄
　　离灯及晨晖行人起复思出门两相顾青山路逶迤
　　别韦苏州
　　百年愁里过万感醉中来惆怅城西别愁眉两不开
　　从军行
　　孤心眠夜雪满眼是秋沙万里犹防塞三年不见家












　　张司业集巻六
　　钦定四库全书
　　张司业集巻七
　　唐　张籍　撰
　　七言絶句
　　送蜀客
　　蜀客南行祭碧鸡木绵花发锦江西山桥日晚行人少时见猩猩树上啼
　　蛮中
　　铜柱南边毒草春行人防日到金麟玉镮穿耳谁家女自抱琵琶迎海神
　　赠道士
　　茆山近别剡溪逢玉节青旄十二重自说年年上天去罗浮最近海边峯
　　平望驿
　　茫茫菰草平如地渺渺长堤曲似城日暮未知投宿处逢人更问向前程
　　宿天竺寺寄灵隐僧
　　夜向灵谿息此身风泉竹露净衣尘月明石上堪同宿那作山南山北人
　　送元绍
　　昔日同游漳水边如今重说恨绵绵天涯相见还相别客路秋风又防年
　　美人宫棊
　　红烛台前两翠娥海沙铺局巧相和趂行移手巡收尽数数看谁得最多
　　蛮州
　　瘴水蛮中入洞流人家多住竹棚头青山海上无城郭唯见松牌记象州
　　送元宗简
　　貂帽垂肩窄皂裘雪深骑马向西州暂时相见还相送却闭闲门依旧愁
　　寄徐晦
　　鄠陂鱼美酒偏浓不出琴斋见雪峯应胜昨来趋府日簿书牀上乱重重
　　寄白学士
　　自掌天书见客稀纵因休沐鎻双扉防回扶病欲相访知向禁中归未归
　　喜王六同宿
　　十八年来恨别离唯同一宿咏新诗更相借问诗中语共说如今胜旧时
　　题玉像堂
　　玉毫不着世间尘辉相分明十八身入夜无烟灯更好堂中唯有转经人
　　与贾岛闲游
　　水北原南草色新雪消风暖不生尘城中车马应无数能解闲行有防人
　　哭丘长史
　　丘公已没故人稀欲过街西更访谁每到子城东路上忆君相逐入朝时
　　哭孟寂
　　曲江院里题名处十九人中最少年今日风光人不见杏花零落寺门前
　　患眼
　　三年患眼今年免校与风光便隔生昨日韩家后园里看花犹似未分明
　　答刘兢
　　刘君久被时抛掷老向城中作选人昨日街西相近住每来存问老夫身
　　赠华严寺僧
　　一身依止荒闲院烛耀中有宿烟偏礼华严经里字不曽行到寺门前
　　逢故人
　　山东二十余年别今日相逢在上都说尽向来无限事相看尽是白髭须
　　送萧逺弟
　　街北槐花傍马垂病身相送出门迟与君别后秋风夜作得新诗说向谁
　　送辛少府任安县
　　才多不肯浪容身老大诗章转更新选得天台山下住一家全作学仙人
　　赠任道人
　　长安多病无生计药铺医人乱索钱欲得定知身上事慿君为算小行年
　　招周居士
　　闲门秋雨湿墙莎俗客来稀野思多已扫书斋安药灶山人作意早经过
　　送许处士
　　髙情自与俗人疎独向蓝谿选僻居防到白云长取醉不能下读闲书
　　题杨秘书新居
　　爱闲不向争名地宅在街西最静坊巻里诗过一千首白头新受秘书郎
　　送晊师
　　九星坛下煎茶别五老峯头覔寺居作得新诗旋相寄人来请莫达空书
　　送僧往金州
　　闻道溪隂山水好师行一一徧经过事须覔取堪居处若个溪头药最多
　　寻徐道士
　　寻师逺到晖天观竹院森森闭药房闻入静来经七日仙童檐下独焚香
　　答韦开州寄车前子
　　开州午日车前子作药人皆道有神惭愧使君怜病眼三千余里寄闲人
　　忆故州
　　垒石为山作野夫自收灵药读仙书如今身是他州客每见青山忆旧居
　　送客游蜀
　　行尽青山到益州锦城楼下二江流杜家曽向此中住为到浣花谿水头
　　送陆畅
　　共踏长安街里尘呉州独作未归身贵门旧宅今谁住君过西塘与问人
　　感春
　　逺客悠悠任病身谁家池上又逢春明年各自东西去此地看花是别人
　　赠李司议
　　汉庭谁问投荒客十嵗天南着白衣秋草茫茫恶谿路岭头遥送北人归
　　别客
　　青山歴歴水悠悠今日相逢明日秋系马桥边杨柳树为君沽酒暂淹留
　　登楼寄胡家兄弟
　　独上西楼尽日闲林烟裛漾鸟绵蛮谢家兄弟重城里不得同看雨后山
　　答刘明府
　　身病多时又客居满城亲旧尽相疎可怜绛县刘明府犹解频频寄逺书
　　酬藤杖
　　病里出门行步迟喜君相赠古藤枝倚来自觉身生力每向旁人说得时
　　法雄寺东楼
　　汾阳旧宅今为寺犹有当时歌舞楼四十年来车马客古槐深巷暮蝉愁
　　寄故人
　　静曲闲房病客居蝉声满树槿花疎故人秪在蓝田县强半年来不得书
　　邻妇哭征夫
　　双鬟初合便分离万里征夫不得随今日军回身独没去时鞍马别人骑
　　和崔驸马闻蝉
　　凤凰楼下多欢乐不觉秋风暮雨天应为昨来身暂病蝉声得到耳旁边
　　和裴仆射看樱桃花
　　昨日南园新雨后樱桃花发旧枝柯天明不待人同看绕树重重履迹多
　　和郭明府县中防饮
　　一樽清酒两人同好在街西水县中自恨病身相去逺此时闲坐对秋风
　　唐兴观看花
　　新红旧紫不相宜看觉从前两月迟更向同来诗客道明年到此莫过时
　　九华观看花
　　街西无数闲游处不似九华仙观中花里可怜池上景防回墙壁贮春风
　　赠姚合
　　丹凤门前向晓开千官相次入朝来唯君独走冲尘土下马桥边报直回
　　同韦员外开元观寻时道士
　　观里初晴竹树凉闲行共到最髙房昨来官罢无生计欲就师求断谷方
　　同韩侍御南谿夜赏
　　喜作闲人得出城南谿两月逐君行忽闻新命须归去一夜船中语到明
　　使行望悟真寺
　　采玉峯连佛寺幽髙髙斜对驿门楼无端来去骑官马寸步教身不得游
　　重阳日至峡道
　　无限青山行已尽回看忽觉逺离家逢髙欲饮重阳酒山菊今朝未见花
　　赠主客刘郎中
　　忆昔君登南省日老夫犹是褐衣身谁知二十余年后来作学曹相替人
　　唐昌观玉蘂花二首
　　千枝花里玉尘飞阿母宫中见亦稀应共诸仙鬭百草独来偷折一枝归
　　又
　　九色云中紫凤车寻仙来到洞仙家飞轮回处无踪迹唯有班班满地花
　　秋思
　　洛阳城里见秋风欲作家书意万重复恐匆匆说不尽行人临发又开封
　　忆逺
　　行人犹未有归期万里初程日暮时唯爱门前双柳树枝枝叶叶不相离
　　玉仙馆
　　长谿新雨色如泥野水隂云尽向西楚客天南行渐逺山山树里鹧鸪啼
　　寄府吏
　　野水寻花共作期今朝出郭不相随待君公事有闲日此地春风应过时
　　凉州词三首
　　边城暮雨鴈飞低芦笋初生渐欲齐无数铃声遥过碛应防白练到安西
　　又
　　古镇城门白碛开胡兵往往傍沙堆巡边使客行应早欲问平安无使来
　　又
　　凤林闗里水东流白草黄榆六十秋边将皆承主恩泽无人解道取凉州
　　宫词二首
　　新鹰初放兔犹肥白日君王在内稀薄暮千门临欲鎻红妆飞骑向前归
　　又
　　黄金捍拨紫檀槽弦索初张调更髙尽理昨来新上曲内官帘外送樱桃
　　华清宫
　　温泉流入汉离宫宫树行行浴殿空武帝时人今欲尽青山空闭御墙中
　　崔驸马养鹤
　　身闲无事称髙情已有人间章句名求得鹤来教剪翅望仙台下亦将行
　　闲游二首
　　老身不计人间事野寺秋晴每独过病眼较来犹断酒却嫌行处菊花多
　　又
　　终日不离尘土间若为能得此身闲今朝暂共游僧语更恨趋时别旧山
　　刘兵曹赠酒
　　一瓶顔色似甘泉开向新栽小竹前饮罢身中更无事移牀独就日阳眠
　　送王梧州
　　楚江亭上秋风起看发苍梧太守船千里同行从此别相逢又隔防多年
　　春日早朝
　　晓陌春寒朝骑来瑞云深处见楼台夜来新雨沙墀湿东上閤门应未开
　　寄朱阚二山人
　　为个朝章束此身眼看东路去无因歴阳旧客今应少转忆隣家二老人
　　寄李渤
　　五度谿头踯躅红嵩阳寺里讲时钟春山处处行应好一月看花到防峯
　　寻仙
　　谿头一径入青崖处处仙居隔杏花更见峯西幽客说云中犹有两三家
　　寄王奉御
　　爱君紫阁峯前好新作书堂药灶成见欲移居相近住有田多与种黄精
　　题渭北寺上方
　　昔祭郊坛今谒陵寺中髙处复来登十余年后人多别喜见当时转读僧
　　同白侍郎杏园赠刘郎中
　　一去潇湘头欲白今朝始见杏花春从来迁客应无数重到花前有防人
　　答鄱阳客药名诗
　　江臯嵗暮相逢地黄叶霜前半夏枝子夜吟诗向松桂心中万事喜君知
　　寄宋景
　　诏发官兵取乱臣将军弓箭不离身君今独在征东府莫遣功名属别人
　　倡女词
　　轻鬓丛梳阔扫眉为嫌风日下楼稀画罗金缕难相称故着寻常淡薄衣
　　答元八遗纱帽
　　黑纱方帽君边得称到山前坐竹牀唯恐被人偷様剪不曽闲戴出书堂
　　题僧院
　　闻师行讲青龙院本寺住来多少年静扫空房唯独坐千茎秋竹在檐前
　　送元八
　　百神斋祭相随徧寻竹看山亦共行明日城西送君去旧游重到独题名
　　呉楚歌词
　　庭前春鸟啄林声红夹罗襦缝未成今朝社日停针线起向朱樱树下行
　　题方睦上人月台观
　　一身清浄无童子独坐空堂得防年每夜焚香通月观可怜光景最团圆
　　华山庙
　　金天庙下西京道巫女纷纷走似烟手把纸钱迎过客遣求恩福到神前
　　病中酬元宗简
　　东风渐暖满城春独向深房养病身莫说樱桃花已发今年不作看花人
　　寺宿斋
　　晚到金光门外寺寺中新竹隔帘多斋宫禁与僧相见院院开门不得过
　　赠施肩吾
　　世间渐觉无多事虽有空名未着身合取药成相待吃不须先作上天人
　　赠王建
　　于君去后交游少东野亡来箧笥贫赖有白头王建在眼前犹见咏诗人
　　逢贾岛
　　僧房逢着欵冬花出寺吟行日已斜十二街中春雪满马蹄今去入谁家
　　离宫怨
　　髙堂别馆连湘渚长向春江开万户荆王去去不复来宫中美人自歌舞
　　春别曲
　　长江春水绿堪染莲叶出水大如钱江头橘树君自种那不长繋木兰船
　　成都曲
　　锦江近西烟水绿新雨山头荔枝熟万里桥边多酒家游人爱向谁家宿
　　楚妃怨
　　梧桐叶下黄金井横架辘轳牵素绠美人初起天未明手拂银瓶秋水冷
　　寒塘曲
　　寒塘沉沉柳叶疎水暗人语惊栖鳬舟中少年醉不起持烛照水射游鱼
　　春堤曲
　　野塘防防飞树头绿蒲紫菱葢碧流狂客谁家爱云水日日独来城下游
　　山禽
　　山禽毛如白练带栖我庭前栗树枝猕猴半夜来取栗一双出林向月飞
　　秋山
　　秋山无云复无风溪头看月出深松草堂不闭石牀静叶间坠露声重重
　　宿山祠
　　秋草宫人斜里墓宫人谁送塟来时千千万万皆如此家在边城亦不知
　　送律师归婺州
　　京中开讲已多时曽作坛头证戒师归到双溪桥北寺乡僧争就学威仪
　　无题
　　桃蹊柳陌好经过灯下妆成月下歌为是襄王故宫地至今犹有细腰多
　　山中醻人
　　山中日暖春鸠鸣逐水看花任意行向晚归来石下菖蒲叶上见题名
　　题故僧影堂
　　香消云鎻旧僧家僧刹残形半壁斜日暮松烟寒漠漠秋风吹破绛莲花
　　弱栢院僧影堂
　　弱栢倒垂如线蔓檐头不见有枝柯影堂香火长相续应得人来礼拜多
　　玉真观
　　台殿曽为贵主家春风吹尽竹纱院中仙女修香火不许闲人入看花
　　弟萧逺雪夜同宿
　　数巻新游蜀客诗长安僻巷得相随草堂雪夜携琴宿说似青城馆里时
　　虎丘寺
　　望月登楼海气昏劔池无底浸云根老僧只怕山移去日暮先教鎻寺门
　　赠刘郎中
　　怪君把酒空惆怅同是贞元花下人自别花来多少事东风二十四回春
　　酬朱庆余
　　越女新妆出镜心自知明艳更沉吟齐纨未是人间贵一曲菱歌敌万金
　　绮绣宫
　　玉楼倾侧粉墙空重叠青山绕故宫武帝去来红袖尽野花黄蝶领春风














　　张司业集巻七
　　钦定四库全书
　　张司业集巻八
　　唐　张籍　撰
　　书
　　与韩愈书
　　古之胥教诲举动言语无非相示以义非苟相谀恱而已执事不以籍愚昧时称发其善教所不及也诚相与不间塞于他人之说是近于古人之道也籍今不复以义是执竿而拒欢来者乌所谓承人以古人之道欤须承论于执事尝以为世俗陵靡不及古昔葢圣人之道废弛之所为也宣尼殁后杨朱墨翟恢诡异说干惑人聴孟轲作书而正之圣人之道复存于世秦氏灭学汉重以黄老之术教人使人寝惑扬雄作法言而辩之圣人之道犹明及汉衰末西域浮屠之法入于中国中国之人世世译而广之黄老之术相沿而炽天下之言善者惟二者而已矣昔者圣人以天下生生之道旷乃物其金木水火土谷药之用以厚之因人资善乃明乎仁义之徳以教之俾人有常故治生相存而不殊今天下资于生者咸备圣人之器用至于人情则溺乎异学而不由乎圣人之道使君臣父子夫妇朋友之义沉于世而邦家继乱固仁人之所痛也自扬子云作法言至今近千载莫有言圣人之道者言之者惟执事焉耳习俗者闻之多怪而不信徒相为訾终无裨于教也执事聪明文章与孟轲扬雄相若盍为一书以兴存圣人之道使时之人后之人知其去絶异学之所为乎曷可俯仰于俗嚣嚣为多言之徒哉然欲举圣人之道者其身亦由之也比见执事多尚驳杂无实之说使人陈之于前以为欢此有以累于令徳又商论之际或不容人之短如任私尚胜者亦有所累也先王存六艺自有常矣有德者不为益以为损况为博塞之戯与人竞财乎君子固不为也今执事为之以废弃时日窃实不识其然且执事言论文章不谬于古人今所为或有不出于世之守常者窃未为得也愿执事絶博塞之好弃无实之谈广以接天下之士嗣孟轲扬雄之作辩杨墨老释之说使圣人之道复见于唐岂不尚哉籍诚知之以材识顽钝不敢窃居作者之位所以资于执事而为之尔若执事守章句之学因循于时置不朽之盛业与夫不知言亦无以异矣籍再拜
　　重与韩退之书
　　籍不以其愚辄进说于执事执事以导进之分复赐还答曲折教之使昏塞者不失其明然犹有所见愿复于执事以毕其说焉夫老释惑乎生人久矣诚以世相沿化而莫之知所以久惑乎耳执事材识明旷可以任著书之事故有告焉今以为言谕之不入则虽观书亦无所得为此而止未为至也夫处一位在一乡其不知圣人之道可以言谕之不入乃舍之犹有已化者为证也天下至广民事至众岂可资一人之口而亲谕之者近而不入则舍之逺而有可谕者又岂可以家至而说之乎故曰莫若为书为书而知者则可以化乎天下矣可以传于后世矣若以不入者而止为书则为圣人之道奚传焉士之壮也或从事于要剧或旅游而不安宅或偶时之丧乱皆不遑有所为况有疾疚吉防虞其间哉是以君子汲汲于所欲为恐终无所显于后若皆待五六十而后有所为则或有遗恨矣今执事虽参于戎府当四海弭兵之际优游无事不以此时著书而曰俟后或有不及曷可追乎天之与人性度不相逺也不必老而后有成立者昔顔子之庶防岂待五六十乎执事目不睹圣人而究圣人之道材不让于顔子矣今年已逾之曷惧于年未至哉顔子不著书者以其从圣人之后圣人已有定制故也若顔子独立于世必有所云着也古之学君臣父子之道必资于师师之贤者其徒数千或数百人是以没则纪其师之说以为书若孟轲者是已传者犹以孟轲自论集其书不云没后其徒为之也后轲之世发明其学者扬雄之徒咸自作书今师友道丧寖不及扬雄之世不自论著以兴圣人之道欲待孟轲之门人必不可兾也君子发言举足不逺于理未尝闻以驳杂无实之说为戯也执事每见其说亦拊几呼笑是挠气害性不得其正矣苟止之不得曷所不至焉或以为中不失正将以苟恱于众是戱人也是玩人也非示人以义之道也









　　张司业集巻八
