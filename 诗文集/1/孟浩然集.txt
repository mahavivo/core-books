孟浩然集 唐 孟浩然

提要
序
卷一
卷二
卷三
卷四
辑补
 　 
 
提要

　　《孟浩然集》四卷，唐孟浩然撰。浩然事迹具《新唐书·文艺传》。前有天宝四载宜城王士源序。（案士源即补《亢仓子》之王士元。其事亦见序中。此作源字，盖传写异文。）又有天宝九载韦滔序。士源序称“浩然卒於开元二十八年，年五十有二。凡所属缀，就辄毁弃，无复编录。乡里购采，不有其半。敷求四方，往往而获。今集其诗二百一十七首，分为四卷”。此本四卷之数，虽与序合，而诗乃二百六十二首，较原本多四十五首。洪迈《容斋随笔》尝疑其《示孟郊》诗时代不能相及。今考《长安早春》一首，《文苑英华》作张子容，而《同张将军蓟门看灯》一首亦非浩然游迹之所及。则后人窜入者多矣。士源序又称诗或阙逸未成，而制思清美，及他人酬赠，咸次而不弃。而此本无不完之篇，亦无唱和之作。其非原本，尤有明徵。排律之名，始於杨宏《唐音》，古无此称。此本乃标排律为一体。其中《田家元日》一首、《晚泊浔阳望香炉峰》一首、《万山潭》一首，《渭南园即事贻皎上人》一首，皆五言近体，而编入古诗。《临洞庭》诗旧本题下有“献张相公”四字，见方回《瀛奎律髓》。此本亦无之。显然为明代重刻，有所移改。至序中“丞相范阳张九龄等与浩然为忘形之交”语，考《唐书》，张说尝谪岳州司马，集中称“张相公”、“张丞相”者凡五首，皆为说作。若九龄则籍隶岭南，以“曲江”著号，安得署曰“范阳”？亦明人以意妄改也。以今世所行别无他本，姑仍其旧录之，而附订其舛互如右。  
　 
孟浩然集序

　　孟浩然字浩然，襄阳人也。骨貌淑清，风神散朗。救患释纷，以立义表；灌蔬艺竹，以全高尚。交游之中，通脱倾盖。机警无匿，学不为儒；务掇菁藻，文不按古。匠心独妙，五言诗天下称其尽美矣。闲游秘省，秋月新霁，诸英华赋诗作会，浩然句曰：“微云淡河汉，疏雨滴梧桐。”举坐嗟其清绝，咸阁笔不复为继。丞相范阳张九龄、侍御史京兆王维、尚书侍郎河东裴朏、范阳卢撰、大理评事河东裴总、华阴太守郑倩之、守河南独孤策率以浩然为忘形之交。山南采访使本郡守昌黎韩朝宗谓：“浩然间代清律，置诸周行，必咏穆如之颂。”因入奏，与偕行，先扬於朝，与期约日引谒。及期，浩然会寮友，文酒讲好甚适。或曰：“子与韩公豫诺而忘之，无乃不可乎？”浩然叱曰：“仆已饮矣，身行乐耳，遑恤其它。”遂毕席不赴，由是闲罢，既而浩然亦不之悔也，其好乐忘名如此。士源它时尝笔赞之曰：“导澜挺灵，实生楚英，浩然清发，亦自其名，开元二十八年，王昌龄游襄阳，时浩然疾疹发背且愈，相得欢甚，浪情宴谑，食鲜疾动，终於冶城南园，年五十有二。子曰仪甫。浩然文不为仕，伫兴而作。故或迟行，不为饰动以求真；故以诞游，不为利期以放性。故常贫，名不继於选部，聚不盈於担石。虽屡空不给，而自若也。

　　士源幼好名山，行年十八，首事陵山。践止恒岳，咨求通元丈人，又过苏门，问道隐者元知运。太行采药，经王屋小有洞。太白习隐诀，终南修《亢仓子》九篇。天宝四载徂夏，诏书徵谒京邑，与冢臣八座讨论，山林之士麕至，始知浩然物故。嗟哉！未禄於代，史不必书，安可哲踪妙韵，从此而绝？故详问文者，随述所论，美行嘉闻，十不纪一。浩然凡所属缀，就辄毁弃，无复编录，常自叹为文不逮意也。流落既多，篇章散逸，乡里构彩，不有其半，敷求四方，往往而获。既无他事，为之传次，遂使海内衣冠缙绅，经襄阳思睹其文，盖有不备见而去，惜哉！今集其文诗二百一十八首，分为四卷。诗或缺逸未成，而制思清美，及他人酬赠，咸录次而不弃耳。王士源序。

　　宜城王士源者，藻思清远，深鉴文理，常游山水，不在人间。著《亢仓子》数篇，傅之於代。余久在集贤，尝与诸学业士命此子，不可得见。天宝中，忽获《浩然文集》，乃士源为之序传。词理卓绝，吟讽忘疲，书写不一，纸墨薄弱。昔虞坂之上，逸驾与驽骀俱疲；吴灶之中，孤桐与樵苏共爨。遇伯乐与伯喈，遂腾声於千古。此诗若不遇王君，乃十数张故纸耳。然则王君之清鉴，岂减孙蔡而已哉？余今缮写，增其条目，复贵士源之清才，敢重述於卷首。谨将此本，送上秘府，庶久而不泯，传芳无穷。天宝九载正月初三日，特进行太常卿礼仪使，集贤院修撰上柱国沛国郡开国公韦滔序。  
　 
卷一

　　○五言古诗

　　寻香山湛上人

　　朝游访名山，山远在空翠。氛氲亘百里，日入行始至。谷口闻钟声，林端识香气。杖策寻故人，解鞍暂停骑。石门殊壑险，篁径转森邃。法侣欣相逢，清谈晓不寐。平生慕真隐，累日探灵异。野老朝入田，山僧暮归寺。松泉多清响，苔壁饶古意。愿言投此山，身世两相弃。

　　云门寺西六七里闻符公兰若最幽与薛八同往

　　谓余独迷方，逢子亦在野。结交指松柏，问法寻兰若。小溪劣容舟，怪石屡惊马。所居最幽绝，所住皆静者。密篠夹路傍，清泉流舍下。上人亦何闲，尘念俱已舍。四禅合真如，一切是虚假。愿承甘露润，喜得惠风洒。依止此山门，谁能效丘也！

　　宿天台桐柏观

　　海行信风帆，夕宿逗云岛。缅寻沧洲趣，近爱赤城好。扪萝亦践苔，辍棹恣探讨。息阴憩桐柏，采秀寻芝草。鹤唳清露垂，鸡鸣信潮早。愿言解缨绂，从此去烦恼。高步陵四壁，玄踪得三老。纷吾远游意，学此长生道。日夕望三山，云涛空浩浩。

　　宿终南翠微寺

　　翠微终南里，雨后宜返照。闭关久沉冥，杖策一登眺。遂造幽人室，始知静者妙。儒道虽异门，云林颇同调。两心喜相得，毕景共谈笑。暝还高窗眠，时见远山晓。缅怀赤城标，更忆临海峤。风泉有清音，何必苏门啸。

　　春初汉中漾舟

　　羊公岘山下（一云漾舟逗何处），神女汉皋曲。雪罢冰复开，春潭千丈绿。轻舟恣来往，探玩无厌足。波影摇妓钗，沙光逐人目。倾杯鱼鸟醉，联句莺花续。良会难再逢，日入须秉烛。

　　宿来公山房期丁大不至

　　夕阳度西岭，群壑倏已暝。松月生夜凉，风泉满清听。樵人归欲尽，烟鸟栖初定。之子期宿来，孤琴候萝径。

　　耶溪泛舟

　　落景余清晖，轻桡弄溪渚。泓澄爱水物，临泛何容与。白首垂钓翁，新妆浣沙女。相看未相识，脉脉不得语。

　　彭蠡湖中望庐山

　　太虚生月晕，舟中知天风。挂席候明发，渺漫平湖中。中流见匡阜，势压九江雄。黯黮凝黛色，峥嵘当曙空。香炉初上日，瀑水喷成虹。久欲追尚子，况兹怀远公。我来限于役，未暇息微躬。淮海途将半，星霜岁欲穷。寄言岩栖者，毕趣当来同。

　　登鹿门山怀古

　　清晓因兴来，乘流越江岘。沙禽近方识，浦树遥莫辨。渐到鹿门山，山明翠微浅。岩潭多屈曲，舟楫屡回转。昔闻庞德公，采药遂不返。金涧养芝木，石床卧苔藓。纷吾感耆旧，结揽事攀践。隐迹今尚存，高风邈已远。白云何时去，丹桂空偃蹇。探讨意未穷，回舻夕阳晚。

　　游明禅师西山兰若

　　西山多奇状，秀出傍前楹（一云西山饶石林，磋翠疑削成）。停午收彩翠，夕阳照分明。吾师住其下，禅坐说无生。结庐就嵌窟，翦竹通径行。谈空对樵叟，授法与山精。日暮方辞去，田园归冶城。

　　听郑五愔弹琴

　　阮籍推名饮，清风坐竹林。半酣下衫袖，拂拭龙唇琴。一杯弹一曲，不觉夕阳沉。余意在山水，闻之谐夙心。

　　疾愈过龙泉寺精舍呈易业二上人

　　停午闻山钟，起行散愁疾。寻林采芝去，转谷松萝密。傍见精舍开，长廊饭僧毕。石渠流雪水，金子耀霜橘。竹房思旧游，过憩终永日。入洞窥石髓，傍崖采蜂蜜。日暮辞远公，虎溪相送出。

　　襄阳旅泊寄阎九司户

　　桂水通百越，扁舟期晓发。荆门蔽三巴，夕望不见家。襄王梦行雨，才子谪长沙。长沙饶瘴疠，胡为苦留滞！久别思款颜，承欢怀接袂。接袂杳无由，徒增旅泊愁。清猿不可听，沿月下湘流。

　　大堤行寄万七

　　大堤行乐处，车马相驰突。岁岁春草生，踏青二三月。王孙挟珠弹，游女矜罗袜。携手今莫同，江花为谁发！

　　还山赠湛禅师

　　幼闻无生理，常欲观此身。心迹罕兼遂，崎岖多在尘。晚途归旧壑，偶与支公邻。喜得林下契，共推席上珍。念兹泛苦海，方便示迷津。导以微妙法，结为清净因。烦恼业顿舍，山林情转殷。朝来问疑义，夕话得清真。墨妙称古绝，词华惊世人。禅房闭虚静，花药连冬春。平石借琴砚，落泉洒衣巾。欲知明灭意，朝夕海鸥驯。

　　秋登万山寄张五

　　北山白云里，隐者自怡悦。相望始登高，心随雁飞灭。愁因薄暮起，兴是清秋发。时见归村人，平沙渡头歇。天边树若荠，江畔洲如月。何当载酒来，共醉重阳节。

　　登江中孤屿赠白云先生王迥

　　悠悠清江水，水落沙屿出。回潭石下深，绿篠岸傍密。鲛人潜不见，渔父歌自逸。忆与君别时，泛舟如昨日。夕阳开晚照，中坐兴非一。南望鹿门山，归来恨相失。

　　晚春卧疾寄张八子容

　　南陌春将晚，北窗犹卧病。林园久不游，草木一何盛。狭径花将尽，闲庭竹扫净。翠羽戏兰苕，頳鳞动荷柄。念我平生好，江乡远从政。云山阻梦思，衾枕劳感咏。感咏复何为，同心恨别离。世途皆自媚，流俗寡相知。贾谊才空逸，安仁鬓欲丝。遥情每东注，奔晷复西驰。帝恐填沟壑，无由振羽仪。穷通若有命，欲向论中推。

　　书怀贻京邑故人

　　惟先自邹鲁，家世重儒风。诗礼袭遗训，趋庭绍未躬。昼夜常自强，词赋颇亦工。三十既成立，嗟吁命不通。慈亲向羸老，喜惧在深衷。甘脆朝不足，箪瓢夕屡空。执鞭慕夫子，捧檄怀毛公。感激遂弹冠，安能守固穷。当涂诉知己，投刺匪求蒙。秦楚邈离异，翻飞何日同！

　　游云门寺寄越府包户曹徐起居

　　我行适诸越，梦寐怀所欢。久负独往愿，今来恣游盘。台岭践嶝石，耶溪溯林湍。舍舟入香界，登阁憩旃檀。晴山秦望近，春水镜湖宽。远行伫应接，卑位徒劳安。白云去久滞，沧海竭来观。故国眇天末，良朋在朝端。迟尔同携手，何时方挂冠。

　　示孟郊

　　蔓草蔽极野，兰芝神孤根。众音何其繁，伯牙独不喧。当时高深意，举世无能分。钟期一见知，山水千秋闻。尔其保静节，薄俗徒云云。

　　山中逢道士云公

　　春余草木繁，耕种满田园。酌酒聊自劝，农夫安与言。忽闻荆山子，时出桃花源。采樵过北谷，卖药来西村。村烟日云夕，榛路有归客。杖策前相逢，依然是畴昔。邂逅欢觏止，殷勤叙离隔。谓余搏扶桑，轻举振六翮。奈何偶昌运，独见遗草泽。既笑接舆狂，仍怜孔丘厄。物情趋势利，吾道贵闲寂。偃息西山下，门庭罕人迹。何时还清溪，从尔炼丹液。

　　岁暮海上作

　　仲尼既已没，余亦浮于海。昏见斗柄回，方知岁星改。虚舟任所适，垂钓非有待。为问乘槎人，沧洲复何在。

　　越中逢天台太一子

　　仙穴逢羽人，停舻向前拜。问余涉风水，何事远行迈。登陆寻天台，顺流下吴会。兹山夙所尚，安得闻灵怪。上逼青天高，俯临沧海大。鸡鸣见日出，每与仙人会。来去赤城中，逍遥白云外。莓苔异人间，瀑布作空界。福庭长不死，华顶旧积最。永远从此游，何当济所届。

　　自浔阳泛舟经明海作

　　大江分九派，渺漫成水乡。舟子乘利涉，往来逗浔阳。因之泛五湖，流浪经三湘。观涛壮枚发，吊屈痛沉湘。魏阙心常在，金门诏不忘。遥怜上林雁，冰泮已回翔。

　　早发渔浦潭

　　东旭早光茫，渚禽已惊聒。卧闻渔浦口，桡声暗相拨。日出气象分，始知江路阔。美人常晏起，照影弄流沫。饮水畏惊猿，祭鱼时见獭。舟行自无闷，况值晴景豁。

　　经七里滩

　　余奉垂堂诫，千金非所轻。为多山水乐，频作泛舟行。五岳追尚子，三湘吊屈平。湖经洞庭阔，江入新安清。复闻严陵濑，乃在此川路。叠嶂数百里，沿洄非一趣。彩翠相氛氲，别流乱奔注。钓矶平可坐，苔磴滑难步。猿饮石下潭，鸟还日边树。观奇恨来晚，倚棹惜将暮。挥手弄潺湲，从兹洗尘虑。

　　南阳北阻雪

　　我行滞宛许，日夕望京豫。旷野莽茫茫，乡山在何处。孤烟村际起，归雁天边去。积雪覆平皋，饥鹰捉寒兔。少年弄文墨，属意在章句。十上耻还家，徘徊守归路。

　　将适天台留别临安李主簿

　　枳棘君尚栖，匏爪吾岂系。念离当夏首，漂泊指炎裔。江海非堕游，田园失归计。定山既早发，渔浦亦宵济。泛泛随波澜，行行任舻枻。故林日已远，郡木坐成翳。羽人在丹丘，吾亦从此逝。

　　适越留别谯县张主簿申屠少府

　　朝乘汴河流，夕次谯县界。幸因西风吹，得与故人会。君学梅福隐，余随伯鸾迈。别后能相思，浮云在吴会。

　　送从弟邕下第后归会稽

　　疾风吹征帆，倏尔向空没。千里去俄顷，三江坐超忽。向来共欢娱，日夕成楚越。落羽更分飞，谁能不惊骨。

　　送辛大之鄂渚不及

　　送君不相见，日暮独愁绪。江上夕徘徊，天边迷处所。郡邑经樊邓，云山入嵩汝。蒲轮去渐遥，石径徒延伫。

　　江上别流人

　　以我越乡客，逢君谪居者。分飞黄鹤楼，流客苍梧野。驿使乘云去，征帆沿溜下。不知从此分，还袂何时把。

　　洗然弟竹亭

　　吾与二三子，平生结交深。俱怀鸿鹄志，共有鶺鴒心。逸气假毫翰，清风在竹林。远是酒中趣，琴上偶然音。

　　夜登孔伯昭南楼时沈太清朱昇在座

　　谁家无风月，此地有琴樽。山水会稽郡，诗书孔氏门。再来值秋杪，高阁夜无喧。华烛罢燃蜡，清弦方奏鹍。沈生隐侯胤，朱子买臣孙。好我意不浅，登兹共话言。

　　宴鲍二宅

　　闲居枕清洛，左右接人野。门庭无杂宾，车辙多长者。是时方正夏，风物自萧洒。五月休沐归，相携竹林下。开襟成欢趣，对酒不能罢。烟暝栖鸟迷，余将归白社。

　　岘潭作

　　石潭傍隈隩，沙岸晓夤缘。试垂竹竿钓，果得查头鳊。美人骋金错，纤手鲙红鲜。因谢陆内史，莼羹何足传。

　　齿坐呈山南诸隐

　　习公有遗座，高在白云陲。樵子见不识，山僧赏自知。以余为好事，携手一来窥。竹露闲夜滴，松风清昼吹。从来抱微尚，况复感前规。于此无奇策，苍生奚以为！

　　与王昌龄宴黄十一

　　归来卧青山，常梦游清都。漆园有傲吏，惠我在招呼。书幌神仙籙，画屏山海图。酌霞复对此，宛似入蓬壶。

　　襄阳公宅饮

　　窈窕夕阳佳，耒茸春色好。欲觅淹留处，无过狭斜道。绮席卷龙须，香林浮马脑。北林积修树，南池生别岛。手拨金翠花，心迷玉芝草。谈天光六义，发论明三倒。座非陈子惊，门还魏公扫。荣辱应无间，欢娱当共保。

　　同张明府清镜叹

　　妾有盘龙镜，清光常昼发。自从生尘埃，有若雾中月。愁来试取照，坐叹生白发。寄语边塞人，如何久离别。

　　夏日南亭怀辛大

　　山光忽西落，池月渐东上。散发乘夜凉，开轩卧闲敞。荷风送香气，竹露滴清响。欲取鸣琴弹，恨无知音赏。感此怀故人，中宵劳梦想。

　　秋宵月下有怀

　　秋空明月悬，光彩露沾湿。惊鹊栖不定，飞萤卷帘入。庭槐寒影疏，邻杵夜声急。佳期旷何许，望望空伫立。

　　仲夏归南园寄京邑旧游

　　尝读《高士传》，最嘉陶徵君。日耽田园趣，自谓羲皇人。余复何为者，栖栖徒问津。中年废丘壑，上国旅风尘。忠欲事明主，孝思侍老亲。归来冒炎暑，耕稼不及春。扇枕北窗下，采芝南涧滨。因声谢朝列，吾慕颍阳真。

　　家园卧疾毕太祝见寻

　　伏枕旧游旷，笙歌劳梦思。平生重交结，迨此令人疑。冰室无暖气，炎云空赫曦。隙驹不暂驻，日听凉蝉悲。壮图竟未立，班白恨吾衰。夫子自南楚，缅怀嵩汝期。

　　田家元日

　　昨夜斗回北，今朝岁起东。我年已虽仕，无禄尚忧农。野老就耕去，荷锄随牧童。田家占气候，共说此年丰。

　　晚泊浔阳望香炉峰

　　挂席几千里，名山都未逢。泊舟浔阳郭，始见香炉峰。尝读《远公传》，永怀尘外踪。东林精舍近，日暮空闻钟。万山潭垂钓坐磐石，水清心益闲。鱼行潭树下，猿挂岛藤间。游女昔解佩，传闻于此山。求之不可得，沿月棹歌还。

　　入峡寄弟

　　吾昔与汝辈，读书常闭门。未尝冒湍险，岂顾垂堂言。自此历江湖，辛勤难具论。往来行旅弊，开凿禹功存。壁立千峰峻，潨流万壑奔。我来凡几宿，无夕不闻猿。浦上摇归恋，舟中失梦魂。泪沾明月峡，心断鶺鴒原。离阔星难聚，秋深露易繁。因君下南楚，书此寄乡园。

　　宿杨子津寄润州长山刘隐士

　　所思在梦寐，欲往大江深。日夕望京口，烟波愁我心。心驰茅山洞，目极枫树林。不见少微隐，星霜劳夜吟。

　　送丁大凤进士赴举呈张九龄

　　吾观《鹪鹩赋》，君负王佐才。惜无金张援，十上空归来。弃置乡园老，翻飞羽翼摧。故人今在位，岐路莫迟回。

　　送吴悦游韶阳

　　五色怜凤雏，南飞适鹧鸪。楚人不相识，何处求椅梧。去去日千里，茫茫天一隅。安能与斥鮺，决起但枪榆。

　　送陈七赴西军

　　吾观非常者，碌碌在目前。君负鸿鹄志，蹉跎书剑年。一闻边烽动，万里忽争先。余亦赴京国，何当献凯还。

　　田家作

　　弊庐隔尘喧，惟先养恬素。卜邻劳三径，植果盈千树。粤余任推迁，三十犹未遇。书枕时将晚，丘园日空暮。晨兴自多怀，昼坐常寡悟。冲天羡鸿鹄，争食羞鸡鹜。望断金马门，劳歌采樵路。乡曲无知己，朝端乏亲故。谁能为杨雄，一荐《甘泉赋》。

　　从张丞相游纪南城猎戏赠裴迪张参军

　　从禽非吾乐，不好云梦田。岁晏临城望，只令乡思悬。参卿有数子，联骑何翩翩。世禄金张贵，官曹幕府连。岁时行杀气，飞刃争割鲜。十里届宾馆，徵声匝妓筵，高标回落日，平楚压芳烟。何意狂歌客，从公亦在旃。

　　登望楚山最高顶

　　山水观形胜，襄阳美会稽。最高惟望楚，曾未一攀跻。石壁疑削成，众山比全低。晴明试登陟，目极无端倪。云梦掌中小，武陵花处迷。暝还归骑下，萝月在深溪。

　　采樵作

　　采樵入深山，山深水重叠。桥崩卧查拥，路险垂藤接。日落伴将稀，山风拂薜衣。长歌负轻策，平野望烟归。

　　早梅

　　园中有早梅，年例犯寒开。少妇争攀折，将归插镜台。犹言看不足，更欲剪刀裁。

　　涧南园即事贻皎上人

　　弊庐在郭外，素业唯田园。左右林野旷，不闻城市喧。钓竿垂北涧，樵唱入南轩。书取幽栖事，还寻静者论。

　　王迥见寻

　　归闲日无事，云卧昼不起。有客款柴扉，自云巢居子。居闲好花木，采药来城市。家在鹿门山，常游涧泽水。手持白羽扇，脚步青芒履。闻道鹤书征，临流还洗耳。

　　与黄侍御北津泛舟

　　津无蛟龙患，日夕常安流。本欲避骢马，何知同鹢舟。岂伊今日幸，曾是昔年游。莫奏琴中鹤，且随波上鸥。堤缘九里郭，山面百城楼。自顾躬耕者，才非管乐俦。闻君荐草泽，从此泛沧洲。

　　题长安王主人壁

　　久废南山田，谬陪东阁贤。欲随平子去，犹未献《甘泉》。枕席琴书满，褰帷远岫连。我来如昨日，庭树忽鸣蝉。促织惊寒女，秋风感长年。授衣当九月，无褐竟谁怜。

　　庭桔

　　明发览群物，万木何阴森。凝霜渐渐水，庭橘似县金。女伴争攀摘，摘窥碍叶深。并生怜共蒂，相示感同心。骨刺红罗被，香粘翠羽簪。擎来玉盘里，全胜在幽林。  
　 
卷二

　　○七言古诗

　　夜归鹿门歌

　　山寺鸣钟昼已昏，渔梁渡头争渡喧。人随沙岸向江村，余亦乘舟归鹿门。鹿门月照开烟树，忽到庞公栖隐处。岩扉松径长寂寥，惟有幽人自来去。

　　和卢明府送郑十三还京兼寄之

　　昔时风景登临地，今日衣冠送别筵。闲卧自倾彭泽酒，思归长望白云天。洞庭一叶惊秋早，濩落空嗟滞江岛。寄语朝廷当世人，何时重见长安道！

　　送王七尉松滋得阳台云君不见

　　巫山神女作行云，霏红沓翠晓氛氲。婵娟流入襄王梦，倏忽还随零雨分。空中飞去复飞来，朝朝暮暮下阳台。愁君此去为仙尉，便逐行云去不回。

　　鹦鹉洲送王九游江左

　　昔登江上黄鹤楼，遥爱江中鹦鹉洲。洲势逶迤绕碧流，鸳鸯鸂■〈氵鶒〉满沙头。沙头日落沙碛长，金沙耀耀动飙光。舟人牵锦缆，浣女结罗裳。月明全见芦花白，风起遥闻杜若香，君行采采莫相忘。

　　高阳池送朱二

　　当昔襄阳雄盛时，山公常醉习家池。池边钓女自相随，妆成照影竞来窥。澄波淡淡芙蓉发，绿岸毵毵杨柳垂。一朝物变人亦非，四面荒凉人住稀。意气豪华何处在，空余草露湿罗衣。此地朝来饯行者，翻向此中牧征马。征马分飞日渐斜，见此空为人所嗟。殷勤为访桃源路，予亦归来松子家。

　　○五言排律

　　西山寻辛谔

　　漾舟乘水便，因访故人居。落日清川里，谁言独羡鱼。石潭窥洞彻，沙岸历纡余。竹屿见垂钓，茅斋闻读书。款言忘景夕，清兴属凉初。回也一瓢饮，贤哉常晏如。

　　冬至后过吴张二子檀溪别业

　　卜筑依自然，檀溪不更穿。园林二友接，水竹数家连。直取南山对，非关选地偏。卜邻依孟母，共井让王宣。曾是歌三乐，仍闻咏五篇。草堂时偃曝，兰枻日周旋。外事情都远，中流性所便。闲垂太公钦，兴发子猷船。余亦幽栖者，经过窃慕焉。梅花残腊日，柳色半春天。鸟泊随阳雁，鱼藏缩项鳊。停杯问山简，何似习池边。

　　陪张丞相自松滋江东泊渚宫

　　放溜下松滋，登舟命楫师。宁忘经济日，不惮沍寒时。洗帻岂独古，濯缨良在兹。政成人自理，机息鸟无疑。云物吟弧屿，江山辩四维。晚来风稍紧，冬至日行迟。猎响惊云梦，渔歌激楚辞。渚宫何处是，川暝欲安之。

　　陪卢明府泛舟回岘山作

　　百里行春返，清流逸兴多。鹢舟随雁泊，江火共星罗。已救田家旱，仍忧俗化讹。文章推后辈，风雅激颓波。高岸迷陵谷，新声满棹歌。犹怜不调者，白首未登科。

　　陪张丞相祠紫盖山途经玉泉诗

　　望秩宣王命，斋心待漏行。青襟列胄子，从事有参卿。五马寻归路，双林指化城。闻钟度门近，照胆玉泉清。皂盖依林憩，缁徒拥锡迎。天官近兜率，沙界豁迷明。欲就终焉志，恭闻智者名。人随逝水叹，波逐覆舟倾。想象若在眼，周流空复情。谢公还欲卧，谁与济苍生。

　　腊月八日于剡县石城寺礼拜

　　石壁开金像，香山绕铁围。下生弥勒见，回向一心归。竹柏禅庭古，楼台世界稀。夕岚增气色，余照发光辉。讲席邀谈柄，泉堂施浴衣。愿承功德水，从此濯尘机。

　　同独孤使君东斋作

　　郎官旧华省，天子命分忧。襄土岁频旱，随车雨再流。云阴自南楚，河润及东周。廨宇宜新霁，田家贺有秋。竹间残照入，池上夕阳浮。寄谢东阳守，何如八咏楼。

　　岘山送朱大去非游巴东

　　岘山南郭外，送别每登临。沙岸江村近，松门山寺深。一言余有赠，三峡尔相寻。祖席宜城酒，征途云梦林。蹉跎游子意，眷恋故人心。去矣勿淹滞，巴东猿夜吟。

　　宴张记室宅

　　甲第金张馆，门庭轩骑多。家封汉阳郡，文会楚材过。曲岛浮觞酌，前山入咏歌。妓堂花映发，书阁柳逶迤。玉指调筝柱，金泥饰舞罗。谁知书剑者，年岁独蹉跎。

　　登龙兴寺阁

　　阁道乘空出，披轩远目开。逶迤见江势，客至屡缘回。兹郡何填委，遥山复几哉。苍苍皆草木，处处尽楼台。骤雨一阳散，行舟四海来。鸟归余兴满，周览更徘徊。

　　登总持寺浮屠

　　半空跻宝塔，晴望尽京华。竹绕渭川遍，山连上苑斜。四门开帝宅，千陌俯人家。累劫从初地，为童忆聚沙。一窥功德见，弥益道心加。坐觉诸天近，空香送落花。

　　与崔二十一游镜湖寄包贺二公

　　试览镜湖物，中流见底清。不知鲈鱼味，但识鸥鸟情。帆得樵风送，春逢谷雨晴。将探夏禹穴，稍背越王城。府椽有包子，文章推贺生。沧浪醉后唱，因子寄同声。

　　本阇黎新亭作

　　八解禅林秀，三明给苑才。地偏香界远，心静水亭开。傍险山查立，寻幽石径回。瑞花长自下，灵药岂须栽。碧网交红树，清泉尽绿苔。戏鱼闻法聚，闲鸟诵经来。弃象玄应悟，忘言理必该。静中何所得，吟咏也徒哉。

　　长安早春

　　关戍惟东漠，城池起北辰。咸歌太平日，共乐建寅春。雪尽青山树，冰开黑水滨。草迎金埒马，花伴玉楼人。鸿渐看无数，莺歌听欲频。何当桂枝擢，归及柳条新。

　　秦中苦雨思归赠袁左丞贺侍郎

　　为学三十载，闭门江汉阴。明敭逢圣代，羁旅属秋霖。岂直昏垫苦，亦为权势沉。二毛催白发，百镒罄黄金。泪忆岘山堕，愁怀湘水深。谢公积愤懑，庄舄空谣吟。跃马非吾事，狎鸥真我心。寄言当路者，去矣北山岑。

　　陪张丞相登荆州城楼因寄苏台张使君及浪泊戍主刘家

　　蓟门天北畔，铜柱日南端。出守声弥远，投荒法未宽。侧身聊倚望，携手莫同欢。白璧无瑕玷，青松有岁寒。府中丞相阁，江上使君滩。兴尽回舟去，方知行路难。

　　荆门上张丞相

　　共理分荆国，招贤愧楚材。《召南》风更阐，丞相阁还开。觏止欣眉睫，沉沦拔草莱。坐登徐孺榻，频接李膺杯。始慰蝉鸣柳，俄看雪间梅。四时年籥尽，千里客程催。日下瞻归翼，沙边厌曝鳃。伫闻宣室召，星象复中台。

　　和宋太史北楼新亭

　　返耕意未遂，日夕登城隅。谁谓山林近，坐为符竹拘。丽谯非改作，轩槛是新图。远水自嶓冢，长云吞具区。愿随江燕贺，羞逐府寮趋。欲识狂歌者，丘园一竖儒。

　　夜泊宣城界

　　西塞沿江岛，南陵问驿楼。潮平津济阔，风止客帆收。去去怀前浦，茫茫泛夕流。石逢罗刹碍，山泊敬亭幽。火炽梅根冶，烟迷杨叶洲。离家复水宿，相伴赖沙鸥。

　　奉先张明府休沐还乡海亭宴集

　　自君理畿甸，余亦经江淮。万里音信断，数年云雨乖。归来休浣日，始得赏心谐。朱绂心虽重，沧洲趣每怀。树底新舞阁，山对旧书斋。何以发佳兴，阴虫鸣夜阶。

　　同张明府碧溪赠答

　　别业闻新制，同声和者多。还看碧溪答，不羡绿珠歌。自有阳台女，朝朝拾翠过。舞庭铺锦绣，妆牖闭藤萝。秋满休闲日，春余景色和。仙凫能作伴，罗袜共凌波。别岛寻花药，回潭折芰荷。更怜斜日照，红粉艳青娥。

　　赠萧少府

　　上德如流水，安仁道若山。闻君秉高节，而得奉清颜。鸿渐升台羽，牛刀列下班。处腴能不润，居剧体常闲。去诈人无谄，除邪吏息奸。欲知清与洁，明月在澄湾。

　　同王九题就师山房

　　晚憩支公室，故人逢右军。轩窗避炎暑，翰墨动新文。竹闭窗里日（一作竹蔽檐前日），雨随阶下云。同游清阴遍，吟卧夕阳曛。江静棹歌歇，溪深樵语闻。归途未忍去，携手恋清芬。

　　上张吏部

　　公门世绪昌，才子冠裴王。自出平津邸，还为吏部郎。神仙余气色，列宿动辉光。夜直南宫静，朝趋北禁长。时人窥水镜，明主赐衣裳。翰苑飞鹦鹉，天池待凤凰。

　　和于判官登万山亭因赠洪府都督韩公

　　韩公美襄土，日赏城西岑。结构意不浅，岩潭趣转深。皇华一动咏，荆国几讴吟。旧径兰勿翦，新堤柳欲阴。砌傍余怪石，沙上有闲禽。自牧豫章郡，空瞻枫树林。因声寄流水，善听在知音。耆旧眇不接，崔徐无处寻。物情多贵远，贤俊岂遥今。迟尔长江暮，澄清一洗心。

　　下赣石

　　赣石三百里，沿洄千嶂间。沸声常浩浩，洊势亦潺潺。跳沫鱼龙沸，垂藤猿狖攀。榜人苦奔峭，而我忘险艰。放溜情弥远，登舻目自闲。暝帆何处泊，遥指落星湾。

　　行至汉川作

　　异县非吾土，连山尽绿篁。平田出郭少，盘垅入云长。万壑归于海，千峰划彼苍。猿声乱楚峡，人语带巴乡。石上攒椒树，藤间养蜜房。雪余春未暖，岚解昼初阳，征马疲登顿，归帆爱渺茫。坐欣沿溜下，信宿见维桑。

　　久滞越中赠谢南池会稽贺少府

　　陈平无产业，尼父倦东西。负郭昔云翳，问津今已迷。未能忘魏阙，空此滞秦稽。两见夏云起，再闻春鸟啼。怀仙梅福市，访旧若耶溪。圣主贤为宝，卿何隐遁栖。

　　送韩使君除洪府都督

　　述职抚荆衡，分符袭宠荣。往来看拥传，前后赖专城。勿剪棠犹在，波澄水更清。重推江汉理，旋改豫章行。召父多遗爱，羊公有令名。衣冠列祖道，耆旧拥前旌。岘首晨风送，江陵夜火迎。无才惭孺子，千里愧同声。

　　卢明府九日岘山宴袁使君张郎中崔员外

　　宇宙谁开辟，江山此郁盘。登临今古用，风俗岁时观。地理荆州分，天涯楚塞宽。百城今刺史，华省旧郎官。共美重阳节，俱怀落帽欢。酒邀彭泽载，琴辍武城弹。献寿先浮菊，寻幽或借兰。烟虹铺藻翰，松竹挂衣冠。叔子神如在，山公兴未阑。尝闻骑马醉，还向习池看。

　　宴崔明府宅夜观妓

　　画堂观妙妓，长夜正留宾。烛吐莲花艳，妆成桃李春。髻鬟低舞席，衫袖掩歌唇。汗湿偏宜粉，罗轻讵着身。调移筝柱促，欢会酒杯频。傥使曹王见，应嫌浴浦神。

　　韩大侯东斋会岳上人诸学士

　　郡守虚陈榻，林间召楚材。山川祈雨毕，云物喜晴开。抗礼尊缝掖，临流揖渡杯。徒攀朱仲李，谁荐和羹梅。翰墨缘情制，高深以意裁。沧洲趣不远，何必问蓬莱。

　　初年乐城馆中卧疾怀归

　　异县天隅僻，孤帆海畔过。往来乡信断，留滞客情多。腊月闻雷震，东风感岁和。蛰虫惊户穴，巢鹊眄庭柯。徒对芳樽酒，其如伏枕何。归来理舟楫，江海正无波。

　　上巳日涧南园期王山人陈七诸公不至

　　摇艇候明发，花源弄晚春。在山怀绮季，临汉忆荀陈。上巳期三月，浮杯兴十旬。坐歌空有诗，行乐恨无邻。日晚兰亭北，烟花曲水滨。浴蚕逢姹女，采艾值幽人。石壁堪题序，沙场好解绅。群公望不至，虚掷此芳晨。

　　送莫氏甥兼诸昆弟从韩司马入西军

　　念尔习诗礼，未尝离户庭。平生早偏露，万里更飘零。坐弃三冬业，行观八阵形。饰装辞故里，谋策赴边庭。壮志吞鸿鹄，遥心伴鶺鴒。所从文与武，不战自应宁。

　　岘山送萧员外之荆州

　　岘山江岸曲，郢水郭门前。自古登临处，非今独黯然。亭楼明落日，井邑秀通川。涧竹生幽兴，林风入管弦。再飞鹏激水，一举鹤冲天。伫立三荆使，看君驷马旋。

　　送王昌龄之岭南

　　洞庭去远近，枫叶早惊秋。岘首羊公爱，长沙贾谊愁。土风无缟纻，乡味有查头。已抱沉疴疾，更贻魑魅忧。数年同笔砚，兹夕异衾稠。意气今何在，相思望斗牛。  
　 
卷三

　　○五言律诗

　　与诸子登岘山

　　人事有代谢，往来成古今。江山留胜迹，我辈复登临。水落鱼梁浅，天寒梦泽深。羊公碑尚在，读罢泪沾襟。

　　临洞庭

　　八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。坐观垂钓者，徒有羡鱼情。

　　晚春

　　二月湖水清，家家春鸟鸣。林花扫更落，径草踏还生。酒伴来相命，开樽共解酲。当杯已入手，歌妓莫停声。

　　岁暮归南山

　　北阙休上书，南山归弊庐。不才明主弃，多病故人疏。白发催年老，青阳逼岁除。永怀愁不寐，松月夜窗虚。

　　梅道士水亭

　　傲吏非凡吏，名流即道流。隐居不可见，高论莫能酬。水接仙源近，山藏鬼谷幽。再来迷处所，花下问渔舟。

　　闲园怀苏子

　　林园虽少事，幽独自多违。向夕开帘坐，庭阴叶落微。鸟从烟树宿，萤傍水轩飞。感念同怀子，京华去不归。

　　留别王维

　　寂寂竟何待，朝朝空自归。欲寻芳草去，惜与故人违。当路谁相假，知音世所稀。只应守寂寞，还掩故园扉。

　　武陵泛舟

　　武陵川路狭，前棹入花林。莫测幽源里，仙家信几深。水回青嶂合，云渡绿溪阴。坐听闲猿啸，弥清尘外心。

　　同曹三御史行泛湖归越

　　秋入诗人兴，《巴歌》和者稀。泛湖同旅泊，吟会是归思。白简徒推荐，沧洲已拂衣。杳冥云海去，谁不羡鸿飞。

　　游景空寺兰若

　　龙象经行处，山腰度石关。屡迷青嶂合，时爱绿萝闲。宴息花林下，高谈竹屿间。寥寥隔尘事，疑是入鸡山。

　　陪张丞相登嵩阳楼

　　独步人何在，嵩阳有故楼。岁寒问耆旧，行县拥诸侯。泱莽北弥望，沮漳东会流。客中遇知己，无复越乡忧。

　　与颜钱塘登樟亭望潮作

　　百里雷声震，鸣弦暂辍弹。府中连骑出，江上待潮观。照日秋云迥，浮天渤澥宽。惊涛来似雪，一坐凛生寒。

　　大禹寺义公禅

　　义公习禅寂，结宇依空林。户外一峰秀，阶前众壑深。夕阳连雨足，空翠落庭阴。看取莲花净，方知不染心。

　　寻白鹤岩张子容隐居

　　白鹤青岩畔，幽人有隐居。阶庭空水石，林壑罢樵渔。岁月青松老，风霜苦竹疏。睹兹怀旧业，携策返吾庐。

　　九日

　　九日未成旬，重阳即此晨。登高寻故事，载酒访幽人。落帽恣欢饮，授衣同试新。茱萸正可佩，折取寄情亲。

　　除夜乐城张少府宅

　　云海访瓯闽，风涛泊岛滨。如何岁除夜，得见故乡亲。余是乘槎客，君为失路人。平生复能几，一别十余春。

　　舟中晚望

　　挂席东南望，青山水国遥。舳舻争利涉，来往任风潮。问我今何适，天台访石桥。坐看霞色晚，疑是赤城标。

　　游精思观回王白云在后

　　出谷未停午，至家已夕曛。回瞻山下路，但见牛羊群。樵子暗相失，草虫寒不闻。衡门犹未俺，伫立待夫君。

　　与杭州薛司户登樟亭驿

　　水楼一登眺，半出青林高。帟幕英僚散，芳筵下客叨。山藏伯禹穴，城压伍胥涛。今日观溟涨，垂纶欲钓鳌。

　　寻天台山作

　　吾友太一子，餐霞卧赤城。欲寻华顶去，不惮恶溪名。歇马凭云宿，扬帆截海行。高高翠微里，遥见石梁横。

　　宿立公房

　　支遁初求道，深公笑买山。何如石岩趣，自入户庭间。苔涧春泉满，萝轩夜月闲。能令许玄度，吟卧不知还。

　　寻滕逸人故居

　　人事一朝尽，荒芜三径休。始闻漳浦卧，奄作岱宗游。池水犹含墨，山云已落秋。今朝泉壑里，何处觅藏舟。

　　姚开府山池

　　主人新邸第，相国旧池台。馆是招贤辟，楼因教舞开。轩车人已散，箫管凤初来。今日龙门下，谁知文举才。

　　夏日浮舟过滕逸人别业

　　水亭凉气多，闲棹晚来过。涧影见藤竹，潭香闻芰荷。野童扶醉舞，山鸟笑酣歌。幽赏未云遍，烟光奈夕何。

　　夏日辨玉法师茅斋

　　夏日茅斋里，无风坐亦凉。竹林新笋穊，藤架引梢长。燕觅巢窠处，蜂来造蜜房。物华皆可玩，花蕊四时芳。

　　与张折冲游耆阇寺

　　释子弥天秀，将军武库才。横行塞北尽，独步汉南来。贝叶传金口，山樱作赋开。因君振嘉藻，江楚气雄哉。

　　与白明府游江

　　故人来自远，邑宰复初临。执手恨为别，同舟无异心。沿洄洲渚趣，演漾弦歌音。谁识躬耕者，年年《梁甫吟》。

　　游精思题观主山房

　　误入花源里，初怜竹径深。方知仙子宅，未有世人寻。舞鹤过闲砌，飞猿啸密林。渐通玄妙理，深得坐忘心。

　　寻梅道士

　　彭泽先生柳，山阴道士鹅。我来从所好，停策夏云多。重以观鱼乐，因之鼓枻歌。崔徐迹未朽，千载揖清波。

　　陪姚使君题惠上人房【得青字】

　　带雪梅初暖，含烟柳尚青。来窥童子偈，得听《法王经》。会理知无我，观空厌有形。迷心应觉悟，客思不遑宁。

　　晚春远上人南亭

　　给园支遁隐，虚寂养闲和。春晚群木秀，关关黄鸟歌。林栖居士竹，池养右军鹅。花月北窗下，清风期再过。

　　人日登南阳驿门亭子怀汉川诸友

　　朝来登陟处，不似艳阳时。异县殊风物，羁怀多所思。剪花惊岁早，看柳讶春迟。未有南飞雁，裁书欲寄谁？

　　游凤林寺西岭

　　共喜年华好，来游水石间。烟容开远树，春色满幽山。壶酒朋情洽，琴歌野兴闲。暮愁归路暝，招月伴人还。

　　陪独孤使君同与萧员外证登万山亭

　　万山青嶂曲，千骑使君游。神女鸣环佩，仙郎接献酬。遍观云梦野，自爱江城楼。何必东南守，空传沈隐侯。

　　赠道士参廖

　　蜀琴久不弄，玉匣细尘生。丝脆弦将断，金徽色尚荣。知音徒自惜，聋俗本相轻。不遇钟期听，谁知鸾凤声！

　　京还赠张维

　　拂衣去何处，高枕南山南。欲徇五斗禄，其如七不堪。早朝非晏起，束带异抽簪。因向智者说，游鱼思旧潭。

　　题李十四庄兼赠綦毋校书

　　闻君息阴地，东郭柳林间。左右瀍涧水，门庭缑氏山。抱琴来取醉，垂钓坐乘闲。归客莫相待，缘源殊未还。

　　寄赵正字

　　正字芸香阁，幽人竹叶园。经过宛如昨，归卧寂无喧。高鸟能择木，羝羊漫触藩。物情今已见，从此愿忘言。

　　秋登张明府海亭

　　海亭秋日望，委曲见江山。染翰聊题壁，倾壶一解颜。欢逢彭泽令，归赏故园间。余亦将琴史，栖迟共取闲。

　　题融公兰若

　　精舍买金开，流泉绕砌回。芰荷薰讲席，松柏映香台。法雨晴飞去，天花昼下来。谈玄殊未已，归骑夕阳催。

　　九日龙沙寄刘大

　　龙沙豫章北，九日挂帆过。风俗因时见，湖山发兴多。客中谁送酒，棹里自成歌。歌竟乘流去，滔滔任夕波。

　　洞庭湖寄阎九

　　洞庭秋正阔，余欲泛归船。莫辨荆吴地，唯余水共天。渺弥江树没，合沓海湖连。迟尔为舟楫，相将济巨川。

　　和李侍御渡松滋江

　　南纪西江阔，皇华御史雄。截流宁假楫，挂席自生风。寮宷争攀鹢，鱼龙亦避骢。坐闻《白雪》唱，翻入棹歌中。

　　秦中感秋寄上人

　　一丘常欲卧，三径苦无资。北土非吾愿，东林怀我师。黄金燃桂尽，壮志逐年衰。日夕凉风至，闻蝉但益悲。

　　重酬李少府见赠

　　养疾衡茆下，由来浩气真。五行将禁火，十步想寻春。致敬维桑梓，邀欢即故人。还看后凋色，青翠有松筠。

　　宿永嘉江寄山阴崔国辅少府

　　我行穷水国，君使入京华。相去日千里，孤帆天一涯。卧闻海潮至，起视江月斜。借问同舟客，何时到永嘉？

　　上巳日洛中寄王迥十九

　　卜洛成周地，浮杯上巳筵。斗鸡寒食下，走马射堂前。垂柳金堤合，平沙翠幕连。不知王逸少，何处会群贤？

　　闻裴侍御朏自襄州司户徐豫州司户因以投寄

　　故人荆府掾，尚有柏台威。移职自樊沔，芳声闻帝畿。昔余卧林巷，载酒访柴扉。松菊无君赏，乡园懒欲归。

　　江上寄山阴崔国辅少府

　　春堤杨柳发，忆与故人期。草木本无意，枯荣自有时。山阴定远近，江上日相思。不及兰亭会，空吟祓禊诗。

　　送洗然弟进士举

　　献策金门去，承欢彩服违。以吾一日长，念尔聚星稀。昏定须温席，寒多未授衣。桂枝如已擢，早逐雁南飞。

　　夜泊庐江闻故人在东林寺以诗寄之

　　江路经庐阜，松门入虎溪。闻君寻寂乐，清夜宿招提。石镜山精怯，禅林怖鸽栖。一灯如悟道，为照客心迷。

　　宿桐庐江寄广陵旧游

　　山暝听猿愁，沧江急夜流。风鸣两岸叶，月照一孤舟。建德非吾土，维扬忆旧游。还将数行泪，遥寄海西头。

　　南还舟中寄袁太祝

　　沿溯非便习，风波厌苦辛。忽闻迁谷鸟，来报五陵春。岭北回征棹，巴东问故人。桃源何处是，游子正迷津。

　　东陂遇雨率尔贻谢南池

　　田家春事起，丁壮就东陂。殷殷雷声作，森森雨足垂。海虹晴始见，河柳润初移。余意在耕稼，因君问土宜。

　　行至汝坟寄卢徵君

　　行乏憩余驾，依然见汝坟。洛川方罢雪，嵩嶂有残云。曳曳半空里，溶溶五色分。聊题一诗兴，因寄卢徵君。

　　寄天台道士

　　海上来仙客，三山望几时，焚香宿华顶，裛露采灵芝。屡践莓苔滑，将寻汗漫期。傥因松子去，长与世人辞。

　　和张明府登鹿门山

　　忽示登高作，能宽旅寓情。絃歌既多暇，山水思弥清。草得风先动，虹因雨后成。谬承巴俚和，非敢应同声。

　　和张三自穰县还途中遇雪

　　风吹沙海雪，来作柳园春。宛转随香骑，轻盈伴玉人。歌疑郢中客，态比洛川神。今日南归楚，双飞似入秦。

　　岁除夜会乐城张少府宅

　　畴昔通家好，相知无间然。续明催画烛，守岁接长筵。旧曲《梅花》唱，新正柏酒传。客行随处乐，不见度年年。

　　自洛之越

　　遑遑三十载，书剑两无成。山水寻吴越，风尘厌洛京。扁舟泛湖海，长揖谢公卿。且乐杯中酒，谁论世上名。

　　归至郢中作

　　远游经海峤，返棹归山阿。日夕见乔木，乡园在伐柯。愁随江路尽，喜入郢门多。左右看桑土，依然即匪佗。

　　途中遇晴

　　已失巴陵雨，犹逢蜀坂泥。天开斜景遍，山出晚云低。余湿犹沾草，残流尚入溪。今宵有明月，乡思远凄凄。

　　蔡阳馆

　　日暮马行疾，城荒人住稀。听歌疑近楚，投馆忽如归。鲁堰田畴广，章陵气色微。明朝拜嘉庆，须着老莱衣。

　　他乡七夕

　　他乡逢七夕，旅馆亦羁愁。不见穿针妇，空怀故国楼。绪风初减热，新月始登秋。谁忍窥河汉，迢迢望斗牛。

　　夜泊牛渚趁薛八船不及

　　星罗牛渚夕，风送鹢舟迟。浦溆常同宿，烟波忽间之。榜歌空里失，船火望中疑。明发泛湖海，茫茫何处期。

　　晓入南山

　　瘴气晓氛氲，南山没水云。鲲飞今始见，鸟堕旧来闻。地接长沙近，江从泊渚分。贾生曾吊屈，余亦痛斯文。

　　夜渡湘水

　　客行贪利涉，夜里渡湘川。露气闻香杜，歌声识采莲。榜人投岸火，渔子宿潭烟。行旅时相问，浔阳何处边。

　　赴命途中逢雪

　　迢递秦京道，苍茫岁暮天。穷阴连晦朔，积雪满山川。落雁迷沙渚，饥乌噪野田。客愁空伫立，不见有人烟。

　　宿武陵即事

　　川暗夕阳尽，孤舟泊岸初。岭猿相叫啸，潭影似空虚。就枕灭明烛，扣船闻夜渔。鸡鸣问何处，人物是秦余。

　　同卢明府饯张郎中除义王府司马海园作

　　上国山河裂，贤王邸第开。故人分职去，潘令宠行来。冠盖趋梁苑，江湘失楚材。预愁轩骑动，宾客散池台。

　　落日望乡

　　客行愁落日，乡思重相催。况在他山外，天寒夕鸟来。雪深迷郢路，云暗失阳台。可叹凄遑子，劳歌谁为媒！

　　永嘉上浦馆逢张八子容

　　逆旅相逢处，江村日暮时。众山遥对酒，孤屿共题诗。廨宇邻蛟室，人烟接岛夷。乡关万余里，失路一相悲。

　　送张子容赴举

　　夕曛山照灭，送客出柴门。惆怅野中别，殷勤醉后言。茂林余偃息，乔木尔飞翻。无使《谷风》诮，须令友道存。

　　送张参明经举兼向泾州省觐

　　十五彩衣年，承欢慈母前。孝廉因岁贡，怀橘向秦川。四座推文举，中郎许仲宣。泛舟江上别，谁不仰神仙。

　　溯江至武昌

　　家本洞庭上，岁时归思催。客心徒欲速，江路苦邅回。残冻因风解，新梅变腊开。行看武昌柳，仿佛映楼台。

　　唐城馆中早发寄杨使君

　　犯霜驱晓驾，数里见唐城。旅馆归心逼，荒村客思盈。访人留后信，策蹇赴前程。欲识离魂断，长空听雁声。

　　陪李侍御谒聪禅上人

　　欣逢柏台旧，共谒聪公禅。石室无人到，绳床见虎眠。阴崖常抱雪，松涧为生泉。出处虽云异，同欢在法筵。

　　和张丞相春朝对雪

　　迎气当春立，承恩喜雪来。润从河汉下，花逼艳阳开。不睹丰年瑞，安知燮理才。散盐如可拟，愿糁和羹梅。  
　 
卷四

　　○五言律诗

　　送吴宣从事

　　才有幕中画，而无塞上勋。汉兵将灭虏，王粲始从军。旌旆边亭去，山川地脉分。平生一匕首，感激赠夫君。

　　送张祥之房陵

　　我家南渡隐，惯习野人舟。日夕弄清浅，林端逆上流。山河据形胜，天地生豪酋。君意在利涉，知音期暗投。

　　送桓子之郢城过礼

　　闻君驰彩骑，躞蹀指南荆。为结潘杨好，言过鄢郢城。摽梅诗已赠，羔雁礼将行。今夜神仙女，应来感梦情。

　　早春润州送弟还乡

　　兄弟游吴国，庭闱恋楚关。已多新岁感，更饯白眉还。归泛西江水，离筵北固山。乡园欲有赠，梅柳着先攀。

　　送告八从军

　　男儿一片气，何必五车书。好勇方过我，才多便起余。运筹将入幕，养拙就闲居。正待功名遂，从君继两疏。

　　送元公之鄂渚寻观主张骖鸾

　　桃花春水涨，之子忽乘流。岘首辞蛟浦，江边问鹤楼。赠君青竹杖，送尔白苹洲。应是神仙辈，相期汗漫游。

　　岘山饯房琯崔宗之

　　贵贱平生隔，轩车是日来。青阳一觏止，云雾豁然开。祖道衣冠列，分亭驿骑催。方期九日聚，还待二星回。

　　送王五昆季省觐

　　公子恋庭帏，劳歌涉海沂。水乘舟楫去，亲望老莱归。斜日催乌鸟，清江照彩衣。平生急难意，遥仰鶺鴒飞。

　　送崔易

　　片玉来夸楚，治中作主人。江山增润色，词赋动阳春。别馆当虚敞，离情任吐伸。因声两京旧，谁念卧漳滨。

　　送卢少府使入秦

　　楚关望秦国，相去千里余。州县勤王事，山河转使车。祖筵江上列，离别恨前书。愿及芳年赏，娇莺二月初。

　　送谢录事之越

　　清旦江天迥，凉风西北吹。白云向吴会，征帆亦相随。想到耶溪日，应探禹穴奇。仙书傥相示，余在北山陲。

　　洛下送奚三还扬州

　　水国无边际，舟行共使风。羡君从此去，朝夕见乡中。余亦离家久，南归恨不同。音书若有问，江上会相逢。

　　送袁十岭南寻弟

　　早闻牛渚咏，今见鶺鴒心。羽翼嗟零落，悲鸣别故林。苍梧白云远，烟水洞庭深。万里独飞去，南风迟尔音。

　　永嘉别张子容

　　旧国余归楚，新年子北征。挂帆愁海路，分手恋朋情。日夜故园意，汀洲春草主。何时一杯酒，重与李膺倾。

　　送袁太祝慰豫章

　　何幸遇休明，观光来上京。相逢武陵客，独送豫章行。随牒牵黄绶，离群会墨卿。江南佳丽地，山水旧难名。

　　都下送辛大之鄂

　　南国辛居士，言归旧竹林。未逢调鼎用，徒有济川心。余亦忘机者，田园在汉阴。因君故乡去，遥寄《式微》吟。

　　送席大

　　惜尔怀其宝，迷邦倦客游。江山历全楚，河洛越成周。道路疲千里，乡园老一丘。知君命不偶，同病亦同忧。

　　送贾昇主簿之荆府

　　奉使推能者，勤王不暂闲。观风随按察，乘骑度荆关。送别登何处，开筵旧岘山。征轩明日远，空望郢门间。

　　送王大校书

　　导漾自嶓冢，东流为汉川。维桑君电意，解缆我开筵。云雨从兹别，林端意渺然。尺书能不吝，时望鲤鱼传。

　　浙江西上留别裴刘二少府

　　西上浙江西，临流恨解携。千山叠成嶂，万壑合为溪。石浅流难溯，藤长险易跻。谁怜问津者，岁晏此中迷。

　　京还留别新丰诸友

　　吾道昧所适，驱车还向东。主人开旧馆，留客醉新丰。树绕温泉绿，尘遮晚日红。拂衣从此去，高步蹑华嵩。

　　广陵别薛八

　　士有不得志，凄凄吴楚间。广陵相遇罢，彭蠡泛舟还。樯出江中树，波连海上山。风帆明日远，何处更追攀。

　　临涣裴明府席遇张十一房六

　　河县柳林边，河桥晚泊船。文叨才子会，官喜故人连。笑语同今夕，轻肥异往年。晨风理归棹，吴楚各依然。

　　卢明府早秋宴张郎中海园即事

　　邑有弦歌宰，翔鸾狎野鸥。眷言华省旧，暂滞海池游。郁岛藏深竹，前溪对舞楼。更闻书即事，云物是新秋。

　　同卢明府早秋夜宴张郎中海亭

　　侧听弦歌宰，文书游夏徒。故园欣赏竹，为邑幸来苏。华省曾联事，仙舟复与俱。欲知临泛久，荷露渐成珠。

　　崔明府宅夜观妓

　　白日既云暮，朱颜亦已酡。画堂初点烛，金幌半垂罗。长袖平阳曲，新声《子夜歌》。从来惯留客，兹夕为谁多！

　　宴荣山人池亭

　　甲地金张宅（一云甲第开金冗），荣期乐自多。枥嘶支遁马，池养右军鹅。竹引嵇琴入，花邀戴客过。山公时取醉，来唱接篱歌。

　　夏日宴卫明府宅

　　言避一时暑，池亭五月开。喜逢金马客，同饮玉人杯。舞鹤乘轩至，游鱼拥钓来。座中殊未起，箫管莫相催。

　　清明日宴梅道士房

　　林下愁春尽，开轩览物华。忽逢青鸟使，邀我赤松家。丹灶初开火，仙桃正发花。童颜若可驻，何惜醉流霞。

　　寒食宴张明府宅

　　瑞雪初盈尺，寒宵始半更。列筵邀酒伴，刻烛限诗成。香发金炉暖，娇弦玉指清。厌厌不觉醉，归路晓霞生（一云醉来方欲卧，不觉晓鸡鸣）。

　　和贾主簿弁九日登岘山

　　楚万重阳日，群公赏燕来。共乘休沐暇，同醉菊花杯。逸思高秋发，欢情落景催。国人咸寡和，遥愧洛阳才。

　　宴张别驾新斋

　　世业传珪组，江城佐股肱。高斋征学问，虚薄滥先登。讲论陪诸子，文章得旧朋。士元多赏激，衰病恨无能。

　　李氏园卧疾

　　我爱陶家趣，林园无俗情。春雷百卉坼，寒食四邻清。伏枕嗟公幹，归田羡子平。年年白社客，空滞洛阳城。

　　过故人庄

　　故人具鸡黍，邀我至田家。绿树村边合，青山郭外斜。开筵面场圃，把酒话桑麻。待到重阳日，还来就菊花。

　　途中九日怀襄阳

　　去国已如昨，倏然经杪秋。岘山不中见，风景令人愁。谁采篱下菊，应闲池上楼。宜城多美酒，归与葛强游。

　　初出关旅亭夜坐怀王大校书

　　向夕槐烟起，葱茏池馆曛。客中无偶坐，关外惜离群。烛至萤光灭，荷枯雨滴闻。永怀蓬阁友，寂寞滞扬云。

　　李少府与王九再来

　　弱岁早登龙，今朝喜再逢。何如春月柳，犹忆岁寒松。烟火临寒食，笙歌咽曙钟。喧喧斗鸡道，行乐羡朋从。

　　寻张五

　　闻就庞公隐，移居近洞湖。兴来林是竹，归卧谷名愚。挂席樵风便，开轩琴月孤。岁寒何用赏，霜落故园芜。

　　张七及辛大见访

　　山公能饮酒，居士好弹筝。世外交初得，林中契已并。纳凉风飒至，逃暑日将倾。便就南亭里，余樽惜解酲。

　　题张野人园庐

　　与君园庐并，微尚颇亦同。耕钓方自逸，壶觞趣不空。门无俗士驾，人有上皇风。何必先贤传，唯称庞德公。

　　过故融公兰若

　　池上青莲宇，林间白马泉。故人成异物，过客独潸然。既礼新松塔，还寻旧石筵。平生竹如意，犹挂草堂前。

　　早寒江上有怀

　　木落雁南度，北风江上寒。我家湘水曲，遥隔楚云端。乡泪客中尽，归帆天际看。迷津欲有问，平海夕漫漫。

　　南山与老圃期种瓜

　　樵木南山近，林闾北郭赊。先人留素业，老圃作邻家。不种千株橘，唯资五色瓜。邵平能就我，开径剪蓬麻。

　　裴司士见访

　　府寮能枉驾，家酝复新开。落日池上酌，清风松下来。厨人具鸡黍，稚子摘杨梅。谁道山公醉，犹能骑马回。

　　除夜

　　迢递三巴路，羁危万里身。乱山残雪夜，孤烛异乡人。渐与骨肉远，转于僮仆亲。那堪正漂泊，来日岁华新。

　　伤岘山云表上人

　　少小学书剑，秦吴多岁年。归来一登眺，陵谷尚依然。岂意餐霞客，忽随朝露先。因之问闾里，把臂几人全？

　　赋得盈盈楼上女

　　夫婿久别离，青楼空望归。妆成卷帘坐，愁思懒缝衣。燕子家家入，杨花处处飞。空床难独守，谁为解金徽。

　　春怨

　　佳人能画眉，妆罢出帘帷。照水空自爱，折花将遗谁？春情多艳逸，春意倍相思。愁心极杨柳，一种乱如丝。

　　闺情

　　一别隔炎凉，君衣忘短长。裁缝无处等，以意忖情量。畏瘦宜伤窄，防寒更厚装。半啼封裹了，知欲寄谁将！

　　寒夜

　　闺夕绮窗闭，佳人罢缝衣。理琴开宝匣，就枕卧重帏。夜久灯花落，薰笼香气微。锦衾重自暖，遮莫晓霜飞。

　　美人分香

　　艳色本倾城，分香更有情。髻鬟垂欲解，眉黛拂能轻。舞学平阳态，歌翻《子夜》声。春风狭斜道，含笑待逢迎。

　　○七言律诗

　　登安阳城楼

　　县城南面汉江流，江嶂开成南雍州。才子乘春来骋望，群公暇日坐销忧。楼台晚映青山郭，罗绮晴娇绿水洲。向夕波摇明月动，更疑神女弄珠游。

　　岁除夜有怀

　　五更钟漏欲相催，四气推迁往复回。帐里残灯才有焰，炉中香气尽成灰。渐看春逼芙蓉枕，顿觉寒消竹叶杯。守岁家家应未卧，相思那得梦魂来。

　　登万岁楼

　　万岁楼头望故乡，独令乡思更茫茫。天寒雁度堪垂泪，月落猿啼欲断肠。曲引古堤临冻浦，斜分远岸近枯杨。明朝偶见同袍友，却喜家书寄八行。

　　春情

　　青楼晓日珠帘映，红粉春妆宝镜催。已厌交欢怜枕席，相将游戏绕池台。坐时衣带萦纤草，行即裙裾扫落梅。更道明朝不当作，相期共斗管弦来。

　　○五言绝句

　　宿建德江

　　移舟泊烟渚，日暮客愁新。野旷天低树，江清月近人。

　　春晓

　　春眠不觉晓，处处闻啼鸟。夜来风雨声，花落知多少。

　　送朱大入秦

　　游人五陵去，宝剑直千金。分手脱相赠，平生一片心。

　　送友人之京

　　君登青云去，余望青山归。云山从此别，泪湿薜萝衣。

　　初下浙江舟中口号

　　八月观潮罢，三江越海寻。回瞻魏阙路，无复子牟心。

　　醉后赠马四

　　四海重然诺，吾常闻白眉。秦城游侠客，想得半酣时。

　　檀溪寻古

　　花半成龙竹，池分濯马溪。田园人不见，疑向武陵迷（一作疑向洞中栖）。

　　同张将蓟门看灯

　　异俗非乡俗，新年改故年。蓟门看火树，疑是烛龙然。

　　岘山亭寄晋陵张少府

　　岘首风端急，云帆若鸟飞。凭轩试一问，张翰欲来归。

　　口号赠王九

　　日暮田家远，山中勿久淹。归人须早去，稚子望陶潜。

　　同储十二洛阳道中作

　　珠弹繁华子，金羁游侠人。酒酣白日暮，走马入红尘。

　　寻菊花潭主人不遇

　　行至菊花潭，村西日已斜。主人登高去，鸡犬空在家。

　　张郎中梅园作

　　绮席铺兰杜，珠盘忻芰荷。故园留不住，应是恋弦歌。

　　问舟子

　　向夕问舟子，前程复几多。湾头正好泊，淮里足风波。

　　扬子津望京口

　　北固临京口，夷山近海滨。江风白浪起，愁杀渡头人。

　　北涧泛舟

　　北涧流恒满，浮舟触处通。沿洄自有趣，何必五湖中。

　　洛中访袁拾遗不遇

　　洛阳访才子，江岭作流人。闻说梅花早，何如此地春。

　　送张郎中迁京

　　碧溪常共赏，朱邸忽迁荣。预有相思意，闻君琴上声。

　　戏赠主人

　　客醉眠未起，主人呼解酲。已言鸡黍熟，复道瓮头清。

　　○七言绝句

　　过融上人兰若

　　山头禅室挂僧衣，窗外无人溪鸟飞。黄昏半在下山路，却听泉声恋翠微。

　　凉州词二首

　　浑成紫檀金屑文，作得琵琶声入云。胡地迢迢三万里，那堪马上送明君。

　　异方之乐令人悲，羌笛胡笳不用吹。坐看今夜关山月，思杀边城游侠儿。

　　越中送张少府归秦中

　　试登秦岭望秦川，遥忆青门更可怜。仲月送君从此去，瓜时须及邵平田。

　　济江问同舟人

　　潮落江平未有风，轻舟共济与君同。时时引领望天末，何处青山是越中。

　　送杜十四

　　荆吴相接水为乡，君去春江正渺茫。日暮征帆泊何处，天涯一望断人肠。  
　 
 
 
辑补

　　不觉初秋夜渐长，清风习习重凄凉。炎炎暑退茅斋静，阶下丛莎看露光。

　　【录自汲古阁本《孟襄阳集》三】

　　长乐宫

　　秦城旧来称窈窕，汉家更衣应不少。红粉邀君在何处，青楼苦夜长难晓。长乐宫中钟暗来，可怜歌舞惯相催。欢娱此事今寂寞，唯有年年陵树哀。

　　渡扬子江

　　桂楫中流望，京江两畔明。林开扬子驿，山出润州城。海尽边阴静，江寒朔吹生。更闻枫叶下，淅沥度秋声。

　　【以上二首录自《国秀集》中】

　　送张舍人往江东

　　张翰江东去，正在秋风时。天晴一雁远，海阔孤帆迟。白日行欲暮，沧波杳难期。吴洲如见月，千里幸相思。

　　【录自《又玄集》上】

　　白石滩

　　跂石复临水，弄波情未极。日下川上寒，浮云淡无色。

　　【录自《御选唐诗》二七】

　　清明即事

　　帝里重清明，人心自愁思。车声上路合，柳色东城翠。花落草齐生，莺飞蝶双戏。空堂坐相忆，酌茗聊代醉。

　　题梧州陈司马山斋

　　南国无霜霰，连年对物华。青林暗换叶，红蕊亦开花。春去山无鸟，秋来见海槎。流芳虽可悦，会自泣长沙。

　　【以上二首录自《全唐诗》卷一五九、一六〇。后一首《全唐诗》注云：“一作宋之问诗。”】

　　寻裴处士

　　涉水更登陆，所向皆清贞。寒草不藏径，灵峰知有人。悠哉炼金客，独与烟霞亲。曾是欲轻举，谁言空隐沦。远心寄白月，华发回青春。对此钦胜事，胡为劳我身。

　　【录自《永乐大典》一三四五《二·士·处士二》。汲古阁本《孟东野集》卷九、《全唐诗》卷三八〇皆收为孟郊诗。】

　　句

　　微云淡河汉，疏雨滴梧桐。

　　【录自王士源《孟浩然集序》引诗】

　　逐逐怀良驭，萧萧顾乐鸣。

　　【录自《全唐诗》卷一六〇，注云：省试《骐骥长鸣》诗，见《丹阳集》。】  
　 
 
 
