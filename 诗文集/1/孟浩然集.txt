孟浩然集


卷一


五言古詩

尋香山湛上人

朝遊訪名山，山遠在空翠。氛氳亘百里，日入行始至。谷口聞鐘聲，林端識香氣。杖策尋故人，解鞍暫停騎。石門殊壑險，篁逕轉森邃。法侶欣相逢，清談曉不寐。平生慕真隱，累日探靈異。野老朝入田，山僧暮歸寺。松泉多清響，苔壁饒古意。願言投此山，身世兩相棄。

雲門寺西六七里聞符公蘭若最幽與薛八同往

謂余獨迷方，逢子亦在野。結交指松柏，問法尋蘭若。小溪劣容舟，怪石屢驚馬。所居最幽絕，所住皆靜者。密篠夾路傍，清泉流舍下。上人亦何閑，塵念俱已捨。四禪合真如，一切是虛假。願承甘露潤，喜得惠風洒。依止此山門，誰能效丘也。

宿天臺桐柏觀

海行信風帆，夕宿逗雲島。緬尋滄洲趣，近愛赤城好。捫蘿亦踐苔，輟棹恣探計。昔陰憩桐柏，採秀尋芝草。鶴唳清露垂，雞鳴信潮早。願言解纓紱，從此去煩惱。高步陵四壁，玄蹤得三老。紛吾遠遊意，學此長生道。日夕望三山，雲濤空浩浩。

宿終南翠微寺

翠微終南裏，雨後宜返照。閉關久沉冥，杖策一登眺。遂造幽人室，始知靜者妙。儒道雖異門，雲林頗同調。兩心喜相得，畢景共談笑。瞑還高窗眠，時見遠山燒。緬懷赤城標，更憶臨海嶠。風泉有清音，何必蘇門嘯？

春初漢中漾舟

羊公峴山下，神女漢皋曲。雪罷冰複開，春潭千丈綠。輕舟恣來往，探翫無厭足。波影搖妓釵，沙光逐人目。傾杯魚鳥醉，聯句鶯花續。良會難再逢，日入須秉燭。

宿來公山房期丁大不至

夕陽度西嶺，群壑倏已暝。松月生夜涼，風泉滿清聽。樵人歸欲盡，煙鳥棲初定。之子期宿來，孤琴候蘿逕。

耶溪泛舟

落景餘清暉，輕橈弄溪渚。泓澄愛水物，臨泛何容與？白首垂釣翁，新粧浣紗女。相看未相識，脈脈不得語。

彭蠡湖中望廬山

太虛生月暈，舟中知天風。挂席候明發，渺漫平湖中。中流見匡阜，勢壓九江雄。黯黮凝黛色，崢嶸當曙空。香爐初上日，瀑水噴成虹。久欲追尚子，況茲懷遠公。我來限于役，未暇息微躬。淮海途將半，星霜歲欲窮。寄言嵓棲者，畢趣當來同。

登鹿門山懷古

清曉因興來，乘流越江峴。沙禽近方識，浦樹遙莫辨。漸到鹿門山，山明翠微淺。巖潭多屈曲，舟橶屢迴轉。昔聞旁德公，採藥遂不返。金澗養芝朮，石床臥苔蘚。紛吾感耆舊，結攬事攀踐。隱跡今尚存，高風邈已遠。白雲何時去，丹桂空偃蹇。探討意未窮，迴艫夕陽晚。

遊明禪師西山蘭若

西山多奇狀，秀出傍前楹。停午收彩翠，夕陽照分明。吾師住其下，禪坐說無生。結廬就嵌窟，翦竹通逕行。談空對樵叟，授法與山精。日暮方辭去，田園歸冶城。

聽鄭五愔談琴

阮籍推名飲，清風坐竹林。半酣下衫袖，拂拭龍脣琴。一杯彈一曲，不覺夕陽沉。余意在山水，聞之諧夙心。

疾癒過龍泉寺精舍呈易業二上人

停午聞山鐘，起行散愁疾。尋林採芝去，轉谷松蘿密。傍見精舍開，長廊飯僧畢。石渠流雪水，金子耀霜橘。竹房思舊遊，過憩終永日。入洞窺石髓，傍崖採蜂蜜。日暮辭遠公，虎溪相送出。

襄陽旅泊寄閻九司戶

桂水通百越，扁舟期曉發。荊門蔽三巴，夕望不見家。襄王夢行雨，才子謫長沙。長沙饒瘴癘，胡為苦留滯？久別思款顏，承歡懷接袂。接袂杳無由，徒增旅泊愁。清猿不可聽，沿月下湘流。

大堤行寄萬七

大堤行樂處，車馬相馳突。歲歲春草生，踏青二三月。王孫挾珠彈，遊女矜羅襪。攜手今莫同，江花為誰發？

還山贈湛禪師

幼聞無生理，常欲觀此身。心跡罕兼遂，崎嶇多在塵。晚途歸舊壑，偶與支公鄰。喜得林下契，共推席上珍。念茲泛苦海，方便示迷津。導以微妙法，結為清靜因。煩惱業頓捨，山林情轉殷。朝來問疑義，夕話得清真。墨妙稱古絕，詞華驚世人。禪房閉虛靜，花藥連冬春。平石藉琴鑠，落泉洒衣巾。欲知明滅意，朝夕海鷗馴。

秋登萬山寄張五

北山白雲裏，隱者自怡悅。相望始登高，心隨雁飛滅。愁因薄暮起，興是清秋發。時見歸村人，平沙渡頭歇。天邊樹若霽，江畔洲如月。何當載酒來，共醉重陽節。

登江中孤嶼贈白雲先生王迥

悠悠清江水，水落沙嶼出。回潭石下深，綠篠岸傍密。鮫人潛不見，漁父歌自逸。憶與君別時，泛舟如昨日。夕陽開晚照，中坐與非一。南望鹿門山，歸來恨相失。

晚春臥疾寄張八子容

南陌春將晚，北窗猶臥病。林園久不遊，草木一何盛！狹徑花將盡，閑庭竹掃淨。翠羽戲蘭苕，赬鱗動荷柄。念我平生好，江鄉遠從政。雲山阻夢思，衾枕勞感詠。感詠復何為？同心恨別離。世途皆自媚，流俗寡相知。賈誼才空逸，安仁鬢欲絲。遙情每東注，奔晷復西馳。常恐填溝壑，無由振羽儀。窮通若有命，欲向論中推。

書懷貽京邑故人

惟先自鄒魯，家世重儒風。詩禮襲遺訓，趨庭紹末躬。晝夜常自強，詞賦亦頗工。三十既成立，嗟吁命不通。慈親向羸老，喜懼在深衷。甘脆朝不足，簞瓢夕屢空。執鞭慕夫子，捧檄懷毛公。感激遂彈冠，安能守固窮。當塗訴知己，投刺匪求蒙。秦楚邈離異，翻飛何日同？

遊雲門寺寄越府包戶曹徐起居

我行適諸越，夢寐懷所歡。久負獨往願，今來恣游盤。台嶺踐嶝石，耶溪泝林湍。捨舟入香界，登閣憩旃檀。晴山秦望近，春水鏡湖寬。遠行佇應接，卑位徒勞安。白雲去久滯，滄海竭來觀。故國眇天末，良朋在朝端。遲爾同攜手，何時方挂冠？

示孟郊

蔓草蔽極野，蘭芝結孤根。眾音何其繁，伯牙獨不宣。當時高深意，舉世無能分。鍾期一見知，山水千秋聞。爾其保靜節，薄俗徒云云。

山中逢道士雲公

春餘草木繁，耕種滿田園。酌酒聊自勸，農夫安與言。忽聞荊山子，時出桃花源。採樵過北谷，賣藥來西村。村煙日云夕，榛路有歸客。杖策前相逢，依然是疇昔。邂逅歡覯止，殷勤敘離隔。謂余摶扶桑，輕舉振六翮。奈何遇昌運，獨見遺草澤。既笑接輿狂，仍憐孔丘厄。物情趨勢利，吾道貴閑寂。偃息西山下，門庭罕人跡。何時還清溪，從爾煉丹液？

歲暮海上作

仲尼既已沒，余亦浮于海。昏見斗柄迴，方知歲星改。虛舟任所適，垂釣非有待。為問乘槎人，滄洲復何在？

越中逢天台太一子

仙穴逢羽人，停艫向前拜。問余涉風水，何事遠行邁？登陸尋天台，順流下吳會。茲山夙所尚，安得聞靈怪？上逼青天高，俯臨滄海大。雞鳴見日出，每與仙人會。來去赤城中，逍遙白雲外。莓苔異人間，瀑布作空界。福庭長不死，華頂舊稱最。永願從此遊，何當濟所屆？

自潯陽泛舟經明海作

大江分九派，淼漫成水鄉。舟子乘利涉，往來逗潯陽。因之泛五湖，流浪經三湘。觀濤狀枚發，弔屈痛沉湘。魏闕心常在，金門詔不忘。遙憐上林雁，冰泮已回翔。

早發漁浦潭

東旭早光芒，渚禽已驚聒。臥聞漁浦口，橈聲暗相撥。日出氣象分，始知江路闊。美人常晏起，照影弄流沫。飲水畏驚猿，祭魚時見獺。舟行自無悶，況值晴景豁。

經七里灘

余奉垂堂誡，千金非所輕。為多山水樂，頻作泛舟行。五岳追尚子，三湘弔屈平。湖經洞庭闊，江入新安清。復聞嚴陵瀨，乃在此川路。疊嶂數百里，沿洄非一趣。彩翠相氛氳，別流亂奔注。釣磯平可坐，苔磴滑難步。猿飲石下潭，鳥還日邊樹。觀奇恨來晚，倚棹惜將暮。揮手弄潺湲，從茲洗塵慮。

南陽北阻雪

我行滯宛許，日夕望京豫。曠野奔茫茫，鄉山在何處？孤煙村際起，歸雁天邊去。積雪覆平皋，饑鷹捉寒兔。少年弄文墨，屬意在章句。十上恥還家，徘徊守歸路。

將適天台留別臨安李主簿

枳棘君尚棲，匏瓜吾豈繫？念離當夏首，漂泊指炎裔。江海非墮遊，田園失歸計。定山既早發，漁浦亦宵濟。泛泛隨波瀾，行行任艫枻。故林日已遠，郡木坐成翳。羽人在丹丘，吾亦從此逝。

適越留別譙縣張主簿申屠少府

朝乘汴河流，夕次譙縣界。幸因西風吹，得與故人會。君學梅福隱，余隨伯鸞邁。別後能相思，浮雲在吳會。

送從弟邕下第後歸會稽

疾風吹征帆，倏爾向空沒。千里去俄頃，三江坐超忽。向來共歡娛，日夕成楚越。落羽更分飛，誰能不驚骨？

送辛大之鄂渚不及

送君不相見，日暮獨愁緒。江上久徘徊，天邊迷處所。郡邑經樊鄧，雲山入嵩汝。蒲輪去漸遠，石逕徒延佇。

江上別流人

以我越鄉客，逢君謫居者。分飛黃鶴樓，流客蒼梧野。驛使乘雲去，征帆沿溜下。不知從此分，還袂何時把？

洗然弟竹亭

吾與二三子，平生結交深。俱懷鴻鵠志，共有鶺鴒心。逸氣假毫翰，清風在竹林。遠是酒中趣，琴上偶然音。

夜登孔伯昭南樓時沈太清朱昇在座

誰家無風月？此地有琴罇。山水會稽郡，詩書孔氏門。再來值秋杪，高閣夜無喧。華燭罷燃蠟，清絃方奏鵾。沈生隱侯胤，朱子買臣孫。好我意不淺，登茲共話言。

宴鮑二宅

閑居枕清洛，佐右接人野。門庭無雜賓，車轍多長者。是時方正夏，風物自蕭灑。五月休沐歸，相攜竹林下。開襟成歡趣，對酒不能罷。煙暝棲鳥迷，余將歸白社。

峴潭作

石潭傍隈隩，沙岸曉夤緣。試垂竹竿釣，果得查頭鯿。美人聘金錯，纖手鱠紅鮮。因謝陸內史，蓴羹何足傳？

齒坐呈山南諸隱

習公有遺座，高在白雲陲。樵子見不識，山僧賞自知。以余為好事，攜手一來窺。竹露閑夜滴，松風清晝吹。從來抱微尚，況復感前規。於此無奇策，蒼生奚以為？

與王昌齡宴黃十一

歸來臥青山，常夢遊清都。漆園有傲吏，惠我在招呼。書幌神仙籙，畫屏山海圖。酌霞復對此，宛似入蓬壺。

襄陽公宅飲

窈窕夕陽佳，丰茸春色好。欲覓淹留處，無過狹斜道。綺席卷龍鬢，香杯浮馬腦。北林積修樹，南池生別島。手撥金翠花，心迷玉芝草。談天光六義，發論明三倒。座非陳子驚，門還魏公掃。榮辱應無間，歡娛當共保。

同張明府清鏡嘆

妾有盤龍鏡，清光常晝發。自從生塵埃，有若霧中月。愁來試取照，坐嘆生白髮。寄語邊塞人，如何久離別？

夏日南亭懷辛大

山光忽西落，池月漸東上。散髮乘夜涼，開軒臥閑敞。荷風送香氣，竹露滴清響。欲取鳴琴彈，恨無知音賞。感此懷故人，中宵勞夢想。

秋宵月下有懷

秋空明月懸，光彩露霑濕。驚鵲棲不定，飛螢卷簾人。庭槐寒影疏，鄰杵夜聲急。佳期曠何許？望望空佇立。

仲夏歸南園寄京邑舊遊

嘗讀高士傳，最嘉陶徵君。日耽田園趣，自謂羲皇人。余復何為者，栖栖徒問津？中年廢丘壑，上國旅風塵。忠欲事明主，孝思侍老親。歸來冒炎暑，耕稼不及春。扇枕北窗下，採芝南澗濱。因聲謝朝列，吾慕潁陽真。

家園臥疾畢太祝見尋

伏枕舊遊曠，笙歌勞夢思。平生重交結，迨此令人疑。冰室無暖氣，炎雲崆赫曦。隙駒不暫駐，日聽涼蟬悲。壯圖竟未立，班白恨吾衰。夫子自南楚，緬懷嵩汝期。 顧予衡茅下，兼致稟物資。脫分趨庭禮，殷勤伐木詩。 脫君車前鞅，設我園中葵。斗酒須寒興，明朝難重持。

田家元日

昨夜斗北回，今朝歲起東。我年已強仕，無祿尚憂農。野老就耕去，荷鋤隨牧童。田家占氣候，共說此年豐。

晚泊潯陽望香鑪峰

挂席幾千里，名山都未逢。泊舟潯陽郭，始見香鑪峰。嘗讀遠公傳，永懷塵外蹤。東林精舍近，日暮空聞鐘。

萬山潭

垂釣坐磐石，水清心益閑。魚行潭樹下，猿挂島藤間。游女昔解佩，傳聞於此山。求之不可得，沿月棹歌還。

入峽寄弟

吾昔與汝輩，獨書常閉門。未嘗冒湍險，豈顧垂堂言。自此歷江湖，辛勤難具論。往來行旅弊，開鑿禹功存。壁立千峰峻，潀流萬壑奔。我來凡幾宿，無夕不聞猿。浦上搖歸戀，舟中失夢魂。淚沾明月峽，心斷鶺鴒原。離闊星難聚，秋深露易繁。因君下南楚，書此寄鄉園。

宿楊子津寄潤州長山劉隱士

所思在夢寐，欲往大江深。日夕望京口，煙波愁我心。心馳茅山洞，目極楓樹林。不見少微隱，星霜勞夜吟。

送丁大鳳進士赴舉呈張九齡

吾觀鷦鷯賦，君負王佐才。惜無金張援，十上空歸來。棄置鄉園老，翻飛羽翼摧。故人今在位，岐路莫遲迴。

送吳悅遊韶陽

五色憐鳳雛，南飛適鷓鴣。楚人不相識，何處求椅梧？去去日千里，茫茫天一隅。安能與赤鷃，決起但槍榆。

送陳七赴西軍

吾官非常者，碌碌在目前。君負鴻鵠志，蹉跎書劍年。一聞邊烽動，萬里忽爭先。余亦赴京國，何當獻凱還！

田家作

弊廬隔塵喧，惟先養恬素。卜鄰勞三逕，植果盈千樹。粵余任推遷，三十猶未遇。書枕時將晚，丘園日空暮。晨興自多懷，書坐常寡悟。沖天羨鴻鵠，爭食羞雞騖。望斷金馬門，勞歌採樵路。鄉曲無知己，朝端乏親故。誰能為揚雄，一薦甘泉賦？

從張丞相遊紀南城獵戲贈裴迪張參軍

從禽非吾樂，不好雲夢田。歲晏臨城望，只令鄉思懸。參卿有數子，聯騎何翩翩。世祿金張貴，官曹幕府連。歲時行殺氣，飛刃爭割鮮。十里屆賓館，徵聲匝妓筵。高標迴落日，平楚壓芳煙。何意狂歌客，從公亦在旃。

登望楚山最高頂

山水觀形勝，襄陽美會稽。最高惟望楚，曾未一攀躋。石壁疑削成，眾山比全低。晴明試登陟，目極無端倪。雲夢掌中小，武陵花處迷。暝還歸騎下，蘿月在深溪。

採樵作

採樵入深山，山深水重疊。橋崩臥查擁，路險垂藤接。日落伴將稀，山風拂薜衣。長歌負輕策，平野望煙歸。

早梅

園中有早梅，年例犯寒開。少婦爭攀折，將歸插鏡臺。猶言看不足，更欲剪刀裁。

澗南園即事貽皎上人

弊廬在郭外，素業唯出園。左右林野曠，不聞城市喧。釣竿垂北澗，樵唱入南軒。書取幽棲事，還尋靜者論。

王過見尋

歸閒日無事，雲臥晝不起。有客款柴扉，自云巢居子。居閒好花木，採藥來城市。家在鹿門山，常遊澗澤水。手持白羽扇，腳步青芒履。聞道鶴書徵，臨流還洗耳。

與黃侍御北津泛舟

津無蛟龍患，日夕常安流。本欲避驄馬，何知同鷁舟。豈伊今日幸，曾是昔年遊。莫奏琴中鶴，且隨波上鷗。堤緣九里郭，山面百城樓。自顧躬耕者，才非管樂儔。聞君薦草澤，從此泛滄洲。

題長安主人壁

久廢南山田，謬陪東閤賢。欲隨平子去，猶未獻甘泉。枕席琴書滿，裘帷遠岫連。我來如昨日，庭樹忽鳴蟬。促織驚寒女，秋風感長年。授衣當九月，無褐竟誰憐？

庭橘

明發覽群物，萬木何陰森！疑霜漸漸水，庭橘似懸金。女伴爭攀摘，摘窺礙葉深。並生憐共蔕，相示感同心。骨刺紅羅被，香粘翠羽簪。擎來玉盤裏，全勝在幽林。

清明即事

帝里重清明，人心自愁思。車聲上路合，柳色東城翠。花落草齊生，鶯飛蝶雙戲。空堂坐相憶，酌茗聊代醉。


卷二


七言古詩

夜歸鹿門歌

山寺鳴鐘晝已昏，漁梁渡頭爭渡喧。人隨沙岸向江村，余亦乘舟歸鹿門。鹿門月照開煙樹，忽到旁公棲隱處。巖扉松徑長寂寥，惟有幽人自來去。

和盧明府送鄭十三還京兼寄之

昔時風景登臨地，今日衣冠送別筵。閑臥自傾彭澤酒，思歸長望白雲天。洞庭一葉驚秋早，濩落空嗟滯江島。寄語朝廷當世人，何時重見長安道？

送王七尉松滋得陽臺雲

君不見巫山神女作行雲，霏紅沓翠曉氛氳。嬋娟流入襄王夢，倏忽還隨零雨分。空中飛去復飛來，朝朝暮暮下陽臺。愁君此去為仙尉，便逐行雲去不迴。

鸚鵡洲送王九遊江左

昔登江上黃鶴樓，遙愛江中鸚鵡洲。洲勢逶迤繞碧流，鴛鴦鸂鷘滿沙頭。沙頭日落沙磧長，金沙耀耀動飆光。舟人牽錦纜，浣女結羅裳。月明全見蘆花白，風起遙聞杜若香，君行采采莫相忘。

高陽池送朱二

當昔襄陽雄盛時，山公常醉習家池。池邊釣女自相隨，粧成照影競來窺。澄波淡淡芙蓉發，綠岸毿毿楊柳垂。一朝物變人亦非，四面荒涼人住稀。意氣豪華何處在？空餘草露溼羅衣。此地朝來餞行者，翻向此中牧征馬。征馬分飛日漸斜，見此空為人所嗟。殷勤為訪桃源路，予亦歸來松子家。

五言排律

西山尋辛諤

漾舟乘水便，因訪故人居。落日清川裏，誰言獨羨魚？石潭窺洞徹，沙岸歷紆餘。竹嶼見垂釣，茅齋聞讀書。款言忘景夕，清興屬涼初。回也一瓢飲，賢哉常晏如。

冬至後過吳張二子檀溪別業

卜築依自然，檀溪不更穿。園林二友接，水竹數家連。直取南山對，非關選地偏。卜鄰依孟母，共井讓王宣。曾是歌三樂，仍聞詠五篇。草堂時偃曝，蘭枻日周旋。外事情都遠，中流性所便。閑垂太公釣，興發子猷船。余亦幽棲者，經過竊慕焉。梅花殘臘日，柳色半春天。鳥泊隨陽雁，魚藏縮項鯿。停杯問山簡，何似習池邊？

陪張丞相自松滋江東泊渚宮

放溜下松滋，登舟命橶師。寧忘經濟日，不憚冱寒時。洗幘豈獨古？濯纓良在茲。政成人自理，機息鳥無疑。雲物吟孤嶼，江山辯四維。晚來風稍緊，冬至日行遲。獵響驚雲夢，漁歌激楚辭。渚宮何處是？川暝欲安之？

陪盧明府泛舟迴峴山作

百里行春返，清流逸興多。鷁舟隨雁泊，江火共星羅。已救田家旱，仍憂俗化訛。文章推後輩，風雅激頹波。高岸迷陵谷，新聲滿棹歌。猶憐不調者，白首未登科。

陪張丞相祠紫蓋山途經王泉詩

望秩宣王命，齋心待漏行。青襟列冑子，從事有參卿。五馬尋歸路，雙林指化城。聞鐘度門近，照膽玉泉清。皂蓋依林憩，淄徒擁錫近。天官近兜率，沙界豁迷明。欲就終焉志，恭聞智者名。人隨逝水嘆，波逐覆舟傾。想像若在眼，周流空復情。謝公還欲臥，誰與濟蒼生？

臘月八日於剡縣石城寺禮拜

石壁開金像，香山繞鐵圍。下生彌勒見，回向一心歸。竹柏禪庭古，樓臺市界稀。夕嵐增氣色，餘照發光輝。講席邀談柄，泉堂施洛衣。願承功德水，從此濯塵機。

同獨孤使君東齋作

郎官舊華省，天子命分憂。襄土歲頻旱，隨車雨再流。雲陰自南楚，河潤及東周。廨宇宜新霽，田家賀有秋。竹間殘照入，池上夕陽浮。寄謝東陽守，何如八詠樓？

峴山送朱大去非遊巴東

峴山南郭外，送別每登臨。沙岸江村近，松門山寺深。一言余有贈，三峽爾相尋。祖席宜城酒，征途雲夢林。蹉跎遊子意，眷戀故人心。去矣勿淹滯，巴東猿夜吟。

宴張記室宅

甲第金張館，門庭軒騎多。家封漢陽郡，文會楚材過。曲島浮觴酌，前山入詠歌。妓堂花映發，書閣柳逶迤。玉指調箏柱，金泥飾舞羅。誰知書劍者，年歲獨蹉跎？

登龍興寺閣

閣道乘空出，披軒遠目開。逶迤見江勢，客至屢緣迴。茲郡何填委！遙山復幾哉！蒼蒼皆草木，處處盡樓臺。驟雨一陽散，行舟四海來。鳥歸餘興滿，周覽更徘徊。

登總持寺浮屠

半空躋寶塔，晴望盡京華。竹遶渭川遍，山連上苑斜。四門開帝宅，千陌俯人家。累劫從初地，為童憶聚沙。一窺功德見，彌益道心加。坐覺諸天近，空香送落花。

與崔二十一遊鏡湖寄包賀二公

試覽鏡湖物，中流見底清。不知鱸魚味，但識鷗鳥情。帆得樵風送，春逢穀雨晴。將探夏禹穴，稍背越王城。府掾有包子，文章推賀生。滄浪醉後唱，因子寄同聲。

本闍黎新亭作

八解禪林秀，三明給苑才。地偏香界遠，心靜水亭開。傍險山查立，尋幽石逕迴。瑞花長自下，靈藥豈須栽？碧網交紅樹，清泉盡綠苔。戲魚聞法聚，閑鳥誦經來。棄象玄應悟，忘言理必談。靜中何所得？吟詠也徒哉！

長安早春

關戍惟東漠，城池起北辰。咸歌太平日，共樂建寅春。雪盡青山樹，冰開黑水濱。草迎金埒馬，花伴玉樓人。鴻漸看無數，鶯歌聽欲頻。何當桂枝擢，歸及柳條新？

秦中苦雨思歸贈袁左丞賀侍郎

為學三十載，閉門江漢陰。明敭逢聖代，羈旅屬秋霖。豈直昏墊苦，亦為權勢沉。二毛催白髮，百鎰罄黃金。淚憶峴山墮，愁懷湘水深。謝公積憤懣，莊舄空謠吟。躍馬非吾事，狎鷗真我心。寄言當路者，去矣北山岑。

陪張丞相登荊州城樓因寄蘇臺張使君及浪泊戍主劉家

薊門天北畔，銅柱日南端。出守聲彌遠，投荒法未寬。側身聊倚望，攜手莫同懽。白璧無瑕玷，青松有歲寒。府中丞相閣，江上使君灘。興盡迴舟去，方知行路難。

荊門上張丞相

共理分京國，招賢愧楚材。召南風更闡，丞相閣還開。覯止欣眉睫，沉淪拔草萊。坐登徐孺榻，頻接李膺杯。始慰蟬鳴柳，俄看雪間梅。四時年籥盡，千里客程催。日下瞻歸翼，沙邊厭曝腮。佇聞宣室召，星象復中台。

和宋太史北樓新亭

返耕意未遂，日夕登城隅。誰謂山林近？坐為符竹拘。麗譙非改作，軒檻是新圖。遠水自嶓冢，長雲吞具區。願隨江燕賀，羞逐府寮趨。欲識狂歌者，丘園一豎儒。

泊宣城界

西塞沿江島，南陵問驛樓。潮平津濟闊，風正客帆收。去去懷前浦，茫茫泛夕流。石逢羅剎礙，山泊敬亭幽。火熾梅根冶，煙迷楊葉洲。離家復水宿，相伴賴沙鷗。

奉先張明府休沐還鄉海亭宴集

自君理幾甸，余亦經江淮。萬里音信斷，數年雲雨乖。歸來休澣日，始得賞心諧。朱紱心雖重，滄洲趣每懷。樹低新舞閣，山對舊書齋。何以發佳興？陰蟲鳴夜階。

同張明府碧谿贈答

別業聞新製，同聲和者多。還看碧谿答，不羨綠珠歌。自有陽臺女，朝朝拾翠過。舞庭鋪錦繡，粧牖閉籐籮。秋滿休閑日，春餘景色和。仙鳧能作伴，羅襪共凌波。別島尋花樂，迴潭折芰荷。更憐斜日照，紅粉豔青娥。

贈蕭少府

上德如流水，安仁道若山。聞君秉高節，而得奉清顏。鴻漸昇台羽，牛刀列下班。處腴能不潤，居劇體常閑。去詐人無諂，除邪吏息奸。欲知清與潔，明月在澄灣。

同王九題就師山房

晚憩支公室，故人逢右軍。軒窗避炎暑，翰墨動新文。竹閉窗裏日，雨隨階下雲。同遊清陰遍，吟臥夕陽曛。江靜棹歌歇，溪清樵語聞。歸途未忍去，攜手戀清芬。

上張吏部

公門世緒昌，才子冠裴王。自出平津邸，還為吏部郎。神仙餘氣色，列素動輝光。夜直南宮靜，朝趨北禁長。時人窺水鏡，明主賜衣裳。翰苑飛鸚鵡，天池待鳳凰。

和于判官登萬山亭因贈洪府都督韓公

韓公美襄土，日賞城西岑。結構意不淺，嵓潭趣轉深。皇華一動詠，荊國幾謳吟。舊徑蘭勿翦，新堤柳欲陰。砌傍餘怪石，沙上有閑禽。自收豫章郡，空瞻楓樹林。因聲寄流水，善聽在知音。耆舊眇不接，崔徐無處尋。物情多責遠，賢俊豈遙今！遲爾長江暮，澄清一洗心。

下灨石

灨石三百里，沿洄千嶂間。沸聲常浩浩，洊壽亦潺潺。跳沫魚龍沸，垂籐猿狖攀。榜人苦奔峭，而我忘險艱。放溜情彌遙，登艫目自閑。暝帆何處泊？遙指落星灣。

行至漢川作

異縣非吾土，連山盡綠篁。平田出郭少，盤壟入雲長。萬壑歸於海，千峰劃彼蒼。猿聲亂楚峽，人語帶巴鄉。石上攢椒樹，籐間養蜜房。雪餘春未暖，嵐解晝初陽。征馬疲登頓，歸帆愛渺茫。坐欣沿溜下，信宿見維桑。

久滯越中贈謝南池會稽賀少府

陳平無產業，尼父倦東西。負郭昔云翳，問津今已迷。未能忘魏闕，空此滯秦稽。兩見夏雲起，再聞春鳥啼。懷仙梅福市，訪舊若耶溪。聖主賢為寶，卿何隱遁棲？

送韓使君除洪府都督

述職撫荊衡，分符襲寵榮。往來看擁傳，前後賴專城。勿翦棠猶在，波澄水更清。重推江漢理，旋改豫章行。召父多遺愛，羊公有令名。衣冠列祖道，耆舊擁前旌。娊首晨風送，江陵夜火迎。無才慚孺子，千里愧同聲。

盧明府九日峴山宴袁使君張郎中崔員外

宇宙誰開闢？江山此鬱盤！登臨今古用，風俗歲時觀。地理荊州分，天涯楚塞寬。百城今刺史，華省舊郎官。共美重陽節，俱懷落帽歡。酒邀彭澤載，琴輟武城彈。獻壽先浮菊，尋幽或藉蘭。煙虹鋪藻翰，松竹挂衣冠。叔子神如在，山公興未闌。嘗聞騎馬醉，還向習池看。

宴崔明府宅夜觀妓

畫堂觀妙妓，長夜正留賓。燭吐蓮花豔，粧成桃李春。髻鬟低舞席，衫袖掩歌脣。汗濕偏宜粉，羅輕詎著身？調移箏柱促，歡會酒杯頻。儻使曹王見，應嫌洛浦神。

韓大侯東齋會岳上人諸學士

郡守虛陳榻，林間召楚材。山川祈雨畢，雲霧喜晴開。抗李尊縫掖，臨流揖渡杯。徒攀朱仲李，誰薦和羹梅？翰墨緣情製，高深以意裁。滄洲意不遠，何必問蓬萊？

初年樂城館中臥疾懷歸

異縣天隅僻，孤帆海畔過。往來鄉信斷，留滯客情多。臘月聞雷震，東風感歲和。蟄蟲驚戶穴，巢鵲眄庭柯。徒對芳樽酒，其如伏枕何。歸來理舟楫，江海正無波。

上巳日澗南園期王山人陳七諸公不至

搖艇候明發，花源弄晚春。在山懷綺季，臨漢憶荀陳。上巳期三月，浮杯興十旬。坐歌空有待，行樂恨無鄰。日晚蘭亭北，煙花曲水濱。浴蠶逢奼女，採艾值幽人。石壁刊題序，沙場好解紳。群公望不至，虛擲此芳晨。

送莫氏甥兼諸昆弟從韓司馬入西軍

念爾習詩禮，未嘗離戶庭。平生早偏露，萬里更飄零。坐棄三冬業，行觀八陣形。飾裝辭故里，謀策赴邊庭，壯志吞鴻鵠，遙心伴鶺鴒。所從文與武，不戰自應寧。

峴山送蕭員外之荊州

峴山江岸曲，郢水郭門前。自古登臨處，非今獨黯然。亭樓明落日，井邑秀通川。澗竹生幽興，林風入管絃。再飛鵬激水，一舉鶴沖天。佇立三荊便，看君駟馬旋。

送王昌齡之嶺南

洞庭去遠近，楓葉早驚秋。峴首羊公愛，長沙賈誼愁。土風無縞紵，鄉味有查頭。已抱沉痾疾，更貽魑魅憂，數年同筆硯，茲夕異衾裯。意氣今何在？相思望斗牛。

長樂宮

秦城舊來稱窈窕，和家更衣應不少。紅粉邀君在何處？青樓苦夜長難曉。長樂宮中鐘暗來，可憐歌舞慣相催。歡娛此事今寂寞，唯有年年陵樹哀。

卷三

五言律詩

與諸子登峴山

人事有代謝，往來成古今。江山留勝跡，我輩復登臨。水落魚梁淺，天寒夢澤深。羊公碑尚在，讀罷淚沾襟。

臨洞庭

八月湖水平，涵虛混太清。氣蒸雲夢澤，波撼岳陽城。欲濟無舟橶，官居恥聖明。坐觀垂釣者，徒有羨魚情。

晚春

二月湖水清，家家春鳥鳴。林花掃更落，徑草踏還生。酒伴來相命，開樽共解酲。當杯已入手，歌妓莫停聲。

歲暮歸南山

北闕休上書，南山歸敝廬。不才明主棄，多病故人疏。白髮催年老，青陽逼歲除。永懷愁不寐，松月夜窗虛。

梅道士水亭

傲吏非凡吏，名流即道流。隱居不可見，高論莫能酬。水接仙源近，山藏鬼谷幽。再來迷處所，花下問漁舟。

閉園懷蘇子

林園雖少事，幽獨自多遠。向夕開簾坐，庭陰葉落微。鳥從煙樹宿，螢傍水軒飛。感念同懷子，京華去不歸。

留別王維

寂寞竟何時？朝朝空自歸，欲尋芳草去，惜與故人違。當路誰相假？知音世所稀。祇應守寂寞，還掩故園扉。

武陵泛舟

武陵川路狹，前棹入花林。莫測幽源裏，仙家信幾深。水迴青嶂合，雲渡綠谿陰。坐聽閑猿嘯，彌清塵外心。

同曹三御史泛湖歸越

秋入詩人興，巴歌和者稀。泛湖同旅泊，吟會是歸思。白簡徒推薦，滄洲已拂衣。杳冥雲海去，誰不羨鴻飛。

遊景空寺蘭若

龍象經行處，山腰度石關。屢迷青嶂合，時愛綠蘿閑。宴息花臨下，高談竹嶼間。寥寥隔塵事，疑是入雞山。

陪張丞相登嵩陽樓

獨步人何在？嵩陽有故樓。歲寒問耆舊，行縣擁諸侯。泱莽北彌望，沮漳會都流。客中遇知己，無復越鄉憂。

與顏錢塘登樟亭望潮作

百里雷聲震，鳴絃暫輟彈。府中連騎出，江上待潮觀。照日秋雲迴，浮天渤澥寬。驚濤來似雪，一坐凜生寒。

大禹寺義公禪

義公習禪寂，結字依空林。戶外一峰秀，階前眾壑深。夕陽連雨卒，空翠落庭陰。看取蓮花淨，方知不染心。

尋白鶴嵓張子容隱居

白鶴青嵓畔，幽人有隱居。階庭空水石，林壑罷樵漁。歲月青松老，風霜苦竹疏。覩茲懷舊業，攜策返吾廬。

九日

九日未成旬，重陽即此晨。登高尋故事，載酒訪幽人。落帽恣歡飲，授衣同試新。茱萸正可佩，折取寄情親。

除夜樂城張少府宅

雲海訪甌閩，風濤泊島濱。如何歲除夜，得見故鄉親。余是乘槎客，君為失路人。平生復能幾？一別十餘春。

舟中晚望

挂席東南望，青山水國遙。舳艫爭涉利，來往任風潮。問我今何適，天臺訪石橋。坐看霞色晚，疑是赤城標。

遊精思觀迴王白雲在後

出谷未停午，至家已夕曛。迴瞻山下路，但見牛羊群。樵子暗相失，草蟲寒不聞。衡門猶未掩，佇立待夫君。

與杭州薛司戶登樟亭驛

水樓一登眺，半出青林高。簾幕英僚散，芳筵下客叨。山藏伯禹穴，城壓伍胥濤。今日觀溟漲，垂綸欲釣鼇。

尋天臺山作

吾友太一子，餐霞臥赤城。欲尋華頂去，不憚惡溪名。歇馬憑雲宿，揚帆截海行。高高翠微裏，遙見石梁橫。

宿立公房

支遁初求道，深公笑買山。何如石嵓趣，自入戶庭間。苔澗春泉滿，蘿軒夜月閑。能令許玄度，吟臥不知還。

尋滕逸人故居

人事一朝盡，荒蕪三徑休。始聞漳浦臥，奄作岱宗遊。池水猶含墨，山雲已落秋。今朝泉壑裏，何處覓藏舟。

姚開府山地

主人新邸第，相國舊池臺。館是招賢闢，樓因教舞開。軒車人已散，簫管鳳初來。今日龍門下，誰知文舉才。

夏日浮舟過陳逸人別業

水亭涼氣多，閑棹晚來過。澗影見籐竹，潭香聞芰荷。野童扶醉舞，山鳥笑酣歌。幽賞未云遍，煙光奈夕何。

夏日辨玉法師茅齋

夏日茅齋裏，無風坐亦涼。新林新笋穊，籐架引稍長。鷰覓巢窠處，蜂來造蜜房。物華皆可翫，花蕊四時芳。

與張折衝遊耆闍寺

釋子彌天秀，將軍武庫才。橫行塞北盡，獨步漢南來。貝葉傳金口，山櫻作賦開。因君振嘉藻，江楚氣雄哉。

與白明府遊江

故人來自遠，邑宰復初臨。執手恨為別，同舟無異心。沿洄洲渚趣，演漾絃歌音。誰識躬耕者，年年梁甫吟？

遊精思題觀主山房

誤入花源裏，初憐竹逕深。方知仙子宅，未有世人尋。舞鶴過閑砌，飛猿嘯密林。漸通玄妙理，深得坐忘心。

尋梅道士

彭澤先生柳，山陰道士鵝。我來從所好，停策夏雲多。重以觀魚樂，因之鼓枻歌。崔徐跡未朽，千載揖清波。

陪姚使君題惠上人房得青字

帶雪梅初暖，含煙柳尚青。來窺童子偈，得聽法王經。會理知無我，觀空厭有形。迷心應覺悟，客思不遑寧。

晚春遠上人南亭

給園支遁隱，虛寂養閑和。春晚群木秀，關關黃鳥歌。林棲居士竹，池養右軍鵝。花月北窗下，清風期再過。

人日登南陽驛門亭子懷漢川諸友

朝來登陟處，不似豔陽時。異縣殊風物，羈懷多所思。剪花驚歲早，看柳訝春遲。未有南飛雁，裁書欲寄誰？

遊鳳林寺西嶺

共喜年華好，來遊水石間。煙容開遠樹，春色滿幽山。壺酒朋情洽，勤歌野興閑。莫愁歸路暝，招月伴人還。

陪獨孤使君同與蕭員外證登萬山亭

萬山青嶂曲，千騎使君遊。神女鳴環佩，仙郎接獻酬。遍觀雲夢野，自愛江城樓。何必東南守，空傳沈隱侯。

贈道士參廖

蜀琴九不弄，玉匣細塵生。絲脆絃將斷，金徽色向榮。知音徒自惜，聾俗本相輕。不遇鍾期聽，誰知鸞鳳聲？

京還贈張維

拂衣去何處？高枕南山南。欲徇五斗祿，其如七不堪。早期非晏起，束帶異抽簪。因向智者說，遊魚思舊潭。

題李十四裝兼贈綦毋校書

聞君息陰地，東郭柳林間。左右瀍澗水，門庭緱氏山。抱琴來取醉，垂釣坐乘閑。歸客莫相待，緣源殊未還。

寄趙正字

正字芸香閣，幽人竹葉園。經過宛如昨，歸臥寂無喧。高鳥能擇木，羝羊漫觸藩。物情今已見，從此顧忘言。

秋登張明府海亭

海亭秋日望，委曲見江山。染翰聊題壁，傾壺一解顏。歡逢彭澤令，歸賞故園間。余亦將琴史，棲遲共取閑。

題融公蘭若

精舍買金開，流泉遶砌迥。芰荷薰蔣席，松柏映香臺。法雨晴飛去，天花晝下來。談玄殊未已，歸騎夕陽催。

九日龍沙寄劉大

龍沙豫章北，九日挂帆過。風俗因時見，湖山發興多。客中誰送酒？棹裏自成歌。歌竟乘流去，滔滔任夕波。

洞庭湖寄閻九

洞庭秋正闊，余欲泛歸船。莫辨荊吳地，唯餘水共天。渺瀰江樹沒，合沓海湖連。遲爾為舟橶，相將濟巨川。

和李侍御渡松滋江

南紀西江闊，皇華御史雄。截流寧假楫，挂席自生風。寮寀爭攀鷁，魚龍亦避驄。坐聞白雪唱，翻入棹歌中。

秦中感秋寄上人

一丘常欲臥，三徑苦無資。北土非吾願，東林懷我師。黃金燃桂盡，壯志逐年衰。日夕涼風至，聞蟬但益悲。

重酬李少府見贈

養疾衡茆下，由來浩氣真。五行將禁火，十步想尋春。致敬維桑梓，邀歡即故人。還看後凋色，青翠有松筠。

宿永嘉江寄山陰崔國輔少府

我行窮水國，君使入京華。相去日千里，孤帆天一涯。臥聞海潮至，起視江月斜。藉問同舟客，何時到詠嘉？

上巳日洛中寄王迥十九

卜洛成周地，浮杯上巳筵。鬭雞寒食下，走馬射堂前。垂柳金堤合，平沙翠幕連。不知王逸少，何處會群賢。

聞裴侍御朏自襄州司戶除豫州司戶因以投寄

故人荊府掾，尚有柏臺威。移職目樊沔，芳聲聞帝畿。昔余臥林巷，載酒訪柴扉。松菊無君賞，鄉園嬾欲歸。

江上寄山陰崔國輔少府

春堤楊柳發，憶與故人期。草木本無意，枯榮自有時。山陰定遠近，江上日相思。不及蘭亭會，空吟袚褉詩。

送洗然弟進士舉

獻策金門去，承歡彩服違。以吾一日長，念爾聚星稀。昏定須溫席，寒多未授衣。桂枝如已擢，早逐雁南飛。

夜泊廬江聞故人在東林寺以詩寄之

江路經廬阜，松門入虎溪。聞君尋寂樂，清夜宿招提。石鏡山精怯，禪林怖鴿棲。一燈如悟道，為照客心迷。

宿桐廬江寄廣陵舊遊

山暝聽猿愁，滄江急夜流。風鳴兩岸葉，月照一孤舟。建德非吾土，維揚憶舊遊。還江數行淚，遙寄海西頭。

南還舟中寄袁太祝

沿泝非便習，風波厭苦辛。忽聞遷谷鳥，來報五陵春。嶺北迴征棹，巴東問故人。桃源何處是？遊子正迷津。

東陂遇雨率爾貽謝南池

田家春事起，丁壯就東陂。殷殷雷聲作，森森雨足垂。海虹晴始見，河柳潤初移。余意在耕稼，因君問土宜。

行至汝墳寄盧徵君

行乏憩余駕，依然見汝墳。洛川方罷雪，嵩嶂有殘雲。曳曳半空裏，溶溶五色分。聊題一詩興，因寄廬徵君。

寄天臺道士

海上來仙客，三山望幾時？焚香宿華頂，裛露採靈芝。屢踐莓苔滑，將尋汗漫期。儻因松子去，長與世人辭。

和張明府登鹿門山

忽示登高作，能寬旅寓情。絃歌既多暇，山水思彌清。草得風先動，虹因雨後成。謬成巴俚和，非敢應同聲。

和張三自穰縣還中途遇雪

風吹沙海雪，來作柳園春。宛轉隨香騎，輕盈伴玉人。歌疑郢中客，態比洛川神。今日南歸楚，雙飛似入秦。

歲除夜會樂城張少府宅

疇昔通家好，相知無間然。續明催畫燭，守歲接長筵。舊曲梅花唱，新正柏酒傳。客行隨處樂，不見度年年。

自洛之越

遑遑三十載，書劍兩無成。山水尋吳越，風塵厭洛京。扁舟泛湖海，長揖謝公卿。且樂杯中酒，誰論世上名？

歸至郢中作

遠遊經海嶠，返棹歸山阿。日夕見喬木，鄉園在伐柯。愁隨江路盡，喜入郢門多。左右看桑土，依然即匪佗。

途中遇晴

已失巴陵雨，猶逢蜀坂泥。天開斜景遍，山出晚雲低。餘濕猶霑草，殘流尚入谿。今宵有明月，鄉思遠悽悽。

蔡陽館

日暮馬行疾，城荒人住稀。聽歌疑近楚，投館忽如歸。魯堰田疇廣，章陵氣色微。明朝拜嘉慶，須著老萊衣。

他鄉七夕

他鄉逢七夕，旅館亦羈愁。不見穿針婦，空懷故國樓。緒風初減熱，新月始登秋。誰忍窺河漢，迢迢望斗牛。

夜泊牛渚趁薛八船不及

星羅牛渚夕，風送鷁舟遲。浦漵常同宿，煙波忽間之。榜歌空裏失，船火望中疑。明發泛湖海，茫茫何處期？

曉入南山

瘴氣曉芬氳，南山沒水雲。鯤飛今始見，鳥墮舊來聞。地接長沙近，江從泊渚分。賈生曾弔屈，余亦痛斯文。

夜渡湘水

客行貪利涉，夜裏渡湘川。露氣聞香杜，歌聲識採蓮。榜人投岸火，漁子宿潭煙。行旅時相問，潯陽何處邊？

赴命途中逢雪

迢遞秦京道，蒼茫歲暮天。窮陰連晦朔，積雪滿山川。落雁迷沙渚，飢烏噪野田。客愁空佇立，不見有人煙。

宿武陵即事

川暗夕陽盡，孤舟泊岸初。嶺猿相叫嘯，潭影似空虛。就枕滅明燭，扣船聞夜漁。雞鳴問何處？人物是秦餘。

同盧明府餞張郎中除義王府司馬海園作

上國山河裂，賢王邸第開。故人分職去，潘令寵行來。冠蓋趨梁苑，江湘失楚材。預愁軒騎動，賓客散池臺。

落日望鄉

客行愁落日，鄉思重相崔。況在他山外，天寒夕烏來。雪深迷郢路，雲暗失陽臺。可歎悽遑子，勞歌誰為媒？

永嘉上浦館逢張八子容

逆旅相逢處，江村日暮時。眾山遙對酒，孤嶼共題詩。廨宇鄰蛟室，人煙接島夷。鄉關萬餘里，失路一相悲。

送張子容赴舉

夕曛山照滅，送客出柴門。惆悵野中別，殷勤醉後言，茂林余偃息，喬木爾飛翻。無使谷風誚，須令友道存。

送張參明經舉兼向涇州省覲

十五綵衣年，承歡慈母前。孝廉因歲貢，懷橘向秦川。四做推文舉，中郎許仲宣。泛舟江上別，誰不仰神仙？

泝江至武昌

家本洞庭上，歲時歸思催。客心徙欲速，江路苦邅迍。殘凍因風解，新梅變臘開。行看武昌柳，髣髴映樓臺。

唐城館中早發寄楊使君

犯霜駈曉駕，數里見唐城。旅館歸心逼，荒村客思盈。訪人留後信，策蹇赴前程。欲識離魂斷，長空聽雁聲。

陪李侍御聰禪上人

欣逢柏臺舊，共謁聰公禪。石室無人到，繩床見虎眠。陰崖常抱雪，松澗為生泉。出處雖云異，同懽在法筵。

和張丞相春朝對雪

迎氣當春立，承恩喜雪來。潤從河漢下，花逼豔陽開。不覩豐年瑞，安知燮理才。散鹽如可擬，願糝和羹梅。

渡揚子江

桂橶中流望，京江兩畔明。林開揚子驛，山出潤州城。海盡邊陰靜，江寒朔吹生。更聞楓葉下，淅歷渡秋生。

題梧州陳司馬山齋

南國無霜霰，連年對物華。青林暗換葉，紅蕊亦開花。春去無山鳥，秋來見海槎。流方雖可悅，會自泣長沙。


卷四


五言律詩

送吳宣從事

才有幕中畫，而無塞上勳。漢兵將滅虜，王粲始從軍。旌旆邊亭去，山川地脈分。平生一匕首，感激贈夫君。

送張祥之房陵

我家南渡隱，慣習野人舟。日夕弄清淺，林端逆上流。山河據形勝，天地生豪酋。君意在利涉，知音期暗投。

送桓子之郢城過禮

聞君馳綵騎，躞蹀指南荊。為結潘楊好，言過鄢郢城，標梅詩已贈，羔雁禮將行。今夜神仙女，應來夢感情。

早春潤州送弟還鄉

兄弟遊吳國，庭闈戀楚關。已多新歲感，更餞白眉還。歸泛西江水，離筵北固山。鄉園欲有贈，梅柳著先攀。

送告八從軍

男兒一片氣，何必五車書。好勇方過我，才多便起余。運籌將入幕，養濁就閑居。正待功名遂，從君繼兩疏。

送元公之鄂渚尋觀主張驂鸞

桃花春水漲，之子忽乘流。峴首辭蛟浦，江邊問鶴棲。贈君青竹杖，送爾白蘋洲。應是神仙輩，相期汗漫遊。

峴山餞房琯崔宗之

貴賤平生隔，軒車是日來。青陽一覯止，雲霧豁然開。祖道衣冠列，分亭驛騎催。方期九日聚，還待二星迴。

送王五昆季省覲

公子戀庭幃，勞歌涉海沂。水乘舟橶去，親望老萊歸。斜日催烏鳥，清江照綵衣。平生急難意，遙仰鶺鴒飛。

送崔易

片玉來誇楚，治中作主人。江山曾潤色，詞賦動陽春。別館當虛敞，離情任吐伸。因聲兩京舊，誰念臥漳濱。

送盧少府使入秦

楚關望秦國，相去千里餘。州縣勤王事，山河轉使軍。祖筵江上列，離爺恨前書。願及芳年賞，嬌鸚二月初。

送謝錄事之越

清旦江天迥，涼風西北吹。白雲巷吳會，征帆亦相隨。想到耶溪日，應採禹穴奇。仙書儻相示，余在北山陲。

洛下送奚三還揚州

水國無邊際，舟行共使風。羨君從此去，朝夕見鄉中。余亦離家久，南歸恨不同。音書若有問，江上會相逢。

送袁十嶺南尋弟

早聞牛渚詠，今見鶺鴒心。羽翼嗟零落，悲鳴別故林。蒼梧白雲遠，煙水洞庭深。萬里獨飛去，南風遲爾音。

永嘉別張子容

舊國余歸楚，新年子北征。挂帆愁海路，分手戀朋情。日夜故園意，汀洲春草生。何時一杯酒，重與李膺傾？

送袁太祝尉豫章

何幸遇休明，觀光來上京。相逢武陵客，獨送豫章行。隨牒牽黃綬，離群會墨卿。江南佳麗地，山水舊難名。

都下送辛大之鄂

南國辛居士，言歸舊竹林。未逢調鼎用，徒有濟川心。余亦忘機者，田園在漢陰。因君故鄉去，遙寄式微吟。

送席大

惜爾懷其寶，迷邦卷客遊。江山歷全楚，河洛越成周。道路疲千里，鄉園老一丘。知君命不偶，同病亦同憂。

送賈昇主簿之荊府

奉使推能者，勤王不暫閑。觀風隨按察，乘騎度荊關。送別登何處？開筵舊峴山。征軒明日遠，空望郢門間。

送王大校書

導瀁自嶓冢，東流為漢川。維桑君有意，解纜我開筵。雲雨從茲別，林端意渺然。尺書能不恡？時望鯉魚傳。

浙江西上留別裴劉二少府

西上浙江西，臨流恨解攜。千山疊成嶂，萬壑合為溪。石淺流難泝，籐長險易躋。誰憐問津者，歲晏此中迷。

京還留別新豐諸友

吾道昧所適，驅車還向東。主人開舊館，留客醉新豐。樹遶溫泉綠，塵遮晚日紅。拂衣從此去，高步躡華嵩。

廣陵別薛八

士有不得志，悽悽吳楚間。廣陵相遇罷，彭蠡泛舟還。檣出江中樹，波連海上山。風帆明日遠，何處更追攀？

臨渙裴明府席遇張十一房六

河縣柳林邊，河橋晚泊船。文叨才子會，官喜故人連。笑語同今夕，輕肥異往年。晨風理歸棹，吳楚各依然。

盧明府早秋宴張郎中海園即事

邑有絃歌宰，翔鸞狎野鷗。眷言華省舊，暫滯海池遊。鬱島藏深竹，前溪對舞樓。更聞書即事，雲物是新秋。

同盧明府早秋宴張郎中海亭

側聽絃歌宰，文書游夏徒。故園欣賞竹，為邑幸來蘇。華省曾聯事，仙舟復與俱。欲知臨泛久，荷葉漸成珠。

崔明府宅夜觀妓

白日既云暮，朱顏亦已酡。畫堂初點燭，金幌半垂羅。長袖平陽曲，新聲子夜歌。從來慣留客，茲夕為誰多？

宴榮山人池亭

甲地金張宅，榮期樂自多。櫪嘶支遁馬，池養右軍鵝。竹引嵇琴入，花邀戴客過。山公時取醉，來唱接籬歌。

夏日宴衛明府宅

言避一時暑，池亭五月開。喜逢金馬客，同飲玉人杯。無鶴成軒至，遊魚擁釣來。座中殊未起，簫管莫相催。

清明日宴梅道士房

林下愁春盡，開軒覽物華。忽逢青鳥使，邀我赤松家。丹竈初開火，仙桃正發花。童顏若可駐，何惜醉流霞。

寒食宴張明府宅

瑞雪初盈尺，寒宵始半更。列筵邀酒伴，刻燭限詩成。香炭金爐暖，嬌絃玉指清。厭厭不覺醉，歸路曉霞生。

和賈主簿弁九日登峴山

楚萬重陽日，群公賞燕來。共乘休沐暇，同醉菊花杯。逸思高秋發，歡情落景催。國人咸寡和，遙愧洛陽才。

宴張別駕新齋

世業傳珪組，江城佐股肱。高齋徵學問，虛薄濫先登。講論陪諸子，文章得舊朋。士元多賞激，衰病恨無能。

李氏園臥疾

我愛陶家趣，林暗無俗情。春雷百卉坼，寒食四鄰清。伏枕嗟公幹，歸田羨子平。年年白社客，空滯洛陽城。

過故人莊

故人具雞黍，邀我至田家。綠樹村邊合，青山郭外斜。開筵面場圃，把酒話桑麻。待到重陽日，還來就菊花。

途中九日懷襄陽

去國已如昨，倏然經杪秋。峴山不可見，風景令人愁。誰採籬下菊，應閑池上樓。宜城多美酒，歸與葛強遊。

初出關旅亭夜坐懷王大校書

向夕槐煙起，蔥籠池館曛。客中無偶坐，關外惜離群。燭至螢光滅，荷枯雨滴聞。永懷蓬閣友，寂寞滯揚雲。

李少府與王九再來

弱歲早登龍，今朝喜再逢。何如春月柳？猶憶歲寒松。煙火臨寒食，笙歌咽曙鐘。喧喧鬥雞道，行樂羨朋從。

尋張五

聞就龐公隱，移居近洞湖。興來林是竹，歸臥谷名愚。挂席樵風便，開軒琴月孤。歲寒何用賞，霜落故園蕪。

張七集辛大見訪

山公能飲酒，居士好彈箏。世外交初得，林中契已并。納涼風颯至，逃暑日將傾。便就南亭裏，餘樽惜解酲。

題張野人園廬

與君園廬並，微尚頗亦同。耕釣方自逸，壺觴趣不空。門無俗士駕，人有上皇風。何必先賢傳，唯稱龐德公。

過故融公蘭若

池上青蓮宇，林間白馬泉。故人成異物，過客獨潸然。既禮新松塔，還尋舊石筵。平生竹如意，猶挂草堂前。

早寒江上有懷

木落雁南度，北風江上寒。我家湘水曲，遙隔楚雲端。鄉淚客中盡，歸帆天際看。迷津欲有問，平海夕漫漫。

南山下與老圃期種瓜

樵木南山近，林閭北郭賒。先人留素業，老圃作鄰家。不種千株橘，唯資五色瓜。卲平能就我，開徑剪蓬麻。

裴司士見訪

府寮能枉駕，家醞復新開。落日池上酌，清風松下來。廚人具雞黍，稚子摘楊梅。誰道山公醉，猶能騎馬迴。

除夜

迢遞三巴路，羈危萬里身。亂山殘雪夜，孤燭異鄉人。漸與骨肉遠，轉於僮僕親。那堪正漂泊，來日歲華新。

傷峴山雲表上人

少小學書劍，秦吳多歲年。歸多一登眺，陵谷尚依然。豈意參霞客，忽隨朝露先。因之問閭里，把臂幾人全？

賦得盈盈樓上女

夫婿久別離，青樓空望歸。粧成卷簾坐，愁思嬾縫衣。燕子家家入，楊花處處飛。空床難獨守，誰為解金徽？

春怨

佳人能畫眉，粧罷出簾帷。照水空自愛，折花將遺誰？春情多豔逸，春意倍相思。愁心極楊柳，一種亂如絲。

閨情

一別隔炎涼，君衣忘短長。裁縫無處等，以意付情量。畏瘦宜傷窄，防寒更厚裝。半啼封裹了，知欲寄誰將？

寒夜

閨夕綺窗閉，佳人罷縫衣。理琴開寶匣，就枕臥重幃。夜久燈花落，薰籠香氣微。錦裘重自暖，遮莫曉霜飛。

美人分香

豔色重傾城，分香更有情。髻髮垂欲解，眉黛拂能輕。舞學平陽態，歌翻子夜聲。春風狹斜道，含笑往逢迎。

七言律詩

登安陽城樓

縣城南面漢江流，江嶂開成南擁州。才子乘春來騁望，群公暇日挫銷憂。樓臺晚映青山郭，羅綺晴嬌綠水州。向夕波搖明月動，更疑神女弄珠遊。

歲除夜有懷

五更鐘漏欲相催，四氣推遷往復迴。帳裏殘燈纔有燄，鑪中香氣盡成灰。漸看春逼芙蓉枕，頓覺寒消竹葉杯。守歲家家應未臥，相思那得夢魂來。

登萬歲樓

萬歲樓頭望故鄉，獨令鄉思更茫茫。天寒雁度堪垂淚，月落猿啼欲斷腸。曲引古堤臨凍浦，斜分遠岸近枯楊。今朝偶見同袍友，卻喜家書寄八行。

春情

青樓曉日珠簾映，紅粉春粧寶鏡催。已厭交懽憐枕席，相將遊戲遶池臺。坐時衣帶縈纖草，行即裙裾掃落梅。更道明朝不當作，相期共鬭管弦來。

五言絕句

宿建德江

移舟泊煙渚，日暮客愁新。野曠天低樹，江清月近人。

春曉

春眠不覺曉，處處聞啼鳥。夜來風雨聲，花落知多少？

送朱大入秦

遊人五陵去，寶劍直千金。分手脫相贈，平生一片心。

送友人之京

君登青雲去，余望青山歸。雲山從此別，淚濕薜蘿衣。

初下浙江舟中口號

八月觀潮罷，三江越海尋。回瞻魏闕路，無復子牟心。

醉後贈馬四

四海重然諾，吾常聞白眉。秦城遊俠客，想得半酣時。

檀溪尋故人

花半成龍竹，池分濯馬溪。田園人不見，疑向洞中棲。

同張將薊門看燈

異俗非鄉俗，新年改故年。薊門看火樹，疑是燭龍然。

峴山亭寄晉陵張少府

峴首風端急，雲帆若鳥飛。憑軒試一問，張翰欲來歸？

口號贈王九

日暮田家遠，山中勿久淹。歸人須早去，稚子望陶潛。

同儲十二洛陽道中作

珠彈繁華子，金羈遊俠人。酒酣白日暮，走馬入紅塵。

尋菊花潭主人不遇

行至菊花潭，村西日已斜。主人登高去，雞犬空在家。

張郎中梅園作

綺席鋪蘭杜，珠盤忻芰荷。故園留不住，應是戀弦歌。

問舟子

向夕問舟子，前程晤幾多？灣頭正好泊，淮裏足風波。

楊子津望京口

北固臨京口，夷山近海濱。江風白浪起，愁殺渡頭人。

北澗泛舟

北澗流恆滿，浮舟觸處通。沿迴自有趣，何必五湖中？

洛中訪袁拾遺不遇

洛陽訪才子，江嶺作流人。聞說梅花早，何如北地香？

送張郎中遷京

碧溪常共賞，朱邸忽遷榮。預有相思意，聞君琴上聲。

獻贈主人

客醉眠未起，主人呼解酲。已言雞黍熟，復道甕頭清。

七言絕句

過融上人蘭若

山頭禪室挂僧衣，窗外無人溪鳥飛。黃昏半在山坡下，卻聽泉聲戀翠微。

涼州詞二首

其一

渾成紫檀金屑文，作得琵琶聲入雲。胡地迢迢三萬里，那堪馬上送明君?

其二

異方之樂令人悲，羌笛胡笳不用吹。坐看今夜關山月，思殺邊城遊俠兒。

越中送張少府歸秦中

試登秦嶺望秦川，遙憶青門更可憐。仲月送君從此去，瓜時須及卲平田。

濟江問同舟人

潮落江平未有風，輕舟共濟與君同。時時引領望天末，何處青山是越中？

送杜十四之江南

荊吳相接水為鄉，君去春江正渺茫。日暮征帆泊何處？天涯一望斷人腸。

初秋

不覺初秋夜漸長，清風習習重淒涼。炎炎暑退茅齋靜，階下叢莎有露光。


附：殘詩

微雲淡河漢，疏雨滴梧桐。

＝＝＝

逐逐懷良馭，蕭蕭顧樂鳴。

＝＝＝

只為陽臺夢裏夢，降來教作神仙客。


——版本依據：游信利《孟浩然集箋注》，台灣學生書局，一九七五年八月再版。（〇潘呂棋昌一九九七年六月二十六日注）

——原始電子文本屢有同音、形近訛誤，凡遇滯礙不通之處，V校以《孟浩然集校注》（人民文学出版社，1989年08月第1版），但尚未一一比對兩種版本。（〇 vivo 2010年11月23日注）
