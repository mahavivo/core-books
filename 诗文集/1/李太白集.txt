李太白全集 

卷一茕斋李太白集序
草堂集序 
宣州当涂县令　　李阳冰
　　李白，字太白，陇西成纪人，凉武昭王暠九世孙。蝉联圭组，世为显著。中叶非罪，谪居条支，易姓为名，然自穷蝉至舜，七世为庶，累世不大曜，亦可叹焉。神龙之始，逃归于蜀，复指李树而生伯阳。惊姜之夕，长庚入梦，故生而名白，以太白字之。世称太白之精得之矣。不读非圣之书，耻为郑、卫之作，故其言多似天仙之辞。凡所著称，言多讽兴。自三代已来，风骚之后，驰驱屈、宋、鞭挞扬、马，千载独步，唯公一人。故王公趋风，列岳结轨；群贤翕习，如鸟归凤。卢黄门云：“陈拾遗横制颓波，天下质文翕然一变，至今朝诗体，尚有梁、陈宫掖之风。至公大变，扫地并尽；今古文集，遏而不行。唯公文章，横被六合，可谓力敌造化欤。天宝中，皇祖下诏，征就金马，降辇步迎如见绮、皓。以七宝床赐食，御手调羹以饭之，谓曰：卿是布衣，名为朕知，非素蓄道义何以及此？置于金銮殿，出入翰林中，问以国政，潜草诏诰，人无知者。丑正同列，害能成谤，格言不入，帝用疏之。公乃浪迹纵酒，以自昏秽。咏歌之际，屡称东山。又与贺知章、崔宗之等自为八仙之游，谓公谪仙人，朝列赋谪仙之歌，凡数百首，多言公之不得意。天子知其不可留，乃赐金归之。遂就从祖拜留采访大使彦，请北海高天师授道箓于齐州紫极宫。将东归蓬莱，仍羽人驾丹丘耳。阳冰试弦歌于当涂，心非所好，公遐不弃我，扁舟而相欢。临当挂冠，公又疾殛。草稿万卷，手集未修。枕上授简，俾余为序。论《郑睢》之义，始愧卜商；明《春秋》之辞，终惭杜预。自中原有事，公避地八年；当时著述，十丧其九，今所存者，皆得之他人焉。时宝应元年十一月乙酉也。


李翰林集序 
前进士　　魏颢
　　自盘古划天地，天地之气艮于西南。剑门上断，横江下绝，岷、峨之曲，别为锦川。蜀之人无闻则已，闻则杰出。是生相如、君平、王褒、扬雄，降有陈子昂、李白，皆五百年矣。白本陇西，乃放形，因家于绵。身既生蜀，则江山英秀。伏羲造书契后，文章滥觞者《六经》。《六经》糟粕《离骚》，《离骚》糠秕建安七子。七子至白，　　中有兰芳。情理宛约，词句妍丽，白与古人争长。三字九言，鬼出神入，瞪若乎后耳。白久居蛾眉，与丹丘因持盈法师达。白亦因之入翰林，名动京师。《大鹏赋》时家藏一本，故宾客贺公奇白风骨，呼为谪仙子。由是朝廷作歌数百篇。上皇豫游召白，白时为贵门邀饮，比至半醉，令制《出师诏》，不草而成，许中书舍人。以张*谗逐，游海、岱间，年五十余尚无禄位。禄位拘常人，横海鲲，负天鹏，岂池笼荣之？颢始名万，次名炎。万之日不远命驾江东访白，游天台，还广陵见之。眸子炯然，哆如饿虎，或时束带，风流蕴藉。曾受道箓于齐，有青绮冠帔一副。少任侠，手刃数人。与友自荆徂扬，亡权窆回棹方暑，亡友糜溃，白收其骨，江路而舟。又长揖韩荆州，荆州延饮，白误拜，韩让之，白曰：酒以成礼。荆州大悦。白始娶于许，生一女二男，曰明月奴。女既嫁而卒。又合于刘，刘诀。次合于鲁一妇人，生子曰颇黎。终娶于宋。间携昭阳、金陵之妓，迹类谢康乐，世号为李东山，骏马美妾，所适二千石郊迎，饮数斗醉，则奴丹砂抚《青海波》满堂不乐，白宰酒则乐。颢平生自负，人或为狂，白相见泯合，有赠之作，谓余尔后必著大名于天下，无忘老夫与明月奴。因尽出其文，命颢为集。颢今登第，岂符言耶！解携明年，四海大盗，宗室有潭者，白陷焉。谪居夜郎，罪不至此，屡经昭洗，朝廷忍白久为长沙汩罗之俦，路远不存，否极则泰，白宜自宽。吾观白之文义，有济代命，然千钧之弩，魏王大瓠，用之有时。议者奈何以白有叔夜之短，倘黄祖过祢，晋帝罪阮，古无其贤。所谓仲尼不假盖于子夏。经乱离，白章句荡尽，上元末，颢于绛偶然得之。沉吟累年，一字不下。今日怀旧，援笔成序，首以赠颢作，颢酬白诗，不忘故人也。次以《大鹏赋》，古乐府诸篇积薪而录，文有差互者两举之。白未绝笔，吾其再刊。付男平津子掌。其他事迹，存于后序。

李翰林别集序 
朝散大夫行尚书职方员外郎直史馆上柱国　　乐史
　　李翰林歌诗，李阳冰纂为《草堂集》十卷，史又别歌诗十卷，与《草堂集》互有得失，因校勘排为二十卷，号曰《李翰林集》。今于三馆中得李白赋序表赞书颂等亦排为十卷，号曰《李翰林别集》，翰林在唐天宝中，贺秘监闻于明皇帝，召见金銮殿。隆步辇迎，如见绮、皓。草和蕃书，思若悬河。帝嘉之，七宝方丈，赐食于前，御手调羹。于是置之金銮殿，出入翰林中。其诸事迹《草堂集序》，范传正撰《新墓碑》，亦略而详矣。史又撰《李白传》一卷，事又稍周，然有三事近方得之。开元中，禁中初重木芍药，即今牡丹也（《开元天宝花木记》）云：禁中呼木芍药为牡丹）。得四本，红紫浅红通白者。上因移植于兴庆池东沉香亭前。会花方繁开，上乘照夜车，太真妃以步辇从。诏选梨园弟子中尤者，得乐一十六色。李龟年以歌擅一时之名，手捧檀板，押众乐前，将欲歌之。上曰：赏名花，对妃子，焉用旧乐辞焉？遽命龟年持金花笺宣赐翰林供奉李白，立进《清平调词》三章，白欣然承诏旨。由若宿酲未解，因授笔赋之。其一曰：云想衣裳花想容，春风拂槛露花浓。若非群玉山头见，会向瑶台月下适。其二曰：一枝红艳露凝香，云雨巫山枉断肠。借问汉宫谁得似？可怜飞燕倚新妆。其三曰：名花倾国两相欢，长得君王带笑看。解释春风无限恨，沉香亭北倚阑干。龟年以歌辞进，上命梨园弟子略约调抚丝竹，遂促龟年以歌之。太真妃持颇梨七宝杯，酌西凉州蒲萄酒，笑领歌辞，意甚厚。上因调玉笛以倚曲，每曲遍将换，则迟其声以媚之。太真妃饮罢，敛绣巾重拜。上自是顾李翰林尤异于诸学士。会高力士终以脱靴为深耻。异日太真妃重吟前辞，力士曰：始为妃子怨李白深入骨髓，何翻拳拳如是耶？太真妃因惊曰：何翰林学士能欲辱人如斯？力士曰：以飞燕指妃子，贱之甚矣。太真妃颇深然之。上尝三欲命李白官，卒为宫中所捍而止。白尝有鉴。客并州，识汾阳王郭子仪于行伍间，为脱其刑责而奖重之。及翰林坐永王之事，汾阳功成，请以官爵赎翰林。上许之，因而免诛。翰林之知人如此，汾阳之报德如彼。白之从弟令问，尝目白曰：兄心肝五脏皆锦绣耶？不然，何开口成文，挥翰雾散耳！传中漏此三事，今书于序中。白有歌云：吟诗作赋北窗里，万言不及一杯水。盖叹乎有其时而无其位。呜呼！以翰林之才名，遇玄宗之知见，而乃飘零如是。宋中丞荐于圣真云：一命不沾，四海称屈。得非命欤！白居易赠刘禹锡诗云：诗称国手徒为尔，命压人头不奈何。斯言不虚矣。凡百有位，无自轻焉。撰集之次，聊存梗概而已。时在绕*州中，咸平元年三月三日序。

故翰林学士李君墓志　并序 
李华
　　呜呼！姑熟东南，青山北址，有唐高士李白之墓，呜呼哀哉！夫仁以安物，公其懋焉；义以济难，公其志焉；识以辩理，公其博焉；文以宣志，公其懿焉。宜其上为王师，下为伯友，年六十有二不偶，赋《临终歌》而卒。悲夫！圣以立德，贤以立言，道以恒世，言以经俗。虽曰死矣，吾不谓其亡矣也。有子曰伯禽，天然长能持，幼能辩，数梯公之德，必将大其名也已矣。铭曰：　　立德谓圣，立言谓贤。嗟君之道，奇于人而侔于天。哀哉！

唐故翰林学士李君碣记 
尚书膳部员外郎　　刘全白　撰
朝议郎行当涂县令　　顾游秦　建
　　君名白，广汉人。性倜傥。好纵横术，善赋诗，才调逸迈，往往兴会属词，恐古人之善诗者亦不逮。尤工古歌。少任侠，不事产业，名闻京师。天宝初，玄宗辟翰林待诏，因为和蕃书，并上《宣唐鸿猷》一篇。上重之，欲以纶诰之任委之。同列者所谤，诏令归山。遂浪迹天下，以诗酒自适。又志尚道术，谓神仙可致，不求小官，以当世之务自负。流离□轲，竟无所成名。有子名伯禽，偶游至此，遂以疾终，因葬于此。文集亦无定卷，家家有之。代宗登极，广拔淹瘁，时君亦拜拾遗。闻命之后，君亦逝矣。呜呼！与其才不与其命，悲夫！全白幼则以诗为君所知，及此投吊，荒坟将毁，追想音容，悲不能止。邑有贤宰顾公游秦，志好为诗。亦常慕效李君气调，因嗟盛才冥寞，遂表墓式坟，乃题贞石，冀传于往来也。贞元六年四月七日记，沙门履文书，坟去墓记一百二十步。

唐左拾遗翰林学士李公新墓碑　并序 
宣歙池等州观察使　　范传正
　　骐骥筋力成，意在万里外。历块一蹶，毙于空谷。惟余骏骨，价重千金。大鹏羽翼张，势欲摩穹昊。天风不来，海波不起。塌翅别岛，空留大名，人亦有之，故左拾遗、翰林学士李公之谓矣。公名白，字太白，其先陇西成纪人。绝嗣之家，难求谱谍。公之孙女搜于箱箧中，得公之亡子伯禽手疏十数行，纸坏字缺，不能详备。约而计之，凉武昭王九代孙也。隋末多难，一房被窜于啐叶，流离散落，隐易姓名。故自国朝已来，编于属籍。神龙初，潜还广汉，因侨为郡人。父客以逋邑，遂以客为名。高卧云林，不求禄仕。公之生也，先府君指天枝以复姓，先夫人梦长庚而告祥，名之与字，咸所取象。受五行之刚气，叔叔心高；挺三蜀之雄才，相如文逸。瑰奇宏廓，拔俗无类。少以侠自任，而门多长者车。常欲一鸣惊人，一飞冲天，彼渐陆迁乔，皆不能也。由是慷慨自负，不拘常调，器度弘大，声闻于天。天宝初，召见于金銮殿。玄宗明皇帝降辇步迎，如见园、绮。论当世务，草答蕃书，辩如悬河，笔不停缀。玄宗嘉之，以宝床方丈赐食于前，御手和羹，德音褒美。褐衣恩遇，前无比俦。遂直翰林，专掌密命。将处司言之任，多陪侍从之游。他日泛白莲池，公不在宴。皇欢既洽，召公作序。时公已被酒于翰苑中，仍命高将军扶以登舟，优宠如是。既而上疏请还旧山，玄宗甚爱其才，或虑乘醉出入省中，不能言温室树，恐掇后患，惜而遂之。公以为千钧之弩，一发不中，则当摧撞折牙而永息机用，安能效碌碌者苏而复上哉！脱屣轩冕，释羁缰锁，因肆情性，大放宇宙间。饮酒非嗜其酣乐，取其昏以自富；　　作诗非事于文律，取其吟以自适。好神仙非慕其轻举，将不可求之事求之。欲耗壮心，遗余年也。在长安时，秘书监贺知章号公为谪仙人。吟公《乌栖曲》，云此诗可以器鬼神矣。时人又以公及贺监、汝阳王、崔宗之、裴周南等八人为酒中八仙。朝列赋谪仙歌百余首。俄属戎马生郊，远身海上，往来于斗牛之分，优游没身。偶乘扁舟，一日千里，或遇胜境，终年不移。长江远山，一泉一石，无往而不自得也。晚岁渡牛渚矶，至姑熟，悦谢家青山，有终焉之志。盘桓利居，竟卒于此。其生也，圣朝之高士！其往也，当涂之旅人。代宗之初，搜罗俊逸，拜公左拾遗。制下于彤庭，礼绛于玄壤。生不及禄，殁而称官，呜呼命欤！传正生唐代，甲子相悬。常于先大夫文字中见与公有浔阳夜宴诗，则知与公有通家之旧。早于人间得公遗篇逸句，吟咏在口。无何叨蒙恩奖，廉问宣、池。按图得公之坟墓，在当涂邑。因令禁樵采，备洒扫，访公之子孙，故申慰荐。凡三四年，乃获孙女二人，一乃陈云之室，一乃刘劝妻，皆编户□也。因召至郡庭，相见与语，衣服村落，形容朴野，而进退闲雅，应对详谛，且祖德如在，儒风宛然。问其所以，则曰：父伯禽以贞元八年不禄而卒，有兄一人，出游一十二年，不知所在。父存无官，父殁为民，有兄不相保，为天下之穷人。无桑以自蚕，非不知机杼；无田以自力，非不知稼穑。况妇人不任，布裙粝食，何所仰给？俪于农夫，救死而已。久不敢闻于县官，惧辱祖考。乡闾逼迫，忍耻来告。言讫泪下，余亦对之泫然。因云：先祖志在青山，遗言宅兆，顷属多故，殡于龙山东麓，地近而非本意。坟高三尺，日益摧圯，力且不及，知如之何。闻之悯然。将遂其请。因当涂令诸葛纵会计在州，得谕其事。纵亦好事者，学为歌诗，乐闻其语。便道还县，躬相地形，卜新宅于青山之阳，以元和十二年正月二十三日迁神于此。遂公之志也。西去旧坟六里，抵驿路三百步。北倚谢公山，即青山也。天宝十二载敕改名焉。因告二女，将改适于士族。皆曰：夫妻之道命也，亦分也，在孤穷既失身于下俚，仗威力乃求援于他巫。生纵偷安，死何面目见大父于地下？欲败其类，所不忍闻。余亦嘉之，不夺其志，复井税免徭役而已。今士大夫之葬必志于墓，有勋庸道德之家，兼树碑于道。余才术贫虚，不能两致。今作新墓铭，辄刊二石，一置于泉扃，一表于道（一作通）路。亦岘首汉川之义也。庶芳声之不泯焉。文集二十卷，或得之于时之文士，或得之于宗族，编辑断简，以行于代。铭曰：
　　嵩岳降神，是生辅臣。蓬莱遣真，斯为逸人。晋有七贤，唐称八仙。应彼星象，唯公一焉。晦以□蘖，畅于文篇。万象奔走乎笔端，万虑泯灭于樽前。卧必酒瓮，行惟酒船。吟风咏月，席地幕天。但贵乎适其所适，不知夫所以然而然。至今尚疑其醉在千日，宁审乎寿终百年，谢家山兮李公墓，异代诗流同此路。旧坟卑庳风雨侵，新宅爽垲松柏林。故乡万里无嗣，二女从民永于此。猗欤琢石为二碑，一藏幽隧一临岐。岸深谷高变化时，一存一毁各不亏。

翰林学士李公墓碑 
前守秘书省校书郎　　裴敬
　　李翰林名白，字太白，以诗著名，召入翰林。世称才名，占得翰林，他人不复争先。其后以协从得罪，既免，遂放浪江南，死宣城，葬当涂青山下。李阳冰序诗集，粗具行止。敬尝游江表，过其墓下，爱其才，壮其气，味其嗜酒，知其取适，作碑于墓。且曰：先生得天地耶！不然，何异于常之人耶！或曰：太白之精下降，故字太白，故贺监号为谪仙，不其然乎！故为诗格高旨远，若在天上物外，神仙会集，去行鹤驾，想见飘然之状。视尘中屑屑米粒，虫睫纷扰，菌蠢羁绊蹂躏之比。又尝有知鉴，客并州，识郭汾阳于行伍间，为免脱其刑责而奖重之。后汾阳以功成官爵请赎翰林，上许之，因免诛。其报也。又常以许剑舞裴将军，予曾叔祖也。尝投书曰：如白愿出将军门下。其文高，其气雄。世稀其本，惧失其传，故序传之。大和初，文宗皇帝命翰林学士为三绝赞，公之诗歌与将军剑舞洎张旭长史草书为三绝。夫天付上才，必同灵气。贤杰相投，龙虎两合，可为知者言，非常人所知也。夫古以名德称，占其官　　谥者甚希。前以诗称者，若谢吏部、何水部、陶彭泽、鲍参军之类。唐朝以诗称，若王江宁、宋考苏、韦苏州、王右丞、杜员外之类。以文称者，若陈拾遗、苏司业、元容州、萧苏曹、韩吏部之类。以德行称者，元鲁山、阳道州。以直称者，魏文贞、狄梁公。以忠烈称者，颜鲁公、段太尉。以武称者，李卫公、英公。以学行文翰俱称者，虞秘监。唐之得人，于斯为盛。翰林其以诗称之一也。予尝过当涂，访翰林旧宅，又于浮图寺化城之僧得翰林自写《访贺监不遇》诗云：“贡山无贺老，却棹酒船回。”味之不足，重之为宝，用献知者。又于历阳郡得翰林《与刘尊师书》一纸，思高笔逸。又尝游上元蒋山寺，见翰林赞志公云：水中之月，了不可取，刀齐尺量，扇迷陈语。文简事备，诚为作者，附于此云。会昌三年二月中，敬自淠水草堂南游江左，过公墓下，四过青山，两发涂口，徘徊不忍去，与前濮州鄄城县尉李劭同以公服拜其墓，问其墓左人毕元宥，实备洒扫留县帛具酒馔祭公。知公无孙，有孙女二人，一娶刘劝，皆农夫也。且曰二孙女不拜墓已五六年矣，因告邑宰李君都杰，请免毕元宥力役，俾专洒扫事。嘻！享名甚高，后事何薄？谢公旧井，新墓角落。青山白云，共为萧索。巨竹拱木，如公卓荦。天长地久，其名不朽。此为祭文，写授元宥。又为碑曰：贵尽皆然，名存则难。故予重名不重官，作李翰林碑十五字而已。  

  

卷二茕斋歌诗五十九首
古风五十九首
　　大雅久不作，吾衰竟谁陈？王风委蔓草，战国多荆榛。龙虎相啖食，兵戈逮狂秦。正声何微茫，哀怨起骚人。扬马激颓波，开流荡无垠。废兴虽万变，宪章亦已沦。自从一作蹉跎建安来，绮丽不足珍。圣代复元古，垂衣贵清真。群才属休明，乘运共跃鳞。文质相炳焕，众星罗秋旻。我志在删述，垂辉映千春。希圣如有立，绝笔于获麟。

　　蟾蜍薄太清，蚀此瑶台月。圆光亏中天，金魄遂沦没。螮蝀入紫微，大明夷朝晖。浮云隔两曜，万象昏阴霏。萧萧长门宫，昔是今已非。桂蠹花不实，天霜下严威。沈叹终永夕，感我涕沾衣。

　　秦皇扫六合，虎视何雄哉。飞剑决浮云，诸侯尽西来。明断自天启，大略驾群才。收兵铸金人，函谷正东开。铭功会稽岭，骋望琅琊台。刑徒七十万，起土骊山隈。尚采不死药，茫然使心一作人哀。连弩射海鱼，长鲸正崔嵬。额鼻象五岳，扬波喷云雷。鬐鬣蔽青天，何由睹蓬莱？徐巿载秦女，楼船几时回。但见三泉下，金棺葬寒灰。

　　凤飞九千仞，五章备彩珍。衔书且虚归，空入周与秦。横绝历四海，所居未得邻。吾营紫河车，千载落风尘。药物秘海岳，采铅青溪滨。时登大楼山，举手望仙真。羽驾灭去影，飙车绝回轮。尚恐丹液迟，志愿不及申。徒霜镜中发，羞彼鹤上人。桃李何处开，此花非我春。唯应清都境，长与韩众亲。

　　太白何苍苍，星辰上森列。去天三百里，邈尔与世绝。中有绿发翁，披云一作千春卧松雪。不笑亦不语，冥栖在岩穴。我来逢真人，长跪问宝诀。粲然启玉齿，授以炼药说。铭骨传其语，竦身已电灭。仰望不可及，苍然五情热。吾将营丹砂，永与世人别。

　　代马不思越，越禽不恋燕。情性有所习，土风固其然。昔别雁门关，今戍龙庭前。惊沙乱海日，飞雪迷胡天。虮虱生虎鹖，心魂逐旌旃。苦战功不赏，忠诚难可宣。谁怜李飞将，白首没三边?

　　客有鹤上仙，飞飞凌太清。仙人绿云上，自道安期名。两两白玉童，双吹紫鸾笙。去影忽不见，回风送天声。举首远望之一作我欲一问之，飘然若流星。愿餐金光草，寿与天齐倾。

　　咸阳二三月，宫柳黄金枝。绿帻谁家子，卖珠轻薄儿。日暮醉酒归，白马骄且驰。意气人所仰，冶游方及时。子云不晓事，晚献长杨辞。赋达身已老，草玄鬓若丝。投阁良可叹，但为此辈嗤。

　　庄周梦胡蝶，胡蝶为庄周。一体更变易，万事良悠悠。乃一作那知蓬莱水，复作清浅流。青门种瓜人，旧日东陵侯。富贵故如此，营营何所求。

　　齐有倜傥生，鲁连特高妙。明月出海底，一朝开光曜。却秦振英声，后世仰末照。意轻千金赠，顾向平原笑。吾亦澹荡人，拂衣可同调。

　　黄河走东溟，白日落西海。逝川与流光，飘忽不相待。春容舍我去，秋发已衰改。人生非寒松，年貌一作颜色岂长在？吾当乘云螭，吸景驻光彩一作谁能学天飞,三秀与君采。

　　松柏本孤直，难为桃李颜。昭昭严子陵，垂钓沧波间。身将客星隐，心与浮云闲。长揖万乘君，还归富春山。清风洒六合，邈然不可攀。使我长叹息，冥栖岩石间。

　　君平既弃世，世亦弃君平。观变穷太易，探元一作玄化群生。寂寞缀道论真道，空帘闭幽情一作清。驺虞不虚来，鸑鷟有时鸣。安知天汉上，白日悬高名。海客去已久，谁人一作能测沉冥?

　　胡关饶风沙，萧索一作飒竟终古。木落秋草黄，登高望戎虏。荒城空大漠，边邑无遗堵。白骨横千霜，嵯峨蔽榛莽。借问谁凌虐？天骄毒威武。赫怒我圣皇，劳师事鼙鼓。阳和变杀气，发卒骚中土。三十六万人，哀哀泪如雨。且悲就行役，安得营农圃？不见征戍儿，岂知关山苦。李牧今不在，边人饲豺虎。

　　燕昭延郭隗，遂筑黄金台。剧辛方赵至一作往，邹衍复齐来。奈何青云士，弃我如尘埃!珠玉买歌笑，糟糠养贤才。方知黄鹤举，千里独徘徊。

　　宝剑双蛟龙，雪花照芙蓉。精光射天地，雷腾不可冲。一去别金匣，飞沉失相从。风胡灭已久，所以潜其锋。吴水深万丈，楚山邈千重。雌雄终不隔，神物会当逢。

　　金华牧羊儿，乃是紫烟客。我愿从之游，未去发已白。不知繁华一作朱颜子，扰扰何所迫。昆山采琼蕊，可以炼精魄。

　　天津三月时，千门桃与李。朝为断肠花，暮逐东流水。前水复后水，古今相续流。新一作今人非旧人，年年桥上游。鸡鸣海色动，谒帝罗公侯。月落西上阳一作上阳西，馀辉半城楼。衣冠照云日，朝下散皇州。鞍马如飞龙，黄金络马头。行人皆辟易，志气横嵩丘。入门上高堂，列鼎错珍羞。香风引赵舞，清管随齐讴。七十紫鸳鸯，双双戏庭幽。行乐争昼夜，自言度千秋。功成身不退，自古多愆尤。黄犬空叹息，绿珠成衅仇。何如鸱夷子，散发棹一作弄扁舟?

　　西岳一作上莲花山，迢迢见明星。素手把芙蓉，虚步蹑太清。霓裳曳广带，飘拂升天行。邀我登云台，高揖卫叔卿。恍恍与之去，驾鸿凌紫冥。俯视洛阳川，茫茫走胡兵。流血涂野草，豺狼尽冠缨。

　　昔我游齐都，登华不注峰。兹山何峻秀？绿翠如芙蓉。萧飒古仙人，了知是赤松。借予一白鹿，自挟两青龙。含笑凌倒景，欣然愿相从。

　　泣与亲友别，欲语再三咽。勖君青松心，努力保霜雪。世路多险艰，白日欺红颜。分手各千里，去去何时还？

　　在世复几时？倏如飘风度。空闻 
紫金经`，白首愁相误。抚己忽自笑，沉吟为谁故。名利徒煎熬，安得闲余步。终留赤玉舄，东上蓬山一作莱路。秦帝如我求，苍苍但烟雾。

　　郢客吟白雪，遗响飞青天。徒劳歌此曲，举世谁为传？试为巴人唱，和者乃数千。吞声何足道?叹息空凄然。

　　秦水别陇首，幽咽多悲声。胡马顾朔雪，躞蹀长嘶鸣。感物动我心，缅然含归情。昔视秋蛾飞，今见春蚕生。袅袅桑枯一作结叶，萋萋柳垂荣。急节谢流水，羁心摇悬旌。挥涕且复去，恻怆何时平?

　　秋露白如玉，团团下庭绿。我行忽见之，寒早悲岁促。人生鸟过目，胡乃自结束。景公一何愚，牛山泪相续。物苦不知足，登一作得陇又望蜀。人心若波澜，世路有一作多屈曲。三万六千日，夜夜当秉烛。

　　大车扬飞尘，亭午暗阡陌。中贵多黄金，连云开甲宅。路逢斗鸡者，冠盖何辉赫。鼻息干虹蜺，行人皆怵惕。世无洗耳翁，谁知尧与跖!

　　世道日交丧，浇风散淳源。不采芳桂枝，反栖恶木根。所以桃李树，吐花竟不言。大运有兴没，群动争飞奔。归来广成子，去入无穷门。

　　碧荷生幽泉，朝日艳且鲜。秋花冒绿水，密叶罗青烟。秀色空绝世，馨香竟谁传。坐看飞霜满，凋此红芳年。结根未得所，愿托华池边。

　　燕赵有秀色，绮楼青云端。眉目艳皎月，一笑倾城欢。常恐碧草晚，坐泣秋风寒。纤手怨玉琴，清晨起长叹。焉得偶君子，共乘双飞鸾?

　　容颜若飞电，时景如飘风。草绿霜已白，日西月复东。华鬓不耐秋，飒然成衰蓬。古来贤圣人，一一谁成功？君子变猿鹤，小人为沙虫。不及广成子，乘云驾轻鸿。

　　三季分战国，七雄成乱麻。 
王风`何怨怒，世道终纷拏。至人洞玄象，高举凌紫霞。仲尼亦一作欲浮海，吾祖之流沙。圣贤共沦没，临歧胡咄嗟?

　　玄风变太古，道丧无时还。扰扰季叶一作市斤人，鸡鸣趋四关。但识金马门，谁一作距知蓬莱山?白首死罗绮，笑歌无休一作时闲。绿酒哂丹液，青娥凋素颜。大儒挥金椎，琢之一作发冢诗礼间。苍苍三株树，冥目焉能攀?

　　郑客西入关，行行未能已。白马华山君，相逢平原里。璧遗镐池君，明年祖龙死。秦人相谓曰:"吾属可去矣"!一往桃花源，千春隔流水。

　　蓐收肃金气，西陆弦海月。秋蝉号阶轩，感物忧不歇。良辰竟何许?大运有沦忽。天寒悲风生，夜久众星没。恻恻不忍言，哀歌逮明发。

　　北溟有巨鱼，身长数千里。仰喷三山雪，横吞百川水。凭陵随海运，燀赫因风起。吾观摩天飞，九万方未已。

　　羽檄如流星，虎符合专城。喧呼救边急，群鸟皆夜鸣。白日曜紫微，三公运权衡。天地皆得一，澹然四海清。借问此何为？答言楚征兵一作征楚兵。渡泸及五月，将赴云南征。怯卒非战士，炎方难远行。长号别严亲，日月惨光晶。泣尽继以血，心摧两无声。困兽当猛虎，穷鱼饵奔鲸。千去不一回，投躯岂全生！ 如何舞干戚，一使有苗平？

　　丑女来效颦，还家惊四邻。寿陵失本步，笑杀邯郸人。一曲一作东西斐然子，雕虫丧天真。棘刺造沐猴，三年费精神。功成无所用，楚楚且华一作荣身。《大雅》思文王，《颂》声久崩沦。安得郢中质，一挥成斧斤一作承风一运斤？

　　抱玉入楚国，见疑古所闻。良宝终见弃，徒劳三献君。直木忌先伐，芳兰哀自焚。盈满天所损，沉冥道为群。东海沉碧水一作流，西关乘紫云。鲁连及柱史，可以蹑清芬。

　　燕臣昔恸哭，五月飞秋霜。庶女号苍天，震风击齐堂。精诚有所感，造化为悲伤。而我竟何辜，远身金殿傍。浮云蔽紫闼，白日难回光。群沙秽明珠，众草凌孤芳。古来共叹息，流泪空沾裳。

　　孤兰生幽园，众草共芜没。虽照阳春晖，复悲高秋月。飞霜早淅沥，绿艳恐休歇。若无清风吹，香气为谁发？

　　登高望四海，天地何漫漫。霜被群物秋，风飘大荒寒。荣华东流水，万事皆波澜。白日掩徂辉，浮云无定端。梧桐巢燕雀，枳棘栖鸳鸾。且复归去来，剑歌行路难。

　　凤饥不啄一作食粟，所食唯琅玕。焉能与群鸡，蹙一作刺促争一餐。朝鸣昆丘树，夕饮砥柱湍。归飞海路远，独宿天霜寒。幸遇王子晋，结交青云端。怀恩未得报，感别空长叹。

　　朝弄紫泥海一作朝驾碧鸾车，夕披丹霞裳。挥手折若木，拂此西日光。云卧一作举游八极，玉颜已千霜。飘飘入无倪，稽首祈上皇。呼我游太素，玉杯赐琼浆。一餐历万岁，何用还故乡？永随长风去，天外恣飘扬。

　　摇裔双白鸥，鸣飞沧江流。宜与海人狎，岂伊云鹤俦？寄形宿沙月，沿芳戏春洲。吾亦洗心者，忘机从尔游。

　　周穆八荒意，汉皇万乘尊。淫乐心不极，雄豪安足论。西海宴王母，北宫邀上元。瑶水闻遗歌，玉怀竟空言。灵迹成蔓草，徒悲千载魂。

　　绿萝纷葳蕤，缭绕松柏枝。草木有所托，岁寒尚不移。奈何夭桃色，坐叹葑菲诗。玉颜艳红彩，云发非素丝。君子恩已毕，贱妾将何为？

　　八荒驰惊飙，万物尽凋落。浮云蔽颓阳，洪波振大壑。龙凤脱罔罟，飘摇将安托？ 去去乘白驹，空山咏场藿。

　　一百四十年，国容何赫然！ 隐隐五凤楼，峨峨横三川。王侯象星月，宾客如云烟。斗鸡金宫一作城里，蹴踘瑶台边。举动摇白日，指挥回青天。当途何翕忽，失路长弃捐。独有扬执戟，闭关草太玄。

　　桃花开东园，含笑夸白日。偶蒙东风荣，生此艳阳质。岂无佳人色，但恐花不实。宛转龙火飞，零落早相失。讵知南山松，独立自萧飋？

　　秦皇按宝剑，赫怒震威神。逐日巡海右，驱石驾沧津。征卒空九宇，作桥伤万人。但求蓬岛药，岂思农鳸春？力尽功不赡，千载为悲辛。

　　美人出南国，灼灼芙蓉姿。皓齿终不发，芳心空自持。由来紫宫女，共妒青蛾眉。归去潇湘沚，沉吟何足悲？

　　宋国梧台东，野人得燕石。夸作天下珍，却哂赵王璧。赵璧无缁磷，燕石非贞真。流俗多错误，岂知玉与珉？

　　殷后乱天纪，楚怀亦已昏。夷羊满中野，菉葹盈高门。比干谏而死，屈平窜湘源。虎口何婉娈？女媭空婵媛。彭咸久沦没，此意与谁论？

　　青春流惊湍，朱明一作火骤回薄。不忍看秋蓬，飘扬竟何托。光风灭兰蕙，白露洒葵藿。美人不我期，草木日零落。

　　战国何纷纷！兵戈乱浮云。赵倚两虎斗，晋为六卿分。奸臣欲窃位，树党自相群。果然田成子，一旦杀齐君。

　　倚剑登高台，悠悠送春目。苍榛蔽层丘，琼草隐深谷。凤鸟鸣西海，欲集无珍木。鸒斯得匹一作所居，蒿下盈万族。晋风日已颓，穷途方恸哭。

　　齐瑟弹一作挥东吟，秦弦弄西音。慷慨动颜魄，使人成荒淫。彼美佞邪子，婉娈来相寻。一笑双白璧，再歌千黄金。珍色不贵道，讵惜飞光沉。安识紫霞客，瑶台鸣玉一作素琴。

　　越客采明珠，提携出南隅。清辉照海月，美价倾鸿一作皇都。献君君按剑，怀宝空长吁。鱼目复相哂，寸心增烦纡。

　　羽族禀万化，小大各有依。周周亦何辜？六翮掩不挥。愿衔众禽翼，一向黄河飞。飞者莫我顾，叹息将安归？

　　我到巫山渚，寻古登阳台。天空彩云灭，地远清风来。神女去已久，襄王安在哉！ 荒淫竟沦替，樵牧徒悲哀。

　　恻恻泣路歧，哀哀悲素丝。路歧有南北，素丝无一作有变移。万事固如此，人生无定期。田窦相倾夺，宾客互盈亏。世途多翻覆，交道方嶮巇。《谷风》刺轻薄，交道方险峨。斗酒强然诺，寸心终自疑。张陈竟火灭，萧朱亦星离。众鸟集荣柯，穷鱼守枯池。嗟嗟失权客，勤问何所规。  

  

李太白全集 卷三茕斋歌诗三十一首
乐府一
　　○　远别离

　　远别离，古有皇英之二女，乃在洞庭之南，潇湘之浦。 海水直下万里深，谁人不言此离苦?日惨惨兮云冥冥， 猩猩啼烟兮鬼啸雨。我纵言之将何补？皇穹窃恐不照余之忠诚。 云凭凭兮欲吼怒，尧舜当之亦禅禹。君失臣兮龙为鱼， 权归臣兮鼠变虎。或言尧幽囚，舜野死，九疑联绵皆相似， 重瞳孤坟竟何是？帝子泣兮绿云间，随风波兮去无还。 恸哭兮远望，见苍梧之深山。苍梧山崩湘水绝，竹上之泪乃可灭。

　　○　公无渡河

　　黄河西来决昆仑，咆哮万里触龙门。波滔天，尧咨嗟。 大禹理百川，儿啼不窥家。杀湍湮洪水，九州始蚕麻。 其害乃去，茫然风沙。被发之叟狂而痴， 清晨径一作临流欲奚为？ 旁人不惜妻止之，公无渡河苦渡之。 虎可搏，河难凭，公果溺死流海湄。有长鲸白齿若雪山， 公乎公乎挂罥于其间，箜篌所悲竟不还。

　　○　蜀道难

　　噫吁戏危乎高哉，蜀道之难难于上青天！ 蚕丛及鱼凫， 开国何茫然。尔来四万八千岁，不一作乃与秦塞通人烟。 西当太白有鸟道，何一作可以横绝峨眉颠。地崩山摧壮士死， 然后天梯石栈方一作相钩连。上有六龙回日之高标一作横河断海之浮云， 下有冲波逆折之回川。黄鹤之飞尚不得一作过， 猿猱欲度愁攀缘一作牵。青泥何盘盘，百步九折萦岩峦。 扪参历井仰胁息，以手抚膺坐长叹。问君西游何时还？ 畏途巉岩不可攀。但见悲鸟号古木，雄飞雌从绕林间。 又闻子规啼夜月，愁空山。蜀道之难难于上青天， 使人听此凋朱颜！ 连峰去天不盈尺一作入烟几千尺，枯松倒挂倚绝壁。 飞湍瀑流争喧豗，砯崖转石万壑雷。其险也如此， 嗟尔远道之人胡为乎来哉。剑阁峥嵘而崔嵬，一夫当关， 万人一作夫莫开。所守或匪亲一作人，化为狼与豺。朝避猛虎， 夕避长蛇。磨牙吮血，杀人如麻。锦城虽云乐， 不如早还家。蜀道之难难于上青天，侧身西望长咨嗟一作另人嗟。

　　○　梁甫吟

　　长啸《梁甫吟》，何时见阳春。君不见朝歌屠叟辞棘津， 八十西来钓渭滨。宁羞白发照清水，逢时壮一作吐气思经纶。 广张三千六百钓，风期暗与文王亲。大贤虎变愚不测， 当年颇似寻常人。君不见高阳酒徒起草中， 长揖山东隆准公。入门不拜骋雄辩，两女辍洗来趋风。 东下齐城七十二，指挥楚汉如旋蓬。狂客落魄尚如此， 何况壮士当群雄！ 我欲攀龙见明主，雷公砰訇震天鼓。 帝傍投壶多玉女，三时大笑开电光。倏烁晦冥起风雨， 阊阖九门不可通。以额扣关阍者怒，白日不照吾精诚， 杞国无事忧天倾。猰貐磨牙竞人肉，驺虞不折生草茎。 手接飞猱搏雕虎，侧足焦原未言苦。智者可卷愚者豪， 世人见我轻鸿毛。力排南山三壮士，齐相杀之费二桃。 吴楚弄兵无剧孟，亚夫咍尔为徒劳。《梁甫吟》，梁甫吟， 声正悲。张公两龙剑，神物合有时。风云感会起屠钓， 大人zj屼当安之。

　　○　乌夜啼

　　黄云城边乌欲栖，归飞哑哑枝上啼。机中织锦秦川女一作闺中织妇秦家女， 碧纱如烟隔窗语。停梭怅然一作望忆远人，独宿孤房泪如雨一作停梳向人问故夫，知在关西泪如雨。

　　○　乌栖曲

　　姑苏台上乌栖时，吴王宫里醉西施。吴歌楚舞欢未毕， 青山欲衔半边日。银箭金壶一作金壶丁丁漏水多，起看秋月坠江波。 东方渐高奈乐何一作尔何！

　　○　战城南

　　去年战桑干源，今年战葱河道。洗兵条支海上波， 放马天山雪中草。万里长征战，三军尽衰老。 匈奴以杀戮为耕作，古来唯见白骨黄沙田。 秦家筑城避胡处，汉家还有烽火然。烽火然不息， 征战一作长征无已时。野战格斗死，败马号鸣向天悲。 乌鸢啄人肠，衔飞上挂枯树枝一作上枯枝。士卒涂草莽， 将军空尔为。乃知兵者是凶器，圣人一作君不得已而用之。

　　○　将进酒　　一作惜空樽酒

　　君不见黄河之水天上来，奔流到海不复回！ 君不见高堂明镜悲白发，朝如青丝暮成雪！ 人生得意须尽欢，莫使金樽空对月。天生我材必有用一作开， 千一作黄金散尽还复来。烹羊宰牛且为乐，会须一饮三百杯。 岑夫子，丹丘生，将进酒，君莫停。与君歌一曲， 请君为我侧耳听。钟鼓馔玉不足贵，但愿长醉不愿醒。 古来圣贤皆寂寞一作死尽，惟有饮者留其名。陈王昔时宴平乐， 斗酒十千恣欢谑。主人何为言少钱，径须沽取对君酌一作且须沽酒共君酌。 五花马，千金裘，呼儿将出换美酒，与尔同销万古愁。

　　○　行行游且猎篇

　　边城儿，生年不读一字书，但将游猎夸轻趫。 胡马秋肥宜白草，骑来蹑影何矜骄一作可怜骄。金鞭拂雪挥鸣鞘， 半酣呼鹰出远郊。弓弯一作弯弧满月不虚发，双鶬迸落连飞髇。 海边观者皆辟易，猛气英风振沙碛。儒生不及游侠人， 白首下帷复何益？

　　○　飞龙引　二首

　　黄帝铸鼎于荆山，炼丹砂。丹砂成黄金， 骑龙飞上太清家。云愁海思令人嗟，宫中彩女颜如花。 飘然挥手凌紫霞，从风纵体登銮一作鸾车。登鸾车，侍轩辕； 遨游青天中，其乐不可言。

　　鼎湖流水清且闲，轩辕去时有弓剑，古人传道留其间。 后宫婵娟多花颜，乘鸾飞烟亦不还，骑龙攀天造天关。造天关，闻天语，长云河车载玉女。载玉女，过紫皇， 紫皇乃赐白兔所捣之药方，后天而老凋三光。 下视瑶池见王母，蛾眉萧飒如秋霜。

　　○　天马歌

　　天马来出月支窟，背为虎文龙翼骨。嘶青云，振绿发， 兰筋权奇走灭没。腾昆仑，历西极，四足无一蹶。 鸡鸣刷燕晡秣越，神行电迈蹑慌惚。天马呼，飞龙一作黄趋， 目明长庚臆双凫。尾如流星首渴乌，口喷红光汗沟朱。 曾陪时龙蹑天衢，羁金络月照皇一作皇都。逸气棱棱凌九区， 白璧如山谁敢沽。回头笑紫燕，但觉尔辈愚。天马奔， 恋君轩，駷跃惊矫浮云翻。万里足踯躅，遥瞻阊阖门。 不逢寒风子，谁采逸景孙？ 白云在青天，丘陵远崔嵬。 盐车上峻坂，倒行逆施畏日晚。伯乐翦拂中道遗， 少尽其力老弃之。愿逢田子方，恻然为我思一作悲。 虽有玉山禾，不能疗苦饥。严霜五月凋桂枝， 伏枥衔冤摧两眉。请君赎献穆天子，犹堪弄影舞瑶池。

　　○　行路难　三首

　　金樽清酒斗十千，玉盘珍羞直万钱。停杯投箸不能食， 拔剑四顾心茫然。欲渡黄河冰塞川，将登太行雪暗天一作满山。 闲来垂钓坐一作碧溪上，忽复乘舟梦日边。行路难，行路难， 多歧路，今安在？长风破浪会有时，直挂云帆济沧海。

大道如青天，我独不得出。羞逐长安社中儿， 赤鸡白狗一作雉赌梨栗。弹剑作歌奏苦声，曳裾王门不称情。 淮阴市井笑韩信，汉朝公卿忌贾生。 君不见昔时燕家重郭隗，拥篲折节无嫌猜。 剧辛乐毅感恩分，输肝剖胆效英一作俊才。昭王白骨萦烂草， 谁人更扫黄金台？行路难，归去来！

有耳莫洗颍川水，有口莫食首阳蕨。含光混世贵无名， 何用孤高比云月。吾观自古贤达人，功成不退皆殒身。 子胥既弃吴江上，屈原终投湘水滨。陆机雄才岂自保， 李斯税驾苦不早。华亭鹤唳讵可闻，上蔡苍鹰何足道。 君不见吴中张翰称一作真达生， 秋风忽忆江东行。 且乐生前一杯酒，何须身后千载名！

　　○　长相思

　　长相思，在长安。络纬秋啼金井栏，微一作凝霜凄凄簟色寒。 孤灯不明思欲绝，卷帷望月空长叹，美人如花一作佳期迢迢隔云端。 上有青冥之长天，下有渌水之波澜。天长路远魂飞苦， 梦魂不到关山难。长相思，摧心肝！

　　○　上留田行

　　行至上留田，孤坟何峥嵘！积此万古恨，春草不复生。 悲风四边来，肠断白杨声。借问谁家地？ 埋没蒿里茔。 古老向余言，言是上留田，蓬科马鬣今已平。 昔之弟死兄不葬，他人于此举铭旌。一鸟死，百鸟鸣； 一兽走，百兽惊。桓一作常山之禽别离苦，欲去回翔不能征。 田氏仓卒骨肉分，青天白日摧紫荆。交柯之木本同形， 东枝憔悴西枝荣。无心之物尚如此，参商胡乃寻天兵！ 孤竹延陵，让国扬名。高风缅邈，颓波激清。 尺布之谣，塞耳不能听。

　　○　春日行

　　深宫高楼入紫清，金作蛟龙盘绣楹一作秀作楹。佳人当窗弄白日， 弦将手语弹鸣筝。春风吹落君王耳，此曲乃是《升天行》。 因出天池泛蓬瀛，楼船蹙沓波浪惊。三千双蛾献歌笑， 挝钟考鼓宫殿倾，万姓聚舞歌太平。我无为，人自宁。 三十六帝欲相迎，仙人飘翩下云輧。帝不去，留镐京。 安能为轩辕，独往入窅冥。小臣拜献南山寿， 陛下万古垂鸿名。

　　○　前有一樽酒行　二首

　　春风东来忽相过，金樽渌酒生微波。落花纷纷稍觉多， 美人欲醉朱颜酡。青轩桃李能几何？　流光欺人忽蹉跎。 君起舞，日西一作将夕。当年意气不肯平，白发如丝一作白首垂丝叹何益。

　　琴奏龙门之绿桐，玉壶美酒清若空。催弦拂柱与君饮， 看朱成碧颜始红一作眼白看杯颜色红。胡姬貌如花，当垆笑春风。 笑春风， 舞罗衣，君今不醉将安归？

　　○　夜坐吟

　　冬夜夜寒觉夜长，沉吟久坐坐北堂。冰合井泉月入闺， 金缸青凝照悲啼。金缸灭，啼转多。掩妾泪，听君歌。 歌有声，妾有情。情声合，两无违。一语不入意， 从君万曲梁尘飞。

　　○　野田黄雀行

　　游莫逐炎洲翠，栖莫近吴宫燕。吴宫火起焚巢窠， 炎洲逐翠遭网罗。萧条两翅蓬蒿下，纵有鹰鹯奈若一作尔何！

　　○　箜篌谣

　　攀天莫登龙，走山莫骑虎。贵贱结交心不移， 唯有严陵及光武。周公称大圣，管蔡宁相容。 汉谣一斗粟，不与淮南舂。兄弟尚路人一作行路，吾心安所从？ 他人方寸间，山海几千重。轻言托朋友，对面九疑峰。 开花必早落，桃李不如松。管鲍久已死，何人继其踪！

　　○　雉朝飞

　　麦陇青青三月时，白雉朝飞挟两雌。锦衣绣翼何离褷， 犊牧采薪感之悲。春天和，白日暖。啄食饮泉勇气满， 争雄斗死绣颈断。《雉子班》奏急管弦，倾心酒美尽玉碗。 枯杨枯杨尔生稊，我独七十而孤栖。弹弦写恨意不尽， 瞑目归黄泥。

　　○　上云乐

　　金天之西，白日所没。康老胡雏，生彼月窟。巉岩容仪， 戍削风骨。碧玉炅炅一作皎皎双目瞳，黄金拳拳两鬓红。 华盖垂下睫，嵩岳临上唇。不睹诡谲貌，岂知造化神？ 大道是文康之严父，元气乃文康之老亲。抚顶弄盘古， 推车转天轮。云见日月初生时，铸冶火精与水银。 阳乌未出谷，顾兔半藏身。女娲戏黄土，团作愚下人。 散在六合间，濛濛若沙尘。生死了不尽， 谁明此胡是仙真。西海栽若木，东溟植扶桑。 别来几多时？　枝叶万里长。中国有七圣，半路颓洪荒。 陛下应运起，龙飞入咸阳。赤眉立盆子，白水兴汉光。 叱咤四海动，洪涛为簸扬。举足蹋紫微，天关自开张。 老胡感至德，东来进仙倡。五色师子，九苞凤凰。 是老胡鸡犬，鸣舞飞帝乡。淋漓飒沓，进退成行。 能胡歌，献汉酒。跪双膝，立两肘。散花指天举素手。 拜龙颜，献圣寿。北斗戾，南山摧。 天子九九八十一万岁，长倾万岁一作年杯。

　　○　夷则格上白鸠拂舞辞

　　铿鸣钟，考朗鼓。歌《白鸠》，引拂舞。白鸠之白谁与邻， 霜衣雪襟诚可珍。含哺七子能平均。食不噎，性安一作可驯。 首农政，鸣阳春。天子刻玉杖，镂形赐耆人。 白鹭一作鹰之白非纯真，外洁其色心匪仁。阙五德，无司晨， 胡为啄我葭下之紫鳞。鹰鹯雕鹗，贪而好杀。 凤凰虽大圣，不愿以为臣。

　　○　日出入行

　　日出东方隈，似从地底来。历天又入海， 六龙所舍安在哉。其始与终古不息， 人非元气安得与之久裴徊。草不谢荣于春风， 木不怨落于秋天。谁挥鞭策驱四运，万物兴歇皆自然。 羲和！羲和！汝奚汩没于荒淫之波？鲁阳何德，驻景挥戈。 逆道违天，矫诬实多。吾将囊括大块，浩然与溟涬同科。

　　○　胡无人

　　严风吹霜海草凋，筋干精坚胡马骄。汉家战士三十万， 将军兼领一作谁者霍嫖姚。流星白羽腰间插，剑花秋莲光出匣。 天兵照雪下玉关，虏箭如沙射金甲。云龙风虎尽一作昼交回， 太白入月敌可摧。敌可摧，旄头灭，履胡之肠涉胡血。 悬胡青天上，埋胡紫塞傍。胡无人，汉道昌。陛下之寿三千霜， 但歌大风云飞扬，安用猛土兮守四方。

　　○　北风行

　　烛龙栖寒门，光曜犹旦开。日月照之不及此一作日月照之不及此？ 唯有北风号怒天上来。燕山雪花大如席， 片片吹落轩辕台。幽州思妇十二月，停歌罢笑双蛾摧。 倚门望行人，念君长城苦寒良可哀。别时提剑救边去， 遗此虎纹金鞞靫。中有一双白羽箭，蜘蛛结网生尘埃。 箭空在，人今战死不复回。不忍见此物，焚之已成一作为灰。 黄河捧土尚可塞，北风雨雪恨难裁一作哉！

　　○　侠客行

　　赵客缦胡缨，吴钩霜雪明。银鞍照白马，飒沓如流星。 十步杀一人，千里不留行。事了拂衣去，深藏身与名。 闲过信陵饮，脱剑膝前一作上横。将炙啖朱亥，持觞劝侯嬴。 三杯吐然诺，五岳倒为轻。眼花耳热后，意气素霓生。 救赵挥金槌，邯郸先震惊。千秋二壮士，煊赫大梁城。 纵死侠骨香，不惭世上英。谁能书閤下，白首《太玄经》。

　　○　关山月

　　明月出天山，苍茫云海间。长风几万里，吹度玉门关。 汉下白登道，胡窥青海湾。由来征战地，不见有人还。 戍客望边色一作邑，思归多苦颜。高楼当此夜，叹息未应闲一作还。  

  

李太白全集 卷四茕斋歌诗四十首
乐府二
　　○　独漉篇

　　独漉水中泥，水浊不见月。不见月尚可，水深行人没。 越鸟从南来，胡鹰亦北渡。我欲弯弓向天射， 惜其中道失归路。落叶别树，飘零随风。客无所托， 悲与此同。罗帏舒卷，似有人开。明月直入，无心可猜。 雄剑挂壁，时时龙鸣。不断犀象，绣涩苔生。国耻未雪， 何由成名。神鹰梦泽，不顾鸱鸢。为君一击，鹏抟九天。

　　○　登高丘而望远

　　登高丘，望远海。六鳌骨已霜，三山流安在？扶桑半摧折，白日沈光彩。银台金阙如梦中， 秦皇汉武空相待。精卫费木石，鼋鼍无所凭。 君不见骊山茂陵尽灰灭，牧羊之子来攀登。盗贼劫宝玉， 精灵竟何能？穷兵黩武今如此，鼎湖飞龙安可乘?

　　○　阳春歌

　　长安白日照春空，绿杨结烟垂一作垂袅风。披香殿前花始红， 流芳发色绣户中。绣户中，相经过。飞燕皇后轻身舞， 紫宫夫人绝世歌。圣君三万六千日，岁岁年年奈乐何！

　　○　阳叛儿

　　君歌《杨叛儿》，妾劝新丰酒。何许最关人？乌啼白门柳。 乌啼隐杨花，君醉留妾家。博山炉中沉香火， 双烟一气凌紫霞。

　　○　双燕离

　　双燕复双燕，双飞令人羡。玉楼珠阁不独栖， 金窗绣户长相见。柏梁失火去，因入吴王宫。 吴宫又焚荡，雏尽巢亦空。憔悴一身在，孀雌忆故雄。 双飞难再得，伤我寸心中。

　　○　山人劝酒

　　苍苍云松，落落绮皓。春风尔来为阿谁？ 蝴蝶忽然满芳草。秀眉霜雪颜桃花，骨青髓绿长美好。 称是秦时避世人，劝酒相欢不知老。各守麋鹿志， 耻随龙虎争。欻起佐一作安太子，汉王乃复惊。顾谓戚夫人， 彼翁羽翼成。归来商山下，泛若云无情。举觞酹巢由， 洗耳何独一作太清。浩歌望嵩岳，意气还一作遥相倾。

　　○　于阗采花

　　于阗采花人，自言花相似。明妃一朝西入胡，胡中美女多羞死。 乃知汉地多名姝，胡中无花可方比。丹青能令丑者妍，无盐翻在深宫里。 自古妒蛾眉，胡沙埋皓齿。

　　○　鞠歌行

　　玉不自言如桃李，鱼目笑之卞和耻。楚国青蝇何太多？ 连城白璧遭谗毁。荆山长号泣血人，忠臣死为刖足鬼。 听曲知甯戚，夷吾因小妻。秦穆五羊皮，买死百里奚。 洗拂青云上，当时贱如泥。朝歌鼓刀叟，虎变磻溪中。 一举钓六合，遂荒营丘东。平生渭水曲，谁识一作数此老翁？ 奈何今之人，双目送飞鸿。

　　○　幽涧泉

　　拂彼白石，弹吾素琴。幽涧愀兮流泉深， 善手明徽高张清。心寂历似千古，松飕飗兮万寻。 中见愁猿吊影而危处兮，叫秋木而长吟。 客有哀时失职而听者，泪淋浪以沾襟。乃缉商缀羽， 潺湲成音。吾但写声发情于妙指，殊不知此曲之古今。 幽涧泉，鸣深林。

　　○　王昭君　二首　　一作昭君怨

　　汉家秦地月，流影照一作送明妃。一上玉关道，天涯去不归。 汉月还从东海一作方出，明妃西嫁无来日。燕支长寒雪作花， 蛾眉憔悴没胡沙。生乏黄金枉图画，死留青冢使人嗟。

　　昭君拂玉鞍，上马啼红颊。今日汉宫人，明朝胡地妾。

　　○　中山孺子妾歌

　　中山孺子妾，特以色见珍。虽然不如延年妹， 亦是当时绝世人。桃李出深井，花艳惊上春。 一贵复一贱，关天岂由身?芙蓉老秋霜，团扇羞网尘。 戚姬髡发入舂市，万古共悲辛。

　　○　荆州歌

　　白帝城边足风波，瞿塘五月谁敢过?荆州麦熟茧成蛾， 缲丝忆君头绪多。拨谷飞鸣奈妾何!

　　○　设辟邪伎鼓吹雉子斑曲辞

　　辟邪伎作鼓吹惊，雉子班之奏曲成，喔咿振迅欲飞鸣。 扇锦翼，雄风生。双雌同饮啄，趫悍谁能争。 乍向草中耿介死，不求黄金笼下生。天地至广大， 何惜遂物情?善卷让天子，务光亦逃名。所贵旷士怀， 朗然合太清。

　　○　相逢行

　　相逢红尘内，高揖黄金鞭。万户垂杨里，君家阿那边？

　　○　古有所思

　　我思仙一作佳人乃在碧海之东隅。海寒多天风， 白波连山一作天倒蓬壶。长鲸喷涌不可涉，抚心茫茫泪如珠。 西来青鸟东飞去，愿寄一书谢麻姑。

　　○　久别离

　　别来几春未还家，玉窗五见樱桃花。况有锦字书， 开缄使一作另人嗟。 此肠断，彼心绝，云鬟绿鬓罢梳结， 愁如回飙乱白雪。去年寄书报阳台，今年寄书重相催。 胡为乎东风，为我吹行云使西来。待来竟不来， 落花寂寂委青苔。

　　○　白头吟　　又一篇与此异，今两存

　　锦水东北流，波荡双鸳鸯。雄巢汉宫树，雌弄秦草芳。 宁同万死碎绮翼，不忍云间两分张。此时阿娇正娇妒， 独坐长门愁日暮。但愿君恩顾妾深，岂惜黄金买词赋。 相如作赋得黄金，丈夫好新多异心。一朝将聘茂陵女， 文君因赠一作赋白头吟。东流不作西归水，落花辞条羞故林。 兔丝固无情，随风任倾倒。谁使女萝枝，而来强萦抱。 两草犹一心，人心不如草。莫卷龙须席，从他生网丝。 且留琥珀枕，或有梦来时。覆水再收岂满杯， 弃妾已去难重回。古来得意不相负，只今惟见青陵台。

　　○　采莲曲

　　若耶溪傍采莲女，笑隔荷花共人语。日照新妆水底明， 风飘香袂空中举。岸上谁家游冶郎，三三五五映垂杨。 紫骝嘶入落花去，见此踟蹰空断肠。

　　○　临江王节士歌

　　洞庭白波木叶稀，燕鸿始入吴云飞。吴云寒，燕鸿苦。 风号沙宿潇湘浦，节士悲秋泪如雨。白日当天心， 照之可以事明主。壮士一作气愤，雄一作寒风生。安得倚天剑， 跨海斩长鲸？

　　○　司马将军歌　　代陇上健儿陈安

　　狂风吹古月，窃弄章华台。北落明星动光彩， 南征猛将如云雷一作南方有事将军来。手中电拽倚天剑， 直斩长鲸海水开。 我见楼船壮心目，颇似龙骧下三蜀。扬兵习战张虎旗， 江中白浪如银屋。身居玉帐临河魁，紫髯若戟冠崔嵬， 细柳开营揖天子，始知灞上为婴孩。羌笛横吹《阿亸回》， 向月楼中吹《落梅》。将军自起舞长剑，壮士呼声动九垓。 功成献凯见明主，丹青画像麒麟台。

　　○　君道曲　　梁之雅歌有五篇，今作一章

　　大君若天覆，广运无不至。轩后爪牙尝先太山稽， 如心之使臂。小白鸿翼于夷吾，刘葛鱼水本无二。 土校可成墙，积德为厚地。

　　○　结袜子

　　燕南壮士吴门豪，筑中置铅鱼隐刀。 感君恩重许君命，太山一掷轻鸿毛。

　　○　结客少年场行

　　紫燕黄金瞳，啾啾一作棱棱摇绿騣。平明相驰逐，结客洛门东。 少年学剑术，凌轹白猿公。珠袍曳锦带，匕首插吴鸿。 由来万夫勇，挟此生雄风。托交从剧孟，买醉入新丰。 笑尽一杯酒，杀人都市中。羞道易水寒，从一作徒令日贯虹。 燕丹事不立，虚没秦帝宫。舞阳死灰人，安可与成功？

　　○　长干行　二首

　　妾发初覆额，折花门前剧。郎骑竹马来，绕床弄青梅。 同居长干里，两小无嫌猜。十四为君妇，羞颜未尝开。 低头向暗壁，千唤不一回。十五始展眉，愿同尘与灰。 常存抱柱信，岂一作耻上望夫台？十六君远行，瞿塘滟滪堆。 五月不可触，猿声天上哀。门前迟一作旧行迹，一一生绿一作苍苔。 苔深不能扫，落叶秋风早。八月胡蝶来一作来，双飞西园草。 感此伤妾心，坐愁红颜老。早晚下三巴，预将书报家。 相迎不道远，直至长风沙。

　　忆妾一作惜深闺里，烟尘不曾识。嫁与长干人，沙头候风色。 五月南风兴，思君下巴陵。八月西风起，想君发扬子。 去来悲如何？见少离别多。湘潭几日到，妾梦越风波。 昨夜狂风度，吹折江头树。淼淼暗无边，行人在何处？ 北客至一作真王公，朱衣满订一作江中。 日暮来投宿，数朝不肯东。 自怜十五馀，颜色桃花红。那作商人妇，愁水复愁风。

　　○　古朗月行

　　小时不识月，呼作白玉盘。又疑瑶台镜，飞在白云端。 仙人垂两足，桂树作一作何团团。白兔捣药成，问言与谁餐。 蟾蜍蚀圆影，大明夜已残。羿昔落九乌，天一作大人清且安。 阴精此沦惑，去去不足观。忧来其如何？凄怆摧心肝。

　　○　上之回

　　三十六离宫，楼台与天通。阁道步行月，美人愁烟空。 恩疏宠不及，桃李伤春风。淫乐意何极，金舆向回中。 万乘出黄道，千旗扬彩虹。前军细柳北，后骑甘泉东。 岂问渭川老，宁邀襄野童？但慕一作秋暮瑶池宴，归来乐未穷。

　　○　独不见

　　白马谁家子，黄龙边塞儿。天山三丈雪，岂是远行时？ 春蕙忽秋草，莎鸡鸣西池。风摧寒棕响，月入霜闺悲。 忆与君别年，种桃齐蛾眉。桃今百馀尺，花落成枯枝。 终然独不见，流泪空自知。

　　○　白纻辞　三首

　　扬清歌一作音，发皓齿，北方佳人东邻子。且吟《白纻》停《绿水》， 长袖拂面为君起。寒云夜卷霜海空，胡风吹天飘塞鸿。 玉颜满堂乐未终，馆娃日落歌吹濛。

　　月寒江清夜沉沉，美人一笑千黄金。垂罗舞縠扬哀音， 郢中《白雪》且莫吟，《子夜》《吴歌》动君心。动君心，冀君赏。 愿作天池双鸳鸯，一朝飞去青云上。

　　吴刀剪彩一作绮缝舞衣，明妆丽服夺春晖。扬眉转袖若雪飞， 倾城独立世所稀。《激楚》《结风》醉忘归，高堂月落烛已微， 玉钗挂缨君莫违。

　　○　鸣雁行

　　胡雁鸣，辞燕山，昨发委羽朝度关。一一衔芦枝， 南飞散落天地间，连行接翼往复还。客居烟波寄湘吴， 凌霜触雪毛体枯。畏逢矰缴惊相呼，闻弦虚坠良可吁。 君更弹射何为乎？

　　○　妾薄命

　　汉帝重一作宠阿娇，贮之黄金屋。咳唾落九天，随风生珠玉。 宠极爱还歇，妒深情却疏。长门一步地，不肯暂回车。 雨落不上天，水覆重难收。君情与妾意，各自东西流。 昔日芙蓉花，今成断根草一作素秋草。以色事他人，能得几时好？

　　○　幽州胡马客歌

　　幽州胡马客，绿眼虎皮冠。笑拂两只箭，万人不可干。 弯弓若转月，白雁落云端。双双掉鞭行，游猎向楼兰。 出门不顾后，报国死何难？天骄五单于，狼戾好凶残。 牛马散北海，割鲜若虎餐。虽居燕支山，不道朔雪寒。 妇女马上笑，颜如赪玉盘。翻飞射鸟兽，花月醉雕鞍。 旄头四光芒，争战若蜂攒。白刃洒赤血，流沙为之丹。 名将古谁是，疲兵良可叹。何时天狼灭？父子得闲安。

　　○　门有车马客行

　　门有车马宾，金鞍曜朱轮。谓从丹一作云霄落，乃是故乡亲。 呼儿扫中堂，坐客论悲辛。对酒两不饮，停觞泪盈巾。 叹我万里游，飘飘三十春。空谈帝王略，紫绶不挂身。 雄剑藏玉匣，阴符生素尘。廓落无所合，流离湘水滨。 借问宗党间，多为泉下人。生苦百战役，死托万鬼邻。 北风扬胡沙，埋翳周与秦。大运且如此，苍穹宁匪仁？ 恻怆竟何道？存亡任大钧。

　　○　君子有所思行

　　紫阁连终南，青冥天倪色。凭崖望咸阳，宫阙罗北极。 万井惊画出，九衢如弦直。渭水银河清，横天流不息。 朝野盛文物，衣冠何翕赩？厩马散连山，军容威绝域。 伊皋运元化，卫霍输筋力。歌钟乐未休，荣去老还逼。 圆光过满缺，太阳移中昃。不散东海金，何争西飞匿？ 无作牛山悲，恻怆泪沾臆。

　　○　东海有勇妇　　代关中有贤女

　　梁山感杞妻，恸哭为之倾。金石忽暂开，都由激深情。 东海有勇妇，何惭苏子卿。学剑越处子，超然若流星。 损躯报夫仇，万死不顾生。白刃耀素雪，苍天感精诚。 十步两躩一作跳跃，三呼一交兵。斩首掉国门，蹴踏五藏行。 豁此伉俪愤，粲然大义明。北海李使君，飞章奏天庭。 舍罪警风俗，流芳播沧瀛。名在列女籍，竹帛已光荣。 淳于免诏狱，汉主为缇萦。津妾一棹歌，脱父于严刑。 十子若不肖，不如一女英。豫让斩空衣，有心竟无成。 要离杀庆忌，壮夫所素轻。妻子亦何辜，焚之买虚声。 岂如东海妇，事立独扬名！

　　○　黄葛篇

　　黄葛生洛溪，黄花自绵幂。青烟蔓长条，缭绕几百尺。 闺人费素手，采缉作絺绤。缝为绝国衣，远寄日南客。 苍梧大火落，暑服莫轻掷。此物虽过时，是妾手中迹。  

  

李太白全集 卷五茕斋歌诗五十六首
乐府三
　　○　白马篇

　　龙马花雪毛，金鞍五陵豪。秋霜切玉剑，落日明珠袍。 斗鸡事万乘，轩盖一何高？弓摧南山虎，手接太行猱。 酒后竞风采，三杯弄宝刀。杀人如剪草，剧孟同游遨。 发愤去函谷，从军向临洮。叱咤经白站一作万战场，匈奴尽波涛一作奔逃。 归来使酒气，未肯拜一作下萧曹。羞入原宪室，荒淫隐蓬蒿。

　　○　凤笙篇

　　仙人十五爱吹笙，学得昆丘彩凤鸣。始闻炼气餐金液， 复道朝天赴玉京。玉京迢迢几千里，凤笙去去无穷已。 欲叹离声发绛唇，更嗟别调流纤指。此时惜别讵堪闻， 此地相看未忍分。重吟真曲和清吹，却奏仙歌响绿云。 绿云紫气向函关，访道应寻缑氏山。莫学吹笙王子晋， 一遇浮丘断不还。

　　○　怨歌行　　长安见内人出嫁，友人令余代为之

　　十五入汉宫，花颜笑一作如春红。君王选玉色，侍寝金一作锦屏中。 荐枕娇夕月，卷衣恋春一作香风。宁知赵飞燕，夺宠恨无穷。 沉忧能伤人，绿鬓成霜蓬。一朝不得意，世事徒一作信为空。 鹔鹴换美酒，舞衣罢雕龙。寒苦不忍言，为君奏丝桐。 肠断弦亦绝，悲心夜忡忡。

　　○　塞下曲　六首

　　五月天山雪，无花只有寒。笛中闻《折柳》，春色未曾看。 晓战随金鼓，宵眠抱玉鞍。愿将腰下剑，直为斩楼兰。主天兵下北荒，胡马欲南饮。横戈从百战，直为衔恩甚。 握雪海上餐，拂沙陇头寝。何当破月氏，然后方高枕。

骏马似风飙，鸣鞭出渭桥。弯弓辞汉月，插羽破天骄。 阵解星芒尽，营空海雾消。功成画麟阁，独有霍嫖姚！

白马黄金塞，云砂绕梦思。那堪愁苦节，远忆边城儿？ 萤飞秋窗满，月度霜闺迟。摧残梧桐叶，萧飒沙棠枝。 无时独不见，流泪空自知。

塞虏乘秋下，天兵出汉家。将军分虎竹，战士卧龙沙。 边月随弓影，胡霜拂剑花。玉关殊未入，少妇莫长嗟！

烽火动沙漠，连照甘泉云。汉皇按剑起，还召李将军。 兵一作杀气天上合，鼓声陇底闻。横行负勇气，一战净妖氛。

　　○　来日大难

　　来日一身，携粮负薪。道长食尽，苦口焦唇。今日醉饱， 乐过千春。仙人相存，诱我远学。海凌三山，陆憩五岳。 乘龙天飞，目瞻两角。授以仙药，金丹满握。蟪蛄蒙恩， 深愧短促。思填东海，强衔一木。道重天地，轩师广成。 蝉翼九五，以求长生。下士大笑，如苍蝇声。

　　○　塞上曲

　　大汉无中策，匈奴犯渭桥。五原秋草绿，胡马一何骄。 命将征西极，横行阴山侧。燕支落汉家，妇女无华色。 转战渡黄河，休兵乐事多。萧条清万里，瀚海寂无波。

　　○　玉阶怨

　　玉阶生白露，夜久侵罗袜。却下水晶帘，玲珑望秋月。

　　○　襄阳曲　四首

　　襄阳行乐处，歌舞白铜鞮。江城回渌水，花月使人迷。 山公醉酒时，酩酊高阳下。头上白接z5，倒著还骑马。 岘山临汉江，水绿沙如雪。上有堕泪碑，青苔久磨灭。 且醉习家池，莫看堕泪碑。山公欲上马，笑杀襄阳儿。

　　○　大堤曲

　　汉水临襄阳，花开大堤暖。佳期大堤下，泪向南云满。 春风无复情，吹我梦魂散。不见眼中人，天长音信断。

　　○　宫中行乐词　八首

　　小小生金屋，盈盈在紫微。山花插宝髻，石竹绣罗衣。 每出深宫里，常随步辇归。只愁歌舞散一作罢，化作彩云飞。

　　柳色黄金嫩，梨花白雪香。玉楼巢一作关翡翠，珠一作金殿锁鸳鸯。 选妓随雕一作朝辇，征歌出洞房。宫中谁第一？飞燕在昭阳。

　　卢橘为秦树，蒲萄出一作是汉宫。烟花宜落日，丝管醉春风。 笛奏龙吟水，箫鸣一作吟凤下空。君王多乐事，还与万方同。

　　玉树一作殿春归日一作好 ，金宫乐事多。后庭朝未入，轻辇夜相过。 笑出花间语，娇来竹下歌。莫教明月去，留著醉嫦娥。

　　绣户香风暖，纱窗曙色新。宫花争笑日，池草暗生春。 绿树闻歌鸟，青楼见舞人。昭阳桃李月，罗绮自一作坐相亲。

　　今日明光里，还须结伴游。春风开紫殿，天乐下朱楼。 艳舞全知巧，娇歌半欲羞。更怜花月夜，宫女笑藏钩。

　　寒雪梅中尽，春风柳上归。宫莺娇欲醉，檐燕语还飞。 迟日明歌席，新花艳舞衣。晚来移彩仗，行乐泥光辉。

　　水绿南薰殿，花红北阙楼。莺歌闻太液，凤吹绕瀛洲。 素女鸣珠佩，天人弄彩球。今朝风日好，宜入未央游。

　　○　清平调词三首

　　云想衣裳花相容，春风拂槛露华浓。 若非群玉山头见，会向瑶台月下逢。

　　一枝秾艳露凝香，云雨巫山枉断肠。 借问汉宫谁得似？ 可怜飞燕倚新妆。

　　名花倾国两相欢，长得君王带笑看。 解释春风无限恨，沉香亭北倚阑干。

　　○　鼓吹入朝曲

　　金陵控海浦，渌水带吴京。铙歌列骑吹，飒沓引公卿。 槌钟速严妆，伐鼓启重城。天子凭玉几，剑履若云行。 日出照万户，簪裾烂明星。朝罢沐浴闲，遨游阆风亭。 济济双阙下，欢娱乐恩荣。

　　○　秦女休行　　古词魏协律都尉左延年所作，今拟之

　　西门秦氏女，秀色如琼花。手挥白杨刀，清昼杀雠家。 罗袖洒赤血，英气凌紫霞。直上西山去，关吏相邀遮。 婿为燕国王，身被诏狱加。犯刑若履虎，不畏落爪牙。 素颈未及断，摧眉伏泥沙。金鸡忽放赦，大辟得宽赊。 何惭聂政姊，万古共惊嗟。

　　○　秦女卷衣

　　天子居未央，妾来卷衣裳。顾无紫宫宠，敢拂黄金床。 水至亦不去，熊来尚可当。微身奉日月，飘若萤之光。 愿君采葑菲，无以下体妨。

　　○　东武吟　　一作出金门后书怀留别翰林诸公 好古笑流俗，素闻贤达风。方希佐明主，长揖辞成功。 白日在高天，回光烛微躬。恭承凤凰诏，欻起云萝中。 清切紫霄迥，优游丹禁通。君王赐颜色，声价凌烟虹。 乘舆拥翠盖，扈从金城东。宝马丽绝景，锦衣入新丰。 依岩望松雪，对酒鸣丝桐。因学扬子云，献赋甘泉宫。 天书美片善，清芬播无穷。归来入咸阳，谈笑皆王公。 一朝去金马，飘落成飞蓬。宾客日疏散，玉樽亦已空。 才力犹可倚一作恃，不惭世上雄。闲作《东武吟》，曲尽情未终。 书此谢知己，吾寻黄绮翁。

　　○　邯郸才人嫁为厮养卒妇

　　妾本崇台女，扬蛾入丹阙。自倚颜如花，宁知有凋歇。 一辞玉阶下，去若朝云没。每忆邯郸城，深宫梦秋月。 君王不可见，惆怅至明发。

　　○　出自蓟北门行

　　虏阵横北荒，胡星耀精芒。羽书速惊电，烽火昼连光。 虎竹救边急，戎车森已行。明主不安席，按剑心飞扬。 推毂出猛将，连旗登战场。兵威冲绝幕，杀气凌穹苍。 列卒一作阵赤山下，开营紫塞傍。孟冬风沙紧，旌旗飒凋伤。 画角悲海月，征衣卷天霜。挥刃斩楼兰，弯弓射贤王。 单于一平荡，种落自奔亡。收功报天子，行歌一作歌舞归咸阳。

　　○　洛阳陌

　　白玉谁家郎，回车渡天津。看花东陌上，惊动洛阳人。

　　○　北上行

　　北上何所苦？ 北上缘太行。磴道盘且峻，巉岩凌穹苍。 马足蹶侧石，车轮摧高冈。沙尘接幽州，烽火连朔方。 杀气毒剑戟，严风裂衣裳。奔鲸夹黄河，凿齿屯洛阳。 前行无归日，返顾思旧乡。惨戚冰雪里，悲号绝中肠。 尺布不掩体，皮肤剧枯桑。汲水涧谷阻，采薪陇坂长。 猛虎又掉尾，磨牙皓秋霜。草木不可餐，饥饮零露浆。 叹此北上苦，停骖为之伤。何日王道平，开颜睹天光？

　　○　短歌行

　　白日何短短，百年苦易满。苍穹浩茫茫，万劫太极长。 麻姑垂两鬓，一半已成霜。天公见玉女，大笑亿千场。 吾欲揽六龙，回车挂扶桑。北斗酌美酒，劝龙各一觞。 富贵非所愿，为一作与人驻颓一作颜光。

　　○　空城雀

　　嗷嗷空城雀，身计何戚促！ 本与鹪鹩群，不随凤凰族。 提携四黄口，饮乳未尝足。食君糠秕馀，尝恐乌鸢逐。 耻涉太行险，羞营覆车粟。天命有定端，守分绝所欲。

　　○　发白马

　　将军发白马，旌节度黄河。箫鼓聒川岳，沧溟涌涛一作洪波。 武安有振瓦，易水无寒歌。铁骑若雪山，饮流涸滹沱。 扬兵猎月窟，转战略朝那。倚剑登燕然，边烽列嵯峨。 萧条万里外，耕作五原多。一扫清大漠，包虎戢金戈。

　　○　陌上桑

　　美女渭桥东一作美女湘绮衣又作游女，春还一作还来事蚕作。五马如飞花一作龙，青丝结金络。 不知谁家子？ 调笑来相谑。妾本秦罗敷，玉颜艳名都。 绿条映素手，采桑向城隅。使君且不顾，况复论秋胡。 寒螀爱碧草，鸣凤栖青梧。托心自有处，但怪傍人愚。 徒令白日暮，高驾空踟蹰。

　　○　枯鱼过河泣

　　白龙改常服，偶被豫且制。谁使尔为鱼？ 徒劳诉天帝。 作书报鲸鲵，勿恃风涛势。涛落归泥沙，翻遭蝼蚁噬。 万乘慎出入，柏人以为诫一作识。

　　○　丁都护一作督歌

　　云阳上征去，两岸饶商贾。吴牛喘月时，拖船一何苦！ 水浊不可饮，壶浆半成土。一唱《都护歌》，心摧泪如雨。 万人凿盘石，无由达江浒。君看石芒砀，掩泪悲千古。

　　○　相逢行

　　朝骑五花马，谒帝出银台。秀色谁家子？ 云车珠箔开。 金鞭遥指点，玉勒近迟回。夹毂相借问，疑一作知从天上来。 蹙入青绮门，当歌共衔杯。衔杯映歌扇，似月云中见。 相见不得一作相亲，不如不相见。相见情已深，未语可知心。 胡为守空闺，孤眠愁锦衾。锦衾与罗帏，缠绵会有时。 春风正澹荡，暮雨来何迟一作春风正纠结，清鸟何来迟？ 愿因三青鸟， 更报长相思。光景不待人，须臾发成丝。当年失行乐，老去徒伤悲。 持此道密意，毋令旷佳期。

　　○　千里思　　一作千里曲 李陵没胡沙，苏武还汉家。迢迢五原关，朔雪乱边花一作愁件雪如花。 一去隔绝国，思归但长嗟。鸿雁向西北，因一作飞书报天涯。

　　○　树中草

　　鸟衔野田草，误入枯桑里。客土植危根，逢春犹不死。 草木虽无情，因依尚可生。如何同枝叶，各自有枯荣？

　　○　君马黄

　　君马黄，我马白。马色虽不同，人心本无隔。 共作游冶盘，双行洛阳陌。长剑既照曜，高冠何赩赫。 各有千金裘，俱为五侯客。猛虎落陷阱，壮夫时屈厄。 相知在急难，独好亦一作知何益 ？

　　○　拟

　　融融白玉辉，映我青蛾眉。宝镜似空水，落花如风吹。 出门望帝子，荡漾不可期。安得黄鹤羽，一报佳人知？

　　○　折杨柳

　　垂杨一作杨柳拂绿水，摇艳一作艳裔东风年。花明玉关雪，叶暖金窗烟。 美人结长想，对此心凄然。攀条折春色，远寄龙庭前一作沙边。

　　○　凤凰曲

　　赢女吹玉箫。吟弄天上春。青鸾不独去，更有携手人。影灭彩云断，遗声落西秦。

　　○　少年子

　　青云年少子，挟弹章台左。鞍马四边开，突如流星过。 金丸落飞鸟，夜入琼楼卧。夷齐是何人？独守西山饿。

　　○　紫骝马

　　紫骝行一作骄且嘶，双翻碧玉蹄。临流不肯渡，似惜锦障泥。 白雪关山远，黄云海戍迷。挥鞭万里去，安一作何得念一作恋春闺？

　　○　少年行二首

　　击筑饮美酒，剑歌易水湄。经过燕太子，结托并州儿。 少年负壮气，奋烈自有时。因击鲁勾践，争情一作博勿相欺。 五陵年少金市东，银鞍白马度春风。 落花踏尽游何处？ 笑入胡姬酒肆中。

　　○　白鼻騧

　　银一作金鞍白鼻騧，绿地障泥锦。细雨春风花落时一作春风细雨落花时， 挥鞭直就胡姬饮。

　　○　豫章行

　　胡风吹代马一作燕人攒赤羽，北拥鲁阳关。吴兵照海雪，西讨何时还。 半渡上辽津，黄云惨无颜。老母与子别，呼天野草间。 白马一作百鸟绕旌旗，悲鸣相追攀。白杨秋月苦，早落豫章山。 本为休明人，斩虏素不闲。岂惜战斗死，为君扫凶顽。 精感石没羽，岂云惮险艰？ 楼船若鲸飞，波荡落星湾。 此曲不可奏，三军鬓成斑。

　　○　沐浴子

　　沐芳莫弹冠，浴兰莫振衣。处世忌太洁，志一作至人贵藏晖。 沧浪有钓叟，吾与尔同归。  

  

李太白全集 卷六茕斋歌诗三十三首
乐府四
　　○　高句骊

　　金花折风帽，白马小迟回。翩翩舞广袖，似鸟海东来。

　　○　舍利弗

　　金绳界宝地，珍木荫瑶池。云间妙音奏，天际法蠡吹。

　　○　静夜思

　　床前看月光，疑是地上霜。举头望山月，低头思故乡。

　　○　渌水曲

　　渌水明秋月，南湖采白苹。荷花娇欲语，愁杀荡舟人。

　　○　凤凰曲

　　嬴女吹玉箫，吟弄天上春。青鸾不独去，更有携手人。 影灭彩云断，遗声落西秦。

　　○　凤台曲

　　尝闻秦帝女，传得凤凰声。是日逢仙子，当时别有情。 人吹彩箫去，天借绿云迎。心一作曲在身不返，空馀弄玉名。

　　○　猛虎行　　此诗萧士赟云是伪作

　　朝作猛虎行，暮作猛虎吟。肠断非关陇头水， 泪下不为雍门琴。旌旗缤纷两河道，战鼓惊山欲颠倒。 秦人半作燕地囚，胡马翻衔洛阳草。一输一失关下兵， 朝降夕叛幽蓟城。巨鳌未斩海水动，鱼龙奔走安得宁。 颇似楚汉时，翻覆无定止，朝过博浪沙，暮入淮阴市。 张良未遇韩信贫，刘项存亡在两臣。暂到下邳受兵略， 来投漂母作主人。贤哲栖栖古如此，今时亦弃青云士。 有策不敢犯龙鳞，窜身南国避胡尘。宝书玉剑挂高阁， 金鞍骏马散故人。昨日方为宣城客，掣铃交通二千石。 有时六博快壮心，绕床三匝呼一掷。楚人每道张旭奇， 心藏风云世莫知。三吴邦伯皆顾盼，四海雄侠两追随。 萧曹曾作沛中吏，攀龙附凤当有时。溧阳酒楼三月春， 杨花茫茫愁杀人。胡雏绿眼吹玉笛，吴歌白纻飞梁尘。 丈夫相见且为乐，槌牛挝鼓会众宾。我从此去钓东海， 得鱼笑寄情相亲。

　　○　从军行

　　从军玉门道，逐虏金微山。笛奏《梅花曲》，刀开明月环。 鼓声鸣海上，兵气拥云间。愿斩单于首，长驱静铁关。

　　○　秋思

　　春阳如昨日，碧树鸣黄鹂。芜然蕙草暮，飒尔凉风吹。 天秋木叶下，月冷莎鸡悲。坐愁群芳歇，白露凋华滋。

　　○　春思

　　燕草如碧丝，秦桑低绿枝。当君怀归日，是妾断肠时。 春风不相识，何事入罗帏。

　　○　秋思

　　燕支黄叶落，妾望自登台。海上一作月出碧云断，单于一作蝉声秋色来。 胡兵沙塞合，汉使玉关回。征客无归日，空悲蕙草摧。

　　○　子夜吴歌·春歌　　一作子夜四时歌

　　秦地罗敷女，采桑绿水边。素手青条上，红妆白日鲜。 蚕饥妾欲去，五马莫留连。

　　○　子夜吴歌·夏歌

　　镜湖三百里，菡萏发荷花。五月西施采，人看隘若耶。 回舟不待月，归去越王家。

　　○　子夜吴歌·秋歌

　　长安一片月，万户捣衣声。秋风吹不尽，总是玉关情。 何日平胡虏，良人罢远征。

　　○　子夜吴歌·冬歌

　　明朝驿使发，一夜絮征袍。素手抽针冷，那堪把剪刀。 裁缝寄远道，几日到临洮。

　　○　对酒

　　松子栖金华，安期入蓬海。此人古之仙，羽化竟何在？浮生速流电，倏忽变光彩。天地无凋换，容颜有迁改。 对酒不肯饮，含情欲谁待。

　　○　估客乐

　　海客乘天风，将船远行役。譬如云中鸟，一去无踪迹。

　　○　少年行　此诗严粲云是伪作

　　君不见淮南少年游侠客，白日球猎夜拥掷。呼卢百万终不惜，报仇千里如咫尺。少年游侠好经过，浑身装束皆绮罗。蕙兰相随喧妓女，风光去处满笙歌。骄矜自言不可有，侠士堂中养来久。好鞍好马乞与人，十千五千旋沽酒。赤心用尽为知己，黄金不惜栽桃李。桃李栽来几度春，一回花落一回新。府县尽为门下客，王侯皆是平交人。男儿百年且乐命，何须徇书受贫病。男儿百年且荣身，何须徇节甘风尘。衣冠半是征战士，穷儒浪作林泉民。遮莫枝根长百丈，不如当代多还往。 遮莫姻亲连帝城，不如当身自簪缨。看取富贵眼前者，何用悠悠身后名？

　　○　捣衣篇

　　闺里佳人年十馀，颦蛾对影恨离居。忽逢江上春归燕， 衔得云中尺素书。玉手开缄长叹息，狂夫犹戍交河北。 万里交河水北流，愿为双燕泛中洲。君边云拥青丝骑， 妾处苔生红粉楼。楼上春风日将歇，谁能揽镜看愁发。 晓吹员管随落花，夜捣戎衣向明月。明月高高刻漏长， 真珠帘箔掩兰堂。横垂宝幄同心结，半拂琼筵苏合香。 琼筵宝幄连枝锦，灯烛荧荧照孤寝。有便凭将金剪刀， 为君留下相思枕。摘尽庭兰不见君，红巾拭泪生氤氲， 明年若更征边塞，愿作阳台一段云。

　　○　去妇词　　一作顾况诗

　　古来有弃妇，弃妇有归处。今日妾辞君，辞君遣何去？ 本家零落尽，恸哭来时路。忆昔未嫁君，闻君却周旋。 绮罗锦绣段，有赠黄金千。十五许嫁君，二十移所天。 自从结发日未几，离君缅山川。家家尽欢喜， 孤妾长自怜。幽闺多怨思，盛色无十年。相思若循环， 枕席生流泉。流泉咽不扫，独梦关山道。及此见君归， 君归妾已老。物情恶衰贱，新宠方妍好。掩泪出故房， 伤心剧秋草。自妾为君妻，君东妾在西。罗帏到晓恨， 玉貌一生啼。自从离别久，不觉尘埃厚。尝嫌玳瑁孤， 犹羡鸳鸯偶。岁华逐霜霰，贱妾何能久？ 寒沼落芙蓉， 秋风散杨柳。以比憔悴颜，空持旧物还。馀生欲何寄， 谁肯相牵攀。君恩既断绝，相见何年月。悔倾连理杯， 虚作同心结。女萝附青松，贵欲相依投。浮萍失绿水， 教作若为流。不叹君弃妾，自叹妾缘业。忆昔初嫁君， 小姑才倚床； 今日妾辞君，小姑如妾长。回头语小姑， 莫嫁如兄夫。

　　○　长歌行

　　桃李待日开，荣华照当年。东风动百物，草木尽欲言。 枯枝无丑叶，涸水吐清泉。大力运天地，羲和无停鞭。 功名不早著，竹帛将何宣？ 桃李务青春，谁能贯白日？ 富贵与神仙，蹉跎成两失。金石犹销铄，风霜无久质。 畏落日月后，强欢歌与酒。秋霜不惜人，倏忽侵蒲柳。

　　○　长相思

　　日色已尽花含烟，月明欲素愁不眠。赵瑟初停凤凰柱， 蜀琴欲奏鸳鸯弦。此曲有意无人传，愿随春风寄燕然， 忆君迢迢隔青天。昔日横波目，今成流泪泉。 不信妾肠断，归来看取明镜前。 美人在时花满堂，美人去后空馀床。床中绣被卷不寝， 至今三载犹闻香。香亦竟不灭，人亦竟不来。 相思黄叶落，白露点青苔。


歌 吟 上
　　○　襄阳歌

　　落日欲没岘山西，倒著接蓠一作行客辞归花下迷。襄阳小儿齐拍手， 拦街争唱《白铜鞮》。傍人借问笑何事，笑杀山翁醉似泥。 鸬鹚杓，鹦鹉杯。百年三万六千日，一日须倾三百杯。 遥看汉水鸭头绿，恰似葡萄初酦醅。此江若变作春酒， 垒麹便筑糟丘台。千金骏马换小妾，笑坐雕鞍歌《落梅》。 车傍侧挂一壶酒，凤笙龙管行相催。咸阳市中叹黄犬， 何如月下倾金罍？ 君不见晋朝羊公一片石， 龟头剥落生莓苔。泪亦不能为之堕，心亦不能为之哀。 清风朗月不用一钱买，玉山自倒非人推。舒州杓， 力士铛一作黄金爵，白玉瓶 李白与尔同死生。襄王云雨今安在？ 江水东流猿夜声。

　　○　南都行

　　南都信佳丽，武阙横西关。白水真人居，万商罗鄽闤。 高楼对紫陌，甲第连青山。此地多英豪，邈然不可攀。 陶朱与五羖，名播天壤间。丽华秀玉色，汉女娇朱颜。 清歌遏流云，艳舞有馀闲。遨游盛宛洛，冠盖随风还。 走马红阳城，呼鹰白河湾。谁识卧龙客，长吟愁鬓斑？

　　○　江上吟　　一作江上游 木兰之枻沙棠舟，玉箫金管坐两头。美酒尊一作当中置千斛， 载妓随波任去留。仙人有待乘黄鹤，海客无心随一作狎白鸥。 屈平词赋悬日月，楚王台榭空山丘。兴酣落笔摇五岳， 诗成笑傲凌沧洲。功名富贵若长在，汉水亦应西北流。

　　○　侍从宜春苑奉诏赋龙池柳色初青听新莺百啭歌　　长安 东风已绿瀛洲草，紫殿红楼觉春好。池南柳色半青青， 萦烟袅娜拂绮城。垂丝百尺挂雕楹，上有好鸟相和鸣， 间关早得春风情。春风卷入碧云去，千门万户皆春声。 是时君王在镐京，五云垂晖耀紫清。仗出金宫随日转， 天回玉辇绕花行。始向蓬莱看舞鹤，还过茝石听新莺。 新莺飞绕上林苑，愿入箫韶杂凤笙。

　　○　玉壶吟

　　烈士击玉壶，壮心惜暮年。三杯拂剑舞秋月， 忽然高咏涕泗涟一作秋月忽高悬。凤凰初下紫泥诏，谒帝称觞登御筵。 揄扬九重万乘主，谑浪赤墀青琐贤。朝天数换飞龙马， 敕赐珊瑚白玉鞭。世人不识东方朔，大隐金门是谪仙。 西施宜笑复宜颦，丑女效之徒累身。君王虽爱蛾眉好， 无奈宫中妒杀人。

　　○　笑歌行

　　…………

　　○　悲歌行

　　…………

　　○　豳歌行　　上新平长史兄粲

　　豳谷稍稍振庭柯，泾水浩浩扬湍波。哀鸿酸嘶暮声急， 愁云苍惨寒气多。忆昨去家此为客，荷花初红柳条碧。 中宵出饮三百杯，明朝归揖二千石。宁知流寓变光辉， 胡霜萧飒绕客衣。寒灰寂寞凭谁暖，落叶飘扬何处归？ 吾兄行乐穷曛旭，满堂有美颜如玉。赵女长歌入彩云， 燕姬醉舞娇红烛。狐裘兽炭酌流霞，壮士悲吟宁见嗟？ 前荣后枯相翻覆，何惜馀光及棣华？

　　○　西岳云台歌　　送丹丘子

　　西岳峥嵘何壮哉！ 黄河如丝天际来。黄河万里触山动， 盘涡毂一作谷转秦地雷。荣光休气纷五彩，千年一清圣人在。 巨灵咆哮擘两山，洪波喷箭射东海一作箭射流东海。三峰却立如欲摧， 翠崖丹谷高掌开。白帝金精运元气，石作莲花云作台。 云台阁道连窈冥一作人不到，中有不死丹丘生。明星玉女备洒扫， 麻姑搔背指爪轻。我皇手把天地户，丹丘谈天与天语。 九重出入生光辉，东来蓬莱复西归。玉浆倘惠故人饮， 骑二茅龙上天飞。

　　○　元丹丘歌

　　元丹丘，爱神仙。朝饮颍川之清流，暮还嵩岑之紫烟， 三十六峰长周旋。长周旋，蹑星虹，身骑飞龙耳生风， 横河跨海与天通，我知尔游心无穷。

　　○　扶风豪士歌

　　洛阳三月飞胡沙，洛阳城中人怨嗟。天津流水波赤血， 白骨相撑如乱麻。我亦东奔向吴国一作来奔溧溪上，浮云四塞道路赊。 东方日出啼早鸦，城门人开扫落花。梧桐杨柳拂金井， 来醉扶风豪士家。扶风豪士天下奇，意气相倾山可移。 作人不倚将军势，饮酒岂顾尚书期？ 雕盘绮食会众客， 吴歌赵舞香风吹。原尝春陵六国时，开心写意君所知。 堂中各有三千士，明日报恩知是谁？ 抚长剑，一扬眉， 清水白石何离离。脱吾帽，向君笑。饮君酒，为君吟。 张良未逐赤松去，桥边黄石知我心。

　　○　同族弟金城尉叔卿烛照山水壁画歌

　　高堂粉壁图蓬瀛，烛前一见沧洲清。洪波汹涌山峥嵘， 皎若丹丘隔海望赤城。光中乍喜岚气灭， 谓逢山阴晴后雪。回溪碧流寂无喧， 又如秦人月下窥花源。了然不觉清心魂， 只将叠嶂鸣秋猿。与君对此欢未歇，放歌行吟达明发。 却顾海客扬云帆，便欲因之向溟渤。

　　○　白毫子歌

　　淮南小山白毫子，乃在淮南小山里。夜卧松下雪， 朝餐石中髓。小山连绵向江开，碧峰巉岩绿水回。 余配白毫子，独酌流霞杯。拂花弄琴坐青苔， 绿萝树下春风来。南窗萧飒松声起，凭崖一听清心耳。 可得见，未一作不得亲。八公携手五云去，空馀桂树愁杀人。  

  

李太白全集 卷七茕斋歌诗六十八首
歌 吟 下
　　○　梁园吟

　　一作梁园醉酒歌 我浮一作乘黄河一作云去京阙，挂席欲进一作往波连山。天长水阔厌远涉，访古始及平台间。平台为客忧思多，对酒一作醉来遂作《梁园歌》。却忆蓬池阮公咏，因吟渌水扬洪波。洪波浩荡迷旧国，路远西归安可得？生达命岂暇愁，且饮美酒登高楼。平头奴子摇大扇，五月不热疑一作如清秋。玉一作素盘杨一作青梅为君设，吴盐如花皎白一作如雪。持盐把酒但饮之，莫学夷齐事高洁。昔人豪贵信陵君，今人耕种信陵坟。荒城虚一作远照碧山月，古木尽入苍梧云。梁王宫阙一作宾客今安在？枚马先归不相待。舞影歌声散绿池，空馀汴水东流海。沉吟此事泪满衣，黄金买醉未能一作莫言归。连呼五白行一作投六博，分曹赌酒酣一作看驰辉。歌且谣，意方远。东山高卧时一作忽起来，欲济苍生未应晚！

　　○　鸣皋歌送岑征君时梁园三尺雪，在清泠池作

　　若有人兮思鸣皋，阻积雪兮心烦劳。洪河凌竞不可以径度，冰龙鳞兮难容舠。邈仙山一作神仙之峻极兮，闻天籁之嘈嘈。霜崖缟皓以合沓兮，若长风一作虹扇海涌沧溟之波涛。玄猿绿罴，舔舕 岌危； 危柯振石，骇胆栗魄，群呼而相号。峰峥嵘以路绝，挂星辰于岩嶅。送君之归兮，动鸣皋之新作。交鼓吹兮弹丝，觞清泠之池阁。君不行兮何待？若反顾之黄鹤。扫梁园之群英，振《大雅》于东洛。巾征轩兮历阻折，寻幽居兮越巘崿。盘白石兮坐素月，琴松风兮寂一作升万壑。望不见兮心氛氲，萝冥冥兮霰纷纷。水横洞以下渌，波小声而上闻。虎啸谷而生风，龙藏溪而吐云。寡鹤清唳，饥鼯颦呻。魂独处此幽默兮，愀一作嘀空山而愁人。鸡聚族以争食，凤孤飞而无邻。蝘蜓嘲龙，鱼目混珍。嫫母衣锦，西施负薪。若使巢由桎梏于轩冕兮，亦奚异乎夔龙蹩躠于风尘。哭何苦而救楚，笑何夸而却秦。吾诚不能学二子沽名矫节以耀世兮，固将弃天地而遗身。白鸥兮飞来，长与君兮相亲。

　　○　鸣皋歌奉饯从翁清归五崖山居

　　忆昨鸣皋梦里还，手弄素月清潭间。觉时枕席非碧山，侧身西望阻秦关。麒麟阁上春还早，著书却忆伊阳好。青松来风吹古道，绿萝飞花覆烟草。我家仙翁爱清真，才雄草圣凌古人，欲卧鸣皋绝世尘。鸣皋微茫在何处？五崖峡一作溪水横樵路。身披翠云裘，袖拂紫烟一作云去。去时应过嵩少间，相思为折三花树。

　　○　僧伽歌

　　真僧法号号僧伽，有时与我论三车。问言诵咒几千遍，口道恒河沙复沙。此僧本住南天竺，为法头陀来此国。戒得长天秋月明，心如世上青莲色。意清净，貌棱棱。亦不减，亦不增。瓶里千年铁柱骨，手中万岁胡孙藤。嗟予落魄江淮久，罕遇真僧说空有。一言散尽波罗夷，再礼浑除犯轻垢。

　　○　白云歌　　送刘十六归山

　　楚山秦山皆白云，白云处处长随君。长随君，君入楚山里，云亦随君渡湘水。湘水上，女萝衣，白云堪卧君早归。

　　○　金陵歌送别范宣

　　石头巉岩如虎踞，凌波欲过沧江去。钟山龙盘走势来，秀色横分历阳树。四十馀帝三百秋，功名事迹随东流。白马小儿谁家子，泰清之岁来关囚一作白马金鞍谁家子，吹唇虎啸凤凰楼。金陵昔时何壮哉！席卷英豪天下来。冠盖散为烟雾尽，金舆玉座成寒灰。扣剑悲吟空咄嗟，梁陈白骨乱如麻。天子龙沉景阳井，谁歌玉树后庭花。此地伤心不能道，目一作日下离离长春草。送尔长江万里心，他年来访南山老。

　　○　笑歌行　　以下二首，苏轼云是伪作

　　笑矣乎，笑矣乎。君不见曲如钩，古人知尔封公侯。君不见直如弦，古人知尔死道边。张仪所以只掉三寸舌，苏秦所以不垦二顷田。笑矣乎，笑矣乎。君不见沧浪老人歌一曲，还道沧浪濯吾足。平生不解谋此身，虚作离骚遣人读。笑矣乎，笑矣乎。赵有豫让楚屈平，卖身买得千年名。巢由洗耳有何益，夷齐饿死终无成。君爱身后名，我爱眼前酒。饮酒眼前乐，虚名何处有。男儿穷通当有时，曲腰向君君不知。猛虎不看几上肉，洪炉不铸囊中锥。笑矣乎，笑矣乎。宁武子，朱买臣，扣角行歌背负薪。今日逢君君不识，岂得不如佯狂人。

　　○　劳劳亭歌　　在江宁县南十五里古送别之所，一名临沧观

　　金陵劳劳送客堂，蔓草离离生道傍。古情不尽东流水，此地悲风愁白杨。我乘素舸同康乐，朗咏清川飞夜霜。昔闻牛渚吟五章，今来何谢袁家郎。苦竹寒声动秋月，独宿空帘归梦长。

　　○　横江词　六首

　　人道横江好，侬道横江恶。一风三日吹倒山一作猛风吹倒天门山，白浪高于瓦官阁。

　　海潮南去过浔阳，牛渚由来险马当。横江欲渡风波恶，一水牵愁万里长。

　　横江西望阻西秦，汉水东连一作楚水东流扬子津。白浪如山那可渡，狂风愁杀峭帆人。

　　海神来过恶风回，浪打天门石壁开。浙江八月何如此？涛似连山喷雪来！

　　横江馆前津吏迎，向余东指海云生。郎今欲渡缘何事？如此风波不可行！

　　月晕天风雾不开，海鲸东蹙百一作众川回。惊波一起三山动，公无一作莫渡河归去来。

　　○　金陵城西楼月下吟

　　金陵夜寂一作静凉风发，独上高楼望吴越。白云映水摇空一作秋城，白露垂珠滴秋月。月下沉吟久不归，古来相接眼中稀。解道澄江净如练，令人长忆谢玄晖。

　　○　东山吟

　　携妓东土山，怅然悲谢安。我妓今朝如花月，他妓古坟荒草寒。白鸡梦后三百岁，洒酒浇君同所欢。酣来自作青海舞，秋风吹落紫绮冠。彼亦一时，此亦一时，浩浩洪流之咏何必奇。

　　○　悲歌行

　　悲来乎，悲来乎。主人有酒且莫斟，听我一曲悲来吟。悲来不吟还不笑，天下无人知我心。君有数斗酒，我有三尺琴。琴鸣酒乐两相得，一杯不啻千钧金。悲来乎，悲来乎。天虽长，地虽久，金玉满堂应不守。富贵百年能几何，死生一度人皆有。孤猿坐啼坟上月，且须一尽杯中酒。悲来乎，悲来乎。凤凰不至河无图，微子去之箕子奴。汉帝不忆李将军，楚王放却屈大夫。悲来乎，悲来乎。秦家李斯早追悔，虚名拨向身之外。范子何曾爱五湖，功成名遂身自退。剑是一夫用，书能知姓名。惠施不肯干万乘，卜式未必穷一经。还须黑头取方伯，莫谩白首为儒生。

　　○　秋浦歌　十七首

　　秋浦长似秋，萧条使人愁。客愁不可度，行上东大楼。正西望长安，下见江水流。寄言向江水，汝意忆侬不？遥传一掬泪，为我达扬州。

　　秋浦猿夜愁，黄山堪白头。清溪非陇水，翻作断肠流。欲去不得去，薄游成久游。何年是归日？雨泪下孤舟。

　　秋浦锦驼鸟，人间天上稀。山鸡羞渌水，不敢照毛衣。

　　两鬓入秋浦，一朝飒已衰。猿声催白发，长短尽成丝。

　　秋浦多白猿，超腾若飞雪。牵引条上儿，饮弄水中月。

　　愁作秋浦客一作曲，强看秋浦花。山川如剡县，风日似长沙。

　　醉上山公马，寒歌甯戚牛。空吟白石烂，泪满黑貂裘。

　　秋浦千重岭，水车岭一作人行路最奇。天倾欲堕石，水拂寄生枝。

　　江祖一片石，青天扫画屏。题诗留万古，绿字锦苔生。

　　千千石楠树，万万女贞林。山山白鹭满，涧涧白猿吟。君莫向秋浦，猿声碎客心。

　　逻人横鸟道，江祖出鱼梁。水急客舟疾，山花拂面香。

　　水如一匹练，此地即平天。耐可乘明月，看花上酒船。

　　渌水净素月，月明白鹭飞。郎听采菱女，一道夜歌归。

　　炉火照天地，红星乱紫烟。赧郎明月夜，歌曲动寒川。

　　白发三千丈，缘愁似个长。不知明镜里，何处得秋霜。

　　秋浦田舍翁，采鱼水中宿。妻子张白鹇，结罝映深竹。

　　桃波一步地，了了语声闻。暗与山僧别，低头礼白云。

　　○　当涂赵炎少府粉图山水歌

　　峨眉高出西极天，罗浮直与南溟连。名公绎思挥彩笔，驱山走海置眼前。满堂空翠如可扫，赤城霞气苍梧烟。洞庭潇湘意渺绵，三江七泽情洄沿。惊涛汹涌向何处，孤舟一去迷归年。征帆不动亦不旋，飘如随风落天边。心摇目断兴难尽，几时可到三山巅。西峰峥嵘喷流泉，横石蹙水波潺湲。东崖合沓蔽轻雾，深林杂树空芊绵。此中冥昧失昼夜，隐几寂听无鸣蝉。长松之下列羽客，对坐不语南昌仙。南昌仙人赵夫子，妙年历落青云士。讼庭无事罗众宾，杳然如在丹青里。五色粉图安足珍，真仙可以全吾身。若待功成拂衣去，武陵桃花笑杀人。

　　○　永王东巡歌十一首　　永王军中 永王正月东出师，天子遥分龙虎旗。楼船一举风波静，江汉翻为雁鹜池。

　　三川北虏乱如麻，四海南奔似永嘉。但用东山谢安石，为君谈笑静胡沙。

　　雷鼓嘈嘈喧武昌，云旗猎猎过寻阳。秋毫不犯三吴悦，春日遥看五色光。

　　龙蟠虎踞帝王州，帝子金陵访古丘。春风试暖昭阳殿，明月还过鳷鹊楼。

　　二帝巡游俱未回，五陵松柏使人哀。诸侯不救河南地，更喜贤王远道来。

　　丹阳北固是吴关，画出楼台云水间。千岩烽火连沧海，两岸旌旗绕碧山。

　　王出三山按五湖，楼船跨海次陪都。战舰森森罗虎士，征帆一一引龙驹。

　　长风挂席势难回，海动山倾古月摧。君看帝子浮江日，何似龙骧出峡来。

　　祖龙浮海不成桥，汉武寻阳空射蛟。我王楼舰轻秦汉，却似文皇欲渡辽。

　　帝宠贤王入楚关，扫清江汉始应还。初从云梦开朱邸，更取金陵作小山。

　　试借君王玉马鞭，指挥戎虏坐琼筵。南风一扫胡尘静，西入长安到日边。

　　○　上皇西巡南京歌十首

　　胡尘轻拂建章台，圣主西巡蜀道来。剑壁门高五千尺，石为楼阁九天开。

　　九天开出一成都，万户千门入画图。草树云山如锦绣，秦川得及此间无？

　　华阳春树号新丰，行入新都若旧宫。柳色未饶秦地绿，花光不减上阳红。

　　谁道君王行路难，六龙西幸万人欢。地转锦江成渭水，天回玉垒作长安。

　　万国同风共一时，锦江何谢曲江池？石镜更明天上月，后宫亲得照蛾眉。

　　濯锦清江万里流，云帆龙舸下扬州。北地虽夸上林苑，南京还有散花楼。

　　锦水东流绕锦城，星桥北挂象天星。四海此中朝圣主，峨眉山上一作下列仙庭。

　　秦开蜀道置金牛，汉水元通星汉流。天子一行遗圣迹，锦城长作帝王州。

　　水绿天青不起尘，风光和暖胜三秦。万国烟花随玉辇，西来添作锦江春。

　　剑阁重关蜀北门，上皇归马若云屯。少帝长安开紫极，双悬日月照乾坤。

　　○　峨眉山月歌　　峡路

　　峨眉山月半轮秋，影入平羌江水流。夜发清溪向三峡，思君不见下渝州。

　　○　峨眉山月歌　　送蜀僧晏入中京

　　我在巴东三峡时，西看明月忆峨眉。月出峨眉一作峨眉山月照沧海，与人万里长相随。黄鹤楼前月华白，此中忽见峨眉客。峨眉山月还送君，风吹西到长安陌。长安大道横九天，峨眉山月照秦川。黄金狮子乘高座，白玉麈尾谈重玄。我似浮云殢吴越，君逢圣主游丹阙。一振高名满帝都，归时一作来还弄峨眉月。

　　○　赤壁歌送别

　　二龙争战决雌雄，赤壁楼船扫地空。烈火张天照云海，周瑜于此破曹公。君去沧江望一作弄澄碧，鲸鲵唐突留馀迹。一一书来报故人，我欲因一作观之壮心魄。

　　○　江夏行

　　忆昔娇小姿，春心亦自持。为言嫁夫婿，得免长相思。谁知嫁商贾，令人却愁苦。自从为夫妻，何曾在乡土？去年下扬州，相送黄鹤楼。眼看帆去远，心逐江水流。只言期一载，谁谓历三秋。使妾肠欲断，恨君情悠悠。东家西舍同时发，北去南来不逾月。未知行李游何方？作个音书能断绝。适来往南浦，欲问西江船。正见当垆女，红妆二八年。一种为人妻，独自多悲凄。对镜便垂泪，逢人只欲啼。不如轻薄儿，旦暮长相随。悔作商人妇，青春长别离。如今正好同欢乐，君去容华谁得知？

　　○　怀仙歌

　　一鹤东飞过沧海，放心散漫知何在？仙人浩歌望我来，应攀玉树长相待。尧舜之事不足惊，自馀嚣嚣直可轻。巨鳌莫戴三山去，吾一作我欲蓬莱顶上行。

　　○　玉真仙人词

　　玉真之真一作仙人，时往一作西上太华峰。清晨鸣天鼓，飙欻腾双龙。弄电不辍手，行云本无踪。几时入少室，王母应相逢。

　　○　清溪行　　一作宣州清溪

　　清溪清我心，水色异诸水。借问新安江，见底何如此？人行明镜中，鸟度屏风里。向晚猩猩啼，空悲远游子。

　　○　酬殷明佐见赠五云裘歌

　　我吟谢脁诗上语，朔风飒飒吹飞雨。谢脁已没青山空，后来继之有殷公。粉图珍裘五云色，晔如晴天散彩虹。文章彪炳光陆离，应是素娥玉女之所为。轻如松花落金粉，浓似苔锦含碧滋。远山积翠横海岛，残霞飞丹映江草。凝毫采掇花露容，几年功成夺天造。故人赠我我不违，著令山水含清晖一作清辉。顿惊谢康乐，诗兴生我衣。襟前林壑敛暝色，袖上云霞收夕霏。群仙长叹惊此物，千崖万岭相萦郁。身骑白鹿行飘飖，手翳紫芝笑披拂。相如不足跨鹔鹴，王恭鹤氅安可方。瑶台雪花数千点，片片吹落春风香。为君持此凌苍苍，上朝三十六玉皇。下窥夫子不可及，矫首相思空断肠。

　　○　临路歌

　　大鹏飞兮振八裔，中天摧兮力不济。馀风激兮万世，游扶桑兮挂石袂。后人得之传此，仲尼亡兮谁为出涕？

　　○　历阳壮士勤将军名思齐歌

　　太古历阳郡，化为洪川在。江山犹郁盘，龙虎秘光彩。蓄泄数千载，风云何霮！特生勤将军，神力百夫倍。

　　○　草书歌行

　　少年上人号怀素，草书天下称独步。墨池飞出北溟鱼，笔锋杀尽中山兔。八月九月天气凉，酒徒词客满高堂。笺麻素绢排数厢，宣州石砚墨色光。吾师醉后倚绳床，须臾扫尽数千张。飘风骤雨惊飒飒，落花飞雪何茫茫。起来向壁不停手，一行数字大如斗。怳怳如闻神鬼惊，时时只见龙蛇走。左盘右蹙如惊电，状同楚汉相攻战。湖南七郡凡几家，家家屏障书题遍。王逸少，张伯英，古来几许浪得名。张颠老死不足数，我师此义不师古。古来万事贵天生，何必要公孙大娘《浑脱》舞。

　　○　古意

　　君为女萝草，妾作兔丝花。轻条不自引，为逐春风斜。百丈托远松，缠绵成一家。谁言会面易，各在青山崖。女萝发馨香，兔丝断人肠。枝枝相纠结，叶叶竞飘扬。生子不知根，因谁共芬芳？中巢双翡翠，上宿紫鸳鸯。若识二草心，海潮亦可量。

　　○　山鹧鸪词

　　苦竹岭头秋月辉，苦竹南枝鹧鸪飞。嫁得燕山胡雁婿，欲衔我向雁门归。山鸡翟雉来相劝，南禽多被北禽欺。紫塞严霜如剑戟，苍梧欲巢难背违。我今誓死不能去，哀鸣惊叫泪沾衣。

　　○　和卢侍御通塘曲

　　君夸通塘好，通塘胜耶溪。通塘在何处？远在寻阳西。青萝袅袅挂烟树，白鹇处处聚沙堤。石门中断平湖出，百丈金潭照云日。何处沧浪垂钓翁，鼓棹渔歌趣非一。相逢不相识，出没绕通塘。浦边清水明素足，别有浣沙吴女郎。行尽绿潭潭转幽，疑是武陵春碧流。秦人鸡犬桃花里，将比通塘渠见羞。通塘不忍别，十去九迟回。偶逢佳境心已醉，忽有一鸟从天来。月出青山送行子，四边苦竹秋声起。长吟白雪望星河，双垂两足扬素波。梁鸿德耀会稽日，宁知此中乐事多？ 
Everlove 中文书库版权所有，如需引用，请注明来源。

Everlove中文书库如需引用，请注明来源 
^v^v^v^v^v^v^v^v^v

  

  

李太白全集 卷八茕斋歌诗四十一首
赠 一
　　○　赠孟浩然

　　吾爱孟夫子，风流天下闻。红颜弃轩冕，白首卧松云。醉月频中圣，迷花不事君。高山安可仰，徒此揖清芬。

　　○　赠从兄襄阳少府皓

　　结发未识事，所交尽豪雄。却秦不受赏，击晋一作救赵宁为功。小节岂足言，退耕舂陵东。归来无产业，生事如转蓬。一朝狐一作乌裘敝，百镒黄金空。弹剑徒激昂，出门悲路穷。吾兄青云士，然诺闻诸公。所以陈片言，片言贵情通。棣华倘不接，甘与秋草同。

　　○　淮海对雪赠傅霭　　一作淮南对雪赠孟浩然

　　朔雪落吴天，从风渡溟渤。海树成阳春，江沙浩明月。兴从剡溪起，思绕梁园发。寄君郢中歌，曲罢心断绝。

　　○　赠张公洲革处士

　　抱瓮灌秋蔬，心闲游天云。每将瓜田叟，耕种汉水濆。时登张公洲，入兽不乱群。井无桔槔事，门绝刺绣文。长揖二千石，远辞百里君。斯为真隐者，吾党慕清芬。

　　○　赠徐安宜

　　白田见楚老，歌咏徐安宜。制锦不择地，操刀良在兹。清风动百里，惠化闻京师。浮人若云归，耕种满郊岐。川光净麦陇，日色明桑枝。讼息但长啸，宾来或解颐。青橙拂户牖，白一作碧水流园池。游子滞安邑，怀恩未忍辞。翳君树桃李，岁晚托深期。

　　○　赠任城卢主簿潜

　　海鸟知天风，窜身鲁门东。临觞不能饮，矫翼思凌空。钟鼓不为乐，烟霜谁与同。归飞未忍去，流泪谢鸳鸿。

　　○　早秋赠裴十七仲堪

　　远海动风色，吹愁一作秋落天涯。南星变大火，热气馀丹霞。光景不可回，六龙转天车。荆人泣美玉，鲁叟悲匏瓜。功业若梦里一作中，抚一作推琴发长嗟。裴生信一作实英迈，屈起多才华。历抵海岱豪，结交鲁朱家。复携两少女一作妾，艳色惊荷葩。双歌入青云，但惜白日斜。穷一作沧溟出宝贝，大泽饶龙蛇。明主倘一作必见收，烟霞路非赊。时命若不会，归应炼丹砂一作时命若有会，归应炼丹砂。

　　○　赠范金卿　二首

　　君子枉清盼，不知东走迷。离家来几月，络纬鸣中闺。桃李君不言，攀花愿成蹊。那能吐芳信？惠好相招携。我有结绿珍，久藏浊水泥。时人弃此物，乃与燕珉一作石齐。摭拭欲赠之，申眉路无梯。辽东惭白豕，楚客羞山鸡。徒有献芹心，终流泣玉啼。只应自索漠，留舌示山妻。

范宰不买名，弦歌对前楹。为邦默自化，日觉冰壶清。百里鸡犬静，千庐机杼鸣。浮人少荡析，爱客多逢迎。游子睹嘉政，因之听颂声。

　　○　赠瑕丘王少府

　　皎皎鸾凤姿，飘飘神仙气。梅生亦何事，来作南昌尉。清风佐鸣琴，寂寞道为贵一作为谁贵。一见过所闻，操持难与群。毫挥鲁邑讼，目送瀛洲云。我隐屠钓下，尔当玉石分。无由接高论，空此仰清芬。

　　○　东鲁见狄博通

　　去年别我向何处？有人传道游江东。谓言挂席度沧海，却来应是无长风。

　　○　见京兆韦参军量移东阳　二首

　　潮水还归海，流人却到吴。相逢问愁苦，泪尽日南珠。

闻说金华渡，东连五百滩。全胜若耶好，莫道此行难。猿啸千溪合，松风五月寒。他年一携手，摇艇入新安。

　　○　赠丹阳横山周处士惟长

　　周子横山隐，开门临城隅。连峰入户牖，胜概凌方壶。时作《白纻词》，放歌丹阳湖。水色傲溟渤，川光秀菰蒲。当其得意时，心与天壤俱。闲云随舒卷，安识身有无。抱石耻献玉，沉泉笑探珠。羽化如可作，相携上清都一作携手止青都。

　　○　玉真公主别馆苦雨，赠卫尉张卿　二首

　　秋坐金张馆，繁阴昼不开。空烟迷雨色，萧飒望中来。翳翳昏垫苦，沉沉忧恨催。清秋何以慰？白酒盈吾杯。吟咏思管乐，此人已成灰。独酌聊自勉，谁贵经纶才。弹剑谢公子，无鱼良可哀。

苦雨思白日，浮云何由卷。稷契和天人，阴阳乃骄蹇。秋霖剧倒井，昏雾横绝巘。欲往咫尺途，遂成山川限。潈潈奔溜闻，浩浩惊波转。泥沙塞中途，牛马不可辨。饥从漂母食，闲缀羽林一作陵简。园家逢秋蔬，藜藿不满眼。蟏蛸结思幽，蟋蟀伤褊浅。厨灶无青烟，刀机生绿藓。投箸解鹔鹴，换酒醉北堂。丹徒布衣者，慷慨未可量。何时黄金盘，一斛荐槟榔。功成拂衣去，摇曳沧洲傍。

　　○　赠韦秘书子春　二首

　　谷口郑子真，躬耕在岩石。高名动京师，天下皆籍籍。斯人竟不起，云卧从所适。苟无济代心，独善亦何益。惟君家世者，偃息逢休明。谈天信浩荡，说剑纷纵横。谢公不徒然，起来为苍生。秘书何寂寂，无乃羁豪英。且复归碧山，安能恋金阙。旧宅樵渔地，蓬蒿已应没。却顾女几峰，胡颜见云月。

徒为风尘苦，一官已白须。气同万里合，访我来琼都。披云睹青天，扪虱话良图。留侯将绮里，出处未云殊。终与安社稷，功成去五湖。

　　○　赠韦侍御黄裳　二首

　　太华生长松，亭亭凌霜雪。天与百尺高，岂为微飙折？桃李卖阳艳，路人行且迷。春光扫地尽，碧叶成黄泥。愿君学长松，慎勿作桃李。受屈不改心，然后知君子。

见君乘骢马，知上太山道。此地果摧轮，全身以为宝。我如丰年玉，弃置秋田草。但勖冰壶心，无为叹衰老。

　　○　赠薛校书

　　我有《吴趋曲》，无人知此音。姑苏成蔓草，麋鹿空悲吟。未夸观涛作，空郁钓鳌心。举手谢东海，虚行归故林。

　　○　赠何七判官昌浩

　　有时忽惆怅，匡坐至夜分。平明空啸咤，思欲解世纷。心随长风去，吹散万里云。羞作济南生，九十诵古文。不然拂剑起，沙漠收奇勋。老死阡陌间，何因扬清芬。夫子今管乐，英才冠三军。终与同出处，岂将沮溺群？

　　○　读诸葛武侯传，书怀赠长安崔少府叔封昆季

　　汉道昔云季，群雄方战争。霸图各未立，割据资豪英。赤伏起颓运，卧龙得孔明。当其南阳时，陇亩躬自耕。鱼水三顾合，风云四海生。武侯立岷蜀，壮志吞咸京。何人先见许，但有崔州平。余亦草间人一作士，颇怀拯物情。晚途值子玉，华发同衰荣。托意在经济，结交为弟兄。毋令管与鲍，千载独知名。

　　○　赠郭将军

　　将军少年出武威一作将军浩荡有天威，入掌银台护紫微。平明拂剑朝天去，薄暮垂鞭醉酒归。爱子临风吹玉笛，美人腾一作向月舞罗衣。畴昔雄豪如梦里，相逢且欲醉春晖一作今日相逢惧失路，何年灞上弄春辉。

　　○　驾去温泉后赠杨山人

　　少年落魄楚汉间，风尘萧瑟多苦颜。自言介趸一作管葛竟谁许？长吁莫错还闭关。一朝君王垂拂拭，剖心输丹雪胸臆，忽蒙白日回景光，直上青云生羽翼，幸陪鸾辇出鸿都，身骑飞龙天马驹。王公大人借颜色，金璋紫绶来相趋。当时结交何纷纷，片言道合惟有君。待吾尽节报明主，然后相携一作携手沧州卧白云。

　　○　温泉侍从归逢故人

　　汉帝长杨苑，夸胡羽猎归。子云叨侍从，献赋有光辉。激赏摇天笔，承恩赐御衣。逢君奏明主，他日共翻飞。

　　○　赠裴十四

　　朝见裴叔则，朗如行玉山，黄河落天走东海，万里写入胸怀间。身骑白鼋不敢度，金高南山买君顾。裴回六合无相知，飘若浮云且西去。

　　○　赠崔侍郎

　　黄河三尺鲤，本在孟津居。点额不成龙，归来伴一作作凡鱼。故人东海客，一见借吹嘘。风涛倘相见，更欲凌昆墟。何当赤草使，再往召相如。

　　○　述德兼陈情上哥舒大夫

　　天为国家孕英才，森森矛戟拥灵台。浩荡深谋喷江海，纵横逸气走风雷。丈夫立身有如此，一呼三军皆披靡。卫青谩作大将军，白起真成一竖子。

　　○　雪谗诗赠友人　　四言 嗟予沉迷，猖獗已久。五十知非，古人尝有。立言补过，庶存不朽。包荒匿瑕，蓄此顽丑。《月出》致讥，贻愧皓首。感悟遂晚，事往日迁。白璧何辜？青蝇屡前。群轻折轴，下沉黄泉。众毛飞骨，上凌青天。萋斐暗成，贝锦粲然。泥沙聚埃，珠玉不鲜。洪焰烁山，发自纤烟。苍波荡日，起于微涓。交乱四国，播于八埏。拾尘掇蜂，疑圣猜贤。哀哉悲夫！谁察予之贞坚。彼妇人之猖狂，不如鹊之强强。彼妇人之淫昏，不如鹑之奔奔。坦荡一作皎皎君子，无悦簧言。擢发续罪，罪乃孔多。倾海流恶，恶无以过。人生实难，逢此织罗。积毁销金，沉忧作歌。天未丧文，其如余何。妲己灭纣，褒女惑周。天维荡覆，职此之由。汉祖吕氏，食其在傍。秦皇太后，毐亦淫荒。螮蝀作昏，遂掩太阳。万乘尚尔，匹夫何伤！辞殚意穷，心切理直。如或妄谈，昊天是殛。子野善听，离娄至明。神靡遁响，鬼无逃形。不我遐弃，庶昭忠诚。

　　○　赠参寥子

　　白鹤飞天书，南荆访高士。五云在岘山，果得参寥子。肮脏辞故园，昂藏入君门。天子分玉帛，百官接话言。毫墨时洒落，探玄有奇作。著论穷天人，千春秘麟阁。长揖不受官，拂衣归林峦。余亦去金马，藤萝同所欢。相思在何处？桂树青云端。

　　○　赠饶阳张司户燧　　燕魏太原 朝饮苍梧泉，夕栖碧海烟。宁知鸾凤意，远托椅桐前？慕蔺岂曩古？攀嵇是当年。愧非黄石老，安识子房贤？功业嗟落日，容华弃徂川。一语已道意，三山期著鞭。蹉跎人间世，寥落壶中天。独见游物祖，探元穷化先。何当共携手，相与排冥筌。

　　○　赠清漳明府侄

　　我李百万叶，柯条布中州。天开青云器，日为苍生忧。小邑且割鸡，大刀伫烹牛。雷声动四境，惠与清漳流。弦歌咏唐尧，脱落隐簪组。心和得天真，风俗由一作独太古。牛羊散阡陌，夜寝不扃户。问此何以然，贤人宰吾土。举邑树桃李，垂阴亦流芬。河堤绕绿水，桑柘连青云。赵女不冶容，提笼昼成群。缲丝鸣机杼，百里声相闻。讼息鸟下阶，高卧披道帙。蒲鞭挂檐枝，示耻无扑抶。琴清月当户，人寂风入室。长啸一无言，陶然上皇逸。白玉壶冰水，壶中见底清。清光洞毫发，皎洁照群情。赵北美佳政，燕南播高名。过客览行谣，因之颂德声一作得颂声。

　　○　赠临洺县令皓弟时被讼停官

　　陶令去彭泽，茫然太古心。大音自成曲，但奏无弦琴。钓水路非远，连鳌意何深。终期龙伯国，与尔相招寻。

　　○　赠郭季鹰

　　河东郭有道，于世若浮云。盛德无我位，清光独映君。耻将鸡并食，长与凤为群。一击九千仞，相期凌紫氛。

　　○　邺中赠王大　　一作邺中王大劝入高凤石门山幽居

　　一身竟无托，远与孤蓬征。千里失所依，复将落叶并。中途偶良朋，问我将何行。欲献济时策，此心谁见明？君王制六合，海塞无交兵。壮士伏草间，沉忧乱纵横。飘飘不得意，昨发南都城。紫燕枥下嘶，青萍匣中鸣。投躯寄天下，长啸寻豪英。耻学琅琊人，龙蟠事躬耕。富贵吾自取，建功及春荣。我愿执尔手，尔方达我情。相知同一己，岂惟弟与兄。抱子弄白云，琴歌发清声。临别意难尽，各希存令名。

　　○　赠华州王司士　　陕西 淮水不绝涛澜高，盛德未泯生英髦。知君先负庙堂器，今日还须赠宝刀。

　　○　赠卢征君昆弟

　　明主访贤逸，云泉今已空。二卢竟不起，万乘高其风。河上喜相得，壶中趣每同。沧州即此地，观化游无穷。水落海上清，鳌背睹方蓬。与君弄倒景，携手凌星虹。

　　○　赠新平　　一作丰少年

　　韩信在淮阴，少年相欺凌。屈体若无骨，壮心有所凭。一遭龙颜君，啸咤从此兴。千金答漂母，万古共嗟称。而我竟胡一作何为？寒苦坐相仍。长风入短袂，内一作两手如怀冰。故友不相恤，新交宁见矜？摧残槛中虎，羁绁鞲上鹰。何时腾风云，搏击申所能？

　　○　赠崔侍郎

　　长剑一杯酒，男儿方寸心。洛阳因剧孟，托一作访宿话胸襟。但仰山岳秀，不知江海深。长安复携手，再顾重千金。君乃輶轩佐，予叨翰墨林。高风摧秀木，虚弹落惊禽。不取回舟兴，而来命驾寻。扶摇应借便一作力，桃李愿成阴。笑吐张仪舌，愁为庄舄吟。谁怜明月夜，肠断听秋砧！

　　○　走笔赠独孤驸马

　　都尉朝天跃马归，香风吹人花乱飞。银鞍紫鞚照云日，左顾右盼生光辉。是时仆在金门里，待诏公车谒天子。长揖蒙垂国士恩，壮心剖出酬知己。一别蹉跎朝市间，青云之交不可攀。倘其公子重回顾，何必侯嬴长抱关？ 
Everlove 中文书库版权所有，如需引用，请注明来源。

Everlove中文书库如需引用，请注明来源 
^v^v^v^v^v^v^v^v^v

  

  

李太白全集 卷九茕斋歌诗三十四首
赠　二
　　○　赠嵩山焦炼师　　并序 洛阳

　　二室凌青天，三花含紫烟。中有蓬海客，宛疑麻姑仙。道在喧莫染，迹高想已绵。时餐金鹅蕊，屡读青苔篇。八极恣游憩，九垓长周旋。下瓢酌颍水，舞鹤来伊川。还归空山上，独拂秋霞眠。萝月挂朝镜，松风鸣夜弦。潜光隐嵩岳，炼魄栖云幄。霓裳何飘飖，凤吹转绵邈。愿同西王母，下顾东方朔。紫书倘可传，铭骨誓相学。

　　○　口号赠征君鸿　　此公时被征

　　陶令辞彭泽，梁鸿入会稽。我寻高士传，君与古人齐。云卧留丹壑，天书降紫泥。不知杨伯起，早晚向关西。

　　大鹏一日同风起，抟摇直上九万里。假令风歇时下来，犹能簸却沧溟水。世人见我恒殊调，闻余大言皆冷笑。宣父犹能畏后生，丈夫未可轻年少。

　　○　秋日炼药院镊白发，赠元六兄林宗

　　木落识岁秋，瓶冰知天寒。桂枝日已绿，拂雪凌云端。弱龄接光景，矫翼攀鸿鸾。投分三十载，荣枯同所欢。长吁望青云，镊白坐相看。秋颜入晓镜，壮发凋危冠。穷与鲍生贾，饥从漂母餐。时来极天人，道在岂吟叹？乐毅方适赵，苏秦初说韩。卷舒固在我，何事空摧残？

　　○　书情题蔡舍人雄

　　尝高谢太傅一作尝闻谢安石，携妓东山门。楚舞醉碧云，吴歌断清猿。暂因苍生起，谈笑安黎元。余亦爱此人，丹霄冀飞翻。遭逢圣明主，敢进兴亡言。白璧竟何辜一作本无暇？青蝇遂成冤。一朝去京国，十载客梁园。猛犬吠九关，杀人愤精魂。皇穹雪冤枉，白日开氛昏。泰阶得夔龙，桃李满中原。倒海索明月，凌山采芳荪。愧无横草功，虚负雨露恩。迹谢云台阁，心随天马辕。夫子王佐才，而今复谁论。层飙振六翮，不日思腾骞。我纵五湖棹，烟涛恣崩奔。梦钓子陵湍，英风缅犹存。彼希客星隐，弱植不足援。千里一回首，万里一长歌。黄鹤不复来，清风愁奈何！舟浮潇湘月一作江横罗刹石，山倒洞庭波。投汨笑古人，临濠得天和。闲时田亩中，搔背牧鸡鹅。别离解相访，应在武陵多。

　　○　忆襄阳旧游，赠马少府巨

　　昔为大堤客，曾上山公楼。开窗碧嶂满，拂镜沧江流。高冠佩雄剑，长揖韩荆州。此地别夫子，今来思旧游。朱颜君未老，白发我先秋。壮志恐蹉跎，功名若云浮一作 有意未得言，怀贤若沉忧。归心结远梦，落日悬春愁。空思羊叔子，堕泪岘山头一作 何时共携手，更醉砚头。

　　○　对雪献从兄虞城宰

　　昨夜梁园里，弟寒兄不知。庭前看玉树，肠断忆连枝。

　　○　访道安陵遇盖还为余造真箓，临别留赠

　　清水见白石，仙人识青童。安陵盖夫子，十岁与天通。悬河与微言，谈论安可穷。能令二千石，抚背惊神聪。挥毫赠新诗，高价掩山东。至今平原客，感激慕清风。学道北海仙，传书蕊珠宫。丹田了玉阙，白日思云空。为我草真箓，天人惭妙工。七元坑洞豁落，八角辉星虹。三灾荡璇玑，蛟龙翼微躬。举手谢天地，虚无齐始终。黄金满高堂，答荷难克充。下笑世上士，沉魂北罗酆。昔日万乘坟，今成一科蓬。赠言若可重，实此轻华嵩。

　　○　杂言用投丹阳知己兼宣慰判官

　　

　　○　赠崔郎中宗之金陵

　　胡鹰一作雁拂海翼，翱翔鸣素秋。惊云辞沙朔，飘荡迷河洲 一作胡鹰度日边，两龙天地秋。哀鸣沙塞寒，风雪迷河洲。有一作乃如飞蓬人，去逐一作一去万里游。登高望浮云，仿佛如旧丘。日从海傍没，水向天边流。长啸倚孤剑，目极心悠悠。岁晏归去来，富贵安所求？仲尼七十说，历聘莫见收。鲁连逃千金，珪组岂可一作不足酬？时哉苟不会，草木为我俦。希君同携手，长往南山幽。

　　○　赠崔咨议

　　绿骥本天马，素非伏枥驹。长嘶向一作起清风，倏忽凌九区。何言西北至，却走东南隅？世道有翻覆，前期一作程难豫图。希君一一作前翦拂一作佛便，犹可骋中衢。

　　○　赠升州王使君忠臣

　　六代帝王国，三吴佳丽城。贤人当重寄，天子借高名。巨海一边静，长江万里清。应须救赵策，未肯弃侯嬴。

　　○　赠别从甥高五

　　鱼目高太山，不如一玙璠。贤甥即明月，声价动天门。能成吾宅相，不减魏阳元。自顾寡筹略，功名安所存？五木思一掷，如绳系穷猿。枥中骏马空，堂上醉人喧。黄金久已罄，为报故交恩。闻君陇西行，使我惊心魂。与尔共飘飖，云天各飞翻。江水流或卷，此心难具论。贫家羞好客，语拙觉辞繁。三朝空错莫，对饭却惭冤。自笑我非夫，生事多契阔。蓄积万古愤，向谁得开豁？天地一浮云，此身乃毫末。忽见无端倪，太虚可包括。去去何足道，临歧空复愁。肝胆不楚越，山河亦衾裯。云龙若相从，明主会见收。成功解相访，溪水桃花流。

　　○　赠裴司马

　　翡翠黄金缕，绣成歌舞衣。若无云间月，谁可比光辉？秀色一如此，多为众女讥。君恩移昔爱，失宠秋风归。愁苦不窥邻，泣上流黄机。天寒素手冷，夜长烛复微。十日不满匹，鬓蓬乱若丝。犹是可怜人，容华世中稀。向君发皓齿，顾我莫相违。

　　○　叙旧赠江阳宰陆调

　　太伯让天下，仲雍扬波涛。清风荡万古，迹与星辰高。开吴食东溟，陆氏世英髦。多君秉古节，岳立冠人曹。风流少年时，京洛事游遨。腰间延陵剑，玉带明珠袍。我昔斗鸡徒，连延五陵豪。邀遮相组织，呵吓来煎熬。君开万丛人，鞍马皆辟易。告急清宪台，脱余北门厄。间宰江阳邑，翦棘树兰芳。城门何肃穆，五月飞秋霜。好鸟集珍木，高才列华堂。时从府中归，丝管俨成行。但苦隔远道，无由共衔觞。江北荷花开，江南杨梅熟。正好饮酒时，怀贤在心目。挂席拾海月，乘风下长川。多沽新丰醁，满载剡溪船。中途不遇人，直到尔门前。大笑同一醉，取乐平生年。

　　○　赠从孙义兴宰铭

　　亚相李公重之以能政，中丞李公免罢以移官 天子思茂宰，天枝得英才。朗然清秋月，独出映吴台。落笔生绮绣，操刀振风雷。蠖屈虽百里，鹏鶱望三台。退食无外事，琴堂向山开。绿水寂以闲，白云有时来。河阳富奇藻，彭泽纵名杯。所恨不见之，犹如仰昭回。元恶昔滔天，疲人散幽草。惊川无活鳞，举邑罕遗老。誓雪会稽耻，将奔宛陵道。亚相素所重，投刃应桑林。独坐伤激扬，神融一开襟。弦歌欣再理，和乐醉人心。蠹政除害马，倾巢有归禽。壶浆候君来，聚舞共讴吟。农人弃蓑笠，蚕女堕缨簪。欢笑相拜贺，则知惠爱深。历职吾所闻，称贤尔为最。化洽一邦上，名驰三江外。峻节贯云霄，通方堪远大。能文变风俗，好客留轩盖。他日一来游，因之严光濑。

　　○　草创大还，赠柳官迪

　　天地为橐籥，周流行太易。造化合元符，交媾腾精魄。自然成妙用，孰知其指的。罗络四季间，绵微无一隙。日月更出没，双光岂云只？姹女乘河车，黄金充辕轭。执枢相管辖，摧伏伤羽翮。朱鸟张炎威，白虎守本宅。相煎成苦老，消铄凝津液。仿佛明窗尘，死灰同至寂。捣冶入赤色，十二周律历。赫然称大还，与道本无隔。白日可抚弄，清都在咫尺。北酆落死名，南斗上生籍。抑予是何者，身在方士格。才术信纵横，世途自轻掷。吾求仙弃俗，君晓损胜益。不向金阙游，思为玉皇客。鸾车速风电，龙骑无鞭策。一举上九天，相携同所适。

　　○　赠崔司户文昆季

　　双珠出海底，俱是连城珍。明月两特达，馀辉傍照人。英声振名都，高价动殊邻。岂伊箕山故，特以风期亲。惟昔不自媒，担簦西入秦。攀龙九天上，忝列岁星臣。布衣侍丹墀，密勿草丝纶。才微惠渥重，谗巧生缁磷。一去已十载，今来复盈旬。清霜入晓鬓，白露生衣巾。侧见绿水亭，开门列华茵。千金散义士，四坐无凡宾。欲折月中桂，持为寒者薪。路傍已窃笑，天路将何因？垂恩倘丘山，报德有微身。

　　○　赠溧阳宋少府陟

　　李斯未相秦，且逐东门兔。宋玉事襄王，能为《高唐赋》。常闻《绿水曲》，忽此相逢遇。扫洒青天开，豁然披云雾。葳蕤紫鸾鸟，巢在昆山树。惊风西北吹，飞落南溟去。早怀经济策，特受龙颜顾。白玉栖青蝇，君臣忽行路。人生感分义，贵欲呈丹素。何日清中原？相期廓天步。

　　○　戏赠郑溧阳

　　陶令日日醉，不知五柳春。素琴本无弦，漉酒用葛巾。清风北窗下，自谓羲皇人。何时到栗一作栗里？一见平生亲。

　　○　赠僧崖公

　　昔在朗陵东，学禅白眉空。大地了镜彻，回旋寄轮风。揽彼造化力，持为我神通。晚谒泰山君，亲见日没云。中夜卧山月一作夜卧雪上月，拂衣逃人群。授余金仙道，旷劫未始闻。冥机发天光，独朗谢垢氛。虚舟不系物，观化游江濆。江濆遇同声，道崖乃僧英。说法动海岳，游方化公卿。手秉玉麈尾，如登白楼亭。微言注百川，亹亹信可听。一风鼓群有，万籁各自鸣。启闭八窗牖，托宿掣电霆。自言历天台，搏壁蹑翠屏。凌兢石桥去，恍惚入青冥。昔往今来归，绝景无不经。何日更携手，乘杯向蓬瀛？

　　○　游溧阳北湖亭望瓦屋山怀古赠同旅　　一作赠孟浩然

　　朝登北湖亭，遥望瓦屋山。天清白露下，始觉一作知秋风还。游子托主人，仰观眉睫间。日一作目色送飞鸿，邈然不可攀。长吁相劝勉，何事来吴关？闻有贞义女，振穷溧水湾。清光了在眼，白日如披颜。高坟五六墩，崒兀栖猛虎。遗迹翳九泉，芳名动千古。子胥昔乞食，此女倾壶浆。运开展宿愤，入楚鞭平王。凛冽天地间，闻名若怀霜。壮夫或未达，十步九太行。与君拂衣去，万里同翱翔。

　　○　醉后赠从甥高镇

　　马上相逢揖马鞭，客中相见客中怜。欲邀击筑悲歌饮，正值倾家无酒钱。江东风光不借人，枉杀落花空自春。黄金逐手快意尽，昨日破产今朝贫。丈夫何事空啸傲？不如烧却头上巾。君为进士不得进，我被秋霜生旅鬓。时清不及英豪人，三尺童儿重廉蔺。匣中盘剑装eC鱼，闲在腰间未用渠。且将换酒与君醉，醉归托宿吴专诸。

　　○　赠秋浦柳少府

　　秋浦旧萧索，公庭人吏稀。因君树桃李，此地忽芳菲。摇笔望白云，开帘当翠微。时来引山月，纵酒酣清晖。而我爱夫子，淹留未忍归。

　　○　赠崔秋浦三首

　　吾爱崔秋浦，宛然陶令风。门前一作载五杨柳，井上一作夹二梧桐。山鸟下厅事，檐花落酒中。怀君未忍去，惆怅意无穷。

崔令学陶令一作君似陶彭泽，北窗常昼眠。抱琴时弄月一作待秋月，取意任无弦。见客但倾酒，为官不爱钱。东皋春事起，种黍早归田一作东皋春事起，种黍早归田。

河阳花作县，秋浦玉为人。地逐名贤好，风随惠化春。水从天汉落，山逼画屏新。应念金门客，投沙吊楚臣。

　　○　望九华赠青阳韦仲堪

　　昔在九江上，遥望一作观九华峰。天河挂绿水，秀出一作山九芙蓉。我欲一挥手，谁人可相从？君为东道主，于此卧云松……

　　○　赠王判官，时余归隐，居庐山屏风叠

　　昔别黄鹤楼，蹉跎淮海秋。俱飘零落叶，各散洞庭流。中年不相见，蹭蹬游吴越。何处我思君？天台绿萝月。会稽风月好，却绕剡溪回。云山海上出，人物镜中来。一度浙江北，十年醉楚台。荆门倒屈宋，梁苑倾邹枚。苦笑我夸诞，知音安在哉？大盗割鸿沟，如风扫秋叶。吾非济代人，且隐屏风叠。中夜天中望，忆君思见君。明朝拂衣去，永与海鸥群。

　　○　在水军宴赠幕府诸侍御

　　月化五白一作百龙，翻飞凌九天。胡沙惊北海，电扫洛阳川。虏箭雨宫阙，皇舆成播迁。英王受庙略，秉钺清南边。云旗卷海雪，金戟罗江烟。聚散百万人，弛张在一贤。霜台降群彦，水国奉戎旃。绣服开宴语，天人借楼船。如登黄金台，遥谒紫霞仙。卷身编蓬下，冥机四十年。宁知草间人，腰下有龙泉？浮云在一决，誓欲清幽燕。愿与四座公，静谈金匮篇。齐心戴朝恩，不惜微躯捐。所冀旄头灭，功成追鲁连。

　　○　赠武十七谔

　　马如一匹练，明日过吴门。乃是要离客，西来欲报恩。笑开燕匕首，拂拭竟无言。狄犬吠清洛，天津成塞垣。爱子隔东鲁，空悲断肠猿。林回弃白璧，千里阻同奔。君为我致之，轻赍涉淮原。精诚合天道，不愧远游魂一作攸魂。 
Everlove 中文书库版权所有，如需引用，请注明来源。

Everlove中文书库如需引用，请注明来源 
^v^v^v^v^v^v^v^v^v

  

  

李太白全集 卷十茕斋歌诗二十九首
赠 三
　　○　赠张相镐二首

　　神器难窃弄，天狼窥紫宸。六龙迁白日，四海暗胡尘。……

　　○　赠闾丘宿松

　　阮籍为太守，乘驴上东平。剖竹十日间，一朝风化清。偶来拂衣去，谁测主人情。夫子理宿松，浮云知古城。扫地物莽然，秋来百草生。飞鸟还旧巢，迁人返躬耕。何惭宓子贱？不减陶渊明。吾知千载后，却掩二贤名。

　　○　狱中上崔相涣　　寻阳 胡马渡洛水，血流征战场。千门闭秋景，万姓危朝霜。贤相燮元气，再欣海县康。台庭有夔龙，列宿粲成行。羽翼三元圣，发辉两太阳。应念覆盆下，雪泣拜天光。

　　○　系寻阳上崔涣三首

　　……

　　○　中丞宋公以吴兵三千赴河南军次寻阳…囚参谋幕府因赠之

　　独坐清天下，专征出海隅。九江皆渡虎，三郡尽还珠。组练明秋浦，楼船入郢都。风高初选将，月满欲平胡。杀气横千里，军声动九区。白猿惭剑术，黄石借兵符。戎虏行当翦，鲸鲵立可诛。自怜非剧孟，何以佐良图？

　　○　流夜郎赠辛判官

　　昔在长安醉花柳，五侯七贵同杯酒。气岸遥凌豪士前，风流肯落他一作谁人后。夫子红颜我少年，章台走马著金鞭。文章献纳麒麟殿，歌舞淹留玳瑁筵。与君自谓长如此，宁知草动风尘起。函谷忽惊胡马来，秦宫桃李向明开。我愁远谪夜郎去，何日金鸡放赦回？

　　○　赠刘都使

　　东平刘公翰，南国秀馀芳。一鸣即朱绂，五十佩银章。饮冰事戎幕，衣锦华水乡。铜官几万人，诤讼清玉堂。吐言贵珠玉，落笔回风霜。而我谢明主，衔哀投夜郎。归家酒债多，门客粲成行。高谈满四座，一日倾千觞。所求竟无绪，裘马欲摧藏。主人若不顾，明发钓沧浪。

　　○　赠常侍御

　　安石在东山，无心济天下。一起振横流，功成复潇洒。大贤有卷舒，季叶轻风雅。匡复属何人，君为知音者。传闻武安将，气振长平瓦。燕赵期洗清，周秦保宗社。登朝若有言，为访南迁贾。

　　○　赠易秀才

　　少年解长剑，投赠即分离。何不断犀象？精光暗往时。蹉跎君自惜，窜逐我因谁？地远虞翻老，秋深宋玉悲。空摧芳桂色，不屈古松姿。感激平生意，劳歌寄此辞。

　　○　经乱离后天恩流夜郎忆旧游书怀赠江夏韦太守良宰

　　天上白玉京，十二楼五城。仙人抚我顶，结发受长生。误逐世间乐，颇穷理乱情。九十六圣君，浮云挂空名。天地赌一掷，未能忘战争。试涉霸王略，将期轩冕荣。时命乃大谬，弃之海上行。学剑翻自哂，为文竟何成。剑非万人敌，文窃四海声。儿戏不足道，《五噫》出西京。临当欲去时，慷慨泪沾缨。叹君倜傥才，标举冠群英。开筵引祖帐，慰此远徂征。鞍马若浮云，送余骠骑亭。歌钟不尽意，白日落昆明。十月到幽州，戈鋋若罗星。君王弃北海，扫地借长鲸。呼吸走百川，燕然可摧倾。心知不得意一作语，却欲栖蓬瀛。弯弧惧天狼，挟矢不敢张。揽涕黄金台，呼天哭昭王。无人贵骏骨，騄耳空腾骧。乐毅倘再生，于今亦奔亡。蹉跎一作苍茫不得意，驱马还贵乡。逢君听弦歌，肃穆坐华堂。百里独太古，陶然卧羲皇。征乐昌乐馆，开筵列壶觞。贤豪间青娥，对烛俨成行。醉舞纷绮席，清歌绕飞梁。欢娱未终朝，秩满一作解印归咸阳。祖道拥万人，供帐遥相望。一别隔千里，荣枯异炎凉。炎凉几度改，九土中横溃。汉甲连胡兵，沙尘暗云海。草木摇杀气，星辰无光彩。白骨成丘山，苍生竟何罪。函关壮帝居，国命悬哥舒。长戟三十万，开门纳凶渠。公卿如犬羊，忠谠醢与菹。二圣出游豫，两京遂丘墟。帝子许专征，秉旄控强楚。节制非桓文，军师拥熊虎。人心失去就，贼势腾风雨。惟君固房陵，诚节冠终古。仆卧香炉顶，餐霞漱瑶泉。门开九江转，枕下五湖连。半夜水军来，浔阳满旌旃。空名适自误，迫胁上楼船。徒赐五百金，弃之若浮烟。辞官不受赏，翻谪夜郎天。夜郎万里道，西上令人老。扫荡六合清，仍为负霜草。日月无偏照，何由诉苍昊。良牧称神明，深仁恤交道。一忝青云客，三登黄鹤楼。顾惭祢处士，虚对鹦鹉洲。樊山霸气尽，寥落天地秋。江带峨眉雪，川横三峡流。万舸此中来，连帆过扬州。送此万里目，旷然散我愁一作烦。纱窗倚天开，水树绿如发。窥日一作光畏衔山，促酒喜得月。吴娃与越艳，窈窕夸铅红。呼来上云梯，含笑出帘栊。对客《小垂手》，罗衣舞春风。宾跪请休息，主人情未极。览君荆山作，江鲍堪动色。清水出芙蓉，天然去雕饰。逸兴横素襟，无时不招寻。朱门拥虎士，列戟何森森。剪凿竹石开，萦流涨清深。登楼一作台坐一作入水阁，吐论多英一作奇音。片辞贵白璧，一诺轻黄金。谓我不愧君，青鸟一作鸾明丹心。五色云间鹊，飞鸣天上来。传闻赦书至，却放夜郎回。暖气变寒谷，炎烟生死灰。君登凤池去，忽弃贾生才。桀犬尚吠尧，匈奴笑千秋。中夜四五叹，常为大国忧。旌旆夹两山，黄河当中流。连鸡不得进，饮马空夷犹。安得羿善射，一箭落旄头。

　　○　江夏使君叔席上赠史郎中

　　凤凰丹禁里，衔出紫泥书。昔放三湘去，今还万死馀。仙郎久为别，客舍问何如？涸辙思流水，浮云失旧居。多惭华省贵，不以逐臣疏。复如竹林下，叨陪芳宴初。希君生羽翼，一化北溟鱼。

　　○　流夜郎半道承恩防还兼欣克……

　　……

　　○　巴陵赠贾舍人

　　……

　　○　博平郑太守自庐山千里相寻入江夏北市门见访……立马赠别

　　大梁贵公子，气盖苍梧云。若无三千客，谁道信陵君？救赵复存魏，英威天下闻。邯郸能屈节，访博从毛薛。夷门得隐沦，而与侯生亲。仍要鼓刀者，乃是袖槌人。好士不尽心，何能保其身？多君重然诺，意气遥相托。五马入市门，金鞍照城郭。都忘虎竹贵，且与荷衣乐。去去桃花源，何时见归轩。相思无终极，肠断朗江一作陵猿。

　　○　江上赠窦长史

　　汉求季布鲁朱家，楚逐伍胥去章华。万里南迁夜郎国，三年归及长风沙。闻道青云贵公子，锦帆游戏西江水。人疑天上坐楼船，水净霞明两重绮。相约相期何太深，棹歌摇艇月中寻。不同珠履三千客，别欲论交一片心。

　　○　赠王汉阳

　　天落白玉棺，王乔辞叶县。一去未千年，汉阳复相见。犹乘飞凫舄，尚识仙人面。鬓发何青青，童颜皎如练。吾曾弄海水，清浅嗟三变。果惬麻姑言，时光速流电。与君数杯酒，可以穷欢宴。白云归去来，何事坐交战？

　　○　赠汉阳辅录事二首

　　闻君罢官意，我抱汉川湄。借问久疏索，何如听讼时？天清江月白，心静海鸥知。应念投沙客，空馀吊屈悲。知 鹦鹉洲横汉阳渡，水引寒烟没江树。南浦登楼不见君，君今罢官在何处？汉口双鱼白锦鳞，令传尺素报情人。其中字数无多少，只是相思秋复春。

　　○　江夏赠韦南陵冰

　　胡骄马惊沙尘起，胡雏饮马天津水。君为张掖近酒泉，我窜三色九千里。天地再新法令宽，夜郎迁客带霜寒。西忆故人不可见，东风吹梦到长安。宁期此地忽相遇，惊喜茫如堕烟雾。玉箫金管喧四筵，苦心不得申一一作长句。昨日绣衣倾绿尊，病如桃李竟何言。昔骑天子大宛马，今乘款段诸侯门。赖遇南平豁方寸，复兼夫子持清论。有似山开万里云，四望青天解人闷。人闷还心闷，苦辛长苦辛。愁来饮酒二千石，寒灰重暖生阳春。山公醉后能骑马，别是风流贤主人。头陀云月多僧气，山水何曾称人意？不然一作能鸣笳按鼓戏沧流，呼取江南女儿歌棹讴。我且为君槌碎黄鹤楼，君亦为吾倒却鹦鹉洲。赤壁争雄如梦里，且须歌舞宽离忧。

　　○　赠卢司户

　　秋色无远近，出门尽寒山。白云遥相识，待我苍梧间。借问卢耽鹤，西飞几岁还？

　　○　赠从弟南平太守之遥　二首

　　少年不得意，落拓无安居。愿随任公子，欲钓吞舟鱼。常时饮酒逐风景，壮心遂与功名疏。兰生谷底人不锄，云在高山空卷舒。汉家天子驰驷马，赤军蜀道迎相如。天门九重谒圣人，龙颜一解四海春。彤庭左右呼万岁，拜贺明主收沉沦。翰林秉笔回英眄，麟阁峥嵘谁可见？承恩初入银台门，著书独在金銮殿。龙钩雕镫白玉鞍，象床绮食一作席黄金盘。当时笑我微贱者，却来请谒为交欢。一朝谢病游江海，畴昔相知几人在？前门长揖后门关，今日结交明日改。爱君山岳心不移，随君云雾迷所为。梦得池塘生春草，使我长价登楼诗。别后遥传临海作，可见羊何共和之。

　　东平与南平，今古两步兵。素心爱美酒，不是顾专城。谪官桃源去，寻花几处行？秦人如旧识，出户笑相迎。

　　○　巴陵赠贾舍人

　　贾生西望忆京华，湘浦南迁莫怨嗟。圣主恩深汉文帝，怜君不遣到长沙。

　　○　赠潘侍御论钱少阳

　　绣衣柱史何昂藏，铁冠白笔横秋霜。三军论事多引纳，阶前虎士罗干将。虽无二十五老者，且有一翁钱少阳。眉如松雪齐四皓，调笑可以安储皇。君能礼此最下士，九州拭目瞻清光。

　　○　赠柳圆

　　竹实满秋浦，凤来何苦饥。还同月下鹊，三绕未安枝。夫子即琼树，倾柯拂羽仪。怀君恋明德，归去日相思。

　　○　流夜郎半道承恩放还，兼欣克复之美书怀示息秀才

　　黄口为人罗，白龙乃鱼服。得罪岂怨天，以愚陷网目。鲸鲵未翦灭，豺狼屡翻履。悲作楚地囚，何日秦庭哭。遭逢二明主，前后两迁逐。去国愁夜郎，投身窜荒谷。半道雪屯蒙，旷如鸟出笼。遥欣克复美，光武安可同。天子巡剑阁，储皇守扶风。扬袂正北辰，开襟揽群雄。胡兵出月窟，雷破关之东。左扫因右拂，旋收洛阳宫。回舆入咸京，席卷六合通。叱咤开帝业，手成天地功。大驾还长安，两日忽再中。一朝让宝位，剑玺传无穷。愧无秋毫力，谁念矍铄翁。弋者何所慕，高飞仰冥鸿。弃剑学丹砂，临炉双玉童。寄言息夫子，岁晚陟方蓬。

　　○　赠张相镐　二首　　时逃难在宿松山作。萧士赟云下八首伪

　　神器难窃弄，天狼窥紫宸。六龙迁白日，四海暗胡尘。昊穹降元宰，君子方经纶。澹然养浩气，欻起持大钧。秀骨象山岳，英谋合鬼神。佐汉解鸿门，生唐为后身。拥旄秉金钺，伐鼓乘朱轮。虎将如雷霆，总戎向东巡。诸侯拜马首，猛士骑鲸鳞。泽被鱼鸟悦，令行草木春。圣智不失时，建功及良辰。丑虏安足纪，可贻帼与巾。倒泻溟海珠，尽为入幕珍。冯异献赤伏，邓生倏来臻。庶同昆阳举，再睹汉仪新。昔为管将鲍，中奔吴隔秦。一生欲报主，百代思荣亲。其事竟不就，哀哉难重陈。卧病宿松山，苍茫空四邻。风云激壮志，枯槁惊常伦。闻君自天来，目张气益振。亚夫得剧孟，敌国空无人。扪虱对桓公，愿得论悲辛。大块方噫气，何辞鼓青蘋。斯言倘不合，归老汉江滨。

　　本家陇西人，先为汉边将。功略盖天地，名飞青云上。苦战竟不侯，富年颇惆怅。世传崆峒勇，气激金风壮。英烈遗厥孙，百代神犹王。十五观奇书，作赋凌相如。龙颜惠殊宠，麟阁凭天居。晚途未云已，蹭蹬遭谗毁。想像晋末时，崩腾胡尘起。衣冠陷锋镝，戎虏盈朝市。石勒窥神州，刘聪劫天子。抚剑夜吟啸，雄心日千里。誓欲斩鲸鲵，澄清洛阳水。六合洒霖雨，万物无凋枯。我挥一杯水，自笑何区区。因人耻成事，贵欲决良图。灭虏不言功，飘然陟蓬壶。惟有安期舄，留之沧海隅。

　　○　闻谢杨儿吟猛虎词，因此有赠

　　同州隔秋浦，闻吟猛虎词。晨朝来借问，知是谢杨儿。

　　○　宿清溪主人

　　夜到清溪宿，主人碧岩里。檐楹挂星斗，枕席响风水。月落西山时，啾啾夜猿起。

　　○　系寻阳，上崔相涣　三首

　　邯郸四十万，同日陷长平。能回造化笔，或冀一人生。

　　毛遂不堕井，曾参宁杀人。虚言误公子，投杼惑慈亲。白璧双明月，方知一玉真。

　　虚传一片雨，枉作阳台神。纵为梦里相随去，不是襄王倾国人。

　　○　赠别舍人弟台卿之江南

　　去国客行远，还山秋梦长。梧桐落金井，一叶飞银床。觉罢揽明镜，鬓毛飒已霜。良图委蔓草，古貌成枯桑。欲道心下事，时人疑夜光。因为洞庭叶，飘落之潇湘。令弟经济士，谪居我何伤。潜虬隐尺水，著论谈兴亡。客遇王子乔，口传不死方。入洞过天地，登真朝玉皇。吾将抚尔背，挥手遂翱翔。

　　○　醉后赠王历阳　　历阳，和州也

　　书秃千兔毫，诗裁两牛腰。笔踪起龙虎，舞袖拂云霄。双歌二胡姬，更奏远清朝。举酒挑朔雪，从君不相饶。

　　○　赠历阳褚司马　　时此公为稚子舞，故作是诗

　　北堂千万寿，侍奉有光辉。先同稚子舞，更著老莱衣。因为小儿啼，醉倒月下归。人间无此乐，此乐世中稀。

　　○　对雪醉后赠王历阳

　　有身莫犯飞龙鳞，有手莫辫猛虎须。君看昔日汝南市，白头仙人隐玉壶。子猷闻风动窗竹，相邀共醉杯中绿。历阳何异山阴时，白雪飞花乱人目。君家有酒我何愁？客多乐酣秉烛游。谢尚自能鸲鹆舞，相如免脱鹔鹴裘。清晨兴罢一作鼓棹过江去，千里相思明月楼一作千里相思明月楼。  

  

李太白全集 卷十一茕斋歌诗三十二首
赠 四
　　○　赠宣城宇文太守兼呈崔侍御

　　白若白鹭鲜，清如清唳蝉。受气有本性，不为外物迁。饮水箕山上，食雪首阳颠。回车避朝歌，掩口去盗泉。岧峣广成子，倜傥鲁仲连。卓绝二公外，丹心无间然。昔攀六龙飞，今作百炼铅。怀恩欲报主，投佩向北燕。弯弓绿弦开，满月不惮坚。闲骑骏马猎，一射两虎穿。回旋若流光，转背落双鸢。胡虏三叹息，兼知五兵权。枪枪突云将，却掩我之妍。多逢剿绝儿，先著祖生鞭。据鞍空矍铄，壮志竟谁宣。蹉跎复来归，忧恨坐相煎。无风难破浪，失计长江边。危苦惜颓光，金波忽三圆。时游敬亭上，闲听松风眠。或弄宛溪月，虚舟信洄沿。颜公二十万，尽付酒家钱。兴发每取之，聊向醉中仙。过此无一事，静谈《秋水篇》。君从九卿来，水国有丰年。鱼盐满市井，布帛如云烟。下马不作威，冰壶照清川。霜眉邑中叟，皆美太守贤。时时慰风俗，往往出东田。竹马数小儿，拜迎白鹿前。含笑问使君，日一作早晚可回旋？遂一作还归池上酌，掩抑清风弦。曾标横浮云一作游云端，下抚谢脁肩。楼高碧海出，树古青萝悬。光禄紫霞杯，伊昔忝相传。良图扫沙漠，别梦绕旌旃。富贵日成疏，愿言杳无缘。登龙有直道，倚玉阻芳筵。敢献绕朝策，思同郭泰船。何言一水浅？似隔九重天。崔生何傲岸，纵酒复谈玄。身为名公子，英才苦迍邅。鸣凤托高梧，凌风何翩翩？安知慕群客，弹剑拂秋一作青莲。

　　○　赠宣城赵太守悦

　　赵得宝符盛，山河功业存。三千堂上客，出入拥平原。六国扬清风，英声何喧喧？大贤茂远业，虎竹光南藩。错落千丈松，虬龙盘古根。枝下无俗草，所植唯兰荪。忆在南阳时，始承国士恩。公为柱下史，脱绣归田园。伊昔簪白笔，幽都逐游魂。持斧冠三军，霜清天北门。差池宰两邑，鹗立重飞翻。焚香入兰台，起草多芳言。夔龙一顾重，矫翼凌翔鹓。赤县扬雷声，强项闻至尊。惊飙颓秀木，迹屈道弥敦。出牧历三郡，所居猛兽奔。迁人同卫鹤，谬上懿公轩。自笑东郭履，侧惭狐白温。闲吟步竹石，精义忘朝昏。憔悴成丑士，风云何足论？猕猴骑土牛，羸马夹双辕。愿借羲皇景，为人照覆盆。溟海不振荡，何由纵鹏鲲。所期玄津白，倜傥假腾鶱。

　　○　赠从弟宣州长史昭

　　淮南一作北望江南，千里碧山对。我行倦一作尽过之，半落青天外。宗英佐雄郡，水陆相控带。长川豁中流，千里泻吴会。君心亦如此，包纳无小大。摇笔起风霜，推诚结仁爱。讼庭垂桃李，宾馆罗轩盖。何意苍梧云，飘然忽相会？才将圣不偶，命与时俱背。独立山海间，空老圣明代。知音不易得，抚剑增感慨。当结九万期，中途莫先退。

　　○　书怀赠南陵常赞府

　　岁星入汉年，方朔见明主。调笑当时人，中天谢云雨。一去麒麟阁，遂将朝市乖。故交不过门，秋草日上阶。当时何特达，独与我心谐。置酒凌歊台，欢娱未曾歇。歌动白纻山，舞回天门月。问我心中事，为君前致辞。君看我才能，何似鲁仲尼？大圣犹不遇，小儒安足悲？云南五月中，频丧渡泸师。毒草杀汉马，张兵夺云旗。至今西二河，流血拥僵尸。将无七擒略，鲁女惜园葵。咸阳天下枢，累岁人不足。虽有数斗玉，不如一盘粟。赖得契宰衡，持钧慰风俗。自顾无所用，辞家方来归。霜惊壮士发，泪满逐臣衣。以此不安席，蹉跎身世违。终当灭卫谤，不受鲁人讥。

　　○　于五松山赠南陵常赞府

　　为草当作兰，为木当作松。兰秋香风远，松寒不改容。松兰相因依，萧艾徒丰茸。鸡与鸡并食，鸾与鸾同枝。拣珠去沙砾，但有珠相随。远客投名贤，真堪写怀抱。若惜方寸心，待谁可倾倒？虞卿弃赵相，便与魏齐行。海上五百人，同日死田横。当时不好贤，岂传千古名。愿君同心人，于我少留情。寂寂还寂寂，出门迷所适。长剑归乎来一作歌归来，秋风思归客。

　　○　自梁园至敬亭山见会公谈陵阳山水兼期同游因有此赠

　　我随秋风来，瑶草恐衰歇。中途寡名山，安得弄云月？渡江如昨日，黄叶向人飞。敬亭惬素尚，弭棹流清辉。冰谷明且秀，陵峦抱江城。粲粲吴与史，衣冠耀天京。水国饶英奇，潜光卧幽草。会公真名僧，所在即为宝。开堂振白拂，高论横青云。雪山扫粉壁，墨客多新文。为余话幽栖，且述陵阳美。天开白龙潭，月映清秋水。黄山望石柱，突兀谁开张一作白住插星汉，西崖谁开张？黄鹤久不来，子安在苍茫。东南焉可穷，山鸟飞绝处一作猿穴绝行处。稠叠千万峰，相连入云去。闻此期振策，归来空闭关。相思如明月，可望不可攀。何当移白足，早晚凌苍山？且寄一书札，令予解愁颜。

　　○　赠友人　三首

　　兰生不当户，别是闲庭草。夙被霜露欺，红荣已先老。谬接瑶华枝，结根君王池。顾无馨香美，叨沐清风吹。馀芳若可佩，卒岁长相随。

　　袖中赵匕首，买自徐夫人。玉匣闭霜雪，经燕复历秦。其事竟不捷，沦落归沙尘。持此愿投赠，与君同急难一作岁寒。荆卿一去后，壮士多摧残。长号易水上，为我扬波澜。凿井当及泉，张帆当济川。廉夫唯重义，骏马不劳鞭。人生贵相知，何必金与钱？

　　慢世薄功业，非无胸中画。谑浪万古贤，以为儿童剧。立产如广费，匡君怀长策。但苦山北寒，谁知道南宅？岁酒上逐风，霜鬓两边白。蜀主思孔明，晋家望安石。时人列五鼎，谈笑期一掷。虎伏被胡尘，渔歌游海滨。弊裘耻妻嫂，长剑托交亲。夫子秉家义，群公难与邻。莫持西江水，空许东溟臣。他日青云去，黄金报主人。

　　○　陈情赠友人

　　延陵有宝剑，价重千黄金。观风历上国，暗许故人深。归来挂坟松，万古知其心。懦夫感达节，壮士激青衿。鲍生荐夷吾，一举置齐相。斯人无良朋，岂有青云望。临财不苟取，推分固辞让。后世称其贤，英风邈难尚。论交但若此，友道孰云丧。多君骋逸藻，掩映当时人。舒文振颓波，秉德冠彝伦。卜居乃此地，共井为比邻。清琴弄云月，美酒娱冬春。薄德中见捐，忽之如遗尘。英豪未豹变，自古多艰辛。他人纵以疏，君意宜独亲。奈何成离居，相去复几许？飘风吹云霓，蔽目不得语。投珠冀相报，按剑恐相距。所思采芳兰，欲赠隔荆一作修渚。沉忧心若醉，积恨泪如雨。愿假东壁辉，馀光照贫女。

　　○　赠从弟冽

　　楚人不识凤，重一作高价求山鸡。献主昔云是，今来方觉迷。自居漆园北，久别咸阳西。风飘落日去，节变流莺啼。桃李寒未开，幽关岂来蹊？逢君发花萼，若与青云齐。及此桑叶绿，春蚕起中闺。日出布谷鸣，田家拥锄犁。顾余乏尺土，东作谁相携？傅说降霖雨，公输造云梯。羌戎事未息，君子悲涂泥。报国有长策，成功羞执珪。无由谒明主，杖策还蓬藜。他年尔相访，知我在磻溪。

　　○　赠闾丘处士

　　贤人有素业，乃在沙塘陂。竹影扫秋月，荷衣落古池。闲读山海经，散帙卧遥帷。且耽田家乐，遂旷一作广林中期。野酌劝芳酒，园蔬烹露葵。如能树桃李，为我结茅茨。

　　○　赠钱征君少阳一作送赵云卿

　　白玉一杯酒，绿杨三月时。春风馀几日？两鬓各成丝。秉烛唯须饮，投竿也未迟。如逢渭川猎，犹可帝王师。

　　○　赠宣州灵源寺仲濬公

　　敬亭白云气，秀色连苍梧。下映双溪水，如天落镜湖。此中积龙象，独许濬公殊。风韵逸江左，文章动海隅。观一作了心同水月，解领得明珠。今日逢支遁，高谈出有无。

　　○　赠僧朝美

　　水客凌洪波，长鲸涌溟海。百川随龙舟，嘘吸竟安在？中有不死者，探得明月珠。高价倾宇宙，馀辉照江湖。苞卷金缕褐，萧然若空无。谁人识此宝？窃笑有狂夫。了心何言说，各勉黄金躯。

　　○　赠僧行融

　　梁有汤惠休，常从鲍照游。峨眉史怀一，独映陈公出。卓绝二道人，结交凤与麟。行融亦俊发，吾知有英骨。海若不隐珠，骊龙吐明月。大海乘虚舟，随波任安流。赋诗旃檀阁，纵酒鹦鹉洲。待我适东越，相携上白楼。

　　○　赠黄山胡公求白鹇

　　请以双白璧，买君双白鹇。白鹇白如锦，白雪耻容颜。照影玉潭里，刷毛琪树间。夜栖寒月静，朝步落花闲。我愿得此鸟，玩之坐碧山。胡公能辍赠，笼寄野人还。

　　○　登敬亭山南望怀古，赠窦主簿

　　敬亭一回首，目尽天南端。仙者五六人，常闻此游盘。溪流琴高水，石耸麻姑坛。白龙降陵阳，黄鹤呼子安。羽化骑日月，云行翼鸳鸾。下视宇宙间，四溟皆波澜。汰绝目下事，从之复何难？百岁落半途，前期浩漫漫。强食不成味，清晨起长叹。愿随子明去，炼火烧金丹。

　　○　赠汪伦　　白游泾县桃花潭，村人汪伦常酝美酒以待白

　　李白乘舟将欲行，忽闻岸上踏歌声。桃花潭水深千尺。不及汪伦送我情。

　　○　经乱后将避地剡中，留赠崔宣城

　　双鹅飞洛阳，五马渡江徼。何意上东门，胡雏更长啸。中原走豺虎，烈火焚宗庙。太白昼经天，颓阳掩馀照。王城皆荡覆，世路成奔峭。四海望长安，颦眉寡西笑。苍生疑落叶，白骨空相吊。连兵似雪山，破敌谁能料？我垂北溟翼，且学南山豹。崔子贤主人，欢娱每相召。胡床紫玉笛，却坐青云叫。杨花满州城，置酒同临眺。忽思剡溪去，水石远清妙。雪尽天地明，风开湖山貌。闷为洛生咏，醉发吴越调。赤霞动金光，日足森海峤。独散万古意，闲垂一溪钓。猿近天上啼，人移月边棹。无以墨绶苦，来求丹砂要。华发长折腰，将贻陶公诮。

　　○　献从叔当涂宰阳冰

　　金镜霾六国，亡新乱天经。焉知高光起，自有羽翼生？萧曹安zj屼，耿贾摧欃枪。吾家有季父，杰出圣代英。虽无三台位，不借四豪名。激昂风云气，终协龙虎精。弱冠燕赵来，贤彦多逢迎。鲁连善谈笑，季布折公卿。遥知礼数绝，常恐不合并。惕想结宵梦，素心久已冥。顾惭青云器，谬奉玉樽倾。山阳五百年，绿竹忽再荣。高歌振林木，大笑喧雷霆。落笔洒篆文，崩云使人惊。吐辞又炳焕，五色罗华星。秀句满江国，高才掞天庭。宰邑艰难时，浮云空古城。居人若薙草，扫地无纤茎。惠泽及飞走，农夫尽归耕。广汉水万里，长流玉琴声。雅颂播吴越，还如泰阶平。小子别金陵，来时白下亭。群凤怜客鸟，差池相哀鸣。各拔五色毛，意重泰山轻。赠微所费广，斗水浇长鲸。弹剑歌《苦寒》，严风起前楹。月衔天门晓，霜落牛渚清。长叹即归路，临川空屏营。

　　○　安陆白兆山桃花岩寄刘侍御绾　　一作春归桃花岩贻许侍御

　　云卧三十年，好闲复爱仙。蓬壶虽冥绝，鸾鹤心悠然。归来桃花岩，得憩云窗眠。对岭人共语，饮潭猿相连。时升翠微上，邈若罗浮巅。两岑抱东壑，一嶂横西天。树杂日易隐，崖倾月难圆。芳草换野色，飞萝摇春烟。入远构石室，选幽开上田。独此林下意，杳无区中缘。永辞霜台客一作绣衣客，千载方来旋。

　　○　淮南卧病书怀，寄蜀中赵征君蕤

　　吴会一浮云，飘如远行客一作万里无主人，一身独为客。功业莫从就，岁光屡奔迫。良图俄弃捐，衰疾乃绵剧。古琴藏虚匣，长剑挂空壁。楚冠怀钟仪，越吟比庄舄一作卧来恨已久，兴废思逾积。国门遥天外，乡路远山隔。朝忆相如台，夜梦子云宅。旅情初结缉一作如结骨，秋气方寂历。风入松下清，露出草间白。故人不在此一作不可见，而我一作幽梦谁与适。寄书西飞鸿，赠尔慰离析。

　　○　寄弄月溪吴山人

　　尝闻庞德公，家住洞湖水。终身栖鹿门，不入襄阳市。夫君弄明月，灭景清淮里。高踪邈难追，可与古人比。清扬杳莫睹，白云空望美。待我辞人间，携手访松子。

　　○　秋山寄卫尉张卿及王征君

　　何以折相赠？白花青桂枝。月华若夜雪，见此令人思。虽然剡溪兴，不异山阴时。明发怀二子，空吟《招隐》诗。

　　○　望终南山，寄紫阁隐者

　　出门见南山，引领意无限。秀色难为名，苍翠日在眼。有时白云起，天际自舒卷。心中与之然，托兴每不浅。何当造幽人，灭迹栖绝巘？

　　○　夕霁杜陵登楼，寄韦繇

　　浮阳灭霁景，万物生秋容。登楼送远目，伏槛观群峰。原野旷超缅，关河纷杂重。清晖映竹日一作水竹，翠色明云松。蹈海寄遐想，还山迷旧踪。徒然迫晚暮，未果谐心胸。结桂空伫立，折麻恨莫从一作采菊竟谁举？游兰恨莫从。思君达永夜，长乐闻疏钟。

　　○　秋夜宿龙门香山寺奉寄王方城十七丈奉国莹上……幼成令问

　　朝发汝海东，暮栖龙门中。水寒夕波急，木落秋山空。望极九霄迥，赏幽万壑通。目皓沙上月，心清松下一作里风。玉斗生一作横网户，银河耿花宫。兴在趣方逸，欢馀情未终 一作咫尺世相隔。微冥真理融。凤驾忆王子，虎溪怀远公。桂枝坐萧瑟，棣华不复同。流恨一作浪寄伊水，盈盈焉可穷？

　　○　春日独坐，寄郑明府

　　燕麦青青游子悲，河堤弱柳郁金枝。长条一拂春风去，尽日飘扬无定时。我在河南别离久，那堪坐此对窗牖？情人道来竟不来，何人共醉新丰酒？

　　○　寄淮南友人

　　红颜悲旧国，青岁歇芳洲。不待金门诏，空持宝剑游。海云迷驿道，江月隐乡楼。复作淮南客，因逢桂树留。

　　○　沙丘城下寄杜甫

　　我来竟何事？高卧沙丘城。城边有古树，日夕连秋声。鲁酒不可醉，齐歌空复情。思君若汶水，浩荡寄南征。

　　○　闻丹丘子于城北营石门幽居中有高凤遗迹仆离群……以寄之

　　春华一作弄沧江月，秋色碧海云。离居盈寒暑，对此长思君。思君楚水南，望君淮山北。梦魂虽飞来，会面不可得。畴昔在嵩阳，同衾卧羲皇。绿萝笑簪绂，丹壑贱岩廊。晚途各分析，乘兴任所适。仆在雁门关，君为峨眉客。心悬万里外，影滞两乡隔。长剑复归来，相逢洛阳陌。陌上何喧喧，都令心意烦。迷津觉路失，托势随风翻。以兹谢朝列，长啸归故园。故园恣闲逸，求古散缥帙。久欲入一作寻名山，婚娶殊未毕。人生信多故，世事岂惟一？念此忧如焚，怅然若有失。闻君卧石门，宿昔契弥敦。方从桂树隐，不羡桃花源。高风起遐旷，幽人迹复存。松风清瑶瑟，溪月湛芳樽。安居偶佳赏，丹心期此论。  

  

李太白全集 卷十二茕斋歌诗四十首
寄 下
　　○　淮阴书怀寄王宗成一首　　再至淮南，一作王宗城

　　沙墩至梁苑，二十五长亭。大舶夹双橹，中流鹅鹳鸣。云天扫空碧，川岳涵馀清。飞凫从西来，适与佳兴并。眷言王乔舄，婉娈故人情。复此亲懿会，而增交道荣。沿洄且不定，飘忽怅徂征。暝投淮阴宿，欣得漂母迎。斗酒烹黄鸡，一餐感素诚。予为楚壮士，不是鲁诸生。有德必报之，千金耻为轻。缅书羁孤意，远寄棹歌声。

　　○　闻王昌龄左迁龙标，遥有此寄

　　杨花落尽一作扬花落尽子规啼，闻道龙标过五溪。我寄愁心与明月，随风直到夜郎西。

　　○　寄王屋山人孟大融

　　我昔东海上，劳山餐紫霞。亲见安期公，食枣大如瓜。中年谒汉主，不惬还归家。朱颜谢春辉，白发见生涯。所期就金液，飞步登云车。愿随夫子天坛上，闲与仙人扫落花。

　　○　忆旧游，寄谯郡元参军

　　忆昔洛阳董糟丘，为余天津桥南造酒楼。黄金白璧买歌笑，一醉累月轻王侯。海内贤豪青云客，就中与君一作与君一见心莫逆。迥山转海不作难，倾情倒意无所惜。我向淮南攀桂枝，君留洛北愁梦思。不忍别，还相随。相随迢迢访仙城，三十六曲水回萦。一溪初入千花明，万壑度尽松风声。银鞍金络倒平地，汉东太守来相迎。紫阳之真人，邀我吹玉笙。餐霞楼上动仙乐，嘈然宛似鸾凤鸣。袖长管催欲轻举，汉中太守醉起舞一作东汉太守酣歌舞。

　　手持锦袍覆我身，我醉横眠枕其股。当筵意气凌九霄，星离雨散不终朝，分飞楚关山水遥。余既还山寻故巢，君亦归家渡渭桥。君家严君勇貔虎，作尹并州遏戎虏。五月相呼度太行，摧轮不道羊肠苦。行来北凉岁月深，感君贵义轻黄金。琼杯绮食青玉案，使我醉饱无归心。时时出向城西曲，晋祠流水如碧玉。浮舟弄水箫鼓鸣，微波龙鳞莎草绿。兴来携妓恣经过，其若杨花似雪何？红一作鲜妆欲醉宜斜日一作如花落，百尺清潭写翠娥。翠娥婵娟初月辉，美人更唱舞罗衣。清风吹歌入空去，歌曲自绕行云飞。此时行一作欢乐难再遇，西游因献《长杨赋》。北阙青云不可期，东山白首一作发还归去。渭桥南头一作涡水桥南一遇君，酂台之北又离群。问余别恨知多少？落花春暮争纷纷。言一作情亦不可尽，情一作言亦不可极。呼儿长跪缄此辞，寄君千里遥相忆。

　　○　月夜江行，寄崔员外宗之

　　飘飘江风起，萧飒海树秋。登舻美清夜，挂席移轻舟。月随碧山转，水合青天流。杳如一作然星河上，但觉云林幽。归路方浩浩，徂川去悠悠。徒悲蕙草歇，复听菱歌愁。岸曲迷后浦，沙明瞰前洲。怀君不可见，望远增离忧。

　　○　宿白鹭洲，寄杨江宁

　　朝别朱雀门，暮栖白鹭洲。波一作沙光摇海月，星影入城楼。望美金陵宰，如思琼树忧。徒令魂入梦，翻觉夜成秋。绿水解人意，为余西北流。因声玉琴里，荡漾寄君愁。

　　○　新林浦阻风，寄友人

　　潮水定可信，天风难与期。清晨西北转，薄暮东南吹。以此难挂席，佳期益相思。海月破圆一作团影，菰蒋生绿池。昨日北湖梅，开花已满枝一作作日北湖花，初开未满枝。今朝一作看东门柳，夹道垂青丝。岁物忽如此，我来定一作复几时。纷纷江上雪，草草客中悲。明发新林浦一作反桥浦，空吟谢脁诗。

　　○　寄韦南陵冰，余江上乘兴访之遇寻颜尚书笑有此赠

　　南船正东风，北船来自缓。江上相逢借问君，语笑一作声未了风吹断。闻君携伎访情人，应为尚书不顾身。堂上三千珠履客，瓮中百斛金陵春。恨我阻此乐，淹留楚江滨。月色醉远客，山花开欲然。春风狂杀人，一日剧三年。乘兴嫌太楚一作此，焚却子猷船。梦见五柳枝，已堪挂马鞭。何日到彭泽，长一作狂歌陶令前？

　　○　题情深树寄象公

　　肠断枝上猿，泪添山下樽。白云见我去，亦为我飞翻。

　　○　北山独酌寄韦六

　　巢父将许由，未闻买山隐。道存迹自高，何惮去人近？纷吾下兹岭，地闲喧亦泯。门横群岫开，水凿众泉引。屏高而在云，窦深莫能准。川光昼昏凝，林气夕凄紧。于焉摘朱果，兼得养玄牝。坐月观宝书，拂霜弄瑶轸。倾壶事幽酌，顾影还独尽。念君风尘游，傲尔令自哂 一作安知世上人，名利空蠢蠢。

　　○　寄当涂赵少府炎

　　晚登高楼望，木落双江清。寒山饶积翠，秀色连州城。目送楚云尽，心悲胡雁声。相思不可见，回首故人情。

　　○　寄东鲁二稚子　　在金陵作

　　吴地桑叶绿，吴蚕已三眠。我家寄东鲁，谁种龟阴田？春事已不及，江行复茫然。南风吹归心，飞堕酒楼前。楼东一株桃，枝叶拂青烟。此树我所种，别来向三年。桃今与楼齐，我行尚未旋。娇女字平阳，折花倚桃边。折花不见我，泪下如流泉。小儿名伯禽，与姊亦齐肩。双行桃树下，抚背复谁怜？念此失次第，肝肠日忧煎。裂素写远意，因之汶阳川。

　　○　独酌清溪江石上，寄权昭夷

　　我携一樽酒，独上江祖石。自从天地开，更长几千尺？举杯向天笑，天回日西照。永愿坐此石，长垂严陵钓。寄谢山中人，可与尔同调。

　　○　禅房怀友人岑伦

　　婵娟罗浮月，摇艳桂水云。美人竟独往，而我安能群？一朝语笑隔，万里欢情分。沉吟彩霞没，梦寐群芳歇。归鸿渡三湘，游子在百粤。边尘染衣剑，白日凋华发。春风变楚关，秋声落吴山。草木结悲绪，风沙凄苦颜。朅来已永久，颓思如循环。飘飘限江裔，想像空留滞。离忧每醉心，别泪徒盈袂。坐愁青天末，出望黄云蔽。目极何悠悠？梅花南岭头。空长灭征鸟，水阔无还舟。宝剑终难托，金囊非易求。归来倘有问，桂树山之幽。

　　○　庐山谣寄卢侍御虚舟

　　我本楚狂人，凤歌笑一作哭孔丘。手持绿玉杖一作枝，朝别黄鹤楼。五岳寻仙不辞远，一生好入名山游。庐山秀出南斗傍，屏风九叠云锦张，影落明湖青黛光。金阙前开二峰长，银河倒挂一作泻三石梁。香炉瀑布遥相望，回崖沓嶂凌一作何苍苍。翠影红霞映朝日一作照千里，鸟飞不到吴天长。登高壮观天地间，大江茫茫去不还。黄云万里动风色，白波九道流雪山。好为庐山谣，兴因庐山发。闲窥石镜清我心，谢公行处苍苔没一作绿萝开处悬名月。早服还丹无世情，琴心三叠道初成。遥见仙人彩云里，手把芙蓉朝玉京。先期汗漫九垓上，愿接卢敖游太清。

　　○　下寻阳城泛彭蠡寄黄判官

　　浪动灌婴井，寻阳一作吾知江上风。开帆入天镜，直向彭湖东。落景转疏雨，晴云散远空。名山发佳兴一作中流得佳兴，清赏亦何穷。石镜挂遥月，香炉灭彩虹一作瀑布洒青壁，遥山挂彩虹。相思俱对此，举目与君同。

　　○　书情寄从弟邠州长史昭

　　自笑客行久，我行定几时？绿杨已可折，攀取最长枝。翩翩一作翻翻弄春色，延伫寄相思。谁言贵此物？意愿一作厚重琼蕤。昨梦见惠连，朝吟谢公诗。东风引碧草，不觉生华池。临玩忽云夕，杜鹃夜鸣悲。怀君芳岁歇，庭树落红滋。

　　○　寄上吴王　三首

　　淮王爱八公，携手绿云中。小子忝枝叶，亦攀丹桂丛。谬以词赋重，而将枚马同。何日背淮水？东之观上风。

　　坐啸庐江静，闲闻进玉觞。去时无一物，东壁挂胡床。

　　英明庐江守，声誉广平籍。洒扫黄金台，招邀青云客。客曾与天通，出入清禁中。襄王怜宋玉，愿入兰台宫。

　　○　寄王汉阳

　　南湖秋月白，王宰夜相邀。锦帐郎官醉，罗衣舞女娇。笛声喧沔鄂，歌曲上云霄。别后空愁我，相思一水遥。

　　○　春日归山，寄孟浩然

　　朱绂遗尘境，青山谒梵筵。金绳开觉路，宝筏度迷川。岭树攒飞栱，岩花覆谷泉。塔形标海月，楼势出江烟。香气三天下，钟声万壑连。荷秋珠已满，松密盖初圆。鸟聚疑闻法，龙参若护禅。愧非流水韵，叨入伯牙弦。

　　○　流夜郎永华寺寄寻阳群官

　　朝别凌烟楼，贤豪满行舟。暝投永华寺，宾散予独醉。愿结九江流，添成万行泪。写意寄庐岳，何当来此地。天命有所悬，安得苦愁思？

　　○　流夜郎至西塞驿寄裴隐

　　扬帆借天风，水驿苦不缓。平明及西塞，已先投沙伴。回峦引群峰，横蹙楚山断。砯冲万壑会，震沓百川满。龙怪潜溟波，俟时救炎旱。我行望雷雨，安得沾枯散。鸟去天路长，人愁春光短。空将泽畔吟，寄尔江南管。

　　○　自汉阳病酒归，寄王明府

　　去岁左迁夜郎道，琉璃砚水长枯槁。今年敕放巫山阳，蛟龙笔翰生辉光。圣主还听《子虚赋》，相如却与论文章。愿扫鹦鹉洲，与君醉百场。啸起白云飞七泽，歌吟渌水动三湘。莫惜连船沽美酒，千金一掷买春芳。

　　○　望汉阳柳色寄王宰

　　汉阳江上柳，望客引东枝。树树花如雪，纷纷乱若丝。春风传我意，草木度前知一作草木发前樨。寄谢弦歌宰，西来定未迟。

　　○　江夏寄汉阳辅录事

　　谁道此水广？狭如一匹练。江夏黄鹤楼，青山汉阳县。大语犹可闻，故人难可见。君草陈琳檄，我书鲁连箭。报国有壮心，龙颜不回眷。西飞精卫鸟，东海何由填。鼓角徒悲鸣，楼船习征战。抽剑步霜月，夜行空庭遍。长呼结浮云，埋没顾荣扇。他日观军容，投壶接高宴。

　　○　早春寄王汉阳

　　闻道春还未相识，走傍寒梅访消息。昨夜东风入武阳一作昌，陌头杨柳黄金色。碧水浩浩云茫茫，美人不来空断肠。预拂青山一片石，与君连日醉壶觞。

　　○　江上寄巴东故人

　　汉水波浪远，巫山云雨飞。东风吹客梦，西落此中时。觉后思白帝，佳人与我违。瞿塘饶贾客，音信莫令稀。

　　○　江上寄元六林宗

　　霜落江始寒，枫叶绿未脱。客行悲清秋，永路苦不达。沧波眇川汜，白日隐天末。停棹依林峦，惊猿相叫聒。夜分河汉转，起视溟涨阔。凉风何萧萧，流水鸣活活。浦沙净如洗，海月明可掇。兰交空怀思，琼树讵解渴。勖哉沧洲心，岁晚庶不夺。幽赏颇自得，兴远与谁豁。

　　○　寄从弟宣州长史昭

　　尔佐宣州郡，守官清且闲。常夸云月好，邀我敬亭山。五落洞庭叶，三江游未还。相思不可见，叹息损朱颜。

　　○　泾溪东亭寄郑少府谔

　　我游东亭不见君，沙上行将白鹭群。白鹭行时散飞去，又如雪点青山云。欲往泾溪不辞远，龙门蹙波虎眼转。杜鹃花开春已阑，归向陵阳钓鱼晚。

　　○　宣城九日闻崔四侍御与宇文太守游敬亭……寄崔侍御　二首

　　九日茱萸熟，插鬓伤早白。登高望山海，满目悲古昔。远访投沙人，因为逃名客。故交竟谁在？独有崔亭伯。重阳不相知，载酒任所适。手持一枝菊，调笑二千石。日暮岸帻归，传呼隘阡陌。彤襜双白鹿，宾从何辉赫！夫子在其间，遂成云霄隔。良辰与美景，两地方虚掷。晚从南峰归，萝月下水壁。却登郡楼望，松色寒转碧。咫尺一作望美不可亲，弃我如遗舄。

　　九卿天上落，五马道傍来。列戟朱门晓，褰帏碧嶂开。登高望远海，召客得英才。紫绶欢情洽，黄花逸兴催。山从图上见，溪即一作向镜中回。遥羡重阳作，应过戏马台。

　　○　寄崔侍御

　　宛溪霜夜听猿愁，去国长为不系舟。独怜一雁飞南海，却羡双溪解北流。高人屡解陈蕃榻，过客难登谢脁楼。此处别离同落叶，朝朝分散敬亭秋。

　　○　泾溪南蓝山下有落星潭可以卜筑余泊舟石上寄何判官昌浩

　　蓝岑竦天壁，突兀如鲸额。奔蹙横澄潭，势吞落星石。沙带秋月明，水摇寒山碧。佳境宜缓棹，清辉能留客。恨君阻欢游，使我自惊惕。所期俱卜筑，结茅炼金液。

　　○　早过漆林渡寄万巨

　　西经大蓝山，南来漆林渡。水色倒空青，林烟横积素。漏流昔吞翕，沓浪竞奔注。潭落天上星，龙开水中雾。峣岩注公栅，突兀陈焦墓。岭峭纷上干，川明屡回顾。因思万夫子，解渴同琼树。何日睹清光，相欢咏佳句。

　　○　游敬亭寄崔侍御　　一本作登古城望府中寄崔侍御

　　我家敬亭下，辄继谢公作一作我登谢公楼，辄继敬亭作。相去数百年，风期宛如昨。登高素秋月一作高城素秋日，下望青山郭。府中鸿鹭群 一作俯视鸳鹭群，饮啄自鸣跃。夫子虽蹭蹬，瑶台雪中鹤。独立窥浮云，其心在寥廓。时来一顾我，笑饭葵与藿一作时来顾我笑，一饭与葵藿。世路如秋风，相逢尽萧索。腰间玉具剑，意许无遗诺一作愿为今冬柏，不逐天霜落。壮士不可轻一作疏，相期在云阁一作相随集云阁。

　　○　三山望金陵，寄殷淑

　　三山怀谢脁，水澹一作绿水望长安。芜没河阳县，秋江正北看。卢龙霜气冷，鳷鹊月光寒。耿耿忆琼树，天涯寄一欢。

　　○　自金陵溯流过白璧山玩月达天门，寄句容王主簿

　　沧江溯流归，白璧见秋月。秋月照白璧，皓如山阴雪。幽人停宵征，贾客忘早发。进帆天门山，回首牛渚没。川长信风来，日出宿雾歇。故人在咫尺，新赏成胡越。寄君青兰花，惠好庶不绝。  

  

李太白全集 卷十三茕斋歌诗三十六首
别
　　○　秋日鲁郡尧祠亭上宴别杜补阙、范侍御

　　我觉秋兴逸，谁云秋兴悲？山将落日去，水与晴空宜。鲁酒白玉壶，送行驻金羁。歇鞍憩古木，解带挂横枝。歌鼓川上亭，曲度神飙吹。云归碧海夕，雁没青天时。相失各万里，茫然空尔思。

　　○　留别鲁颂

　　谁道泰山高，下却鲁连节？谁云秦军众，摧却鲁连舌？独立天地间，清风洒兰雪。夫子还倜傥，攻文继前烈。错落石上松，无为秋霜折。赠言镂宝刀，千岁庶不灭。

　　○　别中都明府兄

　　吾兄诗酒继陶君，试宰中都天下闻。东楼喜奉连枝会，南陌愁为落叶分。城隅一作江城渌水明秋日，海上青山隔暮云。取醉不辞留夜月，雁行中断惜离群。

　　○　梦游天姥吟留别　　一作别东鲁诸公

　　海客谈瀛洲，烟涛微茫一作弥漫信难求。越人语天姥，云霓明灭或一作安可睹。天姥连天向天横，势拔一作枝五岳掩赤城。天台四万八千丈，对此欲一作绝倒东南倾。我欲因之梦吴越，一夜飞度镜湖月。湖月照我影，送我至剡溪。谢公宿处今尚在，渌水荡漾清猿啼。脚著谢公屐，身登青云梯。半壁见海日，空中闻天鸡。千岩万转路不定，迷花倚石忽已暝。熊咆龙吟殷岩泉，栗深林兮惊层巅。云一作枫青青兮欲雨，水澹澹兮生烟。列缺霹雳，丘峦崩摧。洞天石扇，訇然中一作而开。青冥浩荡不见底，日月照耀金银台。霓为衣兮风为马，云之君兮纷纷而来下。虎鼓瑟兮鸾回车，仙之人兮列如麻。忽魂悸以魄动，怳惊起而长嗟。惟觉时之枕席，失向来之烟霞。世间行乐亦如此，古来万事东流水。别君去时何时还？且放白鹿青崖间，须行即骑访名山。安能摧眉折腰事权贵，使我不得开心颜！

　　○　留别曹南群官之江南

　　我昔钓白龙，放龙溪水傍。道成本欲去，挥手凌苍苍。时来不关人，谈笑游轩皇。献纳少成事，归休辞建章。十年罢西笑，览镜如秋霜。闭剑琉璃匣，炼丹紫翠房。身佩豁落图，腰垂虎鞶囊。仙人驾彩凤，志在穷遐荒。恋子四五人，裴回未翱翔。东流送白日，骤歌兰蕙芳。仙宫两无从，人间久摧藏。范蠡说句践，屈平去怀王。飘飘紫霞心，流浪忆江乡。愁为万里别，复此一衔觞。淮水帝王州，金陵绕丹阳。楼台照海色，衣马摇川光。及此北望君，相思泪成行。朝云落梦渚，瑶草空高堂。帝子隔洞庭，青枫满潇湘。怀君路绵邈，览古情凄凉。登岳眺百川，杳然万恨长。却恋峨眉去，弄景偶骑羊。

　　○　留别于十一兄逖、裴十三游塞垣

　　太公渭川水，李斯上蔡门。钓周猎秦安黎元，小鱼su兔何足言！天张云卷有时节，吾徒莫叹羝触藩。于公白首大梁野，使人怅望何可论。既知朱亥为壮士，且愿束心秋毫里。秦赵虎争血中原，当去抱关救公子。裴生览千古，龙鸾炳文章。悲一作高吟雨雪动林木，放书辍剑思一作悲高堂。劝尔一杯酒，拂尔裘上霜。尔为我楚舞，吾为尔楚歌。且探虎穴向沙漠，鸣鞭走马凌黄河。耻作易水别 ，临岐泪滂沱。

　　○　留别王司马嵩

　　鲁连卖谈笑，岂是顾千金？陶朱虽相越，本有五湖心。余亦南阳子，时为《梁甫吟》。苍山容偃蹇，白日惜颓侵。愿一佐明主，功成还旧林。西来何所为？孤剑托知音。鸟爱碧山远一作凤相秀，鱼游沧海深。呼鹰过上蔡，卖畚向嵩岑。他日闲相访，丘中有素琴。

　　○　夜别张五

　　吾多张公子，别酌酣高堂。听歌舞银烛，把酒轻罗裳。横笛弄秋月，琵琶弹《陌桑》。龙泉解锦带，为尔倾千觞。

　　○　魏郡别苏明府因北游

　　魏都接燕赵，美女夸芙蓉。淇水流碧玉，舟车日奔冲。青楼夹两岸，万室喧歌钟。天下称豪贵豪贵游，游此一作此中每相逢。洛阳苏季子，剑戟森词锋。六印虽未佩一作说赵复过秦，轩车若飞龙。黄金数百镒，白璧有几双。散尽空掉臂，高歌赋还邛。落魄乃如此，何一作谁人不相从？远别隔两河，云山杳千重 一作云天满愁容。何时更杯酒，再得论心胸？

　　○　留别西河刘少府

　　秋我发已种种，所为竟无成。闲倾鲁壶酒，笑对刘公荣。谓我是方朔，人间落岁星。白衣千万乘，何事去天庭？君亦不得意，高歌羡鸿冥。世人若醯鸡，安可识梅生。虽为刀笔吏，缅怀在赤城。余亦如流萍，随波乐休明。自有两少妾，双骑骏马行。东山春酒绿，归隐谢浮名。

　　○　颍阳别元丹丘之淮阳

　　吾将元夫子，异姓为天伦。本无轩裳契，素以烟霞亲。尝恨迫世网，铭意俱未伸。松柏虽寒苦，羞逐桃李春。悠悠市朝间，玉颜日缁磷。所失重山岳，所得轻埃尘。精魄渐芜秽，衰老相凭因。我有锦囊诀，可以持君身。当餐黄金药，去为紫阳宾。万事难并立，百年犹崇晨。别尔东南去，悠悠多悲辛。前志庶不易，远途期所遵。已矣归去来，白云飞天津。

　　○　留别广陵诸公　　一作留别邯郸故人

　　忆昔作少年，结交赵与燕。金羁络骏马，锦带横龙泉。寸心无疑事，所向非徒然。晚节觉此疏，猎精草《太玄》。空名束壮士，薄俗弃高贤。中回圣明顾，挥翰凌云烟。骑虎不敢下，攀龙忽堕天。还家守清真，孤洁励秋蝉。炼丹费火石，采药穷山川。卧海不关人，租税辽东田。乘兴忽复起，棹歌溪中船。临醉谢葛强，山公欲倒鞭。狂歌自此别，垂钓沧浪前。

　　○　广陵赠别

　　玉瓶沽美酒，数里送君还。系马垂杨下，衔杯大道间。天边看渌水，海上见青山。兴罢各分袂，何须醉别颜？

　　○　感时留别从兄徐王延年、从弟延陵

　　天籁何参差，噫然大块吹。玄元包橐籥，紫气何逶迤一作融怡。七叶运皇化，千龄光本支。仙风生指树，大雅歌《螽斯》。诸王若鸾虬，肃穆列藩维。哲兄锡茅土，圣代罗荣滋。九卿领徐方，七步继陈思。伊昔全盛日，雄豪动京师。冠剑朝凤阙，楼船侍龙池。鼓钟出朱邸，金翠照丹墀。君王一顾盼，选色献蛾眉。列戟十八年，未曾辄迁移。大臣小喑呜，谪窜天南垂。长沙不足舞，贝锦且成诗。佐郡浙江西，病闲绝驱驰。阶轩日苔藓，鸟雀噪檐帷。时乘平肩舆，出入畏人知。北宅聊偃憩，欢愉恤茕嫠。羞言梁苑地，烜赫耀旌旗。兄弟八九人，吴秦各分离。大贤达机兆，岂独虑安危。小子谢麟阁，雁行忝肩随。令弟字延陵，凤毛出天姿。清英神仙骨，芬馥茝兰蕤。梦得春草句，将非惠连谁？深心紫河车，与我特相宜。金膏犹罔象，玉液尚磷缁。伏枕寄宾馆，宛同清漳湄。药物多见馈，珍羞亦兼之。谁道溟渤深，犹言浅恩慈。鸣蝉游子意，促织念归期。骄阳何太赫，海水烁龙龟。百川尽凋枯，舟楫阁中逵。策马摇凉月，通宵出郊圻。泣别目眷眷，伤心步迟迟。愿言保明德，王室伫清夷。掺袂何所道？援毫投此辞。

　　○　别储邕之剡中

　　借问剡中道，东南指越乡。舟从广陵去，水入会稽长。竹色溪下绿，荷花镜里香。辞君向天姥，拂石卧秋霜。

　　○　留别金陵诸公

　　海水昔飞动，三龙纷战争。钟山危波澜，倾侧骇奔鲸。黄旗一扫荡，割壤开吴京。六代更霸王，遗迹见都城一作遗都见空城。至今秦淮间，礼乐秀群英。地扇邹鲁学，诗腾颜谢名。五月金陵西，祖余白下亭。欲寻庐峰顶，先绕汉水行。香炉紫烟灭，瀑布落太清。若攀星辰去，挥手缅含情。

　　○　口号一作口号留别金陵诸公

　　食出野田美，酒临远水倾。东流若未尽，应见别离情。

　　○　金陵酒肆留别

　　风吹柳花满一作酒店香，吴姬压酒唤客尝。金陵子弟来相送，欲行不行各尽觞。请君试问东流水，别意与之谁短长？

　　○　金陵白下亭留别

　　驿亭三杨树，正当白下门。吴烟暝长条，汉水啮古根。向来送行处，回首阻笑言。别后若见之，为余一攀翻。

　　○　别东林寺僧

　　东林送客处，月出白猿啼。笑别庐山远，何烦过虎溪。

　　○　窜夜郎，于乌江留别宗十六璟

　　君家全盛日，台鼎何陆离！斩鳌翼娲皇，炼石补天维。一回日月顾，三入凤凰池。失势青门傍，种瓜复几时？犹会众宾客，三千光路歧。皇恩雪愤懑，松柏含荣滋。我非东床人，令姊忝齐眉。浪迹未出世，空名动京师。适遭云罗解，翻谪一作遣夜郎悲。拙妻莫邪剑，及此二龙随。惭君湍波苦，千里远从之。白帝晓猿断，黄牛过客迟。遥瞻明月峡，西去益相思。

　　○　留别龚处士

　　龚子栖闲地，都无人世喧。柳深陶令宅，竹暗辟疆园。我去黄牛峡，遥愁白帝猿。赠君卷葹草，心断竟何言。

　　○　赠别郑判官

　　窜逐勿复哀，惭君问寒灰。浮云本无意，吹落章华台。远别泪空尽，长愁心已摧。二年吟泽畔，憔悴几时回。

　　○　黄鹤楼送孟浩然之广陵

　　故人西辞黄鹤楼，烟花三月下扬州。孤帆远影一作映碧山尽，唯见长江天际流。

　　○　将游衡岳过汉阳双松亭留别族弟浮屠谈皓

　　秦欺赵氏璧，却入邯郸宫。本是楚家玉，还来荆山中。符彩泻沧溟，精辉凌白虹。青蝇一相点，流落此时同。卓绝道门秀，谈玄乃支公。延萝结幽居，剪竹绕芳丛。凉花拂户牖，天籁鸣虚空。忆我初来时，蒲萄开景风。今兹大火落，秋叶黄梧桐。水色梦沅湘，长沙去何穷。寄书访衡峤，但与南飞鸿。

　　○　江夏别宋之悌

　　楚水清若空，遥将碧海通。人分千里外，兴在一杯中。谷鸟吟晴日，江猿啸晚风。平生不下泪，于此泣无穷。

　　○　留别贾舍人至　二首

　　大梁白云起，飘飖来南洲。裴回苍梧野，十见罗浮秋。鳌抃山海倾，四溟扬洪流。意欲托孤凤，从之摩天游。凤苦道路难，翱翔还昆丘。不肯衔我去，哀鸣惭不周。远客谢主人，明珠难暗投。拂拭倚天剑，西登岳阳楼。长啸万里风，扫清胸中忧。谁念刘越石，化为绕指柔。秋风吹胡霜，凋此檐下芳。折芳怨岁晚，离别凄以伤。谬攀青琐贤，延我于北堂。君为长沙客，我独之夜郎。劝此一杯酒，岂唯道路长？割珠两分赠，寸心贵不忘。何必儿女仁，相看泪成行!

　　○　渡荆门送别

　　流远荆门外，来从楚国游。山随平野尽，江入大荒流。月下飞天镜，云生结海楼。仍连故乡水，万里送行舟。

　　○　闻李太尉大举秦兵百万出征东南懦夫请缨……崔侍御十九韵

　　秦出天下兵，蹴踏燕赵倾。黄河饮马竭，赤羽连天明。太尉杖旄钺，云旗绕彭城。三军受号令，千里肃雷霆。函谷绝飞鸟，武关拥连营。意在斩巨鳌，何论鲙长鲸! 恨无左车略，多愧鲁连生。拂剑照严霜，雕戈鬘胡缨。愿雪会稽耻，将期报恩荣。半道谢病还，无因一作由东南征。亚夫未见顾，剧孟阻先行。天夺壮士心，长吁别吴京。金陵遇太守，倒屣欣一作相逢迎。群公咸祖饯，四座罗朝英。初发临沧观，醉栖征虏亭。旧国见秋月，长江流寒声。帝车一作居信回转，河汉复纵横。孤凤向西海，飞鸿辞北溟。因之出寥廓，挥手谢公卿。

　　○　别韦少府

　　西出苍龙门，南登白鹿原。欲寻南一作商山皓，犹恋汉皇恩。水国远行迈，仙经深讨论。洗心向溪月，清耳敬亭猿。筑室在人境，闭门无世喧。多君枉高驾，赠我以微言。交乃意气合，道因风雅存。别离有相思，瑶瑟与金樽。

　　○　南陵别儿童入京

　　白酒新一作初熟山中归，黄鸡啄黍秋正肥。呼童烹鸡酌白酒，儿女嬉笑牵人衣。高歌取醉欲自慰，起舞落日争光辉。游说万乘苦不早，著鞭跨马涉远道。会稽愚妇轻买臣，余亦辞家西一作方入秦。仰天大笑出门去，我辈岂是蓬蒿人!

　　○　别山僧

　　何处名僧到水西？乘舟一作杯弄月宿泾溪。平明别我上山去，手携金策踏云梯。腾身转觉三天近，举足回看万岭低。谑浪肯居支遁下，风流还与远公齐。此度别离何日见？相思一夜暝猿啼。

　　○　赠别王山人归布山

　　王子析道论，微言破秋毫。还归布山隐，兴入天云高。尔去安可迟？瑶草恐衰歇。我心亦怀归，屡梦松上月。傲然遂独往，长啸开岩扉。林壑久已芜，石道生蔷薇。愿言弄笙鹤，岁晚来相依。  

  

李太白全集 卷十四茕斋歌诗三十五首
送 上
　　○　南阳送客

　　斗酒勿为薄，寸心贵不忘。坐惜故人去，偏令游子伤。离颜怨芳草，春思结垂杨。挥手再三别，临岐空断肠。

　　○　送张舍人之江东

　　张翰江东去，正值秋风时。天清晴一雁远，海阔孤帆迟。白日行欲暮，沧波杳难期一作白日行已晚,欲暮杳难期。吴洲如见月，千里幸相思。

　　○　送王屋山人魏万还王屋

　　仙人东方生，浩荡弄云海。沛然乘天游，独往失所在。魏侯继大名，本家聊摄城。卷舒入元化一作杂仙隐，迹与古贤并。十三弄文史，挥笔如振绮。辩折田巴生，心齐鲁连子。西涉清洛源，颇惊人世喧。采秀卧王屋，因窥洞天门。朅来游嵩峰，羽客何双双。朝携月光子，暮宿玉女窗。鬼谷上窈窕，龙潭下奔潈。东浮汴河水，访我三千里。逸兴满吴云，飘飖浙江汜。挥手杭越间，樟亭望潮还。涛卷海门石，云横天际山。白马走素车，雷奔骇心颜。遥闻会稽美，一弄且度耶溪水。万壑与千岩，峥嵘镜湖里。秀色不可名，清辉满江城。人游月边去，舟在空中行。此中久延伫，入剡寻王许。笑读曹娥碑，沉吟黄绢语。天台连四明，日入向国清。五峰转月色，百里行松声。灵溪咨沿越，华顶殊超忽。石梁横青天，侧足履半月。眷一作忽然思永嘉，不惮海路赊。挂席历海峤，回瞻赤城霞。赤城渐微没，孤屿前峣兀。水续万古流，亭空千霜月。缙云川谷难，石门最可观。瀑布挂北斗，莫穷此水端。喷壁洒素雪，空濛生昼寒。却思恶溪去，宁惧恶溪恶。咆哮七十滩，水石相喷薄。路创李北海李公乙，岩开谢康乐。松风和猿声，搜索连洞壑。径出一作岸接梅花桥，双溪纳归潮。落帆金华岸，赤松若可招。沈约八咏楼，城西孤岧峣。岧峣四荒外，旷望群川会。云卷天地开，波连浙西大。乱流新安口，北指严光濑。钓台碧云中，邈与苍岭对。稍稍来吴都，裴回上姑苏。烟绵横九疑，漭荡一作荡漭见五湖。目极心更远，悲歌但长吁。回桡楚江滨，挥策扬子津。身著日本裘，昂藏出风尘。五月造我语，知非儓儗人。相逢乐无限，水石日在眼。徒干五诸侯，不致百金产。吾友扬子云，弦歌播清芬。虽为江宁宰，好与山公群。乘兴但一行，且知我爱君。君来几何时？仙台应有期。东窗绿玉树，定长三五枝。至一作如今天坛人，当笑尔归迟。我苦惜远别，茫然使心悲。黄河若不断，白首长相思。

　　○　送当涂赵少府赴长芦

　　我来扬都市，送客回轻舠。因夸楚太子，便睹广陵涛。仙尉赵家玉，英风凌四豪。维舟至长芦，目送烟云高。摇扇对酒楼，持袂把蟹螯。前途倘相思，登岳一长谣。

　　○　送友人寻越中山水

　　闻道稽山去，偏宜谢客才。千岩泉洒落，万壑树萦回。东海横秦望，西陵绕越台。湖清霜镜晓，涛白雪山来。八月枚乘笔，三吴张翰杯。此中多逸兴，早晚向天台。

　　○　送族弟凝之滁求婚崔氏

　　与尔情不浅，忘筌已得鱼。玉台挂宝镜，持此意何如？坦腹东床下，由来志气疏。遥知向前路，掷果定盈车。

　　○　送友人游梅湖

　　送君游梅湖，应见梅花发。有使寄我来，无令红芳歇。暂行新林浦，定醉金陵月。莫惜一雁书，音尘坐胡越。

　　○　送崔十二游天竺寺

　　还闻天竺寺，梦想怀东越。每年海树霜，桂子落秋月。送君游此地，已属流芳歇。待我来岁行，相随浮溟渤。

　　○　送杨山人归天台

　　客有思天台，东行路超忽。涛落浙江秋，沙明浦阳月。今游方厌楚，昨梦先归越。且尽秉烛欢，无辞凌晨发。我家小阮贤，剖竹赤城边。诗人多见重，官烛未曾然。兴引登山屐，情催泛海船。石桥如可度，携手弄云烟。

　　○　送温处士归黄山白鹅峰旧居

　　黄山四千仞，三十二莲峰。丹崖夹石柱，菡萏金芙蓉。伊昔升绝顶，下窥天目松。仙人炼玉处，羽化留馀踪。亦闻温伯雪一作云，独往今相逢。采秀辞五岳，攀岩历万重。归休白鹅岭，渴饮丹砂井。凤吹我时来，云车尔当整。去去陵阳东，行行芳桂丛。回溪十六度，碧嶂尽晴空。他日还相访，乘桥蹑彩虹。

　　○　送方士赵叟之东平

　　长乘晚洞视，五藏无全牛。赵叟得秘诀，还从方士游。西过获麟台，为我吊孔丘。念别复怀古，潸然空泪流。

　　○　送韩准、裴政、孔巢父还山

　　猎客张兔罝，不能挂龙虎。所以青云人，高歌一作卧在岩户。韩生信英一作豪彦，裴子含清真。孔侯复秀出，俱与云霞亲。峻节凌远松，同衾卧盘石。斧冰嗽寒泉，三子同一作传二屐。时时或乘兴，往往一作去去云无心。出山揖牧伯，长啸轻衣簪。昨宵梦里还，云弄竹溪月。今晨鲁东门，帐饮与君别。雪崖滑去马，萝径迷归人。相思若烟草，历乱无冬春。

　　○　送杨少府赴选

　　大国置衡镜，准平天地心。群贤无邪人，朗鉴穷情深。吾君咏《南风》，衮冕弹鸣琴。时泰多美士，京国会缨簪。山苗落涧底，幽松出高岑。夫子有盛才，主司得球琳。流水非郑曲，前行遇知音。衣工剪绮绣，一误伤千金。何惜刀尺馀，不裁寒女衾。我非弹冠者，感别但开襟。空谷无白驹，贤人岂悲吟。大道安弃物，时来或招寻。尔见山吏部，当应无陆沉。

　　○　对雪奉饯任城六父秩满归京

　　龙虎谢鞭策，鹓鸾不司晨。君看海上鹤，何似笼中鹑？独用天地心，浮云乃吾身。虽将簪组狎，若与烟霞亲。季父有英风，白眉超常伦。一官即梦寐，脱屣归西秦。窦公敞华筵，墨客尽来臻。燕歌落胡雁，郢曲回阳春。征马百度嘶，游车动行尘。踌躇未忍去，恋此四座人。饯离驻高驾，惜别空殷勤。何时竹林下，更与步兵邻？

　　○　鲁郡尧祠送吴五之琅琊

　　尧没三千岁，青松古庙存。送行奠桂酒，拜舞清心魂。日色促归人，连歌倒芳樽。马嘶俱醉起，分手更何言。

　　○　鲁郡尧祠送窦明府薄华还西京　　时久病初起作

　　朝策犁眉騧，举鞭力不堪。强扶愁疾向何处？角巾微服一作步尧祠南。长杨扫地不见日，石门喷作金沙潭。笑夸故人一作笑谑伯明指绝境，山光水色青于蓝。庙中往往来击鼓，尧本无心尔何苦。门前长跪双石人，有女如花日歌舞。银鞍绣毂往复回，簸林蹶石鸣风雷。远烟空翠时明灭，白鸥历乱长飞雪。红泥亭子赤一作朱阑干，碧流环转青锦湍。深沉百丈洞海底，那知不有蛟龙蟠？君不见绿珠潭水流东海，绿珠红粉沉光彩一作白首同归翳光彩。绿珠楼下花满园，今日曾无一枝在。昨夜秋声阊阖来，洞庭木落骚人哀。遂将三五少年辈，登高送远一作远望形神开。生前一笑轻九鼎，魏武何悲铜雀台？我歌白云倚窗牖一作大 开口，尔闻其声但挥手。长风吹月度海来，遥劝仙人一杯酒。酒中乐酣宵向分，举觞酹尧尧可闻。何不令皋繇一作陶拥篲横八极，直上青天挥一作扫浮云。高阳小饮真琐琐，山公酩酊何如我？竹林七子去道赊，兰亭雄笔安足夸？尧祠笑杀五一作镜湖水，至今憔悴空荷花。尔向西秦我东越，暂向瀛洲访金阙。蓝田太白若可期，为余扫洒石上月。

　　○　金乡送韦八之西京

　　客自长安来，还归长安去。狂一作秋风吹我心，西挂咸阳树。此情不可道一作论，此别何时遇？望望不见君，连山起烟雾。

　　○　送薛九被谗去鲁

　　宋人不辨玉，鲁贱东家丘。我笑薛夫子一作而我笑夫子，胡为两地游？黄金消众口，白璧竟难投。梧桐生蒺藜，绿竹乏佳实。凤凰宿谁家，遂与群鸡匹。田一作方家养老马，穷士归其门。蛾眉笑躃者，宾客去平原。却斩美人首，三千还骏奔。毛公一挺剑，楚赵两相存。孟尝习一作悦狡兔，三窟赖冯谖。信陵夺兵符，为用侯生言一作朱生击晋鄙，为感信陵恩。春申一何愚，刎首为李园。贤哉四公子，抚掌黄泉里。借问笑何人？笑人不好士。尔去且勿喧一作论，桃李竟何言。沙丘无漂母，谁肯饭王孙？

　　○　单父东楼秋夜送族弟沈之秦　　时凝弟在席

　　尔从咸阳来，问我何劳苦。沐猴而冠不足言，身骑土牛滞东鲁。沈弟欲行凝弟留，孤飞一雁秦云秋。坐来黄叶落四五，北斗已一作稍挂西城楼。丝桐感人弦亦一作已绝，满堂送君皆惜别。卷帘见月清兴来，疑是山阴夜中雪。明日斗酒别，惆怅清路尘。遥望长安日，不见长安人。长安宫阙九天上，此地曾经为近臣。一朝复一朝，发白心不改。屈原憔悴滞江潭，亭伯流离放辽海。折翮翻飞随转蓬一作翼短天长去不穷，闻弦坠虚下霜空。圣朝久弃青云士，他日谁怜张长公谁肯相思张长公？

　　○　送族弟凝至晏堌单父三十里

　　雪满原野白，戎装出盘游。挥鞭布猎骑，四顾登高丘。兔起马足间，苍鹰下平畴。喧呼相驰逐，取乐销人忧。舍此戒禽荒，微声列齐讴。鸣鸡发晏堌，别雁惊涞沟。西行有东音，寄与长河流。

　　○　鲁城北郭曲腰桑下送张子还嵩阳

　　送别枯桑下，凋叶落半空。我行懵道远，尔独知天风。谁念张仲蔚，还依蒿与蓬。何时一杯酒，更与李膺同？

　　○　送鲁郡刘长史迁弘农长史

　　鲁国一杯水，难容横海鳞。仲尼且不敬，况乃寻常人。白玉换斗粟，黄金买尺薪。闭门木叶下，始觉秋非春。闻君向西迁，地即鼎湖邻。宝镜匣苍藓，丹经埋素尘。轩后上天时，攀龙遗一作唯小臣。及此留惠爱，庶几风化淳。鲁缟如白烟，五缣不成束。临行赠贫交，一尺重山岳。相国齐晏子，赠行不及言。托阴当树李，忘忧当树萱。他日见张禄，绨袍怀旧恩。

　　○　送族弟单父主簿凝摄宋城主簿至郭南月桥却回……留饮赠之

　　吾家青萍剑，操割有馀闲。往来纠二邑，此去何时还？鞍马月桥南，光辉歧路间。贤豪相追饯，却到栖霞山。群花散芳园，斗酒开离颜。乐酣相顾起，征马无由攀。

　　○　鲁郡东石门送杜二甫

　　醉别复几日，登临遍池台。何言石门路一作下，重有金樽开。秋波落泗水，海色明徂徕。飞蓬各自远，且尽林中杯。

　　○　鲁郡尧祠送张十四游河北

　　猛虎伏尺草，虽藏难蔽身。有如张公子，肮脏在风尘。岂无横腰剑？屈彼淮阴人。击筑向北燕，燕歌易水滨。归来泰山上，当与尔为邻。

　　○　杭州送裴大泽赴庐州长史

　　西江天柱远，东越海门深。去割慈亲恋，行忧报国心。好风吹落日，流水引长吟。五月披裘者，应知不取金。

　　○　灞陵行送别

　　送君灞陵亭，灞水流浩浩。上有无花之古树，下有伤心之春草。我向秦人问路歧，云是王粲南登之古道。古道连绵走西京，紫阙落日浮云生。正当今夕断肠处，黄鹂愁绝不忍听。

　　○　送贺监归四明应制

　　久辞荣禄遂初衣，曾向长生说息机。真诀自从茅氏得，恩波宁阻洞庭归。瑶台含雾星辰满，仙峤浮空岛屿微。借问欲栖珠树鹤，何年却向帝城飞？

　　○　送窦司马贬宜春

　　天马白银鞍，亲承明主欢。斗鸡金宫一作闺里，射雁碧云端。堂上罗巾贵，歌钟清夜阑。何言谪南国，拂剑坐长叹。赵璧为谁点？随珠枉被弹。圣朝多雨露，莫厌此行难。

　　○　送羽林陶将军

　　将军出使拥楼船，江上旌旗拂紫烟。万里横戈探虎穴，三杯拔剑舞龙泉。莫道词人无胆气，临行将赠绕朝鞭。

　　○　送程、刘二侍郎兼独孤判官赴安西幕府

　　安西幕府多才雄，喧喧惟道三数公。绣衣貂裘明积雪，飞书走檄如飘风。朝辞明主出紫宫，银鞍送别金城空。天外飞霜下葱海，火旗云马生光彩。胡塞尘清计日归，汉家草绿遥相待。

　　○　送侄良携二妓赴会稽，戏有此赠

　　携妓东山去，春光半道催。遥看二桃李，双入镜中开。

　　○　送贺宾客归越

　　镜湖流水漾清波一作春始波，狂客归舟逸兴多。山阴道士如相见，应写《黄庭》换白鹅。

　　○　送张遥之寿阳幕府

　　寿阳信天险，天险横荆关。苻坚百万众，遥阻八公山。不假筑长城，大贤在其间。战夫若熊虎，破敌有馀闲。张子勇且英，少轻卫霍孱。投躯紫髯将，千里望风颜。勖尔效才略，功成衣锦还。 
Everlove 中文书库版权所有，如需引用，请注明来源。

Everlove中文书库如需引用，请注明来源 
^v^v^v^v^v^v^v^v^v

  

  

李太白全集 卷十五茕斋歌诗四十八首
送 中
　　○　送裴十八图南归嵩山　二首

　　何处可为别？长安青绮门。胡姬招素手，延一作留客醉金樽。临当上马时，我独一作因与君言。风吹一作惊芳兰折，日没鸟雀喧。举手指飞鸿，此情难具论。同归无早晚，颍水有清源。

　　君思颍水绿，忽复归嵩岑。归时莫洗耳，为我洗其心。洗心得真情，洗耳徒买名。谢公终一起，相与济苍生。

　　○　同王昌龄送族弟襄归桂阳　二首

　　秦地见碧草，楚谣对清樽。把酒尔何思？鹧鸪啼南园。余欲罗浮隐，犹怀明主恩。踌躇紫宫恋，孤负沧洲言。终然无心云，海上同飞翻。相期乃不浅，幽桂有芳根。

　　尔家何在潇湘川，青莎白石长江边。昨梦江花照江日，几枝正发东窗前。觉来欲往心悠然，魂随越鸟飞南天。秦云连山海相接，桂水横烟不可涉。送君此去令人愁，风帆茫茫隔河洲。春潭琼草绿可折，西寄长安明月楼。

　　○　送外甥郑灌从军　三首

　　六博争雄好彩来，金盘一掷万人开。丈夫赌命报天子，当斩胡头衣锦回。

　　丈八蛇予出陇西，弯弧拂箭白猿啼。破胡必用《龙韬》策，积甲应将熊耳齐。

　　月蚀西方破敌时，及瓜归日未应迟。斩胡血变黄河水，枭首当悬白鹊旗。

　　○　送于十八应四子举落第还嵩山

　　吾祖吹橐籥，天人信森罗。归根复太素，群动熙元和。炎炎四真人，摛辩若涛波。交流无时寂，杨墨日成科。夫子闻洛诵，夸才才固多。为金好踊跃，久客方蹉跎。道可束卖之，五宝溢山河。劝君还嵩丘，开酌盼庭柯。三花如未落，乘兴一来过。

　　○　送别

　　寻阳五溪水，沿洄直入巫山里。胜境由来人共传，君到南中自称美。送君别有八月秋，飒飒芦花复益愁。云帆望远不相见，日暮长江空自流。

　　○　送族弟绾从军安西

　　汉家兵马乘北风，鼓行而一作向西破犬戎。尔随汉将 一作尔挥长剑出门去，剪虏若草收奇功。君王按剑望边色，旄头已落胡天空。匈奴系颈数应尽，明年应一作驱入蒲萄宫。

　　○　送梁公昌从信安北征

　　入幕推英选，捐书事远戎。高谈百战术，郁作万夫雄。起舞莲花剑，行歌明月弓。将飞天地阵，兵出塞垣通。祖席留丹景，征麾拂彩虹。旋应献凯入，麟阁伫深功。

　　○　送白利从金吾董将军西征

　　西羌延国讨，白起佐军威。剑决浮云气，弓弯明月辉。马行边草绿，旌卷曙霜飞。抗手凛相顾，寒风生铁衣。

　　○　送张秀才从军

　　六驳食猛虎，耻从驽马群。一朝长鸣去，矫若龙行云。壮士怀远略，志存解世纷。周粟犹不顾，齐珪安肯分？抱剑辞高堂，将投崔冠军。长策扫河洛，宁亲归汝坟。当令千古后，麟阁著奇勋。

　　○　送崔度还吴　　度，故人礼部员外国辅之子

　　幽燕沙雪地，万里尽黄云。朝吹归秋雁，南飞日几群。中有孤凤雏，哀鸣九天闻。我乃重此鸟，彩章五色分。胡为杂凡禽，雏鹜轻贱君。举手捧尔足，疾心若火焚。拂羽泪满面，送之吴江濆。去影忽不见，踌躇日将曛。

　　○　送祝八之江东赋得浣纱石

　　西施越溪女，明艳光云海。未一作来入吴王宫殿时，浣纱古石今犹在。桃李新开映古一作杏查，菖蒲犹短出平沙。昔时红粉照流水，今日青苔覆落花。君去西秦适东越，碧山青江几超忽。若到天涯思故人，浣纱石上窥明月。

　　○　送侯十一

　　朱亥已击晋，侯嬴尚隐身。时无魏公子，岂贵抱关人？余亦不火食，游梁同在陈。空馀湛卢剑，赠尔托交亲。

　　○　鲁中送二从弟赴举之西京　　一作送族弟锽

　　鲁客向西笑，君门若梦中。霜凋逐臣发，日忆明光宫。复羡二龙去，才华冠世雄。平衢骋高足，逸翰凌长风。舞袖拂秋月，歌筵闻早鸿。送君日千里，良会何由同？

　　○　奉饯高尊师如贵道士传道箓毕归北海

　　道隐不可见，灵书藏洞天。吾师四万劫，历世递相传。别杖留青竹，行歌蹑紫烟。离心无远近，长在玉京悬。

　　○　金陵送张十一再游东吴

　　张翰黄花句，风流五百年。谁人今继作？夫子世称贤。再动游吴棹，还浮入海船。春光白门柳，霞色赤城天。去国难为别，思归各未旋。空馀贾生泪，相顾共凄然。

　　○　送纪秀才游越

　　海水不满眼，观涛难称心。即知蓬莱石，却是巨鳌簪。送尔游华顶，令余发舄吟。仙人居射的，道士住山阴。禹穴寻溪入，云门隔岭深。绿萝秋月夜，相忆在鸣琴。

　　○　送长沙陈太守二首

　　长沙陈太守，逸气凌青松。英主赐五马，本是天池龙。湘水回九曲，衡山望五峰。荣君按节去，不及一作得远相从。

七郡长沙国，南连湘水滨。定王垂舞袖，地窄不回身。莫小二千石，当安远俗人。洞庭乡路远，遥羡锦衣春。

　　○　送杨燕之东鲁

　　关西杨伯起，汉日旧称贤。四代三公族，清风播人天。夫子华阴居，开门对玉莲。何事历衡霍，云帆今始还。君坐稍解颜，为我一作君歌此篇。我固侯门士，谬登圣主筵。一辞金华殿，蹭蹬长江边。二子鲁门东，别来已经年。因君此中去，不觉泪如泉。

　　○　送蔡山人

　　我本不弃世，世人自弃我。一乘无倪舟，八极纵远柁。燕客期跃马，唐生安敢讥？采珠勿惊龙，大道可暗归。故山有松月，迟尔玩清晖。

　　○　送萧三十一之鲁中，兼问稚子伯禽

　　六月南风吹白沙，吴牛喘月气成霞。水国郁一作敲蒸不可处，时炎道远无行车。夫子如何涉江路？云帆袅袅金陵去。高堂倚门望伯鱼，鲁中正是趋庭处。我家寄在沙丘傍，三年不归空断肠。君行既识伯禽子，应驾小车骑白羊。

　　○　送杨山人归嵩山

　　我有万古宅，嵩阳玉女峰。长留一片月，挂在东溪松。尔去掇仙草，菖蒲花紫茸一作君行到此峰，餐霞驻衰容。岁晚或相访，青天骑白龙。

　　○　送殷淑三首

　　海水不可解，连江夜为潮。俄然浦屿阔，岸去酒船遥。惜别耐取醉，鸣榔且长谣。天明尔当去，应便有风飘。

白鹭洲前月，天明送客回。青龙山后日，早出海云来。流水无情去，征帆逐吹开。相看不忍别，更进手中杯。

痛饮龙筇下，灯青月复寒。醉歌惊白鹭，半夜起沙滩。

　　○　送岑征君归鸣皋山

　　岑公相门子，雅望归安石。奕世皆夔龙，中台竟一作有三拆。至人达机兆，高揖九州伯。奈何天地间，而作隐沦客？贵道皆一作能全真，潜辉卧幽邻一作鳞。探元入窅默，观化游无垠。光武有天下，严陵为故人。虽登洛阳殿，不屈巢由身。余亦谢明主，今称偃蹇臣。登高览万古，思与广成邻。蹈海宁受赏，还山非问津。西来一作终期一摇扇，共拂元规尘。几

　　○　送范山人归泰山

　　鲁客抱白鸡一作鹤，别余往泰山。初行若片雪一作云，杳在青崖间。高高至天门，海日一作日观近可攀。云山望不及，此去何时还？

　　○　送韩侍御之广德令

　　昔日绣衣何足荣？今宵贳酒与君倾。暂就东山赊月色，酣歌一夜送泉明。

　　○　送通禅师还南陵隐静寺

　　我闻隐静寺，山水多奇踪。岩种朗公橘，门深杯渡松。道人制猛虎，振锡还孤峰。他日南陵下，相期谷口逢。

　　○　送友人

　　青山横北郭，白水绕东城。此地一为别，孤蓬万里征。浮云游子意，落日故人情。挥手自兹去，萧萧班马鸣。

　　○　送别

　　斗酒渭城边，垆头醉不眠。梨花千树雪，杨叶万条烟。惜别倾壶醑，临分赠马鞭。看君颍上去，新月到应圆。

　　○　江上送女道士褚三清游南岳

　　吴江女道士，头戴莲花巾。霓衣不湿雨，特异阳台神。足下远游履，凌波生素尘。寻仙向南岳，应见魏夫人。

　　○　送友人入蜀

　　见说蚕丛路，崎岖不易行。山从人面起，云傍马头生。芳树笼秦栈，春流绕蜀城。升沉应已定，不必访君平。

　　○　送李青归南叶阳川

　　伯阳仙家子，容色如青春。日月秘灵洞，云霞辞世人。化心养精魄，隐几窅天真。莫作千年别，归来城郭新。

　　○　送舍弟

　　吾家白额驹，远别临东道。他日相思一梦君，应得“池塘生春草”。

　　○　送别　　得书字

　　水色南天远，舟行若在虚。迁人发佳兴，吾子访闲居。日落看归鸟，潭澄怜一作羡跃鱼。圣朝思贾谊，应降紫泥书。

　　○　送麹十少府

　　试发清秋兴，因为吴会吟。碧云敛海色，流水折江心。我有延陵剑，君无陆贾金。艰难此为别，惆怅一何深！

　　○　送张秀才谒高中丞

　　秦帝沦玉镜一作六雄灭金虎，留侯降氛氲。感激黄石老，经过沧海君。壮士挥金槌，报仇六国闻。智勇冠终古，萧陈难与群。两龙争斗时，天地动风云。酒酣一作纵横舞长剑，仓卒解汉纷。宇宙初倒悬，鸿沟势将分。英谋信奇绝，夫子扬清芬 一作夫子称卓绝，超然继清芬。胡月入紫微，三光乱天文。高公镇淮海，谈笑却妖氛。采尔幕中画，戡难光殊勋。我无燕霜感，玉石俱烧焚。但洒一行泪，临歧竟何云？

　　○　寻阳送弟昌峒鄱阳司马作

　　桑落洲渚连，沧江无云烟。寻阳非剡水，忽见子猷船。飘然欲相近，来迟杳若仙。人乘海上月，帆落湖中天。一睹无二诺，朝欢更胜昨。尔则吾惠连，吾非尔康乐。朱绂白银章，上官佐鄱阳。松门拂中道，石镜回清光。摇扇及于越，水亭风气凉。与尔期此亭，期在秋月满。时过或未来，两乡心已断。吴山对楚岸，彭蠡当中州。相思定如此，有穷尽年愁。

　　○　饯校书叔云

　　少年费白日，歌笑矜朱颜。不知忽已老，喜见春风还。惜别且为欢，裴回桃李间。看花饮美酒，听鸟临晴山。向晚竹林寂，无人空闭关。

　　○　送王孝廉觐省

　　彭蠡将天合，姑苏在日边。宁亲候海色，欲动孝廉船。窈窕晴江转，参差远岫连。相思无昼夜，东泣似长川。

　　○　同吴王送杜秀芝赴举入京

　　秀才何翩翩？王许回也贤。暂别庐江守，将游京兆天。秋山宜落日，秀水出寒烟。欲折一枝桂，还来雁沼前。  

  

李太白全集 卷十六茕斋歌诗三十八首
送 下
　　○　洞庭醉后送绛州吕使君果流澧州

　　昔别若梦中，天涯忽相逢。洞庭破秋月，纵酒开愁容。赠剑刻玉字，延平两蛟龙。送君不尽意，书及雁回峰。

　　○　与诸公送陈郎将归衡阳

　　衡山苍苍入紫冥，下看南极老人星。回飙吹散五峰雪，往往飞花落洞庭。气清岳秀有如此，郎将一家拖金紫。门前食客乱浮云，世人皆比孟尝君。江上送行无白璧，临歧惆怅若为分。

　　○　江夏送倩公归东汉

　　胡入汉东国,川藏明月辉.宁知丧乱后,更有一珠归。

　　○　送赵判官赴黔府中丞叔幕

　　廓落青云心，交结黄金尽。富贵翻相忘，令人忽自哂。蹭蹬鬓毛斑，盛时难再还。巨源咄石生，何事马蹄间？绿萝长不厌，却欲还东山。君为鲁曾子，拜揖高堂里。叔继赵平原，偏承明主恩。风霜推一作催独坐，旌节镇雄藩。虎士秉金钺，蛾眉开玉樽。才高幕下去，义重林中言。水宿五溪月，霜啼三峡猿。东风春草绿，江上候归轩。

　　○　送陆判官往琵琶峡

　　水国秋风夜，殊非远别时。长安如梦里，何日是归期？

　　○　送梁四归东平

　　玉壶挈美酒，送别强为欢。大火南星月，长郊北路难。殷王期负鼎，汶水起垂竿。莫学东山卧，参差老谢安。

　　○　江夏送友人

　　雪点翠云裘，送君黄鹤楼。黄鹤振玉羽，西飞帝王州。凤无琅玕实，何以赠远游？裴回相顾影，泪下汉江流。

　　○　送郄昂谪巴中

　　瑶草寒不死，移植沧江滨。东风洒雨露，会入天地一作池春。予若洞庭叶，随波送逐臣。思归未可得，书此谢情人。

　　○　江夏送张丞

　　欲别心不忍，临行情更亲。酒倾无限月，客醉几重春？藉草依流水，攀花赠远人。送君从此去，回首泣迷津。

　　○　赋得白鹭鸶送宋少府入三峡

　　白鹭拳一足，月明秋水寒。人惊远飞去，直向使君滩。

　　○　送二季之江东

　　初发强中作，题诗与惠连。多惭一日长，不及二龙贤。西塞当中路，南风欲进船。云峰出远海，帆影挂清川。禹穴藏书地，匡山种杏田。此行俱有适，迟尔早归旋。

　　○　江西送友人之罗浮

　　桂水分五岭，衡山朝九疑。乡关渺安西，流浪将何之？素色愁明湖，秋渚晦寒姿。畴昔紫芳意，已过黄发期。君王纵疏散，云壑借巢夷。尔去之罗浮，我还憩峨眉。中阔道万里，霞月遥相思。如寻楚狂子，琼树有芳枝。

　　○　宣州谢脁楼饯别校书叔云　　一作倍侍御叔华登楼歌

　　弃我去者，昨日之日不可留，乱我心者，今日之日多烦忧。长风万里送秋雁，对此可以酣高楼。蓬莱文章建安骨，中间小谢又清发。俱怀逸兴壮思飞，欲上青天览日月。抽刀断水水更流，举怀销愁愁更一作复愁。人生一作男儿在世不称意，明朝散发弄扁舟一作举悼还沧州。

　　○　宣城送刘副使入秦

　　君即刘越石，雄豪冠当时。凄清《横吹曲》，慷慨《扶风词》。虎啸俟腾跃，鸡鸣遭乱离。千金市骏马，万里逐王师。结交楼烦将，侍从羽林儿。统兵捍吴越，豺虎不敢窥。大勋竟莫叙，已过秋风吹。秉钺有季公，凛然负英姿。寄深且戎幕，望重必台司。感激一然诺，纵横两无疑。伏奏归北阙，鸣驺忽西驰。列将咸出祖，英僚惜分离。斗酒满四筵，歌啸宛溪湄。君携东山妓，我咏《北门诗》。贵贱交不易，恐伤中园一作国葵。昔赠紫骝驹，今倾白玉卮。同欢万斛酒，未足解相思。此别又千里一作此外别千里，秦吴渺天涯。月明关山苦，水剧陇头悲。借问几时还？春风入黄池。无令长相忆，折断绿杨枝。

　　○　泾川送族弟錞

　　泾川三百里，若耶羞见之。锦石照碧山，两边白鹭鸶。佳境千万曲，客行无歇时。上有琴高水，下有陵阳祠。仙人不见我，明月空相知。问我何事来？卢敖结幽期。蓬山振雄笔，绣服挥清词。江湖发秀色，草木含荣滋。置酒送惠连，吾家称白眉。愧无《海峤》作，敢阙《河梁》诗。见尔复几朝，俄然告将离。中流漾彩鹢，列岸丛金羁。叹息苍梧凤，分栖琼树枝。清晨各飞去，飘落天南垂。望极落日尽，秋深暝猿悲。寄情与流水，但有长相思。

　　○　五松山送殷淑

　　秀色发江左，风流奈若何。仲文了不还，独立扬清波。载酒五松山，颓然《白云歌》。中天度落月，万里遥相过。抚酒惜此月，流光畏蹉跎。明日别离去，连峰郁嵯峨。

　　○　送崔氏昆季之金陵　　一作秋夜崔八丈水亭送别

　　放一作吴歌倚东楼，行子期晓发。秋风渡江来，吹落山上月。主人出美酒，灭烛延清光。二崔向金陵，安得不尽觞？水客弄归棹，云帆卷轻霜。扁舟敬亭下，五两先飘扬。峡石入水花，碧流日更长。思君无岁月，西笑阻河梁。

　　○　登黄山凌歊台送族弟溧阳尉济充泛舟赴华阴得齐字

　　鸾乃凤之族，翱翔紫云霓。文章辉一作耀五色，双在琼树栖。一朝各飞去，凤与鸾俱啼。炎赫五月中，朱曦烁河堤。尔从泛舟役，使我心魂凄。秦地无碧草，南云喧鼓鼙。君王减玉膳，早起思鸣鸡。漕引救关辅，疲人免涂泥。宰相作霖雨，农夫得耕犁。静者伏草间，群才满金闺。空手无壮士，穷居使人低。送君登黄山，长啸倚一作上天梯。小舟若凫雁，大舟若鲸鲵。开帆散长风，舒卷与云齐。日入牛渚晦，苍然夕烟迷。相思在何所一作定何许，杳在洛阳西。

　　○　送储邕之武昌

　　黄鹤西楼月，长江万里情。春风三十度，空忆武昌城。送尔难为别，衔杯惜未倾。湖连张乐地，山逐泛舟行。诺为楚人重，诗传谢脁清。沧浪吾有曲，寄入棹歌声。  

  

李太白全集 卷十七茕斋歌诗四十八首
酬 答
　　○　酬谈少府

　　一尉居倏忽，梅生有仙骨。三事或可羞，匈奴哂千秋。壮心屈黄绶，浪迹寄沧洲。昨观荆岘作，如从云汉游。老夫当暮矣，蹀足惧骅骝。

　　○　酬宇文少府见赠桃竹书筒

　　桃竹书筒绮绣文，良工巧妙称绝群。灵心圆映三江月，彩质叠成五色云。中藏宝诀峨眉去，千里提携长忆君。

　　○　五月东鲁行　　答汶上君 一作翁

　　五月梅始黄一作季绿，蚕凋桑柘空。鲁人重织作，机杼鸣帘栊。顾余不及仕，学剑来山东。举鞭访前途，获笑汶上翁。下愚一作宵人忽壮士，未足论穷通。我以一箭书，能取聊城功。终然不受赏，羞与时人同。西归去直道，落日昏阴虹。此一作我去尔勿言，甘心为转蓬。

　　○　早秋单父南楼酬窦公衡

　　白露见日灭，红颜随霜凋。别君若俯仰，春芳辞秋条。泰山嵯峨夏云在，疑是白波涨东海。散为飞雨川上来，遥帷却卷清浮埃。知君独坐青轩下，此时结念同所怀。我闭南楼看道书，幽帘清寂在仙居。曾无好事来相访，赖尔高文一起予。

　　○　山中问答

　　问余何意一作事栖碧山，笑而不一作语答心自闲。桃花流水窅一作宛然去，别有天地非人间。

　　○　答友人赠乌纱帽

　　领得乌纱帽，全胜白接篱。山人不照镜，稚子道相宜。

　　○　酬张司马赠墨

　　上党碧松烟，夷陵丹砂末。兰麝凝珍墨，精光乃堪掇。黄头奴子双鸦鬟，锦囊养之怀袖间。今日赠予兰亭去，兴来洒笔会稽山。

　　○　答湖州迦叶司马问白是何人

　　青莲居士谪仙人，酒肆藏名三十春。湖州司马何须问？金粟如来是后身。

　　○　答长安崔少府叔封游终南翠微寺太宗皇帝金沙泉见寄

　　河伯见海若，傲然夸秋水。小物昧远图，宁知通方士 一作宁识通方理？多君紫霄意，独往苍山里。地古寒云一作雪深，岩高长风起。初登翠微岭，复憩金沙泉。践苔朝霜滑，弄波夕月圆。饮彼石下流一作潭，结萝宿溪烟。鼎湖梦渌水，龙驾空一作何茫然。早行子午间一作关，却登叹山路远一作颇识关路远。灭琴听霜猿，拂烛乃星饭。人烟无明异，鸟道绝往返。攀崖倒青天一作到青山，下视白日晚。既过一作遇石门隐，还唱一作闻石潭歌。涉雪搴紫芳一作采紫茎，濯缨想清一作掬清波。此一作斯人不可见，此地君自过。为余谢风泉，其如幽意何？

　　○　酬崔五郎中

　　朔云横高天，万里起秋色。壮士心飞扬，落日空叹息。长啸出原野，凛然寒风生。幸遭圣明时，功业犹未成。奈何怀良图，郁悒独愁坐空独坐。杖策寻英豪，立谈乃知我。崔公生民秀，缅邈青云姿。制作参造化，托讽含神祇。海岳尚可倾，吐诺终不移。是时霜飙寒，逸兴临华池。起舞拂长剑，四座皆扬眉。因得穷欢情，赠我以新诗。又结汗漫期，九垓远相待。举身憩蓬壶，濯足弄沧海。从此凌倒景，一去无时还。朝游明光宫，暮入阊阖关。但得长把袂，何必嵩丘山？

　　○　以诗代书答元丹丘

　　青鸟一作乌海上来，今朝发何处？口衔云锦字一作书，与我忽飞去。鸟去凌紫烟，书留绮窗前。开缄方一作时一笑，乃是故人传。故人深相勖，忆我劳心曲。离居在咸阳，三见秦草绿。置书双袂间，引领不暂闲。长望一作叹杳难见，浮云横远山。

　　○　金门答苏秀才

　　君还石门日，朱火始改木。春草如有情，山中尚含绿。折芳愧遥忆，永路当日勖。远见故人心，平生以此足。巨海纳百川，麟阁多才贤。献书入金阙，酌醴奉琼筵。屡忝白云唱，恭闻《黄竹篇》。恩光照拙薄，云汉希腾迁。铭鼎倘云遂，扁舟方渺然。我留在金门，君去卧丹壑。未果三山期，遥欣一丘乐。玄珠寄象罔，赤水非寥廓。愿狎东海鸥，共营西山药。栖岩君寂灭，处世余龙蠖。良辰不同赏，永日应闲居。鸟吟檐间树，花落窗下书。缘溪见绿筱，隔岫窥红蕖。采薇行笑歌，眷我情何已。月出石镜间，松鸣风琴里。得心自虚妙，外物空颓靡。身世如两忘，从君老烟水。

　　○　酬坊州王司马与阎正字对雪见赠

　　游子东南来，自宛适京国。飘然无心云，倏忽复西北。访戴昔未偶，寻嵇此相得。愁颜发新欢，终宴叙前识。阎公汉庭旧，沈郁富才力。价重铜龙楼，声高重门侧。宁期此相遇，华馆陪游息。积雪明远峰，寒城锁春色。主人苍生望，假我青云翼。风水如见资，投竿佐皇极。

　　○　酬中都小吏携斗酒双鱼于逆旅见赠

　　鲁酒若琥珀一作琥珀色，汶鱼紫锦鳞。山东豪吏有俊气，手携一作持此物赠远人。意气相倾两相顾，斗酒双鱼表情素。双鳃呀呷鳍鬣张，蹳剌银盘欲飞去。呼儿拂几霜刃挥，红肌花落白雪霏。为君下箸一餐饱一作罢，醉著金鞍上一作走马归。

　　○　酬张卿夜宿南陵见赠

　　月出鲁城东，明如天上雪。鲁女惊莎鸡，鸣机应秋节。当君相思夜，火落金风高。河汉挂户牖，欲济无轻舠。我昔辞林丘，云龙忽相见。客星动太微，朝去洛阳殿。尔来得茂彦，七叶仕汉馀。身为下邳客，家有圯桥书。傅说未梦时，终当起岩野。万古骑辰星，光辉照天下。与君各未遇，长策委蒿莱。宝刀隐玉匣，锈涩空莓苔。遂令世上愚，轻我土与灰。一朝攀龙去，蛙黾安在哉？故山定有酒，与尔倾金罍。

　　○　酬岑勋见寻就元丹丘对酒相待以诗见招

　　黄鹤东南来，寄书写心曲。倚松开其缄，忆我肠断续。不以千里遥，命驾来相招。中逢元丹丘，登岭宴碧霄。对酒忽思我，长啸临清飙。蹇予未相知，茫茫绿云垂。俄然素书及，解此长渴饥。策马望山月，途穷造阶墀。喜兹一会面，若睹琼树枝。忆君我远来，我欢方速至。开颜酌美酒，乐极忽成醉。我情既不浅，君意方亦深。相知两相得，一顾轻千金。且向山客笑，与君论素心。

　　○　答从弟幼成过西园见赠

　　一身自潇洒，万物何嚣喧。拙薄谢明时，栖闲归故园。二季过旧壑，四邻驰华轩。衣剑照松宇，宾徒光石门。山童荐珍果，野老开芳樽。上陈樵渔事，下叙农圃言。昨来荷花满，今见兰苕繁。一笑复一歌，不知夕景昏。醉罢同所乐，此情难具论。

　　○　酬王补阙惠翼庄庙宋丞泚赠别

　　学道三十春，自言羲和人。轩盖宛若梦，云松长相亲。偶将二公合，复与三山邻。喜结海上契，自为天外宾。鸾翮我先铩，龙性君莫驯。朴散不尚古，时讹皆失真。勿踏荒溪坡，朅来浩然津。薜带何辞楚，桃源堪避秦。世迫且离别，心在期隐沦。酬赠非炯诫，永言铭佩绅。

　　○　答王十二寒夜独酌有怀　　此诗萧士赟云是伪作

　　昨夜吴中雪，子猷佳兴发。万里浮云卷碧山，青天中道流孤月。孤月沧浪一作波河汉清，北斗错落长庚明。怀余对酒夜霜白，玉床金井水峥嵘。人生飘忽百年内，且须酣畅万古情。君不能狸膏金距学斗鸡，坐令鼻息吹虹霓。君不能学哥舒横行青海夜带刀，西屠石堡取紫袍。吟诗作赋北窗里，万言不直一杯水。世人闻此一作之皆掉头，有如东风射马耳。鱼目亦笑我，请一作谓与明月同。骅骝拳跼不能食，蹇驴得志鸣春风。《折杨》《黄花》合流俗，晋君听琴枉《清角》。巴一作几人谁肯和《阳春》。楚地由来贱奇璞。黄金散尽交不成，白首为儒身被轻。一谈一笑失颜色，苍蝇贝锦喧谤声。曾参岂是杀人者？谗言三及慈母惊。与君论心握君手，荣辱于余亦何有？孔圣犹闻伤凤麟，董龙更是何鸡狗？一生傲岸苦不谐，恩疏媒劳志多乖。严陵高揖汉天子，何必长剑拄颐事玉阶。达亦不足贵，穷亦不足悲。韩信羞将绛灌比，祢衡耻逐屠沽儿。君不见李北海，英风豪气今何在？君不见裴尚书，土坟三尺蒿棘一作下居。少年早欲五湖去，见此弥将钟鼎疏。

　　○　酬裴侍御对雨感时见赠

　　雨色秋来寒，风严清江爽。孤高绣衣人，潇洒青霞赏。平生多感激，忠义非外奖。祸连积怨生，事及徂川往。楚邦有壮士，鄢郢翻扫荡。申包哭秦庭，泣血将安仰。鞭尸辱已及，堂上罗宿莽。颇似今之人，蟊贼陷忠谠。渺然一水隔，何由税归鞅？日夕听猿怨，怀贤盈梦想。

　　○　酬崔侍御　　一本此下有成甫二字

　　严陵不从万乘游，归卧空山钓碧流。自是客星辞帝座，元非太白醉扬州。

　　○　玩月金陵城西孙楚酒楼达曙歌吹日晚乘醉…访崔四侍御

　　昨玩西城月，青天垂玉钩。朝沽金陵酒，歌吹孙楚楼。忽忆绣衣人，乘船往石头。草裹乌纱巾，倒被紫绮裘。两岸拍手笑，疑是王子猷。酒客十数公，崩腾醉中流。谑浪棹海客，喧呼傲阳侯。半道逢吴姬，卷帘出揶揄。我忆君到此，不知狂与羞。一月一见君，三杯便回桡。舍舟共连袂，行上南渡桥。兴发歌《绿水》，秦客为之摇一作讴。鸡鸣复相招，清宴逸云霄。赠我数百字，字字凌风飙。系之衣裘上，相忆每长谣。

　　○　江上答崔宣城

　　太华三芙蓉，明星玉女峰。寻仙下西岳，陶令忽相逢。问我将何事，湍波历几重？貂裘非季子，鹤氅似王恭。谬忝燕台召，而陪郭隗踪。水流知入海，云去或从龙。树绕芦洲月，山鸣鹊镇钟。还期如可访，台岭荫长松。

　　○　答族侄僧中孚赠玉泉仙人掌茶

　　常闻玉泉山，山洞多乳窟。仙鼠如白鸦，倒悬深一作清溪月。茗生此中石，玉泉流不歇。根柯洒芳津，采服润肌骨。丛老卷绿叶，枝枝相接连。曝成仙人掌，似拍洪崖肩。举世未见之，其名定谁传。宗英乃禅伯，投赠有佳篇。清镜烛无盐，顾惭西子妍。朝坐有馀兴，长吟播诸天。

　　○　酬裴侍御留岫师弹琴见寄

　　君同鲍明远，邀彼休上人。鼓琴乱《白雪》，秋变江上春。瑶草绿未衰，攀翻寄情亲。相思两不见，流泪空盈巾。

　　○　张相公出镇荆州寻除太子詹事余时流夜郎…诗余答以此诗

　　张衡殊不乐，应有《四愁诗》。惭君锦绣段，赠我慰相思。鸿鹄复矫翼，凤凰忆故池。荣乐一如此，商山老紫芝。

　　○　醉后答丁十八以诗讥余捶碎黄鹤楼　　此诗杨慎云是伪作

　　黄鹤高楼已捶碎，黄鹤仙人无所依。黄鹤上天诉玉帝，却放黄鹤江南归。神明太守再雕饰，新图粉壁还芳菲。一州笑我为狂客，少年往往来相讥。君平帘下谁家子，云是辽东丁令威。作诗调我惊逸兴，白云绕笔窗前飞。待取明朝酒醒罢，与君烂漫寻春晖。

　　○　答裴侍御先行至石头驿以书见招，期月满泛洞庭

　　君至石头驿，寄书黄鹤楼。开缄识远意，速此南行舟。风水无定准，湍波或一作成滞留。忆昨新月生，西檐若琼钩。今来何所似？破镜悬清秋。恨不三五明，平湖泛澄流。此欢竟莫遂，狂杀王子猷。巴陵定遥远，持赠解人忧。

　　○　答高山人兼呈权、顾二侯

　　虹霓掩天光，哲后起康济。应运生夔龙，开元扫氛翳。太微廓金镜，端拱清遐裔。轻尘集嵩岳，虚点盛明意。谬挥紫泥诏，献纳青云际。谗惑英主心，恩疏佞臣计。彷徨庭阙下，叹息光阴逝。未作仲宣诗，先流贾生涕。挂帆秋江上，不为云罗制。山海向东倾，百川无尽势。我于鸱夷子，相去千馀岁。运阔英达稀，同风遥执袂。登舻望远水，忽见沧浪枻。高士何处来，虚舟渺安系。衣貌本淳古，文章多佳丽。延引故乡人，风义未沦替。顾侯达语默，权子识通蔽。曾是无心云，俱为此留滞。双萍易飘转，独鹤思凌历。明晨去潇湘，共谒苍梧帝。

　　○　答杜秀才五松见赠　　五松山在南陵铜坑西五六里

　　昔献《长杨赋》，天开云雨欢。当时待诏承明里，皆道扬雄才可观。敕赐飞龙二天马，黄金络头白玉鞍。浮云蔽日去不返，总为秋风摧紫兰。角巾东出商山道，采秀行歌咏芝草。路逢园绮笑向人，两君解来一何好。闻道金陵龙虎盘，还同谢脁望长安。千峰夹水向秋浦，五松名山当夏寒。铜井炎炉歊九天，赫如铸鼎荆山前。陶公矍铄呵赤电，回禄睢盱扬紫烟。此中岂是久留处，便欲烧丹从列仙。爱听松风且高卧，飕飕吹尽炎氛过。登崖独立望九州，《阳春》欲奏谁相和？闻君往年游锦城，章仇尚书倒屣迎。飞笺络绎奏明主，天书降问回恩荣。肮脏不能就珪组，至今空扬高蹈名。夫子工文绝世奇，五松新作天下推。吾非谢尚邀彦伯，异代风流各一时，一时相逢乐在今。袖拂白云开素琴，弹为三峡流泉音。从兹一别武陵去，去后桃花春水深。

　　○　至陵阳山登天柱石，酬韩侍御见招隐黄山

　　韩众骑白鹿，西往华山中。玉女千馀人，相随在云空。见我传秘诀，精诚与天通。何意到陵阳，游目送飞鸿。天子昔避狄，与君亦乘骢。拥兵五陵下，长策遏胡戎。时泰解绣衣，脱身若飞蓬。鸾凤翻羽翼，啄粟坐樊笼。海鹤一笑之，思归向辽东。黄山过石柱，巘崿上攒丛。因巢翠玉树，忽见浮丘公。又引王子乔，吹笙舞松风。朗咏《紫霞篇》，请开蕊珠宫。步纲绕碧落，倚树招青童。何日可携手？遗形入无穷。

　　○　酬崔十五见招

　　尔有鸟迹书，相招琴溪饮。手迹尺素中，如天落云锦。读罢向空笑，疑君在我前。长吟字不灭，怀袖且三年。  

  

李太白全集 卷十八茕斋歌诗四十九首
游 宴
　　○　游南阳白水登石激作

　　朝涉白水源，暂与人俗疏。岛屿佳境色，江天涵清虚。目送去海云，心闲游川鱼。长歌尽落日，乘月归田庐。

　　○　游南阳清泠泉

　　惜彼落日暮，爱此寒泉清。西辉逐流水，荡漾游子情。空歌望云月，曲尽长松声。

　　○　寻鲁城北范居士失道落苍耳中见范置酒摘苍耳作

　　雁度秋色远，日静无云时。客心不自得，浩漫将何之？忽忆范野人，闲园养幽姿。茫然起逸兴，但恐行来迟。城壕失往路，马首迷荒陂。不惜翠云裘，遂为苍耳欺。入门且一笑，把臂君为谁。酒客爱秋蔬，山盘荐霜梨。他筵不下箸，此席忘朝饥。酸枣垂北郭，寒瓜蔓东篱。还倾四五酌，自咏《猛虎词》。近作十日欢，远为千载期。风流自簸荡，谑浪偏相宜。酣来上马去，却笑高阳池。

　　○　东鲁门泛舟二首

　　日落沙明天倒开，波摇石动水萦回。轻舟泛月寻溪转，疑是山阴雪后来。

水作青龙盘石堤，桃花夹岸鲁门西。若教月下乘舟去，何啻风流到剡溪！

　　○　秋猎孟诸夜归，置酒单父东楼观妓

　　倾晖速短炬，走海无停川。冀餐圆丘草，欲以还颓年。此事不可得，微生若浮烟。骏发跨名驹，雕弓控鸣弦。鹰豪鲁草白，狐兔多肥鲜。邀遮相驰逐，遂出城东田。一扫四野空，喧呼鞍马前。归来献所获，炮炙宜霜天。出舞两美人，飘飖若云仙。留欢不知疲，清晓方来旋。

　　○　游泰山六首　　天宝元年四月从故御道上泰山

　　四月上泰山，石屏御道开。六龙过万壑，涧谷随萦回。马迹绕碧峰，于今满青苔。飞流洒绝巘，水急一作色松声哀。北眺崿嶂奇，倾崖向东摧。洞门闭石扇，地底兴云雷。登高望蓬瀛，想象金银台。天门一长啸，万里清风来。玉女四五人，飘飖下九垓。含笑引素手，遗我流霞杯。稽首再拜之，自愧非仙才。旷然小宇宙，弃世何悠哉！

　　清晓骑白鹿，直上天门山。山际逢羽人，方瞳好容颜。扪萝欲就语，却掩青云关。遗我鸟迹书，飘然落岩间。其字乃上古，读之了不闲。感此三叹息，从师方未还。

　　平明登日观，举手开云关。精神四飞扬，如出天地间。黄河从西来，窈窕入远山。凭崖揽八极，目尽长空闲。偶然值青童，绿发双云鬟。笑我晚学仙，蹉跎凋朱颜。踌躇忽不见，浩荡难追攀。

　　清斋三千日，裂素写道经。吟诵有所得，众神卫我形。云行信长风，飒若羽翼生。攀崖上日观，伏槛窥东暝。海色动远山，天鸡已先鸣。银台出倒景，白浪翻长鲸。安得不死药，高飞向蓬瀛？

　　日观东北倾，两崖夹双石。海水落眼前，天光遥空碧。千峰争攒聚，万壑绝凌历。缅彼鹤上仙，去无云中迹。长松入云汉，远望不盈尺。山花异人间，五月雪中白。终当遇安期，于此炼玉液。

　　朝饮王母池，暝投天门关。独抱绿绮琴，夜行青山间。山明月露白，夜静松风歇。仙人游碧峰，处处笙歌发。寂静娱清晖，玉真连翠微。想像鸾凤舞，飘飖龙虎衣。扪天摘匏瓜，恍惚不忆归。举手弄清浅，误攀织女机。明晨坐相失，但见五云飞。

　　○　秋夜与刘砀山泛宴喜亭池

　　明宰试舟辑，张灯宴华池。文招梁苑客，歌动郢中儿。月色望不尽，空天交相宜。令人欲泛海，只待长风吹。

　　○　携妓登梁王栖霞山孟氏桃园中

　　碧草已满地，柳与梅争春。谢公自有东山妓，金屏笑坐如花人。今日非昨日，明日还复来。白发对绿酒，强歌心已摧。君不见梁王池上月，昔照梁王樽酒中。梁王已去明月在，黄鹂愁醉啼春风。分明感激眼前事，莫惜醉卧桃园东。

　　○　与从侄杭州刺史良游天竺寺

　　挂席凌蓬丘，观涛憩樟楼。三山动逸兴，五马同遨游。天竺森在眼，松风飒惊秋。览云测变化，弄水穷清幽。叠嶂隔遥海，当轩写归流。诗成傲云月，佳趣满吴洲。

　　○　同友人舟行游台越作

　　楚臣伤江枫，谢客拾海月。怀沙去潇湘，挂席泛溟渤。蹇予访前迹，独往造穷发。古人不可攀，去若浮云没。愿言弄倒景，从此炼真骨。华顶窥绝溟，蓬壶望超忽。不知青春度，但怪绿芳歇。空持钓鳌心，从此谢魏阙。

　　○　下终南山过斛斯山人宿置酒

　　暮从碧山下，山月随人归。却顾所来径，苍苍横翠微。相携及田家，童稚一作稚子开荆扉。绿竹入幽径，青萝拂行衣。欢言得所憩，美酒聊共挥。长歌吟松风，曲尽河星稀。我醉君复乐，陶然共忘机。

　　○　朝下过卢郎中叙旧游

　　君登金华省，我入银台门。幸遇圣明主，俱承云雨恩。复此休浣时，闲为畴昔言。却话山海事，宛然林壑存。明湖思晓月，叠嶂忆清猿。何由返初服，田野醉芳樽？

　　○　侍从游宿温泉宫作

　　羽林十二将，罗列应星文。霜仗悬秋月，霓旌卷夜云。严更千户肃，清乐九天闻。日出瞻佳气，葱葱绕圣君。

　　○　邯郸南亭观妓

　　歌鼓一作妓燕赵儿，魏姝弄鸣丝。粉色艳日彩，舞袖一作衫拂花枝。把酒领一作顾美人，请歌邯郸词。清筝何缭绕，度曲绿云垂。平原君安在？科斗生古池。座客三千人，于今知有谁。我辈不作乐，但为后代悲。

　　○　春日游罗敷潭

　　行歌入谷口，路尽无人跻。攀崖度绝壑，弄水寻回溪。云从石上起，客到花间迷。淹留未尽兴，日落群峰西。

　　○　春陪商州裴使君游石娥溪　　时欲东归遂有此赠

　　裴公有仙标，拔俗数千丈。澹荡沧洲云，飘飖紫霞想。剖竹商洛间，政成心已闲。萧条出世表，冥寂闭玄关。我来属芳节，解榻时相悦。褰帷对云峰，扬袂指松雪。暂出东城边，遂游西岩前。横天耸翠壁，喷壑鸣红泉。寻幽殊未歇，爱此春光发。溪傍饶名花，石上有好月。命驾归去来，露华生翠苔。淹留惜将晚，复听清猿哀。清猿断人肠，游子思故乡。明发首东路，此欢焉可忘。

　　○　陪从祖济南太守泛鹊山湖　三首

　　初谓鹊山近，宁知湖水遥？此行殊访戴，自可缓归桡。

湖阔数千里，湖光摇碧山。湖西正有月，独送李膺还。

水入北湖去，舟从南浦回。遥看鹊山转，却似送人来。

　　○　春日陪杨江宁及诸官宴北湖感古作

　　昔闻颜光禄，攀龙宴京一作重湖。楼船入天镜，帐殿开云衢。君王歌《大风》，如乐丰沛都。延年献佳作，邈与诗人俱。我来不及此，独立钟山孤。杨宰穆清风，芳声腾海隅。英僚满四座，粲若琼林敷。鹢首弄倒景，蛾眉掇明珠。新弦彩一作来梨园，古舞娇吴歈。曲度绕云一作清汉，听者皆欢娱。鸡栖何嘈嘈，沿一作江月沸笙竽。古之帝宫苑，今乃人樵苏。感此劝一觞，愿君覆瓢壶。荣盛一作盛时当作乐，无令后贤吁。

　　○　宴郑参卿山池

　　尔恐碧草晚，我畏朱颜移。愁看杨花飞，置酒正相宜。歌声送落日，舞影回清池。今夕不尽杯，留欢更邀谁！

　　○　游谢氏山亭

　　沦老卧江海，再欢天地清。病闲久寂寞，岁物徒芬荣。借君西池游，聊以散我情。扫雪松下去，扪萝石道行。谢公池塘上，春草一作风飒已生。花枝拂人来，山鸟向我鸣。田家有美酒，落日与之倾。醉罢弄归月，遥欣稚子迎。

　　○　把酒问月　　故人贾淳令予问之

　　青天有月来几时？我今停杯一问之。人攀明月不可得，月行却与人相随。皎如飞镜临丹阙，绿烟灭尽清晖发。但见宵从海上来，宁知晓向云间没。白兔捣药秋复春，嫦娥孤栖与谁邻？今人不见古时月，今月曾经照古人。古人今人若流水，共看明月皆如此。唯愿当歌对酒时，月光长照金樽里。

　　○　同族侄评事黯游昌禅师山池　二首

　　远公爱康乐，为我开禅关。萧然松石下，何异清凉山。花将色不染，水与心俱闲。一坐度小劫，观空天地间。

客来花雨际，秋水落金池。片石寒青锦，疏杨挂绿丝。高僧拂玉柄，童子献霜梨。惜去爱佳景，烟萝欲暝时。

　　○　金陵凤凰台置酒

　　置酒延落景，金陵凤凰台。长波写万古，心与云俱开。借问往昔时，凤凰为谁来。凤凰去已久，正当今日回。明君越羲轩，天老坐三台。豪士无所用，弹弦醉金罍。东风吹山花，安可不尽杯？六帝没幽草，深宫冥绿苔。置酒勿复道，歌钟但相催。

　　○　秋浦清溪雪夜对酒，客有唱山鹧鸪者

　　披君一作我貂襜褕，对君白玉壶。雪花酒上灭，顿觉夜寒无。客有桂阳至，能吟山鹧鸪。清风动窗竹，越鸟起相呼。持此足为乐，何烦笙与竽？

　　○　与周刚清溪玉镜潭宴别　　潭在秋浦桃树陂下余新名此潭

　　康乐上官去，永嘉游石门。江亭有孤屿，千载迹犹存。我来游秋浦，三入桃陂源。千峰照一作点积雪，万壑尽啼猿。兴与谢公合，文因周子论。扫崖去落叶，席月开清樽。溪当大楼南，溪水正南奔。回作玉镜潭，澄明洗心魂。此中得佳境，可以绝嚣喧。清夜方归来，酣一作莲歌出平原。别后经此地，为余谢兰荪。

　　○　游秋浦白笴陂二首

　　何处夜行好？月明白笴陂。山光摇积雪，猿影挂寒枝。但恐佳景晚，小令归棹移。人来有清兴，及此有相思。

　　白笴夜长啸，爽然溪谷寒。鱼龙动陂水，处处生波澜。天借一明月，飞来碧云端。故乡不可见，肠断正西看。

　　○　宴陶家亭子

　　曲巷幽人宅，高门大士家。池开照胆镜，林吐破颜花。绿水藏春日，青轩秘晚霞。若闻弦管妙，金谷不能夸。

　　○　在水军宴韦司马楼船观妓

　　摇曳帆在空，清流一作川顺归风。诗因鼓吹发，酒为剑歌雄。对舞青楼妓，双鬟白玉童。行云且莫去，留醉楚王宫。

　　○　流夜郎至江夏，陪长史叔及薛明府宴兴德寺南阁

　　绀殿横江上，青山落镜中。岸回沙不尽，日映水成空。天乐流一作闻香阁，莲舟飏晚风。恭陪竹林宴，留醉与陶公。

　　○　泛沔州城南郎官湖

　　张公多逸兴，共泛沔城隅。当时秋月好，不减武昌都。四座醉清光，为欢古来无。郎官爱此水，因号郎官湖。风流若未减，名与此山俱。

　　○　陪侍郎叔游洞庭醉后　三首

　　今日竹林宴，我家贤侍郎。三杯容小阮，醉后发清狂。

　　船上齐桡乐，湖心泛月归。白鸥闲不去，争拂酒筵飞。

　　刬却君山好，平铺湘水流。巴陵无限酒，醉杀洞庭秋。

　　○　夜泛洞庭寻裴侍御清酌

　　日晚湘水绿，孤舟无端倪。明湖涨秋月，独泛巴陵西。过憩裴逸人，岩居陵丹梯。抱琴出深竹，为我弹《鹍鸡》。曲尽酒亦倾，北窗醉如泥。人生且行乐，何必组与珪。

　　○　陪族叔刑部侍郎晔及中书贾舍人至游洞庭　五首

　　洞庭西望楚江分，水尽南天不见云。日落长沙秋色远，不知何处吊湘君。

　　南湖秋水夜无烟，耐可乘流直上天。且就洞庭赊月色，将船买酒白云边。

　　洛阳才子谪湘川，元礼同舟月下仙。记得长安还欲笑，不知何处是西天。

　　洞庭湖西秋月辉，潇湘江北早鸿飞。醉客满船歌《白苎》，不知霜露入秋衣。

　　帝子潇湘去不还，空馀秋草洞庭间。淡扫明湖开玉镜，丹青画出是君山。

　　○　楚江黄龙矶南宴杨执戟治楼

　　五月入五洲，碧山对青楼。故人杨执戟，春赏楚江流。一见醉漂月，三杯歌棹讴。桂枝攀不尽，他日更相求。

　　○　铜官山醉后绝句

　　我爱铜官乐，千年未拟还。要须回舞袖，拂尽五松山。

　　○　与南陵常赞府游五松山　　山在南陵铜井西五里有古精舍

　　安石泛溟渤，独啸长风还。逸韵动海上，高情出人间。灵异可并迹，澹然与世闲。我来五松下，置酒穷跻攀。征古绝遗老，因名五松山。五松何清幽，胜境美沃州。萧飒鸣洞壑，终年风雨秋。响入百泉去，听如三峡流。剪竹扫天花，且从傲吏游。龙堂若可憩，吾欲归精修。

　　○　宣城青溪　　一作入清溪山

　　青溪胜桐庐，水木有佳色。山貌日高古，石容天倾侧。彩鸟昔未名，白猿初相识。不见同怀人，对之空叹息。

　　○　与谢良辅游泾川陵岩寺

　　乘君素舸泛泾西，宛似云门对若溪。且从康乐寻山水，何必东游入会稽？

　　○　游水西简郑明府

　　天宫水西寺，云锦照东郭。清湍鸣回溪，绿水绕飞阁。凉风日潇洒，幽客时憩泊。五月思貂裘，谓言秋霜落。石萝引古蔓，岸笋开新箨。吟玩空复情，相思尔佳作。郑公诗人秀，逸韵宏寥廓。何当一来游，惬我雪山诺？

　　○　九日登山

　　渊明《归去来》，不与世相逐。为无杯中物，遂偶本州牧。因招白衣人，笑酌黄花菊。我来不得意，虚过重阳时。题舆何俊发，遂结城南期。筑土按响山，俯临宛水湄。胡人叫玉笛，越女弹霜丝。自作英王胄，斯乐不可窥。赤鲤涌琴高，白龟道冯夷。灵仙如仿佛，奠酹遥相知。古来登高人，今复几人在？沧洲违宿诺，明日犹可待。连山似惊波，合沓出溟海。扬袂挥四座，酩酊安所知？齐歌送清扬，起舞乱参差。宾随落叶散，帽逐秋风吹。别后登此台，愿言长相思。

　　○　九日

　　今日云景好，水绿秋山明。携壶酌流霞，搴菊泛寒荣。地远松石古，风扬弦管清。窥觞照欢颜，独笑还自倾。落帽醉山月，空歌怀友生。

　　○　九日龙山饮

　　九日龙山饮，黄花笑逐臣。醉看风落帽，舞爱月留人。

　　○　九月十日即事

　　昨日登高罢，今朝更举觞。菊花何太苦？遭此两重阳。

　　○　陪族叔当涂宰游化城寺升公清风亭

　　化城若化出，金榜天宫开。疑是海上云，飞空结楼台。升公湖上一作中秀，粲然有辩才。济人不利己，立俗无嫌猜。了见水中月，青莲出尘埃。闲居清风亭，左右清风来。当暑阴广殿，太阳为裴回。茗酌待幽客，珍盘荐凋梅。飞文何洒落，万象为之摧。季父拥鸣琴，德声布云雷。虽游道林室，亦一作不举陶潜杯。清乐动诸天，长松自吟哀。留欢若可尽，劫石乃成灰。  

  

李太白全集 卷十九茕斋歌诗三十六首
登 览
　　○　登锦城散花楼

　　日照锦城头，朝光散花楼。金窗夹绣户，珠箔悬琼钩。飞梯绿云中，极目散我忧一作愁。暮雨向三峡，春江绕双流。今来一登望，如上九天游。

　　○　登峨眉山

　　蜀国多仙山，峨眉邈难匹。周流试登览，绝怪安可息？青冥倚天开，彩错疑画出。泠然紫霞赏，果得锦囊术。云间吟琼箫，石上弄宝瑟。平生有微尚，欢笑自此毕。烟容如在颜，尘累忽相失。倘逢骑羊子，携手凌白日。

　　○　大庭库

　　朝登大庭库，云物何苍然。莫辨陈郑火，空霾邹鲁烟。我来寻梓慎，观化入寥天。古木朔气多，松风如五弦。帝图终冥没，叹息满山川。

　　○　登单父陶少府半月台

　　陶公有逸兴，不与常人俱。筑台像半月，回向高城隅。置酒望白云，商飙起寒梧。秋山入远海，桑柘罗平芜。水色渌且明，令人思镜湖。终当过江去，爱此暂踟蹰。

　　○　天台晓望

　　天台邻四明，华顶高百越。门标赤城霞，楼栖沧岛月。凭高登远览，直下见溟渤。云垂大鹏翻，波动巨鳌没。风潮争汹涌，神怪何翕忽。观奇迹无倪，好道心不歇。攀条摘朱实，服药炼金骨。安得生羽毛，千春卧蓬阙？

　　○　早望海霞边

　　四明三千里，朝起赤城霞。日出红光散，分辉照雪崖。一餐咽琼液，五内发金沙。举手何所待？青龙白虎车。

　　○　焦山望寥山

　　石壁望松寥，宛然在碧霄。安得五彩虹，驾天作长桥？仙人如爱我，举手来相招。

　　○　杜陵绝句

　　南登杜陵上，北望五陵间。秋水明落日，流光灭远山。

　　○　登太白峰

　　西上太白峰，夕阳穷登攀。太白与我语，为我开天关。愿乘泠风去，直出浮云间。举手可近月，前行若无山。一别武功去，何时复见还？

　　○　登邯郸洪波台，置酒观发兵

　　我把两赤羽，来游燕赵间。天狼正可射，感激无时闲。观兵洪波台，倚剑望玉关。请缨不系越，且向燕然山。风引龙虎旗，歌钟昔一作忆追攀。击筑落高月，投壶破愁颜。遥知百战胜，定扫鬼方还。

　　○　登广武古战场怀

　　秦鹿奔野草，逐之若飞蓬。项王气盖世，紫电明双瞳。呼吸八千人，横行起江东。赤精斩白帝，叱咤入关中。两龙不并跃，五纬与天同。楚灭无英图，汉兴有成功。按剑清八极，归酣歌大风。伊昔临广武，连兵决雌雄。分我一杯羹，太皇乃汝翁。战争有古迹，壁垒颓层穹。猛虎啸洞壑，饥鹰鸣秋空。翔云列晓阵，杀气赫长虹。拨乱属豪圣，俗儒安可通。沉湎呼竖子，狂言非至公。抚掌黄河曲，嗤嗤阮嗣宗。

　　○　登新平楼

　　去国登兹楼，怀归伤暮秋。天长落日远，水净寒波流。秦云起岭树，胡雁飞沙洲。苍苍几万里，目极令人愁。

　　○　谒老君庙

　　先君怀圣德，灵庙肃神心。草合人踪断，尘浓鸟迹深。流沙丹灶灭，关路紫烟沉。独伤千载后，空馀松柏林。

　　○　秋日登扬州西灵塔

　　宝塔凌苍苍，登攀览四荒。顶高元气合，标出海云长。万象分空界，三天接画梁。水摇金刹影，日动火珠光。鸟拂琼帘度，霞连绣栱张。目随征路断，心逐去帆扬。露浴梧楸白，霜催橘柚黄。玉毫如可见，于此照迷方。

　　○　登金陵冶城西北谢安墩

　　晋室昔横溃，永嘉遂南奔。沙尘何茫茫，龙虎斗朝昏。胡马风汉草，天骄蹙中原。哲匠感颓运，云鹏忽飞翻。组练照楚国，旌旗连海门。西秦百万众，戈甲如云屯。投鞭可填江，一扫不足论一作投策可填江,一朝为我吞。皇运有返正，丑虏无遗魂。谈笑遏横流，苍生望斯存。冶城访古迹一作至今冶城隅，犹有谢安墩。凭览周地险，高标绝人喧。想像东山姿，缅怀右军言。梧桐识嘉树，蕙草留芳根。白鹭映春洲，青龙见朝暾。地古云物在，台倾禾黍繁。我来酌清波，于此树名园。功成拂衣去，归入一作长啸武陵源。

　　○　登瓦官阁

　　晨登瓦官阁，极眺金陵城。钟山对北户，淮水入南荣。漫漫雨花落，嘈嘈天乐鸣。两廊振法鼓，四角吟一作吹风筝。杳出霄汉上，仰攀日月行。山空霸气灭，地古寒阴生。寥廓云海晚，苍茫宫观平。门馀阊阖字，楼识凤凰名。雷作百山动，神扶万栱倾。灵光何足贵？长此镇吴京。

　　○　登梅冈望金陵，赠族侄高座寺僧中孚

　　钟山抱金陵，霸气昔腾发。天一作神开帝王居，海色照宫阙。群峰如逐鹿，奔走相驰突。江水九道来，云端遥明没。时迁大运去，龙虎势休歇。我来属天清，登览穷楚越。吾宗挺禅伯，特秀鸾凤骨一作吾宗道门秀,特异鸾凤骨。众星罗青天，明者独有月。冥居顺生理，草木不剪伐。烟窗引蔷薇，石壁老野蕨。吴风谢安屐，白足傲履袜。几宿一下山一作下山来，萧然忘干谒。谈经演金偈，降鹤舞海雪。时闻天香来，了与世事绝。佳游不可得，春风惜远别。赋诗留岩屏，千载庶不灭。

　　○　登金陵凤凰台

　　凤凰台上凤凰游，凤去台空江自流。吴宫一作时花草埋幽径，晋代一作国衣冠成古丘。三山半落青天外，一水一作二水中分白鹭洲。总为一作尽道浮云能蔽日，长安不见使人愁。

　　○　望庐山瀑布水　二首

　　西登香炉峰，南见一作望瀑布水。挂流三百丈一作三千匹，喷壑数十里。欻如飞电一作练来，隐若白虹起。初惊河汉一作银河落，半洒云天里。仰观势转雄，壮哉造化功。海风吹不断，江一作山月照还空。空中乱潈射，左右洗青壁。飞珠散轻霞，流沫沸穹石。而我乐名山，对之心益闲。无论漱琼液，还得洗尘颜。且谐宿所好，永愿辞人间一作集谱宿所好,永不归人间。

　　日照香炉生紫烟，遥看瀑布挂前川。飞流直下三千尺，疑是银河落九一作半天。

　　○　登庐山五老峰

　　庐山东南五老峰，青天削出金芙蓉。九江秀色可揽结，吾将此地巢云松。

　　○　江上望皖公山

　　奇峰出奇云，秀木含秀气。清宴皖公山，巉绝称人意。独游沧江上，终日淡无味。但爱兹岭高，何由讨灵异？默然遥相许，欲往心莫遂。待吾还丹成，投迹归此地。

　　○　望黄鹤楼

　　东望黄鹤山，雄雄半空出。四面生白云，中峰倚红日。岩峦行穹跨，峰嶂亦冥密。颇闻列仙人，于此学飞术。一朝向蓬海，千载空石室。金灶生烟埃，玉潭秘清谧。地古遗草木，庭寒老芝朮。蹇予羡攀跻，因欲保闲逸。观奇遍诸岳，兹岭不可匹。结心寄青松，永悟客情毕。

　　○　鹦鹉洲

　　鹦鹉来过吴江水，江上洲传鹦鹉名。《鹦鹉西飞陇山去，芳洲之树何青青! 烟开兰叶香风暖，岸夹桃花锦浪生。迁客此时徒极目，长洲孤月向谁明？

　　○　九日登巴陵，置酒望洞庭水军时贼逼华容县

　　九日天气清，登高无秋云。造化辟川岳，了然楚汉分。长风鼓横波，合沓蹙龙文。忆昔传游豫，楼船壮横汾。今兹讨鲸鲵，旌旆何缤纷。白羽落酒樽，洞庭罗三军。黄花不掇手，战鼓遥相闻。剑舞转颓阳，当时日停曛。酣歌激壮士，可以摧妖氛。龌龊东篱下，泉明不足群。

　　○　秋登巴陵望洞庭

　　清晨登巴陵，周览无不极。明湖映天光，彻底见秋色。秋色何苍然，际海俱澄鲜。山青灭远树，水绿无寒烟。来帆出江中，去鸟向日边。风清长沙浦，山空云梦田。瞻光惜颓发，阅水悲徂年。北渚既荡漾，东流自潺湲。郢人唱《白雪》，越女歌《采莲》。听此更肠断，凭崖泪如泉。

　　○　与夏十二登岳阳楼

　　楼观岳阳尽，川迥洞庭开。雁引愁心去一作雁别秋江去，山衔好月来。云间连下榻，天上接行杯。醉后凉风起，吹人舞袖回。

　　○　登巴陵开元寺西阁，赠衡岳僧方外

　　衡岳有阐士，五峰秀真骨。见君万里心，海水照秋月。大臣南溟去，问道皆请谒。洒以甘露言，清凉润肌发。明湖落天镜，香阁凌银阙。登眺餐惠风，新花期启发。

　　○　与贾至舍人于龙兴寺剪落梧桐枝望灉湖

　　剪落青梧枝，灉湖坐可窥。雨洗秋山净，林光澹碧滋。水闲明镜转，云绕画屏移。千古风流事，名贤共此时。

　　○　挂席江上待月有怀

　　待月月未出，望江江自流。倏忽城西郭，青天悬玉钩。素华虽可揽，清景不可游。耿耿金波里，空瞻鳷鹊楼。

　　○　金陵望汉江

　　汉江回万里，派作九龙盘。横溃豁中国，崔嵬飞迅湍。六帝沦亡后，三吴不足观。我君混区宇，垂拱众流安。今日任公子，沧浪罢钓竿。

　　○　秋登宣城谢脁北楼

　　江城如画里，山晓望晴空。两水夹明镜，双桥落彩虹。人烟寒一作空橘柚，秋色老梧桐。谁念北楼上，临风怀谢公？　

　　○　望天门山

　　天门中断楚江开，碧水东流至北回。两岸青山相对出，孤帆一片日边来。

　　○　望木瓜山

　　早起见日出，暮见栖鸟还。客心自酸楚，况对木瓜山。

　　○　登敬亭北二小山，余时送客，逢崔侍御，并登此地

　　送客谢亭北，逢君纵酒还。屈盘戏白马，大笑上青山。回鞭指长安，西日落秦关。帝乡三千里，杳在碧云间。

　　○　过崔八丈水亭

　　高阁横秀气，清幽并在君。檐飞宛溪水，窗落敬亭云。猿啸风中断，渔歌月里闻。闲随白鸥去，沙上自为群。  

  

李太白全集 卷二十茕斋歌诗六十一首
行 役
　　○　安州应城玉女汤作

　　神女殁幽境，汤池流大川。阴阳结炎炭，造化开灵泉。地底烁朱火，沙傍歊素烟。沸珠跃明月，皎镜函空天。气浮兰芳满，色涨桃花然。精览万殊入，潜行七泽连。愈疾功莫尚，变盈道乃全。濯濯气清泚，晞发弄潺湲。散下楚王国，分浇宋玉田。可以奉巡幸，奈何隔穷偏。独随朝宗水，赴海输微涓。

　　○　之广陵宿常二南郭幽居

　　绿水接柴门，有如桃花源。忘忧或假草，满院罗丛萱。暝色湖上来，微雨飞南轩。故人宿茅宇，夕鸟栖杨园。还惜诗酒别，深为江海言。明朝广陵道，独忆此倾樽。

　　○　夜下征虏亭

　　船下广陵去，月明征虏亭。山花如绣颊，江火似流萤。

　　○　下途归石门旧居

　　吴山高，越水清，握手无言伤别情。将欲辞君挂帆去，离魂不散烟郊树。此心郁怅谁能论？有愧叨承国士恩。云物共倾三月酒，岁时同饯五侯门。羡君素书尝满案，含丹照白霞色烂。余尝学道穷冥筌，梦中往往游仙山。何当脱屣谢时去？壶中别有日月天。俯仰人间易凋朽，钟峰五云在轩牖。惜别愁窥玉女窗，归来笑把洪崖手。隐居寺，隐居山，陶公炼液栖其间。灵神闭气昔登攀，恬然但觉心绪闲。数人不知几甲子，昨夜犹带冰霜颜。我离虽则岁物改，如今了然失所在。别君莫道不尽欢，悬知乐客遥相待。石门流水遍桃花，我亦曾到秦人家。不知何处得鸡豕，就中仍见繁桑麻。翛然远与世事间，装鸾驾鹤又复远。何必长从七贵游？劳生徒聚万金产。挹君去，长相思，云游雨散从此辞。欲知怅别心易苦，向暮春风杨柳丝。

　　○　客中行

　　兰陵美酒郁金香，玉碗盛来琥珀光。但使主人能醉客，不知何处是他乡。

　　○　太原早秋

　　岁落众芳歇，时当大火流。霜威出塞早，云色渡河秋。梦绕边城月，心飞故国楼。思归若汾水，无日不悠悠。

　　○　奔亡道中　五首

　　苏武天山上，田横海岛边。万重关塞断，何日是归年？

　　亭伯去安在，李陵降未归。愁容变海色，短服改胡衣。

　　谈笑三军却，交游七贵疏。仍留一只箭，未射鲁连书。

　　函谷如玉关，几时可生还？洛阳为易水，嵩岳是燕山。俗变羌胡语，人多沙塞颜。申包惟恸哭，七日鬓毛斑。

　　淼淼望湖水，青青芦叶齐。归心落何处？日没大江西。歇马傍春草，欲行远道迷。谁忍子规鸟，连声向我啼。

　　○　郢门秋怀

　　郢门一为客，巴月三成弦。朔风正摇落，行子愁归旋。杳杳山外日，茫茫江上天。人迷洞庭水，雁度潇湘烟。清旷谐宿好，缁磷及此年。百龄何荡漾？万化相推迁。空谒苍梧帝，徒寻溟海仙。已闻蓬海浅，岂见三桃圆？倚剑增浩叹，扪襟还自怜。终当游五湖，濯足沧浪泉。

　　○　至鸭栏驿上白马矶，赠裴侍御

　　侧叠万古石，横为白马矶。乱流若电转，举棹扬珠辉。临驿卷缇幕，升常接绣衣。情亲不避马，为我解霜威。

　　○　荆门浮舟望蜀江

　　春水月峡来，浮舟望安极。正是桃花流，依然锦江色。江色绿且明，茫茫与天平。逶迤巴山尽，摇曳楚云行。雪照聚沙雁，花飞出谷莺。芳洲却已转，碧树森森迎。流目浦烟夕，扬帆海月生。江陵识遥火，应到渚宫城。

　　○　上三峡

　　巫山夹青天，巴水流若兹。巴水忽可尽，青天无到时。三朝上黄牛，三暮行太迟。三朝又三暮，不觉鬓成丝。

　　○　自巴东舟行经瞿唐峡，登巫山最高峰，晚还题壁

　　江行几千里，海月十五圆。始经瞿塘峡，遂步巫山巅。巫山高不穷，巴国尽所历。日边攀垂萝，霞外倚穹石。飞步凌绝顶，极目无纤烟。却顾失丹壑，仰观临青天。青天若可扪，银汉去安在？云知苍梧，记水辨瀛海。周游孤光晚，历览幽意多。积雪照空谷，悲风鸣森柯。归途行欲曛，佳趣尚未歇。江寒早啼猿，松暝已吐月。月色何悠悠！清猿响啾啾。辞山不忍听，挥策还孤舟。

　　○　早发白帝城一作白帝下江陵

　　朝辞白帝彩云间，千里江陵一日还。两岸猿声啼不尽，轻舟已过万重山一作须萸过却万重山。

　　○　秋下荆门

　　霜落荆门江树空，布帆无恙挂秋风。此行不为鲈鱼脍，自爱名山入剡中。

　　○　江行寄远

　　刳木出吴楚，危槎百馀尺。疾风吹片帆，日暮千里隔。别时酒犹在，已为异乡客。思君不可得，愁见江水碧。

　　○　宿五松山下荀媪家

　　我宿五松下，寂寥无所欢。田家秋作苦，邻女夜舂寒。跪进雕胡饭，月光明素盘。令人惭漂母，三谢不能餐。

　　○　下泾县陵阳溪至涩滩

　　涩滩鸣嘈嘈，两山足猿猱。白波若卷雪，侧足不容舠。渔人与舟人，撑折万张篙。

　　○　下陵阳沿高溪三门六剌滩

　　三门横峻滩，六剌走波澜。石惊虎伏起，水状龙萦盘。何惭七里濑，使我欲垂竿。

　　○　夜泊黄山，闻殷十四吴吟

　　昨夜谁为吴会吟？风生万壑振空林。龙惊不敢水中卧，猿啸时闻岩下音。我宿黄山碧溪月，听之却罢松间琴。朝来果是沧洲逸，酤酒醍盘饭霜栗。半酣更发江海声，客愁顿向杯中失。

　　○　宿鰕湖

　　鸡鸣发黄山，暝投鰕湖宿。白雨映寒山，森森似银竹。提携采铅客，结荷水边沐。半夜四天开，星河烂人目。明晨大楼去，冈陇多屈伏。当与持斧翁，前溪伐云木。

　　○　西施

　　西施越溪女，出自苎萝山。秀色掩今古，荷花羞玉颜。浣纱弄碧水，自与清波闲。皓齿信难开，沉吟碧云间。勾践徵绝艳，扬蛾入吴关。提携馆娃宫，杳渺讵可攀？一破夫差国，千秋竟不还。

　　○　王右军

　　右军本清真，潇洒出风尘。山阴遇羽客，爱此好鹅宾。扫素写道经，笔精妙入神。书罢笼鹅去，何曾别主人！

　　○　上元夫人

　　上元谁夫人？偏得王母娇。嵯峨三角髻，馀发散垂腰。裘披青毛锦，身著赤霜袍。手提嬴女儿，闲与凤吹箫。眉语两自笑，忽然随风飘。

　　○　苏台览

　　旧苑荒台杨柳新，菱歌清唱不胜春。只今惟有西江月，曾照吴王宫里人。

　　○　越中览

　　越王勾践破吴归，义士还乡尽锦衣。宫女如花满春殿，只今惟有鹧鸪鹕飞。

　　○　商山四皓

　　白发四老人，昂藏南山侧。偃卧松雪间，冥翳不可识。云窗拂青霭，石壁横翠色。龙虎方战争，于焉自休息。秦人失金镜，汉祖升紫极。阴虹浊太阳，前星遂沦匿。一行佐明圣，倏起生羽翼。功成身不居，舒卷在胸臆。窅冥合元化，茫昧信难测。飞声塞天衢，万古仰遗则。

　　○　过四皓墓

　　我行至商洛，幽独访神仙。园绮复安在？云萝尚宛然。荒凉千古迹，芜没四坟连。伊昔炼金鼎，何年闭玉泉？陇寒惟有月，松古渐无烟。木魅风号去，山精雨啸旋。紫芝高咏罢，青史旧名传。今日并如此，哀哉信可怜？

　　○　岘山怀

　　访古登岘首，凭高眺襄中。天清远峰出，水落寒沙空。弄珠见游女，醉酒怀山公。感叹发秋兴，长松鸣夜风。

　　○　苏武

　　苏武在匈奴，十年持汉节。白雁上林飞，空传一书札。牧羊边地苦，落日归心绝。渴饮月窟冰，饥餐天上雪。东还沙塞远，北怆河梁别。泣把李陵衣，相看泪成血。

　　○　经下邳圯桥怀张子房

　　子房未虎啸，破产不为家。沧海得壮士，椎秦博浪沙。报韩虽不成，天地皆振动。潜匿游下邳，岂曰非智勇？我来圯桥上，怀古钦英风。惟见碧流水，曾无黄石公。叹息此人去，萧条徐泗空。

　　○　月夜金陵怀

　　苍苍金陵月，空悬帝王州。天文列宿在，霸一作鼎业大江流。渌水绝驰道，青松催古秋。台倾喜鹊观，宫没凤凰楼。别殿悲清暑，芳园罢游乐。一闻歌《玉树》，萧瑟后庭秋一作千古不胜愁。

　　○　金陵　三首

　　晋家南渡日，此地旧一作即长安。地即帝王宅，山为龙虎盘 一作碧宇楼台满，青山龙虎盘。金陵空壮观，天堑一作江塞净波澜。醉客回桡去，吴歌且自欢 一作谁云行路难。

　　地拥金陵势，城回江一作汉水流。当时百万户，夹道起朱楼。亡国生春草，离宫没古丘。空馀后湖月，波上对江州。

　　六代兴亡国，三杯为尔歌。苑方秦地少一作小，山似洛阳多。古殿吴花草，深宫晋绮罗。并随人事灭，东逝与一作只沧波。

　　○　秋夜板桥浦泛月独酌怀谢脁

　　天上何所有？迢迢白玉绳。斜低建章阙，耿耿对金陵。汉水旧如练，霜江夜清澄。长川泻落月，洲渚晓寒凝。独酌板桥浦，古人谁可征？玄晖难再得，洒酒气填膺。

　　○　金陵新亭

　　金陵风景好,豪士集新亭.举目山河异,偏伤周颐情。四坐楚囚悲，不忧社稷倾。王公何慷慨。千载仰雄名。

　　○　过彭蠡湖

　　谢公入彭蠡，因此游松门。余方窥石镜，兼得穷江源。前赏迹可见，后来道空存。而欲继风雅，岂唯清心魂。

　　○　入彭蠡经松门观石镜，缅怀谢康乐题诗书游览之志

　　谢公之彭蠡，因此游松门。余方窥石镜，兼得穷江源。将欲继风雅，岂徒清心魂。前赏逾所见，后来道空存。况属临泛美，而无洲渚喧。漾水向东去，漳流直南奔。空濛三川夕，回合千里昏。青桂隐遥月，绿枫鸣愁猿。水碧或可采，金精秘莫论。吾将学仙去，冀与琴高言。

　　○　庐江主人妇

　　孔雀东飞何处栖？庐江小吏仲卿妻。为客裁缝君自见，城乌独宿夜空啼。

　　○　陪宋中丞武昌夜饮怀

　　清景南楼夜，风流在武昌。庾公爱秋月，乘兴坐胡床。龙笛吟寒水，天河落晓霜。我心还不浅，怀古一作留客醉馀觞。

　　○　望鹦鹉洲怀祢衡

　　魏帝营八极，蚁观一祢衡。黄祖斗筲人，杀之受恶名。吴江赋《鹦鹉》，落笔超群英。锵锵振金玉，句句欲飞鸣。鸷鹗啄孤凤，千春伤我情。五岳起方寸，隐然讵可平。才高竟何施，寡识冒天刑。至今芳洲上，兰蕙不忍生。

　　○　宿巫山下

　　昨夜巫山下，猿声梦里长。桃花飞渌水，三月下瞿塘。雨色风吹去，南行拂楚王。高丘怀宋玉，访古一沾裳。

　　○　金陵白杨十字巷

　　白杨十字巷，北夹湖沟道。不见吴时人，空生唐年草。天地有反覆，宫城尽倾倒。六帝馀古丘，樵苏泣遗老。

　　○　谢公亭盖谢脁、范云之所游

　　谢公离别处，风景每生愁。客散青天月，山空碧水流。池花春映日，窗竹夜鸣秋。今古一相接，长歌怀旧游。

　　○　纪南陵题五松山

　　圣达有去就，潜光愚其德。鱼与龙同池，龙去鱼不测。当时版筑辈，岂知傅说情。一朝和一作雨殷人，光气为列星。伊尹生空桑，捐庖佐皇极。铜宫放太甲，摄政无愧色。三年帝道明，委质终辅翼。旷哉至人心，万古可为则。时命或大缪，仲尼将一作其奈何？鸾凤忽覆巢，麒麟不来过。龟山蔽鲁国，有斧且无柯。归去来，归去来！宵济越洪波。

　　○　夜泊牛渚怀古此地即谢尚闻袁宠咏史处

　　牛渚西江夜，青天无片云。登舟望秋月，空忆谢将军。余亦能高咏，斯人不可闻。明朝挂帆席一作洞庭去，枫叶落纷纷。

　　○　姑孰十咏 ·姑孰溪

　　爱此溪水闲，乘流兴无极。漾楫怕鸥惊，垂竿待鱼食。波翻晓霞影，岸叠春山色。何处浣纱人？红颜未相识。

　　○　姑孰十咏·丹阳湖

　　湖与元气连，风波浩难止。天外贾客归，云间片帆起。龟游莲叶上，鸟宿芦花里。少女棹轻舟，歌声逐流水。

　　○　姑孰十咏·谢公宅

　　青山日将暝，寂寞谢公宅。竹里无人声，池中虚月白。荒庭衰草遍，废井苍苔积。惟有清风闲，时时起泉石。

　　○　姑孰十咏·陵歊台

　　旷望登古台，台高极人目。叠嶂列远空，杂花间平陆。闲云入窗牖，野翠生松竹。欲览碑上文，苔侵岂堪读？

　　○　姑孰十咏·桓公井

　　桓公名已古，废井曾未竭。石甃冷苍苔，寒泉湛孤月。秋来桐暂落，春至桃还发。路远人罕窥，谁能见清澈？

　　○　姑孰十咏·慈姥竹

　　野竹攒石生，含仲映江岛。翠色落波深，虚声带寒早。龙吟曾未听，凤曲吹应好。不学蒲柳凋，贞心尝自保。

　　○　姑孰十咏·望夫山

　　颙望临碧空，怨情感离别。江草不知愁，岩花但争发。云山万重隔，音信千里绝。春去秋复来，相思几时歇？

　　○　姑孰十咏·牛渚矶

　　绝壁临巨川，连峰势相向。乱石流洑间，回波自成浪。但惊群木秀，莫测精灵状。更听猿夜啼，忧心醉江上。

　　○　姑孰十咏·灵墟山

　　丁令辞世人，拂衣向仙路。伏炼九丹成，方随五云去。松萝蔽幽洞，桃杏深隐处。不知曾化鹤，辽海归几度。

　　○　姑孰十咏·天门山

　　迥出江山上，双峰自相对。岸映松色寒，石分浪花碎。参差远天际，缥缈晴霞外。落日舟去遥，回首沉青霭。  

  

李太白全集 卷二十一茕斋歌诗四十七首
闲 适
　　○　与元丹丘方城寺谈玄作

　　茫茫大梦中，惟我独先觉。腾转风火来，假合作容貌。灭除昏疑尽，领略入精要。澄虑观此身，因得通寂照。郎悟前后际，始知金仙妙。幸逢禅居人，酌玉坐相召。彼我俱若丧，云山岂殊调。清风生虚空，明月见谈笑。怡然青莲宫，永愿恣游眺。

　　○　寻高凤石门山中元丹丘

　　寻幽无前期，乘兴不觉远。苍崖渺难涉，白日忽欲晚。未穷三四山，已历千万转。寂寂闻猿愁，行行见云收。高松来好月，空谷宜清秋。溪深古雪在，石断寒泉流。峰峦秀中天，登眺不可尽。丹丘遥相呼，顾我忽而哂。遂造穷谷间，始知静者闲。留欢达永夜，清晓方言还。

　　○　安州般若寺水阁纳凉，喜遇薛员外乂

　　翛然金园赏，远近含晴光。楼台成海气，草木皆天香。忽逢青云士，共解丹霞裳。水退池上热，风生松下凉。吞讨破万象，搴窥临众芳。而我遗有漏，与君用无方。心垢都已灭，永言题禅房。

　　○　鲁中都东楼醉起作

　　昨日东楼醉一作东城饮，还应一作归来倒接蓠。阿谁扶上马，不省下楼时。

　　○　对酒醉题屈突明府厅

　　陶令八十日，长歌《归去来》。故人建昌宰，借问几时回？风落吴江雪，纷纷入酒杯。山翁今已醉，舞袖为君开。

　　○　月下独酌　四首

　　花间一作下一壶酒，独酌无相亲。举杯邀明月，对影成三人。月既不解饮，影徒随我身。暂伴月将影，行乐须及春。我歌月裴回，我舞影零乱。醒时同交欢，醉后各分散。永结无情游，相期邈云汉。

　　天若不爱酒，酒星不在天。地若不爱酒，地应无酒泉。天地既爱酒，爱酒不愧天。已闻清比圣，复道浊如贤。贤圣既已饮，何必求神仙？三杯通大道，一斗合自然。但得酒中趣，勿为醒者传。

　　三月咸阳时一作城，千花昼如锦一作好鸟吟清风，落花散如锦。谁能春独愁？对此径须饮。穷通与修短，造化夙所禀。一樽齐死生，万事固难审。醉后失天地，兀然就孤枕。不知有吾身，此乐最为甚。

　　穷愁千万端一作有千端，美酒三百杯一作唯数杯。愁多酒虽少，酒倾愁不来。所以知酒圣一作圣贤，酒酣心自开。辞粟卧首阳 一作饿伯夷，屡空饥一作悲颜回。当代不乐饮，虚名安用哉？蟹螯即金液，糟丘是蓬莱。且须饮美酒，乘月醉高台。

　　○　春归终南山松龛旧隐

　　我来南山阳，事事不异昔。却寻溪中水，还望岩下石。蔷薇缘东窗，女萝绕北壁。别来能几日？草木长数尺。且复命酒樽，独酌陶永夕。

　　○　冬夜醉宿龙门觉起言志

　　醉来脱宝剑，旅憩高堂眠。中夜忽惊觉，起立明灯前。开轩聊直望，晓雪河冰壮。哀哀歌苦寒，郁郁独惆怅。傅说版筑臣，李斯鹰犬人。欻起匡社稷，宁复长艰辛。而我胡为者，叹息龙门下。富贵未可期，殷忧向谁写。去去泪满襟，举声梁甫吟。青云当自致，何必求知音！

　　○　寻山僧不遇作

　　石径入丹壑，松门闭青苔。闲阶有鸟迹，禅室无人开。窥窗见白拂，挂壁生尘埃。使我空叹息，欲去仍裴回。香云遍山起，花雨从天来。已有空乐好，况闻青猿哀。了然绝世事，此地方悠哉。

　　○　过汪氏别业二首

　　游山谁可游？子明与浮丘。叠岭碍河汉，连峰横斗牛。汪生面北阜，池馆清且幽。我来感意气，捶炰列珍羞。扫石待归月，开池涨寒流。酒酣益爽气，为乐不知秋。

　　畴昔未识君，知君好贤才。随山起馆宇，凿石营池台。星火五月中，景风从南来。数枝石榴发，一丈荷花开。恨不当此时，相过醉金罍。我行值木落，月苦清猿哀。永夜达五更，吴歈送琼杯。酒酣欲起舞，四座歌相催。日出远海明，轩车且裴回。更游龙潭去，枕石拂莓苔。

　　○　待酒不至

　　玉壶系青丝，沽酒来何迟？山花向我笑，正好衔杯时。晚酌东窗下，流莺复在兹。春风与醉客，今日乃相宜。

　　○　独酌

　　春草如有意，罗生玉堂阴。东风吹愁来，白发坐相侵。独酌劝孤影，闲歌面芳林。长松尔何知一作本无情，萧瑟为谁吟？手舞石上月，膝横花间琴。过此一壶外，悠悠非我心。

　　○　友人会宿

　　涤荡千古愁，留连百壶饮。良宵宜清谈，皓月一作然未能寝。醉来卧空山，天地即衾枕。

　　○　春日独酌二首

　　东风扇淑气，水木荣春晖。白日照绿草，落花散且飞。孤云还空山，众鸟各已归。彼物皆有托，吾生独无依。对此石上月，长醉歌芳菲。我有紫霞想，缅怀沧洲间。且对一壶酒，澹然万事闲。横琴倚高松，把酒望远山。长空去鸟没，落日孤云还。但恐光景晚，宿昔成秋颜。

　　○　金陵江上遇蓬池隐者时于落星石上以紫绮裘换酒为欢

　　心爱名山游，身随名山远。罗浮麻姑台，此去或未返。遇君蓬池隐，就我石上饭。空言不成欢，强笑惜日晚。绿水向雁门，黄云蔽龙山。叹息两客鸟，徘徊吴越间。一语一执手，留连夜将久。解我紫绮裘，且换金陵酒。酒来笑复歌，兴酣乐事多。水影弄月色，清光奈愁何！明晨挂帆席，离恨满沧波。

　　○　月夜听卢子顺弹琴

　　闲坐夜明月，幽人弹素琴。忽闻《悲风》调，宛若《寒松》吟。白雪乱纤手，绿水清虚心。钟期久已没，世上无知音。

　　○　清溪半夜闻笛

　　羌笛《梅花引》，吴溪陇水清一作情。寒山秋浦月一作空山满明月，肠断玉关情一作声。

　　○　日夕山中忽然有怀

　　久卧名一作青山云，遂为名一作青山客。山深一作春云更好，赏弄终日夕。月衔楼间峰，泉漱阶下石。素心自此得，真趣非外惜。鼯啼桂方秋，风灭籁归寂。缅思洪崖术，欲往沧海一作岛隔。云车来何迟，抚几空叹息。

　　○　夏日山中

　　懒摇白羽扇，裸袒青林中。脱巾挂石壁，露顶洒松风。

　　○　山中与幽人对酌

　　两人对酌山花开，一杯一杯复一杯。我醉欲眠卿且去，明朝有意抱琴来。

　　○　春日醉起言志

　　处世若大梦，胡为劳其生？所以终日醉，颓然卧前楹。觉来盼庭前，一鸟花间鸣。借问此何时，春风语流莺。感之欲叹息，对酒还自倾。浩歌待明月，曲尽已忘情。

　　○　庐山东林寺夜怀

　　我寻青莲宇，独往谢城阙。霜清东林钟，水白虎溪月。天香生虚空，天乐鸣不歇。宴坐寂不动，大千入毫发。湛然冥真心，旷劫断出没。

　　○　寻雍尊师隐居

　　群峭碧摩天，逍遥不记年。拨云寻古道，倚石听流泉。花暖青牛卧，松高白鹤眠。语来江色暮，独自下寒烟。

　　○　与史郎中钦听黄鹤楼上吹笛

　　一为迁客去长沙，西望长安不见家。黄鹤楼中吹玉笛，江城五月落梅花。

　　○　对酒

　　劝君莫拒杯，春风笑人来。桃李如旧识，倾花向我开。流莺啼碧树，明月窥金罍。昨日朱颜子，今日白发催。棘生石虎殿，鹿走姑苏台。自古帝王宅，城阙闭黄埃。君若不饮酒，昔人安在哉？

　　○　醉题王汉阳厅

　　我似鹧鸪鸟，南迁懒北飞。时寻汉阳令，取醉月中归。

　　○　嘲王历阳不肯饮酒

　　地白风色寒，雪花大如手。笑杀陶泉明，不饮杯中酒。浪抚一张琴，虚栽五株柳。空负头上巾，吾于尔何有？

　　○　独坐敬亭山

　　众鸟高飞尽，孤云独去闲。相看两不厌，只有敬亭山。

　　○　自遣

　　对酒不觉暝，落花盈我衣。醉起步溪月，鸟还人亦稀。

　　○　访戴天山道士不遇

　　犬吠水声中，桃花带雨浓。树深时见鹿，溪午不闻钟。野竹分青霭，飞泉挂碧峰。无人知所去，愁倚两三松。

　　○　秋日与张少府、楚城韦公藏书高斋作

　　日下空庭暮，城荒古迹馀。地形连海尽，天影落江虚。旧赏人虽隔，新知乐未疏。彩云思作赋，丹壁间藏书。楂拥随流叶，萍开出水鱼。夕来秋兴满，回首意何如？

怀　　思
　　○　秋夜独坐怀故山

　　小隐慕安石，远游学子平。天书访江海，云卧起咸京。入侍瑶池宴，出陪玉辇行。夸胡新赋作，谏猎短书成。但奉紫霄顾，非邀青史名。庄周空说剑，墨翟耻论兵。拙薄遂疏绝，归闲事耦耕。顾无苍生望，空爱紫芝荣。寥落暝霞色，微茫旧壑情。秋山绿萝月，今夕为谁明？

　　○　忆崔郎中宗之游南阳遗吾孔子琴，抚之潸然感旧

　　昔在南阳城，唯餐独山蕨。忆与崔宗之，白水弄素月。时过菊潭上，纵酒无休歇。泛此黄金花，颓然清歌发。一朝摧玉树，生死殊飘忽。留我孔子琴，琴存人已殁。谁传《广陵散》，但哭邙山骨。泉户何时明？长扫狐兔窟。

　　○　忆东山　二首

　　不向东山久，蔷薇几度花？白云还自散，明月落谁家？

　　我今携谢妓，长啸绝人群。欲报东山客，开关扫白云。

　　○　望月有怀

　　清泉映疏松，不知几千古。寒月摇清波，流光入窗户。对此空长吟，思君意何深。无因见安道，兴尽愁人心。

　　○　对酒忆贺监　二首

　　四明有狂客，风流一作霞衣贺季真。长安一相见，呼我谪仙人。昔好杯中物，翻一作今为松下尘。金龟换酒处，却忆泪沾巾。

　　狂客归四明，山阴道士迎。敕赐镜湖水，为君台沼荣。人亡馀故宅，空有荷花生。念此杳如梦，凄然伤我情。

　　○　重忆　一首

　　欲向江东去，定将谁举杯？稽山无贺老，却棹酒船回。

　　○　春滞沅湘有怀山中

　　沅湘春色还，风暖烟草绿。古之伤心人，于此肠断续。予非《怀沙》客，但美《采菱》曲。所愿归东山，寸心于此足。

　　○　落日忆山中

　　雨后烟景绿，晴天散馀霞。东风随春归，发我枝上花。花落时欲暮，见此令人嗟。愿游名山去，学道飞丹砂。

　　○　忆秋浦桃花旧游，时窜夜郎

　　桃花春水生，白石今出没。摇荡女萝枝，半摇青天月。不知旧行径，初拳几枝蕨。三载夜郎还，于兹炼金骨。  

  

李太白全集 卷二十二茕斋歌诗四十五首
感　　遇
　　○　越中秋怀

　　越水绕碧山，周回数千里。乃是天镜中，分明画相似。爱此从冥搜，永怀临湍游。一为沧波客，十见红蕖秋。观涛壮天险，望海令人愁。路遐迫西照，岁晚悲东流。何必探禹穴？逝将归蓬丘。不然五湖上，亦可乘扁舟。

　　○　效古　二首

　　朝入天苑中，谒帝蓬莱宫。青山映辇道，碧树摇苍空。谬题金闺籍，得与银台通。待诏奉明主，抽毫颂清风。归时落日晚，躞蹀浮云骢。人马本无意，飞驰自豪雄。入门紫鸳鸯，金井双梧桐。清歌弦古曲，美酒沽新丰。快意且为乐，列筵坐群公。光景不可留，生世如转蓬。早达胜晚遇，羞比垂钓翁。

　　自古有秀色，西施与东邻。蛾眉不可妒，况乃效其颦。所以尹婕妤，羞见邢夫人。低头不出气，塞默少精神。寄语无盐子，如君何足珍。

　　○　感寓　二首

　　宝剑双蛟龙, 雪花照芙蓉。精光射天地, 电腾不可冲。一去别金匣, 飞沉失相从。风胡殁已久, 所以潜其锋。吴水深万仗 ,楚山貌千重。雌雄终不隔, 神物会当逢。

　　咸阳二三月，百鸟鸣花枝。玉剑谁家子？西秦豪侠儿。日暮醉酒归，白马骄且驰。意气人所仰一作倾，游冶方及时。子云不晓事，晚献《长杨》词。赋达身已老，草《玄》鬓若丝。投阁良可叹，但为此辈嗤。

　　○　拟古　十二首

　　青天何历历？明星如白石。黄姑与织女，相去不盈尺。银河无鹊桥，非时将安适。闺人理纨素，游子悲行役。瓶冰知冬寒，霜露欺远客。客似秋叶飞，飘飖不言归。别后罗带长，愁宽去时衣。乘月托宵梦，因之寄金徽。

　　高楼入青天，下有白玉堂。明月看欲堕，当窗悬清光。遥夜一美人，罗衣沾秋霜。含情弄柔瑟，弹作《陌上桑》。弦声何激烈，风卷绕飞梁。行人皆踯躅，栖鸟起回翔。但写妾意苦，莫辞此曲伤。愿逢同心者，飞作紫鸳鸯。

　　长绳难系日，自古共悲辛。黄金高北斗，不惜买阳春。石火无留光，还如世中人。即事已如梦，后来我谁身？提壶莫辞贫，取酒会四邻。仙人殊恍惚，未若醉中真。

　　清都绿玉树，灼烁瑶台春。攀花弄秀色，远赠天仙人。香风送紫蕊，直到扶桑津。取掇世上艳，所贵心之珍。相思传一笑，聊欲示情亲。

　　今日风日好，明日恐不如。春风笑于人，何乃愁自居。吹箫舞彩凤，酌醴鲙神鱼。千金买一醉，取乐不求馀。达士遗天地，东门有二疏。愚夫同瓦石，有才知卷舒。无事坐悲苦，块然涸辙鱼。

　　运速天地闭，胡风结飞霜。百草死冬月，六龙颓西荒。太白出东方，彗星扬精光。鸳鸯非越鸟，何为眷南翔？惟昔鹰将犬，今为侯与王。得水成蛟龙，争池夺凤凰。北斗不酌酒，南箕空簸扬。

　　世路今太行，回车竟何托。万族皆凋枯，遂无少可乐。旷野多白骨，幽魂共销铄。荣贵当及时，春华宜照灼。人非昆山玉，安得长璀错？身没期不朽，荣名在麟阁。

　　月色不可扫，客愁不可道。玉露生秋衣，流萤飞百草。日月终销毁，天地同枯槁。蟪蛄啼青松，安见此树老？金丹宁误俗，昧者难精讨。尔非千岁翁，多恨去世早。饮酒入玉壶，藏身以为宝。

　　生者为过客，死者为归人。天地一逆旅，同悲万古尘。月兔空捣药，扶桑已成一作以为薪。白骨寂无言，青松岂知春。前后更叹息，浮荣安足珍？

　　仙人骑彩凤，昨下阆风岑。海水三清浅，桃源一见寻。遗我绿玉杯，兼之紫琼琴。杯以倾美酒，琴以闲素心。二物非世有，何论珠与金？琴弹松里风，杯劝天上月。风月长相知，世人何倏忽？

　　涉江弄秋水，爱此荷花鲜。攀荷弄其珠，荡漾不成圆。佳人彩云里，欲赠隔远天。相思无由见，怅望凉风前。

　　去去复去去，辞君还忆君。汉水既殊流，楚山亦此分。人生难称意，岂得长为群。越燕喜海日，燕鸿思朔云。别久容华晚，琅玕不能饭。日落知天昏，梦长觉道远。望夫登高山，化石竟不返。

　　○　感兴　八首

　　瑶姬天帝女，精彩化朝云。宛转入宵梦，无心向楚君。锦衾抱秋月，绮席空兰芬。茫昧竟谁测？虚传宋玉文。

　　洛浦有宓妃，飘飖雪争飞。轻云拂素月，了可见清辉。解珮欲西去，含情讵相违。香尘动罗袜，绿水不沾衣。陈王徒作赋，神女岂同归？好色伤大雅，多为世所讥。

　　裂素持作书，将寄万里怀。眷眷待远信，竟岁无人来。征鸿务随阳，又不为我栖。委之在深箧，蠹鱼坏其题。何如投水中，流落他人开。不惜他人开，但恐生是非。

　　芙蓉娇绿波，桃李夸白日。偶蒙春风荣，生此艳阳质。岂无佳人色？但恐花不实。宛转龙火飞，零落互相失。讵知凌寒松，千载长守一？

　　十五游神仙，仙游未曾歇。吹笙坐松风，泛瑟窥海月。西山玉童子，使我炼金骨。欲逐黄鹤飞，相呼向蓬阙。

　　西国有美女，结楼青云端。蛾眉艳晓月，一笑倾城欢。高节不可夺，炯心如凝丹。常恐彩色晚，不为人所观。安得配君子，共乘双飞鸾。

　　竭来荆山客，谁为**玉分？良宝绝见弃，虚持三献君。直木忌先伐，芬兰哀自焚。盈满天所损，沉冥道所群。东海有碧水，西山多白云。鲁连及夷齐，可以蹑清芬。

　　嘉谷隐丰草，草深苗且稀。农夫既不异，孤穗将安归。常恐委畴陇，忽与秋蓬飞。乌得荐宗庙，为君生光辉。

　　○　寓言　三首

　　周公负斧扆，成王何夔夔。武王昔不豫，剪爪投河湄。贤圣遇谗慝，不免人君疑。天风拔大木，禾黍咸伤萎。管蔡扇苍蝇，公赋《鸱鸮》诗。《金縢》若不启，忠信谁明之。

　　摇裔双彩凤，婉娈三青禽。往还瑶台里，鸣舞玉山岑。以欢秦娥意，复得王母心。区区精卫鸟，衔木空哀吟。

　　长安春色归，先入青门道。绿杨不自持，从风欲倾倒。海燕还秦宫，双飞入帘栊。相思不相见，托梦辽城东。

　　○　秋夕旅怀

　　凉风度秋海，吹我乡思飞。连山去无际，流水何时归？目极浮云色，心断明月晖。芳草歇柔艳，白露催寒衣。梦长银汉落，觉罢天星稀。含悲想旧国，泣下谁能挥？

　　○　感遇　四首

　　吾爱王子晋，得道伊洛滨。金骨既不毁，玉颜长自春。可怜浮丘公，猗靡与情亲。举首白日间，分明谢时人。二仙去已远，梦想空殷勤。

　　可叹东篱菊，茎疏叶且微。虽言异兰蕙，亦自有芳菲。未泛盈樽酒，徒沾清露辉。当荣君不采，飘落欲何依。

　　昔余闻姮娥，窃药驻云发。不自娇玉颜，方希炼金骨。飞去身莫返，含笑坐明月。紫宫夸蛾眉，随手会凋歇。

　　宋玉事楚王，立身本高洁。巫山赋彩云，郢路歌白雪。举国莫能和，巴人皆卷舌。一感登徒言，恩情遂中绝。 
写　怀
　　○　翰林读书言怀，呈集贤院内诸学士

　　晨趋紫禁中，夕待金门诏。观书散遗帙，探古穷至妙。片言苟会心，掩卷忽而笑。青蝇易相点，《白雪》难同调。本是疏散人，屡贻褊促诮。云天属清朗，林壑忆游眺。或时清风来，闲倚栏一作檐下啸。严光桐庐溪，谢客临海峤。功成谢人君一作间，从此一投钓。

　　○　寻阳紫极宫感秋作

　　何处闻秋声？翛翛北窗竹。回薄万古心，揽之不盈掬。静坐观众妙，浩然媚幽独。白云南山来，就我檐下宿。懒从唐生决，羞访季主卜。四十九年非，一往不可复。野情转萧洒，世道有翻覆。陶令归去来，田家酒应熟。

　　○　江上秋怀

　　餐霞卧旧壑，散发谢远游。山蝉号枯桑，始复知天秋。朔雁别海裔，越燕辞江楼。飒飒风卷沙，茫茫雾萦洲。黄云结暮色，白水扬寒流。恻怆心自悲，潺湲泪难收。蘅兰方萧瑟，长叹令人愁。

　　○　秋夕书怀　　一作秋日南游书怀

　　北风吹海雁，南渡落寒声。感此潇湘客，凄其流浪情。海怀结沧洲一作远心飞苍梧，霞一作遐想游赤城。始探蓬壶事，旋觉天地轻。澹然吟一作思高秋，闲卧瞻太清。萝月掩一作隐空幕，松霜皓一作云散前楹。灭见息群动，猎微穷至精。桃花有源水，可以保吾生。

　　○　避地司空原言怀

　　南风昔不竞，豪圣思经纶。刘琨与祖逖，起舞鸡鸣晨。虽有匡济心，终为乐祸人。我则异于是，潜光皖水滨。卜筑司空原，北将天柱邻。雪霁万里月，云开九江春。俟乎泰阶平，然后托微身。倾家事金鼎，年貌可长新。所愿得此道，终然保清真。弄景奔日驭，攀星戏河津。一随王乔去，长年玉天宾。

　　○　南奔书怀　　一作自丹阳南奔道中作。萧士赟云是伪作

　　遥夜何漫漫，空歌白石烂。甯戚未匡齐，陈平终佐汉。欃枪扫河洛，直割鸿沟半。历数方未迁，云雷屡多难。天人秉旄钺，虎竹光藩翰。侍笔黄金台，传觞青玉案。不因秋风起，自有思归叹。主将动谗疑，王师忽离叛。自来白沙上，鼓噪丹阳岸。宾御如浮云，从风各消散。舟中指可掬，城上骸争爨。草草出近关，行行昧前算。南奔剧星火，北寇无涯畔。顾乏七宝鞭，留连道傍玩。太白夜食昴，长虹日中贯。秦赵兴天兵，茫茫九州乱。感遇明主恩，颇高祖逖言。过江誓流水，志在清中原。拔剑击前柱，悲歌难重论。

　　○　上崔相百忧章　　时在浔阳狱

　　共工赫怒，天维中摧。鲲鲸喷荡，扬涛起雷。鱼龙陷人，成此祸胎。火焚昆山，玉石相硾。仰希霖雨，洒宝炎煨。箭发石开，戈挥日回。邹衍恸哭，燕霜飒来，微诚不感。犹贽一作絷夏台。苍鹰搏攫，丹棘崔嵬。豪圣凋枯，王风伤哀。斯文未丧，东岳岂颓。穆逃楚难，邹脱吴灾。见机苦迟，二公所咍。骥不骤进，麟何来哉？星离一门，草掷二孩。万愤结习，忧从中催。金瑟玉壶，尽为愁媒。举酒太息，泣血盈杯。台星再朗，天网重恢。屈法申恩，弃瑕取材。冶长非罪，尼父无猜。覆盆倘举，应照寒灰。

　　○　万愤词投魏郎中

　　海水渤潏，人罹鲸鲵。蓊胡沙而四塞，始滔天于燕齐。何六龙之浩荡，迁白日于秦西。九土星分，嗷嗷栖栖。南冠君子，呼天而啼。恋高堂而掩泣，泪血地而成泥。狱户春而不草，独幽怨而沉迷。兄九江兮弟三峡，悲羽化之难齐。穆陵关北愁爱子，豫章天南隔老妻。一门骨肉散百草，遇难不复相提携。树榛拔桂，囚鸾宠鸡。舜昔授禹，伯成耕犁。德自此衰，吾将安栖。好我者恤我，不好我者何忍临危而相挤。子胥鸱夷，彭越醢醯。自古豪烈，胡为此繄？苍苍之天，高乎视低。如其听卑，脱我牢狴。傥辨美玉，君收白珪。

　　○　荆州贼乱，临洞庭言怀作

　　修蛇横洞庭，吞象临江岛。积骨成巴陵，遗言闻楚老。水穷三苗国，地窄三湘道。岁晏天峥嵘，时危人枯槁。思归阴丧乱，去国伤怀抱。郢路方丘墟，章华亦倾倒。风悲猿啸苦，木落鸿飞早。日隐西赤沙，月明东城草。关河望已绝，氛雾行当扫。长叫天可闻，吾将问苍昊。

　　○　览镜书怀

　　得道无古今，失道还衰老。自笑镜中人，白发如霜草。扪心空叹息，问影何枯槁。桃李竟何言，终成南山皓。

　　○　田园言怀

　　贾谊三年谪，班超万里侯。何如牵白犊，饮水对清流？

　　○　江南春怀

　　青春几何时，黄鸟鸣不歇。天涯失乡一作归路，江外老华发。心飞秦塞云，影滞楚关月。身世殊烂漫，田园久芜没。岁晏何所从？长歌谢金阙。  

  

李太白全集 卷二十三茕斋歌诗五十三首
咏　　物
　　○　听蜀僧濬弹琴

　　蜀僧抱绿绮，西下峨眉峰。为我一挥手，如听万壑松。客心洗流水，馀响入霜钟。不觉碧山暮，秋云暗几重。

　　○　鲁东门观刈蒲

　　鲁国寒事早，初霜刈渚蒲。挥镰若转月，拂水生连珠。此草最可珍，何必贵龙须？织作玉床席，欣承清夜娱。罗衣能再拂，不畏素尘芜。

　　○　咏邻女东窗海石榴

　　鲁女东窗下，海榴世所稀。珊瑚映绿水，未足比光辉。清香随风发，落日好鸟归。愿为东南枝，低举拂罗衣。无由共攀折，引领望金扉。

　　○　南轩松

　　南轩有孤松，柯叶自绵幂。清风无闲时，潇洒终日夕。阴生古苔绿，色染秋烟碧。何当凌云霄，直上数千尺！

　　○　咏山樽二首前首题一作咏柳少府山瘿木樽

　　蟠木不雕饰，且将斤斧疏。樽成山岳势，材是栋梁馀。外与金罍并，中涵玉醴虚。惭君垂拂拭，遂忝玳筵居。

拥肿寒山木，嵌空成酒樽。愧无江海量，偃蹇在君门。

　　○　初出金门，寻王侍御不遇，咏壁上鹦鹉

　　落羽辞金殿，孤鸣托绣衣。能言终见弃，还向陇西飞。

　　○　紫藤树

　　紫藤挂云木，花蔓宜阳春。密叶隐歌鸟，香风留美人。

　　○　观放白鹰二首

　　八月边风高，胡鹰白锦毛。孤飞一片雪，百里见秋毫。

寒冬十二月，苍鹰八九毛。寄言燕雀莫相啅，自有云霄万里高。

　　○　观博平王志安少府山水粉图

　　粉壁为空天，丹青状江海。游云不知归，日见白鸥在。博平真人王志安，沉吟至此愿挂冠。松溪石磴带秋色，愁客思归生晓寒。

　　○　题雍丘崔明府丹灶

　　美人为政本忘机，服药求仙事不违。叶县已泥丹灶毕，瀛洲当伴赤松归。先师有诀神将助，大圣无心火自飞。九转但能生羽翼，双凫忽去定何依？

　　○　观元丹丘坐巫山屏风

　　昔游三峡见巫山，见画巫山宛相似。疑是天边十二峰，飞入君家彩屏里。寒松萧瑟如有声，阳台微茫如有情。锦衾瑶席何寂寂，楚王神女徒盈盈。高咫尺，如千里，翠屏丹崖灿如绮。苍苍远树围荆门，历历行舟泛巴水。水石潺湲万壑分，烟光草色俱氛氲。溪花笑日何年发？江客听猿几岁闻？使人对此心缅邈，疑入嵩丘梦彩云。

　　○　求崔山人百丈崖瀑布图

　　百丈素崖裂，四山丹壁开。龙潭中喷射，昼夜生风雷。但见瀑泉落，如潈云汉来。闻君写真图，岛屿备萦回。石黛刷幽草，曾青泽古苔。幽缄倘相传，何必向天台！

　　○　见野草中有曰白头翁者

　　醉入田家去，行歌荒野中。如何青草里，亦有白头翁？折取对明镜，宛将衰鬓同。微芳似相诮，留恨向东风。

　　○　流夜郎题葵叶

　　惭君能卫足，叹我远移根。白日如分照，还归守故园。

　　○　茔禅师房观山海图

　　真僧闭精宇，灭迹含达观。列嶂图云山，攒峰入霄汉。丹崖森在目，清昼疑卷幔。蓬壶来轩窗，瀛海入几案。烟涛争喷薄，岛屿相凌乱。征帆飘空中，瀑水洒天半。峥嵘若可陟，想像徒盈叹。杳与真心冥，遂谐静者玩。如登赤城里，揭步沧洲畔。即事能娱人，从兹得萧散。

　　○　白鹭鹚

　　白鹭下秋水，孤飞如坠霜。心闲且未去，独立沙洲傍。

　　○　咏桂二首

　　园花笑芳年，池草艳春色。犹不如槿花，婵娟玉阶侧。芬荣何夭促，零落在瞬息。岂若琼树枝，终岁长翕赩。

世人种桃李，皆在金张门。攀折争捷径，及此春风暄。一朝天霜下，荣耀难久存。安知南山桂，绿叶垂芳根。清阴亦可托，何惜树君园。

　　○　白胡桃

　　红罗袖里分明见，白玉盘中看却无。疑是老僧休念诵，腕前推下水精珠。

　　○　巫山枕障

　　巫山枕障书高丘，白帝城边树色秋。朝云夜入无行处，巴水横天更不流。

　　○　庭前晚开花

　　西王母桃种我家，三千阳春始一花。结实苦迟为人笑，攀折唧唧长咨嗟。

　　○　宣城长史第昭。。

　　。。。。。。。。。。。。。 
题 咏
　　○　题随州紫阳先生壁

　　神农好长生，风俗久已成。复闻紫阳客，早署丹台名。喘息餐妙气，《步虚》吟真声。道与古仙合，心将元化并。楼疑出蓬海，鹤似飞玉京。松雪窗外晓，池水阶下明。忽耽笙歌乐，颇失轩冕情。终愿惠金液，提携凌太清。

　　○　题元丹丘山居

　　故人栖东山，自爱丘壑美。青春卧空林，白日犹不起。松风清襟袖，石潭洗心耳。羡君无纷喧，高枕碧霞里。

　　○　题元丹丘颍阳山居

　　仙游渡颍水，访隐同元君。忽遗苍生望，独与洪崖群。卜地初晦迹，兴言且成文。却顾北山断，前瞻南岭分。遥通汝海月，不隔嵩丘云。之子合逸趣，而我钦清芬。举迹倚松石，谈笑迷朝曛。益愿狎青鸟，拂衣栖江濆。

　　○　题瓜州新河饯族叔舍人贲

　　齐公凿新河，万古流不绝。丰功利生人，天地同朽灭。两桥对双阁，芳树有行列。爱此如甘棠，谁云敢攀折？吴关倚此固，天险自兹设。海水落斗门，湖平见沙汭。我行送季父，弭棹徒流悦。杨花满江来，疑是龙山雪。惜此林下兴，怆为山阳别。瞻望清路尘，归来空寂蔑。

　　○　洗脚亭

　　白道向姑熟，洪亭临道傍。前有昔时井，下有五丈床。樵女洗素足，行人歇金装。西望白鸟洲，芦花似朝霜。送君此时去，回首泪成行。

　　○　劳劳亭

　　天下伤心处，劳劳送客亭。春风知别苦，不遣柳条青。

　　○　题金陵王处士水亭此亭盖齐朝南苑，又是陆机故宅

　　王子耽玄言，贤豪多在门。好鹅寻道士，爱竹啸名园。树色老一作秀荒苑，池光荡华轩。此堂见明月，更忆陆平原。扫拭青玉簟，为余置金尊。醉罢欲归去，花枝宿鸟喧。何时复来此，再得洗嚣烦。

　　○　题嵩山逸人元丹丘山居

　　家本紫云山，道风未沦落。沉怀丹丘志，冲赏归寂寞。朅来游闽荒，扪涉穷禹凿。夤缘泛潮海，偃蹇陟庐霍。凭雷蹑天窗，弄影憩霞阁。且欣登眺美，颇惬隐沦诺。三山旷幽期，四岳聊所托。故人契嵩颍，高义炳丹雘。灭迹遗纷嚣，终言本峰壑。自矜林湍好，不羡朝市乐。偶与真意并，顿觉世情薄。尔能折芳桂，吾亦采兰若。拙妻好乘鸾，娇女爱飞鹤。提携访神仙，从此炼金药。

　　○　题江夏修静寺此寺是李北海旧宅

　　我家北海宅，作寺南江滨。空庭无玉树，高殿坐幽人。书带留青草，琴堂一作台幂素尘。平生种桃李，寂灭不成春。

　　○　题宛溪馆

　　吾怜宛溪好，百尺照心明一作久照心益明。何谢新安水，千寻见底清。白沙留月色，绿竹助秋声。却笑严湍上，于今独擅名。

　　○　题东谿公幽居

　　杜陵贤人清且廉，东谿卜筑岁将淹。宅近青山同谢脁，门垂碧柳似陶潜。好鸟迎春歌后院，飞花送酒舞前檐。客到但知留一醉，盘中只有水精盐。


杂 咏
　　○　嘲鲁儒

　　鲁叟谈五经，白发死章句。问以经济策，茫如坠烟雾。足著远游履，首戴方山巾。缓步从直道，未行先起尘。秦家丞相府，不重褒衣人。君非叔孙通，与我本殊伦。时事且未达，归耕汶水滨。

　　○　惧谗

　　二桃杀三士，讵假剑如霜？众女妒蛾眉，双花竞春芳。魏姝信郑袖，掩袂对怀王。一惑巧言子，朱颜成死一作损伤。行将泣团扇，戚戚愁人肠。

　　○　观猎

　　太守耀清威，乘闲弄晚晖。江沙横猎骑，山火绕行围。箭逐云鸿落，鹰随月兔飞。不知白日暮，欢赏夜方归。

　　○　观胡人吹笛

　　胡人吹玉笛，一半是秦声。十月吴山晓，《梅花》落敬亭。愁闻《出塞曲》，泪满逐臣缨。却望长安道，空怀恋主情。

　　○　军 行

　　骝马新跨一作夸白玉鞍，战罢沙场月色寒。城头铁鼓声犹震，匣里金刀血未干。

　　○　从军行

　　百战沙场碎铁衣，城南已合数重围。突营射杀呼延将，独领残兵千骑归。

　　○　平虏将军妻

　　平虏将军妇，入门二十年。君心自有悦，妾宠岂能专。出解床前帐，行吟道上篇。古人不唾井，莫忘昔缠绵。

　　○　春夜洛城闻笛

　　谁家玉笛暗飞声？散入春风满洛城。此夜曲中闻折柳，何人不起故园情。

　　○　嵩山采菖蒲者

　　神仙多古貌，双耳下垂肩。嵩岳逢汉武，疑是九疑仙。我来采菖蒲，服食可延年。言终忽不见，灭影入云烟。喻帝竟莫悟，终归茂陵田。

　　○　金陵听韩侍御吹笛

　　韩公吹玉笛，倜傥流英音。风吹绕钟山，万壑皆龙吟。王子停凤管，师襄掩瑶琴。馀韵度江去，天涯安可寻？

　　○　流夜郎闻酺不预

　　北阙圣人歌太康，南冠君子窜遐荒。汉酺闻奏钧天乐，愿得风吹到夜郎。

　　○　放后遇恩不沾

　　天作云与雷，霈然德泽开。东风日本至，白雉越裳来。独弃长沙国，三年未许回。何时入宣室，更问洛阳才？

　　○　宣城见杜鹃花

　　蜀国曾闻子规鸟，宣城还见杜鹃花。一叫一回肠一断，三春三月忆三巴。

　　○　白田马上闻莺

　　黄鹂啄紫椹，五月鸣桑枝。我行不记日，误作阳春时。蚕老客未归，白田已搔丝。驱马又前去，扪心空自悲一作嗤。

　　○　三五七言

　　秋风清，秋月明。落叶聚还散，寒鸦栖复惊。相思相见知何日？此时此夜难为情。

　　○　杂诗

　　白日与明月，昼夜尚一作常不闲。况尔悠悠人，安得久世间。传闻海水上，乃有蓬莱山。玉树生绿叶，灵仙每登攀。一食驻玄发，再食留红颜。吾欲从此去，去之无时还。  

  

李太白全集 卷二十四茕斋歌诗六十二首
闺 情
　　○　寄远　十二首

　　三鸟别王母，衔书来见过。肠断若剪弦，其如愁思何。遥知玉窗里，纤手弄云和。奏曲有深意，青松交女萝。写水山井中，同泉岂殊波。秦心与楚恨，皎皎为谁多？

　　青楼何所在，乃在碧云中。宝镜挂秋水一作月，罗衣轻春风。新妆坐落日，怅望金一作锦屏空。念此一作剪彩送短书，愿因一作同双飞鸿。

　　本作一行书，殷勤道相忆。一行复一行，满纸情何极。瑶台有黄鹤，为报青楼人。朱颜凋落尽，白发一何新！自知未应还一作老，离居一作君经三春。桃李今若为，当窗发光彩。莫使香风飘，留与一作取红芳待。

　　玉箸落春一作清镜，坐愁湖阳水。闻一作且与阴丽华，风烟接邻里。青春已复过，白日忽相催。但恐荷一作飞花晚，令人意已摧。相思不惜梦，日夜向阳台。

　　远忆巫山阳，花明绿江暖。踌躇未得往，泪向南云满。春风复无情，吹我梦魂断。不见眼中人，天长音信短。

　　阳台隔楚水，春草生黄河一作阴云隔楚水，转篷落渭河。相思无日夜，浩荡若流波。流波向海去，欲见终无因一作定绕珠江滨。遥将一点泪，远寄如花人。

　　昔一作妾在舂陵东，君居汉江岛。一日望花光，往来成白道。一为云雨别，此地生秋草。秋草秋蛾飞，相思愁落晖。何由一相见，灭烛解罗衣？

　　忆昨东园桃李红碧枝，与君此时初别离。金瓶落井无消息，令人行叹复坐思。坐思行叹成楚越，春风玉颜畏销歇。碧窗纷纷下落花，青楼寂寂空明月。两不见，但相思。空留锦字表心素，至今缄愁不忍窥。

　　长短春草绿，缘阶如有情。卷施心独苦，抽却死还生。睹物知妾意，希君种后庭。闲时当采掇，念此莫相轻。

　　鲁缟如玉霜，笔一作剪题月氏书。寄书白鹦鹉，西海慰离居。行数虽不多，字字有委曲。天末如见之，开缄泪相续。泪尽恨转深，千里同此心。相思千万里，一书值千金。

　　美人在时花满堂，美人去时馀空床。床中锈被卷不寝，至今三载闻馀香。香亦竟不灭，人亦竟不来。相思黄叶尽，白露湿青苔。

　　爱君芙蓉婵娟之艳色，色可餐兮难再得。怜君冰玉清迥之明心，情不极兮意已深。朝共琅玕之绮食，夜同鸳鸯之锦衾。恩情婉娈忽为别，使人莫错乱愁心。乱愁心，涕如雪。寒灯厌梦魂欲绝，觉来相思生白发。盈盈汉水若可越，可惜凌波步罗袜。美人美人兮归去来，莫作朝云暮雨兮飞阳台。

　　○　长信宫

　　月皎昭阳殿，霜清长信宫。天行乘玉辇，飞燕与君同。更有欢娱处，承恩乐未穷。谁怜团扇妾，独坐怨秋风？

　　○　长门怨　二首

　　天回北斗挂西楼，金屋无人萤火流。月光欲到长门殿，别作深宫一段愁。

　　桂殿长愁不记春，黄金四屋起秋尘。夜悬明镜青天上，独照长门宫里人。

　　○　春 怨

　　白马金羁辽海东，罗帷绣被卧春风。落月低轩窥烛尽，飞花入户笑床空。

　　○　代赠远

　　妾本洛阳人，狂夫幽燕客。渴饮易水波，由来多感激。胡马西北驰，香騣摇绿丝。鸣鞭从此去，逐虏荡边陲。昔去有好言，不言久离别。燕支多美女，走马轻风雪。见此不记人，恩情云雨绝。啼流玉箸尽，坐恨金闺切。织锦作短书，肠随回文结。相思欲有寄，恐君不见察。焚之扬其灰，手迹自此灭。

　　○　陌上赠美人　　一作小放歌行

　　骏马骄行踏落花，垂鞭直拂五云车。美人一笑褰珠箔，遥指红一作青楼是妾家。

　　○　闺情

　　流水去绝国，浮云辞故关。水或恋前浦，云犹归旧山。恨君流一作龙沙去，弃妾渔阳间。玉箸夜垂一作日夜流，双双落朱颜。黄鸟坐相悲，绿杨谁更攀。织锦心草草，挑灯泪斑斑。窥镜不自识，况乃狂夫还。

　　○　代别情人

　　清水本不动，桃花发岸傍。桃花弄水色，波荡摇春光。我悦子容艳，子倾我文章。风吹绿琴去，曲度紫鸳鸯。昔作一水鱼，今成两枝鸟。哀哀长鸡鸣，夜夜达五晓。起折相思树，归赠知寸心。覆水不可收，行云难重寻。天涯有度鸟，莫绝瑶华音。

　　○　代秋情

　　几日相别离，门前生穞葵。寒蝉聒梧桐，日夕长鸣悲。白露湿萤火，清霜凌兔丝。空掩紫罗袂，长啼无尽时。

　　○　对酒

　　蒲萄酒，金叵罗，吴姬十五细马驮。青黛画眉红锦靴，道字不正娇唱歌。玳瑁筵中怀里醉，芙蓉帐底奈君何！

　　○　怨情

　　新人如花虽可宠，故人似玉由来重。花性飘扬不自持，玉心皎洁终不移。故人昔新今尚故，还见新人有故时。请看陈后黄金屋，寂寂珠帘生网丝。

　　○　湖边采莲妇

　　小姑织白纻，未解将人语。大嫂采芙蓉，溪湖千万重。长兄行不在，莫使外人逢。愿学秋胡妇，贞心比古松。

　　○　怨情

　　美人卷珠帘，深坐颦蛾眉。但见泪痕湿，不知心恨谁？

　　○　代寄情，楚词体

　　君不来兮，徒蓄怨积思而孤吟。云阳一去已远，隔巫山绿水之沉沉。留馀香兮染绣被，夜欲寝兮愁人心。朝驰余马于青楼，怳若空而夷犹。浮云深兮不得语，却惆怅而怀忧。使青鸟兮衔书，恨独宿兮伤离居。何无情而雨绝，梦虽往而交疏。横流涕而长嗟，折芳洲之瑶华。送飞鸟以极目，怨夕阳之西斜。愿为连根同死之秋草，不作飞空之落花。

　　○　学古思边

　　衔悲上陇首，肠断不见君。流水若有情，幽哀从此分。苍茫愁边色，惆怅落日曛。山外接远天，天际复有云。白雁从中来，飞鸣苦难闻。足系一书札，寄言难离群。离群心断绝，十见花成雪。胡地无春晖，征人行不归。相思杳如梦，珠泪湿罗衣。

　　○　思边　　一作春怨

　　去年何时君别妾？南园绿草飞蝴蝶。今岁何时妾忆君，西山白雪暗晴云。玉关去此三千里，欲寄音书那可闻？

　　○　口号吴王美人半醉

　　风动荷花水殿香，姑苏台上宴吴王。西施醉舞娇无力，笑倚东窗白玉床。

　　○　折荷有赠

　　涉江玩秋水，爱此红蕖鲜。攀荷弄其珠，荡漾不成圆。佳人彩云里，欲赠隔远天。相思无因见，怅望凉风前。

　　○　代美人愁镜　二首

　　明明金鹊镜，了了玉台前。拂拭交冰月，光辉何清圆。红颜老昨日，白发多去年。铅粉坐相误，照来空凄然。美人赠此盘龙之宝镜，烛我金缕之罗衣。时将红袖拂明月，为惜普照之馀晖。影中金鹊飞不灭，台下青鸾思独绝。稿砧一别若箭弦，去有日，来无年。狂风吹却妾心断，玉箸并堕菱花前。

　　○　赠段七娘

　　罗袜凌波生网尘，那能得计访情亲？千杯绿酒何辞醉？一面红妆恼杀人。

　　○　别内赴征　三首

　　王命三征去未还，明朝离别出吴关。白玉高楼看不见，相思须上望夫山。出门妻子强牵衣，问我西行几日归？归时倘佩黄金印，莫学苏秦不下机。翡翠为一作高楼金作梯，谁人独宿倚门啼？夜坐寒灯连晓月，行行泪尽楚关西。

　　○　秋浦寄内

　　我今寻阳去，辞家千里馀。结荷倦水宿，却寄大雷书。虽不同辛苦，怆离各自居。我自入秋浦，三年北信疏。红颜愁落尽，白发不能除。有客自梁苑，手携五色鱼。开鱼得锦字，归问我何如？江山虽道阻，意合不为殊。

　　○　自代内赠

　　宝刀截流水，无有断绝时。妾意逐君行，缠绵亦如之。别来门前草，秋巷春转碧。扫尽更还生，萋萋满行迹。鸣凤始相得，雄惊雌各飞。游云落何山，一往不见归。估客发大楼一作东海，知君在秋浦。梁苑空锦衾，阳台梦行雨。妾家三作相，失势去西秦。犹有旧歌管，凄清闻四邻。曲度入紫云，啼无眼中人。妾似井底桃，开花向谁笑？君如天上月，不肯一回照。窥镜不自识，别多憔悴深。安得秦吉了，为人道寸心？

　　○　秋浦感主人归燕寄内

　　霜凋楚关木，始知杀气严。寥寥金天廓，婉婉绿红潜。胡燕别主人，双双语前檐。三飞四回顾，欲去复相瞻。岂不恋华屋？终然谢珠帘。我不及此鸟，远行岁已淹。寄书道中叹，泪下不能缄。

　　○　送内寻庐山女道士李腾空　二首

　　君寻腾空子，应到碧山家。水舂云母碓，风扫石楠花。若爱幽居好，相邀弄紫霞。多君相门女，学道爱神仙。素手掬青霭，罗衣曳紫烟。一往屏风叠，乘鸾着玉鞭一作不着鞭。

　　○　赠内

　　三百六十日，日日醉如泥。虽为李白妇，何异太常妻？

　　○　在浔阳非所寄内

　　闻难知恸哭，行啼入府中。多君同蔡琰，流泪请曹公。知登吴章岭，昔与死无分。崎岖行石道，外折入青云。相见若悲叹，哀声那可闻？

　　○　南流夜郎寄内

　　夜郎天外怨离居，明月楼中音信疏。北雁春归看欲尽，南来不得豫章书。

　　○　越女词　五首　　越中书所见也

　　长干吴儿女，眉目艳新月。屐上足如霜，不著鸦头袜。

　　吴儿多白皙，好为荡舟剧。卖眼掷春心，折花调行客。

　　耶溪采莲女，见客棹歌回。笑入荷花去，佯羞不出来。

　　东阳素足女，会稽素舸郎。相看月未堕，白地断肝肠。

　　镜湖水如月，耶溪女如雪。新妆荡新波，光景两奇绝。

　　○　浣纱石上女

　　玉面耶溪女，青娥红粉妆。一双金齿屐，两足白如霜。

　　○　示金陵子一作金陵子词

　　金陵城东谁家子一作金陵子，窃听琴声碧窗里。落花一片天上来，随人直渡西江水。楚歌吴语娇不成，似能未能最有情。谢公正要东山妓，携手林泉处处行。

　　○　出妓金陵子呈卢六四首

　　安石东山三十春，傲然携妓出风尘。楼中见我金陵子，何似阳台云雨人？南国新丰酒，东山小妓歌。对君君不乐，花月奈愁何！东道烟霞主，西江诗酒筵。相逢不觉醉，日堕历阳川。小妓金陵歌楚声，家僮丹砂学凤鸣。我亦为君饮清酒，君心不肯向人倾。

　　○　巴女词

　　巴水急如箭，巴船去若飞。十月三千里，郎行几岁归？ 
哀　　伤
　　○　哭晁卿衡

　　日本晁卿辞帝都，征帆一片绕蓬壶。明月不归沉碧海，白云愁色满苍梧。

　　○　自溧水道哭王炎　三首

　　白杨双行行，白马悲路傍。晨兴见晓月，更似发云阳。溧水通吴关，逝川去未央。故人万化尽，闭骨茅山冈。天上坠玉棺，泉中掩龙章。名飞日月上，义与风云翔。逸气竟莫展，英图俄夭伤。楚国一老人，来嗟龚胜亡。有言不可道，雪泣忆兰芳。

　　王公希代宝，弃世一何早！吊死不及哀，殡宫已秋草。悲来欲脱剑，挂向何枝好。哭向茅山虽未摧，一生泪尽丹阳道。

　　王家碧瑶树，一树忽先摧。海内故人泣，天涯吊鹤来。未成霖雨用，先失济川材。一罢《广陵散》，鸣琴更不开。

　　○　哭宣城善酿纪叟

　　纪叟黄泉里，还应酿老春。夜台无晓日，沽酒与何人？

　　○　宣城哭蒋征君华

　　敬亭埋玉树，知是蒋征君。果得相如草，仍馀封禅文。池台空有月，词赋旧凌云。独挂延陵剑，千秋在古坟。  

  

李太白全集 卷二十五茕斋古赋八首
明堂赋　　并序
　　昔在天皇，告成岱宗，改元乾封，经始明堂，年纪总章。时缔构之未辑。痛威灵之遐迈。天后继作，中宗成之。因兆人之子来，崇万祀之丕业。盖天皇先天，中宗奉天。累圣纂就，鸿勋史宣。臣白美颂，恭惟述焉。其辞曰： 
　　伊皇唐之革天创元也，我高祖乃仗大顺，赫然雷发以首之。于是横八荒，漂九阳，扫叛换，开混茫。景星耀而太阶平，虹霓灭而日月张。钦若太宗，继明重光。廓区宇以立极，缀苍颢之颓纲。淳风沕穆，鸿恩滂洋。武义烜赫于有截，仁声馺乎无疆。
　　若乃高宗绍兴，祐统锡羡，神休旁臻，瑞物咸荐。元符剖兮地珍见，既应天以顺人。遂登封而降禅。将欲考有洛，崇明堂，惟厥功之未辑兮，乘白云于帝乡。天后勤莲辅政兮，中宗以钦明克昌。遵先轨以继作兮，扬列圣之耿光。
　　则使轩辕草图，羲和练日。经之营之，不彩不质。因子来于四方，岂殚税于万室。乃准水臬，攒云梁，馨玉石于陇坂，空瑰材于潇湘。巧夺神鬼，高穷昊苍。听天语之察察，拟帝居之锵锵。虽暂劳而永固兮，始圣谟于我皇。
　　观夫明堂之宏壮也，则突兀瞳曨，乍明乍蒙。大古元气之结空。巃嵸颓沓，若嵬若嶪，似天阃地门之开阖。尔乃划岝峉以岳立，郁穹崇而鸿纷。冠百王而垂勋，烛万象而腾文。窙惚恍以洞启，呼嵌岩而傍分。又比乎昆山之天柱，矗九霄而垂云。
　　于是结构乎黄道，岧嶤乎紫微。络勾陈以缭垣，辟阊阖而启扉。峥嵘嶒嶷，粲宇宙兮光辉；崔嵬赫奕，张天地之神威。
　　夫其背泓黄河，垠濑清洛。太行却立，通谷前廓。远则标熊耳以作揭，豁龙门以开关。点翠彩于洪荒，洞清阴乎群山。及乎烟云卷舒，忽出乍没。岌嵩喷伊，倚日薄月。雷霆之所鼓荡，星斗之所伾扢。挐金龙之蟠蜿，挂天珠之硉矹。
　　势拔五岳，形张四维。轧地轴以盘根，摩天倪而创规。楼台崛岉以奔附，城阙崟岑而蔽亏。珍树翠草，含华扬蕤。目瑶井之荧荧，拖玉绳之离离。华盖以傥漭，仰太微之参差。
　　拥以禁扃，横以武库。献房心以开凿，瞻少阳而举措。采殷制，酌夏步。杂以代室重屋之名，括以辰次火木之数。壮不及奢，丽不及素。层檐屹其霞矫，广厦郁以云布。掩日道，遏风路。阳乌转景而翻飞，大鹏横霄而侧度。
　　近则万木森下，千宫对出。熠乎光碧之堂，炅乎琼华之室。锦烂霞驳，星错波沏。飒萧寥以飕飗，窅阴郁以栉密。含佳气之青葱，吐祥烟之郁律。
　　九室窈窕，五闱联绵。飞楹磊砢，走栱夤缘。云楣立岌以横绮，彩桷攒栾而仰天。皓璧昼朗，朱蔑视甍晴鲜。赪栏各落，偃蹇霄汉。翠楹回合，蝉联汗漫。沓苍穹之绝垠，跨皇居之太半。远而望之，赫煌煌以辉辉，忽天旋而云昏；迫而察之，粲炳焕以照烂，倏山讹而晷换。蔑蓬壶之海楼，吞岱宗之日观。
　　猛虎失道，潜虬蟠梯。经通天而直上，俯长河而下低。玉女攀星于网户，金蛾纳月于璇题。藻井彩错以舒蓬，天窗赩翼而衔霓。扶标川而罔足，拟跟挂而罢跻。要离欻矐而外丧，精视冰背而中迷。
　　亘以复道，接乎宫掖。坌入西楼，实为昆仑。前承后疑，正仪躅以出入；九夷五狄，顺方面而来奔。
　　其左右，则丹陛崿崿，彤庭煌煌，列宝鼎，敌金光。流辟雍之滔滔，像环海之汤汤。辟青阳，启总章。廓明台而布玄堂，俨以太庙，处乎中央。发号施令，采时顺方。
　　其阃阈也，三十六户，七十二牖，度延列位，西八东九。白虎列序躨跜，青龙承隅而蚴蟉。
　　其深没而奥密也，则赤熛掌火，招拒司金，灵威制阳，叶光摧阴，坤斗主土，据乎其心。
　　若乃熠耀五色，张皇万殊，人物禽兽，奇形异模。势若飞动，瞪眄睢盱。明君暗主，忠臣烈火夫。威政兴灭，表贤示愚。
　　于是王正孟月，朝阳登曦。天子乃施苍玉，辔苍螭，临乎青阳左个，方御瑶瑟而弹鸣丝。展乎国容，辉乎皇仪。傍瞻神台，顺观云之轨；俯对清庙，崇配天之规。钦若肸蚃，维清缉熙。崇牙树羽，荧煌葳蕤。纳六服之贡，受万年邦之籍。张龙旗与虹旌，攒 金戟与玉戚。延五更，进百辟，奉珪瓒，献琛帛。顒昂俯偻，俨容叠迹。乃洁菹醢，修粢盛，奠三牺，荐五牲，享于神灵。太祝正辞，庶官精诚。鼓大武之隐辚，张钧天之铿訇。孤竹合奏，空桑和鸣。尽六变，齐九成，群神来兮降明庭，盖圣主之所以孝治天下而享祀窅冥也。
　　然后临辟雍，宴群后，阴阳为庖，造化为宰，餐元气，洒太和，千里鼓舞，百寮赓歌。于斯之时，云油雨霈，恩鸿溶兮泽汪濊，四海归兮八荒会。咙聒兮区宇，骈阗乎阙外。群臣醉德，揖让而退。
　　而圣主犹夕惕若厉，惧人未安，乃目极于天，耳下于泉。飞聪驰明，无远不察，考鬼神之奥，摧阴阳之荒。下明诏，班旧章，振穷乏，散敖仓。毁玉沉珠，卑宫颓墙。使山泽无间，往来相望。帝躬乎天田，后亲于郊桑。弃末反本，人和时康。建翠华兮萋萋，鸣玉銮之鉠鉠。游乎升平之圃，憩乎穆清之堂。天欣欣兮瑞穰穰，巡陵于鹑首之野，讲武于骊山之旁。封岱宗兮祀后土，掩栗陆而苞陶唐。遂邀崆峒之礼，汾水之阳，吸沆瀣之精，黜滋味而贵理国，其若梦华胥之故乡。于是元元澹然，不知所，若群云从龙，众水奔海，此真所谓我大君登明堂之政化也。
　　岂比夫秦赵吴楚，争高竞奢，结阿房与丛台，建姑苏及章华。非享祀与严配，徒掩月而凌霞。由此观之，不足称也。蒙况瑶台之巨丽，复安可以语哉！敢扬国美，遂作辞曰：
　　穹崇明堂，倚天开兮。巃嵸鸿蒙，构瑰材兮。偃蹇坱莽，邈崔嵬兮。周流辟雍，岌灵台兮。赫奕日，喷风雷。宗祀肸蚃，王化弘恢。镇八荒，通九垓。四门启兮万国来，考休征兮进贤才。俨若皇居而作固，穷千祀兮悠哉！

大猎赋　　并序
　　白以为：赋者，古诗之流。辞欲壮丽，义归博远。不然，何以光赞盛美，感天动神？而相如子云竞夸辞赋，历代以为文雄，莫敢诋讦。臣谓语其略，窃或褊其用心。《子虚》所言，楚国不过千里，梦泽居其太半，而齐徒吞若八九，三农及禽兽无息肩之地，非诸侯禁淫述职之义也。 
　　《上林》云：左苍梧，右西极。考其实，地周袤才经数百。《长杨》夸胡设网，为周阹，放糜鹿基中，以博攫充乐。《羽猎》于灵台之囿，围经百里而开殿门。当时以为穷壮极丽，迨今观之，何龌龊之甚也！但王者以四海为家，万姓为子，则天下之山林禽兽，岂与众庶异之？
　　而臣以为不能以大道匡君，示物周博，平文论苑之小，窃为微臣之不取也。今圣朝园池遐荒，殚穷六合，以孟冬十月大猎于秦，亦将曜威讲武，扫天荡野，岂淫荒侈靡，非三驱之意耶？臣白作颂，折中厥美。其辞曰：
　　粤若皇唐之契天地而袭气母兮，粲五叶之葳蕤。惟开元廓海宇而运斗极兮，总六圣之光熙。诞金德之淳精兮，漱玉露之华滋。文章森乎七曜兮，制作参乎两仪，括众妙而为师。明无幽而不烛兮，泽无远而不施。慕往昔之三驱兮，须生杀于四时。若乃严冬惨切，寒气凛冽，不周来风，玄冥掌雪。木脱叶，草解节，土囊烟阴，火井冰闭。是月也，天子处乎玄堂之中，餐八水兮休百工，考王制兮遵《国风》。乐农人之闲隙兮，困校猎而讲戎。
　　乃使神兵出于九阙，天仗罗于四野。征水衡与林虞，辨土物之众寡。千骑飚扫，万里雷奔。梢扶桑而拂火云兮，刮月窟而搜塞门。赫壮观于今古，嶪摇荡于乾坤。此其大略也。而内以中华为天心，外以穷发为海口。豁咽喉以洞开，吞荒裔以尽取。大章按步以来往，夸父振策而奔走。足迹乎日月之所通，囊括乎阴阳之未有。君王于是撞鸿钟，发銮音，出凤阙，开宸襟，驾玉辂之飞龙，历神州之层岑。游五柞兮瞰三危，挟细柳兮过上林。攒高牙以总总兮，驻华盖之森森。于是擢倚天之剑，弯落月之弓。昆仓叱兮可倒，宇宙噫兮增雄。
　　河汉为之却流，川岳为之生风。羽旄扬兮九天绛，猎火燃兮千山红。乃召蚩尤之徒，聚长戟，罗广泽，河雨师走风伯。棱威耀乎雷霆，烜赫震于蛮貊。陋梁都之体制，鄙灵囿之规格。而南以衡霍作襟，北以岱常作祛。夹东海而为堑兮，拖西冥而流渠。麾九州之珍禽兮，回千群以坌入；联八荒之奇兽兮，屯万族而来居。
　　云罗高张，天网密布。罝罘绵原，峭格掩路。蠛蠓过而犹碍，蟭螟飞而不度。彼层霄与殊榛，罕翔鸟与伏兔。从营合技，弥峦被岗。金戈森行，洗晴野之寒霜。虹旗电掣，卷长空之飞雪。吴骖走练，宛马蝶血。萦众山之联绵，隔远水之明灭。使五丁摧峰，一夫拔木。下整高颓，深平险谷。摆椿栝，开林丛。喤喤呷呷，尽奔突于场中。而田强古冶之畴，乌获中黄之党，越峥嵘，猎莽仓。喑呼哮阚，风旋电往。脱文豹之皮，抵玄熊之掌。批狻手猱，挟三挈两。既徒搏以角力，又挥锋而争先。行甝号以鹗睨兮，气赫火而敌烟。拳封貒，肘巨狿。枭羊应叱以毙踣，猰貐亡精而坠巅。或碎脑以折脊，或歕髓以飞涎。穷遐荒，荡林薮，扼土狛，殪天狗。脱角犀项，探牙象口。扫封狐于千里，捩雄虺之九首。咋腾蛇而仰吞，拖奔兕以却走。
　　君王于是蛾通天，靡星旃，奔雷车，挥电鞭，观壮士之效获，顾三军而欣然。曰：夫何神狭鬼栗之骇人也！又命建夔鼓，励武卒。虽躏跞之已多，犹拗怒而未歇。集赤羽兮照，张乌号兮满月。戎车轞轞以陆离，彀骑煌煌而奋发。鹰犬之所腾捷，飞走之所蹉蹶。攫麏麚之咆哮，蹂豺貉以挂格。膏锋染锷，填岩掩窟。观殊材举逸辟，尚挥霍以出没。
　　别有白猸、飞骏，穷奇、貙獌。牙若错剑，鬣如丛竿。口吞殳铤，目极枪橹。碎琅弧，攫玉弩，射猛彘，透奔虎。金镞一发，旁叠四五。虽凿齿磨牙而致伉，谁谓南山白额之足睹？
　　总八校，搜四隅，驰专诸，走都卢。趫乔林，撇绝壁，抄獑猢，揽貊。囚鼬鼯于峻崖，顿彀貜于穹石。养由发箭，奇肱飞车，巧聒更嬴，妙兼蒱且。坠鸀鳿于青云，落鸿雁于紫虚。捎鸧鸹，漂鸬，弹地卢与神居。斩飞鹏于日域，摧大凤于天墟。龙伯钓其灵鳌，任公获其巨鱼。穷造化之谲诡，何神怪之有馀？
　　所以喷血流川，飞毛洒雪，状若乎高天雨兽，上坠于大荒；又似乎积禽为山，下崩于林穴。阳乌沮色于朝日，阴兔丧精于明月。思腾装上猎于太清，所恨穹吴于路绝。而忽也莫不海晏天空，万方来同。虽秦皇与汉武兮，复何足以争雄！
　　俄而君王茫然改容，愀然有失，于安思危，防险戒逸，斯驰骋以狂发，非至理之弘术。且夫人君以端拱为尊，玄妙为宝。暴殄天物，是谓不道。乃命去三面之网，示六合之仁。已杀者皆其犯命，未伤者全其天真。虽剪毛而不献，岂割鲜以悴轮。解凤皇与鸑鷟兮，旋驺虞与麒麟。获天宝于陈仓，载非熊于渭滨。
　　于是享猎徒，封劳苦。轩行庖，骑酌酤。韬兵戈，火网罟。
　　然后登九霄之台，宴八紘之圃。开日月之扃，辟生灵之户。圣人作而万物睹，览蒐敖与狩岐，何宣成之足数？哂穆王之荒诞，歌白云之西母。
　　曷若饱人以淡泊之味，醉时以淳和之觞，鼓之以雷霆，舞之以阴阳。虞乎神明，狃于道德。张无外以为罝，琢大朴以为杙。顿天网以掩之，猎贤俊以御极。若此之狩，罔有不克。使天人宴安，草木蕃植。六宫斥其珠玉，百姓乐于耕织。寝郑卫之声，却靡曼之色。天老掌图，风后侍侧。是三阶砥平，而皇猷允塞。岂比夫《子虚》、《上林》、《长扬》 《羽猎》，计麋鹿之多少，夸苑囿之大小哉！方将延荣光于后昆，轶玄风于邃古，拥嘉瑞，臻元符，登封于太山，篆德于社首。岂与乎七十二帝同条而共贯哉？君王于是回霓旌，反銮舆。访广成于至道，问大块之幽居。使罔象掇玄珠于赤水，天下不知其所如也。

大鹏赋　　并序
　　余昔于江陵见天台司马子微，谓余有仙风道骨，可与神游八极之表，因著《大鹏遇希有鸟赋》以自广。此赋已传于世，往往人间见之。悔其少作，未穷宏达之旨，中年弃之。及读《晋书》，睹阮宣子《大鹏赞》，鄙心陋之。遂更记忆，多将旧本不同。及腹存手集，岂敢传诸作者？庶可示之子弟而已。其辞曰： 
　　南华老仙一作仙老发天机于漆园，吐峥嵘之高论，开浩荡之奇言，征至一作志怪于齐谐，谈北溟之有鱼，吾不知几千里，其句曰鲲。化成大鹏，质凝胚浑。脱鬐鬣于海岛，张羽毛于天门。剧渤之春流，晞扶桑之朝暾。燀赫于宇宙，凭陵乎昆仓。一鼓一舞，烟朦沙昏。五岳为之震落，百川为之崩奔。
　　乃蹶厚发，揭太清，亘层霄，突重溟。激三千以崛起，向九万而迅征。背嶪太山一作虚之崔嵬，翼举长云之纵横，左回右旋，倏阴忽明。历汗漫以夭矫，羾阊阖之峥嵘。簸鸿蒙，扇雷霆，斗转而天动，山摇而海倾。怒无所搏，雄无所争，固可想像其势，仿佛其形。
　　若乃足萦虹霓，目耀日月，连轩沓拖，挥霍翕忽。喷气则六合生云，洒行则千里飞雪。邈彼北岸，将穷南图。运逸翰以傍击，鼓奔飚而长驱。烛龙衔光以照物，列缺施鞭而启途。块视三山，杯观一作看五湖。其动也神应，其行也道俱。任公见之而罢钓，有穷不敢以弯弧。莫不投竿失镞，仰之长吁。
　　尔其雄姿壮观，坱轧河汉，上摩苍苍，下覆漫漫。盘古开天而直视，羲和倚日而傍叹。缤纷乎八方之间，掩映乎四海之阗。当胸臆之掩画，若混茫之未判。忽腾覆以回转，则霞廓而雾散。
　　然后六月一息，至于海浊。欻翳景以横翥，逆高天而下垂。憩乎泱漭之野，入乎汪湟之池。猛势所射，馀风所吹，溟涨沸渭，岩峦纷披。天吴为之佚栗，海若为之躨跜。巨鳌冠山而却走，长鲸腾海而下驰。缩壳挫鬣，莫之敢窥。吾变不测其神怪之若此，盖乃造化之所为。
　　岂比夫蓬莱之黄鹄，夸金衣与菊裳。耻苍梧之玄凤，耀彩质与锦章。既服御于灵仙，久驯扰于池湟。精卫勤苦于衔木，鶢鶋悲愁乎荐觞。天鸡警曙于蟠桃，踆乌晣耀于太阳。不旷荡而纵适，何拘挛而守常。未若兹鹏之逍遥，无厥类乎比方。不矜大而暴猛，每顺时而行藏。参方根以比寿，饮元气以充肠。戏旸谷而徘徊，凭炎洲而抑扬。
　　俄而希有鸟见谓之曰：“伟哉鹏乎，此之乐也。吾右翼掩乎西极，左翼蔽乎东荒，跨蹑地络，周旋天纲。以恍惚为巢，以虚无为场。起呼尔游，尔同起翔。”于是乎大鹏许之，欣然相随。此二禽已登于寥廓，而尺鶠之辈空见笔于藩蓠。

剑阁赋　　送友人王炎入蜀
　　咸阳之南，直望五千里，见云峰之崔嵬。前有剑阁横断，倚青天而中开。上则松风萧飒瑟，有巴猿兮相哀。旁则飞湍走壑，洒石喷阁，汹涌而惊雷。送佳人兮此去，复何时兮归来。望夫君兮安极，起沉吟兮叹息。视沧波之哀注，悲白日之西匿。鸿别燕兮秋声，云愁秦而暝色。若明月出于剑阁兮，与君两乡对酒而相忆。

拟恨赋
　　晨登大山，一望蒿里。松楸骨寒，草宿坟毁。浮生可嗟，大运同此。于是仆本壮夫，慷慨不歇，仰思前贤，饮恨而殁。
　　昔如汉祖龙跃，群雄竞奔，提剑叱咤，指麾中原，哀驰渤，西漂昆仓。断蛇奋怒，扫清国步，握瑶图而倏升，登紫坛而雄顾。一朝长辞，天下缟素。
　　若乃项王虎斗，白日争辉。拔山力尽，盖世心微。闻楚歌之四合，知汉卒之重围。帐中剑舞，泣挫雄威。骓兮不逝，喑呜何归？至如荆卿入秦，直度易水。长虹贯日，寒风飒起。远仇始皇，拟报太子。奇谋不成，愤惋而死。
　　若夫陈后失宠，长门掩扉。日冷金殿，霜凄锦衣。春草罢绿，秋萤乱飞。恨桃李之委绝，思君王之有违。
　　昔者屈原既放，迁于湘流。心死旧楚，魂飞长楸。听江枫之袅袅，闻岭狖之啾啾。永埋骨于渌水，怨怀王之不收。
　　及夫李斯受戮，神气黯然。左右垂泣，精魂动天。执爱子以长别，叹黄犬之无缘。或有从军永决，去国长违，天涯迁客，海外思归。此人忽见愁云蔽日，目断心飞，莫不攒眉痛骨，抆血沾衣。
　　若乃错绣毂，填金门，烟尘晓沓，歌钟昼喧。亦复星沉电灭，闭影潜魂。已矣哉！桂华满兮明月辉，扶桑晓兮白日飞。玉颜减兮蝼蚁取，碧台空兮歌舞稀。与天道兮共尽，莫不委骨而同归。

惜馀春赋
　　天之何为令北斗而知春兮，回指于东方。水荡漾兮碧色，兰葳蕤分芳。试登高而望远，极云海之微茫。魂一去兮欲断，泪流颊兮成行。吟清枫而咏沧浪，怀洞庭兮悲潇湘。何余心之缥缈兮，与春风而飘扬。飘扬兮思无垠，念佳期兮莫展。平原萋兮绮色，爱芳草兮如剪。惜馀春之将阑，每为恨兮不浅。
　　汉之曲兮江之潭，把瑶草兮思何堪。想游女于岘北，愁帝子于湘南。恨无极兮心氲氲，目眇眇兮忧纷纷。披卫情于淇水，结楚梦于阳云。春每归兮花开，花已阑兮春改。叹长河之流春，送驰波于东海。春不留兮时已失，老衰飒兮逾疾。恨不得挂长绳于青天，系此西飞之白日。
　　若有人兮情相亲，去南国兮往西秦。见游丝之横路，网春辉以留人。沉吟兮哀歌，踯躅兮伤别。送行子之将远，看征鸿之稍灭。醉愁心于垂杨，随柔条以纠结。望夫君兮咨嗟，横涕泪兮怨春华。遥寄影于明月，送夫君于天涯。

愁阳春赋
　　东风归来，见碧草而知春。荡漾惚恍，何垂杨旖旎之愁人。天光青而妍和，海气绿而芳新。野彩翠兮芊绵，云飘摇而相鲜。演漾兮夤缘，窥青一作新苔之生泉。缥缈兮翩绵，见游丝之萦烟。魂与此兮俱断，醉一作对风光兮凄然。
　　若乃陇水秦声，江猿巴吟。明妃玉塞，楚客枫林。试登高而望远，痛切一作咸痛骨而伤心。春心荡兮始波，春愁乱兮如雪。兼万情之悲欢，兹一感于芳节。
　　若有一人一作起所思兮湘水滨，隔云霓而见无因。洒别泪于尺波，寄东流于情亲。若使春光可揽而花成兮，吾欲赠天涯之佳人。

悲清秋赋
　　登九疑兮望清川，见三湘之潺湲。水流寒以归海，云横秋而蔽天。余以鸟道计于故乡兮，不知去荆吴之几千。于时西阳半规，映岛欲没。澄湖原阙湖字练明，遥海上月。念佳期之浩荡，渺怀燕而望越。荷花落兮江色秋，风袅袅兮夜悠悠。临穷溟以有羡，思钓鳌于沧洲。无修竿以一举，抚洪波而增忧。归去来兮，人间不可以托此，吾将采药于蓬丘。  

  

李太白全集 卷二十六茕斋表书九首
为吴王谢责赴行在迟滞表
　　臣某言：伏蒙圣恩，追赴行在，臣诚惶诚恐，顿首。臣闻胡马矫首，嘶北风以局顾；越禽归飞，恋南枝而刷羽。所以流波思其旧铺，落叶坠于本根。在物尚然，矧于臣子。臣位叨盘石，辜负明时；才阙总戎，谬当强寇。驽拙有素，天实知之。伏惟陛下重纽乾纲，再清国步，当作愍臣不逮，赐臣生全。归见白日，死无遗恨。然臣年过耳顺，风瘵日加。锋镝残骸，劣有馀喘。虽决力上道，而心与愿违。贵贪尺寸之程，转寺犬马之恋。非有他故，以疾淹留。今大举天兵，扫除戎羯。所在邮驿，征发交驰。臣逐便水行，难于陆进，瞻望丹阙，心魂若飞。惭坠履之还收，喜遗簪之再御。不胜涕恋屏营之至。 
为宋中丞请都金陵表
　　臣某言：臣诚惶诚恐，顿首顿首。臣闻社稷无常奉，明者守之；君臣无定位，暗者失之。所以父作子述，重光叠辉。天未绝晋，人惟戴唐。以功德有厚薄，运数有修短。功高而福祚长永，德薄而政教陵迟。三后之姓，于今为庶，非一朝也。
　　伏惟陛下钦六圣之光训，拥千载之鸿休。有国之本，群生属望。粤自明两，光岐之阳，昔有周太王之兴，发迹于此，天启有类，岂人事欤？皇朝百五十年，金革不作。逆胡窃号，剥乱中原。虽平嵩丘、填伊洛，不足以掩宫城之骸骨；决洪河、洒秦雍，不足以荡犬羊之膻臊。毒浸区宇，愤盈穹旻。此乃猛士奋剑之秋，谋臣运筹之日。夫不拯横流，何以彰圣德?不斩巨猾，无以兴神功。十乱佐周而克昌，四凶及虞而乃去。去元凶者，非陛下而谁？且道有兴废，代有中季。汉当三十七，莽亦为灾；赤伏再起，丕业终光。非陛下至神至圣，安能勃然中兴乎？
　　以臣料人事得失，敢献疑于陛下。臣犹望愚夫千虑，或冀一得。何者？贼臣杨国忠，蔽塞天聪，屠割黎庶；女弟席宠，倾国弄权。九土泉货，尽归其室。怨气上激，水旱荐臻；重罹暴乱，百姓力屈。即欲平殄蝥贼，恐难应期。且图万全之计，以成一举之策。
　　今自河以北，为胡所凌；自河之南，孤城四垒。大盗蚕食，割为洪沟；宇宙嵲屼，昭然可睹。臣伏见金陵旧都，地称天险。龙盘虎踞，开扃自然。六代皇居，五福斯在。雄图霸迹，隐轸由存。咽喉控带，萦错如绣。天下衣冠士庶，避地东吴，永嘉南迁，未盛于此。臣又闻汤及盘庚，五迁其邑，典谟训诰，不以为非；卫文徙居楚丘，风人流咏。伏惟陛下因万人之荡析，乘六合之譸张，去扶风万有一危之近邦，就金陵太山必安之成策。苟利于物，断在宸衷。
　　况齿革羽毛之所生，楩楠豫章之所出。元龟大贝，充牣其中；银坑铁冶，连绵相属。铲铜陵为金穴，煮海水为盐山。以征则兵强，以守则国富。横制八极，克复两京，俗畜来苏之欢，人多徯后之望。陛下西以蛾嵋为壁垒，东以沧海为沟池，守海陵之仓，猎长洲之苑。虽上林五柞，复何加焉？上皇居天帝运昌之都，储精真一之境。有虞则北闭剑阁，南扃瞿塘，蚩尤共工，五兵莫向，二圣高枕，何忧哉？飞章问安，往复巴峡，朝发白帝，暮宿江陵，首尾相应，率然之举。不胜屏营瞻云望日之至。 
为宋中丞自荐表
　　臣某闻，天地闭而贤人隐。云雷屯而君子用。臣伏见前翰林供奉李白，年五十有 七．天宝初，五府交辟，不求闻达，亦由子真谷口，名动京师。上皇闻而悦之，召入禁掖。既润色于鸿业，或间草于王言，雍容揄扬，特见褒赏。为贱臣诈诡，遂放归山。闲居制作，言盈数万。属逆胡暴乱，避地庐山，遇永王东巡胁行，中道奔走，却至彭泽。具已陈首。前后经宣慰大使崔涣及臣推复清雪，寻经奏闻。
　　臣闻古之诸侯进贤受上赏，蔽贤受明戮。若三适称美，必九锡先荣，垂之典谋，永以为训。臣所荐李白，实审无辜。怀经济之才，抗巢、由之节。文可以变风俗，学可以究天人，一命不沾，四海称屈。伏惟陛下大明广运，至道无偏，收其希世之英，以为清朝之宝。昔四皓遭高皇而不起，翼惠帝而方来。君臣离合，亦各有数，岂使此人名扬宇宙而枯槁当年？传曰：举逸人而天下归心。伏惟陛下，回太阳之高晖，流覆盆之下照，特请拜一京官，献可替否，以光朝列，则四海豪俊，引领知归。不胜凄凄之至，敢陈荐以闻。 
代寿山答孟少府移文书
　　淮南小寿山谨使东峰金衣双鹤，衔飞云锦书于维扬孟公足下曰：仆包大块之气，生洪荒之间。连翼、轸之分野，控荆、衡之远势。盘薄万古，邈然星河。凭天霓以结峰，倚斗极而横嶂。颇能攒吸霞雨，隐居灵仙。产隋侯之明珠，蓄卞氏之光宝，罄宇宙之美，殚造化之奇。方与昆仑抗行，阆风接境。何人间巫、庐、台、霍之足陈耶！
　　一昨于山人李白处奉见吾子移文，责仆以多奇，叱仆以特秀，而盛谈三山五岳之美，谓仆小山无名无德而称焉。观乎斯言，何太谬之甚也！吾子岂不闻乎：无名为天地之始，有名为万物之母。假令登封禋祀，曷足以大道讥耶？然能损人费物，庖杀致祭，暴殄草木，镌刻金石，使载图典，亦未足为贵乎？且达人庄生，常有馀论，以为尺鷃不羡于鹏鸟，秋毫可并于太山。由斯而谈，何小大之殊也。
　　又怪于诸山藏国宝、隐国贤，使吾君榜道烧山，披访不获，非通谈也。夫皇王登极，瑞物昭至，蒲萄翡翠以纳贡，河图洛书以应符。设天网而掩贤，穷月猶竁以率职。天不秘宝，地不藏珍，风威百蛮，春养万物。王道无外，何英贤珍玉而能伏匿于岩穴耶？所谓榜道烧山，此则王者之德未广矣。昔太公大贤，傅说明德，栖渭川之水，藏虞、虢之岩，卒能形诸兆朕，感乎梦想。此则天道暗合，岂劳乎搜访哉？果投竿诣麾，舍筑作相，佐周文，赞武丁。总而论之，山亦何罪？乃知岩穴为养贤之域，林泉非秘宝之区。则仆之诸山，亦何负于国家矣？
　　近者逸人李白自峨眉而来，尔其天为容，道为貌，不屈已，不干人，巢、由以来，一人而已。乃虬蟠龟息，遁乎此山。仆尝弄之以绿绮，卧之以碧云，嗽之以琼液，饵之以金砂。既而童颜益春，真气愈茂。将欲倚剑天外，持弓扶桑。浮四海，横八荒。出宇宙之寥廓，登云天之渺茫。俄而李公仰天长吁，谓其友人曰：吾未可去也。吾与尔，达则兼济天下，穷则独善一身。安能餐君紫霞，荫君青松，乘君鸾鹤，驾君虬龙，一朝飞腾，为方丈、蓬莱之人耳，此方未可也。乃相与卷其丹书，匣其瑶瑟，申管、晏之谈，谋帝王之术。奋其智能，愿为辅弼，使寰区大定，海县清一。事君之道成，荣亲之义毕，然后与陶朱、留侯，浮五湖，戏沧洲，不足为难矣。即仆林下之所隐客，岂不大哉！必能资其聪明，辅以正气，借之以物色，发之以文章，虽烟药中贫，没齿无恨。其有山精木魅，雄虺猛兽，以驱之四荒，磔裂原野，使影迹绝灭，不干户庭。亦遣清风扫门，明月侍坐。此乃养贤之心，实亦勤矣。孟子孟子，无见深责耶！明年青春，求我于此岩也。 
上安州李长史书
　　白，嵚崎历落可笑人也。虽然，颇尝览千载，观百家，至于圣贤，相似厥众。则有若似其仲尼，纪信似于高祖，牢之似于无忌，宋玉似于屈原。而遥观君侯，窃疑魏洽，便欲趋就。临然举鞭，迟疑之间，未及回避。且理有疑误而成过，事有形似而类真，惟大雅含弘，方能恕之也。
　　白少颇周慎，忝闻义方，入暗室而无欺，属昏行而不变。今小人履疑误形似之迹，君侯流恺悌矜舍之恩。戢秋霜之威，布冬日之爱。睟容有穆，怒颜不彰。虽将军息恨于孙一作孺之前，此无惭德；司空爱揖于元淑之际，彼未为贤。一言见冤，九死非谢。
　　白孤剑谁托，悲歌自怜。迫于凄惶，席不暇暖。寄绝国而何仰？若浮云而无依。南徙莫从，北游失路。远客汝海，近还郧城。昨遇故人，饮以狂药。一酌一笑，陶然乐酣。困河朔之清觞，饫中山之醇酎。属早日初眩，晨霾未收。乏离朱之明，昧王戎之视。青白其眼，瞢而前行，亦何异抗庄公之轮，怒螗螂之臂？御者趋召，明其是非。入门鞠躬，精魄飞散。昔徐邈缘醉而赏，魏王却以为贤；无盐因丑而获，齐君待之逾厚。白，妄人也，安能比之？上挂《国风》相鼠之讥，下怀《周易》履虎之惧。以固陋，礼而遣之。幸容宁越之辜，深荷王公之德。铭刻心骨，退思狂愆，五情冰炭，罔知所措。昼愧于影，启处不遑，战踞无地。
　　伏惟君侯，明夺秋月，和均韶风。扫尘辞场，振发文雅。陆机作太康之杰士，未可比肩；曹植为建安原作武之雄才，惟堪捧驾。天下豪俊，翕然趋风。白之不敏，窃慕馀论。何图叔夜潦倒，不切于事情；正辜猖狂，自贻于耻辱？一忤容色，终身厚颜。敢沐芳负荆，请罪门下，倘免以训责，恤其愚蒙，如能伏剑结缨，谢君侯之德。敢一夜力撰《春游救苦寺》诗一首十韵、《石岩诗》诗一首八韵、《上杨都尉》诗一首三十韵，辞旨狂野，贵露下情，轻干视听，幸乞详览。 
与贾少公书
　　宿昔惟清胜。白绵疾疲，去期恬退，才微识浅，无足济时。虽中原横溃，将何以救之？王命崇重，大总元戎，辟书三至，人轻礼重。严期迫发，难以固辞，扶力一行，前观进退。且殷源庐岳十载，时人观其起与不起，以卜江左兴亡。谢安高卧东山，苍生属望。白不树矫抗之迹，耻振玄邈之风，混游渔商，隐不绝俗。岂徒贩卖云壑，要射虚名？方之二子，实有惭德。徒尘忝幕府，终无能为。唯当报国荐贤，扶以自免，斯言若谬，天实殛之。以足下深知，具申中款。惠子知我，夫何间然？勾当小事，但增悚惕。 
为赵宣城与杨右相书
　　某启。辞违积年，伏恋轩屏。首冬初寒，伏惟相公尊体起居万福。某蒙恩才朽齿迈，徒延圣日。少忝末吏，本乏远图；中年废缺，分归园壑。昔相公秉国宪之日，一拔九霄，拂刷前耻，升腾晚官。恩贷稠叠，实戴丘山。落羽再振，枯鳞旋跃，运以大风之举，假以磨天之翔。衣绣霜台，含香华省。宰剧惭强项之名，酌贪砺清心之节。三典列郡，寂无成功，但宣布王泽，式酬天奖。伏惟相公，开张徽猷，夤亮天地。入夔龙之室，持造化之权。安石高枕，苍生是仰。某鸣跃无已，剪拂因人。银章朱绂，坐荣宦达。身茶宸眷，目识龙颜。既齐飞于鹓鹭，复寄迹于门馆。皆相公大造之力也。而钟鸣漏尽，夜行不息，止足之分，实愧古人。犬马恋主，迫于西汜。所冀枯松晚岁，无改节于风霜；老骥馀年，期尽力于蹄足。上答明主，下报相公，缕缕之诚，屏息于此。伏惟相公，收遣簪于少昊，念亡弓于楚泽。衰当益壮，结草知归。瞻望恩光，无忘景刻。 
与韩荆州书
　　白闻天下谈士相聚而言曰：“生不用万户侯，但愿一识韩荆州”。何令人之景慕一至于此耶！岂不以有周公之风，躬吐握之事，使海内豪俊，奔走而归之，一登龙门，则声誉十倍。所以龙盘凤逸之士，皆欲收名定价于君侯。愿君侯不以富贵而骄之，寒贱而忽之，则三千宾中有毛遂，使白得脱颖而出，即其人焉。白陇西布衣，流落楚、汉。十五好剑术，遍干诸侯；三十成文章，历抵卿相。虽长不满七尺，而心雄万夫。王公大臣，许与气义。此畴曩心迹，安敢不尽于君侯哉？
　　君侯制作侔神明，德行动天地，笔参于造化，学究于天人。幸愿开张心颜，不以长揖见拒。必若接之以高宴，纵之以清谈，请日试万言，倚马可待。今天下以君侯为文章之司命，人物之权衡，一经品题，便作佳士。而君侯何异阶前盈尺之地，不使白扬眉吐气、激昂青云耶？
　　昔王子师为豫州，未下车即辟荀慈明；既下车又辟孔文举。山涛作冀州，甄拔三十馀人，或为侍中、尚书，先代所美。而君侯亦荐一严协律，入为秘书郎。中间崔宗之、房为祖、黎昕、许莹之徒，或以才名见知，或以清白见赏。白每观其衔恩抚躬，忠义奋发，以此感激，知君侯推赤心于诸贤腹中，所以不归他人，而愿委身国士。倘急难有用，敢效微驱。
　　且人非尧、舜，谁能尽善？白谟猷筹画，安能尽矜？至于制作，积成卷轴，则欲尘秽视听，恐雕虫小伎，不合大人。若赐观刍荛，请给以纸墨，兼人书之。然后退归闲轩，缮写呈上。庶青萍、结绿，长价于薛、卞之门。幸惟下流之闲奖饰，惟君侯图之。 
上安州裴长史书
　　白闻天不言而四时行，地不语而百物生。白人焉，非天地也，安得不言而知乎？敢剖心析肝，论举身之事，便当谈笔，以明其心。而粗陈其大纲，一快愤懑，惟君侯察焉。
　　白本家金陵，世为右姓。遭沮渠蒙逊难，奔流咸秦，因官寓家。少长江汉，五岁诵六甲，十岁观百家。轩辕以来，颇得闻矣。常横经籍书，制作不倦，迄于今三十春矣。以为士生则桑弧蓬矢，射乎四方，故知大丈夫必有四方之志。乃杖剑去国，辞亲远游。南穷苍梧，东涉溟海。见乡人相如大夸云之事，云楚有七泽，遂来观焉。而许相公家见招，妻以孙女，便憩于此，至移三霜焉。
　　曩昔东游维扬，不逾一年，散金三十馀万，有落魄公子，悉皆济之。此则是白之轻财好施也。又昔与蜀中友人吴指南同游于楚，指南死于洞庭之上，白禫服恸哭，若丧天伦。炎月伏尸，泣尽而继之以血。行路间者，悉皆伤心。猛虎前临，坚守不动。遂权殡于湖侧，便之金陵。数年来观，筋骨尚在。白雪泣持刃，躬申洗削。裹骨徒步，负之而趋。寝兴携持，无辍身手。遂丐贷营葬于鄂城之东。故乡路遥，魂魄无主，礼以迁窆，式昭明情。此则是白存交重义也。
　　又昔与逸人东严子隐于岷山之阳，白巢居数年，不迹城市。养奇禽千计。呼皆就掌取食，了无惊猜。广汉太守闻而异之，诣庐亲睹，因举二以有道，并不起。此白养高忘机，不屈之迹也。
　　又前礼部尚书苏公出为益州长史，白于路中投刺，待以布衣之礼。因谓群寮曰：“此子天才英丽，下笔不休，虽风力未成，且见专车之骨。若广之以学，可以如比肩也”。四海明识，具知此谈。前此郡督马公，朝野豪彦；一见礼，许为奇才。因谓长史李京之曰：“诸人之文，犹山无烟霞，春无草树。李白之文，清雄奔放，名章俊语，络绎间起，光明洞澈，句句动人”。此则故交元丹，亲接斯议。若苏、马二公愚人也，复何足尽陈？倘贤贤也，白有可尚。
　　夫唐虞之际，于斯为盛，有妇人焉，九人而已。是知才难不可多得。白，野人也，颇工于文，惟君侯顾之，无按剑也。伏惟君侯，贵而且贤，鹰扬虎视，齿若编贝，肤如凝脂，昭昭乎若玉山上行，朗然映人也。而高义重诺，名飞天京，四方诸侯，闻风暗许。倚剑慷慨，气干虹霓。月费千金，日宴群客。出跃骏马，入罗红颜。所在之处，宾朋成市。故时节歌曰：“宾朋何喧喧！日夜裴公门。愿得裴公之一言，不须驱马将华轩”。白不知君侯何以得此声于壤之间，岂不由重诺好贤，谦以得也？而晚节改操，栖情翰林，天才超然，度越作者。屈佐国，时惟清哉。棱威雄雄，下慑群物。
　　白窃慕高义，已经十年。云山间之，造谒无路。今也运会，得趋未尘，承颜接辞，八九度矣。常欲一雪心迹，崎岖未便。何图谤詈忽生，众口攒毁，将欲投杼下客，震于严威。然自明无辜，何忧悔吝！孔子曰：“畏天命，畏大人，畏圣人之言”。过此三者，鬼神不害。若使事得其实，罪当其身，则将浴兰沐芳，自屏于烹鲜之地，惟君侯死生。不然，投山窜海，转死沟壑。岂能明目张胆，托书自陈耶！昔王东海问犯夜者曰：“何所从来？”答曰：“从师受学，不觉日晚”。王曰：“吾岂可鞭挞宁越以立威名？”想君侯通人，必不尔也。
　　愿君侯惠以大遇，洞天心颜，终乎前恩，再辱英眄。白必能使精诚动天，长虹贯日，直度易水，不以为寒。若赫然作威，加以大怒，不许门下，遂之长途，白既膝行于前，再拜而去，西入秦海，一观国风，永辞君侯，黄鹄举矣。何王公大人之门，不可以弹长剑乎？  

  

李太白全集 卷二十七茕斋序二十首
暮春江夏送张祖监丞之东都序
　　吁咄哉！仆书室坐愁，亦已久矣。每思欲遐登蓬莱，极目四海，手弄白日，顶摩青穹，挥斥幽愤，不可得也。而金骨未变，玉颜已缁，何常不扪松伤心，抚鹤叹息？误学书剑，薄游人间。紫微九重，碧山万里。有才无命，甘于后时。刘表不用于祢衡，暂来江夏；贺循喜逢于张翰，且乐船中。达人张侯，大雅君子。统泛舟之役，在清川之湄。谈玄赋诗，连兴数月，醉尽花柳，赏穷江山。国祖有程，告以行迈，烟景晚色，惨为愁容。系飞帆于半天，泛渌水于遥海。欲去不忍，更开芳樽。乐虽寰中，趣逸天半。平生酣畅，未若此筵。至于清谈皓歌，雄笔丽藻，笑饮醁酒，醉挥素琴，余实不愧于古人也。扬袂远别，何时归来？想洛阳之秋风，将脍鱼以相待。诗可赠远，无乃阙乎？ 
奉饯十七翁二十四翁寻桃花源序
　　昔祖龙灭古道，严威刑，煎熬生人，若坠大火。三坟，五典，散为寒灰。筑长城，建阿房，并诸侯，杀豪俊。自谓功高羲皇，国可万世。思欲凌云气，求仙人，登封太山。风雨暴作。虽五松受职，草木有知；而万象乖度，礼刑将弛。刚绮皓不得不遁于南山，鲁连不得不蹈于东海。则桃源之避世者，可谓超升先觉。夫指鹿之俦，连颈而同死，非吾党之谓乎？二翁耽老氏之言，继少卿之作，文以述大雅，道以通至精。卷舒天地之心，脱落神仙之境。武陵遗迹，可得而窥焉。问津利往，水引渔者，花藏仙溪。春风不知从来，落英何许流出！石洞来入，晨光尽开。有良田名池，竹果森列，三十六洞，别为一天子？今扁舟而行，然笑谢人世，阡陌未改，古人依然。白云何时而归来，青山一去而谁往？诸公赋桃源以美之。 
夏日陪司马武公与群贤宴姑熟亭序
　　通驿公馆南有水亭焉。四甍翚飞，巉绝浦屿。盖有前摄令河东薛公栋而宇之，今宰陇西李公明化开物成务，又横其梁而阁之。昼鸣闲琴，夕酌清月。盖为接輶轩、祖远客之佳境也。制置既久，莫知何名。司马武公，长材博古，独映方外。因据胡床，岸帻啸咏，而谓前长史李公及诸公曰：“此亭跨姑孰之水，可称为‘姑熟亭’焉”。嘉名胜概，自我作也。且夫曹官绂冕者，大贤处之，若游青山、卧白云，逍遥偃傲，何适不可？小才居之，窘而自拘，悄若桎梏，则清风朗月，河英岳秀，皆为弃物，安得称焉？所以司马南邻，当文章之旗鼓；翰林客卿，挥辞锋以战胜。名教乐地，无非得俊之场也。千载一时，言诗纪志。 
江夏送林公上人游衡岳序
　　江南之仙山，黄鹤之爽气，偶得英粹，后生俊人。林公世为豪家，此土之秀。落发归道，专精律仪。白月在天，朗然独出。既洒落于彩翰，亦讽诗于金口。闲云无心，与化偕往。欲将振五楼之金策，浮三湘之碧波。乘杯溯流，考室名岳；瞰憩冥壑，凌临诸天。登祝融之峰峦，望长沙之烟火。遥谢旧国，誓遗归踪。百千开士，稀有此者。余所以叹其峻节，扬其清波。龙像先辈，回眸拭视。比夫汩泥沙者，相去如牛之一毛。昔智者安禅于台山，远公托志于庐岳，高标胜概，斯亦向慕哉！紫霞摇心，青枫夹岸，目断川上，送君此行，群公临流，赋诗以赠。 
金陵与诸贤送权十一序
　　斯高柄秦，赢世不二；三杰伏草，与汉并出。莽夷朱晖，耿邓乃起。自古英达，未必尽用于当年。去就之理，在大运尔。我君六叶继圣，熙乎玄风；三清垂拱，穆然紫极。天人其一哉！所以青云豪士，散在商钓，四坐明哲，皆清朝旅人。吾希风广成，荡漾浮世。素受宝诀，为三十六帝之外臣。即四明逸老贺老章呼余为谪仙人，盖实录耳。而尝采姹女于江华，收河车于清溪，与天水权昭夷服勤炉火之业久矣。之子也，冲恬渊静，翰才峻发。白每一篇一札，皆昭夷之所操。吁！舍我而南，若折羽翼。时岁律寒苦，天风枯声。云帆涉汉，冏若绝雷。举目四顾，霜天峥嵘。衔杯叙离，群子赋诗以出饯，酒仙翁李白辞。 
春于姑熟送赵四流炎方序
　　白以邹鲁多鸿儒，燕赵饶壮士，盖风土之然乎！赵少翁才貌瑰雅，志气豪烈。以黄绶作尉，泥蟠当涂。亦鸡栖鹤笼，不足以窘束鸾凤耳。以疾恶抵法，迁于炎方。辞高堂而坠心，指绝国以摇恨。天与水远，云连山长。借光景于顷刻，开壶觞于洲渚。黄鹤晓别，愁闻命子之声；青枫螟色，尽是伤心之树。然自吴瞻秦，日见喜气原阙。上当攫玉弩，摧原作摧狼狐，洗清天地，雷雨必作。冀白日回原阙照，丹心可明。巴陵半道，坐见还吴之棹。令雪解而松柏振色，气和而兰蕙开芳。仆西登天门，望子于西江之上。吾贤可流水其道，浮云其身，通方大适，何往不可？何戚戚于路岐哉！ 
秋于敬亭送从侄耑游庐山序
　　余小时，大人令诵《子虚赋》，私心慕之。及长，南游云梦，览七泽之壮观。酒隐安陆，蹉跎十年。初，嘉兴季父谪长沙西还，时途拜见，预饮林下。耑乃稚子，嬉游在傍。今来有成，郁负秀气。吾衰久矣！见尔慰心，申悲导旧，破涕为笑。方告我远涉，西登香炉。长山横蹙，九江却转。瀑布天落，半与银河争流；腾虹奔电，潨射万壑，此宇宙之奇诡也。其上有方湖石井，不可得而窥焉。羡君此行，抚鹤长啸。恨丹液未就，白龙来迟，使秦人著鞭，先往桃花之水。孤负夙愿，惭归名山，终期后来，携手五岳。情以送远，诗宁阙乎？ 
送黄钟之鄱阳谒张使君序
　　东南之美者，有江夏黄公焉。白切饮风流，尝接谈笑。亦有抗节玉立，光辉炯然，气高时英，辩折天口。道可济物，志栖无垠。鄱阳张公，朝野荣望，爱客接士，即原、尝原作常、春、陵之亚焉。每钦其辞华，悬榻见往。而黄公因访古迹，便从贵游，乃侨装撰行，去国遐陟。诸子衔酒惜别，脱巾赠分。沉醉烟夕，惆怅凉月。天南回以变夏，火西飞而献秋。汀葭飒然，海草微落。夫子行迈，我心若何！毋金玉尔音，而有遐心。湖水悠沔，勖哉是待。共赋《武昌钓台篇》，以慰别情耳。 
早春于江夏送蔡十还家云梦序
　　吾观察侯，奇人也。尔其才高气远，有四方之志。不然，何周流宇宙太多耶？白遐穷冥搜，亦以早矣。海草三绿，不归国门。又更逢春，再结乡思。一见夫子，冥心道存。穷朝晚以作宴，驱烟霞以辅赏。朗笑明月，时眠落花。斯游无何，寻告睽索。来暂观我，去还愁人乃浮汉阳，入云梦，乡枻云叩，归魂亦飞。且青山绿枫，累道相接，遇胜因赏，利君因赏，利君前行。既非远离，曷足多叹？秋七月，结游镜湖，无愆我期，先子而往，敬慎好去，终当早来，无使耶川白云不得复弄尔。乡中廖公及诸才子为诗略谢之。 
秋日于太原南栅饯阳曲王赞公贾少公石艾尹少公应举赴上都序
　　天王三京，北都居一。其风俗远，盖陶唐氏之人欤？襟四塞之要冲，控五原之都邑。雄藩剧镇，非贤莫居。则阳曲丞王公，神仙之胄也。尔其学镜千古，知周万殊。又若少府贾公，以述作之雄也。鳌弄笔海，虎攫辞场。又若石艾尹少公，廓宙之器，口折黄马，手挥青萍。咸道贯于人伦，名飞于日下。实难沉屈，永情青霄。剑有隐而气冲七星，珠虽潜而光照万壑。今年春，皇帝有事千亩，湛恩八埏，大搜群才，以缉邦政。而王公以令宰见举，贾公以王霸升闻。海激伫乎三千，天飞期于六月。必有以也，岂徒然哉！有从兄太原主簿舒，才华动时，规谋匠物。乃黕翠幕，筵虹梁，玉羞霞开，羽觞雷举。然后抗目远览，凭轩高吟。汾河镜开，涨蓝都之气色；晋山屏列，横朔塞之郊原。屏俗事于烦襟，结浮欢于落景。俄而皓月生海，来窥醉容；黄云出关，半起秋色。数君乃辍酌慷慨，摇心促装。望丹阙而非远，挥玉鞭而且去。白也不敏，先鸣翰林。幸叨玳瑁之筵，敢竭麒麟之笔。请各探韵，赋诗宠行。 
江夏送倩公归汉东序
　　昔谢安四十，卧白云于东山；桓公素征，为苍生而一起。常与支公游赏，贵而不移。大人君子，神冥契合，正可乃尔。仆与倩公一面，不忝古人。言归汉东，使我心痗。夫汉东之国，圣人所出，神农之后，季良为大贤。尔来寂寂，无一物可纪。有唐中兴，始生紫阳先生。先生六十而隐化，若继迹而起者，惟倩公焉。蓄壮志而未就，期老成于他日。且能倾产重诺，好贤士文。即惠休上人与江鲍往复，各一时也。仆平生述作，罄其草而授之。思亲遂行，流涕惜别。今圣朝已舍季布，当征贾生。开颜洗目，一见白日。冀相视而笔于新松之山耶？作小诗绝句，以写别意：
　　彼美汉东国，川藏明月辉。宁知丧乱后，更有一珠归。 
饯李副使藏用移军广陵序
　　大功未足以盖世，威不可以震主。必挟此者，持之安归？所以彭越醢于前，韩信诛于后。况权位不及于此者，虚生危疑，而潜苞祸心，小拒王命。是以谋臣将啖以节钺，诱而烹之。亦由借鸿涛于奔鲸，脍生人于哮虎。呼吸江海，横流百川。左萦右拂，十有馀郡。国计未及，谁当其锋？我副使李公，勇冠三军，众无一旅。横倚天之剑，挥驻日之戈。吟啸四顾，熊罴雨集。蒙轮扛鼎之士，杖干将而星罗。上可以决天云，下可以绝地维。翕振虎旅，赫张王师。退如山立，进若电逝。转战百胜，僵尸盈川。水膏于沧溟，陆血于原野。一扫瓦解，洗清全吴。可谓万里长城，横断楚塞。不然，五岭之北，尽饵于修蛇，势盘地蹙，不可图也。而功大用小，天高路遐。社稷虽定于刘章，封侯未施于李广。使慷慨之士，长吁青云。且移军广陵，恭揖后命。组练照雪，楼船乘风。箫鼓沸而三山动，旌旗扬而九天转。良牧出祖，烈将登筵。歌酣易水之风，气振武安之瓦。海日夜色，云河中流。席阑赋诗，以壮三军之事。白也笔已老矣，月何能为？ 
泽畔吟序
　　《泽畔吟》者，逐臣崔公之所作也。公代业文宗，早茂才秀。起家校书蓬山，再尉关原作开，误辅，中佐于宪车，因贬湘阴。从宦二十有八载，而官未登于郎署，何遇时而不偶耶？所谓大名难居，硕果不食。流离乎沅、湘，摧颓于草莽。同时得罪者数十人，或才长命夭，覆巢荡室。崔公忠愤义烈，形于清辞。恸器泽畔，哀形翰墨。犹《风》、《雅》之什，闻之者无罪，睹之者作镜。书所感遇，总二十章，名之曰《泽畔吟》。惧奸臣之猜，常韬之于竹简；酷吏将至，则藏之于名山。前后数四，蠹伤卷轴。观其逸气顿挫，英风激扬，横波遗流，腾薄万古。至于微而彰，婉而丽，悲不自我，兴成他人，岂不云怨者之流乎？余览之怆然，掩卷挥涕，为之序云。 
夏日诸从弟登沔州龙兴阁序
　　夫槿荣芳园，蝉啸珍木，盖纪乎南火之月也。可以处台榭，居高明。吾之友于，顺此意也，遂卜精胜，得乎龙兴。留宝马于门外，步金梯于阁上，渐出轩户，遐瞻云天。晴山翠远而四合，暮江碧流而一色。屈指乡路，还疑梦中，开襟危栏，宛若空外。呜呼！屈、宋长逝，无堪与言。起予者谁？得我二季。当挥尔凤藻，搜乎需觞。与白云老兄，俱莫负古人也。 
秋夜于安府送孟赞府兄还都序
　　夫士有饰危冠，扬眉吐诺，激昂青云者，咸夸炫意气，托交王侯。若告之急难，乃十失八九。我义兄孟子，则不然耶？道合而襟期暗亲，志乖而肝胆楚、赵。鸿骞凤立，不循常流。孔明披书，每观于大略；少君读《易》，时作于小文。四方贤豪，眩然景慕。虽长不过七尺，而心雄万夫。至于酒情中酣，天机俊发，则谈笑满席，风云动天。非嵩丘腾精，何以及此。白以弱植，早饮香名。况亲承光辉，恩甚华萼。他乡此别，谁无恨耶？时林风吹霜，散下秋草；海雁嘶月，孤飞朔云。惊魂动骨，戛瑟落涕。抗手缅迈，伤如之何！且各赋诗，以宠岐路。 
春夜宴从弟桃花园序
　　夫天地者，万物之逆旅也；光阴者，百代之过客也。而浮生若梦，为欢几何？古人秉烛夜游，良有以也。况阳春召我以烟景，大块假我以文章。会桃花之芳园，序天伦之乐事。群季俊秀，皆为惠连；吾人咏歌，独惭康乐。幽赏未已，高谈转清。开琼筵以坐花，飞羽觞而醉月。不有佳咏，何伸雅怀？如诗不成，罚依金谷酒斗数。 
冬夜于随州紫阳先生餐霞楼送烟子元演隐仙城山序
　　吾与霞子元丹、烟子元演，气激道谷，结神仙交。殊身同心，誓老云海，不可夺也。历可天下，周求名山，入神农之故乡，得胡公之精术。胡公身揭日月，心飞蓬莱。起餐霞之孤楼，炼吸景之精气。延我数子，高谈混元。金书玉诀，尽在此矣。白乃语及形胜，紫阳因大夸仙城。元侯闻之，乘兴将往。别酒寒酌，醉青田而少留；梦魂晓飞，度渌水以先去。吾不滞于物，与时推移。出则以平交王侯，遁则以俯视巢、许。朱绂狎我，绿萝未归。恨不得同栖烟林，对坐松月。有所款然，铭契潭石。乘春当来，且抱琴卧花，高枕相待。诗以宠别，赋而赠之。 
送戴十五归衡岳序
　　白上探玄古，中观人世，下察交道。海内豪俊，相识如浮云。自谓德参夷、颜，才亚孔、墨，莫不名由口进，实从事退，而风义可合者，厥惟戴侯。寓居长沙，禀湖岳之气；少长咸、洛，窥霸王之图。精微可以入神，懿重可以崇德，谟猷可以尊主，文藻可以成化。兼以五材，统以四美，何往而不济也。其二三诸昆，皆以才秀擢用，辞翰炳发，升闻天朝。而此君独潜光后世，以期大用。鲲海未跃，鹏霄悠然。不远千里，访余以道。国之秀，有廖侯焉。人伦精鉴，天下独立。每延以宴谑，许为通人。独孤有邻及薛诸公，咸亦以为信然矣。属明主未梦，且归衡阳。憩祝融之云峰，弄茱萸之湍水。轩骑纠合，祖于魏公之林亭。笙歌鸣秋，剑舞增气。况江叶坠绿，沙鸿冥飞，登高送远，使人心醉。见周、张二子，为论平生。鸡黍之期，当速赴也。 
早夏于江将军叔宅与诸昆季送傅八之江南序
　　《易》曰：“观乎人文，以化成天下”。穷此道者，其惟傅侯耶？侯篇章惊新，海内称善，五言之作，妙绝当时。陶公愧田园之能，谢客惭山水之美。佳句籍籍，人为美谈。前许州司马宋公蕴冰清之姿，重傅侯玉润之德，妻以其子。凤皇于飞，潘、阳之好，斯为睦矣。仆不佞也，忝于芳尘，宴同一筵，心契千古。清酌连晓，玄谈入微。欢携无何，旋告睽坼。将军叔英略盖古，英明洞神。天王贵宗，诞育贤子。八龙增秀以列次，五色相辉而有文。会言高乐，晓饯金门。洗德弦，觞怡颜。朱明草木已盛，且江嶂若画，赏盈前途，自然屏间坐游，镜里行到，霞月千里，足供文章之用哉！征帆空悬，落日相逼，二季挥翰，诗其赠焉。 
冬日于龙门送从弟京兆参军令问之淮南觐省序
　　紫云仙季，有英风焉。吾家见之，若众星之有月。贵则天王之令弟，宝则海岳之奇精。游者所谓风生玉林，清明萧洒，真不虚也。常醉目吾曰：“兄心肝五藏，皆锦绣耶！不然，何开口成文，挥翰雾散？”吾因抚掌大笑，扬眉当之。使王澄再闻，亦复绝倒。观夫笔走群象，思通神明，龙章炳然，可得而见。岁十二月，拜省于淮南。思白华之长吟，眺黄云之晚色。目断心尽，情悬高堂。倾兰醑而送行，赫金鞍而照发，错毂蹲野，朝英满筵。非才名动时，何以及此？日落酒罢，前山阴烟。殷勤惠言，吾道哀坐。想洛桥春色，先到淮城。见千条之绿杨，折一枝以相赠，则华萼情在，吾无恨焉。君公赋诗，以光荣饯。  

  

李太白全集 卷二十八茕斋赞十七首
当涂李宰君画赞
　　天垂元精，岳降粹灵，应期命世，大贤乃生。吐奇献策，敷闻王诞。帝用休之，扬光泰清。滥觞百里，涵量八溟。缙云飞声，当涂政成。雅颂一变，江山再荣。举邑抃舞，式图丹青。眉秀华盖，目朗明星。鹤矫阆风，麟腾玉京。若揭日月，昭然运行。穷神阐化，永世作程。 
金陵名僧公粉图慈亲赞
　　神妙不死，惜生此身。托休淑，而称厥亲。粉为造化，笔写天真。貌古松雪，心空世尘。文伯之母，可以为邻。 
李居士赞
　　至人之心，如镜中影。挥斥原本作斤，误万变，动不离静。彼质我斤，挥风是骋。了物无二，皆为匠郢。吾族贤老，名喧写真。貌图粉绘，生为垢尘。从白得衰，与天为邻。默然不灭，长存此身。 
安吉崔少府翰画赞
　　齐表巨海，吴嗟大风。崔为令族，出自太公。克生奇才，骨秀神聪。炳若秋月，骞然云湾。爰图伊人，夺妙真宰。卓立欲语，谓行而在。清晨一观，爽气十倍。张之座隅，仰止光彩。 
宣城吴录事画赞
　　大名之家，昭彰日月，生此髦士，风霜秀骨。图真像贤，传容写发。束带岳立，如朝天阙。岩岩兮谓四方之削成，澹澹兮申五湖之澄明。武库肃穆，辞峰峥嵘。大辩若讷，大音希声。默然不语，终为国桢。 
壁画苍鹰赞　　讥主人
　　突兀枯树，傍无寸枝。上有苍鹰独立，若秋胡之攒眉。凝金天之杀气，凛粉壁之雄姿。觜铦剑戟，爪握刀锥。群宾失席以眙，未悟丹青之所为。吾尝恐出户牖以飞去，何意终年而在斯！ 
方城张少公厅画师猛赞
　　张公之堂，华壁照雪。师猛在图，雄姿奋发。森辣一作疏眉目，飒洒毛骨。锯牙衔霜，钩爪抱一作把月。掣蹲胡以震怒，谓大厦之峣屼。永观厥容，神骇不歇。 
羽林范将军画赞
　　羽林列卫，壁垒南垣。四十五星，光辉至尊。范公拜将，遥承主恩。位宠虎臣，封传雁门。瞻天蹈舞，踊跃精魂。逐逐鹗视，昂昂鸿赛。心豪祖逖，气爽刘琨。名震大国，威扬列藩。麟阁之阶，粉图华轩。胡兵百万，横行纵吞。爪牙帝室，功业长存。 
金银泥画西方净土变相赞　　并序
　　我闻金天之西，日没之所，去中华十万亿刹，有极乐世界焉。彼国之佛，身长六十万亿常沙由旬，眉间白毫，向右宛转如五须弥山，目光清白若四海水。端坐说法，湛然常存。沼明金沙，岸列珍树。栏楯弥覆，罗网周张。车渠琉璃，为楼殿之饰；颇黎玛瑙，耀创砌之荣。皆诸佛所证，无虚言者。金银泥画西方净土变相，盖冯翊郡秦夫人奉为亡夫湖州刺史韦公之所建也。夫人蕴冰玉之清，敷圣善之训，以伉俪大义，希拯拔于幽涂；父子恩深，用重修于景福。誓舍珍物，构求名工，图金创端，绘银设像。八法功德，波动青莲之池；七宝香花，光映黄金之发。清风所拂，如生五音，百千妙乐，咸疑动作。若已发愿，未及发愿；若已当生。精念七日，必生其国，功德罔极，酌而难名。赞曰： 
　　向西日没处，遥瞻大悲颜。目净四海水，身光紫金山。勤念必往生，是故称极乐。珠网珍宝树，天花散香阁。图画了在眼，愿托彼道场。以此功德海，冥祐为舟梁。八十一劫罪，如风扫轻霜。庶观无量寿，长愿玉毫光。 
江宁杨利物画赞
　　太华高岳，三峰倚天。洪波经海，百代生贤。为夔为龙，廓土济川。赵城开国，玉树凌烟。笔鼓元化，形分自然。明珠独转，秋月孤悬。作宰作程，摧刚挫坚。德合窈冥，声播兰荃。鸿渐麟阁，英图可传。 
金乡薛少府厅画鹤赞
　　高堂闲轩兮，虽听讼而不扰。图蓬山之奇禽，想瀛海之瞟眇。紫顶烟赩，丹眸星皎。昂昂欲飞一作贮贻，霍若惊矫。形留座隅，势出天表。谓长唳于风霄，终宗立于露晓。凝玩益古，俯察愈妍，舞疑倾市，听似闻弦。倘感至精以神变，可弄影而浮烟。 
志公画赞
　　水中之月，了不可取。虚空其心一作身，寥廓无主。锦蒙鸟爪，独行一作游绝侣。刀齐尺梁，扇迷陈语。丹青圣容，何住一作往何所。 
琴赞
　　峄阳孤桐，石耸天骨。根老冰泉，叶苦霜月。斫为绿绮，徽声粲发。秋风入松，万古奇绝。 
朱虚侯赞
　　赢氏秽德，金精摧伤。秦鹿克获，汉风飞扬。赤龙登天，白日升光。阴虹贼虐，诸吕扰攘。朱虚来归，会酌高堂。雄剑奋击，太后震惶。爰锄产、禄，大运乃昌。功冠帝室，于今不忘原作亡，误。 
观佽飞斩蛟龙图赞
　　佽飞斩长蛟，遗图画中见，登舟既虎啸，激水方龙战。惊波动连山，拔剑曳雷电。鳞摧白刃下，血染沧江变。感此壮古人，千秋一作载若对面。 
地藏菩萨赞　　并序
　　大雄掩照，日月崩落。惟佛智慧大而光生死雪。赖假普慈力，能救无边苦。独出旷劫，导开横流，则地藏菩萨为当仁矣。弟子扶风窦滔，少以英气爽迈，结交王侯，清风豪侠，极乐生疾，乃得惠剑于真宰，湛本心于虚空。愿图圣容，以祈景福，庶冥力凭助，而厥苦有廖。爰命小才，式赞其事。赞曰： 
　　本心若虚空，清净无一物。焚荡淫怒痴，圆寂了见佛。五彩图圣像，悟真非妄传。扫雪万病尽，爽然清凉天。赞此功德海，永为旷代宣。 
鲁郡叶和尚赞
　　海英岳灵，诞彼开士。了身皆空，观月在水。如薪传火，朗彻生死；如云开天，廓然万里。寂灭为乐，江海而闲。逆旅形内，虚舟世间。邈彼昆阆，谁云可攀！  

  

李太白全集 卷二十九茕斋颂铭记五篇
赵公西侯新亭颂
　　惟十有四载，皇帝以岁之骄阳，秋五不稔，乃慎择明牧，恤南方凋枯。伊四月孟夏，自淮阴迁我天水赵公作藩于宛陵，祗明命也。惟公代秉天宪，作保南台，洪柯大本，聿生懿德。宜乎哉！横风霜之秀气，郁王霸之奇略。初以铁冠白笔，佐我燕京，威雄振肃，虏不敢视。而后鸣琴二邦，天下取则；起草三省，朝端有声。天子识面，宰衡动听。殷南山之雷，剖赤县之剧，强项不屈，三州所居大化，咸列碑颂。至于是邦也，酌古以训俗，宣风以布和。平心理人，兵镇唯静，画一千里，时无莠言。
　　退公之暇，清眺原隰。以此郡东堑巨海，西襟长江，咽三吴，扼五岭，輶轩错出，无自时而息焉。出自西郭，苍然古道，道寡列树，行无清阴。至有疾雷破山，狂飙震壑，炎景烁野，秋霖灌途。马逼侧于谷口，人周章于山顶。亭候靡设，逢迎缺如。
　　自唐有天下，作牧百数，因循龌龊，罔恢永图。及公来思，大革前弊，实相此土，陟降观之。壮其回岗龙盘，沓岭波起，胜势交至，可以有作。方农之隙，廓如是营。遂铲崖坦堙卑，驱石剪棘，削污壤，阶高隅，以门以墉，乃栋乃宇。俭则不陋，丽而不奢，森沉闳，燥湿有庇。若凫之勇，如鹏斯骞。萦流镜转，涵映池底。纳远海之馀清，泻莲峰之积翠。信一方雄胜之郊，五马踟蹰之地也。
　　长史齐公光义，人伦之师表；司马武公幼成，衣冠之髦彦。录事参军吴镇，宣城令崔钦，令德之后，良材间生。纵风教之乐地，出人伦之高格。卓绝映古，清明在躬。佥谋僝功，不日而就。总是役也，伊二公之力欤！过客沉吟以称叹，邦人聚舞以相贺，佥曰：“我赵公之亭也。”群寮献议，请因谣颂以名之，则必与谢公北亭同不朽矣！白以为谢公德不及后世，亭不留要冲，无勿拜之言，鲜登高之赋。方之今日，我则过矣。敢询耆老，而作颂曰：
　　眈眈高亭，赵公所营。如鳌背突兀于太清，如鹏翼开张而欲行。赵公之宇，千载有睹。必恭必敬，爰游爰处。瞻而思之，罔敢大语。赵公来翔，有礼有章。煌煌锵锵，如文翁之堂。清风洋洋，永世不忘。 
崇明寺佛顶尊胜陀罗尼幢颂　　并序
　　共工不触山，娲皇不补天；其洪波汩汩流，伯禹不治水，万人其鱼乎！礼乐大坏，仲尼不作，王道其昏乎！而有功包阴阳，力掩造化，首出众圣，卓称大雄。彼三者之不足征矣！粤有我西方金仙之垂范，觉旷劫之大梦，碎群愚之重昏；寂然不动，湛而常存。使苦海静滔天之波，疑山灭炎昆之火，囊括天地，置之清凉。日月或坠，神通自在，不其伟欤！ 
　　鲁郡崇明寺南门佛顶尊胜陀罗尼石幢者，盖此都之壮观。昔善住天子及千大天游于园观，又与天女游戏，受诸快乐，即于夜分中闻有声曰：“善住天子七日灭后当生，七反畜生之身。”于是如来授之吉祥真经，遂脱诸苦，盖之天征为大法印，不可得而闻也。我唐高宗时，有罽宾桑门持入中土，犹日藏大宝，清园虚空，擅金净彩，人皆悦见。所以山东开士举国而崇之。时有万商投珍，士女云会，众布蓄鲁如陵。琢文石于他山，耸高标于列肆。镵珉错彩，为鲸为螭；天人海怪，若叱若语。贝叶金言刊其上，荷花水物形其隅。良工草莱，献技而去。
　　圣君垂拱南面，穆清而居，大明广运，无幽不烛。以天下所立兹幢，多临诸旗亭，喧嚣湫隘，本非经行网绕之所。乃颁下明诏，令移于宝坊。吁！百尺中标，矗若去断，委翳苔藓，周流星霜，俾龙象兴嗟，仰瞻无地，良可叹也。
　　我太官广武伯陇西李公，先名琬，奉诏书改为辅。其从政也，肃而宽，仁而惠，五镇方牧，声闻于天。帝乃加剖竹于鲁，鲁道粲然可观。方将和阴阳于太阶，致君于尧、舜。岂徒闭阁坐啸，鸿盘二千哉！乃再崇厥功，发挥象教。于是与长史卢公、司马李公等，咸明明在公，绰绰有裕。韬大国之宝，钟元精之和，荣兼半刺，道光列岳。才或大而用小，识无微而有通。政其有经，谈岂更仆？
　　有律师道宗，心总群妙，量苞大千。日何莹而常明，天不言而自运。识岸浪注，玄机清发，每口演金偈，舌摇电光，开关延敌，罕有当者。由万窍同号于一风，众流俱纳于溟海。若乃严饰佛事，规矩梵天，法堂郁以雾开，香楼岌乎岛峙，皆我公之缔构也。以天宝八载五月一日示灭大寺。百城号天，四众泣血，焚香散花，扶榇卧辙，仙鹤数十，飞鸣中绝。非至德动天，深仁感物者，其孰能与于此乎？三纲等皆论穷弥天，惠湛清月。传千灯于智种，了万法于真空。不谋同心，克树圣迹。
　　太官李公，乃命门于南，垣庙通衢，曾盘旧规，累构馀石。壮士加勇，力侔拔山。才击鼓以雷作，拖鸿縻而电掣。千人壮，万夫势，转鹿卢于横梁，泯环合而无际。常六合之振动，崛九霄之峥嵘。非鬼神功，曷以臻此？况其清景烛物，香风动尘，群形所沾，积苦都雪。粲星辰而增辉，挂文字而不灭，虽汉家金茎，伏波铜柱，拟兹陋矣！或日月圆满，方檀散华，清心讽持，诸佛称赞。夫如是，亦可以从一天至一天，开天宫之门，见群圣之颜，巍巍功德不可量也。
　　其录事参军，六曹英寮，及十一县官属，有宏才硕德，含香绣衣者，皆列名碑阴，具不具载。郡人都水使者宣道先生孙太冲，得真人紫蕊玉笈之书，能令太一神自成还丹，以献于帝。帝服享万寿，与天同休。功成身退，谢病而去，不谓古之玄通微妙之士欤？乃谓白曰：“昔王文考观艺于鲁，骋雄辞于灵光；陆佐公知名在吴，铭双阙于盘石。吾子盍可美盛德，扬中和。”恭承话言，敢不惟命。遂作颂曰：
　　揭高幢兮表天宫，嶷独出兮凌星虹。神纵纵兮来空，仡扶倾兮苍穹。西方大圣称大雄，横绝苦海舟群蒙。陀罗尼藏万法宗，善住天子获厥功。明明李君牧东鲁，再新颓规扶众苦。如大云王注法雨，邦人清凉喜聚舞。扬鸿名兮振海浦，铭丰碑兮昭万古。 
化城寺大钟铭　　并序
　　噫！天以震雷鼓群动，佛以鸿钟惊大梦。而能发挥沉潜，开觉茫蠢，则钟之取象，其义博哉！夫扬音大千，所以清真心，警俗虑；协响广乐，所以达元气，彰天声；铭勋皇宫，所以旌丰功，昭茂德。莫不配美金鼎，增辉宝坊，仍事作制，岂徒然也。 
　　粤有唐宣城郡当涂县化城寺大钟者，量涵千盈，盖邑宰李公之所创也。公名有则，系玄元之英蕤，茂列圣之天枝。生于公族，贵而秀出。少蕴才略，壮而有成。西逾流沙，立功绝域。帝畴乎厥庸，始学古从政。历宰洁白，声闻于天。天书褒荣，辉之简牍。稽首三复，子孙其原阙传字。天宝之初。鸣琴此邦，不言而治。日计之无近功，岁计之有大利。物不知化，潜臻小康；神明其道，越不可尚。
　　方入于禅关，睹天宫峥嵘，闻钟声琐屑，乃谓诸龙象曰：“盍不建大法鼓，树之层台，使群聋六时有所归仰，不亦美乎？”于是发一言以先觉，举百里而感应。秋毫不挫，人多子来。铜崇朝而山积，工不日而云会。
　　乃采凫氏撰鸣钟，火天地之炉，扇阴阳之炭。回禄奋恕，飞廉震惊。金精转潜以融熠，铜液星萦而璀灿。光喷日道，气敌天维。红云点于太清，紫烟矗于遥海。烜赫宇宙，功侔鬼神。莹而察之，吁骇人也。
　　尔其龙质炳发，虎形躨跜。縻金索以上絙，悬宝楼而迭击。傍振万壑，高闻九天。声动山以隐隐，响奔电而阗阗。赦汤镬于幽途，息剑轮于苦海。景福肸蚃，被于人天。非李公好谋而成，弘济群有，孰能兴于此乎！
　　丞尉等并衣冠之龟龙，人物之标准。大雅君子，同僚尽心，闻善贾勇，赞成厥美。寺主升朝，闲心古容，英骨秀气，洒落毫素，谦柔笑言。海受水而皆纳，镜无形而不烛。直道妙用，乃如是然。常虚怀忘情，洁已利物，是人行空寂，不动见如来。有若上隐，都维那则舒，名僧日晖、蕴虚，常因调护。贤哉六开士，普闻八万法。深入禅惠，精修律仪。将博我以文章，求我以述作。功德大海，酌而难名。遂与六曹豪吏，姑原作姓，误熟贤老，乃缁乃黄，凫趋梵庭，请扬宰君之鸿美。白昔忝侍从，备于辞臣，恭承德音，敢阙清风之颂。其辞曰：
　　雄雄鸿钟砰隐天，雷鼓霆击警大千。含号烜赫声无边，摧摺魑魅招灵仙。傍极六道极九泉，剑轮辍苦期息肩，汤镬猛火停炽然。恺悌贤宰人父母，兴功利物信可久，德方金钟永不朽。 
天门山铭
　　梁山博望，关扃楚滨。夹据洪流，实为吴津。两坐错落，如鲸张鳞。惟海有若，唯川有神。牛渚怪物，目围车轮。光射岛屿，气凌星辰。卷沙扬涛，溺马杀人。国泰呈瑞原作端，误，时讹返珍。开则九江纳锡，闭则五岳飞尘。天险之地，无安匪亲。 
任城县厅壁记
　　风姓之后，国为任城，盖古之秦县也。在《禹贡》则南徐之分，当周成乃东鲁之邦，自伯禽到于顺公，三十二代。遭楚荡灭，因属楚焉。炎汉之后，更为郡县。隋开皇三年，废高平郡，移任城于旧居。邑乃屡迁，井则不改。
　　鲁境七百里，郡有十一县，任城其冲要。东盘琅邪，西控巨野，北走厥国，南驰互乡。青帝太昊之遗墟，白衣尚书之旧里。土俗古远，风流清高，贤良间生，掩映天下。地博厚，川疏明。汉则名王分茅，魏则天人列土。所以代变豪侈，家传文章。君子以才雄自高，小人则鄙朴难治。
　　况其城池爽垲，邑屋丰润。香阁倚日，凌丹霄而欲飞；石桥横波，惊彩虹而不去。其雄丽坱圠有如此焉。故万商往来，四海绵历，实泉货之橐籥，为英髦之咽喉。故资大贤，以主东道。制我美锦，不易其人。
　　今乡二十六，户一万三千三百七十一。帝择明德，以贺公宰之。公温恭克修，俨实有立。季野备四时之气，士元非百里之才。拨烦弥闲，剖剧无滞。镝百发克破于杨叶，刀一鼓必合于《桑林》。
　　宽猛相济，弦韦适中。一之岁肃而教之，二之岁惠而安之，三之岁富而乐之。然后青衿向训，黄发履礼。耒耜就役，农无游手之夫；杼原作持，误轴和鸣，机罕颦蛾之女。物不知化，陶然自春。权豪锄纵暴之心，黠吏返淳和之性。行者让于道路，任者并于轻重。扶老携幼，尊尊亲亲，千载百年，再复鲁道。非神明博远，孰能契于此乎？白控奇东蒙，窃听舆论，辄记于壁，垂之将来，俾后贤之操刀，知贺公之绝迹者也。  

  

李太白全集 卷三十茕斋碑文七篇　……　后序
比干碑
　　太宗文皇帝既一海内，明君臣之义。贞观十九年征岛夷，师次殷墟，乃诏赠少师比干为太师，谥曰忠烈公。遣大臣持节吊祭，申命郡县封墓、葺祠、置守冢，以少牢时享，著于甲令，刻于金石。故比干之忠益彰，臣子得述其志。昔商王受毒痡于四海，悖于三正，肆厥淫虐，下罔敢诤。于是微子去之，箕子囚之，而公独死之。
　　非夫捐生之难，处死之难。故不可死而死，是轻其生，非孝也。可死而不死，是重其死，非忠也。王曰叔父，亲其至焉；国之元臣，位莫崇焉。亲不可以观其危，昵不可以忘其祖。则我臣之业，将坠于泉；商王之命，将绝于天。整扶其颠，遂谏而死。剖心非痛，亡原作止，误 殷为痛。公之忠烈，其若是焉。故能独立危邦，横抗兴运。周武以三分之业，有诸侯之师。实其十乱之谋，总其一心之众。当公之存也，乃戢彼西土；及公之丧也，乃观乎孟津。公存而殷存，公丧而殷丧。兴亡两系岂不重欤！且圣人立教，惩恶劝善而已矣。
　　人伦大统，父子君臣而已矣。少师存则垂其统，殁则垂其教。奋乎千古之上，行乎百王之末。俾夫淫者惧，佞者惭，义者思，忠者劝。其为戒也，不亦大哉！而夫子称殷有三仁，是岂无微旨。尝敢颐之曰：存其身，存其宗，亦仁矣；存其名，存其祀，亦仁矣；亡其身，图其国，亦仁矣。若进死者，退生者，狂狷之士将奔走之；褒生者，贬死者，宴安之人将置力焉。故同归诸仁，各顺其志，殊途而一揆，异行而齐致，俾后人优柔而自得焉。盖《春秋》微婉之义。必将建皇极，立彝伦，辟在三之门，垂不二之训，以明知于世。则夫人臣者，既移孝于亲，而致之于君。
　　焉有闻亲失而不诤，亲危而不救，从容安地而自得，甚哉不然矣！夫孝于其亲，人之亲皆欲其子。忠于其主，人之主皆欲其臣。故历代帝王，皆欲精显。周武下车而封其墓，魏武南迁而创其祠。我太宗有天下，禋百神，盛其礼。追赠太师，谥曰忠烈。申命郡县，封坟葺祠，置守家五家，以少牢时享。著于甲令，刻于金石。於戏！哀伤列辟，主君封德。正与神明，秩视郡王。身灭而荣益大，世绝而祀愈长。然后知忠烈之道，激天感人深矣。天宝十祀，余尉于卫，拜首祠堂，魄感精动，而庙在邻邑，官非式闾。斫石铭表，以志丕烈。铭曰：
　　縻躯非仁，蹈难非智。死于其死，然后为义。忠无二躯，烈有馀气。正直聪明，至今猛视。咨尔来代，为臣不易。 
天长节使鄂州刺史韦公德政碑　　并序
　　太虚既张，惟天之长。所以白帝真人，当高秋八月五日，降西方之金精，采天长为名，将传之无穷，纪圣诞之节也。我高祖创业，太宗成之，三后继统，王猷如一。大盗间起，开元中兴，力倍造化，功包天地。不然，何能遏牺、农之颓波，返淳朴于太古？虽轩后至道，由闻蚩尤之师；今网漏吞舟，而胡夷起于毂下。先当作光天文武孝感皇帝，越在明两，总戎扶风。
　　正帝车于北斗，拯横流于鲸口；回日辔于西山，拂蒙尘于帝颜同。呼吸而收两京，烜赫而安六合。历列辟而罕匹，顾将来而无俦。太阳重轮，合耀并出。宇宙翕变，草木增荣。一麾而静妖氛，成功不处；五让而传剑玺，德冠乐推。 
　　於戏！昔尧及舜、禹，皆无圣子，审历数去已，终大宝假人，饰让以成千载之美。未若以文明鸿业，受之元良，与天同休，相统亿祀。则我唐至公而无私，越三圣而殊轨。腾万人之喜气，烂八极之祥云。上皇思汾阳而高蹈，解负重于吾君。能事斯毕，与人更始。乃展祀郊庙，望秩山川。方掩骼于河、洛，吊人于幽、燕。但诛元凶，不问小罪。噫大块之气，歌炎汉之风。云滂洋，雨汪原作注濊。澡渥泽，除瑕纇。削平国步，改号乾元。至矣哉！其雄图景命，有如此者。
　　我邦伯韦公，大彭之洪胤，扶阳之贵族。雄略迈古，高文变风。运当一贤，才堪三事。历职剖剧，能声旁流。衣绣而白笔横冠，分符而彤襜入境。曩者永王以天人授绿，东巡无名。利剑承喉以胁从，壮心坚守而不动。房陵之俗，安于太山；休奕列郡，去若始至。帝召岐下，深嘉直诚。移镇夏口，救时艰也。慎厥职，康乃人。减兵归农，除害息暴。大水灭郭，洪霖注川。人见忧于鱼鳖，岸不辨于牛马。公乃抗辞正色，言于城隍曰：“若一日雨不歇，吾当伐乔木，焚清祠。”精心感动。其应如响。无何，中使衔命，常祈名山，广征牲牢，骤欲致祭。公又盱衡而称曰：“今主上明圣，怀于百灵，此淫昏也鬼，不载祀典，若烦国礼，是荒巫风。”其秉心达识，皆此类也。物不知化，如登春台。
　　有若江夏县令薛公，揖四豪之风，当百里之寄。干蛊有立，含章可贞。遵之典礼，恤疲于和乐。政其成也，臻于小康。中京重睹于汉仪，列郡还闻于舜乐。选鄂之胜，帐于东门。乃登豳歌，击土鼓，祀蓐收，迎田祖。招摇回而大火乃落，阊阖启而凉风始归。笙竽和籥之音，象星辰而迭奏；吴、楚、巴、 渝之曲，各土风而备陈。礼容有穆，簪笏列序。罗衣蛾眉，立乎玳筵之上；班剑虎士，森乎翠幕之前。千变百戏，分曹贾勇。蔺子跳剑，迭跃流星之辉；都卢寻橦，倒挂浮云之影。百川绕郡，落天镜于江城；四山入牖，照霜空之海色。献觞醉于晚景，舞袖纷于广庭。鹤发之叟，雁序而进曰：恭闻天子无戏言，恐转公以大用。老父不畏死，愿留公以上闻。悦坐棠而餐风，庶刻石以置美。白观乐入楚，闻韶在齐，采诸行谣，遂作颂曰：
　　爽朗太白，雄光下射。峥嵘金天，华岳旁连。降精腾气，赫矣昭然。诞圣五日，垂休万年。孽胡挺灾，大人有作。雷霆发扬，欃枪乃落。九服交泰，五云萦薄。扫雪屯蒙，洗清寥廓。轩后访道，来登峨嵋。上皇西去，异代同时。六龙转驾，两曜回规。重遭唐主，更睹汉仪。肃肃韦公，大帮之翰。秀骨岳立，英谋电断。宣风树声，远威逆乱。不长不极，乐奏争观。丸剑挥霍，鱼龙屈盘。东回舞袖，西笑长安。颂声载路，丰碑是刊。 
溧阳濑水贞义女碑铭　　并序
　　皇唐叶有六圣，再造八极，镜照万方，幽明咸熙，天秩有礼。自太古及今，君君臣臣，烈士贞女，采其名节尤彰可激清颓俗者，皆扫地而祠之。兰蒸椒浆，岁祀罔缺。而慈邑贞义女，光灵翳然，埋冥古远，琬琰不刻，岂前修博达者为邦之意乎？ 
　　贞义女者，溧阳黄山里史氏之女也，以家溧阳，史阙书之。岁三十，弗移天于人，清英洁白，事母纯孝。手柔荑而不龟，身击漂以自业。当楚平王时，平王虐忠助谗，苛虐厥政。芟于尚，斩于奢，血流于朝，赤族伍氏。怨毒于人，何其深哉！子胥始东奔勾吴，月涉星遁。或七日不火，伤弓于飞。逼迫于昭关，匍匐于濑者。舍车而徒，告穷此女。目色以臆，授之壶浆。全人自沉，形与口灭。卓绝千古，声凌浮云。激节必报之仇，雪诚无疑之地。难乎哉！
　　借如曹娥潜波，理贯于孝道；聂姊殒肆，概动于天伦。鲁姑弃子，以却三军之众；漂母进饭，没受千金之恩。方之于此，彼或易尔。卒使伍君开张阖闾，倾荡鄢、郢。吴师鞭尸于楚国，申胥泣血于秦庭。我亡尔存，亦各壮志。张英风于古今，雪大愤于天地。微此女之力，虽云为之士，焉能咆哮烜赫，施于后世也。望其溺所，怆然低回而不能去。每风号吴天，月苦荆水，响像如在，精魂可悲。惜其投金有泉，而刻石无主，哀哉！
　　邑宰荥阳郑公名晏，家康成之学，世子产之才。琴清心闲，百里大化。有若主簿扶风窦嘉宾、县尉广平宋陟、丹阳李济、南朝陈然、清河张昭，皆有卿才霸略，同事相协。缅纪英淑，勒铭道周。虽陵颓海竭，文或不死。其辞曰：
　　粲粲贞女，孤生寒门。上无所天，下报母恩。春风三十，花落无言。乃如之人，激漂清源。碧流素手，萦彼潺湲。求思不可，秉节而存。伍胥东奔，乞食于此。女分壶浆，灭口而死。声动列国，义形壮士。入郢鞭尸，还吴雪耻。投金濑沚，报德称美。明明千秋，如月在水。 
武昌宰韩君去思颂碑　　并序
　　仲尼，大圣也，宰中都而四方取则；子贱，大贤也，宰单父人到于今而思之。乃知德之休明，不在位之高下，其或继之者，得非韩君乎？君名仲卿，南阳人也。昔延陵知晋国之政，必分于韩。献子虽不能遏屠炭之诛，存孤嗣赵，太史公称天下阴德也。其贤才罗生，列侯十世，不亦宜哉！七代祖茂，后魏尚书令安定王。五代祖钧，金部尚书。曾祖晙，银青光禄大夫、雅州刺史。祖泰，曹州司马。考睿素，朝散大夫、桂州都督府长史。分茅纳言，剖符佐郡，奕叶明德，休有烈光。君乃长史之元子也。妣有吴钱氏。及长史即世，夫人早孀，弘圣善之规，成名四子，文伯、孟轲二母之俦欤？少卿当涂县丞，感概重诺原作诸，误，死节于义。云卿文章冠世，拜监察御史，朝廷呼为子房。绅卿尉高邮，才名振耀，幼负美誉。 
　　君自潞州铜鞮尉调补武昌令，未下车，人惧之；既下车，人悦之。惠如春风，三月大化，奸吏束手，豪宗侧目。有爨玉者，三江之巨横。白额且去，清琴高张。兼操刀永兴，二邑同化。时凿齿磨牙而两京，宋城易子而炊骨。吴、楚转输，苍生熬然。而此邦晏如，襁负云集。居未二载，户口三倍其初。铜铁曾青，未择地而出。大冶鼓铸，如天九神。既烹且烁，数盈万亿，公私其赖之。官绝请托之求，吏无丝毫之犯。
　　本道采访大使皇甫公侁闻而贤之，擢佐輶轩，多所弘益。尚书右丞崔公禹，称之于朝。相国崔公涣，特奏授鄱阳令，兼摄数县。所谓投刃而皆虚，为其政而则理成，去若始至，人多怀恩原作忌，误。新宰王公名庭璘，岩然太华，浼然洪河。含章可贞，干蛊有立。接武比德，弦歌连声。服美前政，闻诸耆老。与邑中贤者胡思泰一十五人，及诸寮吏，式歌且舞，愿扬韩公之遗美。白采谣刻石，而作颂曰：
　　峨峨楚山，浩浩汉水。黄金之车，大吴天子。武昌鼎据，实为帝里。时艰世讹，薄俗如毁。韩君作宰，抚兹遗人。滂注王泽，犹鸿得春。和风潜畅，惠化如神。刻石万古，永思清尘。 
虞城县令李公去思颂碑　　并序
　　王者立国君人，聚散六合，咸土以百里，雷其威声。华其俗而风之，渔其人而涵之。其犹众鲜洋洋，乐化在水，波而动之则忧，赪尾之刺作焉；徐而清之则安，颁首之颂首之颂兴焉。苟非大贤，孰可育物？而能光昭弦歌，卓立振古，则有虞城宰公焉。公名铭，字元勋，陇西成纪人也。高祖揩，隋上大将军，绵、益、原三州刺史，封汝阳公。曾祖腾云，皇朝广、茂二州都督，广武伯。祖立节，起家韩王府记室参军，袭广武伯。父浦、郢、海、淄、唐、陈五州刺史，鲁郡都督，广平太守，袭武伯。皆纳忠王庭，句镂钟鼎，侯伯继迹，故可略而言焉。 
　　公即广武伯之元子也。年十九，拜北海寿光尉。心不挂细务，口不言人非。群吏罕测，望风敬惮。秩满，转右武卫仓曹参军，次任赵郡昭应县令。奉诏修建初、启运二陵原作陕，误，总徒五郡，支用三万贯。举筑雷野，不鞭一人，功成，馀八千贯。其干能之声大振乎齐、赵矣。时名卿巡按，陵有黄赤气上冲太微，散为庆云数千处，盖精勤动天地也如此。因粉图奏名编入国史。
　　天宝四载，拜虞城令，而天章宠荣，俾金玉王牙，烱若七耀，昭回堂隅。於戏！敬之哉！宸威临顾，作训以理，其俗鲁而木，舒而徐。急则很戾，缓则鸟散。公酌以钧道，和之琴心，于是安四人，敷五教。处必粝食，行惟单车。观其约而吏俭，仰其敬而俗让。激直士之素节，扬廉夫之清波。三月政成，邻境取则。因行春，见枯骸于路隅，恻然疚怀，出俸而葬。由是百里掩骸，四封归仁。有居丧行号城市者，习以成俗。公勖之亲邻，厄以凶事，而鳏寡茕独，众所赖焉。可谓变其颓风，永锡尔类。
　　先时，邑中有聚党横猾者，实惟二耿之族，几百家焉。公训为纯人，易其里曰大忠正之里。北境黎丘之古鬼焉，或醉父以刃其子，自公到职，蔑闻为灾。官宅旧井，水清而味苦，公下车尝之，莞尔而笑曰：“既苦且清，足以符吾志也。”遂汲用不改，变为甘泉。蠡丘馆东有三柳焉，公往来憩之，饮水则去。行路勿剪，比于甘棠。乡人因树而书颂四十有六篇。
　　惟公志气塞乎天地，德音发乎声容。缟乎若寒崖之霜，湛乎若清川之月。弹恶雪善，速若箭飞。尤能笔工新文，口吐雅论。天下美士，多从之游。非汝阳三公三伯之极德，则何以生此？邑之贤老刘楚瑰等乃相谓曰：“我李公以神明之化，大赖于虞人。虞人陶然歌咏其德，官则敬，去则思。山川鬼神犹怀之，况于人乎！”乃咨群寄信，兴去思之颂。县丞王彦暹，员外丞魏陟，主簿李诜，县尉李向、赵济、卢荣等，同德比义，好谋而成，相与采其瑰踪茂行，俾刻石篆美，庶清风令名，奋乎百世之上。其词曰：
　　激扬之水兮，白石有凿。李公之来兮，雪虞人之恶。厥德孔昭，折狱既清。五孝大行，殷云雷之声。既父其父，又子其子。春之以风，化成草靡。乃影我岗，乃雨我田。阳无骄愆，四载有年。人戴公之贤，犹百里之天。弃余往矣，茫如坠川。哀丧惠博，掩骼仁深。苦井变甘，凶人易心。三柳勿剪，永思清音。 
为窦氏小师祭璿和尚文
　　年月日，某谨以斋蔬之猷，敢昭告于和尚之灵。伏惟和尚，降灵自天，依化游世。角立独出，嶷然生知。凤凰开九名之翼，豫章横万顷之陂。始传灯而纳照，因落发以从师。迈龙象以蹴踏，为天人之羽仪。绍释风于西域，回佛日于东维。若大块之噫气，鼓和风而一吹。热恼清洒，道芽荣滋。走吴、楚以宗仰，将扫地而归之。呜呼！来无所从，去复何适？水还火归，萧散本宅。宝舟辍棹，禅月掩魄。痛一往而无踪，怆双林之变白。某早承训诲，偏荷恩慈。忝餐风于法侣，旋落荫于禅枝。号无辍响，泣有馀悲。手撰茗药，精诚严思。冀原作异，误神道之昭格，庶明灵而飨之。 
为宋中丞祭九江文
　　谨以三牲之奠，敬祭于长源公之灵。惟神包括乾坤，平准天地。划三峡以中断，疏九道以争奔。纲纪南维，朝宗东海。牲玉有礼，祀典无亏。今万乘蒙尘，五陵惨黩。苍生悉为白骨，赤血流于紫宫。宇宙倒悬，欃抢未灭。含识结愤，思剪元凶。若思参列雄藩，各当重寄。遵奉天命，大举天兵。照海色于旌旗，肃军威于原野。而洪涛渤□，狂□振惊。惟神使阳侯卷波，羲和奉命。楼船先济，士马无虞。扫妖孽于幽燕，斩鲸鲵于河洛。惟神祐我，降休于民。敬陈精诚，庶垂歆飨。


后　　序
宋敏求序
　　唐李阳冰序李白《草堂集》十卷云：“当时著述，十丧其九。”咸平中，乐史别得白歌诗十卷，合为《李翰林集》二十卷，凡七百七十六编，史又篡杂著为别集十卷。治平元年，提王文献公溥家藏白诗集上中二帙，凡广二百四篇，惜遗其下帙。熙宁元年，得唐魏万所篡白诗集二卷，凡广四十四篇，因裒唐类诗诸编，洎刻石所传，别集所载者，又得七十七篇，无虚千篇。沿旧目而厘正其汇次，使各相从，以别集附于后。凡赋表书序碑颂记铭赞文六十五篇，合为三十卷。同舍吕缙叔出《汉东紫阳先生碑》，而残缺间莫能辨，不复收云。夏五月晦，常山宋敏求题。 
曾巩序
　　《李白集》三十卷，旧歌诗七百七十六篇，今千有一篇，杂著六十五篇者，知制诰常山宋敏求字次道之所广也。次道既以类广白诗，自为序，而未考次其作之先后。余得其书，乃考其先后而次第之。盖白蜀郡人，初隐岷山，出居襄汉之间，南游江淮，至楚观云梦。云梦许氏者，高宗时宰相圉师之家也，以女妻白，因留云梦者三年。去之齐、鲁，居徂来山竹溪。入吴，至长安。明皇闻其名，召见，以为翰林供奉。顷之不合去，北抵赵、魏、晋，西涉岐、□，历商於，至洛阳，游梁最久。
　　复之齐、鲁，南游淮、泗，再入吴，转徙金陵，上秋浦、寻阳。天宝十四载，安禄山反。明年，明皇在蜀，永王璘节牙东南，白时卧庐山，璘迫致之。璘军败丹阳，白奔亡至宿松，坐系寻阳狱。宣抚大使崔涣与御史中丞宋若思验治白，以为罪薄宜贳，而若思军赴河南，遂释白囚，使谋其军事。上书肃宗，荐白才可用，不报。是时白年五十有七矣。乾元元年，终以□璘事长流夜郎，遂泛洞庭，上峡江、至巫山。以赦得释。憩岳阳、江夏。久之，复如寻阳，过金陵，徘徊于历阳、宣城二郡。其族人阳冰为当涂令，白过之，以病卒，年六十有四。
　　是时宝应元年也。其始终所更涉如此。此白之诗书所自叙可考者也。范传正为白墓志，称白偶乘扁舟，一日千里，或遇胜景，终年不移。则见于白之自叙者，盖亦其略也。《旧史》称白山东人，为翰林待诏，又称永王璘节牙扬州，白在宣城遇见，遂辟为从事。而《新书》又称白流夜郎，还寻阳，坐事下狱。宋若思释之者，皆不合于白之自叙。盖史误也。白之诗连类引义，虽中于法牙者寡。然其辞闳肆隽伟，殆骚人所不及，近世所未有也。《旧史》称白有逸才，志气宏放，飘然有超世之心。余以为实录。而《新书》不著其语，故录之，使览者得详焉。南丰曾巩序。 
毛渐序
　　临川晏公知止字处善，守苏之明年，政成暇日，出李翰林诗，以授于渐曰：“白之诗历世浸久，所传之集，率多讹缺。予得此本，最为完善，将欲镂板以广其传。”渐切谓李诗为人所尚，以宋公编类之勤，而曾公考次之详，世虽甚好，不可得而悉见。今晏公又能镂板以传，使李诗复显于世，实三公相与成始而成终也。元丰三年夏四月，信安毛渐校正谨题。  

  

李太白全集 补录茕斋诗文补遗七十一篇

　　○　杂言用投丹阳知己兼奉宣慰判官

　　客从昆仑来，遗我双玉璞。云是古之得道者西王母食之余，食之可以凌太虚。爱之颇谓绝今昔，求识江淮人犹如比石。如今虽在卞和手，□□正憔悴，了了知之亦何益？恭闻士有调相如，始从镐京还，复欲镐京去，能上秦王殿，何时回光一相盼？欲投君，保君年。幸君持取无弃捐。无弃捐，服之与君俱神仙。

　　此篇，及以下八首，宋刊本《李太白全集》原应有之，诗亦见于缪曰芑刊本，萧本不录。今本集底本以自『中国李白网』《宋刊本李太白全集》，何而不录此文，余之不解。遂补录于此。

　　○　南陵五松山别荀七

　　六即颍水荀，何惭许郡宾？相逢太史奏，应是聚贤人。玉隐且在石，兰枯还见春。俄成万里别，立德贵清真。

　　○　观鱼潭

　　观鱼碧潭上，木落潭水清。日暮紫鳞跃，圆波处处生。凉烟浮竹尽，秋月照沙明。何必沧浪去？兹焉可濯缨。

　　○　自广平乘走马六十里至邯郸登城楼览古书怀

　　醉骑白花骆，西走邯郸城。扬鞭动柳色，写鞚春风生。入郭登高楼，山川与云平。深宫翳绿草，万事伤人情。相如章华巅，猛气折秦嬴。两虎不相斗，廉公终负荆。提携袴中儿，杵臼及程婴。毛君能颍脱，二国且同盟。皆为黄泉土，使我涕纵横。磊磊石子岗，萧萧白杨声。诸贤没此地，碑版有残铭。太古共今时，由来互衰荣。伤哉何足道！感激仰空名。赵俗爱长剑，文儒少逢迎。闲从博徒游，帐钦雪朝酲。歌酣易水动，鼓震丛台倾。日落把烛归，凌晨向燕京。方陈五饵策，一使胡尘清。

　　○　月夜金陵怀古

　　苍苍金陵月，空悬帝王州。天文列宿在，霸业大江流。渌水绝驰道，青松摧古丘。台倾鳷鹊观，宫没凤皇楼。别殿悲清暑，芳园罢乐游。一闻歌《玉树》，萧瑟后庭秋。

　　○　金陵新亭

　　金陵风景好，豪士集新亭。举目山河异，偏伤周顗情。四坐楚囚悲，不忧社稷倾。王公何慷慨！千载仰雄名。

　　○　庭前晚开花

　　西王母桃种我家，三千阳春始一花。结实苦迟为人笑，攀折唧唧长咨嗟。

　　○　宣城长史弟昭赠余琴溪中双舞鹤诗以见志

　　令弟佐宣城，赠余琴溪鹤。谓言天涯雪，忽向窗前落。白玉为毛衣，黄金不肯博。当风振六翮，对舞临山阁。顾我如有情，长鸣似相托。何当驾此物，与尔腾廖廓！

　　○　暖酒

　　热暖将来宾铁文，暂时不动聚白云。拨却白云见青天，掇头里许便乘仙。

　　上九首见缪曰芑刊本《李太白文集》。

　　○　戏赠杜甫

　　饭颗山头逢杜甫，头戴笠子日卓午。借问别来太瘦生，总为从前作诗苦。

　　○　寒女吟

　　昔君布衣时，与妾同辛苦。一拜五官郎，便索邯郸女。妆欲辞君去，君心便相许。妾读蘼芜书，悲歌泪如雨。忆昔嫁君时，曾无一夜乐。不是妾无堪，君家妇难作。起来强歌舞，纵好君嫌恶。下堂辞君去，去后悔遮莫。

　　○　会别离

　　结发生别离，相思复相保。如何日已远，五变庭中草。渺渺天每途，悠悠汉江岛。但恐不出门，出门无远道。道远行既难，家贫衣复单。严风吹雨雪，晨起鼻何酸！人生各有志，岂不怀所安？分明天上日，生死誓同欢。

　　○　初月

　　玉蟾离海上，白露湿花时。云畔风生爪，沙头水浸眉。乐载弦管客，愁杀战征儿。因绝西园赏，临风一咏诗。

　　○　雨后望月

　　四郊阴霭散，开户半蟾生。万里舒霜合，一条江练横。出时山眼白，高后海心明。为惜如团扇，长吟到五更。

　　○　对雨

　　卷帘聊举目，露湿草绵绵。古岫披云毳，空庭织碎烟。水红愁不起，风线重难牵。尽日扶犁叟，往来江树前。

　　○　晓晴

　　野凉疏雨歇，春色偏萋萋。鱼跃青池满，莺吟绿树低。野花妆面湿，山草纽斜齐。零落残云片，风吹挂竹溪。

　　○　望夫石

　　仿佛古容仪，含愁带曙辉。露如今日泪，苔似昔年衣。有恨同湘女，无言类楚妃。寂然芳霭内，犹若竺夫归。

　　○　冬日归旧山

　　未洗染尘缨，归来芳草平。一条藤径绿，万点雪峰晴。地冷叶先尽，谷寒云不行。嫩篁侵舍密，古树倒江横。白太离村吠，苍苔上壁生。穿厨孤雉过，临屋旧猿鸣。木落禽巢在，篱疏兽路成。拂床苍鼠走，倒箧素鱼惊。洗砚修良策，敲松拟素贞。此时重一去，去合到三清。

　　○　邹衍谷

　　燕谷无暖气，穷岩闭严阴。邹子一吹律，能回天地心。

　　○　入清溪行山中

　　轻舟云何疾！已到云林境。起坐鱼鸟间，动摇山水影。岩中响自合，溪里言弥静。无事令人幽，停橈向余景。

　　《文苑英华》一百六十六卷载李白《入清溪行山中》凡二首，其一即本集卷七中所载《清溪行》（清溪清我心），其一乃此首也。按：崔颢集亦载此首，题云《入若耶溪》，当是颢作也。

　　○　日出东南隅行

　　秦楼出佳丽，正值朝日光。陌头能驻马，花处复添香。

　　郭茂倩《乐府》载此首，以为殷谋诗。

　　○　代佳人寄翁参枢先辈

　　等闲经夏复经寒，梦里惊嗟岂暂安？南国风光当世少，西陵演浪过江难。周旋小字挑灯读，重叠遥山隔雾看。直是为君餐不得，书来莫说更加餐。

　　旧注：此诗《总目》及李集皆不载，唯《英华》诸本有之。

　　○　送客归吴

　　江村秋雨歇，酒尽一帆飞。路历波涛去，家唯坐卧归。岛花开灼灼，汀柳细依依。别后无余事，还应扫钓矶。

　　○　送友生游峡中

　　风静杨柳垂，看花又别离。几年同在此，今日各驱驰。峡里闻猿叫，山头见月时。殷勤一杯洒，珍重岁寒姿。

　　此诗亦载张籍集中。

　　○　送袁明府任长江

　　别离杨柳青，樽酒表丹诚。古道携琴去，深山见峡迎。暖风花绕树，秋雨草沿城。自此长江内，无因夜犬惊。

　　○　送史司马赴崔相公幕

　　《沧浪诗话》：《文苑英华》有《送史司马赴崔相公幕》一首云云，此或太白之逸诗也；不然，亦是盛唐人之作。王琦注：末二联或是太白在寻阳狱中之作，所谓崔相公者，即是崔涣，似亦近之。而岑参集中亦载此诗，一云无名氏诗。

　　峥嵘丞相府，清切凤凰池。羡尔瑶台鹤，高栖琼树枝。归飞晴日暖，吟弄惠风吹。正有乘轩乐，初当学舞时。珍禽在罗网，微命苦犹丝。愿托周周羽，相衔汉水湄。

　　○　战城南

　　战地何昏昏！战士如群蚁。气重日轮红，血染蓬蒿紫。乌鸟衔人肉，食闷飞不起。昨日城上人，今日城下鬼。旗色如罗星，鼙声殊未已。妾家夫与儿，俱在鼙声里。

　　《文苑英华》一百九十六卷太白「去年战，桑干源」之后载此一首，不录作者姓名。后人采太白遗诗，兼入此作。

　　○　胡无人行

　　十万羽林儿，临洮破郅支。杀添胡地骨，降足汉营旗。寒阔牛羊散，兵休帐幕移。空余陇头水，呜咽向人悲。

　　《文苑英华》一百九十六卷太白「严风吹霜海草凋」之后载此一首，不录作者姓名。后人采入太白遗诗。然考陈陶集中亦载此作，当是陶诗。

　　○　鞠歌行

　　丽莫似汉宫妃，谦莫似黄家女。黄女持谦齿发高，汉妃恃丽天庭去。人生容德不自保，圣人安用推天道？君不见，蔡泽嵌枯诡怪之形状，大言直取秦丞相。又不见，田千秋才智不出人，一朝富贵如有神。二侯行事在方册，泣麟老人终困厄。夜光抱恨良叹悲，日月逝矣吾何之？

　　《文苑英华》二百三卷太白「玉不自言如桃李」之后载此一首，失录作者姓名。后人遂编入太白遗诗。

　　上十七首见《文苑英华》。前十四者皆注太白姓名于下。后三首录于太白诗之后，空白其下，不书姓名。后人以为皆太白之作也，编太白遗诗者遂并及焉。今因之，附录于此。《沧浪诗话》：《文苑英华》有太白《代寄翁参枢先辈》七言律一首，及晚唐之下者。又有五言律三首，其一《送客归吴》，其二《送友生游峡中》，其三《送袁明府任长江》，集本皆无之，其家数正在大历、贞元间，亦非太白之作。又有五言《雨后望月》一首、《对雨》一首、《望夫石》一首、《冬日归旧山》一首，皆晚唐之语。又有「秦楼出佳丽」四句，亦不类太白，日皆后人假名也。

　　○　题许宣平庵壁

　　我吟传舍诗，来访真人居。烟岭迷高迹，云林隔太虚。窥庭但萧索，倚柱空踌躇。应化辽天鹤，归当千岁余。

　　上一首见《太平广记》。

　　○　题峰顶寺

　　夜宿峰顶寺，举手扪星辰。不敢高声语，恐惊天上人。

　　上一首见《侯鲭录》等书。

　　○　瀑布

　　断岩如削瓜，岚光破崖绿。天河从中来，白云涨川谷。玉案赤文字，落落不可读。摄衣凌青霄，松风吹我足。

　　○　断句

　　举袖露条脱，招我饭胡麻。野禽啼杜宇，山蝶舞庄周。

　　○　阳春曲

　　芣苡生前径，含桃落小园。春心自摇荡，百舌更多言。

　　上三首见《渔隐丛话》诸书。

　　○　舍利佛

　　金绳界宝地，珍木荫瑶池。云间妙音奏，天际法蠡吹。

　　○　摩多楼子

　　从戎向边北，远行辞密亲。借问阴山候，还知塞上人。

　　上三首见《万首唐人绝句》。

　　○　春感

　　茫茫南与北，道直事难谐。榆荚钱生树，杨花玉糁街。尘萦游子面，蝶弄美人钗。却忆青山上，云门掩竹斋。

　　上一首见《彰明逸事》。

　　○　殷十一赠栗冈砚

　　殷侯三玄士，赠我栗冈砚。洒染中山毫，光映吴门练。天寒水不冻，日用心不倦。携此临墨池，还如对君面。

　　上一首见高似孙《砚笺》。

　　○　普照寺

　　天台国清寺，天下为四绝。今到普照游，到来复何别？楠木白云飞，高僧顶残雪。门外一条溪，几回流岁月？

　　上一首见《咸淳临安志》。苏东坡曰：「予旧在富阳见国清院太白诗，绝凡近。」即此篇也。《渔隐丛话》：新安水西寺，寺依山背，下瞰长溪，太白题诗《断句》云：「槛外一条溪，几回流岁月。」今集中无之。王琦注：渔隐所引即此篇末二句也，盖未覩全篇，故讹以为《题水西寺断句》耶？

　　○　钓台

　　磨尽石岭墨，寻阳钓赤鱼。霭峰尖似笔，堪画不堪书。

　　《九城志》、《锦绣万花谷》、《一统志》皆引「霭峰尖似笔」之句，以为太白诗。罗愿《新安郡志》曰：太白常称金华五百滩之胜，而思为新安之游，又尝自回溪十六渡至黄山汤泉之下，则吾土山川胜概，颇已寄于逸想。共赠许宣平诗，沈汾述以为传，当不虚也。又有《答山中人》，所谓「桃花流水杳然去，别有天地非人间」，相传以为入黟所作，而俗又有《石墨岭》与《水西兴唐寺》诗，语不类太白。东坡尝疑《富阳》、《国清》、《彭泽》、《兴唐》诗及《姑熟十咏》非太白所作，而王平甫疑《十咏》出于李赤。按南唐自有一翰林学士李白，曾子故以为《十咏》是此人所为，然则《墨岭》、《兴唐》诗，岂亦此类耶？

　　○　小桃源

　　黟县小桃源，烟霞百里间。地多灵草木，人尚古衣冠。

　　《锦绣万花谷》亦载此诗，以为太白作。王琦注：此诗乃南唐许坚诗，其后尚有二韵，非太白作也。

　　○　题窦圌山

　　樵夫与耕者，出入画屏中。

　　上三首则见《方舆胜览》。

　　○　赠江油尉

　　岚光深院里，傍砌水泠泠。野燕巢官舍，溪云入□厅。日斜孤吏过，帘卷乱峰青。五色神仙尉，焚香读道经。

　　上一首见杨升庵《全蜀艺文志》。

　　○　清平乐令　　二首　　翰林应制

　　禁庭春昼，莺羽披新绣。百草七求花下斗，只赌珠玑满斗。
　　日晚却理残妆，御前闲舞《霓裳》。谁道腰肢窈窕，折旋消得君王。

　　○　其二

　　禁帏秋夜，月探金窗罅。玉帐鸳鸯喷沉麝，时落银灯香灺。
　　女伴莫话孤眠，六宫罗绮三千。一笑皆生百媚，宸游教在谁边？

　　上二首见《绝妙词选》。欧阳炯《花间集序》曰：在明皇朝时，则有李太白应制《清平乐》词四首。《绝妙词选》曰：唐吕鹏《遏云集》，载太白应制词四首，以后二首无清逸气韵，疑非太白所作，故只存其二。胡应麟《笔丛》曰：太白清平乐，盖五代人伪作，因李有《清平调》，故赝作此词传之。

　　○　清平乐　　三首

　　烟深水阔，音信无由达。惟有碧天云外月，偏照悬悬离别。
　　尽日感事伤怀，愁眉似锁难开。夜夜长留半被，待君魂梦归来。

　　○　其二

　　鸾衾凤褥，夜夜常孤宿。更被银台红蜡烛，学妾泪珠相续。
　　花貌些子时光，抛入远泛潇湘。欹枕悔听寒漏，声声滴断愁肠。

　　○　其三

　　画堂晨起，来报雪花附。高卷帘栊看佳瑞，皓色远迷庭砌。
　　盛气光引炉烟，素草寒生玉佩。应是天仙狂醉，乱把白云揉碎。

　　○　桂殿秋

　　仙女下，董双成。汉殿夜凉吹玉竹。曲终却从仙官去，万户千门惟月明。
　　河汉女，玉鍊颜。云軿往往在人间。九霄有路去无迹，袅袅香风生佩环。

　　吴虎臣曰：此太白词也，有得于石刻而无其腔，刘无言倚其声歌之，音极清雅。《邵氏闻见后录》以此词为李文饶迎神、送神二曲。予游秦，尚有能宛转度之者。或并为一曲，谓李太白作。《许彦周诗话》亦作李卫公《步虚词》。

　　○　连理枝　　二首

　　雪盖宫楼闭，罗幕错金翠。斗压阑干，香心澹薄，梅梢轻倚。喷宝猊香烬麝烟浓，馥红绡翠被。

　　○　其二

　　浅画云垂帔，点滴昭阳泪。咫只宸居，君恩断绝，似遥千里。望水晶帘外竹枝寒，守羊车未至。

　　上六首见御定《全唐诗》。

　　○　杂题四则

　　乘兴踏月，西入酒家。不觉人物两忘，身在世外。

　　○　其二

　　夜来月下卧醒，花影零乱，满人衿袖，疑如濯魄于冰壶也。

　　○　其三

　　楼虚月白，秋宇物化。于斯凭阑，身势飞动。非把酒自忘，此兴何极？

　　○　其四

　　吾头懵懵，试书此不能自辨，贺生为我读之。

　　上四则见《龙江梦馀录》。

　　○　鹤鸣九皋

　　胎化呈仙质，长鸣在九皋。排空散清唳，映日委霜毛。万里思寥廓，千山望郁陶。香凝光不见，风积韵弥高。凤侣攀何及，鸡群思忽劳。升天如有应，飞舞去蓬蒿。

　　○　上清宝鼎诗　　二首

　　朝披梦泽云，笠钓青茫茫。寻丝得双鲤，中有三元章。篆字若丹蛇，逸势如飞翔。归来问天老，奥义不可量。金刀割青素，灵文烂煌煌。咽服十二环，奄见仙人房。暮跨紫鳞去，海气侵肌凉。龙子善变化，化作梅花妆。赠我累累珠，靡靡明月光。劝我穿绛缕，系作裙间珰。挹子以携去，谈笑闻遗香。
　　人生烛上花，光灭巧妍尽。春风绕树头，日与化工进。只知雨露贪，不闻零落近。我昔飞骨时，惨见当涂坟。青松霭朝霞，缥缈山下村。既死明月魄，无复玻璃魂。念此一脱洒，长啸祭昆仑。醉著鸾皇衣，星斗俯可扪。

　　○　白微时募县小吏入令卧内尝驱牛经堂下令妻加诘白亟以诗谢云

　　素面倚栏钩，娇声出外头。若非是织女，何得问牵年？

　　○　桃源　　二首

　　昔日狂秦事可嗟，直驱鸡犬入桃花。至今不出烟溪口，万古潺湲二水斜。
　　露暗烟浓草色新，一番流水满溪春。可怜渔父重来访，只见桃花不见人。

　　○　句一

　　焰随红日远，烟逐暮云飞。

　　○　句二

　　绿鬓随波散，红颜逐浪无。因何逢伍相，应是想秋胡。

　　○　句三

　　玉阶一夜留明月，金殿三春满落花。

　　○　汉东紫阳先生碑铭

　　呜呼紫阳，竟夭其志以默化，不昭然白日而升九天乎！或将潜宾皇王，非世所测，□□□□□□□□□□□挺列仙明拔之英姿，明堂平白，长耳广颡，挥手振骨，百关有声，殊毛秀采，居然逸异，□□□□□□□□□□而直达。何龟鹤早世，蟪蛄延秋，元命乎，遭命乎！予长息三日，懵于变化之理。
　　先生姓胡氏□□□□□□族也。代业黄老，门清儒素，皆龙脱世网，鸿冥高云。但贵天爵，何征阀阅？始八岁经仙城山，□□□□□□□□□□□有清都紫微之遐想。九岁出家，十二休粮，二十游衡山，云游洞府，水涉冥壑。神王□□□□□□□□如为威仪及天下采经使，因遇诸真人，受赤丹阳精，石景水母，故常吸飞根，吞日魂，密而修之，□□□□□□所居苦竹院，置餐霞之楼，手植双桂，栖迟其下。闻金陵之墟，道始盛于三茅，波乎四许，华阳□□□□□□□陶隐居传升元子，升元子传体元，体元传贞一先生，贞一先生传天师李含光，李含光合契乎紫阳。□□□□□于神家之里，南抵朱陵，北越白水，禀训门下者三千余人。邻近牧守，移风门道，忽遇先生之宴坐，□□□□□隐机雁行而前。为时见重，多此类也。
　　天宝初，威仪元丹丘道门龙凤，厚礼致屈，传箓于嵩山。东京大唐□□宫，三请固辞偃卧，未几而诏书下现，不得已而行。入宫一革轨仪，大变都邑，然海鸟愁臧文之享，猿狙裂周公之衣，志往迹留，称疾辞帝。克期离阙，临别自祭。其文曰：神将厌予，予非厌世。乃顾命侄道士胡齐物具平户舆，归骨旧土。王公卿士，送及龙门，入叶县，次王乔之祠，目若有睹，泊然而化，天香引道，尸轻空衣。及本郡太守裴公以幡花郊迎，举郭雷动，□□□□开颜如生，观者日万，群议骇俗。至其年十月二十三日，葬于郭东之新松山，春秋六十有二。
　　先生含弘光大，不修小节，书不尽妙。郁有崩云之势；文非夙工，时动雕龙之作。存也宇宙而无光，殁也浪化而蝉蜕，岂□□□□□□□□乎！有乡僧贞倩雅仗才气，请予为铭。予与紫阳神交，钨餐素论，十得其九。弟子元丹丘等咸思鸾凤之羽仪，想珠玉之云气。洒扫松月，载扬仙风。篆石颂德，与兹山不朽。其词曰：
　　贤哉仙士，六十而化。光光紫阳，善与时而为龙蛇，固亦以生死为昼夜。有力者挈之而趋。劫运颓落，终归于无。惟元神不灭，湛然清都。延陵既没，仲尼呜呼。青青松柏，离离山隅。篆石颂德，名扬八区。

　　○　北斗延生经注解序

　　原夫太素未分，无光无象，混黄成化，有始有终。则升清而滞秽，辅善而贬凶。置百二十曹局，列于冥府；造三十六部经，秘于琼宫。度天人之有道，启含识之不蒙。余叹曰：莫非三界十方，天地人伦，斯所以为道之纪也。今窃见圣世幸逢，丰年得遇，皇朝将道德而安家邦，效勋华而育黎庶。而况天下晏然，太元彰耀。今即启有道之心者，扶风氏等，志奉日新，慕真岁久。祷天祐而制凶魔，求师训而传道要。遂得遇崆峒山元元真人，明龙汉之元文，演赤文之妙奥。敕符十洞，三乘化列，万机一义，注解《北斗延生经》一卷。上则有飞神金阙，中则有保国宁家，次则有延龄益寿。普度有情之品，同登无碍之门。于是谨作斯文，用题经首。李白谨序。

　　○　题上阳台

　　山高水长，物象千万，非有老笔，清壮何穷？十八日上阳台书，太白。

　　○　建丑月十五日虎丘山夜宴序　　天宝五年作

　　方今有夔、龙、皋、伊，以佐百揆；外有方叔、召虎，以守四方。江海之人，高枕无事，则琴壶以宴友朋，啸歌以展霞月，吾党之职也，我是以有今茲虎丘之会。巖巖虎丘，奠吾西门，崒然如香楼金道，自下方而踊躍，锁丹霞白云于莲宫之内。会之日，和气满谷，阳春逼人，巖烟扫除，肃若有待。余与夫不乱行于鸥鸟者，衔流霞之杯，而群嬉于其中，笑向碧潭，与松石道旧。兕觞既发，宾主醉止，狂歌送酒，坐者皆和。玄去所奏，云去日没，梵天月出，万里如练，松阴依依，状若留客。于斯时也，抚云山为我辈，视竹帛如草芥，颓然乐极，众虑皆遣。于是奋髯屡舞而歌，今夕何夕，同者八人，醉罢偕赋，此为此山故事。

　　○　冬夜裴郎中薛侍御讌集序　　上元二年作

　　二公以大司马之命，领浙河东西十有三州之政，相与周爰谘度，平均邦赋者三月矣。当割而游刃无间，临机而舍拔则获。由是在簿领之际，无江海而闲。冬十月辛未，征会于此堂，讌朋友故旧也。贤豪毕萃，升降有序，缝衣浅带，十有五人。声同故穷达不同，意得而鄙恡皆遣。肴芳酒浓，夜寂琴畅，慷慨言志，络绎举白，盱衡抵掌，哑哑大笑。三爵耳热，万念如洗，不复计名身之亲疏，忧患之去来也。况他累乎。既醉，余以箸击唾壶，叩商而歌，其词曰：「簿领日盈机，知君傲烦嚣。饮和自忘渴，况以初延招。道契迹自亲，谁谓列宿遥。何用结同心，绿琴复长瓢。日月若走马，炎凉推斗杓。一年解颐笑，几日如今宵。奉君千金寿，莫使岁寒凋。」是日也，礼成于意，欢生于同，滞愤积惨，篲扫汤沃。方今沧溟使波，世屯未康，二公克壮其猷，以立事为己任。行当自致青云之上，不复与适莽苍者群矣。吾侪浮沉其间，风水俱逝，他日或潜渊，或戾天，一离一合，云动雨散，然后知樽酒未易再得。将子无金玉其音，姑偕赋以卒贶。

　　上二篇从《四六法海》抄出。

　　○　郑县刘少府兄宅月夜登台宴集序　　天宝七年作

　　夏六月，小暑至矣。吾兄方幕夜天，扫月榭，有酒如乳，醑我乎城南。城临近高山，俯瞰平隰，秦郊汉院，相错如繍。且有灏气足以娱人，故数君子称觞焉。其谁同之？有若功曹陇西李华、参军泶阳郑泃卿、琅琊王休、河东裴贶、郑尉京兆韦造，皆卿才也。声同而形体相忘，道契而机事不入，是以有高会远望，危言浩歌。或心惬清机，寓兴于物；或语及陈迹，盱衡而笑。于是初筵而惠好脩，中饮而意气接，既醉而是非遣。夫彭泽采菊，隐侯临风，谓之盛矣。况高城古台，深夜朗月，芳樽良友，佳境胜事，今夕何夕，八者俱并。盍亦偕赋于此乎？观二三子之志。

　　上一篇从《图书集成》台部抄出。
