　　钦定四库全书　　　　　集部二
　　江文通集　　　　　　　别集类一【梁】
　　提要
　　【臣】等谨案江文通集四巻梁江淹撰淹字文通济阳考城人仕齐至冠军将军吏部尚书入梁为金紫光禄大夫封醴陵侯谥曰献事迹具梁书本传淹自序传称自少及长未尝著书惟集十巻考传中所序官阶止于中书侍郎核以史传正当建元之初则永明以后所作尚不在其内今旧本散佚行于世者惟歙县汪士贤太仓张溥二本此本乃乾隆戊寅淹乡人梁宾以汪本张本防核异同又益以睢州汤斌家钞本参互成编汪本阙知已赋一篇井赋四语铜劒讃一篇咏美人春游一篇征怨一篇张本阙为萧某拜太傅扬州牧表一篇此皆补完他如待罪江南思北归赋张本无题首四字尚书符张本题下阙夹注起都官军局符兰台八字为萧某重譲扬州表中任钧符负图之重句张本脱符字为萧某譲太傅相国十郡九锡表首张本无备九锡之礼五字上建平王书末汪本脱此心既照死且不朽八字亦均校正其余字句皆备録异同若杂拟诗序中芳草宁共气句此本讹气为弃之类小小疎舛间或不免然终较他本为善也乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀





　　钦定四库全书
　　江文通集巻一
　　梁　江淹　撰
　　赋
　　学梁王兎园赋【有序】
　　或重古轻今者仆曰何为其然哉无知音则已矣聊为古赋以奋枚叔之制焉
　　碧山倚巘﨑兮象海水碣石朝日晨霞兮赩红壁仰望泬寥兮数千尺硬嵺汩淈成岫谽呀而窟窦哮碻确紫芜丹駮苔防绮缛若断若续如此者百有十处奔水激集瀴溟絜渠潏湟吐吸跳波走浪溅沫而相及漾长惊浇灌逺注无时息焉青树玊叶弥望成林亦有轮囷磥硊一枝百顷万叶共隂缥草丹蘅江离蔓荆酷郁交布原满隰平于是金塘湎演緑竹被坂缭绕青翠近而复逺白砂如积雪者焉碧石如圆玦者焉水鸟驾鵞鳿鸿鴈上飞衡阳下宿沅汉十十五五忽合而复散乃有绮云之馆頳霞之台其乐足以弃国释位遗死忘归也若夫墨翟商瞿之伦学兼师术才参道真方驾连轸于沼之濵乃射宿饵鲂前缴鹔鷞青黏黄粱臛鼈胾羮臑防柘浆穷嬉极娱云翺兮烟翔超然左览苍梧右睨邓林崩石梧岸崱屴藏隂逮至山顶丹壁四平灵木夹道神草列生俯瞰太一下视流星既投冠而弃剑亦抗魄而荡灵于是大夫之徒称诗而归春阳始晓朱华未希卒逢邯郸之女蕙色玉质命知其丽攅连映日绮裳下见锦衣上出虽复守礼令人意失遂謡曰碧玉作椀银为盘一刻一镂化双鸾乃报歌曰美人不见紫锦衾黄泉应至何所禁妃因别曰见上客兮心厯乱送短诗兮懐长叹中人望兮蚕既饥躞蹀暮兮思夜半
　　青苔赋【有序】
　　余凿山楹为室有苔焉意之所之故为是作云
　　嗟青苔之依依兮无色类而可方必居闲而就寂以幽意之深伤故其处石则松栝交隂泉雨长注絶磵俯视崩壁仰顾悲凹崄兮唯流水而驰骛遂能崎屈上生班駮下布异人贵其贞精道士悦其迥【一作廻】趣咀松屑以髙想捧丹经而永慕若其在水则镜带湖沼锦匝池林春塘秀色阳鸟好音青郊未谢兮白日照路贯千里兮緑草深廼生水而揺荡遂出波而沉滛假青条兮总翠借黄华兮舒金逰梁之客徒马疲而不能去兎园之女虽蚕饥而不自禁至于脩台广庑幽阁【一作阖】闲楹流黄以织琴瑟且鸣户牖秘兮不可见履袂动兮觉人声廼芜阶翠地绕壁防墙春禽悲兮兰茎紫秋虫吟兮蕙实黄昼遥遥而不暮夜永永以空长零露下兮在梧楸有美一人兮欷以伤若廼崩隍千仞毁冡万年当其志力雄俊才图骄坚锦衣被地鞍马耀天淇上相送江南采莲妖童出郑美女生燕而顿死艶气于一旦埋玉玦于穷泉寂兮如何苔积网罗视青蘪之杳杳痛百代兮恨多故其所诣必感所感必哀哀以情起感以怨来魂虑断絶精念徘徊者也彼木兰与豫章既中绳而获夭及薜茘与蘪【一作蘼】芜又懐芬而见表至哉青苔之无用吾孰知其多少
　　莲花赋【有序】
　　余有莲花一池爱之如金宇宙之丽难息絶气聊书竹素傥不灭焉
　　检水陆之具品阅山海之异名珍尔秀之不定乃天地之精英殖东国之流咏出西极而擅名方翠羽而结叶比碧石而为茎蘂金光而絶色藕氷折而玉清载红莲以吐秀披绛华以舒英故香氛感俗淑气参灵踯躅人世茵蒀祗冥青桂羞烈沉水慙馨于是生乎泽陂【一作波】出乎江隂见防霞之夕照觌雕云【一作龙】之昼临既翕赩于洲涨亦映暧于川浔夺夜月及荧光掩朝日与赩火出金沙而延曜被渌波而覃拖冠百草而絶羣出异类之众伙故仙圣传图英隠流记一为道珍二为世瑞发青莲于王宫验竒花于陆地若其江淡泽芬则照电烁日池光沼緑则明璧洞室曜长洲而琼文暎青崖而火质或凭天渊之清峭或殖疏圃之防宻故河北櫂歌之姝江南采菱之女春水厉兮楫潺湲秋风驶【一作駃】兮舟容与着缥芰【一作菱】兮出波擥湘莲兮映渚迎佳人兮北燕送上客兮南楚知荷华之将晏惜玊手之空伫廼为謡曰秋雁度兮芳草残琴柱急兮江上寒愿一见兮道我意千里逺兮长路难若其华实各名根叶异辞既号芙渠亦曰泽芝丽咏楚赋艶歌陈诗非独瑞草爰兼上药味灵丹砂气验青防乃可弃剑海岫龙举云防画台殿兮霞蔚图缣缟兮炳烁永含灵于洲渚长不絶兮川壑
　　丹砂可学赋【有序】
　　或【一作咸】曰金不可铸仆不信也试为此辞精思云尔惟云塲之少折乃人迳之多忧虽瑶笙及金瑟杂翠帐与丹帱吞悲欣于得失衔哀乐于春秋焕如星絶黯如火灭星絶难光火灭可伤故从师而问道冀幽路之或旸测神宗之无缓践云根【一作极】之不赊讯名山及石室验青汞与丹砂防五难之重滞擥九仙之轻华故抱魄寂处凝神空居冺邈深昼窈郁重虚觇炫燿而可见聴泬寥而有余于是乘河汉之光气骑列星之防色辍隂阳于形有传变化于心识浮恍惚而无涯泛灵怪而未极架日月之精照骞蛟龙之毛翼遂乃气穆肃而神奔骨窈窈而恠缀葳蕤而成冠防杂错而为佩出湎而遐骛贯蒙鸿而上厉鳯之来兮蔽日鸾之集兮为羣左昆吾之炎景右崦嵫之卿云烂七采之炤燿漫五色之氤氲【一作烟煴】非世俗之习见焉神之尝闻既而暧碧台之错落燿金宫之珑玲幻莲华于绣闼化蒲桃于锦屏赩丹光而电烻防翠氛而杳冥轩惝惘于长虹【句从西铭定本】阶侘傺于奔鲸惑龙宫之殿称迷忉利之宫名故灵偃蹇兮姣服女婵娟兮可观秀青色之泯靡熳美目之波澜襞日月之纂组袭星宿之罗纨百味酒兮灵之集河供鲤兮灵之安却交甫之玉质笑陈王之妙顔所以乐精于太乙妙宫徴于清都箫含声而逺近琴吐音而有无奏神鼓于玉袂舞灵衣于金裾韵踯躅而易变律参差而难图非南方【一作风】之能拟讵濮水之可摹于是流瀁不一遨曹无边娥眉既散钟鼓都捐乘防霞于西海驷行雨于丹渊山差池而镜壑水清明而抱天山含玊以永嵗水藏珪以穷年拟若木以写意拾瑶草而悠然遂乃凝虚敛一守仙闭方智寂术尽魄兀心亡白生不能闗其説惠子无以挫其芒原其耻市朝之失道疾谗嬖之不祥却文防之媱冶去利劒之铿锵懅生死于半气惜百年于一光故以铸金为器丹砂为浆慙既尽妖怨当忘吾师以为可学而公子谓之不良欤
　　灵丘竹赋
　　登﨑岖之碧巘入朱宫之玲珑临曲江之廻荡望南山之葱青郁春华于石岸赩夏彩于沙汀逺亘紫林秘埜近匝玉苑禁坰【一作垌】于是緑筠绕岫翠篁緜岭参差黛色陆离绀影上谧谧而留间下微微而停靖防朱霞之丹气暧白日之素景故非英非蘂非香非馥而珍跨仙草寳逾灵木夹池水而檀栾绕园塘而橚矗既间霜而无凋亦中暑而増肃每冠名于华戎将擅竒于水陆况有朝云之馆行雨之宫窗峥嵘而緑色户踟蹰而临空绮疏蔽而停日朱帘开而留风被箘簵之窈蔚结篠荡之溟蒙或产鳷鹊之右或居露寒之东此皆金舆之所出入瑶辇之所周通
　　空青赋
　　夫赤琼以炤燎为光碧石以葳蕤为色咸见珍于东国并被贵于西极况空青之丽寳挺山海之不测其所处则峻巘层石穴龙壁素岸成云頳砂如碛外隠青苔丹草内伏玉枝玛瑙铜铅合生防磪坚英自非索崄觅危乘鲎履螭倦春厌秋斲异镌竒能得厠于轩防接君子之光仪于是写云图气学灵状仙寳波丽水华峰艶山阳谷之树崦嵫之泉西海之草炎州之烟银台之乌穆王之马都广之国番禺之野皆咫尺八极镜见四荒云烟始出日月既张若夫邃古之世汗漫窈微惟此青墨所以造之至乃翠灿轩室防郁台殿杂蛟龙之文章发麟鹿之炳绚骋神形于钟簴舒怪物与雷电亦有曲帐画屏素女防扇锦色窈【一作□】郁绮质蔓衍防拂浓薄如隠如见山水万象丹青曲变咸百镒之可珍亦千金而不贱虽楚之夏姬越之西施赵妃燕后秦娥吴娃溺爱靡意魂飞心离青翳为藻饰方赩红华与素仪冠众寳而独立信求之而无亏
　　赤虹赋【有序】
　　东南峤外爰有九石之山乃红壁【一作尘】十里青防【一作萼】百仞苔滑临水石险带溪自非巫咸采药羣帝上下者皆敛意焉于时夏莲始舒春荪未歇肃舲波渚缓栧汀潭正逢岩崖相炤雨云烂色俄而雄虹赫然晕光耀水偃蹇山顶舄弈江湄廹而察之实雨日隂阳之气信可观也又忆昔登鑪峰【西铭本作香鑪峰】上手接白云今行九石下亲弄绛蜺二竒难并感而作赋曰
　　迤逦碕礒兮太极之连山鰅鳙虎豹兮玊虺腾轩孟夏氤氲【一作茵蒀】兮荷叶承莲怅何意之容与兮冀暂缓此忧年失代上之异人迟山中之虚迹掇仙草于危峯镌神丹于崩石视鳣岫之吐翕看鼋梁之交积于是紫雾上河绛氛下汉白日照余碧云巻半残雨萧索光烟艳烂水学金波石似琼岸错鳞之崚崚绕蛟色之漫漫俄而赤蜺电出蚴蚪神骧暧昧以变依俙【一作稀】不常非虚非实乍隂乍光赩赫山顶炤燎水阳虽图纬之有载旷代识而未逢既咨嗟而踯躅聊周流而从容想番禺之广野意丹山之乔峯禀傅説之一星乘夏后之两龙彼灵物之讵几象火灭而山红余形可览残色未去耀葳蕤而在【一作生】草映青葱而结树昏青苔于丹渚暧朱草于石路霞晃朗而下飞日通昽【一作笼】而上度俯形命之窘局哀时俗之不固定赤舄之易遗乃鼎湖之可慕既以为骍鬐四毳之驾方瞳一角之人帝台北荒之际弇山西海之滨流沙之野析木之津云或怪防烟或异鳞必杂虹蜺之气隂阳之神焉
　　四时赋
　　北客长欷深壁寂思空牀连流【一作流连】圭窬淹滞网丝蔽户青苔绕梁春华虚艳秋月徒光临飞鸟而魂絶视浮云而意长测代序而饶感知四时之足伤若乃旭日始暧蕙草可织园桃红防流水碧色思旧都兮心断怜故人兮无极至若炎云峯起芳树未移泽兰生坂朱荷出池忆上国之绮树想金陵之蕙枝若夫秋风一至白露团团明月生波萤火迎寒眷庭中之梧桐念机上之罗纨至于冬隂北边永夜不晓平芜际海千里飞鸟何尝不梦帝城之阡陌忆故都之台沼是以轸琴情动戞瑟涕落逐长夜而心殒随白日而形削故秦人秦声楚音楚奏闻歌更泣见悲已疚实由魂气怆断外物非救参四时而皆难况仆人之末陋也
　　别赋
　　黯然销魂者唯别而已矣况秦吴兮絶国复燕宋兮千里或春苔兮始生乍秋风兮暂起是以行子肠断百感凄恻风萧萧而异响云漫漫而竒色舟凝滞于水滨车逶迟于山侧棹容与而讵前马寒鸣而不息掩金觞而谁御横玉柱【一作筯】而沾轼居人愁卧怳若有亡日下壁而沉彩月上轩而飞光见红兰之受露望青楸之罹霜廵层楹而空掩抚锦幕以虚凉知离梦之踯躅意别魂之飞扬故别虽一绪事乃万族至若龙马银鞍朱轩绣轴帐饮东都送客金谷琴羽张兮箫鼓陈燕赵歌兮伤美人珠与玉兮艳暮秋罗与绮兮娇上春惊驷马之素沬【一作仰秣】耸渊鱼之赤鳞造分【一作携】手而衔涕咸【一作感一作各】寂寞而伤神乃有劒客慙恩少年报士韩国赵厠吴宫燕市割慈忍爱离邦去里沥泣共诀刎【一作抆】血相视驱征马而不顾【一作观】见行尘之时起方衔感于一劒非买价于泉里金石震而色变骨肉悲而心死或乃边郡未和负羽从军辽水无极雁山参云闺中风暖陌上草薰日出天而耀景露下地而腾文镜朱尘之炤烂袭青气之烟煴攀桃李兮不忍别送爱子兮沾罗裙至如一赴絶国讵相见期视乔木兮故里诀北梁兮永辞左右兮【一作顾左右兮】魄【一作魂】动亲宾兮【一作视亲宾兮】泪滋可班荆兮增恨唯樽酒兮叙悲值秋雁兮飞日当白露兮下时怨复怨兮逺山曲去复去兮长河湄又若君居淄右妾家河阳同琼佩之晨照共金炉之夕香君结绶兮千里惜瑶草之徒芳慙幽闺【一作宫】之琴瑟晦髙台之流黄春宫【一作闺】閟此青苔色秋帐含兹明月光夏簟青兮昼不暮冬釭【一作缸】凝兮夜何长织锦曲兮泣已尽回文诗兮影独伤傥有华隂上士服食还仙术既【一作将】妙而犹学道已寂而未传守丹灶而不顾錬金鼎而方坚驾鹤上汉骖鸾腾天蹔逰万里少别千年惟世间兮重别谢主人兮依然下有芍药之诗佳人之歌桑中卫女上宫陈娥春草碧色春水緑波送君南浦伤如之何至乃秋露如珠秋月如珪明月白露光隂往来与子之别思心徘徊是以别方不定别理千名有别必怨有怨必盈使人意夺神骇心折骨惊虽渊云之墨妙严乐之笔精金闺【一作门】之诸彦兰台之羣英赋有凌云之称辨有雕龙之声讵【一作谁】能摹暂离之状写永诀之情者乎
　　恨赋
　　试望平原蔓草萦骨拱木敛魂人生到此天道寜论于是仆本恨人心惊不已直念古者伏恨而死假如秦帝按劒诸侯西驰削平天下同文共规华山为城紫渊为池雄图既溢武力未毕方架【一作驾】鼋鼍以为梁廵海右以送日一旦魂断宫车晩出若廼赵王既虏迁于房陵薄暮心动昧旦神兴别艶姬与美女丧金舆及玊乘置酒欲饮悲来填膺千秋万嵗为恨难胜至如李君降北名辱身寃拔劒撃柱吊影慙魂情往上郡心留【一作存】雁门裂帛系书誓还汉恩朝露溘至握手何言若夫明妃去时仰天太息紫台稍逺闗山无极揺风忽起白日西匿陇雁少飞岱云寡色望君王【一作子】兮何期终芜絶兮异域至乃【一作如】敬通见抵罢归田里闭闗却扫塞门不仕左对孺人右顾【一作顾弄】稚子脱畧公卿跌宕文史赍志没地长懐无已及夫中散下狱神气激扬浊醪夕引素琴晨张秋日萧索浮云无光郁青霞之竒意【一作念】入修夜之不旸或有孤臣危涕孽子坠心迁客海上流戍陇隂此人但闻悲风汩【一作防】起泣下【一作血下】沾襟亦复含酸茹叹销落湮沉若廼骑叠迹车屯轨黄尘匝地歌吹四起无不烟断火絶闭骨泉里已矣哉春草暮兮秋风惊秋风罢兮春草生绮罗毕兮池馆尽琴瑟灭兮丘垄平自古皆有死莫不饮恨而吞声
　　去故乡赋
　　日色暮兮隠吴山之丘墟北风防兮绛花落流水散兮翠茎疎爱桂枝而不见怅浮云而离居廼凌大壑越沧渊茫茫积水断山【一作沄沄积水横断山】穷隂匝海平芜带天于是泣故闗之已尽伤故国之无际出汀洲而解冠入溆浦而捐袂【一作视】聴蒹葭之萧瑟知霜露之流滞对江臯而自忧吊海滨而伤嵗抚尺书而无悦倚樽酒而不持去室宇而逺客遵芦苇以为期情婵娟而未罢愁烂漫而方滋切赵瑟以横涕吟燕笳而坐悲少歌曰芳洲之草行欲暮桂水之波不可渡絶世独立兮报君子之一顾是时霜翦蕙兮风摧芷平原晩兮黄云起寜归骨于松柏不买名于城市若济河无梁兮沉此心于千里重曰江南之杜蘅兮色以陈愿使黄鹄兮报佳人横羽觞而掩望抚玉琴兮何亲瞻层山而蔽日流余涕以沾巾恐髙台之易晏与蝼蚁而为尘
　　哀千里赋
　　萧萧江隂兮荆山之岑北绕琅琊碣石南驰九疑桂林山则异岭竒峰横屿带江杂树亿尺红霞万里【一作重】水则逺天相逼浮云共色茫茫无底溶溶不测其中险如孟门豁若长河参差巨石纵横鼍若乃夏后未凿秦皇未辟崭岩生岸迤成迹驰湍走浪漂沙撃石伊孟冬之初立出首夏以归来自出国而辞友永懐慕而抱哀魂终朝以三夺心一夜而九摧徒望悲其何及铭此恨于黄埃于时【一作是】鸿雁既鸣秋光亦穷水黯黯兮莲叶动山苍苍兮树色红思云车兮沅北望蜺裳兮澧东惜重华之已没念芳草之坐空既而悄怆成忧悯黙自怜信规行之未旷知矩步之已难虽河北之爽垲犹橘柚之不迁及年嵗之未晏愿匡坐于霸山
　　待罪江南思北归赋【西铭本无待罪江南四字】
　　伊小人之薄伎奉君子而输力接河汉之雄才览日月之英色絶云气而厉响负青天而抚翼徳被命而不渝恩润身而无极何规矩之守任信愚陋而不肖愧金碧之琳琅慙丹雘之照曜樊天网而自离徒夜分而谁吊遭大道之隆盛虽草木而勿履误衔造于逺国出颠沛之愿始去三辅之台殿辞五都之城市惟江南兮丘墟遥万里兮长芜带封狐兮比【一作上】景连雄虺兮苍梧当青春而离散方仲冬而遂徂寒蒹葭于余马伤雾露于农夫跨金峰与翠峦涉桂水与碧湍云清冷而多绪风萧条而无端猨之吟兮日光迥之啼兮月色寒究烟霞之缭绕具林石之巑岏于是临虹蜺以筑室凿山楹以为柱上暠暠以临月下淫淫而愁雨奔水潦于逺谷汩木石于深屿鹰隼战而橧巢鼋鼍怖而穴处若季冬之严月风揺木而骚屑云合而为冻黄烟起而成雪虎踡局而敛步蛟蚭而失穴至江蓠兮始秀或杜衡兮初滋桂含香兮作叶藕生莲兮吐丝俯金波兮百丈见碧沙兮来往雾葐蒀兮半出云杂错兮飞上石炤烂兮各色峰近逺兮异象及回风之揺蕙天潭潭而下露木萧梢而可哀草林离而欲暮夜灯光之寥迥厯隠忧而不去心汤汤而谁告魄寂寂而何语情枯槁而不反神飜覆而亡据夫以雄才不世之主犹储精于沛乡竒略独出之君尚婉恋于樊阳潘去洛而掩涕陆出吴而増伤况北州之贱士为炎土之流人共魍魉而相偶与蟏蛸而为邻秋露下兮防劒舄青苔生兮缀衣巾步庭庑【一作芜】兮多蒿棘顾左右兮絶亲宾忧而填骨思兮乱神愿归灵于上国虽坎轲而不惜身
　　泣赋
　　秋日之光流兮以伤雾离披而杀草风清泠而绕堂视左右而不臑具衣冠而自凉默而登髙谷坐景山倚桐柏对石泉直视【一作眡】百里处处秋烟閴寂以思情绪留连江之永矣莲欲红南有乔木叶以穷心防防兮恍惚魄漫漫兮西东咏河兖之故俗眷徐扬之遗风眷徐扬兮阻闗梁咏河兖兮路未央道尺折而寸断魂十逝而九伤欷潺湲兮沫袖泣呜唈兮染裳若夫景公齐山荆卿燕市孟尝闻琴马迁废史少卿悼躬夷甫伤子皆泣绪如丝讵能仰眎镜终古而若【一作如】斯况余辈情之所使哉
　　知已赋【有序　汪本缺】
　　陈国之华者故吏部郎殷孚其人也博而能通学无不览雅赏文章尤爱竒逸虽志隠岩石而名动京师矣才多深见气有逺度虽安期千里不能尚焉始于北府相值倾葢无已仆乃得罪峤外遐路窈然始还旧都防君寻卒故为兹赋以寄深哀
　　顺祗効寳渎灵防昌时雨种祉山云降祥承瑶叶之余暧系金枝之末光耸孤韵以风迈骞逸气以烟翔故学不常师而心镜羣籍理不启问而情炤诸密采图辨纬逰玑访厯潜志百氏沈神六经冥析义象该洽性灵儒不隠迹墨无遁形既含道润亦发才华采耀秋月文丽冬霞有体有艶光国光家识包上仁义兼髙行如彼清波可挹可镜又象冲室惟清惟净气拟北海情方中散风流未辍盛名犹纂英驰芬激誉流声满我筠心而松性君金采而玊相伊邂逅之未遇爰契濶于朱方丹琼譬而非寳緑兰比而无芳每赏矜其如契贵懐允而不忘亟闲席兮惆怅屡缓带而从容论十代兮兴毁访五都兮异同谈天理之开塞辨人道之始终罄龙图及鳯书倾苍册与篆字储西国之阙文采东京之逸记阅歆向之旧防阐钟王之新意对楚汉之赡墨览魏晋之鸿筞挍逺近之真假削古今之名实每齐韵而等迳辄同懐而共术吐情志而深赏忘年齿而隆眷拟余才兮前华比余文兮后彦余结袂于山石君凭神于寒霰何逺期之未从痛戢景其如电堂酒兮一尘暮灯兮万春黛草兮永秘朱丹兮何晨闻瑶质兮可变知余采兮一夺唯华名与芳晖兮争日月而无沫
　　伤友人赋【有序】
　　仆之神交者尝有陈郡之袁炳焉有逸才有妙赏博学多闻才明敏而识竒异仆以为天下絶伦黯与秋草同折今不复见矣既而陈书有念横瑟无从虽乏张范通灵之感庶同嵇向笃徒之哀乃为辞曰
　　然沾衣兮悲袁友之英秀系神绪而作氏灵枝而启胄轹四代而式昌洎十叶而克茂友人之生川岫降明峻调迥韵慧【一作惠】志聪情倜傥逺度寂寥灵素文攀渊卿史类迁固譬如冬雪既洁将似秋月至彻乃上代而少双故叔世而旷絶吊蕙若之暂芳恸琬琰之永阙余既好于斯友乃神交于一顾邈畴年之缱绻窈生平之游遇既逰遇兮可寻乃协好兮契心懐爱重于素璧结分珍于黄金拾一代而笑浅访古人而求深故髙术而共迳岂异褏而同襟尔挂情于霜柏我发意于冬桂擥千品之消散镜百之衰替带瑶玉而争光握隋珠而比丽披图兮炤籍抽经兮阅史共检兮雒书同析兮河纪既思逰兮百説亦穷精兮万里爱诗文之绮发赏赋艶兮锦起罄古今之寳賮殚竹素之琛竒信朝日之徒昃属夜星之空移览秋实于西苑摘春华于东池蚤同嵗于上京未满年于下国尔湘水兮深沉我前山兮眇黙惟音华与书酒伊楚越兮南北余结谊兮梁门复从宦兮朱藩何人遥而困阻而天道之匪存凋碧玉之神树销紫石之灵根永逺书于江澨结深痛于尔魂魂绵昧其若絶泣萦盈其若结妙赏之不留悼知音之已逝金虽重而见铸桂徒芳而被折百年一尽兮贵扬蕤于后烈
　　伤爱子赋【有序】
　　江艽字卿仆之第二子也生而神俊必为美器惜哉遘闵涉嵗而卒悲至踯躅乃为此文
　　惟秋色之颢颢心结縎兮悲起曽悯怜之惨凄痛掌珠之爱子形惸惸而外施心切切而内圯日月可销兮悼不灭金石可铄兮念何已缅吾祖之赫羲帝髙阳之胄惜衰宗之沦没恐余人之弗构觊三灵之降福竚弱子之擢秀酷奈何兮卿那逢天兮不祐尔诞质于青春摄提贞乎孟陬谓比方于右列望齐英于前修遰髙行之美迹盛业之清猷白露奄被此百草尔同凋于梧楸忆朱明之在节顾岐嶷之可贵睨鑪帐而多怊瞻户牖而有慰奚在今之寂寞失音容之彷佛姊目中而下泣兄嗟季而饮泪感木石而变哀激左右而陨欷夺懐袖之深爱尔母氏之丽人屑丹泣于下壤傃慇忧于上旻视往端而擗栗践遗绪而苦辛就深悼而谁弭归末命兮何陈我过幸于时私爰守官于江浔悲薄暮而増甚思纁黄而不禁月接日而为光霞合云而成隂雾笼笼而带树月苍苍而架林嗟奈何兮弱子我百艰兮是寻验纤带之夜缓察葆鬓之朝侵惟人生之在世恒懽寡而戚饶虽十纪之空名岂百龄之能要迅朱光之映夜湛白露之凝朝指兹譬而取免排此理以自销然则生之乐兮亲与爱内与外兮长与稚伤弱子之冥冥独幽泉兮而永閟余无愆于苍只亦何怨于厚地信释氏之灵果归三世之逺致愿同升于净刹与尘习兮永弃
　　丽色赋
　　楚臣既放魂往江南弟子曰玉释佩解骖蒙蒙渌水青衫乃召巫史兹忧何止史曰臣野【赋楷无野字】胶学蔽理臣之所知独有丽色之説耳夫絶世【一作代】独立者信东方之佳人既翠眉而瑶质亦卢瞳而頳唇洒【一作鍱】金花于【一作及】珠履飒绮袂与锦绅色练练而欲夺光炎炎其【一作而】若神非气象之可譬奚影响而能亲故仙藻灵艶金华玉仪其始见也若红莲映池其少进也如防云出崖【一作衣】五光徘徊十色陆离寳过瑚同树价值琼草共枝虽玊堂春姬石室素女张烟雾于海际耀光景于河渚乘天梁而浩荡叫帝阍而延伫犹比之无色方之非侣于是雕台绣户当衢横术椒庭承月碧幌延日架虬柱之严丽亘虹梁之峻宻锦幔垂而杳寂桂烟起而清溢女乃耀邯郸之丽步媚赵北【一作北里】之鸣瑟若夫红华舒春黄鸟飞时绀蕙【一作穗】初嫩頳兰始滋不擥蘅带无倚桂旗摘芳拾蘂【一作药】含咏吐辞笑月出于陈歌感蔓草于卫诗故【一作迨夫】气炎日永离明火中槿荣任露莲华胜风后檐丹葵前轩碧桐笙歌畹右琴儛池东嗟灵王之心悦怨汉女之情空至乃西陆始秋白道月金波炤户玉露暧天网丝挂墙防萤绕梁气巳湿【一作温】兮晓未半星虽流兮夜何央忆襍佩兮且一欷念锦衾兮以九伤及冴隂【一作及乎沍隂】凋时氷泉凝节轩叠厚霜庭澄积雪鸟封鱼敛河凝海结紫帷铪匝翠屏环合麝宻周彰灯炉重沓耻新台之青楼想上宫之邃阁【一作閤】若乃水炤景而见底烟寻风而无极雾出吴而绮章云堆赵而碧色露辞楚而容裔风去燕而凄恻莫不辍镜徙倚擥琴心息于是帐必蓝田之寳席必蒲陶之文馆图明月室画浮云春蚕度网绮地应纺秋梭鸣机织为褧衣象奁琼盘神沥仙丹雕柱彩瑟九华六出翠蕤羽钗緑秀金枝故言必入媚动必应规有光有艳如合如离气柔色靡神凝骨竒经周【一作秦】厯赵既无其双寻楚访蔡不觌【一作观】其容亦可驻发还质骖星驭龙蠲忧忘死保其家邦非天下之至丽孰能预于此哉宋大夫耀影汰迹萦魂洒魄赏以双珠赐以合璧拂巫荡祝永为上客
　　水上神女赋
　　江上丈人逰宦荆吴首卫国望燕途厯秦闗出宋都遍览下蔡之女具悦淇上之姝未有粉白黛黒神之所无也廼造南中渡炎洲迳玉磵越金流路逶迤而无轨野忽漭而尠俦山反覆而参错水绕【一作浇】灌而萦薄石五采而横峰云千色而承萼日炯炯而舒光雨屑屑而稍落紫茎绕迳始参差红荷縁水才灼烁忽而精飞视乱意徙【一作凌】心移绮靡菱盖怅望蕙枝一丽女兮碧渚之崖暧暧也非云非雾如烟如霞诸光诸色杂卉杂华的的也象珪象璧若虚若实绫锦共文瑶贝合质遂乃红唇写朱真眉学月美目艶起秀色烂发窈窕暂见偃蹇还没冶异絶俗竒丽不常青娥羞艶素女慙光笑李后于汉主耻西施于越王神飜覆而愉恱志离合而感伤女遂俯整玊轪仰肃金镳或采丹叶或拾翠条守明玑而为誓解琅玕而相要情乍合而还散色半亲而复娇耸軿车于水际亭云霓于山椒奄神只之彷像共光气而寂寥于时也防霞绕绕卿云缦缦石琼文而翕赩山龙鳞而炤烂苔緑根而攒集草红葩而舒散日晃以胧光树葳蕤而葱粲无西海之浩荡见若木之千寻非丹山之赫曦闻琴瑟之空音理洞彻于俗聴物惊恠于世心恨精影之不滞悼光晷之难惜阅有无于俄顷验变化于咫尺视空同而失貌察倐忽而亡迹野田田而虚翠水湛湛而空碧廼唱桂櫂凌冲波背橘浦向椒阿硉矹木石洪漭蛟鼍顾御仆而情饶廵左右而怨多吊石渚而一欷怅沙洲而少歌茍悬天兮有命永离决兮若何退以为【西铭本无此三字】妙声无形竒色非质丽于嫔嫱精于琴瑟寻汉女而空佩观清角而无疋嫔杨不足闻知防牙焉能委悉何如明月之忌云秋露之慙白日愁知形有之留滞非英灵之所要术也
　　娼妇自悲赋【有序】
　　汉有其録而亡其文泣蕙草之飘落怜佳人之埋暮廼为辞焉
　　粤自赵东来舞汉宫瑶序金陈桂枝娇风素壁翠楼明月徒秋歌声忽散伤人复愁君王更衣露色未晞侍青銮以云耸夹丹辇以霞飞愿南山之无隙指夀陵以同归俄而緑衣坐夺白华卧进屑骨不怜金谁恡九重已闭【一作阅】髙门自芜青苔积兮银阁澁网罗生兮玊梯虚度九冬而廓处遥十秋以分居伤营魄【一作魂】之已尽畏松柏之无余归故乡之末光实夫君之晩滋去柏梁以淹袂出桂苑而敛眉视朱殿以再暮抚巅【一作嫔】华而一疑于是怨帝闗之遂岨怅平原之何极霜绕衣而葭冷风飘轮而景昃御思赵而不顾马懐燕而未息泣逺山之异峰望浮云之杂色若使明镜前兮碎孤鴈之锦翼廼为诗曰曲台歌未徙黄壤哭已亲玉玦归无色罗衣防成尘骄才雄力君何怨徒念薄命之苦辛
　　江上之山赋
　　潺湲溶兮楚水而吴江刻划嶃崪兮云山而碧峰挂青萝兮万仞竪丹石兮百重嵯峨兮嵒防如斲兮如削嶤嶷兮尖出岩岍兮空凿波潮兮吐纳峰兮积防鰅鳙兮赤尾鼋鼍兮匼匝见红草之交生眺碧树之四合草自然而千花树无情而百色嗟世道之异兹牵忧恚而来逼推炉炭于片景抱丝绪于一息每意逺而生短恒轮平而路仄信悬天兮窈昧岂系命于才力既羣龙之咸疑焉众状之所极俗逐事而变化心应物而回旋既歘翕其未悟亦繣而已迁伊人夀兮几何譬流星之殒天怅日暮兮吾有念临江上之断山虽不敏而无操愿从兰芬与玊坚乱曰折芙蓉兮蔽日冀以荡夫忧心不共爱此气质何独嗟乎景沉
　　扇上防画赋
　　临淄之雅女宋郑之妙工织素丽于日月传画明于【一作之】防虹洛阳之伎极江南之巧穷故饰以赤野之玊文以紫山之金空青出峨嵋之阳雌黄出嶓冡之隂丹石发王屋之岫碧髓挺青蛉之岑粉则南阳铅泽墨则上党松心山乃崭岩郁峍路必防﨑嵚驭龙所不逺至驾鳯未之前寻乃杂族以为此扇为君翳素女与玊琴玊琴兮散声素女兮弄情旻天兮舒缥暮云兮含頳窗中暖兮露始滴池上凝兮月又明玊琴兮珠徽素女兮锦衣促织兮始鸣秋蛾兮载飞识桂茎之就罢知兰叶之行衰愿解佩而捐玦指黄墟而先归重曰碧台寂兮无人蔓丹草与朱尘度俄然如【一作而】一代经半景若九春命幸得为防扇兮出入玉带与绮绅
　　灯赋
　　淮南王信自华淫命防女兮饵丹砂而学鳯音紫霞没白日沉挂明灯散隂顾谓小山儒士斯可赋乎于是泛瑟而言曰若大王之灯者铜华金檠错质镂形碧为云气玉为仙灵双婉百枝艶帐充庭炤锦地之文席映绣柱之鸣【一作鸿】筝恣灵修之浩荡释心疑而永平兹侯服之夸诩而处士所莫营也若庶人之灯者非珠非银无藻无缛心不贵美器穷于朴是以露冷帷幔风结罗纨萤光别桂蛾命辞兰秋夜如嵗秋情如丝怨此愁抱伤此秋期必丹灯坐叹欲説忘辞至夫霜封园橘氷裂池荪云雪无际河海方昏冬膏既凝冬箭未度悁【一作涓】连冬心寂厯冬暮亦复朱灯空明但为伤故乃知灯之为寳信可赋也王遂赞善澄意敛神屈原才华宋玉英人恨不得与之同时结佩共绅今子凝章挺秀近出嘉賔吐蘅吐蕙含琼含珉摧【一作推】骖雕辇以爱国之有臣焉
　　井赋　【汪本缺】
　　穿重壤之千仞兮构玉甃之百节营之不日既汲既渫
　　金灯草赋
　　山华绮错陆叶锦名金灯丽草铸气含英若其碧茎凌露玊根升霜翠叶暮媚紫荣晨光非锦罽之可学讵琼瑾之能方廼御秋风之独秀值秋露之余芬出万枝而更明冠众蘤而不羣既艳溢于时暮方照丽于霜分是以移馥兰畹徙色曲池轶长洲兮杜若跨幽渚兮芳蓠映霞光而烁爚懐风气而参差故植君玉台生君椒室炎萼耀天朱英乱日永绪恨于君前不遗风霜之萧瑟借绮帐与罗袿信草木之愿毕
　　翡翠赋
　　彼二鸟之竒丽生金洲与炎山映铜陵之素气濯碧磴之红泉石锦质而入海云绮色而出天峰岑嵒而蔽日树静瞑而临泉霞轻重而成彩烟尺寸而作绪热风翕而起涛丹气赫而为暑对流之蛟龙冲汶漻之雾雨耀緑叶于冬岫镜朱华于寒渚敛慧【一作惠】性及驯心骞頳翼与青羽终絶命于虞人充南琛于秘府备寳帐之光仪登美女之丽饰杂白玉以成文揉【一糅】作紫金而为色専妙防于五都擅精华于八极传贵质于竹素晦深声于百亿嗟乎鸡鹜以稻粱致忧燕雀以堂构贻愁既衔利之情近又遁害之无由今乃依赮火之絶垠出赤县之纮州逺人迹而独立擥天倪而为俦竟同获于河雁不俱恕于海鸥必性命兮有当孰能合兮可求
　　石蜐赋【有序】
　　海人有食石蜐一名紫蚌蛤类也春而发华有足异者戏书为短赋
　　我海若之小臣具品色于沧溟既鑪天而铸物亦噏化而染灵比文豹而无恤方珠蛤而自寜冀湖涛之蔽迹愿洲渚以沦形故其所廵左委羽右穷髪日照水而东防山出波而隠没光避伏而不耀智埋冥而难发何弱命之不禁遂永至于夭阙【一作阏】已矣哉请去海人之仄陋充公子之嘉客傥委身于玊盘从风雨而可惜
　　横吹赋【有序】
　　骠骑公以劒卒十万御荆人于外郊铁马烦而人耸色防旄耀而士衔威军容有横吹仆感而为之赋云北隂之竹兮百尺而不见日石硿礲而成象山防合而为一云遥遥而孤去风时时而寒出木敛柯而攒抏草骞叶而萧瑟故左﨑嶬右硱磳树嵓防水澄镇雄蛟及雌虺独鸱与单鹰白山颢赤山赩匝流沙经西极原陆窈灌莽深人声絶马迹沉寂然四顾增欷累吟虽欲止而不能禁此竹方可为器廼出天下之英音于是带以珉色扣以琼文润如沉水华若浮云赤紫駮星含露分其声也则郁有意摧萃不羣迢遥冲【一作行】山﨑曲抱津緜羃顺序周流衔吕故西骨秦气悲憾如怼北质燕声酸极无已断絶百意缭绕万情吟黄烟及白草泣虏军与汉兵于是海外之云防防而秋色河中之雁一一而学飞素野黯以风暮金天赩以霜威衣袂动兮雾入冠弓刀劲兮马毛寒五方军兮出不及杂色骑兮往来还旃如云兮帜如星山可动兮石可铭功一竪【一作坚】兮迹不夺魂既英兮亦灵奏此吹兮有曲和歌尽而泪续重一命而若烟知半气之如烛美人恋而婵媛壮夫去而踯躅故感魂伤情获赏弥倍妙器竒制见贵厯代所以韵起西国响流东都浮江绕泗厯楚传吴故函夏以为寳饰京关以为戎储至于贝胄象弭之威织文【西铭刻本缺文字】鱼服之容鄞山锡刃耶溪铜锋皆陆断犀象水斩蛟龙载云旗之逶迤扈屯骑之溶溶啾寥亮于前衡嘒陆离于后阵视眄而或近聴嘹嘈而逺震奏白登之二曲起关山之一引吐哀也则琼瑕失防衔乐也则鈆垩生润采菱谢而自罢緑水慙而不进代能识此声者长灭淫而何

　　江文通集巻一
　　钦定四库全书
　　江文通集巻二
　　梁　江淹　撰
　　诏
　　北伐诏
　　门下朕统厯驭政志包函夏庶惣文轨无思不服而逖焉狡虏久为边虞及宋末不庭授筞乖律北州外沦威风内毁鉴彼隆替慨叹盈懐冕旒济河翦彼凶狄咸秩中岳望祀汾隂则声教鬯矣犹以经纶惟始恩化甫洽劳民扰众为政所重故方辍六师按经九伐今淮泗告惊羽书驰闻丑羯妖烬送死北陲【一作垂】徴天人之数抚自来之防无劳逺兵剿扑为易葢因兹大号荡其巢薮可遣某官【一作可遣使某官】组甲十万铁骑千马斜趣颍洛冲其要津某官某虎旅八万舳舻数千沿淮长驱棱威青汴某官某舟师五万直出淮淝某官控江右之鋭络绎继进某官某率羽林劲勇为水陆形援某官某甲等并率义勇之众牙制【一作尽】犄觕【一作椅角】之机戎车戒路事宜惣一使持节都督南徐兖二州诸军事后军将军南徐州刺史长沙王晃出次江都为众军节度骁雄竞奋火烈风扫尅定中原肃清河洛便可内外纂严以时备办
　　遣使廵行诏
　　门下昔明王驭世廵岳采政睿后司朝观俗调化故生无郁滞物获修通厘风拯患于兹为急朕以輶薄昧于大道因璿玑之厯遵三徳之运缅鉴前哲寤寐永叹思所以辟访治蠧询求民瘼才寡务殷若无津际故以情深危薄心疚夙夜矣可普遣大使分行四方推贤荐能问疾举滞若其采野不辟犴讼有亏妨氓利害扰黩政经者具以奏闻如其谠言嘉话直士智才亦依名腾上随事均量务取厥中朕将亲览以逺化
　　立学诏
　　门下夫胶庠之典彞伦攸先所以昭振才端启发性绪世字氓纳之轨仪是故五礼之迹可传六乐之容不冺朕自膺厯受图志阐经训且有司羣僚奏议横集以戎车屡警文教未敷思乐辟雍永言多慨今闗燧无虞时和嵗稔逺迩同风华夷慕义便可式遵前准修建斆学精选儒官广延国胄
　　断募士诏
　　门下设【一作诏】募取将悬赏购士葢出权宜非曰经制顷者民罹氛蔼世袭艰阻因时流故浸以成俗斯风荡而未返【一作还】且滋长逋逸开罪山湖遂乃鲸刑不辱草窃无咎平政察治萌合甄革自今已【一作以】后可悉断众募
　　慰劳雍州诏
　　皇帝谢镇军寜蛮二府雍州文武士庶等夫忠为令徳或感槩【同慨一作慨】杀躯信实美行或殉义蹈节而沈攸之小竖反覆称逆西藩袁粲刘秉潜使相扇遂拥据石头并图庙社粲秉既从王宪苍黎同庆攸之孤州蚁聚势必烬灭刺史张敬义气云腾秣马星驱全羽十万殄兹氛鲸曾不旋踵彼州南阳白水将相遗风忠烈【一作义】之士霜戈电发但戎车暂动念原未寜冬寒卿皆无恙
　　赐赦交州诏
　　门下交部昔值时诐负海不朝因迷遂往归欵莫由今创制万防烟煴造物原刑四裔泽浃中畿愍【一作慜】彼边氓未均王化宣逺仁荡以更始可曲赦彼州统内咸同旷泰李叔献一人即抚南土其股肱文武详材选推并遣大使宣扬朝防
　　曲赦丹阳等四郡诏
　　门下朕兴言民瘼昧旦求政所以庶存简惠缉兹治道而玊烛未调祥风尚郁京辅及三吴昔嵗水灾秋登既罕今兹厉疾罹患者多纳隍之叹为矜良深可曲赦扬州所统丹阳吴兴南徐州所统义兴等四郡其遭水尤剧之县自今年以前三调未充而虚例已毕官长局吏应共备偿者虽即事为愆情在可亮外详所除以优泽
　　大赦诏
　　门下朕思风教而刑圄犹积永言前烈兢叹载懐今履端告始羣后执防治洽乐郊华夷同泰虽和慙撃石采愧卿云然景业初基义深恒典庆动灵欢溢都县悯彼幽黔犹隔兹泽思我兆民共熙至化
　　王俭为左仆射诏
　　门下端贰枢秘实惟国祯缉典宣机所寄时彦尚书右仆射领吏部尚书南昌县开国公俭器懐明亮风情峻逺业积珪璋才兼经纬况乃节亮帷幄誉敷端揆升授之宜盖允具瞻可左仆射
　　王俭领太子詹事诏
　　门下管司东朝厯代所重自非国华莫允斯任侍中尚书左仆射南昌县开国公俭鉴识清赡理懐秀澈绩亮朝端誉敷佥议赞业攸光物聴斯缉宜惣二官以穆彞序
　　王镇军为中书令右光禄诏
　　门下纶言要密厯选为难优秩崇显允在旧徳使持节都督江州豫州之新蔡晋熙二郡诸军事镇南将军江州刺史延之业履冲约秉情闲素誉彰频试绩着累朝自居南服徽庸尅举宜升宠章管兼枢秘
　　张令为太常领国子祭酒诏
　　门下庠议既敷缙绅攸属师氏之任宜归儒素散骑常侍中书令骁骑将军扬州大中正绪器识清简理懐恬约誉洽朝闻声缉民聴必能阐扬宗式范胄子兼掌宗伯望实惟宜
　　何詹事为吏部尚书诏
　　门下官人之职实难其选所以弼谐彞品谟明庶绩今思治惟急弥不可旷侍中太子詹事戢业履修平体识详稳自升宫闼美誉咸闻必能无懈于位爕兹流序
　　王抚军为东安吴兴诏
　　门下震泽殷奥抚驭须才都官尚书抚军浔阳郡开国公敬则志干贞烈秉情开敏忠勤之志形乎出内必能绥懐大邦尅隆美政可安东将军吴兴太守
　　王光禄为征南湘州诏
　　门下衡岳名区荆湘奥壤自顷凋绥抚须贤侍中光禄大夫丹阳尹僧防徳履淹邃识局详正冲素之品朝望攸归厯职之庸载懐佥聴往任沅湘余惠在民今宜重敷善政申此懿绩
　　栁仆射为南兖州诏
　　门下河兖冲要维扞中畿司牧之任宜详其授后将军领军新除尚书左仆射涢阳郡国公世隆业体淹济思情通敏功书王府绩彰累任必能宣恩政威懐万里虽哀疾毁顿而礼有权夺
　　王侍中为南蛮校尉诏
　　门下荆楚殷旷任重寄深毗佐之选非良勿授侍中领秘书监骁骑将军奂秉心贞元志局开亮绩誉之美在公屡彰必能赞政南纪播惠西夏
　　王仆射加兵诏
　　门下散骑常侍尚书左仆射太子詹事南昌县开国公俭忠欵昭著任寄隆深既光朝猷允属民聴宜増威饰以崇望实可加兵二百
　　禇侍中为征北长史诏
　　门下蕃佐须才非良莫寄侍中领步兵校尉炫识业清悟思懐淹畅出内之誉日闻其美宜弼谐亲屏以申茂绩
　　封江冠军等诏
　　门下缔基纬业序功攸急开厯阐祚酬庸为先故以式蔼曩书载炳前轨文仲等或诚亮艰危効彰屯诐皆绩干两宣勤图兼立宜各分珪社酬厥劳谧
　　萧冠军进号征虏诏
　　门下维翰之重实资名品使持节都督郢州司州之义阳诸军事冠军将军郢州刺史南昌县开国侯鸾体局济器操端敏自莅任夏首美政殷流必能聿宣国化以庇人瘼宜崇显秩允兹声望
　　教
　　为建平王聘隠逸教
　　府州国纲纪夫妫夏已没大道不行虽周惠之富犹有渔潭之士汉教之隆亦见栖山之夫迹絶云气意负青天皆待绛螭骧首翠虬来仪是以遗风独扇百代余烈激厉后生斯乃王教之助古人之意焉吾税驾旧楚憩乘汀潭挹于陵之操想汉隂之髙而山川遐久流风无沫养志数人并未徴采善操将弃良用慨然宜速详旧礼各遣纁招庶畅此幽襟以旌蓬荜
　　建平王赦五刑教
　　府州国纲纪吾谬绁朝组廼班恩命重渥华蕃践宠懋甸永言政惠良搅清寐况旧楚地旷前郢氓殷水带枉渚山匝鲁阳自顷田邑榛故封井莱芜财赋方屈犴狱实繁思所以厚风厘俗变瑟改调自五嵗刑以【一作已】下未送台者一皆原遣文武弹坐亦悉复职主局依旧施散薄纾此懐
　　为萧太傅东畊教
　　三府二州纲纪夫寳农贱货防炤周縢廵畊去贩光炎汉箓故能业滋都野产殷弦县吾任属寄思阐治源虑以晨感情以宵叹今司调气青祗伫节陈【阙】既柔服【阙】方秀电烁有期桐萌无逺便当躬速绀耦道先列辟事均暂劳迹在永豫可尅日备办详典施行
　　为萧骠骑发徐州三五教
　　府州纲纪沈攸之背慢灵极稽诛之日久矣况称兵江汉之上图衅庙阙之下恶炽罪盈民灵所絶朝廷以尅辰纂严令舆夙驾吾任先贵近义兼常慨挺刃投袂信见其时方当水斩龙蛟陆断犀兕虽烈士衔志壮夫投槩然云罗既舒宜广威防所统郡县便普三五咸依旧格以赴戎麾主者飞火施行
　　为萧骠骑筑新亭垒埋枯骸教
　　府州纲纪夫汝南称慈谅由掩胔广汉流仁实存殡朽近筑制兹营崇垒浚壍古墟曩时有湮移深松茂草或致刋薙凭轩动懐廵隍増怆宜并为收改勿毁奠祀主局详办施行
　　表
　　拜中书郎谢表
　　荣郁两临恩儆交镜悄然擥魂廼惧廼逝臣闻汝颍之金或扬采于四豪江淮之珠已驰光于七贵皆声不妄美第岂虚立未有伎慙湘舆防送目之赏工谢防轮窃归风之价臣幼乏篆刻长暌图史智罕効官志阕从政方遽求振风长忧凌雨不悟遭社鸣之属际河清之防云素霞必驾蓬莱白毳骍鳞咸防解遂仕通物任官登郎掾此实耀灵之私照而微臣之厚幸也仰惟皇衢大融气品呈观西倾栈山东鳀航海故竒士端威异人罄折皆相望北阙待诏南宫而臣学无利博文有忮害廼彯裾顿屣伏黄扉之右曵缨转笏居青璅之前访徳于姑射闻道于崆峒伊臣之愿过为信矣昔望都才丽爵乏上班长岑闻靡身终下秩愚臣方古悠然已泰内烛徘徊眇不识届
　　拜正员外郎表
　　臣迈乡逺迹由学末徒不莹雕龙之采寜照豹之饰自过被光私滥防恩幸屡度经冬亟移春序皇纬如纽慙飞尘之効璿基方峻谢寒露之勤故宜伏影轩间巻气衡下犹防供事紫楹奉役丹殿廵魄擎概荣渥不晤震离彻邃阿景洞幽复升官清闺列版严闼蕞识何算爰忝叔则之仕菲质焉树廼谬仲容之职猥枉青艧増光空质心懅末尘情慙洞户伫首矫迹以铭以奏
　　为建平王庆明帝疾和礼上表
　　臣闻庆动至则昌衢敦序教孚上云则紫防交泰故祁寒溽暑无以变其和沴火凝隂不能徙其气伏惟陛下至徳遐穆实天纵圣仁铸苍岳道括寰海故丹陵之君欵金泥而谢贤妫墟之后眷龙图而慙徳颂声蔽逵歌思匝道而望景暂亏轮光少暧玉櫺违和金幌辍念百祠未遑四岳匪处吉蠲为庆神御方休瑞广文龄祥深武日具惟涵教欣愉兼荐臣班戚奉慈实自庆舞不胜悦豫之情
　　建平王庆安城王拜封表
　　丽采绳河映萼璿圃淑问夙孚令仪早晰撰告辰昭膺辉序国维富礼皇涂凝卫具生属庆懐识戴跃臣涵悦楚边魂驰闗阙不任下情
　　建平王之南徐州刺史辞阙表
　　臣过承宠灵闵防暇日徒抱皇慈无充横草而品第廼崇轩服逾峻顾兹腼躬弥觏荒昧今便奉官外甸巻迹徐山托慕宸严载惟感恋哀疾不获诣阙不任穷鲠之情
　　建平王让右将军荆州刺史表
　　茂宠廼临夺彞典廵恩镜饰搅情震虑【中谢】臣闻该秩诏序匪贤莫能孚其职端维裂陜非功无或滥其选所以轮鞅国典缔结民纽五威咸平四精或训者也臣践行迷方试业敝绪徒以缀采宗莩承渥帝席执珪戴笔亟荷出内至乃曵组河县蔑驯羽之化鸣环京毂谢择鳞之政声绩两无风化双缺而纽未剔玺书频降复改册湘区分瑞衡服竟无贾琮交部之防终乏郭伋并壤之信固以杂防民明湫隘身讽不悟皇灵再煇河海重渥遂逾恒采妄贲异等荆门务要方城任积水交沅澧山通岷峨襟带百县萦抱七州上徳懋勲尠居斯地寜臣胶固所宜膺荷是以燋薄魂色惊廹心影谨刷睿情置露弱志伏愿陛下停旒弛琪暂炤琐曲则铸才式练物惟逺王度既清防识以泰不胜慙懅屏营之情
　　为萧骠骑让封第二表
　　臣某言写沥愚丹已续前表猥降前诏未垂镜恕一省惊慙再悸魂府静躬自察啓居匪地【中谢】臣闻日薄星回昊天无以爽其节山盈川冲厚地不能亏其度岂不灵铸有限神极无爽况世道恒沦人彞剽夺数满必沿虚饰小故乱大臣才非古贤任钧左戚祚开山河兼金叠组爵侈【一作夸】常班宠溢前达以荣以渥且慙且腼虽嘉铭鼎之恭更惧循墟之速矧乃三司业贵上将地崇惣録务广河汾寄深珪防方启剑卫増肃既惊朝野足震城邑殷周富士犹难其人汉魏多才亦罕兼职且麟阁之臣尚有位不及全器之侯犹或任不并台名爵无假前世之雄规车旗勿滥中叶之英轨况鸿诰郁集懋册顿萃谅非虚薄轻所膺符今殷夏既声封国式固故天地燀燿日月更辉陛下停若镜之明流如云之爱方求士于版岩宜思贤于屠肆而私臣以闱庙宠臣以帷鼎位兼文武职惣内外非所以发梦渭滨储精河薮【一作岳】镌金刻石既不可诠舆歌里颂【一作诵】其谓臣何仰縁大道方行苍祗宅气威灵所烛九功咸咏寜于庸臣独隔恩耀誓守愚衷重扣云日如防恩宥实生之幸不任慊欵之诚
　　为萧骠骑让封第三表
　　臣某言臣再抽慊请辞为理屈侧守圭漏伏望衷鉴而宸纬严秘襟悰徒悬优奬之降非复常防肃奉惊懅曛晓如失【中谢】臣炤册访古诵史稽昔以为敷道之寄管物成务惣録之重匡绩毗风莫不下协河岳上踵光纬先王所以长世后睿所以字氓【一作民】缵【一作赞】金图之要辅枢厯之机者也臣本琐姿不慕闻达昔值英世频遘时来感激光私未能自返乌可超乘厚任妄据髙图天道既平神好谦臣亦何人而独斯处所以不恤色忤频犯鸿威者正以方圆之景已满丹彩之色难加政能纬俗匪务傍职坐而爕道必在其人若臣武未属【一作烛】櫜鞬【一作鞬櫜】之分文不蔼樽俎之间徳非时秀道乖物宗虚饰疲伍空贻上位则天变彰于飞流地眚见于震压惊荡民聴芜沮物议纶言之出不追金石之谬已逺岂唯败锦伤经毁鼎覆餗而已哉自非西京上绩东都名勲河右羣贤江左诸彦寜有诬叨天爵以为已功者也昔南楚偏君鄢郢小政执珪柱国尚不轻授况车轨共文四溟同宅而以鄙蔽超居金铉殊任郁起臣心忧魄悚视丹如緑伏愿陛下暂停冕纩少察愚实鉴臣腼情愍臣孤志广天下之惠可匹夫之谅则国步永清门下永无谬悮不任忧骇之情
　　为萧骠骑録尚书事到省表
　　臣某言臣自妄防异宠轻荷殊爵昼昃犹耸夜艾方惊诚以设器瑶陛取监冲满悬魄金波徴验亏阙兹乃天数去盈人经好退后所以裁成万品下所以各慎百司未有违才易贯克负永业者也且量力之诰实炯前书辞科之诲且昭昔牒况臣徒竭弱质忠贞未怼【一作对】犹叨今恩山岳非重故慙属交丧频烦表疏必谓廵崖之慊不忽俟河之清可期不悟皇明神邈鸿奨弥深虽守丹愚竞絶蠲恕今辄燿缨上序锵佩中轩徳轻施重左右生华志尽输谢终愧报効不任下情
　　为萧骠骑让豫司二州表
　　臣某言臣倾心驻气不防睿感忧詟交镜中寐再惊【中谢】臣闻国厯惟燿则藩伯缉其才朝纬伊序则方率司其度用能璿纽弗亏民教可变者也臣自少器业无闻大误变燕鼎超凭吴舟托翰负组假翼要琼质图素文写青雘爵富诸公任髙羣彦铨梁既失辐诮所凑虽仄影毗道徇身赞徳朝徽不昭民聴具溢岂非性力知限鉴度有崖乘兹而处犹惧紊辱之耻况此以任何堪涌溢之赐且董督条兴皆非盛古至乃河襄初授或体兼上才江表广任或功为物首臣绩陋于国不勤睿朝宠集若是非所克取终抱寸襟重露愚见伏愿天铸广裁地灵厚载特垂蠲渥使不矜盈则藿质蓬性庶无矫夺不任匪晏之情
　　为萧骠骑上顿表
　　臣某言伏见明诏銮舆便御亲六师臣又谬惣羣帅窃闻金火告燿昏明代巻云雷溉凑经纶相袭所以草昧县防昭晰区宙况乃逆徒阻兵器掩西服虽蚁众鼠窃势必褫散然寻仞难贷原烟易灭臣受算内楹棱威外阃按甲视夕沾襟待旦翦此凶渠庶匪旷旬但遂玊辂躬临云跸亲驾悚慨交心实百常愤今便严率所统尅此月二十六日出次戎郊故巳望江源以轸叹想荆山而増厉矣进止之宜更聴勅防不任悚企匪寜之心
　　为萧骠骑谢慰劳表
　　臣某言即日侍中秘书监臣戢至奉宣诏防慰劳便受毂中帷练甲外垒旍旄【一作麾】蔽景舆徒竞气人懐秋严士蓄霜断晦魂已掩氛竪未悬稽钺竚威寝兴震慨今王【一作玊】人临郊皇华降庭煇燿望实将激威武戴鹖之夫迎光蹀恩投石之师攀炤竦惠楚纩越醪方兹慙润臣忝属阃私弥抱渥洽不任下情
　　为萧骠骑庆平贼表
　　臣某言狂贼沈攸之弃天犯纪毁礼灭纬外陵南畿内奰西夏禀血涵气咸百雠愤赖皇威遐制璿图广驭四海竞顺其防如林仰缀宗稷之灵俯辑士民之効故严勅裁交妖锋折首凯期既届乐饮在晨斯乃紫厯方永苍氓同庆臣备符宠私时深抃舞不任踊跃之情
　　为萧骠骑解严输黄钺表
　　臣某言逆沴电炽凶妖雾舒志大禋天情已类社故乃驰羽江郊骛燧山甸虽藏智审其黥戮涵识判其奔沮然兵扈难轻义险宜备故膺宠无辞奉钺不让今元凶既殪丑徒自紊朝霭方巻郢氛已廓乐琯登肆礼衣曵朝不宜复假殊服取缺彞则辄上还王府永戢秘馆
　　为萧骠骑让油幢表
　　臣某言奉诏赐车一乘窃以国容方穆旗章式序朝礼永清仪服咸贯故象革建镳尚炯周图朱箱盖犹炤汉篆皆旌羽勿差功庸匪滥臣忝爵山重防荣海深袭恩祗册已慙初筮浮禄素位方疚心路鉴古以惕廵世罔然不宜假文丹幰空饰皁轓仰思至道俯恤物僣伏愿圣逺特停华渥书愚上请追深累惧不任下情
　　为萧骠骑谢甲仗入殿表
　　臣某言臣即日被勅赐给甲仗五十人入禁仪武殿饰冠畴典局荷此盛恩五情铭载臣闻国之利器在祀与戎兰锜之设实允储方故官骑辰居羽林天部瞰城龙塞言伏方臣股肱之力不足以染丹青横草之勤寜可以镂金石而鱼服象弭一旦虚授诞锡金珪方兹为绚黄河如带比今非赏故异宠之袭心魄共惊不世之服苍祗同灼虽攀灵河汉骏奔明哲慙迹骇衷无情以处
　　为萧骠骑让太尉増封第二表【一作第三表此与下篇叙次照西铭定本】
　　臣某言以铉司崇贵衮位渊严非徳非功无忝无溢故誓魂肆请舒衷仰谒不能曲流慈炤遂乃徒洽恩奨周览未交灵爽以惧【中谢】臣厯古防图循逺访绘未尝不丽选衮台妙简槐采者也鲁郑之贤戚曹萧之勲彦吴邓之盛功王钟之素业孔明之居蜀茂之在晋佥曰【一作皆佥曰】伊人是以处无懦色臣官逢昌世运渐时明频烦紫渥绸缪璿命身薄施厚感厉愈深遂负机绳之托猥集衡梁之任风轨不树徽猷罕宣无以式翦冦兆载弭奸萌致虹沴阻于上京蜺妖扇于下国实赖藩伯鞠旅侯甸入守欃枪旬始烟祛雾巻故皇道威棱之由神纬昭昌之効臣岂有探夐察幽之智攻城野战之力哉今迹无小功事贻大赏愧寤终朝慙梦流夜咨此庸弱何以任忝伏惟淮泗犹梗赵魏未賔中原久芜神州方翳思乐盛猷愿厉声颂将陪云骖以北狩扈朝服以济师乃为少雪庸诚微谢天眷耳寜容遽窃茂爵轻颁鸿名者乎伏愿圣渥遐覃赐以矜宥霈焉垂仁穆然惠徳血祈旦亮慊志夕满虽蹈疵戾犹深抃跃
　　为萧骠骑让太尉増封第三表【一无第三二字叙次在前表之上】
　　臣某言撰心求私精衷请亮情不感神理无动天诏饰既降辞表是絶朱绂方臻金铉未宥魄虑再驰诜然改席臣局志久战浅槩已领具烦寸管备黩尺史旷旬浃景祈指遂宜犹谓设品分职实以仰铨璧纬列宠县荣故乃俯酌瑶陛迹聨盈缺道协兴降上睿所以佥举前英所以详能今若第随私贵爵与私富紊荡邦经断折民纪岂可还风中叶逖聴遐代者也臣才乏往贤绩谢古烈妖烽孽火将炎天地幸郊甸或静江山以閟文轩华劒既荣既峻侯封桂食又盈又满禄髙诮厚任重责深弱节兼诚誓思不浅伏愿隆慈特垂明愍臣奉国犹家虑公若私秉轴之钧心希在治不任恳恳之情
　　为萧太尉上便宜表
　　臣某言臣闻经邦纬治去华为急体国字民循素乃安圣诰遗风具腾丹册贤言流沫备宣青史何尝不翦削浮奢销遗文绘然后颂音载兴泽洽式广楚驾百马民杂国雕秦修万骑教亡业坠刻桷丹楹礼有常序朱轓皁葢古无滥秩缥衣纶绶汉置前制竒服怪物周设常刑皆节俗约训反朴还风肃政黎心厘一民志故礼奢寜俭宣尼之髙风以义止利孟轲之宏规若乃文彩利剑道鉴其元雕虫篆刻世炤其浅虽儒墨异学名法各治至于遵本舍末其槩一也故荀韩之立典管晏之制书贾陆之鸿笔严徐之博辞食货兴志盐铁生论莫不异説而同俭乖议而共治然世沦物起道缺事迁葢源起西秦波被东汉一魏不变二晋未革所从来者逺矣洎髙祖武皇帝业髙县防化格区宙菲躬谦度方追重华纳麓之勤约情防操乃取文命卑宫之义去金锦之巧无帷帐之饰唯修逺图绥国之术祈劝力耕济世之规是以政平刑偃紫阶斯廓太祖文皇帝恭已明堂【一作台】之上聴政衢室之下九官咸静万绩惟凝亦复务抑华诩思裁奓太舆马翠翟之丽尠登乎外禁瑶碧绮组之玩罕设于内宫故大徳立而五路谧鸿名建而四民寜者也自顷政教日替敦教月亏谁惟厯稔亦曰淹纪至乃帝台倾海外之寳王城尽天下之秘象席珠履一蹑而即收镂琴防瑟再抚而已损褧衣随尘而罢罗袂从风而弃百民染其声奢万姓被其驰荡故阛阓之里富者窃梁楚之乘伎巧之家豪者袭王公之服于是有文靡虚丽骄邪不典之器精纤空饰妙蛊非常之玩农夫勤耨不充浮伎之资蚕女务织无给防刻之费将恐去实就华未知所届背源从流不识其止求国富兵强寜可得乎今江南所宅止汉魏两州之地户口所检裁文景三郡之民旧齐故鲁鞠为茂草全赵盛魏豺狼所嘷陛下方欲鸣銮中土朝服济河不改斯术则未见其可也臣谬属大任窃同忧泰日晏宵分实忘饥寝草治其莠职此为先辄具条便宜可以安邦利民者事事如右率以闻见谨简圣聴若其咸允谨请勅付外施行
　　为萧让太傅扬州牧表
　　崇絶之宠降自白日殊甚之礼坠于青云祗畏验盛若夺魂鉴廵席无容当轩改色【中谢】臣闻天地之大徳曰生圣人之大寳曰位将以启廓灵纬崇树神纪百司备列贵贱之分既炳九官咸赞升降之际可明故皇极不爽国步斯泰虽金妫各政姬华异治未有革序变伦而能流英发耀者也臣才慙右贤功愧上烈平赵夷魏之气无宣于国书济河登山之威未亮于左史既罕龙韬金匮之効又乏楹间帷中之绩卫主寜谓提横流匡危不足生细民故小节时显于艰难大勲无纪乎廊庙而乘轺服冕荷萧张之赏开城裂域受曹邓之爵不能翊教缉政厘济氓隠赞邦化饰整朝辉是以徳少宠多舆人立规才薄位厚处士兴议故玊烛未调道治犹郁者臣之为媿也不悟陛下复停日月之华凝烟露之润擢臣琐姿鉴臣陋诚前恩未旷后宠已袭上公秘钺声振都鄙文剑雕舄礼殊轩殿深褒之逮方今为絶大赉之降比古为超臣亦何功当处斯忝伏愿道邈先帝理镜众寂被气顺方涵生获庆特辍策书时停鸿册则人歌佥平物抱至欢
　　为萧重让扬州表
　　臣某言臣以功狭赏峻世诰所讟才弱宠隆道经所讳故写魂誓胆庶留天瞩图骄虑满防守私吝不能青苹引风阳燧要景复降纶册徽采兼明影迹交战水烟相薄窃闻周夏异章素各礼儒道二宗名墨两教咸以裕俗为急佥以得人为寳于是尊官上品乃贻玉振之贤鸿等懋列为取金声之彦或有济世夷难之略煇燿内区导江疏山之勤纒结中防深徳衍溢大功振惊然后超居国右郁处朝端故九职惟宣六典式序丹青所以传其蔼磬管所以扬其音也臣才蔽识浅非集誉于乡曲荣降宠臻乃假翼于皇极遂事等话言之寄任钧符【西铭本遗此字】负图之重职惣表里地联机务位班昔良知阙前修居官不闻其风处秩焉见其政寰域之治未缉街县之讼方兴缯贩之士无荐管库之家寂寞四维不阐五教罕敷【一作闻】安可以底慎财赋交正庶土者也今辍和毗道仄身赞业尚据晦晓获毗璇图况异礼更饰褎命复崇【一作从】名超列辟爵拟羣后上仁居之犹涵慙徳臣实空儒伊何以胜既诬人文将黩纬凌厯飞流之眚惧失正和晦裂蜺雾之灾且滥庶【一作世】物臣是以寤寐永叹忧国虑私者也伏闻陛下裁天赋品制地平施使旷世之典不遂臻于末躬迥代之轨无顿被于兹日素心丹魄皦然靡疚矣不任忧廹之情
　　为萧三让扬州表【一作后让太傅扬州牧表】
　　臣某言臣再辞非谦重让靡饰实以爵髙中世厯古所难宠冠上台緜代谁易详图辨箴如镜如水检崖览志匪雕匪文魂祈梦请驻心挂气陛下犹降以玺书之荣被以丹碧之采顿然变容一虑九逝【中谢】臣以为寒暑繇乎平分晦明验乎天道咎誉起于微薄得吝生于小疵故金衡既陈错髪之异必县铜墨咸设分撮之殊已倾圣哲不能爽神莫由避况臣鄙槩早盈陋才久溢第超庶后礼絶羣班仰賛东序之宾平参北宫之政穷盈极满于斯为甚鉴兹隆替渊氷非譬所以坐洞房而不悟下轻帷而叹息也古之驭教当有道焉量能而受赏撰智而锡位深乃裂组逺故分珪前人以为称首昔贤以为美咏自非上徳横乎天地髙绩格于区宇烈誉馥于一时茂名郁乎当世者岂有降今日而莫先哉臣爰防殊寄六稔遂交及荷惣任二燿【一作耀通与曜同】忽周未能塞谤生民获免僮讼何盛勲之足题讵深烈之可铭乎而因委忝滥逾溢伦等朱轩跃马光出电入貂冠紫绶宠霭霞炤臣闻阖宗奉国犹非报殉方将身侍銮华雪齐鲁之侵地手执羁勒骛燕赵之逺郊然后追迹范张濯缨汾射臣之志也华爵盛典非所敢寜伏炤古廵将流圣察无使匹槩血诚不谅于璿扆宏芬英猷遂芜于里聴岂伊庸臣独防其庇亦曰海隅咸被其利焉
　　为萧拜太尉扬州牧表【张本缺】
　　文既降雕牒増辉礼谒前英宠华昔典仰震威容俯慙陋识心魂战栗若殒若殡【中谢】臣景能验才无假外镜撰已练志久测内涯故让不饰迹辞非谦距寸亮尺素频触瑶纩丹情实理备尘珠冕而宸居寂阻九重严絶徒懐汉臣伏阙之诚竟无鲁人廻日之感所以廻惧鸿威后奔殊令者也既而永鉴隆魏缅思宏晋国之大政在功与位故治民纽乱不处舆台之下去勲舍徳寜班衮司之上咸以休对性业裁成器灵讵有移风变范尅耀伦序者乎臣绩不炤朝忠岂宜国名爵赫曦僶俛优忝陛下久超异礼之荣越次殊常之秩虽寝寐矜战曲垂哀亮而玺册冲正愈赐砥砺今便肃顺天诰恭闻睿典审躬酌私必跋危挠将恐氓俗由此方扰轨训以之交芜臣岂不勉智罄忠也未知所以报奉渊圣输感霄极取诸微躬长为慙荷
　　为萧太傅谢侍中敦劝表
　　臣某言即日侍中臣惠基给事黄门侍郎臣王僧珍至朱葢乘云轩肃雾坠髙天之防集微臣之躯神爽矍然敛影无地【中谢】臣初长血心未启素槩辞从意空言随事尽不能降陛下一时之恩借俄顷之炤遂枉近侍貂簮轼庭臣自亮无庸何以集此退咎慊诚悲枉垂光进戒朝训亏兹盛序感虑踯躅荣结梦寐臣检古少例廵令逾疑岂有妄叨天功虚窃上赏近谬国华坐取隆贵人见其过外惜皇猷内畏私眚昔西京鼎秩汉世权家丹墀网户撃钟连骑何尝不以骄满贻戾谦冲要福者哉臣不能遵烟洲而谢支伯迎云山而揖许由激昂荣华之间沈潜珪组之内光饰既超宠灵亦逺江左已来罕见其伦今位冠朝端通侯万户结象弭于前冲【一作衡】奏金管于后阵都野宗其荣盛视聴敬其炎贵臣一旦居之谁以为不忝者乎而陛下犹崇以异礼者是増臣之戾也况复肃延华劝实深窘廹伏愿俯矜单志赐遂前请则世寝横议臣防缓责
　　为萧重让尚书敦劝表
　　臣某言臣五写丹翘宜防凝炤一降王人遂无蠲察复遣尚书臣岱兼侍中臣奂等奉宣慈灵重赐勉诲镜伏廻环悯黙失图心魄交懅渊谷非譬【中谢】臣自初被诏迄于今时载慙载疑以悚以厉岂非深惧鸿典永忧末躬故琴瑟徒鸣不传广乐之响灯烬空举焉续景星之耀何则卓乎小者不足以任大守于蔽者不可以语通臣器乏渊源识暗机务伦济夷险每凭璿厯之逺龛折氛蜺辄资羣才之効臣寜有采竒鉴隠之能网国提民之功乎不谓过延渥洽谬攀河汉荣宗蒀葐宠华纬映借声探议共知其幸况傅保之崇殷周特贵牧司之寄魏晋称重上昭妙徳次拟英勲有逾兹序尠不紊裂今陛下方辟金门之聴调绣扆之政何得去礼废雅近于臣始既无前章孰表后世臣才孤位峻待罪无日矣情哀理感事尽于斯伏愿一运天景微见藿心则物不逃形臣何恨焉不胜燋忧狼狈之至
　　为萧太傅谢追赠父祖表
　　臣某言即日兼谒者仆射姓名奉宣诏书追赠臣亡祖某太常卿亡父某为散骑常侍特进左光禄大夫宠煇泉扃恩凝松石奉渥铭心祗光恸虑【中谢】臣行阻祗躬早荼棘如创之痛昃日不遑终身之恤霜露弥慼虽慙曽舆乔木之敬实抱仲路华毂之哀自谬借珪金空贻组绂爵侈于公禄盈于私何尝不静欷其结黙慕交深不悟睿孝动天昭性旷古惠被逺纪泽演庆世丹请靡谅峻册愈凝大荣集身尚惊异施况宠洽山柏特振殊造销骨沥命犹不胜谢不任鲠泗荷佩之诚
　　为萧让剑履殊礼表
　　臣某言近仰局威灵辞移理夺故欲冒忝传识必避殊礼不悟复凝令诏雕饰非常镜睇未周金火交虑【中谢】臣闻宠以昭贤不滥才外之华荣以丽身岂谋分表之渥哲后所以佥授贞臣所以慎荷故行珪行玉尚无轻颁一爵一号犹宜详品况剑舄升陛賛唱异仪殆为对越神体抗礼天极汉魏旧载唯斯称重虽英衮簉朝贤武满世蒙此典者乃旷古时降耳谅由功饶赏结名髙器深金蝉緑绶未足【一作可】蔼其采琼佩朱绂不足宣其荣方加以履殿优以勿趋虽至第为上公贵为皇王伫望兹礼犹邈如也臣何燀业宠兼昔人受以惧覆悔岂有及复闻殊防増其忧迮抱此愚欵以賔为请伏愿天鉴顺臣所守【一作受】则虽殁九幽传荣万叶矣
　　为萧太傅让前部羽葆鼓吹表
　　臣闻国容军礼旌羽昭其华品骑第乘鸾蕤蔼其饰所以炎耀仙都崇丽神境世教以之垂彩民聴以之流文故勒岫铭海之功鞞革写其咏龛难夷邦之业箫管凝其声朱鹭云既锡上徳华山芳树以颁竒勲爰及台贤位髙藩戚名沿恩炤宠垂私赏皆为发吹后阵岂曰兼奏前轩兹典罕行此礼实旷臣窃服已叨光无限才局祑逺常衔炯耀安可二葆同整双弄顿惊览躬惕然特贻厚谬伏愿明烁日月靡忘情鉴将停盛饰遂臣慊心则涵惠既饶恭锡多矣
　　为萧太傅谢【一作辞】舆驾亲幸表
　　臣某言近以神舆将降昌啓丹辞重被还防未垂闿允谦尊弥光褒优愈临慙疚既积敢忘谦请臣乘幸借私岂曰无僭攀霞镜月非复常所此必让徳信在于兹但恩严交泊固守莫从免黙恭典伊荣加戚寜容爰枉鸾驾式惊臣府访心验已谅以不夷求物校迹誓无此义且古今异节紫青变礼取诸臣躬【一作功】未觌其安伏愿陛下赐止冕辂时停云驾则俗践知方臣蹈厚泰
　　谢开府辟召表
　　臣某言近被诏防赐令臣府自辟僚贤窃闻治以才为寳教以人为贵激风扬蕤实资山东之英凝华重馥良在关西之彦近以阐耀世经发丽朝序而州策郡聘兹礼尚堙台召铉辟斯文亟暧岂非盛美难嗣故旷寂先芬者哉臣谬賛国机职宜氷鉴未能澄形炤艺荐品任官既乖覆业弥慼深寄仰属皇心遥覃察政洞俗此懿典崇臣逺宠辄仰【一作祗】睿恩谨宣岩壑庶幽居之士萝薜可巻竒武异文无絶于古
　　为萧上铜钟芝草众瑞表
　　臣某言臣闻象际通岂以明昧岨运幽崖遥镜不以人灵异谋威书璧诰既信其防緑鳞丹字弥验其文是以业蔼鸿经则烟露呈炤精昭景纬则川岳发华故寳鼎白云瑞集轩世芝房赤雁祥委汉年石鸿钟逺炳晋室玉璧彞器近耀皇宗自大明乘规泰始叠矩朱防素毳之至史不絶书竒叶珍柯之献府无虚月今懋厯啓图灵基再固顷嵗以来祯应四塞近获豫州刺史刘懐珍解称所统建寜郡建寜县昌村民于万山中采药忽闻异响从石上得铜钟一枚长二尺一寸逺象古铸近乖今制又州界之内树生连理二木隔涧縢枝相通越壑跨水合为一榦方之旧说弥复为贵宣城所统临城县山中获草一株交柯攅茎紫葢黄里贞润暐晔自然天华采掇厯时质色不变【下缺四字】炳据有徴近获吴兴太守臣王奂云十一月二十九日解所统长城县令臣张防解称其月二十五日甘露降县东界下山之隂又东太守臣脑解所统武进令臣纪法宗云十一月十日解称其月二十四日甘露降于彭山松树至九日又降如初臣以祥纬杂防星烛波连斯乃灵迹深覃睿衷夐感理应写顺祗无涵秘稽往徴古佥欣升泰瑶光日阐玉绳永休谨拜表遣兼长史参军臣姓名奉铜钟芝草以闻
　　为萧让太傅相国齐公十郡九锡表
　　备九锡之礼【西铭定本无此句此句上疑有阙文】非常之册分天而降冠古之典开河而出遥然以慙魂交象魏【中谢】臣闻日月权舆二仪所以克灵君臣设极三统所以式固惟生与位谓之大寳辨诸文而尊卑既炳观羣龙而贵贱可正虽复殷因于夏王资于帝至乎建侯分职体国经野其揆一焉是以二周之始山河愈广两汉之初封赏弥盛然表东海者实牧野之日瞻鲁邦者乃负图之辰西都英相信命世之功闗中上宰亦龛乱之力秬鬯彤弓本西伯之赏虎贲戎路又晋公之典若乃衣裳盟防九合一匡犹慙徳斯礼也臣实鄙才靡识大体徒以忠贞为槩而劳不足铭虽以丹素为诚而功无可勒岂有经天纬地之略探隠炤寂之智哉抑亦何术以堪盛休是以览云际而懐古凭轩榥而未寜也伏惟陛下神华驭世理无不镜赐臣待谤今职守其私满则天下有道庶人不议【一作疑】矣
　　为萧让九锡第二表
　　臣某言臣近厉心罄辞冩情毕议眇望神藻鉴见丹襟而帝阍以秘纶诰方明中外巻容左右轸虑【中谢】臣以为丽天秉经君上之彞宪仪地执纬臣下之恒轨故皇极载凝庶士交慎昔者重黎効官裁居炎防之职羲叔能任方掌日月之序至乎御龙勤夏未闻冠俗之爵大彭翼商岂见超世之典以古先哲后如兹之慎赏也臣乃谬贻国寄志在靖难若夫野战虹蜺伏顺者易为威城攻鲸虺奉国者理必全云气薄蚀下民咸贵更明恃险舆马舟中皆可异议故昌邑有归邸吴楚无旋师斯激芬扬蕤物同其幸焚恶去丑世共其庇实为仰凭俯顺之効臣亦何力之有焉窃谓禄为十郡必俟禹迹之勤锡以九命乃须周公之美况吕梁不凿而器重珪越裳未献而赋拟千乘京闗识其崇贵畿服知其忝冒镜前修而慙形觌往徳而耸虑畏崖之请取譬深水审量之祈呈炤皦景伏愿陛下逺牵雄范近览英规凭霞停诏临风辍恩岂伊愚臣方被昌化具日遗氓咸蒙其赖矣
　　为萧谢百僚敦劝表【一作被百僚敦劝受表】
　　臣某言臣欵诚素履频载缣翰天饰髙奨累降史笔即日尚书臣某等至重宣诏防猥辱百僚省睇未交心灵已悸【中谢】臣闻良宰谋朝不必借【一作惜】威贞臣卫主修已则足故骄满之失取镜函闗谦侧之美见炤伊阙臣本庸人识无逺度值开辟之辰遭欃枪之运奸回内奰则戮力琼都诸侯放命则抗节瑶祀秉号仗义幸不辱威皆为冕旒遥鉴之明羣士画图之助臣寜望伊摰叔旦之爵吕牙申甫之赏哉方欲谢簮东都濯冠汾阳不悟盛礼华典复臻于兹静黙廻环祗畏踯躅犹谓遇聪明之朝当时雍之世陛下咏尧风之化歌卿云之诗日月华采万方获性叠虑仰祈必蒙题品而威严窈絶斯冀遂阻銮舆玉驾复许敦幸重臣愆悔无地自安便当谨恭鸿命竭身为限
　　萧相国让进爵为王表
　　臣结虑归请三辰未镜倾魂仰视九天弥阻重炳徽策再晰光诰理晦情震若涉严渊【中谢】臣业不出世绩未逮古谬借明政陈力就列艰多智寡翊賛罔树若乃洪范不修钟缀旒之日九黎乱政当摧轴之辰虽沥命奉时祸提下亟防明之陋贻慙昔人杜险之蔽取愧前英故十万之师无集稾街之邸千金之贵恒单白藏之府戈船发于江湖戎车出于石城然后云彻席巻防刘巨祸臣实恧焉不悟上赏亟降华爵必集虽延首紫局翘意宸居执为守约之志既谢简鉴避贤辞智之请终无开允故受任専征逺迩知宠肇封四履侯甸推礼昔虞思勤夏不列殊物之锡晋叔匡周岂颁上公之典燕藩懿亲裁防衮舄之荣梁国戚属方忝旌旗之贵而臣包括庶揆惣纳仪刑葢出近古非三代之逺体也乃逾九命爰超五等域中之称丽天作则探情顾抱岂所允安者哉伏愿陛下一检丹崖遂臣慊心无使怵廹深贻疵戾
　　为萧相国拜齐王表
　　臣无佐夏匡殷之功威晋服楚之绩业不题于宗器声靡记于彞典而超居上礼邈乘峻爵静念隆替焦原非譬【中谢】臣以为众官咸事帝谟所以式序羣后克让王猷所以载穆况臣访徳语勤未洎伊稷之能借灵懐宠仍滥周召之秩故驻魂仰请沥意归闻理竭素牒事罄丹史具徽太微备简玉绳而才輶志浅隔景絶炤朱轮之使【一作史】日月亟防金銮之尊旦夕将拂廵情览识岂伊寜处今便肃典内轩恭服外屏大夫有命古或无违王假有庙今臣为叨三省空懦震据于心
　　为齐王谢冕旒诸法物表
　　臣王言以轩冕云跸既非常之饰宫悬玊戚乃配天之礼故呈襟効虑必期蠲亮重被还防芳讯愈越镜伏殊私情影逺震【中谢】昔大啓营丘未脩【一作备】树羽之赏光宅曲阜始兼龙旂之贵况道狭庆隆身薄器尊粉绣争辉藻火竞耀夫太常图列星之彩华葢观古人之情所以耸絶百县崇隔万防鳯阁因此而神琼都由兹而丽故丑功慙徳【一作慙徳愧功】违议【一作仪】避荣诚不遥孚理无夐达遂贻严【一作器】诰爰断辞表惊栗迟回祈鉴何地便当肃对王休敬昭异宠佩服盛文以慨以惧
　　为齐王让禅表
　　陛下逺规唐虞永揖之典近謩汉魏髙谢之礼既览金水昏明之数又协云雷隆替之徴激风太上扇采至公闻命惊爽心灵殒越【中谢】臣闻天地草昧而树之君所以平对二仪显临万国膺符受厯惣明司幽轩辕陟祚首出庶物颛顼登庸作为民纪虽五徳迭兴十代继运非贤非睿莫预斯位若乃【一作乃若】与能之交禅锡之防岂伊虚薄所可遵【一作尊】拟昔傅岩佐商秩终上公磻溪翼周名极列伯臣才非若人【一作半古】功愧逺【一作逮】圣狱讼不往讴歌寜归河乏马图之寳天无乘龙之锡元首股肱誓不可异而旷乘之轨忽臻于兹慙慨忧灼罔识其际伏愿陛下遗舜禹之心臣守巢由之节则道耀【一作燿】日月泽浸飞泳声震开辟仁动今古四三王而六五帝不亦休哉
　　章
　　为始安王拜征虏将军南兖州刺史章
　　绚服腾炤懋册凝芬夤对迷坠慙泣交集【中谢】臣职右南阳谢蒲鞭之政任重临淄无遣狱之化自分金帝阙参风尹讼璧纬裁复圭露讵淹不悟旻灵拂采霄景汰色复交书河楚置传江吴环章清润旂文肃路宠艶内维荣外圉方梗名虑有陋莩识冲生腼气安以输谢不胜荒震屏营之情
　　为始安王拜征虏将军丹阳尹章
　　既耀轩礼涵蕤袭【一作龚】恩爽泗腼黙【中谢】臣少识犹晦哀辛方袭借以毓采上霄抟华中汉饮惠延光偭爵假息不悟瑶离降映绳河低文遂翊言闗禁徙第京部进宪蒙浅尘紊徒盈还迷懅悚风制罔树循伏忧欷灭虑燋衷不胜荷佩之情
　　为建平王拜右卫将军荆州刺史章
　　珪册停徽车旗写曜袭礼炫衷迎恩震色【中谢】臣闻爵以能委命以绩降亦有云结吹襃成熏之厚朱箱累辙崇试宰之髙而臣纽组颁守要玉备政绩废江区声隘河部浮荣旷年叨光賖日谅以具察舆歌取镜民诮不悟皇徳至凝亭物帷幄复使承官楚封祗秩漳土任班河冀事亚崤陜横术辐凑殷民讼积寜曰明哲畴克胜寄虽沥丹局终惧蒙咎不任铭戴匪处之情
　　为建平王庆少帝登祚章
　　上书皇帝陛下伏承肇嗣天震云飞璿极戎夏归服民灵以戴【中谢】臣闻黄旗纡藻瑞益于姬帝紫云垂葢効异于刘后实乃深赐天衷广映祗迹伏惟陛下骞英驾圣涵灵纵睿矩心明裁绳道喆时遥裔雒符杂防河纪是以膺符寳宫辑命珍殿谊洗云密徳徽妫夏濬发鸿原长禘伟业方绚声金图腾华玊厯波渰下氓炎躔上汉臣防莩缔宠诚兼亲屏礼升之日守官楚甸不获勉躬储外奉颛行间魂泣江郊心京国不任悲仰哽慰之情
　　为建平王庆王太后正位章
　　上书王太后殿下伏承以令日淑辰曽光枢景庆芬祗外礼蔚寰中【中谢】臣闻道懋第昌业广祉盛藻秩攸臻宪章斯饰伏惟殿下柔明固天夙资龚懿芬惠【一作蕙】翔声端简散誉冠采挚姙腾燿太【一作徽】姒丹陵蕴徳丘栖圣烟煴国牒衍溢民聴涵道席教且咏且洽臣忝任蕃圉无由随例阙廷不胜荒情
　　为建平王庆江皇后正位章
　　上书皇后殿下伏承以嘉月蕙时膺曜宸正翠珩炤品褕组在饰休遍函夏誉殷灵昧【中谢】伏惟殿下岳曜静徳式懐谦顺升降图传左右书【一作诗】史夙镜茂资早摛芳训故以腾馥秘闺写问中帷今灵纬载升崇正辉典衍教紫庭丽轨华屋声激绮组风偃家邦黎凑仁云祗宅庆逺迩有闻莫不倾渥臣限外任无由恭列轩屏不胜荒情
　　为萧领军拜侍中刺史章
　　上书皇帝陛下即日诏书以臣为侍中骠骑大将军开府仪同三司班劒三十人等持节都督如故峻命在庭光册充轩虹骖耸服朱轓伫葢夤对以懅心影若倾【中谢】臣功乏至道不足以题象魏绩非振民无可以书庙阁半漏未晏中钟而惊实忌微庸起乘盛服窃疑国宠顿萃末躬今寰海顺典琼都咸光调御惟新镕制就始良宜整变献经诠明典纬九河式耀三辰载晰不悟陛下皇灵曲溢大赉斯降而鸿赏之行廼于臣始非所以腾振遥风激昂品流舆人之诵具闻其黩频露慊祈未叨鉴顺今便防礼青轩谨躬丹墀忧符惕慙属兼轸不任屏营之情
　　为萧拜相国齐公十郡九锡章
　　殊命寳典郁降云天采诏绮轩光流城御震惊华礼神气交越【中谢】臣才谢深英气慙逺度进寡兵车召陵之盟退靡朝歌河内之防无束马山戎之绩悬车流沙之功故望宠未安践荣加惧况纳陛朱户事絶羣班金玺緑绶仪参鸿典闻命屏营以忧以坠近申微欵日月之鉴既阻方惧难慊兰芳之防愈峻遂致百辟卿后踟蹰于卫阙銮辂旗旂方幸于臣府怅然遥虑将【一作知】贻厚戾文章徒单迄无蠲省而天威咫尺丹懐罔固辄肃恭文物翘拜荣礼违距以深追増【一作憎】沐廹徳輶宠盛于斯为微非臣鄙虚所能酬对










　　江文通集巻二
　　钦定四库全书
　　江文通集巻三
　　梁　江淹　撰
　　奏记
　　奏记南徐州新安王
　　伏惟明公殿下列誉椒壁蜚声冲汉爰求儒雅傍招异人削赤野之玉翦燕山之金至如淹者东国之徒步耳方敛影逃形匡坐编蓬之下遂遭露余彩日月末光惟防知泰变色薰心淹闻齐石既抚无待巴人之唱柏台巳构宁俟不才之木淹幼乏乡曲之誉长匮芹藻之徳岂宜炫璞郑氏献鳯楚门哉愿避职吏缓其召书
　　牋
　　到主簿日诣建平王牋
　　淹乃庸人素非竒士既惭邹鲁儒生之徳又谢燕赵侠客之节徒以结髪卫次暂闻仁义常欲永辞冠劒弋钓畎壑而身轻防重猥奉末光枉白璧之恵降黑貂之私因兹感激未能自反负金覊扵淮吴従后车【一作军】扵河楚竟不能曜丹艧腾英声絶白云负苍梧至可知矣不谓咸池再晖瑶光重照开高天之慈布厚地之施承命以惊巡走且失淹闻古人为报常有意焉至乃一说之効齐王动色一劔之感赵王解衣孤心回槩有殒自天
　　被黜为吴兴令辞建平王牋
　　淹本迁徙之徒非有儒墨之能亦以转命沟间待殡岩下误得步脩榥循高轩伏层槛坐曲池承翠河之润降璇日之光载笔奉后盛饰立朝扵山东百姓亦已殊甚虽蓐蝼蚁拭黄尘不足以塞恵而小人狼狈为为蜮山渊所容衣劒不贷黥赭幽圉皆非报责仰遭大道之行草木勿践辍镬敛火吹魂拾骨濯以江【一作河】汉之流曝以秋阳之景樷然黔首岂不戴天窃思伏皁九载齿録八年以春以秋且思且顾竟不能抑黑质扬赤文抽精胆报慈光而自为拥肿之异木卒成踊跃之妖金所谓孽由己作匪降自天犹沐造化余灵宥以遐邑方防被霜露裹粮洲岛缺凿山楹为室永与鼋鼍为羣犹蹶者不忘起盲者不忘视况罪溢朔方尚驻一等之刑咎过朱崖犹缓再重之施金石无知何以识答昔河济荆吴必获陪従京辅关毂长奉帷席徳音在耳话言如昨淹乃梁昌自投东极晨鸟不蜚迁骨何日一辞城濠旦夕就逺白云在天山川间之眷然西顾涕下若屑
　　到功曹叅军诣竟陵公子良牋
　　窃惟明使君钺下道耀神源徳铸灵极诞涵天聴资河炤圣誉拂纮外芳激震中故衡梁孕秀璿玑流品变瑶光之晖赞玉烛之色功迈翊殷绩起匡汉是以赤瑕琼寳之文睇影而夐集青龙遗风之乘晞光而逺至如民者葢不足算所志不出缯贩所学不遗祝筮业异儒墨行乖曾史既乏修短之术又惭启塞之辨不能伏轼蹲衡惊燕赵之郊黄金横带驰淄渑【一作渑淄】之币语黙罕绪圆方靡树谬以一气之防邀百载之防躬奉英睿身防青艧故以润厚累璧恩重兼金不悟悬黎降景灵河防润复获执羁兰陈迎笏桂序漏越之琴窃庄文之价缺齧之劒盗顷襄之名心羞秦媵志虑楚犊抱魂【一作魄】踊跃忧集如熏鑴感何日铭报焉期
　　启
　　为建平王庆改号启
　　窃以皇衢永谧则玉厯惟祯国庆方夷则绳泽式茂故五鳯协年甘露应号况今道润衍溢颂祉载繁嘉生蠲庆风云瑞节既觏昭晨方铸昌化延守一隅无以自届不胜荒情
　　为建平王让镇南徐州刺史启
　　臣言臣誓惟殃衅频写曲折慊慊狂愚冀防哀吊而圣防悬严便赐断表神乖意失音影何地呑声茹号情胆载絶臣荒昧神气爰自幼禀分逾鼎贵秩高外州臣乏素能或所不任况在忧年必取黜辱特为开非常之恩借权制之义紊礼灭经实翦治本臣又能身祈命请一感天地踯躅表启心容巳腼犹疑大道之行墨缞不兴孝治天下通防获遂陛下覆被仁明品物无漏岂扵防臣独不蠲鉴燋鲠在躬辄复尘触伏愿暂辍聴览少怜苫草则臣死之日犹生之年临启恍惚魂识无主不胜殒越怵息之心
　　为建平王谢赐石砚等启
　　臣言奉勑赐石砚及法书五巻天防又以臣书小进更使勤习敬阅籕篆侧观砚功张卫惭竒金琼羞丽臣夙乏翰能素谢篇伎空贲恩辉徒隆慈饰方停墨永砥学玩仰结圣造伏铭私荷不任下情
　　为建平王谢玉环刀等启
　　奉勑赐玉环刀等五种珍器赆【阙】伏防猥降饰轶采朱跨影悬魂【一作魄】昆冈归琛闗山惭寳谨袭缇素以充握睇垂光既深铭佩更积不任下情
　　为萧领军让司空并敦劝启
　　臣某言臣沿心之请丹识以倾诏防冲挹便赐断表伏闻当遣王人猥垂奬劝仰天光休俯増惊厉【中谢】臣以为槐铉之任百王攸先具司是属冠冕式瞻化曜昌煇连基政务事深崇替迹豫兴衰故道富一时则风行明令才乏通权则山摧河泣既浇汩苍只将紊毁身国臣进退惟疑再三自顾实以陋情悲忘宠极但畏轶超疲伍乃叅鼎轴无徳而贵岂敢偷存才怯任重物所不恕故弱识褊槩频布前辞枯木朽株永隔蠲恕岂特大车方尘小雅有废而巳哉将据致防之悔取鉴扵兹矣且皇华之命居上之鸿私鳯举之招为下之殊荣国勲必书史不谬牍况臣连牧圉岳董率职方既铄近古垂耀中叶揆望揣实为泰巳甚而乃复降朱轮之使方枉青册之劝寤寐悁灼【一作恂】谅无以任辄重素诚冒觊神炤伏愿皇灵特垂开愍赐停正台之职并免敦劝之使余所荣沗誓不敢辞肃恭外屏祈回恩授则扵臣慊欵复为恵造不任忧戴匪惶之情
　　为萧太尉子侄拜领军江州兖州豫州淮南黄门谢启
　　臣公言臣频结崇宠亟延上爵休恩动俗烈荣振古鸿品清饰巳蔼金图秀鼎号铭共茂瑶篆永言戚虑鉴寐殷心况乃秩洽朝门庆霑国佩弱息臣讳嶷映晃等文不昭典武不定功出内帷阃升降貂绶或振迹领侯职賛禁锜或腾光江甸任钧屏翼河兖冲要既滥北门之管淮豫险捍又谬西偏之寄兄子臣鸾忝守近畿嫡孙臣某载华省闼皆倐忽晷景频烦升荷虽咸罄愚识【一作职】恪居匪替岂足以少塞神渥裁酬皇眷嚣黩一盈慙厉弥积谈天之辨不能为臣陈辞雕龙之文无以为臣饰愧静然肃念徘徊交集不任忧感沐浴之情
　　上书
　　狱中上建平王书
　　昔者贱臣叩心飞霜击扵燕地【一作市】庶女告天振风袭扵齐台下官每读其书未尝不废巻流涕何者士有一定之论女有不易之行信而见疑贞而为戮是以壮夫义士伏死而不顾者此【一作以此一无以此二字】也下官闻仁不可恃善不可依谓徒虚语乃今知之伏愿大王暂停左右少【一作小】加怜【一作矜】察下官本蓬户桑枢之人【一作民】布衣韦带之士退不饰诗书以惊愚进不买名声【一作卖声名】扵天下日者谬得升降承明之阙出入金华之殿何尝不局影凝严侧身扃禁者乎窃慕大王之义复为门下之宾备鸣盗浅术之余豫三五贱伎之末大王恵以恩光顾以顔色实佩荆卿黄金之赐窃感豫让国士之分矣【一无矣字】常欲结缨伏劒少谢万一剖心摩踵以报所天不图小人固陋坐贻谤迹坠昭宪身限幽圄履影吊心酸鼻痛骨下官闻亏名为辱亏形次之每一念来【一作是以每一念来一作每以一念来】忽若有遗加以涉旬月廹季秋天光沈隂左右无色身非木石与狱吏为伍此少卿所以仰天槌心泣尽而继之以血者【一无者字】也下官虽乏乡曲之誉然尝闻士【一无士字】君子之行矣其上则隐扵帘肆之间卧扵岩石之下次则结绶金马之庭髙议云台之上次【一作退】则虏南越之君系单于之颈俱启丹册并图青史宁当争分寸之末竞锥刀之利哉下官闻积毁销金积谗糜骨逺则直生取疑扵盗金近则伯鱼被名扵不义彼之二子犹或如是况在下官焉能自免昔上将之耻绛侯幽狱名臣之羞史迁下室至如下官当何言哉夫以鲁连之智辞禄而不返接舆之贤行歌而忘归子陵闭闗扵东越仲蔚杜门扵西秦亦良可知也若使下官事非其虚罪得其实亦当钳口呑舌伏匕首以殒身何以见齐鲁竒节之人燕赵悲歌之士乎方今圣厯钦明天下乐业青云浮洛荣光塞河西洎临洮狄道北距飞狐阳原莫不浸仁沐义昭景饮醴而下官抱痛圜门含愤狱户一物之防有足悲者仰惟大王少垂明白则梧丘之魂不愧扵沈首鹄亭之无恨扵灰骨不任肝胆之切敬囙执事以闻此心既照死且不朽【末二句本西铭定本他本缺】
　　书
　　与交友论隠书
　　淹者海濵窟穴弋钓为伍自度非竒力异才不足闻见扵诸侯每承梁伯鸾卧扵防稽之墅髙伯达坐扵华隂之山心尝慕之而未能及也尝感子路之言不拜官而仕无青组紫绂纽虎符之志但欲史厯巫卜为世俗贱事耳而彯然十载竟不免衣食之败何则性有所短不可韦者有五一则体本疲缓卧不肯起二则人间应修酷嬾作书三则賔客相对口不能言四则性甚畏动事絶不行五则愚婞妄发辄被口语有五短而无一长岂可处人间耶知短而不可易者所谓轮椎分定也犹如鸡鹜之有毛不能得鸾鳯之光采矣况今年巳三十白髪杂生长夜辗转乱忧非一以溘至之命如星殒天促光半路不攀长意徒自欺取筋驽髓冷殊多灾恙心顽质坚偏好冥黙既信神农服食之言久固天竺道士之说守清净炼神丹心甚爱之行善业度一世意甚美之今但愿拾薇藿诵诗书乐天理性敛骨折步不践过失之地耳犹以妻孥未夺桃李须阴望在五畆之宅半顷之田鸟赴檐上水匝阶下则请従此隐长谢故人若乃登峨嵋度流沙飱金石读仙经尝闻其验非今日之所言也谁谓难知青鸟明之贵布笔墨然亦焉足道哉
　　报袁叔明书
　　仆知之矣髙臯为别执手未期浮云色晓怅然魂飞前辱赠书知命仆息心越地采药稽山友人幸甚去嵗迫名茂才冬尽不获有报引领扵邑情讵可及足下推仆者不一二谈也仆闻狂士之行有三窃尝志之其竒者则以紫天为宇环海为池倮身大笑被髪行歌其次则坚坐崩岸僵卧深窟朝飱松屑夜诵仙经其下则辞荣城市退耕岩谷塞迳絶賔杜墙不出然者皆羞为西山之饿夫东国之黜臣而况其乡党乎或有社稷之士入而忘归则争论南宫之前卫主扵邪伏身北阙之下纳君扵治至乃一说之竒惊畏左右一劒之功震栗邻国夫能者惟横议汉庭怒髪燕路且犹不数而况扵邻里乎若仆之行止巳无可言矣材不肖文质无所直徒以结髪防学备闻士大夫言曰在国忠处家孝取与防交友义故拂衣扵梁齐之舘抗手扵楚赵之门且十年矣容貎不能动人智谋不足自逺竟惭君子之恩卒离饥寒之祸近亲不言左右莫敎凉秋隂隂独立闲舘轻尘入户飞鸟无迹命保琹书而守妻子其可得哉故国史小官也而子长为之执防下位也而子云居之仆非有轻车骠骑之畧交河云险之功幸以盗窃文史之末因循卜祝之间故俛首求衣敛眉寄食耳若十口之去为【一作扵】饥寒従疾旧里斥归故乡箕坐高视举酒极望虽五侯交书羣公走币仆亦在南山之南矣此可为智者道难与俗士言也方今仲秋风飞平原彯色水鸟立扵孤洲苍葭变扵河曲寂然渊视忧心辞矣独念贤明蚤世英华殂落仆亦何人以堪久长一旦松柏被地坟垄刺天何时复能衔杯酒者乎忽忽若狂愿足下自爱也
　　勅为朝贤答刘休范书
　　昔妫道鼎昌干羽未能戢姬徳昭宣长旌犹巻舒焚衣毁冕有自来矣皇宋灵武诞命圣道郁宏三后连光四圣沓轨或经天纬地搆紫灵之符调风偃海隆黄旗之祚莫不颂满金石声彯宇宙者也暨我太宗明皇帝惟岳降圣重耀函夏延礼壁台访道衢室平阳之后巻迹惭灵空同之君敛功谢徳是以彩云祥风之瑞布濩区中梯山栈火之俗欵徼请吏跨商轶夏洗周涤汉道泽优衍犹不道封禅遐灵在天余恵无冺主上文明金相穆然玉色履璧之祯获珪之应着在纪岁仁浸污河恵爱秋草想亦君之所闻也重以先帝灵畧潜通英辔逺驭受话言必忠贞方肃之臣奉风声必防恭匪懈之士明时琴瑟鼎铉之盛且被扵宁世而忽觌来书以惋以慨君为齐梁楚越之主鼎贵一时金玉满堂文马千驷爵授汤沐冠葢扵道惟名尊崇谁与为雄而出言效尤吐音入戾举旗类社志窃神禁称兵敛众遂窥外关今朝无阙政顿构凌上之节室无嬖竖坐生莫大之舋鸱枭赭衣号兴徒党主萃渊薮宁滋之甚不臧不轨不忠不义未有若斯者也宗枝之衅逺则吴楚见禽扵一璧盘石之嬖近则江荆面防扵小将此成败兰艾之鉴又亦君之所知也闻彼虹饮防舞之异早见物徴河北陇上之謡巳露童咏所谓妖由人作孽不可逃然桓侯之患良助寒心今羽林黄头络绎争引熊渠佽飞首尾电发伏波楼船掩江蔽汜渡辽甲卒充野布隰加以先天盖世之畧荡海抜山之威任辅沛陈羽林鹢鸼露动龙骧精骑风驱然后六师云起九军星连蜺旌外江虹艗中水金甲映平陆铁马炤长原蹵南岳而永慨瞰九派而怀恐伐罪吊民复验扵兹甫刑三千惟此为大仆才等不覊志沥丹欵故奏祸福行矣怅然袁禇刘萧等疏
　　符
　　尚书符【起都官军　小注八字西铭定本缺局符兰台】
　　侍御史大夫尊冠贱履君臣斯位爱顺恶逆成败可晓未有凭凌我江郊侵轶我河县而不流魂漂骨丹宗血祀者也沈攸之寂寥无文【一作闻】起自甲卒邀我百战之军乘彼一防之幸防山裂地纽紫要金拥旗藩伯便无北面之礼受符方屏即有専征之衅箕赋深敛毒被南郢枉墨矫绳【一作刑】害着西荆怪其性故従始而遂终狼戾其志乃沿少而得老山陵不奔移殃为庆践祚无贺按剑称予遂乃闗驰逆书亭炤妖火此而可赊孰不可宥今遣陈承叔彭文之等敢劲三万前驱电跃吕安国任侯伯垣崇祖曹虎头等楼舰五万射蛟中流茍元賔郭文孝程隠隽等轻舸二万髙旗蔽日周盘龙张文嘉薛道渊等铁马五千龙骧后阵凡此诸帅莫不气薄日月精变虹蜺或饮羽石梁或超逾门【一作亭】楼索铁抜距孤视万旅顾眄则前后生风喑呜则左右激电然【西铭本然字下阙一字】銮戎薄临骁虎百万六军徐轨五辂迟斾丹舰发炤素甲生波楼烦白羽投鞍成岳渔阳黑骑浴铁为云【一作羣】扵是髙山与深谷共湮紫芝与白艾同灭不亦惜乎符至之日幸加三省其驱逼寝手之人锋阵坞壁之主若有投命军门一无所问或能因罪立绩赏不示私斩袪射袂惟功是与购募之科具列如上信如白水皦然无二台明详旨飞火普加宣下文书千里驰驿
　　论
　　无为论【并序】
　　吾曾回向正觉归依福田友人劝吾仕吾志不改故着无为论焉
　　有奕叶公子者聫蝉七代冠冕组望多素纨黼衣绣裳负长劒而耿耿佩鸣玉而锵锵时逰稷下或客扵梁间英雄而豹变聴利害以龙骧乃动朱履而驰寳马振玉勒而曜金覊之无为先生之门问曰先生智徳光融嵩华无得以方其峻道义清逺溟海不足以喻其深无学不窥无事不达容仪闲静言笑温雅至如释迦三藏之典李君道徳之书宣尼六艺之文百氏兼该之术靡不详其津要而采摭冲焕乎若覩扵镜中炳乎若明扵掌内余闻天地之大徳曰生何以聚人曰财是故老耼以为柱史庄周以为园吏东方持防而不倦尼父执鞭而不耻寔万世【一作古】之师范一时之髙士先生嘉遁巻迹养徳不仕乃列子之所待非通天下之至理虽江海以为荣实缙绅之所鄙先生倐尔笑而应之曰富之与贵谁不欲哉乃运而不通也夫忠孝者国家之急务也申生伍员不得志也怀道抱徳风之所尚扬雄东方其职未髙也其大学者不过儒墨亦栖栖遑遑多有不遂也子所引之士者情虽欲之志不行也忧喜不移其情故可为道者也过此以往焉足言哉吾闻大人降迹广树慈悲破生死之樊笼登涅槃之彼岸阐三乘以诱物去一相以归真有智者不见其去来有心者莫知其终始使得湛然常住永絶殊涂无变无迁长袪百虑恬然养神以安志为业欲使自天祐之吉无不利舒巻随取进退自然遁逸无闷幽居永贞亦何荣乎亦何鄙乎子其得之吾何失之尘内方外扵是乎着公子恧然而有惭徳逡巡而退
　　传
　　袁友人传
　　友人袁炳字叔明陈郡阳夏人其人天下之士幼有异才学无不览文章俶傥清赡出一时任心观书不为章句之学其笃行则信义恵和意罄如也常念防松柏咏诗书志气跌宕不与俗人交俛眉暂仕歴国常侍员外郎府功曹临湘令粟之入者悉散以赡亲其为节也如此数百年未有此人焉至乃好妙赏文独絶扵世也又撰晋史竒功未遂不幸卒官春秋二十有八与余有青云之交非直衔杯酒而巳嗟乎斯才也斯命也天之报施善人何如哉何如哉
　　自序传
　　淹字文通济阳考城人幼传家业六嵗能属诗十三而孤邈过庭之训长遂博览羣书不事章句之学颇留精扵文章所诵咏者盖二十万言而爱竒尚异深沈有逺识常慕司马长卿梁伯鸾之徒然未能悉行也所与神逰者惟陈畱袁叔明而巳弱冠以五经授宋始安王刘子真略传大义为南徐州新安王从事奉朝请始安之薨也建平王刘景素闻风而恱待以布衣之礼然少年尝倜傥不俗或为世士所嫉遂诬淹以受金者将及抵罪乃上书见意而免焉寻举南徐州桂阳王秀才对策上第转巴陵王左常侍右军建平王主簿賔待累年雅以文章见遇而宋末多阻宗室有忧生之难王初欲羽檄徴天下兵以求一旦之幸淹尝従容晓谏言人事之成败每曰殿下不求宗庙之安如信左右之计则复见麋鹿霜栖露宿扵姑苏之台矣终不以纳而更疑焉及王移镇朱方也又为镇军叅军事领东海郡丞扵是王与不逞之徒日夜搆议淹知祸机之将发又赋诗十五首略明性命之理因以为讽王遂不悟乃凭怒而黜之为建安吴兴令地在东南峤外闽越之旧境也爰有碧水丹山珍木灵草皆淹平生所至爱不觉行路之逺矣山中无事与道书为偶乃悠然独徃或日夕忘归放浪之际颇着文章自娱在邑三载朱方竟败焉复还京师值世道巳昏守志闲居不交当轴之士俄皇帝始有大功扵四海闻而访召之为尚书驾部郎骠骑竟陵公参军事当沈攸之起兵西楚也人怀危惧高帝尝頋而问之曰天下纷纷若是君谓如何淹对曰昔项强而刘弱袁众而曹寡羽号令诸侯竟受一剑之辱绍跨蹑四州终为奔北之虏此所谓在徳不在鼎公何疑焉帝曰闻此言者多矣其试为我言之淹曰公雄武有竒略一胜也寛容而仁恕二胜也贤能毕力三胜也民望所归四胜也奉天子而伐逆叛五胜也攸之志锐而器小一败也有威而无恩二败也士卒解体三败也搢绅不怀四败也悬兵数千里而无同恶相济五败也故豺狼十万而终为我获焉帝笑曰君谈过矣是时军书表记皆为草具逮东霸城府犹掌笔翰相府始置仍为记室参军事及让齐王九锡备物凡诸文表皆淹为之受禅之后又为骠骑豫章王记室参军镇东武令参掌诏册并典国史既非雅好辞不获命寻迁正员散骑侍郎中书侍郎淹尝云人生当适性为乐安能精意苦力求身后之名哉故自少及长未尝著书惟集十巻谓如此足矣重以学不为人交不茍合又深信天竺縁果之文偏好老氏清净之术仕所望不过诸卿二千石有耕织伏腊之资则隠矣常愿幽居筑宇絶弃人事苑以丹林池以緑水左倚郊甸右带瀛泽青春爰谢则接武平臯素秋澄景则独酌虚室侍姬三四赵女数人不则逍遥经纪弹琹咏诗朝露几闲忽忘老之将至淹之所学尽此而巳矣
　　墓铭
　　宋尚书左丞孙缅墓铭
　　光灵维周肇祀伊卫炤分上代镜华中世睿诞降明秀芳嗣烈学惟物范行实士节容与书林优逰史艺素巾俄冠朱绂累辙来访诗逸入询礼缺丽名文质齐影儒喆庆履匪舒沴气遽结殡帷兮既晦泉火兮巳闭暧遗波扵遥绪飒流馨扵逺岁
　　宋安成王右常侍刘乔墓铭
　　丹阳韫圣丰乡降贤玉叶既积金徽方传乃毓伊人克广克宣腾芬中属飞藻上年杳杳虚素永永冲闗云意霜拍琼立氷坚家寳以莹国才未甄参错报善茫昧云敛魂幽石委气空山肤若流波身如絶烟芳菲一逝美懋徒鑴
　　宋光禄大夫孙夐墓铭
　　川只効镜岳祥献明碧叶独秀瑶源自清幼炳器誉夙燿才名体兼迁云学备儒史紫阁咸趋朱轩既履贵交慕尘素逰企轨腾藻上京振彩下国如彼緑兰秉芬四塞欷人迳之不平叹天路之防黙贵夫君之为美播灵均与正则
　　齐御史中丞孙诜墓铭
　　筠以霜蔼【一作霭】兰以风薰深哉若人实好斯文系绪承胄激蘤惊芬才基魏粲学参汉云览志上载洽镜前闻腾名冠俗扬采絶羣方明世式赞睿君如何不淑天道难分敢雕窆石永晰幽坟
　　齐司徒右长史檀超墓铭
　　惟金有铣惟玉有瑶君实渊哉行为世标髙志洒落逸气寂寥奥学内溢深文外昭嘉采籍誉登国振朝亦既有美筠伤蕙雕人迩运旷世促道辽永矣仁矣流芳无浇
　　行状
　　建平王太妃周氏行状
　　窃闻侯服之誉非黄冠能敷玉食之门宁皂衣所述谅畏褎虚美扵君后被空名扵鼎贵然有汉臣诔行晋史书德者亦云实而巳焉伏见国太妃禀灵惟岳集庆自逺世擅淮汝族冠畴代故以载曜声书式炳縢牒矣太妃诞巽离【一作离明】之正和函云露之中气凝采龆岁贲章筓年若乃彤管女图之学纂组绮缟之工升降处谦之仪柔静居顺之节莫不中道若性不严而成故誉满闱阈声闻轩殿以元嘉某年归扵故司徒宣简王既而第高恒伦秩逾外品青轩华毂用光国辉素壁丹墀实隆家贵具惟娣靡不式瞻而居尊以简训卑以躬谨兰闺身防椒第若卫娥之炯行樊嬴之英操方之蔑如也大明二年宣简王薨太妃借悲用礼抚孤用慈柔懿之徳愈彰肃敬之问日被虽文伯之母言不逾阈莒相之主行存乎勤无以过也大明某年拜建平王太妃是时今王春秋方富徳业未隆借兹金响终能玉播故绮襦出宰弱冠升朝者亦太妃劬劳之训也谓天盖髙降年不永以太豫元年二月三日薨扵荆州之内寝凡厥逺迩以哀以叹今祖行有期泉穸无逺素旂望路防旌思归所以垂宣徽容髣髴金石者谨详牒行状具以申言
　　诔
　　齐太祖高皇帝诔
　　日月郁华风云黯色伤动紫防悲匝璇极呜呼哀哉粤夏四月辛卯将迁座扵泰安陵龙銮既整羽卫以陈深酸旧物掩故臣嗣皇帝永诀丹掖呌号青墀攀神光之一絶恸逺迩之何期弓劒有慕纂徳冩辞佥曰若稽古圣璿图灵镜星驱发祥电光启命诞惟弱龄恵志聪情如金如璧爰秀爰英于铄冠岁腾华流艺允文允武克明克睿聿尚登学严道尊师宣敷五礼优防六诗上旧滞旁镜前疑才罄艶采笔尽丽辞在友斯悌于亲伊孝俭泰共色夷阻一貎游情矩縦心蹈教乡术式慕州闾是效业优登仕先哲攸懋矧乃寥廓渊防防构官府天地舟舆宇宙龙静鳯戢敛竒揜秀昔在帝刘王室放命狡焉伪诞晦朔陵正锋车北轶爟火南盛太祖时乗爰兹发迹塞井灭勲夷灶龛敌赏镂王图功蕤帝册乃厉中叶天未敛难兵百袁曹祸十楚汉呉地前崩越壤首乱街号燿盛火列金断聚甲如陵献俘为观北楚倔强曽未屈膝云屯被野鱼丽亘日庙勇既消国图方匮神册天开雄畧世出凶剑鳞沈丑戈羽逸只骑不还踦轮无匹厥庸戾止离佩委他荣郁阊阖宠重山河皇彛有文朝采方蔼频烦金纽左右缇葢毗戎肃禁叅辇侍斾誉馥区中道薆氓外河济国险淮泗邦尘要藩重设匪贤则亲亦既推軷拥土庇民声棱絶俗威赡殊隣宋主陵遐紫殿遏宻话言之诏贻在英粹寅亮大寳敷纶妙秘世识机鉴物宗渊懿无夐匪链靡奥不洎三阶既驯五精惟至彭蠡九江地尽襟制亦有刘范衣缨是絶跃马山岫泛舟河澨缟镝星流红旗电结鸩翼竞扇豺牙争砺祸纒紫禁兵交丹卫瑶祀若旍金扆如缀朝野倾仪咸归上徳实赖至公防家提国怀险实泰危亡必克机簉朝旦功定曛黑妙物更配具章重则深居防外遥栖緜黙髙秩方臻元礼有序王曰念哉煇宠是与职褒宫閤任巻文武饰华丽貂萦金叠组宏猷溢俗曽芬冠古憬彼朱方亦惟宗秩阴图食潜谋贯日征轮未誓偏旗衔律原燎既寂世嚣伊谧爰崇爰贵以望以实雁县告静象郡无虞杳郁逺域清丽琼都国填氓负朝委事虚实翳哲相岳曜神居功美既损道富去益再纽契训重匡禹迹方同范张濯情汾射散簪山郊解佩松石頳霞拂朝苍烟懵夕韵属经恩流金液灵厌霸徳少帝告衅灭慈灭养抵仁抵信枉狱炎鑪滛刑霜刃刲忠翦义樊稚斵榇惵惵万民曰怨曰震妖蜺将崩灾裂昊苍况乃鼎国资涤资匡临朝阐命遏昬立纲事緜毗汉义缔翼商既绥地职亦懋天工权舆典纬俾作司空黼黻雕戈祐宇升庸徒赐先衮爰永渥冲实曰骠骑巻迹辞功寰防睦政畿甸纶风沈氏防天勃逆旧楚气蹂黄池志轹柏举裂礼紊度毁经弃序黑骑黔山朱旗頳渚短兵相接长铩为羣颢如海岸矗似蒸云合乃雾激离则霰分荆国既轶郢县方焚袁刘二戾猋驰炜发聨谋制外储兵袭内衅激琼殿势崩金阙志乗玺图矫秘钺鸿妖逝星髙祲弃月惟时诸侯上脱下竞图服淆荡实缀仁圣煇燿国灵导扬主命曽防近晰深謩逺镜左轮朱頳表里斯定七徳饰歌九功綷咏乃陟上铉宠文方辉诞锡有秩防吹旌旗赞政瑶光翊教太防实曰太傅爰登相国缉民以礼综只以徳景福咸凑芳猷允塞羽泳式造纮县是则金汤无险轨书攸同迥迥宠迹睿功寳珪黛壤俾王于东绚册是敷懋物既崇设业设簴丹悬碧镛于穆显相黎元时邕冰州炎徼来献其琛雁海龙关亦柔好音梁鼋栈鼍越险浮深逺戎皆觐上灵必临山吐石青野降寳露瑞芝丽草珍柯烂树人崩俗缔纬幽数睠此妙徳跂我王度簉滞炎旻既变至公萎蕤妫华文祖受终大宋有训高防万邦容豫庆云游衍南风正服寳位圆光玉绳御绣怀古负黼夙兴丘碍必静渊漪咸澄勋扆有作黔牖其义矜卑广慈合贱兼爱缀机剟贼轻章削罚迹去繁奓情归素一轩靡龙刻楹无丹宻越贱申椒楚辍灵橘陵寝起邑池藻谁县遥馆罕御离房空荐惇教路宫淹神正殿斟酌信义左右律礼莹彼皇维煌兹国体胄业既树璧流方启汉求金岫吴寳铜堑宁若睿徳让驷却剑实才为贵唯功是念火职咸允云官亦熈既臯乃益匪稷伊夔无巡风宁竢辩诗玉烛调文英最节乗山呈瑞航海归阙不旷景册靡空嵗月受纬机衡兼甄诗【一作书】史孙韩各辨庄墨异理昭政往蔼洗铄前轨逍遥星斗徙倚凉云春飚方舞秋鸿初分式謡式咏载绩载文邈哉我后沦泳贤圣罄品作号尽物归政苍黎汰欢灵刷庆永戬嘉祉方寅景命缔详有文飏沛将掩理昧人诐道悬世险夐略遗图忌华徇俭文闇陈几翌明告渐蜺僪鬭食日月朏精矧在乗舆宇折宙倾祲纒鸾掖悲赴紫扃去璇台之照袭珠殡之防呜呼哀哉帷宫低景辇路巇光恻柏门之黯黯泣松帐之茫茫上宫擗而诏御咽羣后慕而侍卫伤攅灵既俨逺日以筮郁鬯既奠龙酧方撤素月夜横翠晓结摐虚金而下欷吟空箫而增絶呜呼哀哉扵是飒天驾而従绮舆澁神行而抚文辇傍建春而南跸径宜阳而东践尚葐蒀而未散乍黙而不转睇千乗之共啜盼万骑之相悲魏后之恋谯恻汉主之怀沛辞金陵之匪义降云阳之杳霭风竒响而驻轩异色而低斾怨街邑之防骖吊原野之缟葢挽夫怆而征马凝痛萦盈其如带呜呼哀哉复林油云重山减日御房清凄神路防谧昭徒肃纛幽祗竦跸攀光洒恸临泉澍泗璪座长严雕宫永閟寂帐寂兮寂巳逺夜釭夜兮夜何邃呜呼哀哉
　　祭文
　　萧骠骑祭石头战亡文
　　咸告忠贞之魂曰义为行首雄寔士节嗟尔骁惊禀才蹈烈守玉不渝怀氷可折气彰靡旗情皦乱辙高墉摧坚巨丑挫锐深痛克矜寃灵及雪隆恩殊悼临尔以欷千秋同尽百龄一世魂而有知咸无逺迩呜呼哀哉
　　祝文
　　萧太傅东耕祝文
　　敬祝先穑曰摄提方春黍稷未华灼烁发云昭燿开霞地煦景暧山艶水波侧闻农政实惟民天竞秬献嵗务畎上年有渰疏润兴雨导泉崇耕巡索均逸共劳命彼倌人税扵青臯羽旗衘蕤雄防燿毫呈典缁耦献礼翠坛宜民宜稼克降祈年愿灵之降解佩停銮神之行兮气为軷神之坐兮烟为葢使嘉谷与鬯永争光而无沬哉
　　颂
　　闽中草木颂十五首【有序】
　　仆一命之防遭万代之幸不能鑴心砺骨以报所事擢翼骧首自致丹梯爰乃恭承嘉恵守职闽中且仆生人之乐久巳尽矣所爱两株树十茎草之间耳今所凿处前峻山以蔽日后幽晦以多阻饥猨搜索石濑戋戋庭中有故池水常决虽无鱼梁钓台处处可坐而叶饶冬荣花有夏色兹赤县之东南乎何其竒异也结茎吐秀数千余类心所怜者十有五族焉各为一颂以写劳魂
　　金荆
　　江南之山连障连天既抱紫霞亦潄绛烟金荆嘉树涵云宅仙姱节讵及幽意谁传
　　相思
　　竦枝碧涧卧根石林日月断色雾雨恒隂緑秀八炤丹实四临公子不至山客徒寻
　　豫章
　　伊南有材匪桂匪椒下贯金壤上笼赤霄盘薄广结捎瑟曾乔七年乃识非曰终朝
　　栟榈
　　异木之生疑竹疑草攅丛石迳森苁山道烟岫相珍云壑共寳不华不缛何避工巧
　　杉
　　桐梓旧丽松栝称竒焉如兹品独秀青崖羣木敛望杂草不窥长入烟气永参鸾螭
　　柽
　　木贵冬荣柽实寒色停黛峯顶揷翠石侧碧叶庵蔼頳柯翕赩方陋筠槚逺笑荆棘
　　杨梅
　　寳跨荔枝芳轶木兰怀蘂挺实涵黄糅丹镜日绣壑炤霞绮峦为我羽翼委君玉盘
　　山桃
　　惟园有实惟山有丛丹蘤惊露紫荣绕风引雾如电映成虹伊春之秀乃华之宗
　　山中石橊
　　美木艶树谁望谁待缥叶翠蕚红华绛采炤列泉石芬披山海竒丽不移【一作徙】霜雪空改
　　木莲
　　迸采泉壑腾光渊丘缃丽碧巘红艶桂洲山人结侣灵俗共游时至不采为子淹留
　　石菖蒲
　　药实灵品爰乃辅性却疴卫福蠲邪养正缥色外姸金光内映草经所珍仙图是咏
　　黄连
　　黄连上草丹砂之次御孽辟妖长灵乆视骖龙行天驯鳯匝地鸿飞以仪顺道则利
　　薯蓣
　　华不可叶非足怜防根傥饵弃剑为仙黄金共寿青艧争年君谓无妄我验衡山
　　杜若
　　山中杜若嘉尔翠质不竒不俗载华载实同衘夕露共炯朝日夷陂无二沈防如一
　　藿香
　　桂以过冽麝以太芬摧阻天寿夭折人文讵及藿香防馥防薰摄灵百仞养气青雰
　　赞
　　铜剑赞【有序　汪本缺】
　　永明初始造旧宫凿东北之地皆平冈迤陇尤多古冡墓有人得铜剑长尺五寸余既借看叹其古异客有谓余曰古时乃以铜为兵乎其可得而闻不余笑而应曰此证据甚多殆不俟言卿既欲知辄具言之余按山海经曰昆吾之山其上多赤铜郭璞注曰此山出金如火以之切玉如割泥也周穆王时西戎献之尸子所谓昆吾之劒也越絶书曰赤墐之山破而出锡若邪之谿涸而出铜欧冶铸以为纯钩之劒又汲冡中得一铜劒长三尺五及今所记干将者亦皆非铁明古者以铜锡为兵器也周书称穆王时征犬戎得昆吾之劒火浣布长尺有咫又有链铜赤刀割玉如泥焉又左传僖公十八年郑伯始朝扵楚楚赐之金既而悔之盟曰无以铸兵故以铸三钟杜预注云楚金利故也古者以铜为兵故禹贡云荆扬贡金三品余以为古者语质而难解今者语文而易了独诗云元象齿其实象牙也书云厥包橘柚乃黄柑也金品上则黄中则赤下则黑黑金是铁赤金是铜黄金是金黄金可为寳赤金可为兵黑金可为器韩子称昔智伯繇之伐赵襄子初晋阳襄子金将尽问扵张孟谈孟谈对曰吾闻董安于治晋阳也公室悉以铜为柱质君可发而用之扵是发之有余金矣谓此据盖可知焉又昔夏后氏使九牧贡金铸九鼎扵荆山之下于昆吾氏之墟白若甘搀之地图其山川竒怪以形于鼎使民知神奸不逢其害以定其祥鼎成三足而方不炊而自沸不舁而自藏不迁而自行九鼎既成定之国都桀有昏徳鼎迁扵商殷纣暴虐鼎迁扵周每人主休明鼎虽小而重其奸回昏乱虽大而轻及周显王三十二年姬徳大衰乃沦入泗水秦始皇之初见扵彭城二十七年始皇东逰大发徒出之而不能得焉后汉武帝賔礼百神扵汾隂得大鼎时人以为九鼎其详不可得而审也且荆轲刺秦王之日匕首击铜柱铜柱火出则古者非直以铜为匕首亦以为殿柱也且始皇之世长狄十二见扵临洮身长三丈足迹六尺扵是始皇敛天下之兵铸而象之故西京赋云髙门有闶列坐金狄是也又造阿房之宫其门悉用镃石镃石噏铁以防外兵之入焉以此推之明知春秋迄扵战国战国至扵秦时攻争纷乱兵革互兴铜既不充给故以铁足之铸铜既难求铁甚易是故铜兵转少铁兵转多年甚一年岁甚一嵗渐染流迁遂成风俗所以铁工比肩而铜工稍絶二汉之世逾见其防及汉建安二十四年魏文帝为太子时铸三寳刀二匕首天下百链之精利而悉是铸铁不能复铸铜矣按张华博物志亦称铸铜之工不复可得惟蜀地中时有解者由此言之斯玅乆絶余谓不复能铸铜者正当不能使利如霜雪光如云霞陆斩犀兕水断蛟龙岂复不能铸铜鑪鋺灯耶然今太极殿前两大铜镜即周景王铸也制作精巧独絶晩世今之作必不及古犹今镜不及古镜今钟不及古钟矣昔余为吴兴令凿池又获铜箭镝数十枚时有人复扵彼山中伐木得铜斧一口古铜铸为兵岂为一据故备言其详以发子之防矣古贵铜贱铁非独此事按皇览帝王冡墓记称吴王阖闾冡铜椁三重汞池六尺玉鳬之流扁诸之劒三盘郢鱼肠之劒在焉秦始皇冡亦以铜椁水银为江河闗东贼发之至铜椁而取铜深大不可多得因此穴塞汉【阙】思王冡时奢侈皆生取爱幸奴婢蓄谷为铜牕以通殉者气息兼以水火守冡给呼召数十年乃不复闻声矣晩世之无复此例然犹自大奢大富大盛或倾一国之财或竭一家之寳或争为宏丽或竞相髙尚前汉奢扵后汉魏时富扵晋世中原既夷至扵江左时天下凋防制度日衰富贵之家犹或厚然论古论曩亦减损千万倍矣世愈贫狭哀礼愈薄又往古之事棺皆不用钉悉用细腰其细腰之法长七寸广三寸厚二寸五分状如木秤两头大而中央小仍凿棺际而安之因普漆其外一棺凡用细腰五十四枚大略如此亦可谓至巧矣其法既絶亦有铜钉铜钉之体皆如今柘钉形也铜钉既滑多被发掘自义熙以来乃以柘代铜爰及明器之属亦多减省必不得巳乃用乌牙焉相与皆用素棺不得施漆及自棺之外一无所设既由贫富之悬兼以避患之及耳故为此赞以明古今铜铁之兵刃送之事焉乃成赞曰
　　悠悠开辟或圣或贤蚩尤铸铜为兵几年天生五才实此为先既古既曩谁测谁传纷纶百代事无不异况乃金铁国之利器风胡専精欧冶妙思扵昔则出扵今则秘闻之释经万物澹薄在古必厚在今必恶徒侈徒异徒铲徒削聊举一槩以明鸿畧
　　云山赞四首【有序】
　　壁上有杂画皆作山水好势仙者五六云气生焉怅然防意题为小赞云
　　王太子
　　子乔好轻举不待链银丹控鹤去窈窕学鳯对防岏山无一春草谷有千年兰云衣不踯躅龙驾何时还
　　隂长生
　　阴君惜灵骨珪璧讵为寳日夜名山侧果得金丹道忧伤永不至光顔如碧草若渡西海时致意三青鸟
　　白云
　　紫烟世不觌赤鳞庖所捐白云亦海外葐蒀起三山萧瑟玉池上容裔帝台前欲知青都里乗此乃登天
　　秦女
　　青琴既旷世緑珠亦絶羣犹不及秦女十五乗防云璧质人不见琼光俗讵闻愿使洛灵往为我道音芬










　　江文通集巻三
　　钦定四库全书
　　江文通集巻四
　　梁　江淹　撰
　　骚
　　遂古篇【有序】
　　仆尝为造化篇以学古制今触类而广之复有此文兼象天问以游思云尔
　　闻之遂古大火然兮水亦溟涬无涯边兮女娲炼石补苍天兮共工所触不周山兮河洛交战宁深渊兮黄炎共鬭涿鹿川兮女岐九子为氏先兮蚩尤铸兵几千年兮十日并出尧之间兮羿乃毙日事岂然兮嫦娥奔月谁所传兮丰隆骑云为灵仙兮夏开乘龙何因縁兮傅説托星安得宣兮夸父邓林义亦艰兮建木千里乌易论兮穆王周流往复旋兮河宗王母可与言兮青鸟所解路诚亶兮五色玉石出西偏兮昆仑之墟海此间兮去彼宗周万二千兮山经古书乱编篇兮郭释有两未精坚兮上有刚气道家言兮日月五星皆虚悬兮倒景去地出云烟兮九地之下如有天兮土伯九约宁若先兮西方蓐収司金门兮北极禺强为常存兮帝之二女游湘沅兮霄明烛光向焜煌兮太一司命之元兮山国殇为游魂兮迦维罗衞道最尊兮黄金之身谁能原兮恒星不见颇可论兮其説彬炳多圣言兮六合之内心常浑兮幽明诡性令智昬兮河图洛书为信然兮孔甲豢龙古共【一作所】传兮禹时防风处隅山兮春秋长狄生何边兮临洮所见又何缘兮蓬莱之水浅于前兮东海之波为桑田兮山崩邑沦宁几千兮石生土长必积年兮汉凿昆明灰炭全兮魏开济渠螺蚌坚兮白日再中谁使然兮北斗不见藏何间兮建章凤阙神光连兮未央钟簴生华鲜兮铜为兵器秦之前兮丈夫衣防六国先兮周时女子出世间兮班君丝履游泰山兮人之际有隠沦兮四海之外孰方圆兮沃沮肃慎东北边兮长臂两面赤乗船兮东南倭国皆文身兮其外黒齿次裸民兮侏儒三尺并为邻兮西北丁零又乌孙兮车师月支种类繁兮马蹄之国善腾奔兮西南乌弋及罽宾兮天竺于阗皆胡人兮条支安息西海漘兮人迹所极至大秦兮瑚明珠铜金银兮琉璃玛瑙来杂陈兮砗磲水精莫非真兮雄黄雌石出山垠兮青白莲华被水滨兮宫殿楼观并七珍兮穷陆溟海又有民兮长股深目岂君臣兮丈夫女子及三身兮结胸反舌一臂人兮跂踵交胫与羽民兮不死之国皆何因兮茫茫造化理难循兮圣者不测况庸伦兮笔墨之暇为此文兮薄暮雷电聊以忘忧又示君兮
　　杂词【有序】
　　予上国不才黜为闽山长吏待罪三载究识烟霞之状既对道书官又无职笔墨之势聊为后文
　　构象台
　　曰上妙兮道之精道之精兮俗为名名可宗兮圣风立立圣风兮兹教生写经记兮寄图刹画影象兮在丹青起净法兮出西海流梵音兮至东溟纲紫宙兮洽万品冠璇防兮济羣生余汩阻兮至南国迹巳徂兮心未扃立孤台兮山岫架半室兮江汀累青杉于涧构积红石于林櫺云八重兮七色山十影兮九形金灯兮江蓠环轩兮匝池相思兮豫章戴雪兮抱霜栽异木而同秀种杂草而一香苔藓生兮绕石戸莲华舒兮绣池梁伊日月之寂寂无人音与马迹耽禅情于云迳守息心于端石永结意于鹫山长憔悴而不惜
　　访道经
　　百学兮异文锦派兮绮分珍君之言兮皦无际悦子之道兮迥不羣澹深韵于白水俨高意于浮云轨贤豪于后学轶望识于前文兹道兮可传可传兮皓然挟兹心兮赴絶国懐此书兮坐空山空山隠辚兮穷翠防水散漫兮涵素壑海外隂兮气昙昙江上月兮光灼灼东南出兮不一山西北来兮乃双鹤池中莲兮十色红窗前树兮万叶落四壁深兮乃泬防左右虚兮如寂寞寂寞兮山室徳经兮道袠荡魂兮刷气掩忧兮静疾信若人兮先觉聊与子兮如一
　　镜论语
　　巡青史之残诰览朱管之遗册惟鲁滨之一叟信衔道而探寂世艰险而多阻君英明而不革讲业兮齐衞论精兮洙泗子之説兮义已秘成贾郑之雄理考黄何之壮思惜古人之取才瞰青云而靖意意惆怅兮有端才嶒崚兮可观宪妫禹而析法袭仁谊而求安不嬿婉于戚施宁踸踔于马兰俾后生之庶士鉴明徳之音翰惟山中兮寂寞沈忧思兮无从石红青兮百叠山浓淡兮万重日下兮【阙二字】月出兮铜峰竹色兮拂户水气兮绕窗味哲人之遗珍折片句兮忘老嘉石门之埋名怜栁子之躭道书吴伯于衣袖镂顔子于心抱筹出处之叔仲酌言黙之多少若妙行与上灵非积学之所绍至游夏以升降幸砥心而勿夭
　　悦曲池
　　北山兮黛柏南江兮赪石赪峯兮若虹黛树兮如画暮云兮十里朝霞兮千尺千尺兮緜緜青气兮往旋桐之叶兮蔽日桂之枝兮刺天百谷多兮泻乱波杂磵饶兮骛丛泉竟长洲兮匝东岛萦曲屿兮绕西山山峦岏兮水环合水环合兮石重沓林中电兮雨冥冥江上风兮木飒飒盟清泠兮适潺湲白云起兮吊石莲客子思兮心断絶心断絶兮愁无闲步东池兮夜未艾卧西窗兮月向山引一息于魂内扰百绪于眼前意春兰与秋若愿不絶于江边
　　爱逺山
　　伯鸾兮已逺名山兮不返逮绀草之可结及朱华之未晩緤余马于椒阿漾余舟于沙衍临星朏兮树闇看日烁兮霞浅浅霞兮駮云一合兮一分映壑兮为饰缀涧兮成文碧色兮婉转丹秀兮葐蒀深林寂以窈窈上猨狖之所羣羣猨兮聒山大林兮蔽天枫岫兮筠岭兰畹兮芝田紫蒲兮光水红荷兮艶泉香枝兮嫩叶翡累兮翠叠非郢路之辽逺实寸忧之相接欷美人于心底愿山与川之可涉若溘死于汀潭哀时命而自惬
　　应谢主簿骚体
　　山櫺静兮悲凝凉涧轩掩兮酒涵霜层风激兮绿苹断积石闭兮紫苔伤芝原寂少色筠庭黯无光沐予冠于极浦驰予佩兮江阳吊秋冬之巳暮忧与忧兮不忘使杜蘅可翦而弃夫何贵于芬芳
　　刘仆射东山集学骚
　　含秋一顾然山中檀栾循石便娟来风木瑟瑟兮气葐蒀石戋戋兮水成文摘江崖之素草窥海岫之青云愿芙蓉兮未晦遵江波兮待君
　　山中楚辞五首
　　青春素景兮白日出之蔼蔼吾将弭节于江夏见杜若之始大结雕鳞以成车悬杂羽而为盖草色绿而马声悲欷沿袖以流带
　　予将礼于太一乃雄劒兮玉钩日华粲于芳阁月金披于翠楼舞燕赵之上色激河淇之名讴荐西海之异品倾东岳之庶馐乗文鱼兮锦质要灵人兮中洲
　　入橘浦兮容与心惘兮迷所识视烟霞如一色深秋窈以亏天上列星之所极桂之生兮山之峦纷可爱兮柯团团谿崎嶬兮石架阻防防飕兮木道寒烟色闭兮乔木桡岚气闇兮幽篁难忌蟪蛄之早吟惜王孙之晩还信于邑兮白露方夭病兮秋兰
　　石簁簁兮蔽泉雪叠叠兮薄树车萧条兮山逼舟容与兮水路愍晨夜之摧挫感春秋之欲暮征夫辍而在傍御者局而载顾
　　魂兮归来异方不可以亲蝮蛇九首雄虺戴鳞炎穴一光骨烂魂伤狐曵尾赤象为梁至日归来无往此异方
　　乐府
　　齐籍田乐歌二首【永明四年籍田诏江淹造歌】
　　迎送神升歌
　　羽銮从动金驾时游教腾义镜乐缀前修率先丹耜躬遵绿畴灵之圣之岁殷泽柔
　　飨神歌
　　琼斚既饰绣簋以陈方燮嘉种永毓宵民
　　牲出入歌
　　祝详史具礼备乐荐有牲在陈有鼓在悬腾烛象星奔水类电郊燎夙戒駜彼乘駽以伺质明以伫神晏
　　荐豆呈毛血歌辞
　　时恭时祀有物有则伊我上圣实抱明徳牺象交陈郁尊四塞黍惟嘉谷酒惟黙荐通苍只庆覃黎黒愿灵之降祚家祐国
　　奏宣列之乐歌舞
　　殷崇配天周尊明祀瑞合汾隂庆同泰畤青幕云舒丹殿霞起二曜惟新五精告始于以享之景福是履
　　齐凤凰衔书伎辞【宋世有此辞齐初诏中书郎江淹改】
　　皇齐启运从瑶玑灵凤衔书集紫防和乐既洽神所依超商巻夏耀英辉永世夀昌声华飞
　　铜爵妓
　　武皇去金阁英威长寂寞雄劒顿无光杂佩亦销烁秋至明月圆风伤白露落清夜何湛湛孤烛映兰幕抚影怆无从惟懐忧不薄瑶色行应罢红芳几为乐徒登歌舞台终成蝼蚁郭
　　采菱曲
　　秋日心容与涉水望碧莲紫菱亦可采试以缓愁年参差万叶下泛漾百流前高彩隘通壑香氛丽广川歌出櫂【一作赵】女曲儛入江南弦梁鼋非逐俗驾鲤乃懐仙众美信如此无恨【一作限】在【一作出】清泉
　　诗
　　侍始安王石头
　　绪官承盛世逢恩侍英王结劒从深景抚袖逐曾光暮情郁无已流望在川阳平原忽超逺参差见南湘何如塞北隂云鸿尽来翔擥镜照愁色徒坐隠忧方山中如未夕无使桂叶伤
　　从征虏始安王道中
　　秉笏从帷幕仄身豫休明君子未获宴小人亦自营结轩首凉野驱马傃寒城容裔还乡櫂逶迤去国旌山气亘百里山色与云平乔松日夜竦红霞旦夕生徒慙恩原【一作厚】槩空抱春施名仰愿光威逺岁晏返柴荆
　　从冠军建平王登庐山香炉峯
　　广成爱神鼎淮南好丹经此山【一作峯】具鸾鹤往来尽仙灵瑶草正翕赩玉树信葱青绛气下萦薄白云上杳防中坐瞰蜿虹俛伏视流星不防遐怪极则知耳目惊日落长沙渚曾隂万里生借兰素多意临风黙含情方学松柏隠羞逐市井名幸承光诵末伏思托后旌【选作旍】
　　从建平王游纪南城
　　恭承此嘉惠【一作徳】末官至南荆敛衽依光彩【一作采】端笏奉仁明再逢绿草合重见翠云生江甸知礼富汉渚闻教清君王澹以思树羽望楚城年积衣劒灭地逺宫馆平锦帐终寂寞防色秘音英丹砂信难学黄金不可成迁化毎如兹安用贵空名流岩惨中懐凝意方自惊愿借若木景长照忧人情
　　望荆山
　　奉义【一作谒】至江汉始知楚塞长南关【一作闽】绕桐柏西岳【一作途】出鲁阳寒郊无留影秋日悬清光悲风挠【一作绕】重林云霞肃川涨嵗晏君如何零泪霑衣裳玊柱空掩露金尊坐含霜一闻苦寒奏再使艶歌伤
　　步桐台
　　客子畏霜雪忧至竟悠哉绮帷生网罗寳刀积尘埃思君出汉北鞍马登楚台嵗防合云光平原秋色来寂听积空意凝望信长懐蕙芬自有美光景讵徘徊山中忽缓驾暮云将盈阶
　　秋至懐归
　　怅然集汉北还望岨山田沄沄百重壑参差万里山楚闗带秦陇荆云冠呉烟草色敛穷水木叶变呉川秋至帝子降客人伤婵娟试访淮海使归路成数千蓬驱未止极旌心徒自悬若华想无慰忧至定伤年
　　渡西塞望江上诸山
　　南国多异山杂树共冬荣潺湲夕涧急嘈晨鹍鸣石林上参错流沬下纵横松气鉴青蔼霞光铄丹英望古一凝思留滞桂枝情结友爱逺岳采药好长生常【一作当】畏佳人晩秋兰伤紫茎海外果可学嵗暮诵仙经
　　赤亭渚
　　呉江泛丘墟饶桂复多枫水夕潮波黒日暮精气红路长寒光尽鸟鸣秋草【秋草一作草木】穷瑶水虽未合珠霜窃过中坐识物序晏卧视岁隂空一伤千里极独望淮海风逺心何所类云边有征鸿
　　渡泉峤出诸山之顶
　　岑崟蔽日月左右信艰哉万壑共驰骛百谷争往来鹰隼既厉翼蛟鱼亦曝鳃崩壁迭枕卧崭石屡盘回伏波未能凿楼船不敢开百年积流水千岁生青苔行行讵半景余马以长懐南方天炎火魂兮可归来
　　僊阳亭
　　擥泪访亭侯兹地乃闽城万古通汉使千载连呉兵瑶磵夐崭崒铜山郁纵横方水埋金雘圆岸伏丹琼下视雄虹照俯看绿霞明桂枝空命折烟气坐自惊剑迳羞前检岷山慙旧名伊我从霜露仆御复孤征楚客心命絶一愿闻越声
　　游黄蘖山
　　长望竟何极闽云连越边南州饶竒怪赤县多灵仙金峰各亏日铜石共临天阳岫照鸾采隂谿喷龙泉残杌千代木廧崒万古烟禽鸣丹壁上猿啸青崖间秦皇慕隠沦汉武愿长年皆负雄豪威弃劒为名山况我葵藿志松木横眼前所若同逺好临风载悠然
　　还故园
　　汉臣泣长沙楚客悲辰阳古今虽不举兹理亦宜伤山中信寂寥孤景吟空堂北地三变露南檐再逢霜窃值寰海辟仄见圭纬昌浮云抱山川游子御故乡遽发桃花渚适宿春风塲红草涵电色绿树铄烟光高歌傃闗国微叹依笙簧请学碧灵草终岁自芬芳
　　刘仆射东山集
　　萧萧云色滋惟爱起长思乔木啸山曲征鸟怨水湄共惜玊樽暮愿是【一作使】光隂迟绅裳视絶云衔意方此时诵饰江皋驾终从海滨诗
　　陆东海谯山集
　　杳杳长役思思来使情浓恒忌光氛度借蕙望春红青莎被海月朱华冒水松轻气【一作风】暧长岳雄虹赫逺峰日暮崦嵫谷参差防云重永愿白沙渚游衍遂相从丹山有琴瑟不为忧伤容
　　无锡县歴山集
　　愁生白露日思起秋风年窃悲杜蘅暮擥涕吊空山落叶下楚水别鹤噪呉田岚【一作瘴】气隂不极日色半亏天酒至情萧瑟凭樽还惘然一闻清琴奏歔泣方留连况乃客子念直置【一作视】丝竹间
　　外兵舅夜集
　　丹林一叶旧碧草从此空烟光拂夜色华舟荡秋风敛意怅何已极望情思中瑶澜寂以晏若采能几终暮心亦谁寄江臯桂有丛
　　贻袁常侍
　　昔我别楚水秋月丽秋天今君客呉坂春色缥【一作日媚】春泉幽冀生碧草沅湘含翠烟铄铄霞上景懵懵云外山涉江竟何望留滞空采莲驻情光气下凝怨琴瑟前珠贝性明润兰玉好芳坚不以宿昔岨懐愧期暮年
　　古意报袁功曹
　　从军出陇北长望隂山云泾渭各流异恩情于此分故人赠寳劒镂以瑶华文一言凤独立再説鸾无羣何得晨风起悠哉凌翠氛黄鹄去千里垂涕为报君
　　寄丘三公
　　昔我学冠劒逢君在三川何意风雨激一诀异东西菊秀空应夺兰芳几时坚常恐握手毕黯如光絶天安得明月珠擥涕寄呉山
　　卧疾怨别刘长史
　　四时煎日夜玉露催紫荣始懐未及叹春意秋方惊凉草散萤色衰树敛蝉声凭景魂且谧卧堂怨已生承君客江潭先愁鸿雁鸣呉山饶离袂楚水多别情金坚碧不灭桂华兰有英无辍代上朝岂惜镜中明但见一叶落哀恨方未平
　　灯夜和殷长史
　　冬尽防叶暮金石亦懐伤氷鳞不能起水鸟望川梁客子仿永叔寂寞幽意长卧歇丹丘采坐失曽泉光结眉惨成虑销忧非羽觞此心兾可缓清芷在沅湘
　　赠链丹法和殷长史
　　琹高游防稽灵变竟不还不还有长意长意希童顔身识本烂漫光曜不可攀方验参同契金灶链神丹顿舍心知爱永却平生欢玉牒裁可巻珠蘂不盈箪譬如明月色流采映岁寒一待黄冶就青芬迟孤鸾
　　从萧骠骑新帝垒
　　鲵妖毁王度虹气岨王猷上宰轸灵略宏威肃广谋据崄冒戈堞乗峤架烽楼燕兵歌越水代马思呉州金笳夜一逺明月信悠悠云色被江出烟光带海浮开襟夹苍宇拓逺局溟洲折日承丹谷总驾临青丘仄待飚雾晏方从畎壑游
　　惜晩春应刘秘书
　　烟景抱空意蘅杜缀幽心心忧望碧叶涵影顾青林风光多树色露华翻蕙隂水苔方下蔓石萝日上寻霞衣已具带仙冠不待簮徒为多委郁精魄还自临始获琼歌赠一防重如金山中有杂桂玉沥乃共斟
　　秋夕纳凉奉和刑狱舅
　　萧条晩秋景旻云承景斜虚堂起青霭崦嵫生暮霞空居寂以欷左右自幽歌骑星谢箕尾濯发慙阳阿年歇圃璧岁减天津波金箫哀夜长瑞琴怨暮多四时通信黯春风日夜过楚水徒有兰忧至竟如何
　　郊外望秋答殷博士
　　白露掩江臯青蒲平地芜长夜亦何际衔思久踟蹰企余重兰贝清才富金瑜独艳始东山擅丽终西都云精无永滞水碧岂暂濡属我嵫景半赏尔若光初折麻异离羣纫蕙非索居频赠既雅歌还懐谅短【一作知】书
　　冬尽难离和丘长史
　　闲居深怅怅飔寒拂中闺寳礼自千里缣书果君题山川吐幽气云景抱长懐兹别亦为逺潮澜郁东西汀臯日惨色桂闇猿方啼擥意谁侘傺屑涕在心乖杜蘅念无沫石兰终不暌兾惣岁暮驾游衍苍山蹊
　　池上酬刘记室
　　戚戚忧可结结忧视春暮紫荷渐曲池臯兰覆径路葱蒨亘华堂葐蒀杂绮树为此久伫立容易光隂度水馆次文羽【文羽一作久雨】山叶下暝露懐赏入旧襟悦物览新赋惜我无雕文报章惭复素
　　呉中礼石佛
　　幻生太浮诡长思多沈疑疑思不慙炤诡生宁尽时敬承积刼下金光铄海湄火宅敛焚炭药草匝惠滋常乐此道诵经空山坻禅心暮不杂寂行好无私轩骑久已诀亲爱不留迟忧伤漫漫情灵意终不淄誓寻青莲果永入梵庭期
　　采石上菖蒲
　　瑶琴久芜没【一作琼琴久尘芜】金镜废不看不见空闺里纵横愁思端缓步遵汀渚扬枻泛春澜电至烟流绮水绿桂涵丹凭酒竟【一作意】未悦半景方自叹每为忧见及杜若讵能寛兾采石上草得以驻余顔赤鲤傥可乘云雾不复还
　　杂体三十首【有序】
　　夫楚谣汉风既非一骨魏制晋造固亦二体譬犹蓝朱成采杂错之变无穷宫商为音靡曼之态不极故蛾眉讵同貌而俱动于魄芳草宁共气而皆悦于魂不其然欤至于世之诸贤各滞所迷莫不论甘而忌辛好丹而非素岂所谓通方广恕好逺兼爱者哉乃及【选无乃字及一作致】公干仲宣之论家有曲直安仁士衡之评人立矫抗况复殊于此者乎又贵逺贱近人之常情重耳轻目俗之恒蔽是以邯郸托曲于李竒士季假论于嗣宗此其效也然五言之兴谅非夐古但闗西邺下既已罕同河外江南颇为异法故黄经纬之辨金碧浮沈之殊仆以为亦各具美兼善【选作合其美并善】而已今作三十首诗斆其文体虽不足品藻渊流庶亦无乖商确云尔
　　古离别【一作别离】
　　逺与君别者乃至鴈门闗黄云蔽千里游子何时还送君如昨日檐前露巳圑不惜蕙草晩所悲道里寒君在天一涯【一作君行在天涯】妾身长别离愿一见顔色不异琼树枝丝及水萍所寄终不移
　　李都尉从军【陵少卿】
　　樽酒送征人踟蹰在亲宴日暮浮云滋握手泪如霰悠悠清川水嘉鲂得所荐而我在万里结发【一作友】不相见袖中有短书愿寄双飞燕
　　班婕妤咏扇
　　纨扇如团【选作圆】月出自机中素画作秦王女乗鸾向烟雾彩色世所重虽新不代【一作似】故窃愁凉风至吹我玊阶树君子恩未毕零落在中路
　　魏文帝游宴【丕子桓】
　　置酒坐飞阁逍遥临华池神飚自逺至左右芙蓉披绿竹夹清水秋兰被幽崖月出照园中冠佩相追随客从南楚来为我吹参差渊鱼犹伏浦听者未云疲高文一何绮小儒安足为肃肃广殿隂雀声愁北林众宾还城邑何以慰吾心
　　陈思王赠友【植子建】
　　君王礼英贤不恡千金璧双阙指驰道朱宫罗第宅从容氷井台清池映华薄凉风荡芳气碧树先秋落朝与佳人期日夕望青阁褰裳摘明珠徙倚拾蕙若眷我二三子辞义丽金雘延陵轻寳劒季布重然诺处富不忘贫有道在葵藿
　　刘文学感遇【桢公干】
　　苍苍山中桂团团霜露色霜露一何桂枝生自直橘柚在南国因君为羽翼谬防圣主私托身文墨职丹采既已过敢不自雕饰华月照芳池列坐金殿侧微臣固受赐鸿恩良未测
　　王侍中懐徳【粲仲宣】
　　伊昔值世乱秣马辞帝京既伤蔓草别方知枤杜情崤函复丘墟冀阙纵横倚棹泛泾渭日暮山河清蟋蟀依桑野严风吹若茎鹳鹢在幽草客子泪已零去乡三十载幸遭天下平贤主降嘉赏金貂服缨侍宴出河曲飞盖游邺城朝露竟几何忽如水上萍君子笃惠义柯叶终不倾福履既所绥千载垂令名
　　嵇中散言志【康叔夜】
　　曰余不师训濳志去世尘逺想出宏域高步超常伦灵凤振羽仪戢景西海滨朝食琅玕实夕饮玉池津处顺故无累养徳乃入神旷哉宇宙惠云罗更四陈哲人贵识义大雅明庇身庄生悟无为老氏守其真天下皆得一名实久相宾咸池飨爰居钟鼓或愁辛栁惠善直道孙登庶知人写懐良未逺感赠以【一作还】书绅
　　阮步兵咏懐【籍嗣宗】
　　青鸟海上游鸒斯蒿下飞沈浮不相宜羽翼各有归飘飖可终年沆【一作滉】瀁安是非朝云乗变化光耀世所希精衞衔木石谁能测幽微
　　张司空离情【华茂先】
　　秋月映【一作照】帘栊悬光入丹墀佳人抚鸣琴清夜守空帷兰径少行迹玉台生网丝庭树发红彩闺草含碧滋延伫整绫绮万里赠所思愿垂湛露惠信我皎日期
　　潘黄门述哀【岳安仁】
　　青春速天机素秋驰白日美人归重泉凄怆无终毕殡宫巳肃清松柏转萧瑟俯仰未能弭寻念非但一抚衿悼寂寞怳然若有失明月入绮防髣髴想蕙质销忧非萱草永懐寄梦寐梦寐复防防何由觌尔形我慙北海术尔无帝女灵驾言出逺山徘徊泣松铭雨絶无还云花落岂留英日月方代序寝兴何时平
　　陆平原羁宦【机士衡】
　　储后【一作诸后】降嘉命恩纪被微身明发眷桑梓永叹懐宻亲流念辞南澨衔怨别西津驱马遵淮泗旦夕见梁陈服义追上列矫迹厠宫臣朱黻咸髦士长缨皆俊民契濶承华内绸缪逾岁年日暮聊总驾逍遥观洛川殂【选作徂】殁【选作没一作役】多拱木宿草凌【选作陵】寒烟游子易感慨【选作忾】踯躅还自怜愿言寄三鸟离思非徒然
　　左记室咏史【思太冲】
　　韩公沦卖药梅生隠市门百年信荏苒何用【一作为】苦心魂当学衞霍将建功在河源珪组贤君眄青紫明主恩终军才始达贾谊位方尊金张服貂冕许史乘华轩王侯贵片议公卿重一言太平多懽娯飞盖东都门顾念张仲蔚蓬蒿满中园
　　张黄门苦雨【协景阳】
　　丹霞蔽阳景绿泉涌隂渚水鹳巢层甍山云润柱础有弇兴春节愁霖贯秋序燮燮凉叶夺戾戾飔风举高谈翫四时索居慕俦侣青苕【一作苔】日夜黄芳蕤成宿楚岁暮百虑交无以慰延伫
　　刘太尉伤乱【琨越石】
　　皇晋遘阳九天下横氛雾秦赵值薄蚀幽幷逢虎据伊余荷宠灵感激徇驰骛虽无六竒术冀与张韩遇戚扣角歌桓公遭乃举荀息冒险难实以忠贞故空令日月逝愧无古人度饮马出城濠北望沙漠路千里何萧条白日隠寒树投袂既愤懑【一作满】抚枕懐百虑功名惜未立发已改素时哉茍有防治乱就【选作惟】冥数
　　卢侍郎感交【谌子谅】
　　大厦须异材廊庙非庸器英俊着世功多士济斯位眷顾成绸缪乃与时髦匹姻媾久不亏【选作虚】契濶岂但一逢厄既已同处危非所恤常慕先达槩观古论得失马服为赵将疆场得清谧信陵佩魏印秦兵不敢出慨无幄中策徒慙素丝质羇旅去旧京感遇逾【选作喻】琴瑟自顾非杞梓勉力在无逸更以畏友朋滥吹乖名实
　　郭农游仙【璞景纯】
　　崦山多灵草海滨饶竒石偃蹇寻青云隠沦驻精魄道人读丹经方士链玉液朱霞入窗牖曜灵照空隙傲睨摘木芝陵波采水碧眇然万里游矫掌望烟客永得安期术岂愁蒙汜迫
　　孙【选作张】廷尉杂述【绰子荆】
　　太素既已分吹万着形兆寂动茍有源因谓殇子夭道丧涉千载津梁谁能了思乗扶摇翰卓然淩风矫静观尺棰义理足未尝少冏冏秋月明凭轩咏尧老浪迹无蚩妍然后君子道领畧归一致南山有绮皓交臂久变化传火乃薪草亹亹思清胷中去机巧物我俱忘情可以狎鸥鸟
　　许征君自叙【询元度】
　　张子闇内几单生蔽外像一时排冥筌泠然空中赏遣此弱丧情资神任独往采药白云隈聊以肆所养丹葩曜芳蕤绿竹【一作草】隂闲敞苕苕寄意胜【一作胜景】不觉凌虚上曲櫺激鲜飚石室有幽响去矣从所欲得失非外奬至哉操斤客重明固已朗五难既洒落超迹絶尘网
　　殷东阳兴瞩【仲文】
　　晨游任所萃悠悠蕴真趣云天亦辽亮时与赏心遇青松挺秀萼惠色留乔【一作芳】树极眺清波深缅映石壁素莹情无余滓拂衣释尘务求仁既自我风岂外慕直置忘所宰萧散得遗虑
　　谢仆射游览【琨叔原】
　　信矣劳物化忧襟未能整薄言遵郊衢总辔出台省凄凄节序高寥寥心悟永时菊耀岩阿云霞冠秋岭眷然惜良辰徘徊践落景巻舒虽万绪动复归有静曽是迫桑榆岁暮从所秉舟壑不可攀忘懐寄匠郢
　　陶征君田居【濳渊明】
　　种豆在东臯苗生满阡陌虽有荷鉏倦浊酒聊自适日暮巾柴车路闇光已夕归人望烟火稚子檐隙问君亦何为百年防有役但愿桑麻成蚕月得纺绩素心正如此开迳望三益
　　谢临川游山【灵运】
　　江海经邅回山峤备盈缺灵境信淹留赏心非徒设平明登云峯杳与庐霍絶碧障长周流金潭恒澄澈桐【一作洞】林带晨霞石壁映初晰乳窦既滴沥丹井复寥泬嵒防转竒秀岑崟还相蔽赤玉隠瑶溪云锦披沙汭夜闻猩猩啼朝见鼯鼠逝南中气候暖朱华凌白雪幸游建徳乡观竒经【一作探】禹穴身名竟谁辨图史终磨灭且泛桂水潮映月游海澨摄生贵处顺将为智者説
　　顔特进侍宴【延之】
　　太微凝帝宇瑶光正神县揆日粲书史相都丽闻见列汉构仙宫开天制寳殿桂栋留夏飇兰橑停冬霰青林结冥蒙丹巘被【一作披】葱蒨山云备卿霭池卉具灵变重阳集清氛下辇降宴骛望分寰隧晒旷尽都甸气生川岳隂烟灭淮海见中坐溢朱组步櫩簉琼弁礼登伫睿情乐阕延皇眄测恩跻愉逸防牒懵浮贱承荣重兼金【选作荣重餽兼金】巡华过盈瑱敢饰舆人咏方慙渌水荐
　　谢法曹赠别【惠连】
　　昨发赤亭渚今宿浦阳汭方作云峯异岂伊千里别芳尘未歇席涔【一作零】泪犹在袂停舻望极浦弭棹阻风雪风雪既经时夜永起【一作岂】懐思泛滥北湖游苕【一作岧】亭南楼期防翰咏新赏开袠莹所疑摘芳爱气馥拾蘂怜色滋色滋畏沃若人事亦销铄子衿怨勿往谷风诮轻薄共秉延州信无慙仲路【一作由】诺灵芝望三秀孤筠【一作云】情所托所托已殷勤祗足搅懐人今行嶀嵊外衔思至海滨觌子杳未僝【一作未僝聚】欵睇在何辰杂佩虽可赠疏华竟无陈无陈心悁劳旅人岂游遨幸及风雪霁青春满江臯解防候前侣还望方郁陶烟景若离逺末响寄琼瑶
　　王征君养疾【微】
　　窈霭潇湘空翠涧澹无滋寂歴百草晦歘吸鹍鸡悲清隂往来逺月华散前墀链药瞩虚幌泛瑟卧遥帷水碧验未黩金膏灵讵缁北渚有帝子荡瀁不可期怅然山中暮懐疴属此诗
　　袁太尉从驾【淑】
　　宫庙礼哀敬枌邑道严恭洁由明祀肃驾在祈年诏徒登季月戒凤藻行川云斾象汉徙宸网拟星悬朱櫂丽寒渚金鋄映秋山羽衞蔼流景防吹震沈渊辨诗测京国履籍鉴都甿【选作萌一作氓】謡响玉律邑颂被丹弦文轸薄桂海声教烛氷天和惠颁上笏恩渥浃下筵幸侍观洛后岂慕巡河前服义方无沫展歌殊未宣
　　谢光禄郊游【庄希逸】
　　肃舲出郊际徙乐逗江隂翠山方蔼蔼青浦正沈沈凉叶照沙屿秋荣冒水浔风散松架险云郁石道深静黙镜緜野四睇乱层岑气清知鴈引露华识猿音云装信解黻烟驾可辞金始整丹泉术终觌紫芳心行光自容裔无使弱思侵
　　鲍参军戎行【昭明逺】
　　豪士枉尺璧宵人重恩光徇义非为利执羁轻去乡孟冬郊祀月杀气起严霜戎马粟不暖军士氷为浆晨上城臯坂碛砾皆羊肠寒隂笼白日太谷晦苍苍息徒税征驾倚劒临八荒鹪鹏不能飞武伏川梁铩翮由时至感物聊自伤竖儒守一经未足识行藏
　　休上人怨别【惠休汤氏】
　　西北秋风至楚客心悠哉日暮碧云合佳人殊未来露彩方泛艶月华始徘徊寳书为君掩瑶琴讵能开相思巫山渚怅望阳云台膏鑪絶沈燎绮席生浮埃桂水日千里因之平生懐
　　学魏文帝
　　西北有浮云缭绕华隂山惜哉时不遇入夜值霜寒秋风聒地起吹我至幽燕幽燕非我国窈窕为谁贤少年歌且止歌声断客子
　　效阮公诗十五首
　　岁暮懐感伤中夕弄清琴戾戾曙风急团圑明月隂孤云出北山宿鸟惊东林谁谓人道广忧慨自相寻宁知霜雪后独见松竹心
　　十年学读书顔华尚美好不逐世间人鬭鸡东郊道富贵如浮云金玊不为寳一旦鶗鴂鸣严霜被劲草志气多感失泪【一作泣】下沾懐抱
　　白露淹庭树秋风吹罗衣忠信主不合辞意将诉谁独坐东【一作高】轩下鸡鸣夜已晞总驾命宾仆遵路起旋归天命谁能见人踪信可疑
　　飘飘恍惚中是非安所之大道常不验金火毎如斯忼慨少淑貌便娟多令辞宿昔秉心誓灵明将见期愿从丹丘驾长弄华池滋
　　隂阳不可知神惟杳防暂试武帝貌一见李后灵同情沦异物有体入无形贤圣共草昧仁智焉足明变化未有极恍惚谁能精
　　若木出海外本自丹水隂群帝共上下鸾鸟相追寻千龄犹旦夕万世更浮沈岂与异乡士瑕瑜论浅深夏后乗两龙高防在帝台荣光河雒出白云苍梧来侍御多贤圣升降有羣才四时有变化盛明不徘徊高阳邈巳逺竚立谁语哉
　　昔余登大梁西南望洪河时寒原野旷风急霜露多仲冬正惨切日月少精华落叶纵横起飞鸟时相过搔首广川隂懐归思如何常愿反初服闲步颍水阿
　　宵月辉西极女圭映东海佳丽多异色芬葩有竒采绮缟非无情光隂命谁待不与风雨变长共山川在人道则不然消散随风改
　　少年学击劒从师至幽州燕赵兵马地唯见古时丘登城望山水平原独悠悠寒暑有往来功名安可留扰扰当途子毁誉多埃尘朝生舆马间夕死衢路滨藜藿应见弃势位乃为亲华屋争结绶朱门竞弹巾徒羡草木利不爱金碧身至徳所以贵河上有丈人
　　华树曜北林芬芳空自宣秋至白云起蟪蛄号庭前中心有所思虚堂独浩然安坐咏琴瑟逍遥可永年假乗试行游北望高山岑翩翩征鸟翼萧萧松柏隂感时多辛酸览物更伤心性命有定理祸福不可禁唯见云际鹄江海自追寻
　　夕云映西山蟋蟀吟桑梓零露被百草秋风吹桃李君子懐苦心感慨不能止驾言逺行游驱马清河涘寒暑更进退金石有终始光色俯仰间英艶难久恃
　　至人贵无为裁魂守寂寥唯有驰骛士风尘在一朝舆马相跨跃宾从共矜骄天道好盈缺春华故秋凋不知北山民商歌弄场苗
　　就谢主簿宿
　　季月寒气重滋兰错无芳北风【一作方】漂夜色河凝暠如霜怅哉心神晩烛灭此深堂芰【一作菱】衣如可赠宁湿岨云梁
　　无锡舅相送衔涕别
　　心逺路已迥意满辞未陈曽风漂别盖北云竦征人杯酒怜岁暮志气非上春若无孤鸟还沥泣何所因
　　当春四韵同王左丞
　　雷萌山中草云煦江上花流烟漾璇景轻风泛凌霞我有幽兰念衔意瞩里斜友人殊未还独慰檐前华
　　感春氷遥和谢中书二首
　　江皋桐始华敛衣望边亭平原何寂寂岛暮兰紫茎芬披好草合流烂新光生氷雪徒皦洁此焉空守贞暮意歌上春【一作眷】怅哉望佳人擥洲之宿莽命为瑶桂因观书术不变学古道恒真若作商山客寄谢丹水滨
　　咏美人春游
　　江南二月春东风转绿苹不知谁家子看花桃李津白雪凝琼貌明珠防绛唇行人咸息驾争拟洛川神
　　征怨
　　荡子从征久凤楼箫管闲独枕雕云鬂孤灯损玊顔何日边尘净庭前征马还
　　清思诗五首
　　赵后未至丽隂妃非美极情理傥可论形有焉足识帝女在河洲晦映西海侧隂阳无定光杂错千万色终岁如琼草红华长翕赩
　　师旷操雅操延子聆竒音鹤徒翔舞清角自浮沈明琯东南逝精丝【一作思】西北临白云瑶池曲止【一作上】使泪淫淫
　　秋夜紫兰生湛湛明月光偃蹇灵芝采容裔紫华堂林木不拂盖淇水宁渐裳倐忽南江隂照曜北海阳从此长往来万世无感伤
　　白露滋金瑟清风荡玉琴空闺饶逺念虚堂生夜隂兹夕一何哀【一作衰】明月没西林世人重时暮道士情亦深愿【一作赖】乗青鸟翼径出玊山岑
　　至徳不可传灵不可侣草木还根蔕精灵归妙理我学杳冥道谁能测穷巳须待九转成终防长沙市
　　伤内弟刘常侍
　　金璧自蕙质兰杜【一作桂】信嘉名丹防既腾迹华萼故扬声伊余方罢秀叹息向君荣谁疑春光昃何遽秋露轻逺心惜近路促景怨长情风至衣袖冷况复蟪蛄鸣白露沿汉沼明月空汉生长悲离短意恻切吟空庭注欷东郊外流涕北山坰
　　悼室人十首
　　佳人永暮矣隠忧遂歴兹寳烛夜无华金镜昼恒微桐叶生绿水雾天流碧滋蕙弱芳未空兰深鸟思时湘醽徒有酌意塞不能持
　　适见叶萧条已复花庵郁帐里春风荡檐前还燕拂垂涕视去景摧心向徂物今悲輙流涕昔懽常飘忽幽情一不弭守叹谁能慰
　　夏云多杂色红光铄蕤鲜苒弱屏风草潭拖曲池莲黛叶鉴深水丹华香碧烟临防方自吊擥气以伤然命知悲不絶恒如注海泉
　　驾言出游衍冀以涤心胸复值烟雨散清隂带山浓素沙匝广岸雄虹冠尖峯出风舞森桂落日暧圆松还结生不念楚客独无容
　　秋至罗纨泪满未能开风光肃入户月华为谁来结眉向珠网沥思视青苔髩局将成葆带减不须摧我心若含烟葐蒀满中懐
　　防尘岁时阻闺芜日夜深流黄久不织宁闻梭杼音凉霭漂虚座清香荡空琴蜻引知寂寥蛾飞测幽隂乃抱生死悼岂伊离别心
　　颢颢气薄暮防防清衾单阶前水光裂树上雪花团庭鹤哀以立云鸡肃且寒方冬有苦泪承夜非膏兰从此永黯削萱叶焉能寛
　　抒悲情虽滞送往意所知空座几时设虚帷无久垂暮气亦何劲严风照天涯梦寐无端际惝恍有分离意念毎失乖徒见四时亏
　　神女色姱丽乃出巫山湄逶迤罗袂下鄣日望所思佳人独不然戸牖絶锦綦感此増婵娟屑屑涕自滋清光澹且减低意守空帷
　　二妃丽潇湘一有乍一无佳人承云气无下此幽都当追帝女迹出入泛灵舆掩映金渊侧游豫碧山隅暧然时将罢临风返故居









　　江文通集卷四
