　四库全书　王子安集　　（唐）王勃 撰

　　钦定四库全书

　　集部二

　　王子安集

　　别集类一

　　唐

　　提要

　　（臣）等谨案王子安集十六巻唐王勃撰勃字子安绛州龙门人髙宗时官虢州叅军事迹具唐书文苑传传称其文集三十巻而杨烱集序则谓分为二十巻具诸篇目洪迈容斋随笔亦称今存者二十巻盖宋代所行犹其旧本明以来其集巳佚原目遂不可考世所传初唐十二家集仅载勃诗赋二巻阙畧殊甚故皇甫汸作杨烱集序称王诗赋之余未睹他制此本乃明崇祯中闽人张燮捜辑文苑英华诸书编为十六巻虽非唐宋之旧而以视别本则较为完善矣勃文为四杰之冠儒者颇病其浮艳案段成式酉阳杂俎曰张燕公尝读勃夫子学堂碑颂帝车南指遁七曜于中阶华盖西临髙五云于太甲四句悉不解访之一公一公言北斗建午七曜在南方有是之祥无位圣人当出华盖以下卒不可悉洪迈容斋随笔亦曰王勃等四子之文皆精切有本原其用骈俪作记序碑碣盖一时体格如此而后来颇议之杜诗云王杨卢骆当时体轻薄为文哂未休尔曹身与名俱灭不废江河万古流正谓此耳身名俱灭以责轻薄子江河万古指四子也韩公滕王阁记云江南多游观之美而滕王阁独为第一及得三王为序赋记等壮其文词注谓王勃作游阁序又云中丞命为记窃喜载名其上词列三王之次有荣耀焉则韩之所以推勃亦为不浅矣夫一行段成式博洽冠絶古今杜甫韩愈诗文亦冠絶古今而其推勃如是枵腹白战之徒掇拾语録之糟案一公谓僧一行也粕乃沾沾焉而动其喙殆所谓蚍蜉撼树者欤今录勃集并録成式及迈之所记庶耳食者无轻诋焉

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　王子安集　　（唐）王勃 着

　　王勃
　　勃字子安，绛州龙门人，未冠应幽素举及第，授朝散郎。沛王贤闻其名，召为沛府修撰，是时诸王斗鸡，戏为文《檄英王鸡》，高宗览之怒，斥出府。久之，补虢州参军。官奴曹达犯罪，勃匿之，既惧事泄，杀达灭口，事觉当诛，会赦除名。上元二年，渡南海堕水卒，年二十八。
　　卷一
　　赋
　　春思赋并序
　　咸亨二年，余春秋二十有二，旅寓巴蜀，浮游岁序。殷忧明时，坎坷圣代。九陇县令河东柳太易，英达君子也，仆从游焉。高谈胸怀，颇泄愤懑。于时春也，风光依然。古人云：“风景不殊，举目有山河之异，不其悲乎！”仆不才，耿介之士也。窃禀宇宙独用之心，受天地不平之气，虽弱植一介，穷途千里，未尝下情于公侯，屈色于流俗，凛然以金石自匹，犹不能忘情于春。则知春之所及远矣，春之所感深矣，此仆所以抚穷贱而惜光阴，怀功名而悲岁月也。岂徒幽宫狭路，陌上桑间而已哉？屈平有言：“目极千里伤春心。”因作《春思赋》，庶几乎以极春之所至，析心之去就云尔。
　　若夫年临九域，韶光四极。解宇宙之严气，起亭皋之春色。况风景兮同序，复江山之异国。感大运之盈虚，见长河之纡直。蜀川风候隔秦川，今年节物异常年。霜前柳叶衔霜翠，雪裹梅花犯雪妍。霜前雪裹知春早，看柳看梅觉春好。思万里之佳期，忆三秦之远道。澹荡春色，悠扬怀抱。野何树而无花？水何堤而无草？
　　于是仆本浪人，平生自沦没也，怀书去洛，抱剑辞秦。惜良会之遒迈，厌他乡之苦辛。忽逢边候改，遥忆帝乡春。帝乡迢递关河里，神皋欲暮风烟起。黄山半入上林园，玄灞斜分曲江水。玉台金阙纷相望，千门万户遥相似。昭阳殿里报春归，未央台上看春晖。水精却挂鸳鸯幔，云母斜开翡翠帏。竞道西园梅色浅，争知北阙柳阴稀？敛态调歌扇，回身整舞衣。银蚕吐丝犹未暖，金燕衔泥试学飞。妾本幽闺学歌舞，宁知汉代多巡抚？前年斋祭谒甘泉，今岁笙箫祠后土。桃花万骑喧长薄【草木交错也】，兰叶千旗照平浦。见原野之秀芳，忆山河之邃古。长安路狭绕长安，公子春来不厌看。杏叶装金辔，蒲萄镂玉鞍。耸盖临平乐，回笳出上兰。上兰经鄠杜，挥鞭日将暮。白马新临御沟道，青牛近出章台路。章台接建章，垂柳复垂杨。草开驰马埒，花满斗鸡场。南邻少妇多妖婉，北里王孙驻行幰。乍怪前春节候迟，预道今年寒食晚。伤紫陌之春度，惜青楼之望远。紫陌青楼照月华，珠帷黼帐七香车。蛾眉画来应几样，蝉鬓梳时半欲斜。恨雕鞍之届晓，痛银箭之更赊。行行避叶，步步看花。因狂夫之荡子，成贱妾之倡家。狂夫去去无穷已，贱妾春眠春未起。自有兰闺数十重，安知榆塞三千里？
　　榆塞连延玉关侧，云间沉沉不可识。葱山隐隐金河北，雾里苍苍几重色。忽有驿骑出幽并，传道春衣万里程。龙沙春草遍，瀚海春云生。疏勒井泉寒尚竭，燕山烽火夜应明。闻道河源路远远，谁教夫婿苦行行？君行塞外多霜露，为想春台【一作园】起烟雾。游丝空冒合欢枝，落花自绕相思树。春望年年绝，幽闺离绪切。春色朝朝异，边庭羽书至。都护新封万里侯，将军稍定三边地。长旆犹衔扫云色，宝刀尚拥干星气。昨夜祁连驿使还，征夫犹住雁门关。君度山川成白首，应知岁序歇红颜。红颜一别成胡越，夫婿连延限城阙。羌笛唯横陇路风，戎衣直照关山月。春色徒盈望，春悲殊未歇。复闻天子幸关东，驰道烟尘万里红。析羽摇初日，繁笳思晓风。后骑犹分长乐馆，前旌已映洛阳宫。
　　洛阳宫城纷合沓，离房别殿花周匝。河阳别舍抵长河，丹轮绀幰相经过。戚里繁珠翠，中闺盛绮罗。凤移金谷舞，莺引石城歌。向夕天津洛桥暮，争驱紫燕黄牛度。闲居伊水园，旧宅邙山路。武子【王济也】新布金钱埒，季伦【石崇也】欲碎珊瑚树。复有西墉春雾寡，更值南津春望写。入金市而乘羊，出铜街而试马。叶犯露而争密，花牵风而乱下。锦障萦山，罗帏照野。司空、令尹之博物，二陆、三张之文雅。新年柏叶之樽，上巳兰英之斝，春来并是春，何啻两违秦？
　　忽逢江外客，复忆江南春。罗衣乘北渚，锦袖出东邻。江边小妇无形迹，特怨狂夫事行役。凤凰山上花无数，鹦鹉洲中草如积。春江澹容与，春期无处所。春水春鱼乐，春汀春雁举。君道玉门关，何如金陵渚？为问逐春人，年光几处新？何年春不至？何地不宜春？亦有当春逢远客，亦有当春别故人，风物虽同候，悲欢各异伦。归去春山恣闲放，蕙畹兰皋行可望，何为悠悠坐惆怅？比来作客住临邛，春风春日自相逢。石镜岩前花屡密，玉轮江上叶频浓。高平灞岸三千里，少道梁山一万重。自有春光煎别思，无劳春镜照愁容。盛年耿耿辞乡国，长路遥遥不可极，形随朗月骤东西，思逐浮云几南北。春蝶参差命俦侣，春莺绵蛮思羽翼。余复何为此？方春长叹息，会当一举绝风尘，翠盖珠轩临上春。朝升玉署调天纪，夕憩金闺奉帝纶。长卿未达终希达，曲逆长贫岂剩贫。年年送春应未尽，一旦逢春自有人。
　　七夕赋
　　若夫干灵鹊谶之端，地辅龙骖之始。凭紫都而授历，按元邱而命纪。凤毛锺桂阃之祥，麟角烁椒庭之祉。驰朱轩于九域，振黄麾于万里，抗【举也】芝馆而星罗，擢兰宫而霞起。则有皇慈雾洽，圣握天浮；庭分玉禁，邸瞰金楼。翦凫洲于细柳，披鹤御【禁苑也】于长楸。启鱼钤而分帝术【邑中道也】，授虹璧而控神州。拥黄山于石磴，泄玄灞于铜沟，列瑶窗而送燠，辟银牓而迎秋。君王乃排青幌，摇朱舄【复下也】，戒鹓舆，静鸾掖。绕震【一作露】廊而转步，傃【遵也】云阡而纵迹，啸陈客于金床，命淮仙于桂席，翔翠罕于云甸，迎箫吹于凤驿，伫灵匹于星期，眷神姿于月夕。
　　于时玉绳湛色，金汉馀光。烟凄碧树，露湿银塘。视莲潭之变彩，睨松院之生凉。引惊蝉于宝瑟，宿懒燕于瑶筐。绿台兮千仞，赩楼兮百常。拂花筵而惨恻，披彩序【东西墙也】而徜徉。结遥情于汉陌，飞永睇于霞庄。想佳人兮如在，怨灵欢兮不扬；促遥悲于四运，咏遗歌于七襄【更其肆也】。于是虬檐晚静，鱼扃夜饬。忘帝子之光华，下君王之颜色。
　　握犀管，展鱼笺，顾执事，招仲宣。仲宣跪而称曰：“臣闻九变无津，三灵有作。”布元气于浩荡，运太虚于寥廓。辨河鼓于西壖【缘河边地也】，降天孙于东堮。循五纬而清黄道，正三衡而澄紫落。海人支石之机，江女穿针之阁。鄙尘情于春念，拟仙契于秋诺。于是光清地岊【高山之节也】，气敛天标；霜凝碧宙，水莹丹霄。跃麟轩于雾术【邑中道也】，褰羽旆于星桥。征赤螭而架渚，漾青翰而乘湖。停翠梭兮卷霜縠，引鸳杼兮割冰绡。举黄花而乘月艳，笼黛叶而卷云娇。抚今情而恨促，指来绪而伤遥。既而丹轩万栱，紫房千钥，仙御逶迟，灵徒扰弱，风惊雨骤，烟回电烁。娲皇召巨野之龙，庄叟命雕陵之鹊。驻麟驾，披鸾幕，奏云和，泛霞酌。碧虬玉室之馔，白兔银台之药。荷叶赪鲛，芙蓉青雀。上元锦书传宝字，王母琼箱荐金约。彩襻鱼头比目缝，香缄燕尾同心缚。罗帐五花悬，珉砌百枝然。下芸帱而匿【昵也近也】枕弛兰服而交筵。托新欢而密勿，怀往眷而潺湲。于是羁鸾切镜，旅鹤惊弦。悲侵玉履，念起金钿。俨归装而容曳，整还盖而迁延。洞庭波兮秋水急，关山晦兮夕雾连。谓河汉之无浪，似参商之永年。君王乃背彤砌，陟玄室，冲想自闲，神情如逸。痛灵妃之稀偶，嘉沈思之可毕。荆艳齐升，燕佳并出。金声玉韵，蕙心兰质。珠栊绮槛北风台，绣户雕窗南向开。响曳红云歌面近，香随白雪舞腰来。掩清琴而独进，凌绛树而轻回。卢女黄金之碗，张家碧玉之杯。奉君王于终夕，夫何怨于良媒？
　　俄而月还西汉，霞临东沼。凫氏鸣秋，鸡人唱晓。玉关控【引也】鹤，琼林飞鸟。君王乃驭风殿而长怀，俯云台而自矫，矜雅范而霜厉，穆冲衿而烟渺。迎十客，召三英，香涵蔗酎，吹肃兰旌。娃馆疏兮绿草积，欢房寂兮紫苔生。耸词峰于月殿，披翰薮于云扃。方绝元凯而高视，岂与梁楚而骈声？
　　九成宫东台山池赋并序
　　九成宫东台【门下省也】，地接闲旷，面山临水。尔其松峰桂壑，红泉碧磴。金石千声，云霞万色。侍郎张公，雅思沈郁，永怀梓匠，式侔仙造，聿构灵廛【居也】。纤波成止水之源，拳石俨干霄之状。虽流波覆篑，俯藉人机，而布叶攒花，妙同天绘。仆因夏日，滥奉清埃，敢抽南亩之才，聊叙东山之事云尔。辞曰：
　　若夫金台妙境，玉署仙居。酌丹墀之晓暇，候青禁之宵馀。骤冲情于月道，飞峻赏于烟墟。指山楹而思逸，怀水镜而神虚。既而仰瞻赪峤，傍窥黛壑。复嶂烟回，攒溪雾错。伟沈用之兼济，想神功之可作。规叠巘于盘龙，宪飞泉于挂鹤。覆篑而萦岩磴，浮芥而环洲崿。采拳石于瑶滨，褰纤珠于绮薄。萍徙楚江之蒂，花转昆墟之萼。岫蕴玉而虹惊，浦涵珠而星落。美仁智之同归，信高深之纵托。尔其危岑漏影，曲渚留寒。倾松偃鹤，清筱鸣鸾。被兰邱而结佩，照莲服而被冠，激坳堂于别溆，引肤寸于危峦。若乃岭分鸡秀，波连凤液，花鸟萦红，苹鱼漾碧，绿衣玄衽，赪鳞翠额，在林薮而同欢，望江湖而齐适。每至景沈西崿，月下东滨，峰深夜久，潭静秋新，荷抽水盖，薜引山茵，雪芝献液，露菊倾津【润也】。嗣南商之逸兴，有东海之遐宾。保林泉而肆赏，混簪绂而同尘。何濯缨之有地，如攀桂之无因？
　　游庙山赋并序
　　玄武山西有庙山，东有道君庙，盖幽人之别府也。长萝巨树，梢翳云日。王子御风而游，泠然而善，盖怀霄汉之举，而忘城阙之恋矣。思欲攀洪崖于烟道，邀羡门于天路。仙师不存，壮志徒尔。俄而泉石移景，秋阴方积，松柏群吟，悲声四起。背乡关者，无复向时之荣焉。呜乎！有其志，无其时，则知林泉有穷路之嗟，烟霞多后时之叹，不其悲乎？遂作赋曰：
　　陟彼山阿，积石峨峨。亭皋千里，伤如之何？启松崖之密荫，攀桂岊之崇柯，隔浮埃于地络，披颢气于天罗。尔其绿岩分径，苍岑对室，菌轩丹纠，蕙场翠密。俯泉石之清泠，临风飚之瑟■〈风日〉。仰绀台而携手，望玄都而容膝。于是蹑霞冈于玉砌，步云岊于金坛。怀妙童与真女，想青螭及碧鸾。情恍恍而将逸，心回回而未安。见丹房之晚晦，忘紫洞之宵寒。既而雾昏千嶂，烟浮四野。恨流俗以情多，痛飞仙之术寡。驱逸思于方外，局高情于天下。使蓬瀛可得而宅焉，何必怀于此都也？乱曰：已矣哉！吾谁欺？林壑逢地，烟霞失时。托宇宙兮无日，俟虬鸾兮未期。他乡山水，只令人悲。
　　寒梧栖凤赋以孤清夜月为韵
　　凤兮凤兮，来何所图？出应明主，言栖高梧。梧则峄阳之珍木，凤则丹穴之灵雏。理符有契，谁言则孤？游必有方，哂南飞之惊鹊；音能中吕，嗟入夜之啼鸟。况其灵光萧散，节物凄清，疏叶半殒，高歌和鸣。之鸟也，将托其宿；之人也，焉知此情？月照孤影，风传暮声。将振耀其五色，似箫韶之九成。九成则那【何也】，率舞而下。怀彼众会，罔知淳化。虽璧沼可饮，更能适于醴泉；虽琼林可栖，复相巡于竹榭。念是欲往，敢忘昼夜？苟安安而能迁，则忽忽其不暇。故当披拂寒梧，翻然一发，自此西序，言投北阙。若用之衔诏，冀宣命于轩阶；若使之游池，庶承恩于岁月。可谓择木而俟处，卜居而后歇。岂徒比迹于四灵，常栖栖而没没？
　　江曲孤凫赋并序
　　梓州之东南，涪江之所合，有潭焉。周数十步，青壁绝地，绿波澄天。常有孤凫，栖荡其侧，飞沈翻唼，而天性不违。嗟乎！宇宙之容我多矣！造化之资我厚矣！何必处华池之内，而求稻粱之恩哉？遂作赋曰：
　　灵凤翔兮千仞，大鹏飞兮六月，虽凭力而易举，终候时而难发。不如深泽之鸟焉，顺归潮而出没。迹已存于江汉，心非系于城阙。吮红藻，翻碧莲，刷雾露，栖云烟，迫之则隐，驯之则前，去就无失，浮沈自然。尔乃忘机绝虑，怀声弄影，乘骇浪而神惊，漾澄澜而趣静。耻园鸡之恋促，悲塞鸿之赴永。知动息而多方，屡沿洄而自省。故其独泛单宿，全真远致，反复幽溪，淹留胜地，伤云雁之婴缴，惧泉鱼之受饵，甘辞稻粱之惠焉，而全饮啄之志也。
　　卷二
　　赋
　　驯鸢赋
　　海上兮云中，青城兮绛宫。金山之断鹤，玉塞之惊鸿。谓江湖之涨不足憩，谓宇宙之路不足穷。终衔石矢，坐触金笼。声酸夕露，影怨秋风。已矣哉！何气高而望阔，卒神顇而智痒？徒骛迹于仙游，竟缠机于俗网。未若兹禽，犹融泛想。惭丹邱之丽质，谢青田之逸响，与道浮沈，因时俯仰。去非内惧，驯非外奖。夫劲翮挥风，雄姿触雾，力制烟道，神周天步。郁霄汉之宏图，受园亭之近顾。质虽滞于城阙，策己成于云路。陈平负郭之居，韩信昌亭之寓，似达人之用晦，混尘蒙而自托。类君子之含道，处蓬蒿而不怍。悲授饵之徒悬，痛闻弦之自落。故尔放怀于诞畅，此寄心于寥廓。
　　涧底寒松赋并序
　　岁八月壬子，旅游于蜀。寻茅溪之涧，深溪绝磴，人迹罕到，爰有松焉。冒霜停雪，苍然百丈，虽崇柯峻颖，不能逾其岸。呜呼斯松！托非其所，出群之器，何以别乎？盖物有殊类而合情，士有因感而成兴。遂作赋曰：
　　惟松之植，于涧之幽，盘柯跨险，沓柢凭流。寓天地兮何日？沾雨露兮几秋？见时革之屡变，知态俗之多浮。故其磊落殊状，森梢峻节，紫叶吟风，苍条振雪。嗟英鉴之希遇，保贞容之未缺。攀翠崿而形疲，指丹霄而望绝。已矣哉！盖用轻则资众，器宏则施寡，信栋梁之已成，非榱桷之相假，徒志远而心屈，遂才高而位下。斯在物而有焉，余何为而悲者？
　　慈竹赋并序
　　广汉山谷，有竹名慈，生必向内，示不离本，修茎巨叶，攒根沓柢。丛之大者，或至百千株焉，而萦结逾乎咫步，好事君子，徙为阶庭之玩焉。吁嗟非此土所有，乃有厌流俗之讥。动乡关之思者，盖抚高节而兴叹，览嘉名而思归。遂为赋曰：
　　有竹猗猗，生于高陂。左连瑶带，右杂琼枝。恨幽客之方赏，嗟君侯之不知。徙蔚丹谷，迁荣绿池。气凛凛而犹在，色苍苍而未离。屈岩壑之容貌，充阶庭之羽仪。尔其画疆分域，骈阴抗趾，叠干龙回，攒根凤峙。防碧露于霄末，翳红光于晕始。崇柯振而云霭生，繁叶动而风飙起。拥凉砌之晨肃，屏炎扃之昼滓。至若白藏【秋也】载谢，玄英【冬也】肇切，塞北河坚，关南地裂。观众茂之咸悴，验贞辉之独洁，抽劲绿以垂霜，总严青而负雪。盖同类之常禀，非殊方之异节。若乃宗生族茂，天长地久，万柢争盘，千株竞纠，如母子之钩带，似闺门之悌友，恐孤秀而成危，每群居而自守。何美名之天属，而和气之冥受？
　　嗟乎！道之存矣，物亦有之。不背仁以贪地，不藏节以遁时。故其贞不自炫，用不见疑。保夷阴之无易，哂荣枯之有期。俄【一作我】蓬转于岷徼，遂萍流于江汜。分兄弟于两乡，隔晨昏于万里。抚贞容而骨愧，伏嘉号而心死。庶因感而长怀，将策情而励已。
　　青苔赋并序
　　吾之旅游数月矣，憩乎荒涧，睹青苔焉，缘崖而上。乃喟然叹曰：“嗟乎！苔之生于林塘也，为幽客之赏；苔之生于轩庭也，为居人之怨。斯择地而处，无累于物也，爱憎从而生。”遂作赋曰：
　　若夫桂洲含润，松崖秘液。绕江曲之寒沙，抱岩幽之古石。泛回塘而积翠，萦修树而凝碧。契山客之奇情，谐野人之妙适。及其瑶房有寂，琼室无光。霏微君子之砌，蔓延君侯之堂。引浮青而泛露，散轻绿而承霜。起金钿之旧感，惊玉箸之新行。若夫弱质绵幂，纤滋布濩。措形不用之境，托迹无人之路。望夷险而齐归，在高深而委遇。惟爱憎之未染，何悲欢之诡赴？宜其背阳就阴，违喧处静，不根不蒂，无华无影。耻桃李之暂芳，笑兰桂之非永。故顺时而不竞，每乘幽而自整。
　　采莲赋并序
　　昔之赋芙蓉者多矣。虽复曹王潘令【一作陆】之逸曲，孙鲍江萧之妙韵，莫不权陈丽美，粗举采掇，岂所谓究厥艳态，穷其风谣哉？顷乘暇景，历睹众制，伏玩累日，有不满焉？遂作赋曰：
　　非登高可以赋者，惟采莲而已矣。况洞庭兮紫波，复潇湘兮绿水。或暑雨兮朝霁，乍凉飚兮暮起。黛叶青跗，烟周五湖；红葩绛蘤，电烁千里。尤见重于幽客，信作谣于君子。尔其珍族广茂，淑类博传，藻河渭之空曲，被沮漳之沦涟。烛澄湾而烂烂，亘修涨之田田。岂直水区泽国，江漘海壖？
　　是以吴娃越艳，郑婉秦妍。感灵翘于上节，悦瑞色于中年。锦帆映浦，罗衣塞川。飞木兰之画楫，驾芙蓉之绮船。问子何去？幽潭采莲。已矣哉！诚不知其所以然。赏由物召，兴以情迁。故其游泳一致，悲欣万绪。
　　至若金屋丽妃，璇宫佚女，伤凤台之寂寞，厌鸾扃之闲处。侍饮南津，陪欢北渚，见矶岸之纡直，觌旌旄之低举。上苑神池，芳林御陂；楼阴架沚，殿彩乘漪。张燕洛之容卫，备横汾之羽仪。箫鼓发兮龙文动，鳞羽喧兮鹢首移。咸靓妆而丽服，各分骛而并驰。苹萦桨碍，荇触船危。视云霞之沃荡，望林泉之蔽亏。洪川泱泱兮菡萏积，绿水湛湛兮芙渠披。惜时岁兮易暮，伤君王兮未知。折绀房与缃菂，揽红葩及碧枝。回绡裙兮窃独叹，步罗袜兮私自奇。莫不惊香悼色，畏别伤离。
　　复有泽宫年少，期门公子，翠发蛾眉，赪唇皓齿，傅粉兰堂之上，偷香椒屋之里。亦复衔恩激誓，佩宠缄愁，承好赐之珍席，奉嬉游之彩斿。绣栋曛兮翠羽帐，瑶塘曙兮青翰舟。搴条拾蕊，沿波溯流。池心宽而藻薄，浦口窄而萍稠。和桡姬之卫吹，接榜女之齐讴。去复去兮水色夕，采复采兮荷华秋。愿承欢而卒岁，长接席而寡仇匹也。
　　于时蓟北无事，关西始乐。雾静江垠，气恬海漠。寝怪气于沅湘，照荣光于河洛。殊方异类，舞咏相错；王公卿士，歌吹并作。则有侯家琐第，戚里芳园，穿池灞岸之曲，蓄水河阳之源。堤防谷口，岛屿圜辕，嘉木毕植，灵草具繁。沈桂北之丹藕，播荆南之紫根。郁萋萋而雾合，粲煜煜而霞翻。洎乎气彻都鄙，景华川陆，麦雨微凉，梅飙浅燠。命妖侣于石城，啸娱朋于金谷。乃使绿珠捧棹，青琴理舳，樽芳醪，藉珍餗，泛玉潭之沵漫，绕金渠之隈隩。石近水而苔浓，岸连山而树复，排芰末而争远，托芦间而竞逐。赴汨凌波，飞袿振罗；风低绿干，水溅黄螺。上客喧兮乐未已，美人醉兮颜将酡，畏莲色之如脸，愿衣香兮胜荷。
　　徘徊郢调，凄惨燕歌，念穷欢于水涘，誓毕赏于川阿。结汉女，邀湘娥。北溪蕊尚密，南汀花更多，恨光景兮不驻，指芳馨兮谓何？若乃南鄢义妻，东吴信妇，结缡整佩，承筐奉帚。忽君子兮有行，复良人兮远征。南讨九真百越，北戌鸡田雁城。念去魂骇，相视骨惊。临春渚兮一送，见秋潭兮四平。与子之别，烟波望绝；念子之寒，江山路难。水淡淡兮莲叶紫，风飒飒兮荷华丹。翦瑶带而犹欷，折琼英而不欢。既而缘隈逗浦，返栧归橹，眷芳草兮已残，忆离居兮方苦。延素颈于极涨，攘皓腕于神浒。惜佳期兮末由，徒增思兮何补？
　　又若倡姬荡媵，命侣招群。淇上洛表，湘皋汝坟。望洲草兮翡翠色，动浦水兮骊龙文。愿解佩以邀子，思褰裳而从君。悲时暮，愁日曛。鸣环钏兮响窈窕，艳珠翠兮光缤纷。怜曙野之绛气，爱晴天之碧云。棹巡汀而柳拂，船向渚而菱分。掇翠茎以翳景，袭朱萼以为裙。艇楫凌乱，云流雨散；鸣榔络绎，雾罢烟释。状飞虬之蜿蜿，若惊鸿之奕奕。艇怯奔潮，篙憎浅石。丝着手而偏绕，刺牵衣而屡襞【卷也】。乃有贵子王孙，乘闲纵观。何平叔之符彩，潘安仁之藻翰。税【兑也】龙马于金堤，命凫舟于石岸。
　　锦缆翻洒，银樯照烂，日侧光沈，风惊浪深。纡北渚之新赠，恣东溪之密寻。鸳鸯绣彩之文履，玳瑁琼华之宝琴。扣舷击榜，吴歈越吟。溱与湖兮叶覆水，淮与济兮花冒浔。值明月之夕出，逢丹霞之夜临。茱萸歌兮轸妾思，芍药曲兮伤人心。伊采莲之贱事，信忘情之盖寡。虽迹兆于水乡，遂风行于天下。感极哀乐，声参郑雅。是以缅察谷底，穷览地维。北尽丰镐涝潏，南究巴沱越沂。莫不候期应节，沿涛泛湄。薄言采之，兴言服之。发文扃之丽什，动幽幌之情诗。使人结眷，令人相【一作想】思。宜其色震百草，香夺九芝。栖碧羽之神雀，负青冄（丹龟）之宝龟。紫帙流记，丹经秘词，岂徒加绣柱之光彩，晔文井之华滋？已焉哉！向使时无其族，代乏厥类，独秀上清之境，不受中国之地。学鸾凤而时来，与鹣鹣【一作鲽】而间至。必能使众瑞彩没，群贶色沮。汤武斋戒，伊皋延伫。岂俾夫楚童赵仆，倡姬艳女，狎而玩之，撷而采之乎？
　　时有东鄙幽人，西园旧客，常陪帝子之舆，经侍天人之籍，咏绿竹于风晓，赋彤管于日夕，暑往寒来，忽矣悠哉！蓬飘梗逝，天涯海际。似还邛之寥廓，同适越之淫滞。萧索穷途，飘飖一隅。昔闻七泽，今过五湖。听菱歌兮几曲？视莲房兮几株？非邺池之宴语，异睢苑之欢娱。况复殊方别域，重瀛复嶂。虞翻则故乡寥落，许靖则生涯惆怅。感芳草之及时，惧修名之或丧。誓将刬迹颍上，栖影渭阳。枕箕岫之孤石，泛磻溪之小塘。餐素实兮吸绛房，荷为衣兮芰为裳。永洁已于邱壑，长寄心于君王。且为歌曰：荣华息，功名恻。奇秀兮异植，红光兮碧色。禀天地之淑丽，承雨露之沾饰。莲有藕兮藕有枝，才有用兮用有时，何当婀娜华实移，为君何当藻凤池？
　　释加佛赋
　　原夫佛者，觉也，神而化之，修六年而得道，统三界以称师。帝释梵王，尚犹皈敬，老聃宣父，宁不参随？昔如来下兜率天，生中印土。降神而大地摇动，应迹而诸天拥护。九龙吐水，满身而花落纷纷；七宝祥云，举足而莲生步步。盖以玉辇呈瑞，金轮启图。恩沾九有，行洽三无。宝殿之龙颜大悦，春闱之凤德何虞？方知灌顶之灵心，兴王后嗣；必为万类之化主，作帝中枢。岂不知海量无边，天情极广？厌六宫珠翠之色，恶千妃丝竹之响。雪山深处，全抛有漏之身心；海月圆时，顿悟无为之法相。莫不魔军振动，法界奔惊。觉阎浮之日出，睹优钵之华生。十方调御皆来，圆光自在；六趣含灵尽喜，金色分明。暨乎万法归空，双林告灭，演摩诃般若之教，示阿耨多罗之诀。普光殿里，会十地之华严；耆阇山中，投三乘之记别。是知灵觉无尽，神理莫闻。芥子纳三千之国，藕丝藏百万之兵。目容修广于青莲，寒生定水；毫相分明于皓月，照破迷云。群机而不睹灵踪，万世而空留圣迹。嗟释迦之永法将尽，仰慈氏之何日调伏？我今回向菩提，一心归命圆寂。
　　卷三
　　诗
　　倬彼我系
　　倬【高大也】彼我系，出自有周。分疆锡社，派别支流。居卫仕宋，臣嬴相刘。乃武乃文，或公或侯。晋历崩坼，衣冠扰弊。粤自太原，播徂江澨。礼丧贤隐，时屯道闭。王室如毁，生人多殪。伊我有器，思逢其主。自东施西，择木开宇。田彼河曲，家乎汾浦。天未厌乱，吾将谁辅。伊我祖德，思济九埏。不常厥所，于兹五迁。欲及时也，夫岂愿焉。其位虽屈，其言则传。爰述帝制，大搜【聚也】王道。曰天曰人，是祖是考。礼乐咸若，诗书具草。贻厥孙谋，永为家宝。伊余小子，信惭明哲。彼网有条，彼车有辙。思屏人事，克终前烈。于嗟代【世也】网，卒余来绁。来绁伊何，谓余曰仕。我瞻先达，三十方起。夫岂不怀，高山仰止。愿言毓德，啜菽饮水。有鸟反哺，其声嗷嗷。言念旧德，忧心忉忉。今我不养，岁月其慆【过也】。黾勉从役，岂敢告劳。从役伊何，薄求卑位。告劳伊何，来参军事。名存实爽，负信愆义。静言遐思，中心是愧。
　　上巳浮江宴韵得址字
　　披观玉京路，驻赏金台址。逸兴怀九仙，良辰倾四美。松吟白云际，桂馥青溪里。别有江海心，日暮情何已。
　　春日宴乐游园赋韵得接字
　　帝里寒光尽，神皋春望浃。梅郊落晚英，柳甸惊初叶。流水抽奇弄，崩云洒芳牒【札也】。清尊湛不空，暂喜平生接。
　　山亭夜宴
　　桂宇幽襟积，山亭凉夜永。森沉野径寒，肃穆岩扉静。竹晦南汀色，荷翻北潭影。清兴殊未阑，林端照初景。
　　咏风
　　肃肃凉景生，加我林壑清。驱烟寻涧户，卷雾出山楹。去来固无迹，动息如有情。日落山水静，为君起松声。
　　怀仙并序
　　客有自幽山来者，起予以林壑之事，而烟霞在焉。思解缨绂，永咏山水，神与道超，迹为形滞，故书其事焉。
　　鹤岑有奇径，麟洲富仙家。紫泉漱珠液，玄岩列丹葩。常希披尘网，眇然登云车。鸾情极霄汉，凤想疲烟霞。道存蓬瀛近，意惬朝市赊。无为坐惆怅，虚此江上华。
　　忽梦游仙
　　仆本江上客，牵迹在方内。寤寐霄汉间，居然有灵对。翕尔登霞首，依然蹑云背。电策驱龙光，烟途俨鸾态。乘月披金帔，连星解琼佩。浮识俄易归，真游邈难再。寥廓沉遐想，周遑奉遗诲。流俗非我乡，何当释尘昧。
　　田家三首【《文苑英华》作王绩，恐是王绩诗也】
　　阮籍生涯懒，嵇康意气疏。相逢一醉饱，独坐数行书。小【一作平】池聊养鹤，闲田且牧猪。草生元亮径，花暗子云居。倚床看妇织，登垄课儿锄。回头寻仙事，并是一空虚。
　　家住箕山下，门枕颍川滨。不知今有汉，唯言昔避秦。琴伴前庭月，酒劝后园春。自得中林士，何忝上皇人。
　　平生唯酒乐，作性不能无。朝朝访乡里，夜夜遣人酤。家贫留客久，不暇道精粗。抽帘特【一作持】益炬，拔箦更燃炉。恒闻饮不足，何见有残壶。
　　秋夜长
　　秋夜长，殊未央，月明白露澄清光，层城绮阁遥相望。遥相望，川无梁，北风受节南雁翔，崇兰委质时菊芳。鸣环曳履出长廊，为君秋夜捣衣裳。纤罗对凤凰，丹绮双鸳鸯，调砧乱杵思自伤。思自伤，征夫万里戍他乡。鹤关音信断，龙门道路长。君在天一方，寒衣徒自香。
　　采莲曲
　　采莲归，绿水芙蓉衣，秋风起浪凫雁飞。桂棹兰桡下长浦，罗裙玉腕轻摇橹。叶屿花潭极望平，江讴越吹相思苦。相思苦，佳期不可驻。塞外征夫犹未还，江南采莲今已暮。今已暮，采莲花，渠今那必尽娼家。官道城南把桑叶，何如江上采莲花。莲花复莲花，花叶何稠叠。叶翠本羞眉，花红强似颊。佳人不在兹，怅望别离时。牵花怜共蒂，折藕爱连丝。故情无处所，新物徒华滋。不惜西津交【合也】佩解，还羞北海雁书迟。采莲歌有节，采莲夜未歇。正逢浩荡江上风，又值裴回江上月。裴回莲浦夜相逢，吴姬越女何丰茸。共问寒江千里外，征客关山路几重。
　　临高台
　　临高台，临高台，迢递绝浮埃。瑶轩绮构何崔嵬，鸾歌凤吹清且哀。俯瞰长安道，萋萋御沟草。斜对甘泉路，苍苍茂陵树。高台四望同，帝乡佳气郁葱葱。紫阁丹楼纷照耀，璧房锦殿相玲珑。东弥长乐观，西指未央宫。赤城映朝日，绿树摇春风。旗亭百隧开新市，甲第千甍分戚里。朱轮翠盖不胜春，叠榭层楹相对起。复有青楼大道中，绣户文窗雕绮栊。锦衾夜不襞，罗帷昼未空。歌屏朝掩翠，妆镜晚窥红。为君安宝髻，蛾眉罢花丛。狭路尘间黯将暮，云开月色明如素。鸳鸯池上两两飞，凤凰楼下双双度。物色正如此，佳期那不顾。银鞍绣毂盛繁华，可怜今夜宿娼家。娼家少妇不须颦，东园桃李片时春。君看旧日高台处，柏梁铜雀生黄尘。
　　滕王阁
　　滕王高阁临江渚，佩玉鸣鸾罢歌舞。画栋朝飞南浦云，珠帘暮卷西山雨。闲云潭影日悠悠，物换星移几度秋。阁中帝子今何在，槛外长江空自流。
　　江南弄
　　江南弄，巫山连楚梦，行雨行云几相送。瑶轩金谷上春时，玉童仙女无见期。紫露香烟渺难托，清风明月遥相思。遥相思，草徒绿，为听双飞凤凰曲。
　　圣泉宴并序全唐文以此篇之序入骆宾王卷
　　玄武山有圣泉焉，浸淫历数百千年，垂岩泌涌，接磴分流，下瞰长江，沙堤石岸，咸古人遗迹也。兹乃青苹绿芰，紫苔苍藓，遂使江湖思远，寤寐寄托。既而崇峦左岥，石壑前萦，丹崿万寻，碧潭千顷，松风唱响，竹露熏空，潇潇乎人间之难遇也。方欲以林壑为天属，琴樽为日用。嗟乎！古今代谢，方深川上之悲；少长同游，且尽山阴之乐。盍题芳什，共写高情。
　　披襟乘石磴，列籍俯春泉。兰气熏山酌，松声韵野弦。影飘垂叶外，香度落花前。兴洽林塘晚，重岩起夕烟。
　　寻道观
　　芝廛光分野，蓬阙盛规模。碧坛清桂阈，丹洞肃松枢。玉笈三山记，金箱五岳图。苍虬不可得，空望白云衢。
　　散关晨度
　　关山凌旦开，石路无尘埃。白马高谭去，青牛真气来。重门临巨壑，连栋起崇隈。即今扬策度，非是弃繻【帛边也】回。
　　别薛华
　　送送多穷路，遑遑独问津。悲凉千里道，凄断百年身。心事同漂泊，生涯共苦辛。无论去与住，俱是梦中人。
　　重别薛华
　　明月沉珠浦，秋风濯锦川。楼台临绝岸，洲渚亘长天。旅泊成千里，栖遑共百年。穷途唯有泪，还望独潸然。
　　游梵宇三觉寺
　　香阁披青磴，雕台控紫岑。叶齐山路狭，花积野坛深。萝幌栖禅影，松门听梵音。遽忻陪妙躅，延赏涤烦襟。
　　麻平晚行
　　百年怀土望，千里倦游情。高低寻戍道，远近听泉声。涧叶才分色，山花不辨名。羁心何处尽，风急暮猿清。
　　送卢主簿
　　穷途非所恨，虚室自相依。城阙居年满，琴尊俗事稀。开襟方未已，分袂忽多违。东岩富松竹，岁暮幸同归。
　　饯韦兵曹
　　征骖临野次，别袂惨江垂。川霁浮烟敛，山明落照移。鹰风凋晚叶，蝉露泣秋枝。亭皋分远望，延想间云涯。
　　白下驿饯唐少府
　　下驿穷交日，昌亭旅食年。相知何用早，怀抱即依然。浦楼低晚照，乡路隔风烟。去去如何道，长安在日边。
　　杜少府之任蜀州
　　城阙辅三秦，风烟望五津。与君离别意，同是宦游人。海内存知己，天涯若比邻。无为在岐路，儿女共沾巾。
　　仲春郊外
　　东园垂柳径，西堰落花津。物色连三月，风光绝四邻。鸟飞村觉曙，鱼戏水知春。初晴山院里，何处染嚣尘。
　　郊兴
　　空园歌独酌，春日赋闲居。泽兰侵小径，河柳覆长渠。雨去花光湿，风归叶影疏。山人不惜醉，唯畏绿尊虚。
　　郊园即事
　　烟霞春旦赏，松竹故年心。断山疑画障，县溜泻鸣琴。草遍南亭合，花浓【一作开】北院深。闲居饶酒赋，随兴欲抽簪。
　　观佛迹寺
　　莲座神容俨，松崖圣趾馀。年长金迹浅，地久石文疏。颓华临曲磴，倾影赴前除。共嗟陵谷远，俄视化城虚。
　　山居晚眺赠王道士
　　金坛疏俗宇，玉洞侣仙群。花枝栖晚露，峰叶度晴云。斜照移山影，回沙拥籀文。琴尊方待兴，竹树已迎曛。
　　八仙径
　　柰园欣八正，松岩访九仙。援萝窥雾术，攀林俯云烟。代北鸾骖至，辽西鹤骑旋。终希脱尘网，连翼下芝田。
　　春日还郊
　　闲情兼嘿语，携杖赴岩泉。草绿萦新带，榆青缀古钱。鱼床侵岸水，鸟路入山烟。还题平子赋，花树满春田。
　　对酒春园作
　　投簪下山阁，携酒对河梁。狭水牵长镜，高花送断香。繁莺歌似曲，疏蝶舞成行。自然催一醉，非但阅【一作惜】年光。
　　观内怀仙
　　玉架残书隐，金坛旧迹迷。牵花寻紫涧，步叶下清溪。琼浆犹类乳，石髓尚如泥。自能成羽翼，何必仰云梯。
　　秋日别王长史
　　别路馀千里，深恩重百年。正悲西候日，更动北梁篇。野色笼寒雾，山光敛暮烟。终知难再奉，怀德自潸然。
　　上巳浮江宴韵得遥字
　　上巳年光促，中川兴绪遥。绿齐山叶满，红泄岸【一作片】花销。泉声喧后涧，虹影照前桥。遽悲春望远，江路积波潮。
　　长柳
　　晨征犯烟磴，夕憩在云关。晚风清近壑，新月照澄湾。郊童樵唱返，津叟钓歌还。客行无与晤，赖此释愁颜。
　　铜雀妓二首
　　金凤邻铜雀，漳河望邺城。君王无处所，台榭若平生。舞席纷何就，歌梁俨未倾。西陵松槚冷，谁见绮罗情。
　　妾本深宫妓，层城闭九重。君王欢爱尽，歌舞为谁容。锦衾不复襞，罗衣谁再缝。高台西北望，流涕向青松。
　　羁游饯别
　　客心悬陇路，游子倦江干。槿丰朝砌静，筱密夜窗寒。琴声销别恨，风景驻离欢。宁觉山川远，悠悠旅思难。
　　易阳早发
　　饬装侵晓月，奔策候残星。危阁寻丹障，回梁属翠屏。云间迷树影，雾里失峰形。复此凉飙至，空山飞夜萤。
　　焦岸早行和陆四
　　侵星违旅馆，乘月戒征俦。复嶂迷晴色，虚岩辨暗流。猿吟山漏晓，萤散野风秋。故人渺何际，乡关云雾浮。
　　深湾夜宿
　　津涂临巨壑，村宇架危岑。堰绝滩声隐，风交树影深。江童暮理楫，山女夜调砧。此时故乡远，宁知游子心。
　　伤裴录事丧子
　　兰阶霜候早，松露夜【一作穸】台深。魄散珠胎没，芳销玉树沉。露文晞宿草，烟照惨平林。芝焚空叹息，流恨满籝金。
　　泥溪
　　弭棹凌奔壑，低鞭蹑峻岐。江涛出岸险，峰磴入云危。溜急船文乱，岩斜骑影移。水烟笼翠渚，山照落丹崖。风生苹浦叶，露泣竹潭枝。泛水虽云美，劳歌谁复知。
　　三月曲水宴得烟字
　　彭泽官初去，河阳赋始传。田园归旧国，诗酒间长筵。列室窥丹洞，分楼瞰紫烟。萦回亘津渡，出没控郊鄽。凤琴调上客，龙辔俨群仙。松石偏宜古，藤萝不记年。重檐交密树，复磴拥危泉。抗石睎南岭，乘沙眇北川。傅岩来筑处，磻溪入钓前。日斜真趣远，幽思梦凉蝉。
　　秋日仙游观赠道士【一作骆宾王诗】
　　石图分帝宇，银牒洞灵宫。回丹萦岫室，复翠上岩栊。雾浓金灶静，云暗玉坛空。野花常捧露，山叶自吟风。林泉明月在，诗酒故人同。待余逢石髓，从尔命飞鸿。
　　晚留凤州
　　宝鸡辞旧役，仙凤历遗墟。去此近城阙，青山明月初。
　　羁春
　　客心千里倦，春事一朝归。还伤北园里，重见落花飞。
　　林塘怀友
　　芳屏画春草，仙杼织朝霞。何如山水路，对面即飞花。
　　山扉夜坐
　　抱琴开野室，携酒对情人。林塘花月下，别似一家春。
　　春庄
　　山中兰叶径，城外李桃园。岂知人事静，不觉鸟声喧。
　　春游
　　客念纷无极，春泪倍成行。今朝花树下，不觉恋年光。
　　春园
　　山泉两处晚，花柳一园春。还持千日醉，共作百年人。
　　林泉独饮
　　丘壑经涂赏，花柳遇时春。相逢今不醉，物色自轻人。
　　登城春望
　　物外山川近，晴初景霭新。芳郊花柳遍，何处不宜春。
　　他乡叙兴
　　缀叶归烟晚，乘花落照春。边城琴酒处，俱是越乡人。
　　夜兴
　　野烟含夕渚，山月照秋林。还将中散兴，来偶步兵琴。
　　临江二首
　　泛泛东流水，飞飞北上尘。归骖将别棹，俱是倦游人。
　　去骖嘶别路，归棹隐寒洲。江皋木叶下，应想故城秋。
　　江亭夜月送别二首
　　江送巴南水，山横塞北云。津亭秋月夜，谁见泣离群。
　　乱烟笼碧砌，飞月向南端。寂寂离亭掩，江山此夜寒。
　　别人四首
　　久客逢馀闰，他乡别故人。自然堪下泪，谁忍望征尘。
　　江上风烟积，山幽云雾多。送君南浦外，还望将如何。
　　桂轺虽不驻，兰筵幸未开。林塘风月赏，还待故人来。
　　霜华净天末，雾色笼江际。客子常畏人，何为久留滞。
　　赠李十四四首
　　野客思茅宇，山人爱竹林。琴尊唯待处，风月自相寻。
　　小径偏宜草，空庭不厌花。平生诗与酒，自得会仙家。
　　乱竹开三径，飞花满四邻。从来扬子宅，别有尚玄人。
　　风筵调桂轸，月径引藤杯。直当花院里，书斋望晓开。
　　早春野望
　　江旷春潮白，山长晓岫青。他乡临睨极，花柳映边亭。
　　山中
　　长江悲已滞，万里念将归。况属高风晚，山山黄叶飞。
　　冬郊行望
　　桂密岩花白，梨疏林叶红。江皋寒望尽，归念断征篷。
　　寒夜思友三首
　　久别侵怀抱，他乡变容色。月下调鸣琴，相思此何极。
　　云间征思断，月下归愁切。鸿雁西南飞，如何故人别。
　　朝朝翠山下，夜夜苍江曲。复此遥相思，清尊湛芳绿。
　　始平晚息
　　观阙长安近，江山蜀路赊。客行朝复夕，无处是乡家。
　　扶风昼届离京浸远
　　帝里金茎去，扶风石柱来。山川殊未已，行路方悠哉。
　　普安建阴题壁
　　江汉深无极，梁岷不可攀。山川云雾里，游子几时还。
　　九日
　　九日重阳节，开门有菊花。不知来送酒，若个是陶家。
　　秋江送别二首
　　早是他乡值早秋，江亭明月带江流。已觉逝川伤别念，复看津树隐离舟。
　　归舟归骑俨成行，江南江北互相望。谁谓波澜才一水，已觉山川是两乡。
　　蜀中九日
　　九月九日望乡台，他席他乡送客杯。人情已厌南中苦，鸿雁那从北地来。
　　寒夜怀友杂体二首
　　北山烟雾始茫茫，南津霜月正苍苍。秋深客思纷无已，复值征鸿中夜起。
　　复合重楼向浦开，秋风明月度江来。故人故情怀故宴，相望相思不相见。
　　杂曲
　　智琼神女，来访文君。蛾眉始约，罗裙初熏。歌齐曲韵，舞乱行纷。若向阳台荐枕，何啻得胜朝云！
　　落花落
　　落花落，落花纷漠漠。绿叶青跗映丹萼，与君裴回上金合。影拂妆阶玳瑁筵，香飘舞馆茱萸幕。落花飞，撩乱入中帷。落花春正满，春人归不归。落花度，氛氲绕高树。落花春已繁，春人春不顾。绮合青台静且闲，罗袂红巾复往还。盛年不再得，高枝难重攀。试复旦游落花里，暮宿落花间。与君落花院，台上起双鬟。
　　九日怀封元寂
　　九日郊原望，平野遍霜威。兰气添新酌，花香染别衣。九秋良会少，千里故人稀。今日龙山外，当忆雁书归。
　　出境游山二首
　　源水终无路，山阿若有人。驱羊先动石见《神仙传黄初平》，走兔欲投巾见《抱朴子对俗篇》。洞晚秋泉冷，岩朝古树新。峰斜连鸟翅，磴叠上鱼鳞。化鹤千龄早，元龟六代春。浮云今可驾，沧海自成尘。
　　振翮凌霜吹，正月伫天浔。回镳凌翠壑，飞轸控青岑。岩深灵灶没，涧毁石渠沉。宫阙云间近，江山物外临。玉坛栖暮夜，珠洞结秋阴。萧萧离俗影，扰扰望乡心。谁意山游好，屡伤人事侵。
　　河阳桥代窦郎中佳人答杨中舍
　　披风听鸟长河路，临津织女遥相妒。判知秋夕带啼还，那及春朝携手度。
　　有所思【一作杨炯作】
　　贱妾留南楚，征夫向北燕。三秋方一日，少别已经年。不掩颦红頬，无论数绿钱。相思明月夜，迢递白云天。
　　残句
　　示知己
　　客书同十奏苏秦事，臣剑已三奔管仲事。
　　述怀拟古诗
　　仆生三十祀，有志十数年。下策图富贵，上策怀神仙。
　　卷四
　　表
　　为原州赵长史请为亡父度人表
　　臣某言：臣闻奉忠履义，帝业所资；昭德报功，王风是切。臣亡父故臣使持节都督丰州诸军事、丰州刺史、上柱国、南康郡王士达，往因隋季，预奉皇初。于时九洛未清，双崤尚梗，江淮海岳，王公数十。亡父身羁伪郑，宠极戎庭。扫千载之风云，拥三河之士马。情思奉顺，义不图生，绵越寇场，密归诚款。登太行而耀甲，则建德离心；出函谷而扬麾，则王充破胆。天书屡降，手敕仍存。
　　洎乎九服乂安，四方无事，谋臣出镇，猛将临边。西穷赤水之源，东究青邱之境。横戈北塞，尽沙漠之风尘；授钺南荒，被牂牁之矢石。义形夷险，迹遍疆场。分阃淹荣，悬车遂礼。虽死于牖下，实怀天子之恩；力尽方隅，无愧忠臣之节。
　　今者归藏有日，先远戒期。陛下德被游魂，惠流枯骨。高班厚禄，已极于生前；列鼓鸣箫，复光于身后。诚非毁灭，所能投报。但臣霜露之感，瞻彼岸而神销；乌鸟之诚，俯寒泉而思咽。希开净福，庶补穷埏。伏惟陛下恢不次之恩，录无涯之请，使获从朝例，赐许度人，济沈识于昏涂，拯亡灵于毁宅。则陛下乾坤之施，既不隔于幽明；微臣蝼蚁之心，岂忘情于家国？是所图也，非敢望也。轻黩冕旒，若坠冰谷。
　　上九成宫颂表
　　臣某言：臣闻帝机无联，道洽则时雍；灵化不言，功成则颂显。伏惟陛下体元纂极，模神建隧【道也】，栋梁三气，庭阶六合。松轩夜警，窈冥姑射之心；茅殿晨凝，寥廓峒山之驾。臣沾风太上，庇影华胥。仰衢室而无阶，候襄城而有地。虽望卑平叔，空勤景福之词；而文谢子云，愿竭甘泉之思。谨凭天造，辄贡九成宫颂二十四章。攀紫墀而绝望，叫丹阙而累息。臣诚惶诚恐，死罪死罪。谨言。
　　上拜南郊颂表
　　臣伏见总章元年十二月四日诏：既清东寇，将觐南岳，甫资元勋，旋窥大典。伏惟皇帝陛下黼藻神器，衔策睿图，用天老之前机，戮防风之后至。为而不恃，悬宝位于中宸，卑以自居，托灵符于上帝。礼凝苍璧，瑞溢玄圭，紫旻降祜，黄祇叶矩。微臣学不照古，才不旷时，窥宇宙之神功，睹郊禋之盛节。时非苟遇，怀雅颂而知归；道不虚行，想讴歌而有志。岂与夫周传考【成也】室，裁称栋宇之规；汉奏甘泉，未息嬉游之讽？比兴衰于前代，较驰骤于同衢而已。谨凭天则，辄贡拜南郊颂十章。文不足奇，意有遗美。臣诚惶诚恐，谨言。
　　启
　　上从舅侍郎启
　　某启：一昨弟勋至，奉命以宪台诗十首垂示。气横霜署，彩洞云扃。绣衣兼藻肆之华，白简控玄机之奥。仙骢在驭，践文路而驱神；冠獬下临，望词林而直指。某质惟茅艾，名隔缙绅，虚沾自出之荣，每愧诸甥之列。恩华曲被，诲诱傍临，识谢知音，荣深睹奥。虞韶忽奏，听律吕而忘疲；楚匣遥开，仰光芒而不暇。昔孔融之逢元礼，罕睹高文；王粲之谒伯喈，终惭懿戚。援今企古，议德畴恩，荷栗兼储，悲欣两集。但才非酷似见《宋书武帝纪》，攀宅相而多惭见《晋书魏舒传》；慕切如存，临渭阳而增感见《毛诗渭阳序》。不胜荷戴屏营之至。
　　上武侍极【散骑常侍也】启
　　某启：某闻玄螭掩耀，光销赤堇之芒；白鹤摧辉，影灭青胡之宝。由是紫氛霄耿，指牛汉而忘归；丹水神迷，道【一作蹈】骊泉而罔悔。其有龙文已远，轻图剸【截也】兕之功；鱼目滥持，自拟灵蛇之色。循荣览分，朝闻夕可。君侯缔华椒阁，席宠芝扃，粲貂冕于金轩，藻龟章于玉署。月开鸾镜，怀精鉴以分形；霜湛虬钟，蕴希声而待物。吞九溟于笔海，若控牛涔；抗五岳于词峰，如临蚁垤。驰魂雾谷，忻逢紫岫之英；驲思霞邱，伫接青田之响。某北岩曲艺，东皋下节，攀翰苑而思齐，傃文风而立志。迹疲千里，未陪丹毂之游；叶契三英，尚隔黄衣之梦。谨凭洪贷，辄录旧文，轻敢上呈，列之如右。涓波有托，望日谷以驰诚；钟鼓无施，伏雷门而假息。谨启。
　　上武侍极启
　　某启：一昨不缘媒绍，轻承眄饰。祗宠相惊，俯仰无地。何则？循方极弊，尚亏风雨之间；抚翼濡鳞，犹失江湖之上。况乎九天鹏术，一代龙门。荣枯舛致，山川在目。而可以追腾白日，忘言于咫尺之书；干突青云，投迹于寻常之境？徒以北林增秀，弱翰知归；东壑流谦，纤鳍未已。神交道合，君侯昭片善之荣；千载一时，下走得长鸣之所。是用谬凭高奖，曲撰芜音，游海无际，过雷自詟。虽黄金激愤，指秦路而方穷；苍璧惭恩，伏焦原而未远。谨启。
　　上李常伯【尚书也】启
　　某启：某闻杞林腾秀，羽族知归，旸谷流谦，波臣有托。然则朝光八圣，尚欣牧竖之词；道济五残，未隔舆人之诵。谨凭斯义，辄呈宸游东岳颂一首。当仁不让，下走无惭于自媒；闻善若惊，明公岂难于知我？龙门高远，眇黄道而无阶；爵里既投，叫丹阍而有地。伏愿暂停左右，曲流国士之恩；广进刍尧，俯息樵夫之议。轻陈径捷，退用彷徨。
　　上皇甫常伯启
　　某启：一昨奉命，令写新对台策及前后旧文，谨凭国士之恩，敢进舆人之颂。窃以龙镳就路，驽骏相悬；鹊镜临春，妍媸自远。亦有飞霜匝地，兰萧衔共尽之悲；烈火埋冈，玉石抱俱焚之惨。然则知音罕嗣，流水空存；至宝不同，荆山有泪。君侯饰扬刍议，提奖芜词，白圭成再见之荣，黄金定一言之重。鹏飚既接，仰云径而将趋；龙阪可登，指星台而有望。循襟佩德，抚事知恩；山岳有轻，河汉无极。谨启。
　　上皇甫常伯启
　　某启：自恭陈薄伎，祗奉话言，咳唾成恩，眄睐为饰。征夫击节，方思孤竹之风；壮士寒心，实有长杨之作。谨凭严命，轻呈《干元殿颂》一首。将冀导江至海，常以笔札见知；南馆西园，遂与簪缨为伍。德虽无尽，攀骥尾而方遥；生也有涯，比鸿毛而非重。谨启。
　　上吏部裴侍郎启
　　某启：猥承衡镜，骤照阶墀。本惭刀笔之工，虚荷雕虫之睠。殊恩屡及，严命频加，责光耀于昏冥，课宫商于寂寞。进退惟谷，忧喜聚门。诚恐下官冒轻进之讥，使君侯招过听之议，贵贱交失，恩爱两亏。所以战惧盈旬，迟回改朔，怀郑璞而增愧，捧燕珉而自耻。某性惟懵昧，识谢沈冥。蒙父兄训导之恩，藉朋友琢磨之义，好学近乎智，力行近乎仁。知忠孝为九德之源，故造次必于是；审名利为五常之贼，故颠沛而思远。虽未之逮也，亦有其志焉。孔子曰：“言及之而不言谓之隐。”今者接君侯者三矣，承招延者再矣，抑亦可以言乎？
　　夫文章之道，自古称难。圣人以开物成务，君子以立言见志。遗雅背训，孟子不为；劝百讽一，扬雄所耻。苟非可以甄明大义，矫正末流，俗化资以兴衰，国家由其轻重，古人未尝留心也。自微言既绝，期文不振。屈宋导浇源于前，枚马张淫风于后。谈人主者，以宫室苑囿为雄；叙名流者，以沈酗骄奢为达。故魏文用之而中国衰，宋武贵之而江东乱。虽沈、谢争骛，适先兆齐梁之危：徐、庾并驰，不能止周陈之祸。于是识其道者，卷舌而不言；明其弊者，拂衣而径逝。潜夫昌言之论，作之而有逆于时；周公孔氏之教，存之而不行于代。天下之文，靡不坏矣。国家应千载之期，恢百王之业，天地静默，阴阳顺序。方欲激扬正道，大庇生人，黜非圣之书，除不稽之论。牧童顿颡，思进皇谋；樵夫拭目，愿谈王道。崇大厦者，非一木之材；匡弊俗者，非一日之卫，众持则力尽，真长则伪销，自然之数也。
　　君侯受朝廷之寄，掌镕范之权，至于舞咏浇淳，好尚邪正，宜深以为念者也。伏见铨擢之次，每以诗赋为先，诚恐君侯器人于翰墨之间，求材于简牍之际，果未足以采取英秀，斟酌高贤者也。徒使骏骨长朽，真龙不降。炫才饰智者，奔驰于末流；怀真蕴璞者，栖遑于下列。《易》不云乎：“言行，君子之所以动天地。”“失之毫厘，差以千里。”《书》不云乎：“敝化奢丽，万世同流。”“馀风未殄，公其念哉！”嗟乎，盖有识天人之幽致，明国家之大体，辨焉而不穷，酌焉而不竭，抱膝无闷，盱衡自得。彼悠悠小技，焉足为君侯道矣？自非奉闲宴，接清谈，未可一二言也。
　　然窃不自揆，尝着文章，非敢自媒，聊以恭命，谨录古君臣赞十篇并序，虽不足尘高识之门，亦可以见小人之志也。伏愿暂停左右，少察胸襟，观述作之所存，知用心之有地。谨启。
　　上明员外启
　　某启：侧闻金乌耸辔，俯圆燧而抽光；瑶兔浮轮，候方诸而吐液。斯则洪纤异数，冥符造化之津；高下相悬，精契陶钧之表。故知声同义合，存长幼于三州；理隔气殊，置山川于一面。神交可托，风云于杵臼之间；道不虚行，泾渭于簪裾之列。于是迹申知已，投爵里而思齐；事迫当仁，抱龙泉而愿割。虽荆山已峻，多轻抵鹊之珍；而渤澥方春，敢进归凫之影。
　　伏惟丈人珠躔降德，铣社抽英，河岳纵其神器，烟霞发其符采。江东第一，家传正始之音；日下无双，誉重名流之首。三冬文史，先兆迹于青衿；百里弦歌，即驰芳于墨绶。彭泽陶潜之菊，胜气仍存；河阳潘岳之花，芳风遂远。荣加徙秩，上膺兰府之游；宠夺攀轮，更掌蓬山之务。麟图缉谥，定荣辱于三泉；鹓阁裁书，考熏莸于四部。既鹤鸣云路，望偃朝端；鸿渐星台，俯谐佥议。廉平誉号，李宣伯之当官；雅操绳时，山巨源之称职。加以文场武库，发挥廊庙之师；琼树瑶林，寥廓风尘之表。一邱一壑，同阮籍于西山；一啸一歌，列嵇康于北面。词条郁雾，遥腾驾日之阴；辨锷横霜，直上冲星之气。凫钟蓄韵，闻片言而指掌；鸾镜悬心，见一善而明目。情源九派，士流欣满腹之期；德宇千门，词人有庇身之望。方当坐谈帝席，雄视群公；岂徒比迹天府，雌伏郎官而已哉？
　　某崇徽启绪，盛德传家，承太子之仙宗，析将军之远系。朱轮在汉，列高士于三台；青盖浮江，扈平王于七姓。遗风旧烈，尚存清白之基；祖德家声，代有纵横之目。及金陵东覆，玉马西奔，髦头杰起，文儒继出。凤鸣朝日，森梢烟雨之标；龙跃云津，盘礴江山之气。虽雄名雅誉，随朔野而扬声；而华冕雕轩，比南风而不竞。陈太邱之积善，羔雁成群；谢车骑之馀芳，兰荪不替。趋庭洽训，共歌朱萼之篇；避席成欢，犹守青箱之业。尝谓酣神北阜，藉春渚而忘归；动影南棂，坐秋山而长往。不意兰皋独啸，轻交委鹤之书；芝涧行谣，坐辱飞龙之使。年殊贾谊，仰宣室而方同；业谢刘繇，俯长途而遂恧。塞上浮云之迹，空倦吴山；隋侯明月之珠，终悲暗室。岂不知拂衣长谢，林泉多倦俗之因；安枕有馀，庙堂非养高之所？松楹坐月，临黛壑而遐征；桂席攀风，俯青岩而自足。而欲俯首屈膝，逡巡多士之林；吊影惭魂，肮脏文昌之府。徒以牛蹄已倦，临大壑而骧鳞；羊角可逢，想高衢而抚翼。参名国士，方叨智伯之恩；挥迹奉常，冀雪公孙之耻。识正平于处士，虽在孔融；期仲容于望外，终资许允。犹恐先驰折翮，频惊鶂路之风；再举枯鳞，空击龙门之水。
　　丈人借以颜色，资以恩波。垂雅契于长年，叙情交于累代。情加倒屣，知步顷【跬步也】之生光；礼极升堂，觉声名之有地。是用俯抽丹思，上渎清颜。镂殊奖于肝胆，衔德音于咳唾。懦夫增气，先歌易水之风；壮士投心，思赴吴门之火。恩崇命浅，瞻吕梁而可从；山高海深，陟孟门而何险？谨启。
　　上许左丞启
　　某启：自违隔恩华，婴缠风恙，守愚空谷，敛迹仙台。同卫玠之虚羸，谈非正始；愧刘桢之逸气，卧似漳滨。朝野既殊，风猷遂隔。望芝兰之渐远，觉鄙吝之都生。所以暂下松邱，言游洛邑。永怀前眷，逡巡元礼之门；延首下风，匍匐文章之府。实愿稍捐人事，少奉清言，质儒释之幽疑，访空玄之极境。愿闻者道，敢披江海之心；祈进者荣，非慕轩裳之重。虽齿绝位殊，空尘左右。而道存目击【动也】，岂隔形骸。轻陟阶堂？伏深悸越。谨启。
　　上郎都督启
　　某启：某闻古之君子，重神交而贵道合者，以其得披心胸而尽志义也。是以叔牙苟在，管仲分多而不贪；无知尚存，陈平受谤而非罪。何则？达其趣者，能申其迹；收其大者，能让其细也。
　　今某东鄙之一书生耳，少怀耿亮，颇慕高烈。俯仰相得，则屠博可游；造次不谐，则轩冕异路。蒙君侯国士之遇，受君侯长者之礼，缱绻谈谑，殷勤诲诱。今有情而不告，是不尽也。有窘而不托，是有疑也。将恐季布无侣于后叶，孙膑独称于前古恐有误，孙膑之事与季布无相谐者。
　　嗟乎！可以竭诚矣，敢不尽言乎？勃家大人，天下独行者也。性恶储敛，家无儋石。自延国谴，远宰边隅。常愿全雅志于暮齿，扬素风于下邑。而道里夐遥，资粮窘鲜；秩寡锺釜，债盈数万。此某所以侧目扼腕，临深履薄，庶逢知已之厚，以成大人之峻节也。古人有言：“富观其所与，贫观其所取。”又曰：“损有馀，补不足。”于君侯何如哉？然则定其交而后求，敢无愧已；易其心而后语，夫何饰焉？赈给之义，既惟其常；厚薄之差，伏希俯访。轻尘视听，伏增兢惕。
　　卷五
　　书
　　上刘右相书
　　盖闻圣人以四海为家，英宰与千龄合契。用能不行而至，春霆仗天地之威；以息相吹，时雨郁山川之兆。故有玄蛟晚集，凭鹤鼎而先鸣；苍兕晨惊，运龙韬而首出。并能风腾雾跃，指麾成烈士之功；蠖屈虬奔，谈笑坐群卿之右。未如越苍海，弃行间，排紫微，谒天子。于是遭不讳之主，拥非常之位。龙章凤黻照其前，锵金鸣玉叠其后。三灵叶赞，超然奉天下之图；四海承平，高步取寰中之托。君侯之富贵足矣，圣朝之付遇深矣。
　　故知阳侯息浪，长鲸卧横海之鳞；风伯停机，大鹏铩垂天之翼。及其投形巨壑，触丹浦而雷奔；假势灵飚，指青霄而电击。神气洋洋，谓鳞翮使之然也。殊不知两仪超忽，动止系于无垠；万化纠纷，舒卷存乎非我。是以陈平，昔之智士也，俯同降卒；百里奚，曩之达人也，亲为饿隶。当其背强敌，转康衢，雄虑耿于风云，危途迫于朝夕。岂自期荣称相府，西藩专虎据之图；宠冠斋坛，东向举龙【一作熊】飞之策？顾盼可以荡川岳，咄嗟可以降雷雨。遂令用与不用，是非于楚汉之间；知与不知，得失于虞秦之际。故死生有数，审穷达者系于天；材运相符，决行藏者定于已。君侯足下，可不谓然乎？
　　借如勃者，眇小之一书生耳，曾无击钟鼎食之荣，非有南隘北阁之援。山野悖其心迹，烟雾养其神爽。未尝降身摧气，逡巡于列相之门；窃誉干时，匍匐于群公之室。所以慷慨于君侯者，有气存乎心耳。实以四海兄弟，齐远契于萧韩；千载风云，托神知于管鲍。不然，则荷裳桂楫，拂衣于东海之东；菌阁松楹，高枕于北山之北。焉复区区屑屑，践名利之门哉！
　　至尊以摇河徙岳之威，当立地开天之运。圣人有作，群材毕举。星辰入仕，揖让朱鸟之门；风雨称臣，奔走苍龙之阙。方欲停旒金室，引成康于已往；辟纩瑶林，复尧舜于兹日。可谓明明穆穆，尽天子之容貌矣。
　　抑尝闻之：丹山九仞，烟峰非数篑之功；紫极千门，云台俟万楹之力。故天下至旷，神器不可独专；天道无私，元勋有时而立。《书》曰：“元首明哉！股肱良哉！”“好问则裕，自用则小。”况掌万国之权，受一人之宠，动见臧否，言知利害，君侯足下，何时易耶？虽国有大命，不资童子之言；而恭此小心，敢进狂夫之说。伏见辽阳未靖，大军频进，有识寒心，群黎破胆。昔明王之制国也，自近而及远，先仁而后罚。征实则效存，徇名则功浅。是以农疏十野，仅逾重石之乡；禹截九州岛，不叙流沙之境。岂才不及而智有遗哉？将以辨离方而存正功也。虽至人无外，甲兵曜天子之威；王事有征，金鼓发将军之气。而长城在界，秦汉所以失全昌淳于髡：“得全全昌，失全全亡”；巨海横流，天地所以限殊俗。辟土数千里，无益神封；勒兵十八万，空疲帝卒。惊烽走传，骇秦洛之甿；飞刍挽粟，竭淮海之费。于是乘奸放命者，出绳纆以生威；因公挟私者，入闾阎而竞法。虽一物失所，泰阶延旰食之忧；而百战方雄，中国鲜终年之乐。图得而不图失，知利而不知害。移手足之病，成心腹之疾。征税屈于东西，威信蹇于表里。语曰：“胜之不武，不胜为辱。”“天下之责，四面至矣。”诚可远凝高策，上荐忠言，决人事于去就，合天情于终始。遂令回麾转檄，背青邱而骛；列障分亭，巡苍波而守。昔者齐侯以力，方城为楚国之辞；虞帝崇文，苗人失洞庭之险。况乎仗德绥乱，以直乘邪，明逆顺之端，耸华夷之望，虽复舳舻沸海，旌旗触天，铁山四面，金城千里，亦不能为敌人计矣。此君侯之未谕一也。
　　盖闻星回日运，御洪荒者贞夫一；电照风行，制寥廓者归乎静。《易》曰：“复,其见天地之心乎？”《语》曰：“动之斯和，绥之斯来。”是知源洁则流清，形端则影直，大道起而仁义息，神化周而市狱定。虽复体元立教，眚灾耀知远之书；顺时宰物，宥罪发精微之典。而况浇风易渐，淳化难归？孔明耿介于当朝，子颜殷勤于易箦，盖有由也。伏见边凶尚梗，殊恩屡发，亡命山泽者，日月相趋，朝脱桎梏，夕还囹圄。奸徒抱袂，因时立侥幸之谋；顽夫顿足，中路纡吁嗟之惨。皆由宽胜于猛，人迷所习，劝沮不彰，廉耻相冒。亦有公卿失职，耻受珪符之任；郎宫有衅，俯舍铜墨之荣。又焉可以宏长风流，抑扬众务者也？且夫朽索充羁，不收奔马之逸；轻缗振网，或随吞舟之势。况非常之化，方洽于齐人；无妄之恩，乃及于群小。将恐匡衡、管仲，复灵沼【当为韶】于下泉矣。古之善为国者不然，信赏而必罚，道德而齐礼。泽配风雨，而无曲惠；威振雷霆，而绝私戮。交书耸币，伏慈厚之师；投金散璧，树仁明之长。故虽开衢室，盖明堂，亦将四三皇而六五帝矣，此君侯之未谕二也。
　　盖《易》曰：“天地之大德曰生，圣人之大宝曰位，何以守位曰仁，何以聚人曰财。”是知发挥地利，农桑启其业；振荡天功，泉贝流其用。伏睹前制屡扰，事非画一，廛市萧然，人情怪动。夫烦简并用，未尽交易之宜；轻重齐行，适启兼并之路。于是连阛掩阓者，闭肆而乘其屈；布衣韦带者，阖门而受其困。五方竞爽，务浅术以相雄；百郡争胜，驱末技而成弊。田夫织妇，衣食鲜终朝之给；巨驵洪商，舆马挟封君之势，盖有由来矣。故曰国储阙于九载，则公上无所给；家廪乏于三年，则妻子非其有。夫阴阳覆逆，天地之常数；百六运穷，汤尧所不免。一旦洪泉决地，大旱焦山，风雨于一岁之间，霜雹于数州之境。繁运广役，首尾于中外；沓税增徭，日夕于都鄙。燮阴阳者，将何以处之？一夫窃议，公之盛德亏矣。愚谓严程峻法，绝轻陋之货，则奸镕之源塞矣。沿风正典，重耕耘之务，则邪赢之计沮矣。然后远宏教旨，大变流俗，法立有犯而必施，令出惟行而不返。违公窃铸者，具五刑之戮；因时力田者，悬一命之赏。不然，则贾生、晁错，复流涕而言矣，此君侯之未谕三也。
　　嵩衡不拒细壤，故能崇其峻；江海不让纤流，所以存其广。是以星台晓辟，上台忘吐握之劳；月殿宵兴，中宇轸山林之慕。知夫御天下者，必待人也。《诗》曰：“济济多士，文王以宁。”“未见君子，忧心如醉。”伏见皇明远烛，帝采遐宣，张乐岱郊，腾勋社首。征廉察孝，瑶坛虚不次之阶；署行议年，璇检动非常之诏，天下可谓幸甚矣。于是友月朋霞之客，背青皋而至；冯唐颜驷之才，排紫阁而集。夫岂知终始异数，泾渭同流，萝薜失图，簪缨解体？惜哉！群英雾散，名侯招蔽善之嫌；天下雷同，君子鲜长鸣之地。而欲招绝足，致真龙，难矣！此君侯之未谕四也。 
　　《易》曰：“拔茅连茹，以其汇，征吉。”岂非顺物不若招类，报国不如进贤。阳事升而雨露归，阴驾凝而风霜厉。莫不观时有记，抚气相求，穷则独善其私，达则兼善天下。而利已疵物者，以自任为身谋；知进忘退者，谓专荣而得计。岂知夫尺波易谢，寸晷难留？陵谷好迁，乾坤忌满？君侯足下出纳王命，升降天衢，激扬凤扆之前，趋步麟台之上，亦复知天下有遗俊乎？夫心之精微，口不能言也；言之微妙，书不能文也。伏愿辟东阁，开北堂，待之以上宾，期之以国士。使得披肝胆，布腹心，大论古今之利害，高谈帝王之纲纪。然后鹰扬豹变，出蓬户而拜青墀；附景抟风，舍苔衣而见绛阙。幸甚！斯不为难矣。庶几乎麑卵不弃，终感玄枵之精；骏骨时收，或致飞黄之锡。书生王勃死罪死罪再拜。
　　上绛州上官司马书
　　月日。龙门百姓某，再拜奉书于司马上官公足下。盖闻灵化出于窈冥，帝图寄于寥廓。圣人生而万物睹，太阶平而四国会。故曰有非常之后者，必有非常之臣；有非常之臣者，必有非常之绩。至今雷奔雨啸，风旋电转，拾青紫于俯仰，取公卿于朝夕。云台迫汉，南宫列元宰之图；霜戟罗门，北阙据名臣之第，尝见之矣。至若时非我与，雄略顿于穷途；道不吾行，高材屈于卑势。孔宣父之英达，位未列于陪臣；管公明之杰秀，名仅终于郡属。有时无主，贾生献流涕之书；有志无时，孟子养浩然之气，则亦有焉。岂非妙造无端，盛衰止乎其域；神期有待，动静牵乎所遇。向使太公失于周伯，则旗亭之屠父；韩信屈于萧何，则辕门之饿隶。又焉得鹰扬豹变，吐纳风云者哉？故曰知与不知，用与不用，观夫得失之际，亦穷达之有数乎！其有邀时誉，忘廉耻，徇苟得，设向背于朝廷，立纵横于势利。举三寸之舌，屈辱豪门；奉咫尺之书，逡巡下席。皆自谓材足以动俗，智足以济时，钟鼎辉其顾盼，冠盖生其藉甚。岂知夫四海君子，攘袂而耻之乎？五尺微童，所以固穷而不为也。此盖庄周有言，所以得意而忘象，得象而忘言。《语》曰：“谈何容易？”《易》称：“书不尽言”。知谈之不易，而欲言之尽，以是思之，良可知矣。
　　下官者，康衢之贱耳。尝闻阙里之言，颇挂平舆之目。岂不知尘形俗状，游水镜而多惭？抱鼓援鼙，过雷门而自失？而欲刻鹄饰凫，唐突扃钥者耶！徒以登山泛海，庶测高深；执炬传萤，希增日月。三奔九合，下官闻管仲之风；千载一时，君侯受鲍卿之托。是以敢陈其迳庭。不然，则秋风明月，西江留独往之因；桂峤松岩，南山有不群之地。矧区区者，而重难也高明之阃阈哉？
　　君侯极天分构，振琼树而韬霞；带地疏源，握珠胎而冠月；鳞轩羽殿，瑶台降卿相之荣；鹊印蝉簪，金社发公侯之始；青皋独唳，望鸿渐而翻霞；丹穴高鸣，对鹓池而矫雾。严助以贤良待诏，未厌承明；汲黯以方正拾遗，终荣卧理。藩维克振，既参来暮之歌；邦国不空，自有康沂之相。加以雄材广度，散琬琰于胸怀；逸气遒文，运风霜于掌握。迫青霄而构舍，烟霞之涯涘莫寻；振沧渤以流谦，江汉之波澜未测。耀灵珪于赵席，垂棘知归；辩群籁于庄轩，悬匏自托。宾阶夕敞，清河销骥絷之虞；虚榻晨披，元礼得龙驱之地。方当翊赞宸极，羽仪台屏，岂徒偃仰州县，劳事藩庭而已哉？
　　借如仆者，言不满于乡党，声不出于堂阈。东海取乐于箪瓢，南山异志于文史。餐花佩叶，入兰室而谈玄；挹露攀霞，坐松扃而啸逸。扬子云之澹泊，心窃慕之；嵇叔夜之逍遥，真其好也。未尝露才扬已，饰小智以惊愚；假势凭时，托中人而树迹。遍游天下，寒心于将相之门；独守太玄，侧身于名利之境。尝谓奉琴卮于北牖，咏诗礼于南陔，坐商洛而折云英，临江湖而采烟液，生愿毕矣。而属鸾扃停逸，频虚不次之阶；鹤板征贤，累发非常之诏。天下有道，吾岂匏瓜？承达人一顾之荣，辱公车再辟之礼。平津侯之博物，终屈奉常；贾大夫之才名，犹逢绛灌。况庸者而可免于此乎？君侯要津先据，图海盛于当时；下官覆篑方勤，为山始于今日。虽陵深谷变，终非入室之宾；而昼咏宵吟，敢预升堂之列。夫以幽明不测，尺标见天下之心；巨细相倾，寸管合羲舒之度。岂非道存斯贵，理在必亨？霸略近发于舆歌，皇图不隔于刍议。故有荣枯绝等，奉推毂而欣然；年势不侔，受分庭而罔愧。风规可接，惟君侯体之；今古未殊，则下官愿矣。常恨霜松列涧，万寻无罩月之期；露草滋山，寸茎有梢云之望。斯则声实困于兼济，才位难于俱立。况乎地势不足以夸俗，容貌不足以动人，遑遑薮泽，安足以奉高明之咳唾也？所冀蝇阶贱质，附云足而追飚；蚋序轻姿，托霜毛而绝海。委名励已，蛟镡申独断之能；偶迹当仁，骊珠鲜暗投之惧。天衢可望，指鹏程而三休；巨壑难游，伏龙门而一息。死罪。
　　卷六
　　书
　　与契苾将军书
　　昊天不忱，哲人终否。毕公逝矣，伤如之何？敬想情则懿亲，义惟良执，非夫人之为恸，其谁为恸乎？仆与此公，早投交契，夷险之际，终始如一。常思并建忠孝之绩，共申家国之雠。而负壮志不就，古人所悲，何图一旦长诀？呜乎哀哉！管仲不存，叔牙空在；子皮已丧，子产何依？兴言追昔，良增痛悼。适得韦四郎书，具承大郎雅意，知欲以此公碑志，托之下走。夫抚今怀昔，理寄斯文；旌德叙功，事属知已。是以子期幽思，感叔夜之形言；伯喈雄藻，待林宗而无愧。下走虽不敏，幸托深期，此而不为，谁当为者？但恐位卑先达，才非拔萃，虚承厚眷，不副高闻。谨遣舍弟勋往，面取进止，临书啜泣，惨惶不次。
　　为人与蜀城父老书
　　盖闻天地作极，不能迁否泰之期；川岳荐灵，不能改穷通之数。岂非圣贤同业，存乎我者所谓才；荣辱异流，牵乎彼者所谓命？是以龙骧凤峙，伊周成翊赞之功；含糗羹藜，颜冉困栖迟之病。或先号而后笑，或始吉而终凶。事不可量，功未必定。则知洪涛未接，长鲸多陆死之忧；层风未翔，大鹏有云倾之势。池鳅井鲋，亦将鼓鳞而轻之；田鸠野鷃，亦将骞翮而侮之。及其冲溟渤，接扶摇，吹波则江汉倒流，腾气则虹霓掩彩，摩赤岸，负苍天，然后知其力焉。吁，韩信之无津也，昌亭之一饿夫耳；马卿之失路也，临邛之一食客耳。武不足以服众，文不足以动时，长剑屈于无知，洪笔沦于不用。洎乎雄图蹑运，至尊纳背水之谋；丽藻升朝，天子赏凌云之作。威加海岳，声振廊庙。彼淮阴之侠少，成都之遗老也，又焉能知远近哉？是以鉴物于肇不于成，赏士于穷不于达。是知卞和之得玉也，精存于岸谷之间；张华之得剑也，气发于星辰之际。夫岂琢磨成器，然后知其宝；剸断为能，然后知其用哉？
　　仰惟乡耆等，并玉山高族，金堤胜侣，列子弟于千城，耀衣冠于百代。或以风云去国，公孙跃马之年；钟鼎从王，诸葛攀龙之日。门庭相接，雕薨将绮栋连陈；机杼相和，凤镊将虬梭交响。金浆玉馔，食客三千；绿帻青裳，家僮数百。冲襟渺识，人多江汉之灵；丽藻华文，代有云泉【渊也】之气。北斋开敞，南馆虚闲，诗酒同归，琴书合契。忘机得意，耻嵇阮之交疏；虚席延宾，恨原尝之客少。实烟霞之薮泽，风月之津梁者乎！刘仲文之远识，不以干【得利也】没【失利也】诣梁城；闵仲叔之高风，不以口腹累安邑。虽共已殁，生气犹存。况乎属宇宙之明，当天下之泰，不能俯拾青紫，高视缙绅？攀北极而谒帝王，入南宫而取卿相。胁肩侧足，求哀锺釜之间；低首俯眉，取济斗升之末。嗟乎！诚下官所以仰天汉而郁拂，临江山而慷慨者也。但时可以未遇，道可以未行，志愿可以未成，功业可以未就。古之才足以辅王业，蹑迹屠钓之门；功可以济巨川，藏身版筑之下。百里奚之负贩，陈汤之丐贷，而况于庸者哉？此仆所以骏奔于顾盼之馀，自致于恩光之末也。
　　且夫精诚所感，尚动神明；意气相交，岂惭车马？倘能投心季子，遥存素纻之恩；援手应侯，先立绨袍之赠。岂人之情也，无报乎？方今白藏绍序，朱律谢期。天高而林野疏，候肃而江山静。轻蝉送夏，惊晚吹于风园；旅雁乘秋，动宵吟于露渚。丝纩成于南亩，秔黍被于东阡。时计有储，愿履多福。下官薄游绵载，飘寓淹时，欢踬相仍，忧虞自积。陟梁鸿之峻岳，何暇长谣？临阮籍之长途，惟知恸哭。庶凭赒给，以济飘危。轻诉短怀，伫流嘉耗音问也。
　　为人与蜀城父老书
　　蜀都广镇，岷墟奥壤。山分玉宇，水向金陵。景贶有期，英灵间出。荣问休畅，幸甚幸甚！夫神有可迫，渌波惊七柱之音；道有可符，玄霜扣九钟之节。岂道穷精秘，妙听察于无声；理实杳冥，玄应通于不测？波流柱响，波无入柱之因；霜落钟鸣，霜非扣钟之具。况乎言忘意得，臭味相求；目击道存，神明已接。郑侨之逢吴札，无谓殊方；阮籍之对嵇康，自然同气。仆虽不敏，尝从事于斯矣。尝谓熏莸不共器，枭鸾不比翼。是以类乎方者，接风云于千里；乖乎类者，起山川于一面。
　　抑尝闻之：士之生也，其迹可摈，而道不可藏；其身可辱，而志不可夺。其有拂衣投臂，遁形沧海之隅；裂裳裹足，独立高山之顶。量腹而食，度身而衣，以钟鼎为刍豢，以衣冠为缧绁。方欲策鸾凤而抚云英，鞭虹霓而采烟液。其次排玉阙，指金门，成贾谊之谟，树终军之策。因机入务，怀素将相之门；沐露沾霜，拥篲公侯之室。然则拾青紫于旦暮，取功名于俄项，演文物而动寰中，腾声名而振天下。若下官者，可谓惭二途矣。而敛手长揖，强颜高视，低心于蹇踬之辰，忍耻于栖惶之日者哉！渭滨留钓，鹰扬之业未萌；淄源滞牧，鸿渐之资盖寡。及其攀穹运，接灵期，乘云雷而清八极，和阴阳而调万品。则知冥机所运，吉凶于倏忽之间；玄命所移，飞伏于斯须之际。以日月自至，聊复尔耳。
　　方今炎飚谢节，爽候开辰，风高而宇宙清，霜下而亭郊肃。归云止雁，流曙响于东津；落照开鸿虹乎？，写晴规于北岸。萤疏夕砌，蝉促朝林。感序缘情，登高寄赏。仆一违秦陇，再革炎凉，戒征轴而无因，指归途而有倦。故乡超旷，层山重复。吴宫尚远，频惊去燕之心；楚峡犹赊，已下闻猿之泪。徒以风猷未隔，道义相存，幸承知已之心，稍缓他乡之思。昔者虞公再见，悬光白璧之前；季布一言，犹定黄金之诺。况乎交已成于杵臼，道已茂于金兰。希照穷途，远流嘉贶。若使恩裁口腹，空留安邑之宾；惠阙始终，取恨昌亭之客。
　　疏
　　上百里昌言疏
　　勃言：乡人奉五月一日诲，子弟各陈百里之术宣于政者。承命惶灼，伏增悲悚。勃闻古人有言：明君不能畜无用之臣，慈父不能爱无用之子。何则？以其无益于国而累于家也。呜呼！如勃尚何言哉？辱亲可谓深矣！诚宜灰身粉骨，以谢君父，复何面目以谈天下之事哉？所以迟回忍耻而已者，徒以虚死不如立节，苟殒不如成名，悔过傥存于已，为仁不假于物。是以孟明不屑三奔之诮，而罢匡秦之心；冯异不耻一败之失，而摧辅汉之气。故其志卒行也，其功卒就也。此言虽小，可以喻大。此勃所以怀既往而不咎，指将来而骏奔，割万恨于生涯，进一篑于平地者。
　　今大人上延国谴，远宰边邑。出三江而浮五湖，越东瓯而度南海。嗟乎！此皆勃之罪也，无所逃于天地之间矣。然勃尝闻之《大易》曰：“人之所助者信也，天之所助者顺也。是以君子不以否屈而易方，故屈而终泰；忠臣不以困穷而丧志，故穷而必亨。”今交趾虽远，还珠者尝用之矣。《书》不云乎：“弗虑胡获？弗为胡成？”不胜愤激之至，谨上《百里昌言》一部，列为十八篇，分为上下卷，庶竭私款，少裨公政。追思罪戾，若投冰谷。谨奉言疏不备。勃再拜。
　　序
　　春日孙学士宅宴序
　　若夫怀放旷寥廓之心，非江山不能宣其气；负郁怏不平之思，非琴酒不能泄其情。则林泉为进退之场，樽酒是言谈之地。白衣送酒，青阳在节。凫雁乱而江湖春，梅柳开而庭院晚。楚屈平之瞻望，放于何之？王仲宣之登临，魂兮往矣。侠客时有，且倾鹦鹉之杯；文人代兴，聊举麒麟之笔。人采一字，四韵成篇。
　　梓潼南江泛舟序
　　咸亨二年，六月癸巳，梓潼县令韦君，以清湛幽凝，镇流靖俗，境内无事，舣舟于江潭，纵观于邱壑，渺然有山林陂泽之思，遂长怀悠想，周览极睇。思其人，则吕望藉茅于磻溪之阴，屈平制芰于涔阳之浦。觉瀛洲方丈，森然在目。于是间以投壶，酬以妙论。亦有嘉肴旨酒，鸣弦朗笛，以补寻幽之致焉。预于斯者，若干人尔。
　　秋日宴季处士宅序
　　若夫争名于朝廷者，则冠盖相趋；遁迹于邱园者，则林泉见托。虽语默非一，物我不同，而逍遥皆得性之场，动息匪自然之地。故有季处士者，远辞濠上，来游镜中，披白云以开筵，俯青溪而命酌。昔时西北，则我地之琳琅；今日东南，乃他乡之竹箭。又此夜乘槎之客，犹对仙家；坐菊之宾，尚临清赏。既而依稀旧识，欢吴郑之班【布也】荆；乐落乎？莫新交，申孔程之倾盖；向时朱夏，俄涉素秋。金风生而景物清，白露下而光阴晚。庭前柳叶，才听蝉鸣；野外芦花，行看鸥上；数人之内，几度琴樽？百年之中，少时风月。兰亭有昔时之会，竹林无今日之欢。丈夫不纵志于生平，何屈节于名利？人之情矣，岂曰不然？人赋一言，各申其志，使夫千载之下，四海之中，后之视今，知我咏怀抱于兹日。
　　秋日游莲池序
　　人间龌龊，抱风云者几人？庶俗纷纭，得英奇者何有？烟霞召我，相望道术之门；文酒起予，放浪沈潜之地。少留逸客，塞雁飞鸣。北斗横而天地秋，西金用而风露降。幽居少事，野性多闲，登石岸而铺筵，坐沙场而列席。琳琅触目，朗月清风之俊人；珠玉在傍，鸾凤虬龙之君子。汀洲地远，波涛溅日月之辉；人野路殊，原隰拥神仙之气。平郊树直，曲浦莲肥；隐士泥清，仙人水绿。越林亭而极望，生死都捐；出宇宙以长怀，心灵若丧。悲夫！秋者愁也，酌浊酒以荡幽襟；志之所之，用清文而销积恨。我之怀矣，能无情乎？
　　夏日宴宋五官宅观画障序
　　宋五官芝庭袭誉，盛文史于三冬；桂幄凝欢，照绮罗于九夏。樽浮绿蚁，每披仙雾之文；障列青牛，更写行云之态。尔其龙编绣质，鸳锦分花。隐映楼台，比窗帘之在旦；参差花叶，若桃李之恒春。楚媛调弦，韩娥对酒。虹桥度幔，鹊镜临妆。佩引琅玕，讵动怀风之韵？鞍回玳瑁，唯奔逐日之姿。鱼鸟冷而相亲。泉石纷而在玩。宋家斯近，虽别谢于登垣；秦氏未遥，自堪留于驻马。惊鸿擅美，丹青贵近质之奇；吐凤标华，宫征得缘情之趣。递扬笔妙，式畅辞端。
　　夏日登韩城门楼寓望序
　　下官狂走不调和也，东西南北之人也。流离岁月，羁旅山川，辍仙驾于殊乡，遇良朋于异县。面胜地，陟危楼，放旷怀抱，驱驰耳目。韩原奥壤，昔时开战斗之场；秦塞雄都，今日列山河之郡。池台左右，觉风云之助人；林麓周回，观岩泉之入兴。则有惊花乱下，戏鸟平飞，荷叶滋而晓雾繁，竹院静而炎氛息。赏欢文酒，思挽云霄。人赋一言，庶旌六韵云尔。
　　夏日登龙门楼寓望序
　　夫益者三友，则道术可存；同心二人，则金兰可裕。况乎诗书旧好，披乐广之高天；乡党新知，扫颜回之陋巷？寻胜地，叙清芜。脱野客之荷衣，入幽人之桂座。榴花浮酌，对文举而无忧；葛蔓调弦，抚锺期而有遇。既而南方夏晚，北牖晴开。中园之弱柳含烟，旷野之阴云蔽日。低虹饮水，向溪谷而全斜；戏鸟凌空，狎林亭而半度。兴酣情逸，共敦行役之期；搦管含毫，独对当仁之序。
　　越州秋日宴山亭序
　　昔王子敬琅琊之名士，常怀习氏之园；阮嗣宗陈留之俊人，直至山阳之坐。岂非琴樽远契，必兆联于佳辰；风月高情，每留连于胜地？是以东山可望，林泉生谢客之文；南国多才，江山助屈平之气。况乎扬子云之故地，岩壑依然；宓子贱之芳猷，弦歌在属。红兰翠菊，俯映砂亭；黛柏苍松，深环玉砌。参差夕树，烟侵橘柚之园；的历秋荷，月照芙蓉之水。既而星回汉转，露下风高，银烛摛华，瑶觞抒兴。一时仙驭，方深摈俗之怀；五际飞文，时动缘情之作。人分一字，四韵成篇。
　　卷七
　　序
　　仲氏宅宴序
　　仆不幸，在流俗而嗜烟霞。恨林泉不比德，而嵇阮不同时。处良辰而郁怏，仰高风而杼柚者多矣。岂夫司马卿之车骑，上客盈门；仲长统之园林，群英在席？坐卧南郭，萧条东野，江波浩旷，晴山纷积。嘉鸳鸾之接翼，曜江汉之多才。顾斜景而危心，瞻火云而变色。思传胜饯，敢振文锋。盖同席者高人薛曜等耳，盍各赋诗，放怀叙志，俾山川获申于知已，烟霞受制于吾徒也。
　　上已浮江宴序
　　吾之生也有极，时之过也多绪。若夫遭主后之圣明，属天地之贞观，得亩亩之相保，以农桑为业，而托形宇宙者幸矣。况乃偃泊山水，遨游风月，樽酒于其外，文墨于其间？则造化之于我得矣，太平之纵我多矣。
　　兹以上已芳节，云开胜地，大江浩旷，群山纷纠。出重城而振策，下长浦而方舟。林壑清其顾盼，风云荡其怀抱。于时序躔清律，运启朱明，轻荑秀而郊戍青，落花尽而亭皋晚。丹鹦紫蝶，候芳晷而腾姿；早燕归鸿，俟迅风而弄影。岩暄蕙密，野淑兰滋，弱荷抽紫，疏萍泛绿。于是俨松舲于石屿，停桂楫于璇潭，指林岸而长怀，出河洲而极睇。妍妆袨服，香惊北渚之风；翠幕玄帷，彩缀南津之雾。若乃寻曲渚，历回溪。榜讴齐引，渔歌互起。飞沙溅石，湍流百势；翠崄丹崖，冈峦万色。亦有银钩犯浪，挂赪翼于文竿；琼舸乘波，耀锦鳞于画网。锺期在听，玄云白雪之琴；阮籍同归，紫桂苍梧之酎。既而游盘兴远，景促时淹，野日照晴，山烟送晚。方披襟朗咏，饯斜光于碧岫之前；散发高吟，对明月于青溪之下。
　　客怀既畅，游思遄征。视泉石而如归，伫云霞而有自。昔周川故事，初传曲路洛乎？之悲杯乎？；江甸名流，始命山阴之笔。盍遵清辙？共抒幽襟，俾后之视今，亦犹今之视昔。一言均赋，六韵齐疏。谁知后来者难？辄以先成为次。
　　秋日宴洛阳序
　　夫以东京胜地，南吕高秋。三涂镇而九派分，白露下而清风肃。或出或处，人多朝野之欢；以嬉以游，时极登临之所。征衣流寓，切下走之蓬襟；解榻邀期，属上宾之桂席【一作序】。于是齐道实，款琴樽，倜傥论心，留连促膝。但有潘杨之密戚，得无管鲍之深知？簪组盛而车马喧，庭宇虚而管弦亮。近临铜陌，斜控银墟。菊照新花，泛轻香于远次；荷凋晚叶，翻翠影于长波。听瞩方穷，献酬逾洽。年忘小大，傲天地于平生；志混荣枯，得林泉之意气。愿长绳以系日，几近光阴；思短札以凌云，或陈歌咏。人采古韵，成者先呈。
　　游山庙序
　　吾之有生，二十载矣。雅厌城阙，酷嗜江海，常学仙经，博涉道记。知轩冕可以理隔，鸾凰可以术待。而事亲多衣食之虞，登朝有声利之迫。清识滞于烦城，仙骨摧于俗境。呜呼！阮籍意疏，稽康体放，有自来矣。常恐运促风火，身非金石；遂令林壑交丧，烟霞板荡。此仆所以怀泉涂而惴恐，临山河而叹息者也。
　　粤以胜友良暇，相与游于玄武西山庙，盖蜀郡三灵峰也。山东有道君庙，古者相传以名焉尔。其丹壑丛倚，玄崖纠合，俯临万仞，平视重玄，乘杳冥之绝境，属芬华之暮节。玉房跨霄而悬居，琼台出云而高峙。亦有野兽群狎，山莺互啭。崇松埒巨柏争阴，积濑与幽湍合响。眇眇焉，逌逌焉。王孙何以不归？羽人何以长往？其玄都紫微之事耶！方敛手钟鼎，息肩岩石，绝视听于寰中，置形骸于度外，不其然乎？时预乎斯者，济阴鹿弘胤、安阳邵令远耳。盖诗以言志，不以韵数裁焉。
　　守岁序
　　岁月易尽，光阴难驻。春秋冬夏，错四序之凉炎；甲乙丙丁，纪三朝之历数。十二月之阴气，玉律穷年；一万岁之休祯，金觞献寿。鼖鼓雷动，烟火星流。侲【善也】子黄童，统钩陈而驱赤疫；诸王等集，陈玉帛而朝诸侯。京兆天中，竦楼台而彻汉；长安路上，乱车马而飞尘。王丞相之登临，行将在目；戴待中之重席，忽尔明朝。槐火灭而寒气消，芦灰用而春风起。鱼鳞布叶，烂五色而翻光；凤脑吐花，烁百枝而引照。悲夫！年华将晚，志事寥落。公孙宏之甲第，天子未知；王仲宣之文章，公卿不识。对他乡之风景，忆故里之琴歌。柏叶为铭，影泛新年之酒；椒花入颂，光【一作先】开献岁之词。作者七人，同为六韵。
　　三月上已祓禊序
　　观夫天下四方，以宇宙为城池；人生百年，用林泉为窟宅。虽朝野殊致，出处异途，莫不拥冠盖于烟霞，披薜萝于山水。况乎山阴旧地，王逸少之池亭；永兴新交，许玄度之风月？琴台寥落，犹停隐遁之宾；酿渚荒凉，尚遏逢迎之客。仙舟容裔，若海上之槎来；羽盖参差，似辽东之鹤举。或昂昂骐骥，或泛泛飞凫，俱安名利之场，各得逍遥之地。而上属无为之道，下栖玄邈之风。
　　永淳二年，暮春三月，修祓禊于献之山亭也。迟迟风景，出没媚于郊原；片片仙云，远近生于林薄。杂花争发，非止桃蹊；群鸟乱飞，有逾莺谷。王孙春草，处处争鲜；仲统芳园，家家并翠。于是携旨酒，列芳筵，先祓禊于长洲，却申交于促席。良谈吐玉，长江与斜汉争流；清歌绕梁，白云将红尘并落。他乡易感，增凄怆于兹辰；羁客何情，更欢娱于此日。加以今之视昔，已非昔日之欢；后之视今，岂复今时之会？人之情也，能无悲乎？且题姓字，以表襟怀。使夫会稽竹箭，则推我于东南；昆阜琳琅，亦归予于西北。
　　晚秋游武担山寺序
　　若夫虎邱仙镇，吴王殉殁之墟；骊峤崇基，秦帝升遐之宅。虽珠衣玉匣，下贲穷泉；而广岫长林，终成胜境。亦有霍将军之大隧，回写祁连；樗里子之孤坟，竟开长乐。岂如武担灵岳，开明故地？蜀夫人之葬迹，任文公之死所。冈峦隐隐，化为阇窟之峰；松柏苍苍，即入祗园之树。引星垣于沓障，下布金沙；栖日观于长崖，傍临石镜。瑶台玉甃，尚控霞宫；宝刹香坛，犹芬仙阙。雕栊接映，台凝梦渚之云；璧题相晖，殿写长门之月。美人虹影，下缀虬幡；少女风吟，遥喧凤铎。群公以玉律丰暇，傃林壑而延情；锦署多闲，想岩泉而结兴。于是披桂幌，历松扉，梵筵霞属，禅扃烟敞。鸡林俊赏，萧萧鹫岭之居；鹿苑仙【一作高】谈，亹亹龙宫之偈。于时金方启序，玉律惊秋，朔风四面，寒云千里。层轩回雾，齐万物于三休；绮席乘云，穷九垓于一息。碧鸡灵宇，山川极望，石兕长江，汀洲在目。龙镳翠辖，骈阗上路之游；列榭崇闉，磊落名都之气。渺渺焉，洋洋焉，信三蜀之奇观也。昔者升高能赋，胜事仍存；登岳长谣，清标未远。敢攀盛烈，下揆幽襟。庶旌西土之游，远嗣东平之唱云尔。
　　夏日宴张二林亭序
　　张二官松驾乘闲，桂筵追赏，引簪裾之胜侣，狎邱壑之神交。辩纵于解颐，道深于喻指。香杯浊醴，是河朔之平生；雄笔清词，得高阳之意气。林亭旷望，季伦调伎之园；泉石周游，子晋登仙之浦。舟浮叶影，簟积花文。黄鹊【当为雀也】度而飚惊，丹乌倾而日晚。出处之情一致，筌蹄之义两忘。沈辖留骧，眺乘羊于卫玉；挥毫可作，明掷地于孙金。共题横吹之篇，用记兹辰之乐。人采一字，四韵成篇。
　　绵州北亭群公宴序
　　下官人间独傲，海内少徒，志不屈于王侯，身不绝于尘俗。孤吟五岳，长啸三山。昔往东吴，已有梁鸿之志；今来西蜀，非无张载之怀。况乎践名场，携胜友，风月无几，琴酒俄乖，半面十年，一别千里。何少府故人攀桂，抚金石而论心；韩法曹新识班荆，临江湖而执手。离亭北望，烟霞生故国之悲；别馆南开，风雨积他乡之思。于时苍云寡色，白日无光，沙尘起而桂浦昏，凫雁下而芦洲晚。傍邻苍野，霜风橘柚之园；斜枕碧潭，夜月芙蓉之水。既而登临惜别，骖驾少留。季札何人？亲逢赠缟；子荆不敏，思挂倾城。惆怅北梁，揖琴台而渐间；徘徊东道，思锦署以行遥。嗟乎！人事乖矣，江山远矣。请命离前之笔，为题别后之资。五际飞文，想群公之不让；一言有赠，知下笔之有神。
　　宇文德阳宅秋夜山亭宴序
　　若夫龙津宴喜，地切登仙；凤阁玄虚，门称好事。亦有登山临水，长想巨源；明月清风，每思玄度。未有能星驰一介，留美迹于芳亭；云委八行，抒劳思于彩笔。遂令启瑶缄者，攀胜集而长怀；披琼翰者，仰高筵而不暇。王子猷之独兴，不觉浮舟；嵇叔夜之相知，欣然命驾。琴樽佳赏，始诣临邛；口腹良游，未辞安邑。乃知两乡投分，林泉可攘袂而游；千里同心，烟霞可传檄而定。友人河南宇文峤，清虚君子；中山郎馀令，风流名士。或三秋意契，辟林院而开襟；或一面新交，叙风云而倒屣。彭泽陶潜之菊，影泛仙樽；河阳潘岳之花，光悬妙理。岩岩思壁，家藏虹岫之珍；淼淼言河，各控骊泉之宝。偶同金碧，暂照词场；巴汉英灵，潜光翰院。亹亹焉，萧萧焉，信天下之奇托也。
　　于时白藏开序，青女御律。金风高而林野动，玉露下而江山清。琴亭酒榭，磊落乘烟；竹径松扉，参差向月。鱼鳞积磴，还升兰桂之峰；鸳翼分桥，即映芙容之水。亦有红苹绿荇，亘渚连翘；玉带【当为蒂】瑶华，分楹间植。池帘夕敞，香牵十步之风；岫幌宵褰，气袭三危之露。纵冲衿于俗表，留逸契于人间。东山之赏在焉，南涧之情不远。夫以中牟驯雉，犹婴触网之悲；单父歌鱼，罕继鸣琴之趣。俾夫一同诗酒，不挠于牵丝；千载岩溪，无惭于景烛云尔。
　　游冀州韩家园序
　　铜沟水北，石鼓山东。星辰当毕昴之墟，风俗是唐虞之国。虽接燕分晋，称天子之旧都；而向术当衢，有高人之甲第。祥风塞户，瑞气冲庭。芳酒满而绿水春，朗月闲而素琴荐。家童扫地，萧条仲举之园；长者盈门，廓落东平之室。梧桐生雾，杨柳摇风。眺望而林泉有馀，奔走而烟霞足用。神龙起伏，俱调鼎镬之滋；鸣凤雌雄，并入笙竽之奏。高情壮思，有抑扬天地之心；雄笔奇才，有鼓怒风云之气。南庭兴晚，东径阴生，石髓拆而隐士归，玉山崩而野人醉。佥为文在我，卜翰苑当仁。王羲之之兰亭，五百馀年，直至今人之赏；石季伦之梓泽，二十四友，始得吾徒之游。陶陶然，落落然，则大唐调露之元年献岁正月也。
　　与员四等宴序
　　自嵇、阮寂寥、尹、班超忽，高筵不嗣，中宵谁赏？古今惜芳辰者，停鹤轸于风衢；怀幽契者，伫鸾觞于月径。已矣哉！林壑遂丧，烟霞少对；良会不恒，神交复几？请沃非常之思，但宣绝代之游。托同志于百龄，求知已于千载。道之存矣，无乃然乎？人赋一言，俱裁四韵。
　　夏日诸公见寻访诗序
　　天地不仁，造化无力，授仆以幽忧孤愤之性，禀仆以耿介不平之气。顿忘山岳，坎坷于唐尧之朝；傲想烟霞，憔悴于圣明之代，情可知矣。赖乎神交胜友，得山泽之虬龙；隐路幽居，降云霄之鸾凤。杨公沈公，行之者仁义礼智，用之也干元亨利。《玄经》苦而白凤翔，素牒开而紫鳞降。金门待诏，谒天子于朝廷；石室寻真，访下走【一作官】于邱壑。幽人待士，非无北壁之书；隐者迎宾，自有西山之馔。席门蓬巷，伫高士之来游；丛桂幽兰，喜王孙之相对。山南花圃，涧北松林，黄雀至而清风生，白鹤飞而苍云起。停琴绿水，仲长统之欢娱；置酒青山，郭子期之宾客。一多“足可银钩”四字，如是则有脱文人探一字，四韵成篇。
　　入蜀纪行诗序
　　总章二年五月癸卯，余自长安观景物于蜀，遂出褒斜之隘道，抵岷峨之绝径，超玄溪，历翠阜，迨弥月而臻焉。若乃采江山之俊势，观天下之奇作，丹壑争流，青峰杂起，陵涛鼓怒以伏注，天壁嵯峨而横立，亦宇宙之绝观者也。虽庄周诧吕梁之险，韩侯怯孟门之峻，曾何足云？盖登培塿者起衡霍之心，游涓浍者发江湖之思。况乎躬览胜事，足践灵区，烟霞为朝夕之资，风月得林泉之助？嗟乎！山川之感召多矣，余能无情哉？爰成文律，用宣行唱，编为三十首，投诸好事焉。
　　卷八
　　序
　　秋日登洪府滕王阁饯别序
　　豫章故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊彩星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休暇，胜友如云；千里逢迎，高朋满座。腾蛟起凤，孟学士之词宗；紫电青霜，王将军之武库。家君作宰，路出名区；童子何知，躬逢胜饯！
　　时维九月，序属三秋。潦水尽而寒潭清，烟光凝而暮山紫。俨骖騑于上路，访风景于崇阿。临帝子之长洲，得仙人之旧馆。层台耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，列冈峦之体势。披绣闼，俯雕甍。山原旷其盈视，川泽纡其骇瞩。闾阎扑地，钟鸣鼎食之家；舸舰弥津，青雀黄龙之舳。虹消雨霁，彩彻区明。落霞与孤鹜齐飞，秋水共长天一色。渔舟唱晓，响穷彭蠡之滨；雁阵惊寒，声断衡阳之浦。
　　遥吟俯畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，指吴会于云间。地势极而南溟深，天柱高而北辰远。关山难越，谁悲失路之人？萍水相逢，尽是他乡之客。怀帝阍而不见，奉宣室以何年？
　　嗟乎！时运不齐，命途多舛。冯唐易老，李广难封。屈贾谊于长沙，非无圣主；窜梁鸿于海曲，岂乏明时？所赖君子安贫，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙而犹欢。北海虽赊，扶摇可接；东隅已逝，桑榆非晚。孟尝高洁，空怀【一作余】报国之情；阮籍猖狂，岂效穷途之哭？
　　勃三尺微命，一介书生。无路请缨，等终军之弱冠；有怀投笔，慕宗悫之长风。舍簪笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今兹【一作辰】捧袂，喜托龙门。杨意不逢，抚凌云而自惜；锺期既遇，奏流水以何惭？
　　呜呼！胜地不常，盛筵难再；兰亭已矣，梓泽邱墟。临别赠言，幸承恩于伟饯；登高作赋，是所望于群公。敢竭鄙怀，恭疏短引。一言均赋，四韵俱成。请洒潘江，各倾陆海云尔。
　　秋日楚州郝司户宅饯崔使君序
　　上元二载，高秋八月。人多汴北，地实淮南。海气近而苍山阴，天光秋而白云晚。川涂所亘，郢路极于崤潼；风壤所交，荆门洎于吴越。凭胜地，列雄州。城池当要害之冲，寮寀尽鹓鸾之选。昌亭旅食，悲下走之穷愁；山曲淹留，属群公之宴喜。披鹤雾，陟龙门。故人握手，新知满目。饮崔公之盛德，果遇攀轮；慕郝氏之高风，果逢解榻。接衣簪于坐右，驻旌棨于城隅。临风云而解带，眄江山以挥涕。岩楹左峙，俯映玄潭；野径斜开，傍连翠渚。青苹布叶，乱荷芰而动秋风；朱草垂荣，杂芝兰而涵晚液。舣仙舟于石岸，荐绮席于沙场。宾友盛而芳樽满，林塘清而上筵肃。琴歌送起，俎豆骈罗。烟霞充耳目之玩，鱼鸟尽江湖之赏。情盘乐极，日暮途遥。思染翰以凌云，愿麾戈以留景。嗟乎！素交为重，觉老幼之同归；朱绂傥来，岂荣枯之足道？且欣风物，共悦濠梁。齐天地于一指，混飞沈于一贯。
　　嗟乎！此欢难再，殷勤北海之筵；相见何时，惆怅南溟之路。请扬文笔，共记良游。人赋一言，俱成四韵云尔。
　　秋日饯别序
　　黯然别之销魂，悲哉秋之为气！人之情也，伤如之何？极野苍茫，白露凉风之八月；穷途萧瑟，青山白云之万里。奏鸣琴则离鹍别鹤，惊歧路之悲心；来胜地则时雨凉风，助他乡之旅思。琴书人物，冀北关西；去马归轩，云间日下。杨学士天璞自然，地灵无对。二十八宿，禀太微之一星；六十四爻，受乾坤之两卦。论其器宇，沧海添江汉之波；序其文章，玄圃积烟霞之气。几神之外，犹是卿云；陶铸之馀，尚同嵇阮。接光仪于促席，直睹明月生天；响词辩于中筵，但觉清风满室。悠哉天地，含灵有喜愠之容；邱也东西，怅望积别离之恨。烟霞直视，蛇龙去而泉石空；文酒求朋，贤俊散而琴歌断。门生饯别，如北海之郡前；高士将归，似东都之门外。研精麝墨，运思龙章。希存宿昔之资，共启相思之咏。
　　冬日羁游汾阴送韦少府入洛序
　　游汾胜壤，楼船高汉帝之词；卜洛名都，城邑辨周公之迹。仰天文而窥日月，虽共光华；凭地理而考山川，即殊南北。韦少府玉山四照，珠胎一色。纵横振锋颖之才，吐纳积江湖之量。子云笔札，拥鸾凤于行间；孙楚文词，列宫商于调下。牵丝一命，披林野而随班；考绩三年，指兰台而赴选。移征驾，背长亭。地隔风烟，人离岁月。寒原冠盖，既同斟桂之欢；岐路风尘，即断惊蓬之思。下官诗书拓落，羽翮摧颓。朝廷无立锥之处，邱园有括【结也】囊之所。山中事业，暂到渔樵；天下栖迟，少留城阙。忽逢萍水，对云雨以无聊；倍切穷途，抚形骸而何托？于时冰霜裂地，星象回天。朔风动而关塞寒，明月下而楼台曙。各题一字，传之两乡云尔。
　　越州永兴李明府宅送萧三还齐州序
　　嗟乎，不游天下者，安知四海之交？不涉河梁者，岂识别离之恨？薜衣松杖，琴樽为得意之亲；临远登高，烟霞是赏心之事。有梁孝王之下客，仆是南河之南；孟尝君之上宾，子在北山之北。幸属一人，作寰中之主；翛然四皓，为方外之臣。俱游万物之间，相遇三江之表。许玄度之清风朗月，时慰相思；王逸少之修竹茂林，屡陪欢宴。加以惠【爱也】而好我，携手同行，或登吴会而听越吟，或下宛委而观禹穴。良谈落落，金石丝竹之音辉；雅致飘飘，松柏风云之气状。当此时也，尝谓连璧无异乡之别，断金有好亲之契。生平于张范之年，齐物于惠庄之岁。三光回薄，未殚投分之情；四序循环，讵尽忘言之道？
　　岂期我留子往，乐去悲来，横咽水而东西，绪愁云于南北。况乎泣穷途于白首，白首非临别之秋；嗟岐路于他乡，他乡岂送归之地？蓐收戒序，少昊司辰。清风起而城阙寒，白露下而江山远。徘徊去鹤，将别盖而同飞；断续来鸿，其离舟而俱泛。古人道别，动便经年；今我言离，会当何日？山巨源之风猷令望，善佐朝廷；嵇叔夜之潦倒粗疏，甘从草泽。行当山中攀桂，往往思仁；野外纫兰，时时佩德。人非桃李，岂得无言？子是箫韶，当思振响。勉酌伤离之酒，具陈感别之词，各赋一言，俱题六韵。
　　感兴奉送王少府序
　　八十有遇，共太公晚宦未迟；七岁神童，与颜回早死何益？仆一代丈夫，四海男子，衫襟缓带，拟贮鸣琴；衣袖阔裁，用安书卷。贫穷无有种，富贵不选人。高树易来风，幽松难见日。羽翼未备，独居草泽之间；翅翮若齐，即在云霄之上。鸟众多而无辨凤，马群杂而不分龙。荆山看刖足之夫，湘水闻离骚之客。人贫材富，罔窥卿相之门；貌弱骨刚，岂入王侯之宅？王少府北辞伊阙，南登沔山，过我贫居，饮我清酒。一谈经史，亚比孔先生；再读词章，何如曹子建？山岳藏其迹，川泽隐其形，一旦睹风云，千年想光景。孔夫子何须频删其诗书，焉知来者不如今？郑康成何须浪注其经史，岂觉今之不如古？王少府乃可畏后生，学问人也。各为四韵，共写别怀。
　　江宁吴少府宅饯宴序
　　蒋山南望，长江北流。伍胥用而三吴盛，孙权困而九州岛裂。遗墟旧壤，数万里之皇城；虎踞龙盘，三百年之帝国。关连石塞，地宝金陵。霸气尽而江山空，皇风清而市朝改。昔时地险，实为建业之雄都；今日太平，即是江宁之小邑。吴生俊寀，辅佐烹鲜。我辈良游，方驰去鹢。梁伯鸾之远逝，自有长谣；闵仲叔之遐征，仍逢厚礼。临别浦，枕离亭。阵云四面，洪涛千里。帘帷后辟，竹树映而秋烟生；栋宇前临，波潮惊而朔风动。嗣宗高啸，绿轸方调；文举清谈，芳樽自满。想衣冠于旧国，便值三秋；忆风景于新亭，俄伤万古。情穷兴洽，乐极悲来。怆零雨于中轩，动流波于下席。
　　嗟乎！九江为别，帝里隔于云端；五岭方逾，交州在于天际。方严去舳，且对穷途。玉露下而苍山空，他乡悲而故人别。请开文囿，共泻词源。人赋一言，俱题四韵。
　　送白七序
　　天地所以间南北，山川所以别风云。阳舒阴惨，觉造化之为劳；日运星回，恨良辰之不定。白七官天台杰气，地乳奇精。当益友之龙头，处通侯之燕颔。灵珠耀掌，是琴酒之文人；长剑横腰，即风云之烈士。属天象掩峻，帝道征奇。吐词场之珠玉，作朝廷之鸾凤。寰中握手，得希代之英灵；天下倾心，尽当年之意气。整秋驾，驻春装。背横溪之七曲，对长亭之十里。中情易感，下调多愁。送君当东陆之前，逢我在北风之别。嗟乎！良友不追，神交已远。同人者少，方见阮籍之眼青；知我者稀，不觉冯唐之首白。唯当逊【一作远】游绝壑，旅思空山。幽桂一丛，赏古人之明月；长松百尺，对君子之清风。既而花鸟争飞，烟霞竞集。青山高而望远，白云深而路遥；贵余以道，谁能着后五千言？赠子以言，空有离前四十韵。
　　送勂赴太学序
　　今之游太学者多矣，咸一切欲速，百端进取。故夫肤受末学者。因利乘便；经明行修者，华存实爽。至于振骨鲠，立风标，服贤圣之言，怀远大之举，盖有之矣，未之见也。可以深慕哉！
　　且吾家以儒辅仁，述作存者八代矣，未有不久于其道，而求苟出者也。故能立经陈训，删书定礼，扬魁梧之风，树清白之业，使吾徒子孙有所取也。《大雅》不云：“无念尔祖。”《易》不云：“干父之蛊。”《书》不云：“惟孝友于。”《诗》不云：“不如友生。”四者备矣。加之执德弘，信道笃，心则口诵，废食忘寝，涣然有所成，望然有所伏，然后可以托教义，编人伦，彰风声，议出处。若意不感慨，行不卓绝，轻进苟动，见利忘义，虽上一阶，履半级，何足恃哉！终见弃于高人，但自溺于下流矣。
　　吾被服家业，沾濡庭训，切磋琢磨，战兢惕厉者，二十馀载矣。幸以薄伎，获蠲戎役，常耻道未成而受禄，恨不得如古君子四十强而仕也。而房族多孤，飦粥不继，逼父兄之命，睹饥寒之切，解巾捧檄，扶老携幼，今既至于斯矣。不蚕而衣，不耕而食，吾何德以当哉？至于竭小人之心，申犹子之道，饮食衣服，晨昏左右，庶几乎令汝无反顾忧也。行矣自爱，游必有方。离别咫尺，未足耿耿。嗟乎！不有居者，谁展色养之心？不有行者，孰就扬名之业？笾豆有践，菽水尽心，盍各赋诗，叙离道意云尔。
　　饯【一作送】宇文明府序
　　昔者王烈登山，林泉动色；嵇康入座，左右生光。岂非仙表足以感神，真姿可以错物？况我巨山之禀孤出，升华之丽清峙。群公之好善，下官之恶俗。接霓裳于胜席，陪鹤辔于中轩。俱拔出尘之标，各仗专门之气。烟霞用足，江海情多。言泉共秋水共流，词峰与夏云争长。虽扬庭【一作亭】载酒，方趋好事之游；而肆乐含毫，请命升仙之笔。同抽藻思，共写离怀。
　　秋晚入洛于毕公宅别道王宴序
　　下官才不旷俗，宠不动时，充皇【一作帝】王之万姓，预乾坤之一物。早师周礼，偶爱儒宗；晚读老庄，动谐真性。进非干物，自疏朝市之机；退不邀荣，谁识王侯之贵？散琴樽于北阜，喜耕凿于东陂。野老披荷，暂辞幽涧；山人卖药，忽至神州。惊帝室之威灵，伟皇居之壮丽。朝游魏阙，见轩冕于南宫；暮宿灵台，闻弦歌于北里。交情独放，已厌人间；野性时违，少留都下。
　　道王以天孙之重，分曲阜之新基；毕公以帝室之华，拥平阳之旧馆。迹尘钟鼎，思在江湖。居荣命于中朝，接风期于下走。绿滕朱绂，且混以萝裳；列榭崇轩，坐均于蓬户。宾主由其莫辨，语默于是同归。终大王之乐善，备将军之揖客。
　　是日也，云繁雨骤，气爽风驰。高秋九月，王畿千里。高扃向术，似元礼之龙门；甲第临衢，有当时之驿骑。英王入座，牢醴还陈；高士临筵，樵苏不爨。是非双遣，自然天地之间；荣贱两忘，何必山林之下？玄谈清论，泉石纵横；雄笔壮词，烟霞照灼。既而神驰象外，宴冥乎？洽寰中。白露下而南亭虚，苍烟生而北林晚。鶢鶋始望，不及牲牢；麋鹿长怀，非忘林薮。先生负局，倦城市之尘埃；游子横琴，忆汀洲之杜若。
　　况乎迹不皆遂，时不再来？属宸驾之方旋，值群公之毕从。洛城风景，此会无期；戚里笙竽，浮欢易尽。仰云霞而道意，舍尘事而论心。夏仲御之浮舟，愿乘春水；张季鹰之命驾，思动秋风。策藜杖而非遥，整柴车之有日。青溪数曲，幽人长往；白云万里，帝乡难见。安贞抱朴，已甘心于下走；全忠履道，是所望于群公；倘心迹克谐，去留咸遂。庙堂多暇，返身沧海之隅；轩冕长辞，回首箕山之路。寻赤松而见及，泛黄菊以相从。虽源水桃花，时时失路；而幽山桂树，往往逢人。庶公子之来游，幸王孙之毕至。茅君待客，自有金坛；王烈迎宾，还开石架。维恐一邱风月，侣山水而忘年；三径蓬蒿，待公卿之来日。对光阴之易晚，惜云雾之难披。
　　群公叶县凫飞，入朝廷而不出；下走辽州鹤去，谢城阙而依然。敢抒重襟，爰疏短引。式命离前之笔，希存别后之资。凡我故人，其辞云尔。
　　卷九
　　序
　　别卢主簿序
　　林虑主簿，清灵士也。达于艺，明乎道，诠柱下之理，驳河上之义，撮其纲统，成其卷轴。吾侪服其精博，时议称其典要，可谓贤人师古，老氏不死矣。夫灵芝既秀，兰蕙同熏；仙凤于飞，鹓鸾舞翼。何则？物类之相感也。况乎同得此义，目击道存？此仆所以望风投款，披襟请益，展转于寤寐，殷勤于左右。《诗》不云乎：“中心藏之，何日忘之？”然变动之不居，乃聚散之恒理。琴樽暂离，山川有别。惟高明之捧檄，属吾人之解带。王事靡盬，良时易失。盍陈雅志，各叙幽怀，人赋一言，同疏四韵云尔。
　　春日桑泉别王少府序
　　下官以穷途万里，动脂辖以长驱；王公以倾饯百壶，别芳筵而促兴。是以青阳半序，明月中宵。离亭拥花草之芳，别馆积琴歌之思。去留欢尽，动息悲来。惜投分之几何？恨知音之忽间。他乡握手，自伤关塞之春；异县分襟，意切凄惶之路。既而星河渐落，烟雾仍开，高林静而霜鸟飞，长路晓而征骖动。含情不拜，空伫听于南昌；挥涕无言，请投文于西候。因探一字，四韵成篇。
　　秋夜于绵州群官席别薛升华序
　　夫神明所贵者道也，天地所宝者才也。故虽阴阳同功，宇宙戮力，山川崩腾以作气，星象磊落以降精，终不能五百年而生两贤也。故曰才难，不其然乎？今之群公，并受奇彩，各仗异气，或江海其量，或林泉其识，或簪裾其迹，或云汉其志，不可双得也。今并集此矣。岂英灵之道长，而造化之功倍乎？然仆之区区，常以为人之百年，犹如一瞬。非不知风月不足怀也，琴樽不足恋也。事有切而未能忘，情有深而未能遣。故仆射群公，相知非不深也，相期非不厚也。然义有四海之重，而无同方之感；分有一面之深，而非累叶之契。故与夫升华者其异乎！嗟乎！积潘杨之远好，同河汾之灵液。目置良友，相依穷路。是月秋也，于时夕也。他乡怨而白露寒，故人去而青山迥，不其悲乎？盍各赋诗云尔。
　　还冀州别洛下知已序
　　东西南北，某【一作丘】也何从？寒暑阴阳，时哉不与。河阳古树，无复残花；合浦寒烟，空惊坠叶。王生卖药，入天子之中都；夏统乘舟，属群公之大会。风烟匝地，车马如龙；钟鼓沸天，美人似玉。芳筵交映，旁征豹象之胎；华馔重开，直抉蛟龙之髓。季鹰之思吴命驾，果为秋风；伯鸾之适越登山，以求渌水。辞故友，谢时人。登鄂坂而迂回，入邙山而北【一作奔】走。何年风月，三山沧海之春？何处风花，一曲青溪之路？宾鸿逐暖，孤飞万里之中；仙鹤随云，直去千年之后。悲夫！光阴难再，子卿殷勤于少卿；风景不殊，赵北相望于洛北。鸳鸯雅什，俱为赠别之资；鹦鹉奇杯，共尽忘忧之酒。
　　黄帝八十一难经序
　　《黄帝八十一难经》，是医经之秘录也。昔者岐伯以授黄帝，黄帝历九师以授伊尹，伊尹以授汤，汤历六师以授太公，太公授文王，文王历九师以授医和，医和历六师以授秦越人，秦越人始定立章句，历九师以授华佗，华佗历六师以授黄公，黄公以授曹夫子。夫子讳元，字真道，自云京兆人也。盖受黄公之术，洞明医道，至能遥望气色，彻视腑脏。洗肠刳胸之术，往往行焉。浮沈人间，莫有知者。
　　勃养于慈父之手，每承过庭之训曰：“人子不知医，古人以为不孝。”因窃求良师，阴访其道。以大唐龙朔元年，岁次庚申，冬至后甲子，予遇夫子于长安，抚勃曰：“无欲也。”勃再拜稽首，遂归心焉。虽父伯兄弟，不能知也。盖授《周易章句》及《黄帝素问难经》，乃知三才六甲之事，明堂玉匮之数。十五月而毕，将别，谓勃曰：“阴阳之道，不可妄宣也。针石之道，不可妄传也。无猖狂以自彰，当阴沈以自深也。”勃受命伏习，五年于兹矣，有升堂睹奥之心焉。近复钻仰太虚，导引元气，觉滓秽都绝，精明相保，方欲坐守神仙，弃置流俗。噫，苍生可以救耶？斯文可以存耶？昔太上有立德，其次有立功，其次有言言，非以徇名也，将以济人也。谨录师训，编附圣经，庶将来君子，有以得其用心也。
　　山亭兴序
　　仁者乐山，智者乐水。即云一无此二字深山大泽，龙蛇为得性之场；广汉巨川，珠贝是有殊之地。岂徒茂林修竹，王右军山阴之兰亭；流水长堤，石季伦河阳之梓泽？
　　下官天性任真，直言淳朴。拙容陋质，眇小之丈夫；蹇步穷途，坎坷之君子。文史足用，不读非道之书；气调不羁，未被可人之目。颍川人物，有荀家兄弟之风；汉代英奇，守陈氏门宗之德。乐天知命，一十九年；负笈从师，二千馀里。
　　有宏农公者，日下无双，风流第一。仁崖知宇，照临明日月之辉；广度冲襟，磊落压乾坤之气。王夷甫之瑶林琼树，直出风尘；嵇叔夜之龙章凤姿，混同人野。雄谈逸辩，吐满腹之精神；达学奇才，抱填胸之文籍。簪裾见屈，轻脱履【当为屣】于西阳；山水来游，重横琴于南涧。百年奇表，开壮志于高明；千里心期，得神交于下走。
　　山人对兴，即是桃花之源；隐士相逢，不异菖蒲之涧。黄精野馔，赤石神脂。玉案金盘，征石髓于蛟龙之窟；山樽野酌，求玉液于蓬莱之峰。溪横燕尾，岩竖龙头。锻野老之真珠，挂幽人之明镜。山腰半折，溜王烈之香膏；洞口横开，滴严遵之芳乳。藤牵赤絮，南方之物产可知；粉渍青田，外域之谣风在即。人高调远，地爽气清。抱玉策而登高，出琼林而更远。汉家二百所之都郭，宫殿平看；秦树四十郡之封畿，山河坐见。班孟坚骋两京雄笔，以为天地之奥区；张平子奋一代宏才，以为帝王之神丽。珠城隐隐，阑干象北斗之宫；清渭澄澄，滉漾即天河之水。长松茂柏，钻宇宙而顿风云；大壑横溪，吐江河而悬日月。凤凰神岳，起烟雾而当轩；鹦鹉春泉，杂风花而满谷。望平原，荫丛薄。山情放旷，即沧浪之水清；野气萧条，即崆峒之人智。摇头坐唱，顿足起舞。风尘洒落，直上天池九万里；邱墟雄壮，傍吞少华五千仞。裁二仪为舆盖，倚八荒为户牖。荣者吾不知其荣，美者吾不知其美。
　　下官以词峰直上，振笔札而前驱；高明以翰苑横开，列文章于后殿。情兴未已，即令樽中酒空；彩笔未穷，须使山中兔尽。
　　山亭思友人序
　　高兴之后，中宵起观，举目四望，风寒月清。邻人张氏，有山亭焉，洞壑横分，奇峰直上，郁然有造化之功矣。嗟乎！大丈夫荷帝王之雨露，对清平之日月，文章可以经纬天地，器局可以畜泄江河，七星可以气冲，八风可以调合。独行万里，觉天地之崆峒；高枕百年，见生灵之龌龊。虽俗人不识，下士徒轻，顾视天下，亦可以蔽寰中之一半矣。惜乎此山有月，此地无人，清风入琴，黄云对酒。虽形骸真性，得礼乐于身中；而宇宙神交，卷烟霞于物表。至若开辟翰苑，扫荡文场，得宫商之正律，受山川之杰气。虽陆平原、曹子建，足可以车载斗量；谢灵运、潘安仁，足可以膝行肘步。思飞情逸，风云坐宅于笔端；兴洽神清，日月自安于调下云尔。
　　续书序
　　序曰：书以记言，其来尚矣。越在三代，左史职之，百官以理，万人以察，扬于王庭，用实大焉。苟非可以燮理情性，平章邦国，敷彝伦而叙要道，察时变而经王猷，树皇极之纲维，资生灵之视听，皆可略也。
　　昔者仲尼之述书也，将以究事业之通，而正性命之理。故曰：吾欲托之空言，不如附之行事。道德仁义，于是乎明；刑政礼乐，于是乎出。非先王之德行不敢传，非先王之法言不敢道。纪千数百岁，断自唐虞，迄于商周，风流所存，百篇而已。以此见圣人言约理举，神明不劳，而体时务之撰矣。故能法象天地，同符易简，借前箸于筌蹄，驱后主于轨物。密而显，宏而奥，久而弥新，用而不竭。非古之聪明圣智，玄览博达，孰能为此哉？
　　孔安国曰：“帝王之制，坦然明白，可举而行。”嗟乎，其言甚大！可使南面称圣人之后矣。自时以降，史述陵迟，人自为家，标指失中，陈事乱而无当，制理参而不一。由是大典散而人文乖，是非繁而取舍谬。与夫古先哲人制述之意，不其疏乎？
　　我先君文中子，实秉睿懿，生于隋末，睹后作之违方，忧异端之害正，乃喟然曰：“宣尼既没，文不在兹乎？”遂约大义，删旧章，续诗为三百六十篇，考伪乱而修《元经》，正礼乐以旌后王之失，述易赞以申先师之旨。经始汉魏，迄于有晋，择其典物宜于教者，续书为百二十篇，而广大悉备。嗟乎，贤圣之述，岂多为哉？噫，亦足垂训作则，冒【覆也】天下之道，如斯而已矣。当时门人百千数，董薛之徒，并受其义。遭代丧乱，未行于时，历年永久，稍见残缺。贞观中，太原府君考诸六经之目，则忘其小序。其有录而无篇者，又十六焉。呜乎，兹不可复见矣！家君钦若丕烈，图终休绪，乃例六经，次礼乐，叙《中说》，明易赞，永惟保守前训，大克敷遗后人。
　　勃兄弟五六冠者，童子六七，祗祗怡怡，讲问伏渐之日久矣。躬奉成训，家传异闻，犹恐不得门而入，才之不逮至远也。是用励精激愤，宵吟昼咏，庶几乎学而知之者。其修身慎行，恐辱先也；岂声禄是殉，前人之不继是惧。间者承命为百二十篇作序，而兼当补修其阙，爰考众籍，共参奥旨，泉源浩然，罔识攸济。呜乎小子，何敢以当之也，其尽心力乎！始自总章二年，洎乎咸亨五年，刊写文就，定成百二十篇，勒成二十五卷。昔者文中子曰：“汉魏之礼乐未足称，其书不可废也，尚有近古之对议存焉。制诏册，则几乎典诰矣。”后之达悟者，将有得于斯文乎？于时龙集阉茂，勉踵前修，在大唐御天下之五十七祀也。
　　四分律宗记序
　　昔在调御，利见迦维，光宅净都，抚临法界。抑扬垢路之业，以疆理情田；阐导毗尼之藏，以堤防性海。二边云彻，方知实相之尊；十刹风行，乃识真如之贵。将使龙象缁服，维明克允；鹙鹭玄盟，有耻且格。五篇垂范，岂同训夏之科？七聚分宗，宁比歌虞之制？功存离欲，道在降魔。仙苑创基，因善果以调物；提河灭迹，凭净戒以为师。诚拯溺之舟航，而御黠之衔策者矣。故能庄严百福，粉绘三身；摧憍慢山，拔生死树。覆篑菩萨之道，滥觞正觉之源。除惑箭而断爱枝，销恚刀而解疑网。自银棺掩耀，金杖珠珍，五师烟腾，四分云谲。波离睿旨，明而更明；饮光妙迹，盛而愈盛。其后卑摩覃思，犹沈赤水之辉；惠远研精，尚玷玄岩之彩。遂使琼编浩汗，利涉迷于要津；瑶轴纷纶，登高暗于飞陛。熟习者博而寡用，志学者劳而少功。七众所以迟回，八部由其太息。丕应冥发，睿感潜融，爰挺异才，式扶象训。
　　有西京太原寺索律师，俗姓范氏，其先南阳人也。殷霸洪胤，周藩茂族。八鸾与四牡竞驰，紫绘与青緺叠照。六军卿胄，绩着于锺彝；三传儒门，业流于训诂。律师冲襟霞映，峻局霜凄，筠抱显于髫龄，兰芬凝于丱齿。由是糠粃礼乐，锱铢名教。以尧舜为尘劳，以周孔为桎梏。爰依白法，遂托玄徒，探鹫岭之微言，得龙宫之秘藏。咸亨之祀【一作时】，椒房谅阴，舍槐里而构庵园，因金穴而开银地。伽蓝肇建，号曰太原，明扬所及，咸收时望。自价隆康会，誉重摩腾。竺法猷之苦节，支道林之远致，将何以发明禅宇，光应纶言？律师乃以道众羽仪，释门栋干，粤自宏济，来游太原，经行德人，于斯【一作兹】为盛。
　　既而惧六和之紊绪，悼三聚之乖宗，稽法令之遗文，讨惠猷之旧业。网罗近护，吞含觉明，原始要终，探赜索隐，芟夷疣赘，剪截骈枝，收绝代之精微，诘往圣之纰缪。葭灰屡变，槐燧骤迁。开遮持犯之异同，废立止作之轻重。故以该象牙之扇，穷贝叶之图，钻研刊削，五载而就，名曰《开四分律宗记》，凡十卷三十七万六百三十言。律师又以为仲尼述易，申妙典于系辞；元凯谈经，托馀文于释例。爰因多暇，更辑旧章，牢笼秘密之宗，发挥沈郁之旨，名曰《开四分律宗拾遗钞》，凡十卷四十万馀言。所以裨助三明，抑扬四谛，弘八正之道，成一家之言。庶使众善雷奔，群疑雾敛，照欢戚之两镜，荡欣忧之二瓶。凭此戒田，方跻定境，岂直功周沙甸，道制铁围而已哉？
　　弟子才非玄度，识劣真长，本乏凌云之词，虚荷弥天之眷。揄扬盛烈，顾孙绰而多惭；归依胜侣，仰郄愔而自励。辄牵庸陋，轻序德音。岂比夫公理《昌【当也】言》，资缪袭之引；太冲作赋，假士安之谈？盖所谓观豹而识班，闻乐而窃抃者矣，故曰《四分律宗记序》。
　　鞶鉴图铭序
　　上元二年，岁次乙亥，十有一月庚午朔，七日丙子，予将之交趾，旅次南海。有好事者以转轮钩枝八花鉴铭示予云：“当今之才妇人作也。”观其藻丽反复，文字萦回，句读曲屈，韵调高雅，有陈规起讽之意，可以作鉴前烈，辉映将来者也。昔孔诗十兴，不遗卫姜；江篇拟古，无隔班媛。盖以超俊颖拔，同符君子者矣。呜乎！何勤【当为勒】非戒？何述非才？风律句存，士女何算？聊抚镜以长想，遂援笔而作叙。
　　卷十
　　记
　　释迦如来成道记
　　观夫释迦如来之垂迹也，净法界身，本无出没，大悲愿力，示现受生。洎兜率陀天，为护明菩萨；降迦毗罗国，号一切义成。金团天子选其家，白净饭王为其父。玉象乘日，示来于大术胎中；金轮作王，创诞于无忧村下。八十种随形之妙好，粲若芬花；三十二大士之相仪，皎如圆月。四方而各行七步，九水而共沐一身；现优昙花，作狮子吼。言胎分之已尽，早证常身；为度生以还来，今垂化迹。于是还羁襁褓，示貌婴儿。
　　为占相也，悲怅于阿私陀仙；往郊祀也，惊起于大自在庙。或为童子，或学声名。为讲武也，箭塔箭井犹存；为角力也。象迹象坑仍在。受欲乐于十岁，现游观于四门。乐沙门身，厌老病死。于是澡缾天子，以警觉彰伎女之丑容；净居天王，以捧持跃车匿而严驾。逾春城于八夜，栖雪岭于六年。人辞怆恋主之心，马舐落连珠之泪。挥宝刀而落绀发，塔起天宫；将衮服以贸皮衣，形参山鹿。叩林仙之所得，了世定之非真。食麦食酥，降苦降乐。且瑶琴奏曲，必自中而曲成；佛果圆因，亦假中而果满。由是择其处也过龙窟，浴其身也入莲河，示其食也受难陀之乳糜，示其座也受吉祥之茅草。以最后之胜体，诣菩提之道场；圆解脱之深因，登金刚之宝座。一百四十功德，不共三乘；八万四千法门，高超十地。由是魔军威慑于慈力，愁怖旋归；媚女败毒于定心，媸羸变质。于是坚牢地神，踊跃而作证；虚空天子，展转而报知。类莲花而出水，赫焕无方；若桂月以悬空，光明洞彻。经七日受提谓之麨蜜，警以少小之言；垂一音授贾客之戒归，赐与人天之福。
　　既成佛已，观所化缘。悲二仙而不遇雷音，喜五人而堪从法化。然以尘根昧劣，圣智渊深。顺其法则法不应根，顺其根则根不达法。莫不为爱河之长溺，缘痴乐之所盲。苟不利于当闻，仍假言于入灭。于是忉利帝释，雷驱于三十三天；堪忍界王，雾拥于一十八梵。头面作礼，致敬精专；请转法轮，劝随宜说。如来寻念，善逝通规。顺古佛之嘉谟，应群机之鄙欲。于时十方佛现，同兴赞美之辞；一法乘分，共创尘劳之域。由是起道树，诣鹿园。三月调根，五人得度。憍陈如悟慈尊之首唱，创解标名；舍利弗逢马胜以传言，于途见谛。采菽氏继踵以师事，率门属以同归；迦叶氏汇迹以降心，领火徒而回席。莫不甘露洪澍，末尼普应。天界人界，鹦林尸林。或鹭池，或鹫岭，或海殿，或庵园，或猕猴江，或火龙窟。或住波罗奈，或居摩竭提，或依坚固林，或止音乐树。或海滨楞伽顶，或山际补陀岩，或迦兰陁竹园，或舍卫国金地。或应念而空现，或没山而出宫。或说法假于六方，或化身变为三尺。或掌覆而指变，或光流而佛来，或一身普集于众身，或此界便明于他界。或变净而以净覆秽，或随俗而即俗明真。若空谷之答响，洪钟之待扣矣。其间所说，阿含四有，般若八空。密严华严，佛藏地藏，思益天之请问，楞伽山之语心。万行首楞严，一乘无量义；大悲芬陁利，法炬陁罗尼。无垢称之说经，须达拏之瑞应。本事本生之别，讽颂重颂之殊。象马兔之三兽渡河，羊鹿牛之三车出宅。或谓之有，空守中也；或谓之无，抟照持也。或谓之顿也渐也，或谓之半也满也。或无说而常说，或不闻而恒闻。或保任而可凭，或加被而不忘。无小而不大，无边而不中，三乘同入一佛乘，三性同归一法性。真可谓父母孩孺，导师险夷。悬日月于幽宵，布舟航于幻海。为云为雨，使枯槁以还滋；为救为归，指穷途于寿域。
　　暨乎所作已办，功成不居。将返本以还源，类薪尽而火灭。由是指力地，诣金河，光流面门，相惊尘刹。山摇地动，俱兴苦痛之声；异类变容，同现奢花之血。受纯陀之后供，纳昆夜之密言。唱四德以显三伊，指万有而归一性。酬多罗迦叶四十二请问已周，度须跋陁罗八十一化缘将毕。破十仙之横计，使获朝闻；建四塔之崇规，遐滋末叶。将欲明有为之有灭，表无相以无生。上升金刚身，往复虚空界。日月其犹坠落，萤光如何久留？诫有常身，使无放逸。于是还登玉座，首卧鹤林。遍游三昧之门，将复一真之性。逆入顺入，全超半超。依四禅之等持，湛三点之圆寂。
　　是时也，人天叫擗，鸟兽哀号，飘风骤云，山吼波逆。案轮王之古式，方俟葬仪；命力士以捧持，竟无能动。由是金棺自举，绕拘尸之大城；宝炬不然，驻阇维之盛礼。莫不未生怨在于王舍，创结梦于十号慈尊；大迦叶远下鸡峰，获瞻礼于千辐轮足。毕以兜罗致氎，圣火自焚。爇王众旃檀之薪，注帝释全瓶之水。彼愿力犹在，悲心尚熏。碎金刚之胜身，为舍利之遗骨。于是八国严卫，四岳肃容。各自持于金坛，竞归兴于宝塔。于是若牙若发，迦叶波礼于忉利天宫；或炭或灰，无忧王建于赡部洲界。若乃金言道在，尘劫法存。象王去而象子随，一灯灭而一灯续。莫不大迦叶云迎千众，阿难陀雷吼三轮。商那表定于未来，鞠多化筹而盈室。始自坏梁之感，终乎流乳之征。瓶器异而水必同，灯点殊而光终一。
　　是以大乘之真空妙有，文殊弥勒异其宗。小乘而分氎析金，上座大众元其部。或十支宏阐，或千部郁兴。马鸣龙树继其宗，无着天亲播其美。或提婆凿眸而作器，陈那吼石以飞声。或百偈齐祛于外宗，或十师翊赞于遗颂。或闻经而夜升兜率，或待佛而窟寄修罗。或剑誓首以要期，或象驮金而请释。或赏能而食邑，或得胜而建幢。或论般若之理也名灯，或究俱舍之非也名雹。莫不殊途异辙，终会一源。自有及空，咸归万液。自商周见虹贯，炎汉梦金人，教及神州，声流华夏。
　　勃叨生季世，获奉真谭，维【一作虽】陆续而以叙金言，在飘零而不逢玉相。见闻尽尔，宗致昭然。盖委遗文，不复备而言也。乃为铭曰：
　　化起从本源，功成应贤劫。万行显真宗，三祇积鸿业。为法出于世，降灵示分胁。眉横天帝弓，目带青莲叶。仙师相垂泪，天神争捧接。灌顶当在宫，飞轮化弥帖。宗承天日贵，象贯师子颊。善教谁与传，抨弹独豪侠。游观惊老死，逾城弃臣妾。落发亲宝刀，贸衣遇群猎。寄迹狎麋鹿，苦身示羸怯。食糜人尽知，坐草魔方慑。洁若莲出水，明逾镜开匣。山海类高深，云雷等辞捷。三时教弥阐，万类根自惬。四问聊欲酬，十仙度相蹑。补处记慈氏，遗文嘱迦叶。卧树徒再春，香薪已焚氎。悲心及绵远，舍利光郁烈。独我生后时，馀渡幸沾涉。
　　卷十一
　　论
　　八卦一多卜字大演论
　　昔者圣人之作易也，始画八卦，以通神明之德，以类万物之情。以为分太极者，两仪也；分四象者，八卦也；成八卦者，十六将也；司八卦者，十二月也；分十六将者，三十二候也；分十二月者，二十四气也；分三十二候者，六十四卦也；司二十四气者，三十六旬也。进退于三百六十六日，屈伸于三百八十四爻。往来飞伏之理尽矣，孤虚消息之端极矣。三才之道，不可不及也；五行之义，不能复过也。翕之以幽明，张之以寒暑，会之以生死，申之以去就。祸福生焉，吉凶着焉，成败行焉，逆顺兴焉。贤者识其大者、远者，不贤者识其小者、近者。奉之者则顺，背之者则愆，圆立者称圣，偏据者号贤。
　　尝试论之曰：三才者，易之门户也；八卦者，易之径路也。引而伸之，终于六十四卦，天下之能事毕矣。陈而别之，极于三百八十四爻，天下之微理罄矣。夫阴阳之道，一向一背；天地之理，一升一降。故明暗相随，寒暑相因，刚柔相形，高下相倾，动静相乘，出入相藉。泯之者神也，形之者道也。可以一理征也，可以一端验也。
　　故天尊则地卑矣，水湿则火燥矣，山盈则泽虚矣，雷动则风适矣。是以天下有风，可以姤矣；则地中有雷，可以复矣。天下有山，可以遁矣；则地上于泽，可以临矣。天地不交，可以否矣；则天地既交，可以泰矣。风行地上，可以观矣；则雷行天上，可以大壮矣。山附地上，可以剥矣；则火附天上，可以大有矣。风行水上，可谓涣矣；则水在地上，可以比矣。雷出地奋，可以豫矣；则风行天上，可以小畜矣。雷之与水，可作解矣；则风之与火，可以家人矣。雷在风上，可以恒矣；则风在雷上，可以益矣。风在地下，可以升矣；则雷在天下，可以无妄矣。风在水下，可以井矣；则雷在火下，可以噬嗑矣。风在泽下，谓大过矣；则雷在山下，可为颐矣。雷在泽下，可以随矣；则风在山下，可为蛊矣。泽上有水，可为节矣；则山上有火，可为旅矣。雷在水下，可为屯矣；则风在火下，可为鼎矣。水在火上，可为既济矣；则火在水上，可为未济矣。泽中有火，可以革矣；则山下有水，可为蒙矣。火在地下，可以明夷矣；则水在天下，可为讼矣。地下有水，可为师矣；则山下有火，可为贲矣。泽上于天，可为夬矣；则泽下有水，可为困矣。山下有天，可以为大畜矣；则泽下有地，可以为萃矣。山在泽上，可为损矣；则泽在山上，可为咸矣。泽上有火，可为暌矣；则山上有水，可为蹇矣。上天下泽，可为履矣；则地下有山，可为谦矣。泽上有风，可为中孚矣；则山上有雷，可为小过矣。山上有风，可为渐矣；则泽上有雷，可以归妹矣。此天地以对成之义，阴阳反合之理。故卦相次，则反爻以成义，易之八卦是也。
　　八八相生，则错卦以与理，因而重之是也。故圣人之道，可纵焉，可横焉，可合焉，可离焉。逆而陈之，未尝逆焉；顺而别之，未尝顺焉。三画以变，虽天地之数，可无韬也。九六相推，虽万二千五百之浩荡，不能逾于三百八十四。三百八十四之纠纷，不能逾于六十四。重之以六十四，不能过于八卦。张之于八卦，不能过四象。纪之两仪，两仪之理达，而太极得矣。故古往今来，寒进暑退，死生乱动，是非滕结，未尝非两仪也，而未尝离太极也。故曰有寒有暑，则两仪不废也；无思无为，则太极未尝远也。见之则两仪，忘之则太极。夫然，故不舍二求一。未尝离动以求静，未尝离动以达静也。有可有不可，非圣人之谓也；无可无不可，是夫子之心也。
　　然天下之理，不可穷也；天下之性，不可尽也。有穷尽之地者，其唯圣心乎？有穷尽之路者，其唯圣言乎？故据沧海而观众水，则江河之会归可见也；登泰山而览群岳，则冈峦之本末可知也。是以贞一德之极，权六爻之变，振三才之柄，寻万方之动，又何往而不通乎？又何疑而不释乎？故孔子曰：“必也正名乎！”名者义之本也，非圣人孰能正之哉？若抑末执本，研精覃思，非圣人之书，则不读也；非圣人之言，则不取也。庶几乎神明之德可通乎？万物之情可类乎？未之思也，夫何远之有？君子可不务乎哉？
　　平台秘略论十首
　　孝行一
　　论曰：昔之列桐圭，建茅土者，非一君焉。至于孝思可称，仁风茂着，存乎缃牒，十一而已。岂非生于深宫之中，长于妇人之手，膏肓积乎骄慢，情奔沦乎嗜欲？呜呼！有国有家者，可不诫乎？
　　贞修二
　　论曰：美哉贞修之至也。或抗情激操，仗清刚而励俗；或理韵和神，抱直方而守道。或旌奇表善，擢才于不次之阶；或剖滞申嫌，措辞于难犯之地。并能以礼升降，与时舒卷，既明且哲，以保其身，盛矣哉！原夫御俗裁风，变彝伦者寄乎直；全身远害，得随时者存乎变。夫然，故进不违义，退不伤生。清贞静一保其道，委迤屈伸合其度。《易》曰：“君子或出或处，或默或语。“”“天下何思何虑？同归而殊途，百虑而一致。”此之谓也。
　　文艺三
　　论曰：《易》称观乎天文，以察时变；《传》称言而无文，行之不远。故“文章经国之大业，不朽之能事。”而君子所役心劳神，宜于大者远者，非缘情体物，雕虫小技而已。是故思王抗言词讼，耻为君子；武皇裁勒篇章，仅称往事。不其然乎？至若身处魏阙之下，心存江湖之上，诗以见志，文宣王有焉。
　　忠武四
　　论曰：阴阳代兴，刚柔合运。维恩参用以成化，文武相资以定业。况乎康【一作卑】侯自我，宗子维城者乎？城阳之权略明决，卒摧吕氏之变；任城之志意刚断，实启有魏之业，盖有助焉。陈思雅怀忠勇，义形家国表奏；永昌洞晓兵数，绩着疆场，长沙武陵，亦足云也。
　　善政五
　　论曰：东平以盛德匡时，大兴礼乐；齐献以至亲统物，光济中外。淮阳安定，峻必行之典；安陆扶风，深受遗【当是遗】爱之泣。能义形家国，理极忠贞；使黄河如带，垂芳不朽。盛矣乎！守方雅以调蕃政，用公直而掌朝论。昂然直上，凛有生气。衡阳太原，亦足云也。
　　尊师六
　　论曰：前史称良药苦口，而利于病；忠言逆耳，而利于行。岂非士情竭于不顾，主色期于难犯？中人以下，罕免斯累。其有抗辞必尽，忠烈横匪石之心；闻善若惊，君王动顺风之请。相须之际，良可咏也。清河之恭慎真恳，雅为乱【一作辞】益。上引圣朝，下托师傅，和矣哉！
　　褒客七
　　论曰：原夫重艺尊师，登奇伫逸；道存万里，神交一面。故有推轮拥篲，寡人忘千乘之荣；越席分庭，上才当四海之礼。斯实蕃邸之盛事，间平之用心也。而有矫情役智，荡逸名利之间；室隙蹈瑕，干没英翘之地。便僻脂韦饰其迹，甘言巧辞运其辩。假君王之顾眄，用君王之威福。《传》曰：“好善而不择人”，则前代有以之倾矣。至于兴谐文雅，赏尽烟霞；月庭广辟，风闺洞敞。西园故事，下兰坂而宵歌；东苑遗尘，坐槐庭而晓赋。折旋书艺之园，翱翔舞咏之隙。洋洋乎亦为乐之一方也。
　　幼俊八
　　论曰：夫滥觞悬米，翻浮天动地之源；寸株尺蘖，擢捎云蔽景之干。岂非积微成大，陟遐自迩？《易》曰：“山下出泉，蒙，君子以果行育德。”故考其前事，备之于篇。
　　规讽九
　　论曰：夫陵谷好迁，乾坤忌满。哀乐不同而不远，吉凶相反而相袭。故有全中卒【一作率】行，用心于不争之场；杜渐防微，投迹于知几之地。昔之善持满者，用此者也。谚曰：“祸不入慎家之门。”前代有以之兴矣。至若中山激难，重存亲礼；武陵变色，复延情爱。子建之陈辞贡愤，长沙之发对因机。虽亦各达其心，未若洪庆之希声也。
　　慎终十
　　论曰：《诗》云：“靡不有初，鲜克有终。”若夫东平之奉宪遵约，耿介原陵之奏；中山之见贤思齐，殷勤濮阳之托，庶几乎可谓慎终矣！至子【一作于】尘之奉行文处【此句不顺，当有误也】，中尉之远述河间，陈思克已，并未易诬【加也】也。
　　三国论
　　论曰：汉自顺桓之间，国统屡绝，奸回窃位，阉宦满朝。士之蹈忠义履冰霜者，居显列则陷犯忤之诛，伏闾巷则婴党锢之戮。当是时也，天下之君子，扫地将尽。虽九伊周、十稷契，不能振已绝之纲，举土崩之势，明矣。
　　熹平中，大黄星见楚宋之分。辽东殷馗曰：“其有真人起于谯沛之间。”以知曹孟德不为人下，事之明验也。先时秦帝东游，亦云金陵当有王者兴。董扶求出，又曰益州有天子气。从兹而言，则长江剑阁，作吴蜀之限；天道人谋，有三分之兆，其来尚矣。
　　然废兴有际，崇替迭来。每览其书，曷能不临卷而永怀，抚事而伊郁也。尝试论之曰：向使何进纳公业之言而不追董卓，傕汜弃文和之策而不报王允，则东京焚如之祸，关右乱麻之尸，何由而兴哉？至使乘舆蒙尘于河上，天子露宿于曹阳，百官饥死于墙壁，六宫流离于道路，盖由何公之不明，贾诩之言过也。于是刘岱、乔瑁、张超、孔伷之徒，举义兵而天下响应。英雄者骋其骁悍，运其谋能，海内嚣然，于兹大乱矣。袁本初据四州之地，南向争衡；刘景升拥十万之师，坐观成败。区区公路，欲居列郡之尊；琐琐伯珪，谓保易京之业。瓒既窘毙，术亦忧终。谭尚离心，琮琦失守，其故何哉？有大贤而不能用，睹长策而不能施，便谓力济九区，智周万物，天下可指麾而定，宇宙可大呼而致也。
　　呜呼悲夫！余观三国之君，咸能推诚乐士，忍垢藏疾，从善如不及，闻谏如转规。其割裂山河，鼎足而王，宜哉！孙仲谋承父兄之馀事，委瑜肃之良图；泣周泰之痍，请吕蒙之命；惜休穆之才，不加其罪；贤子布之谏，而造其门。用能南开交趾，驱五岭之卒；东界海隅，兼百越之众。地方五千里，带甲数十万。若令登不早卒，休以永年，神器不移于暴酷，则彭蠡衡阳，未可图也。
　　以先主之宽仁得众，张飞关羽万人之敌，诸葛孔明管乐之俦，左提右挈，以取天下，庶几有济矣。然而丧师失律，败不旋踵。奔波谦、瓒之间，羁旅袁、曹之手，岂拙于用武，将遇非常敌乎？初备之南也，樊、邓之士，其从如云。比到当阳，众十万馀。操以五千之卒，及长坂纵兵大击，廓然雾散。脱身奔走，方欲远窜，用鲁肃之谋，一多然字投身夏口。于时诸葛适在军中，向令惟幄有谋，军容宿练，包左车之计，运田单之奇，操悬军数千，夜行三百，辎重不相继，声援不相闻，可不一战而擒也？坐以十万之众，而无一矢之备，何异驱犬羊之群，饵豺虎之口？固知应变将略，非武侯所长，斯言近矣。周瑜方严兵取蜀，会物故于巴邱，若其人尚存，恐玉垒铜梁，非刘氏有也。然备数困败而意不折，终能大启西土者，其惟雅度最优乎？武侯既一无既字殁，刘禅举而弃之。睹谯周之懦词，则忿愤而忘食；闻姜维之立事，又慷慨而言憙。惜其功垂成而智不济，岂伊时丧，抑亦人亡？乃知德之不修，栈道灵关，不足恃也。
　　魏武用兵，仿佛孙吴，临敌制奇，鲜有丧败。故能东擒狡布，北走强袁；破黄巾于寿张，斩眭固于射犬。援戈北指，蹋顿悬颅；拥旆南临，刘琮束手。振威烈而清中夏，挟天子以令诸侯，信超然之雄杰矣。而弊于褊刻，失于猜诈。孔融、荀彧，终罹其灾；孝先、季珪，卒不能免。愚知操之不怀柔巴蜀，厎定东南，必然之理也。文帝富于春秋，光膺禅让，临朝恭俭，博览坟籍，文质彬彬，庶几君子者矣。不能恢崇万代之业，利建七百之基。骨肉齐于匹夫，衡枢委乎他姓。远求珠翠，废礼谅闇之中；近抱辛毗，取笑妇人之口。明帝嗣位，继以奢淫，征夫困于兵革，人力殚于台榭。高贵乡公明决有馀，而深沈不足，其雄才大略，经纬远图，求之数君，并无取焉。山阳公之坟土未干，陈留王之宾馆已启。天之报施，何其速哉？故粗而论之，式备劝戒，俾夫来者有以监诸焉。
　　卷十二
　　颂
　　拜南郊颂并序
　　微臣上稽龙繇，下阅龟谋，观天地之至道，考皇上之大节制也。武宣七德，未尝逾息乱之乡；文昭九功，未尝出升平之域。并能悬日月而高视，驾雷雨而先鸣。或皮币而践天阶，或干戈而蹑干步。至于理【治也】定创礼，功成作乐，振长策以叙恐【当为驭】诸侯，设灵机而制群动。犹虞阶已泰，不能息洞庭之诛；夏载克宁，不能罢会稽之戮。故将体刚柔而立本，法震曜以崇威。一戎而宇县平，四罪而华夷服。然后黄旗大辂，诏殊号于圜邱；电转星【一作云】回，奏玄符于孝理。天下黎人，知四海之安乐；寰中殊域，奉三灵之康泰。德兼祥风洒，道与和气游，不言而大宝用贞，无事而元功有立。舍彼代也，其谁与哉？
　　若夫应运而生，继天而作，鼓动千载之下，超腾百王之上，遂能发轩庭之景曜，蹑隋运之颓风，揖让而取文明，指麾而清函夏，则我皇唐得之矣。高祖以黄旗锡瑞，静云火之横氛；太宗以赤羽登期，补星辰之绝缕。授瑶图于新邑，付璇历于钧台。人更三圣，道昭千古。于是俯临睿极，趋四荒于凤阙之前；端委庙堂，调万国于龙轩之下。八鸾徐动，顿汤文于后尘；九骏长驱，伫尧舜于中路。邦家之具得矣，易简之业存矣。
　　犹有朱蒙戾俗，违光蓬艾之间；青徼遗甿，假气陶钧之内。背熊山而构虐，拥狼潭而稽诛，窃瀛海之风波，弄乾坤之纲纪。汉图西返，惟收五【当为四】郡之名；魏律东穷，未出三韩之险。奸谋蓄于有渐，逆节成于不悔。长蚊蚋之雷霆，傅豺狼之羽翼。岂知夫至人无外，抚天下以为家；真数有归，吊群方而罪已？三门遁甲，黄公成不战之师；五垒神兵，玄女下先登之策。肃牙璋而按律，耀旄节而分麾。降南宫之元老，裂西营之毅卒。良将首路，偏戎竟野，舳舻万里，旌旗四合。金箱玉匮，司空凭百胜之威；鹗视龙趋，将军仗万全之略。负鳌邱而峻壁，据鼋壑而深沟。一鼓而亭塞无尘。七纵而江山失险。伐罪以明，而不以众。怀远人于绝境，均惠化于殊邻。登若木以照临，折红桃以延伫。然后分州列镇，对明月以收营；返旆旋戈，部玄云而振旅。望神都而献捷，仰灵社以书功。辛亥谒于昭陵，癸丑告于太庙。
　　时乘黑帝，月旅玄枵，大唐有国之五十一年，皇帝有天下之一十九载也。元恶既殄，万宇清矣；元勋既辑，万宝成矣。以为周郊上帝，裁延肃慎之宾；汉礼甘泉，未拯朝鲜之乱。想玄功而反侧，奉先旨以迟回，思答上灵之心，以洽庶黎之望。爰考吉日，遂静行宫，有司具典，乘舆乃出。抚玄虬，戴翠凤，鼍鼓按节，鲸钟疏响，千乘岳动，万骑林回，星陈而天行，雷震而雾合。是时未登夫泰坛也，乃斋帷宫，宿帐殿。华盖移影，钩陈从跸。千营夕布，亘苍野而烟凝；万幕宵悬，背黄闉而雾列。既而屏翳清晓，飞廉警旦，孙叔奉辔，王良耸策，云藏星谧，宇旷山明，旌轩具照，箫笳互凝。陟名岳以告成，历神邱而展事。国容象物而动，朝章视令而肃。宸仪有睟，虚徐太帝之庭；列侍无哗，仿佛华胥之国。于是袭衮服，戒俎豆，端瑞班，俨华旒。乐悬六代，礼备三古，奠惟苍璧，藉用白茅。鸣孤竹之箫管，奏空桑之琴瑟。感格以诚不以事，动植咸欢；敬神以道不以华，天人合应。然后驻声名于上邑，反文物于仙宫。因雷雨而作施，法云天而用飨。风行电举，未寸景而浃九埏；野忭途歌，不崇朝而晏六合。我之玄极建矣。我之能事毕矣。超帝寰而振足，越皇衢以骧首，不其休乎？虽睿化无方，比神图而绝唱；而小臣不佞，抚洪笔而当仁。敢作颂曰：
　　辽河巨浸，碣石危峰。城分玄菟，塞接黄龙。凭遐作梗，恃险忘恭。人残鬼哭，主闇臣凶。有晋不纲，戎麾内逐。帝隋失御，皇舆外鹜。九县尘征，三灵雾黩。长兹下慢，逋我天戮。五材无陨，千龄有圣。武创元基，文清宝命。波恬四海，明宣七政。息众以宁，绥荒以令。飞龙继迹，鸣凤重光。遂均夷夏，迭用柔刚。戈船泛月，剑骑横霜。风驱海石，电扫辰阳。帝师无战，神兵有伐。丞相陪麾，司空仗钺。危云旦起，长星夜发。万垒争屠，千城自蹶。功超薄伐，义极兼该。殊方厎定，善阵徐回。归俘献捷，课绩分材。建侯清庙，偃伯灵台。考事龟谟，凝清凤扆。仰观俯察，享神作祀。道则推天，功非在已。丰隆旦出，招摇夕指。神坛岳立，斋馆云深。銮旗晓引，葆吹晨吟。山明野澈，日降天临。锵锵盛服，肃肃珪簪，俎豆毕陈，笙镛间抚。玉觞分献，金錞畅矩。青帝鸣琴，朱灵会舞。上和下悦，神歆福聚。收驩巨野，反旆灵躔。恩周宇宙，乐极寰埏。德因时立，颂以词宣。帝之功也，臣何饰焉？
　　卷十三
　　颂
　　九成宫颂并序
　　臣闻在天垂曜，璇宫列干象之墟；在地班形，珠阙镇坤灵之野。洎夫三精軿运，即寥廓而为宫；九圣旋游，遍洪荒而可宅。则有瑶房玉室，昆山分太帝之庭；金屋银台，沧海濯玄元之宇。岂非神明其道，骋仙辔于无垠；浩荡其居，示清都于不宰？若夫扃牖六合，奔走八神，占日月而揆山川，驾阴阳而法天地，非圣人其孰能与于此乎？
　　至若文开遁甲，仇峰城苍后之躔；乐奏钧天，峒岭驻黄轩之驾。业融环堵，下姑射而寻真；道济岩廊，望衡山而展事。斯则三阶遍下，唯临布政之宫；六位时乘，未睹巡方之馆。其后两龙齐骛，抗琼闼而同嬉；八骏高骧，指瑶池而结兴。殷风不竞，沙邱雄别馆之娱；秦道无章，云阁绚【一作徇】殊庭之赏。于是功亏大壮，颂阙祈招。丰屋同忘，危辀继及。遂使来年候迹，名山为纵观之场；并海遵河，沃野尽行宫之地。皇天震怒于上苍，黎甿恸哭于下土。其有斟酌千古，文明一代，蒿宫不陋，茨山可仰。祈诚东岳，唐帝复衢室之尊；用飨西岐，天子合钧台之运。得其道也，盖有存焉。国家梯霄架极，罄域裁基。纂高邱白云之胤，郁函都紫气之兆。宸扉既辟，一宇宙而来王；圣箓潜跻，贰乾坤而作帝。高祖天旗夜立，制黄马而先驱；太宗日驭晨飞，骖绿螭而首出。虽立极承祧之业，进烛前文；而重光累洽之符，归功下武。陛下承灵太一，踵睿登三，星虹沓祉，电虬发庆。丹书碧篆，神符焕河洛之文；玉斗珠衡，天骨挺皇王之表。用能舍桐圭而宣匕鬯，肃玉籍而揖宗祧。写霭九天，腾景万里。御风雷七曜于上，博临之功显；用山川六府而下，辅相之宜得。玄宫密运，敷造化于灵襟；黄屋神凝，创经纶于宝思。凤闱宵静，阴灵宣玉阃之华；鹤禁朝趋，离象峻铜楼之景。川分帝子，控鲲壑而疏源；岳动天孙，拥熊山而列镇。其化成也如彼，其强干也如此。尔乃停旒正室，俨纩中轩，玉阶匪泰，金门为险。伫虹旃于月涧，岳渎生光；飞鹤盖于烟皋，江湖动色。桃溪逸彦，塞丹井而归风；松磴遗英，斩玄关而奉制。位兼河海，九卿参巨济之功；道合星辰，三事郁经天之象。朱幡缉化，泣故老于中溪；墨绶宣风，绕春童于上陌。
　　王化之基已洽，天工之代有序。建铜仪而测曜，象纬齐悬；按璇玑而书云，祯氛叠举。祥雝十二，紫鹓调夏谷之音；大礼三千，赪蛇应黄锺之曲。蚕功顺令，业着于青裳；蜃磨迎春，恩周于黛耜。黄沙静谳，爽鸠兴顿足之悲；丹石销冤，神獬辍摧锋之计。咏时和于帝壤，动植咸驩；歌道泰于华封，昆虫自乐。星墟列将，辉玉节而长驱；天策神兵，下金坛而决胜。横麾赤坂，葱山成不战之郊；命缴青邱，桃野见其亡之兆。烟驰火徼，励珠产而移琛；雪骛水洲，驾瑶溪而纳赆。乾坤径复，载遵赤县之封；曦望环周，未出黄图之域。故夫含吐万物，至功也；制乎八表，大业也；一阴一阳，神道也；乃文乃武，圣图也。用能使天不爱宝，地不藏珍，日月五行，风云四序。龙章凤彩，舄奕于郊墟；黄铉紫玉，磊砢于垧圃。集灵风于翠箑，浴甘露于朱英。泽马飞镳，山舆结辙。殊徽狎【一作押】至，祥书竭东郭之毫；累译同归，朝册尽南山之竹。然后瑶坛备物，陈帝服而展皇仪；石室畴庸，登太山而小天下。功宏事毕，狭【当为挟】广宙而三迁；风举云摇，历神都而一憩。考遗基于汶上，稽故典于淹中。光总章之瑞纪，嗣干封之宝历。
　　大矣哉！升中作睿，握四海而为尊；则大斯模，肇三宫而配永。凭太室而高视，灵坛八百；坐明堂而恭已，诸侯一万。时既贞矣，襄城辞访道之游；功既成矣，玄圃顿寻仙之驾。由是南宫奏议，和玄禁而成章；西土讴歌，指皇舆而伫眷。咸以珍台靓穆，阳灵开避暑之宫；清序钧调，景福制追凉之殿。然则高栋深宇，威神之大节也；顺气发生，巡游之大功也。况乎石城金室，偏兴井鬼之区；珠薮瑶池，宛在秦豳之境。应雷軿而出豫，苍帝其时；面炎驭而思和，朱明不远。虽涂吟野忭，黎元忻望幸之符；而屈已从人，天子下劳谦之诏。候离宫而从宴，尚惕三危；清近县而移銮，犹详再驾。以为三十六所，帝刘非舜禹之心；四十二宫，全赵异成康之历。咏荆台而夕厉，思蒲坂而家凝。方奉后天之期，俯顺观风之请。万灵禔祉，三辰合庆。姬文考筮，容成奏日。千旌凤转，俨镂象而星陈；万骑龙嘶，伐灵鼍而晓彻。静帷宫于绿野，肃帐殿于黄街，奔欃枪而走陆梁。陈浮灵【当为云】而侯明月。前驱电竦，下列缺于腾鞭；后乘雷惊，起丰隆于骤毂。琼戈昼洒，太阳疲转日之锋；玉剑宵翻，悬象睹冲星之气。天旋雾散，岳运川回，林兵护野，方神启路。黄麾紫盖，杂真【一作精】气而西浮；云动神行，背封峦而右指。吐雾驰风，以臻夫九成宫，礼也。 
　　尔时峰横地乳，景戴天糜，分阆井而图基，荫秦星而耀址。灵墟宝藏，代兴洴雍之间；峻阜长岑，叠镇岐梁之域。丹溪碧洞，吐纳虹霓；偃柏丛篁，腾迁雨雾。获秦馀于故兆，地拟林光；访周旧于遗风，山连水浒。前趋剑栈，玉垒千寻，傍望斗城，金墉万仞。架阴邱而北走，境瞰鄜祠；分沓嶂而西驰，涂交陇坂。仙都密迩，犹连上苑之扃；灵宫岿然，直透崇冈之曲。即乔基于磵道，利在斯干【涧也】；固拱木于虞衡，规同匪日。弥峰跨谷，层城万转；历险乘危，回廊四注。山祗尽石，出徼道而终年；风伯赢粮，半长途而中宿。架千楼而■〈木致〉极，烂若神扶；罗万户而窥天，巍如化立。离堂早照，皦日笼光于绮寮；合殿宵深，归云纳影于重庑。珉房砥室，画栱相望；绿岫红岩，雕栊间出。玄熊蚺■〈虫炎〉，俯栋宇而危心；青鸟归飞，仰棂轩而坠翼。转飞檐于秀崿，上出重冥；荫反宇于回溪，下临无地。红葩紫菂，垂倒井而披文；金锁银铺，接重扃而炫色。俨钩陈于汉陌，泰阶非远；设陛戟于烟庄，仙梯可陟。华珰璧散，挂明月于崇朝；密网珠连，落奔星于已曙。丹梁发秀，彩沓虹文；皓壁凝鲜，光涵蜃气。铜龙对溜，接飞泉而瀑流；铁凤连薨，溯还飚而伫立。虽南缠统序，北室开荣，凛劲气于丛楹，起凄风于洞穴。踆乌失辔，出涧户而无光；金兔低轮，下山扉而变色。阴庭阻夏，祝融无窃据之因；邃屋乘春，颛顼定忘归之策。飞廉扣响，超北阙而神寒；屏翳收津，躅南端而股战。苍苍八桂，白露为霜；落落千松，玄阴昧景。金人列陛，来危砌而思裘；玉女窥窗，伏曾【层也】峦而请纩。阳秋代驾，不凋仙囿之华；天地为炉，未解幽陵之冻。至若气清干步，景霁山维。栖翠霭于崇荣，列朱霞于复榭。琼枝累道，移缀文■〈貔，木代豸〉；碧树周阿，光瑶镂槛。静帘帷而洞启，穆羽相和；肃坻崿而天临，纤尘不动。宸仪有睟，蓬莱与城阙俱荣；群后多欢，萝薜共簪裾合赏。岩花落砌，缀龙扆而成文；嶂叶交轩，拂鸾旗而追影。炉峰转霭，香传玉几之风；石濑鸣湍，响入铜壶之水。乃有陵阳驾鹤，奉丹墀而称臣；子晋吟鸾，下青蒲而谒帝。箕精失曜，傅说恭命于东厢；昴宿低芒，庭坚奉职于西序。三台九署，云端极目，霓裳凤髻，阙下相寻。张良卧疾，攀赤松而有地；绮季来朝，歌紫芝而忘返。
　　若夫功成旰食，道济宵衣。汉宫追听览之馀，尧殿得巡来之隙。霞登月憩，光睿幸于彤闱；玉振金声，藻宸章于翠掖。洛阳才子，承闲尽宣室之谈；蜀郡词人，还奏动甘泉之赋。复有轩庭十四，出桂阃而乘茵；永巷三千，望椒涂而奉币。翊鸾台之广晏，扈鸳砌之仙游。罗绮芳兮四面春，环佩鸣兮九重暮。风闺夕敞，携少女于歌筵；月幌宵胧，下姮娥于舞席。玄房俟宴，云姬辞豹尾之欢；绀幄承颜，星媛入鱼鳞之戏。若乃屯营栉比，对阁道而斜趋；廨寺棋分，混文昌而外属。周朝瑞鸑，声参叶律之宫；陈宝鸣难，响杂司晨之序。名都广会，闾阎万室；帝籞仙垣，亭皋千里。山村野塾，家连菌草之园；谷饮川居，户有桃符之水。故夫恩加草树，囿原泽而无私；道被翔行，苑山川而不禁。
　　每至旻天戒序，高风啸律，虞官献秋狝之仪，司马奉梁驺之典。将军布卒，略玄灞而东驰；都尉关营，绕黄山而北睇。于是逢蒙列阶，蚩尤并毂，材官发射，期门走仞恐【当为列】刃。杖玄麾而直指，鹗视千群；奋朱鬣而横行，龙骧万计。层旗广旆，出宇宙而三驱；叠鼓鸣钟，运【一作连】雷霆而一呼。前旌逐日，夸父断洪河之流；后骑超山，共伯挟昆仑之柱。近陵吐焰，缛奔电于长锋；灌莽生尘，陨飞霜于劲镞。合戈鋋而照地，猛兕知穷；振罟纲而笼天，腾龙失据。崩林磔石，毛群无铤险之资；荫泽风山，羽族落垂云之影。长围躞蹀，得骏马于秦垧；大辂徜徉，载飞熊于渭浦。然后还师振旅，考事陈功，皮轩按节，牙璋复路。祝馀生于大野，誓广校于长陬，腥膻于巀嶭之墟，省蜡【当为赐】胙于长杨之馆。命奔烽而举爝，火照甘泉；总轻骑而行庖，云惊上路。声兼万钥，歌钟空广乐之庭；礼被三雍，玉帛尽涂山之会。龙胎凤卵，入禹膳而调芳；石乳琼浆，委尧樽而湛色。恩沾下帛【当为席】，宴液仙宫。虽大夫思濯鹢之欢，而天子可回鸾之奏。然后拜厘清庙，考德斋宫。用玄功而不有，宅太虚而无迹。勋崇易简，规万祀而化黄金；道贯幽明，征百灵而飨丹甑。得玄珠于舜海，尚警水危；朗天镜于尧仪，犹勤日昃【一作晏】。虔恭上帝，东朝悬待谏之旌；清问下人，南面听登闻之鼓。则有郊童候【一作俟】跸，敢让天师；野老排阍，唯歌帝力。风行比屋，忠臣收折槛之谋；化溢康衢，良使息埋轮之请。设神规而动俗，庶绩其凝；握元符而发祉，殊方合应。华胥已泰，济群生于不死之庭；阊阖可观，致仙历于无穷之境。荡荡乎发育万物而显诸仁，洋洋乎包举六气而藏诸用。均两仪而得一，耻三皇而不四者矣。臣勃东皋贱节，北阜幽姿，常叨召见这恩，骤玷明扬之列。书生谒相，望阙推轮；下客游梁，荣参赐帛。终童立志，空投函谷之繻；马令同时，未给尚书之笔。虽玄机妙键，已寂兆于忘言；而咏德陈功，请追声于匪颂。其词曰：
　　九门浩荡，三山超忽。帝坐金房，仙成玉阙。浮丹丽紫，栖霞冠月。真匠难征，虚谈易越。（其一）
　　旋窥凤纪，极睇龙坟。曾巢化没，上栋爻分。茅宫蔽雨，松殿来云。犹迷匪陋，尚阙斯文。（其二）
　　道伦明一，风迁继五。礼赞三宫，诗歌百堵。黄图未洽，紫庭无辅。局促墉垣，逡巡度矩。（其三）
　　盛衰环袭，冲盈舛骛。璇宇夏阙，瑶扃殷树。奢穷地络，毒流天步。相日遄奔，寻云速仆。（其四）
　　灾延六国，运逼三川。分雄竞侈，礼僭图全。飞薨月径，列庑霞阡。干溪败楚，碣石亡燕。（其五）
　　阿房秦构，文轩五里。建章汉立，仙闼万戺。诡代齐径，违天纵已。望夷有衅【衅也】，甘泉不祀。（其六）
　　宛郊嗣箓，谯乡警众。蜀跨梁岷，吴吞楚梦。相宜裁轨，崇楹累楝。云阙同华，泉台罕共。（其七）
　　晋图终否，胡风肆极。雾黩丹围，尘埋紫域。皇阶不守，帝庭无色。帐殿相临，毡墙间饰。（其八）
　　南承有宋，北洎亡隋。功惭户牖，守在城池。楼船水觇，车阵山窥。吴庭再毁，代鼎三移。（其九）
　　火德初融，江阳丧旅。奄收淮船，遂朝吴渚。象错极乎？龙舟坏楚。雄图乃溢，倾宫不处。（其十）
　　海岳呈华，风雷写庆。翦诸戎首，光我灵命。紫气云蒸，黄星月映。轥商为业，遵唐启圣。（其十一）
　　景閟丹绳，祥抽翠箓。格天垂范，模神骛躅。朱极重光，黄离继旭。道清金镜，时和玉烛。（其十二）
　　澄规凤阃，毓训鸾闱。桐宫宿列，桂邸霞飞。台精变道，岳耀裁几。朝盈振鹭，境比驯翚。（其十三）
　　武韬弓矢，文经步骤。爽鸠议狱，龙夔掌奏。玉帛华夷，提封宇宙。译书岁款，祥图月凑。（其十四）
　　帝功得一，干元用九。镂玉天齐，涂金社首。神京四邑，明堂八牖。燮而可大，为而不有。（其十五）
　　层宫望幸，尧封伫悦。伺隙披图，乘时徙辙。赤骝俟驾，苍虬按节。月车宵移，星闱晓列。（其十六）
　　方神护野，岳将清涂。回麾峤路，逗跸山枢。千灵电骛，万辟风趋。钧台有问，峒岫无虞。（其十七）
　　五城分秀，双峦抗影。画栱弥峰，雕薨亘岭。烟闺夜谧，云房昼静。竹殿栖寒，松轩秘景。（其十八）
　　紫庭晨御，彤闱早辟。天子凝旒，辟公奉璧。薜萝齐致，簪裾混迹。仙鹤随轮，灵凫坠舄。（其十九）
　　风扃浚敞，震廊藻邃。玉网星开，金铺月坠。山楼兽矫，云台鸟次。复嶂披丹，回流转翠。（其二十）
　　仇夷圣宅，姑射神心。乐翔丹凤，使引青禽。羲坛叶暗，禹洞花深。沼分瑶水，苑跨珠林。（其二十一）
　　顺时宣节，分戎讲将，星骑朝飞，云罗夕张。宝鸡获祉，非熊入贶。驾掩岐搜，礼高秦望。（其二十二）
　　酆庭未远，涂山有戮。襄野迷轩，清都宥穆。罕夷干步，徒丰帝屋。光总大猷，允归天禄。（其二十三）
　　合宫垂训，灵台韵雅。功映寰中，颂流天下。皇图已泰，鸿笔难假。帝有力焉，恶非能者。（其二十四）
　　卷十四
　　颂
　　干元殿颂并序
　　臣闻鹏霄上廓，琼都开紫帝之庭；鳌纪下奠，珍野辟黄灵之馆。兼山配极，照鸾阙于霞标；洊水含元，湛骊宫于雾壑。斯则神征语怪，功潜鸟迹之初；理涉非经，道昧鹑居之始。授凤书而稽碧落，仙构罕存；按龟箓而质黄图，金模间起。粤若风移处闇，层巢恢火运之机；业洎【一作拒】向明，上栋括河图之奥。三阶布政，咏匪日于灵台；百堵陈诗，颂斯干于考室。亦有黄轩瞰月，谯门颓九洛之功；璇闼排烟，牧野构三河之酷。御燕台而临北极，缺王度于祈招；列云阁而拒南山，陨皇谟于轵道。然则卑宫丧礼，采椽轻四海之尊；丰屋延灾，柏梁非万乘之有。虽因时立事，奢俭殊流；而弘道在人，兴亡迭运。灵光末造，不窥九室之荣；景福宏规，犹拥三方之衅【衅也】。瞻风旧史，逮曹马而无讥；观迹故墟，历周隋而未得。自我唐太陵迁构，均五方于鹤几之前；中野凝图，调六气于虬床之下。坐圭台而清俯仰，晷纬齐明；临鼎邑而重威灵，风雷合响。得玄功于大壮，其在兹乎？
　　我大唐鸡浑指极，树神宰而制山河；鹤【当为雀】谶裁仪，辟太虚而有天地。黄精吐瑞，潜龙苞象帝之基；紫气征祥，鸣凤呈真王之表。高祖太武皇帝虹星湛色，开宝胄于金壶；蛟电凝阴，发皇明于石纽。白蛇宵断，行移海岳之符；苍兕晨驱，坐遘云雷之业。属东邻委驭，扇虐政于丛祠；北拱隳尊，紊皇图于宝极。蜚鸿集野，瞻乌鲜投足之因；青犊啸风，群鹿无择音之所。天街五裂，截鲸浦而飞芒；地纽三分，触鳌山而按节。玄虬在御，扫圻甸而廓星都；黄鸟分麾，动扶摇而骇云阵。镳宫仗钺，跨高陌而登元；辔野韬戈，陟泛坛而拥号。皇图不恃，圣人追卷领之风；神器无私，才子奉褰裳之运。
　　太宗皇帝云房揖契，压麟玺于庭轩；雷渚翔英，扰龙钤于周镐。八能亨运，抗鹓邸而仗朱髦；十乱恢基，临鹤州而拥黄钺。唐云秘族，潜开白水之征；代景回轮，光践丹邱之运。权舆象纬，削茅社而建琼祧；草昧风云，席萝图而创璇历。紫庭合粹，括宇宙于宸襟；丹扆凝尊，运陶钧于宝思。摛碧霄而炼石，上清耀魄之宫；诏寰海而捐珠，俯睇阳侯之室。功驱偃伯，顿鹗视于华封；道被来王，静龙吟于武库。玄枢上运，卜年开累圣之符；丹灶升遐，遗范敞谋孙之画。
　　皇帝陛下椒庭袭庆，曜璇萼于霞庄；兰殿分休，湛珠衡于月馆。道凝琼镇，下苍掖而照重熙；业峻铜楼，凭紫轩而揖群后。环四瀛于舜抱，漏蚁覃津；栖十景于尧衿，巢螟荷照。上元开箓，宝龟定皇邑之模；下武崇基，飞龙锡帝台之构。贞明启运，齐玉镜于鸾门；易简成功，偃铜符于鹤仗。怀降尊于襄野，太阶忘七起之劳；念负重于焦原，中席托三危之险。临翠妫而则道，天孕时成；坐玄扈而被图，神超物妙。
　　皇后星浔纵淑，曳珠绂于铜【恐当为桐】皋；云野疏祥，抗琼枝于桂浦。素蟾登庆，六虚充牝马之贞；丹雀衔休，三雅合《关雎》之好。璇宫夜静，居龙幰而调元；金屋晨开，御鸳阶而缉化。芝庭揖训，远清和凤之仪；兰佩承风，竞峻当熊之节。
　　皇太子承云紫座，翊八柱于干维；湛粹青衢，揖三枢于地户。黄离踵曜，太阳分铣树之辉；苍震洊音，少海控银河之色。鹤筌【当为笙】飞奏，想丹驾于琼山；鲍俎捐芳，齿玄冠于宝序。彤闱问竖，礼崇监抚之威；黼席兴贤，义极君亲之爱。
　　若乃东门恤胤，叠仙构于熊山；西苑承家，导灵波于雁沼。桐圭作瑞，凤毛曜丹穴之英；茅壤分维，麟趾冠玄邱之俊。巽宫延粹，辟朱柱于娥台；兑野流芬，疏紫兰于别馆。频隈毓范，云扃分戚里之驩；覃屿凝规，星阁绝郎官之请。雕龙命职，纵跳泽而骧鳞；翠鶠调司，顺义飚而抚翼。月轩宵伫，虞溪降璇纬之精；震帐晨披，姜水洞金韬之赜。
　　飞鹤书而抽海状，桂壑于是投纶；转麟旆而揖山容，松涧由其削衽。轩图瑞裔，泛花绶于鸡林；农纪祥炎，濯兰缨于凤水。仙台俶【作也】务，三珪铨棘序之风；天秩调邦，六府变槐衢之典。金门献纳，纵麟笔于苔笺；石馆论思，核龟章于竹椠。淹中访礼，蹲龙摇璧水之波；稷下谈经，飞兔跃环林之秀。词庭吐凤，玩鸟迹于春黉；书帐翻萤，阅虫文于夏阁。杏花千亩，绀辕照磨蜃之功；桑柘三宫，玄绂降亲蚕之礼。圜邱上辟，奉苍璧于灵坛；方泽下凝，列黄琮于宝墠。朱弦翠瓒，履霜怀四飨之尊；复溜重檐，涓日正三纲之首。五灵奔庆，冠虬泽于黄枢；六祀衔欣，扬麟烟于绀席。遗弓积慕，虔深太庙之仪；执豆推恩，道振明堂之礼。
　　瑶山广乐，备逸调于宫悬；洞庭仙奏，纳遗歌于帝府。九韶分唱，后夔清桂序之音；六变同和，飞凤掌梧轩之律。樽俎折旋之数，苞举阴阳；堂庭节奏之规，弥纶宇宙。灵襟索隐，控风伯于词林；睿想钩深，诏天吴于笔海。神穷独照，傍探赤水之珍；思洽几深，回写丹溪之韵。金坛紫露，映银籀而翻华；瑶林白雪，藻琼章而吐绚。
　　蝉恐是蟾机撮化，铜浑将九圣齐悬；虬箭司更，银漏与三辰合运。爽鸠分职，素云颓马喙之祥；神獬关司，玄水照龙颜之则。黄沙鞠草，刬丛棘而迁讹；丹石滋苔，仰甘棠而息讼。融皋再稔，方闻外户之谣；昧谷千箱，坐溢康衢之奏。百城烟峙，望秋露而乘风；千室云开，合宵霆而组化。彤帏独选，熊幡下芦雁之祥；墨绶分贤，犀检降槐鸾之祉。筠骖伫信，髦士剖竹而相寻；苇杖沾仁，鲐叟攀轮而不暇。龙蛇可践，野人丰荷杖之驩；鸡犬相闻，城尉辍鸣桴之响。五云抽润，湛芳气于璇台；六府咸殷，唱丰歌于铜阙。不戒而畀东户，恩周动植之津；博施而举南风，化偃胎萌之寓。
　　神谋备豫，严七萃于丹枢；邃略防微，肃千庐于紫卫。元戎握节，黄公授犀阙之图；帝座闻鼙，玄女荐龙庭之策。赪柯捭【当为柙】刃，中权决胜于两阶。白羽俄麾，善阵推亡于四表。朱匩反景之域，削蛇弭于文■〈貔，木代豸〉；黑山明月之乡，委龙琛于武帐。锦轩星骛，控干络而观风；绣服霞惊，浃坤纮而问俗。川浮没羽，鲸溪静丹浦之虞；陆荐飞毛，熊巘动青云之侦。银关骤雨，望紫陌而趋恩；铁幌驰风，计彤闱而沥思。赤马文猿之宝，丛积乎郊虞；纨牛露犬之贡，满盈乎储邸。青邱画野，不逾征赋之乡；苍水奉图，未尽堤封之贯。
　　且夫纬武经文，宏业也；含幽育明，至诚也；混齐六合，大功也；规模百代，昌数也。故能袭九空而宁庶物，划千里而统诸侯。休征象德而动，嘉符触类而至，风扬晷洽，藻干庆于芳年；司节河清，蔼坤祯于明渚。瑶枝结庆，泉埃荡玉盖之文；琼液浮甘，天酒缀金茎之色。黄麰紫脱，凑仙颖于中畿；翠萐丹蓂，叠灵株于上序。骈眸候日，漾影蒙池；比翰翻风，栖光理木。祥飞井络，震鳞题瑞朔之元；祉绚新郊，枵兽纪和年之序。具灵篇之绝贶，究仙牒之殊休。天人之际交矣，皇帝之道备矣。由是三灵物睹，扣兰禁而栖诚；九服子来，咏蒿宫而骋力。去奢去甚，不矜黄屋之隆；匪朴匪雕，方顺丹墀之请。
　　宸规相宅，考周旧于灵都；睿览思和，获秦馀于正殿。群臣列陛，奏萧相之遗模；天子临轩，采荀卿之故事。炎洲八桂，簉栱仙栱于林衡；岱畎五松，委灵材于梓匠。衢宫记范，万机抗九户之尊；海孽移琛，千栾省十家之费。飞廉卷霭，彻烟极而浮薨；屏翳收津，划星墟而置椠。瑶阶百雉，光悬宝露之坛；琼璧万寻，影綷崇霞之阁。拖虹梁而四注，星汉亏于上荣；叠云栋而三休，寒暑隔于中溜。雕楣鹤企，沓势分规；绣桷虬奔，殊形别起。图珰布藻，罄羽璧于狼泉；方镜披莲，孕化机于蜃浦。芝楼对幄，蕃传五日之风；芸阁列钱，彩锻三旬之雾。文疏罩迥，阴兔息肩于绮寮；翠幌笼霄，阳乌锻翼于珠网。丰隆按节，下复橑而司阶；列缺施鞭，低丛楹而假道。温房伫幸，煦芳景于佳辰；凉室乘闲，凛租飚于火序。金铺夕照，若帝圃之耀琼英；宝缀晨悬，类阿房之聚银烛。烟邱碧桂，翊珉阶而披香；雨岫赪筠，夹璇流而扬影。九衢翻翠，杂仙卉于中逵；四照霏红，间灵葩于右墄。神禽率舞，光浮肆夏之轩；瑞鸟相鸣，响叶钧天之乐。钩陈宿列，俨双碣于丹霄；绮徼霞周，辟千门于紫露。尔其左扃嵩镇，申侯降太室之祯；前枕莘郊，伊尹发空桑之秀。揭熊山而北眺，贝阙犹存；睹龟溜而西分，琼台易接。总交中宇，廓川陆而疏畿；竟【一作意】想善邻，揆风霜而建野。然则因秦构极，祖宗耀金策之符；作洛恢基，我后创璇居之始。援天引圣，隔代重晖。横紫都而可袭，配玄宫而非远。故能使神光夜烛，镜麟趾于文除；仙渰晨华，委鸾章于绣础。灵爻密发，八方昭大有之和；宝篆潜开，六合启同人之会。两仪交庆，虚碧墠而翘旌；万宇披欢，指苍车而候跸。虽青蒲颂德，东朝献龙凤之图；而丹极鸣谦，南面动貂羊之诏。百神推策，望璆径而虔诚；三让奉符，顾瑶坛而肃事。龟书吐瑞，按五校而分营；凤策扬辉，翔八鸾而节步。帷宫雾转，列芝盖于中天；帐殿星离，轫蒲轮于大野。紫鳞充馈，若大帝之共临；素鹤翔华，类群仙之广宴。花开瑞雪，委琼馔而调芳；彩绚祥云，夹珠旗而曳影。功推三祖，银绳勒东岱之威；业峻一人，金筴奉南山之寿。道既成矣。元符集矣；代既贞矣，元勋缉矣。运三辰而虚玉柄，风兑涣其中孚；悬五礼而偃金科，雷坎光其作解。奔烽举爵，溢仙酒于中衢；叠鼓分肴，浃宸辉于下里。吞九皇而上运，控八圣而遐征。翔赤骥而睇风区，吟翠虬而掩霄甸。隐隐轰轰，雷动天惊。回舆斜盼，而降乎干元之殿；司宫庀职，肃坻堮而神行；掌舍巡方，焕岩廊而洞启。赫若朱螭负汉，而辉横海之鳞；默若苍鹏架壑，而振垂天之翮。千官晓次，傃银榜而端簪；万户宵披，候琼膏而肃带。灵戈列陛，天官具三揖之仪；云辂充庭，宗伯演九宾之礼。瑶鲸戒响，悬猛虡于端闱；铜狄分形，肃严扃于左序。排紫微而立极，宸仪冠明后之三；俯黄道而披轩，仙历用干元之九。荡荡乎何圣人之无外？巍巍乎而神功之不穷也。
　　臣勃席芳十步，企景三冬。虽承宣室之谈，犹窘灵台之影。仙坛远秘，已多谢于祥鹣；大厦初成，复攀荣于贺雀。慨深梁甫，终乖棒日之欢；恩极甘泉，未动凌云之价。神图不测，固流绚于丹縢；微志可存，庶镌芳于翠琬。敢献颂曰：
　　紫扃垂耀，黄枢镇野。银树霜披，珠台月写。响明立极，横【当为模】神廓社。大壮摛爻，斯干韵雅。（其一）
　　鹑居化没，狙讹道长。琼构霞明，璜轩露敞。弃人崇欲，违天蠹象。南巢不救，东邻长往。（其二）
　　瑶缄考懿，金板藏功。道凝茅屋，业盛蒿宫。龙阶察祲，鹓阁调风。推访华礼，酌俭思冲。（其三）
　　悬厘结叠【衅也】，傅翼生灾。千薨岭接，万栱星开。争图绚侈，福极凶来。风寒碣馆，露惨苏台。（其四）
　　十馆营秦，金房砥室。千间架汉，韬云閟日。济恶承危，同亡翼术。倾辀未远，遗墟继出。（其五）
　　龙川结祸，鹤塞称符。尘惊八际，雾惨三都。穹庐宝极，罽幕璇枢。司宫坠典，掌舍沦图。（其六）
　　苍衢毓祉，丹邱表圣。凤矫仙枢，龙回宝命。道凝金册，功驰玉镜。紫气抽华，黄辉叠映。（其七）
　　神稽鹤【当为雀】谶，迹播鸡浑。重光累极，翼子谋孙。经天纬象，就日提元。鸾轩湛粹，凤几裁尊。（其八）
　　祥抽紫历，业昭彤管。珍雀朝翻，仙蟾夜满。丹墟献迹，青台坠卵。椒阃仪风，芝闺奉款。（其九）
　　登三建绪，明两开仪。龙谯雾郁，鹓【当是鹤】禁霞披。波分璇渚，景峻瑶枝。黄扉晓列，丹毂宵移。（其十）
　　龟文猎彦，麟旌收逸。桂客攀荣，松宾改律。紫鹓开纪，丹虬耸秩。纵壑搏飚，登山捧日。（其十一）
　　功融棘序，道备槐庭。不仁者远，惟道斯行。烟摇墨绶，电转朱軿。境怀春翟，野散秋螟。（其十二）
　　郑竹分科，燕棠辍讽。铜机化极，珠囊业洞。礼贵丹虬，乐调朱凤。珠垧献宝，绵乡委贡。（其十三）
　　龙关静柝，鹤塞投弦。歌呈豹尾，舞进鸢肩。铜铙【当为桡】月斥【当为泝】，铁辋星悬。绳幽架险，驿雾驰烟。（其十四）
　　雾坛凝紫，河宫湛碧。翠箑翻飚，丹萤候魄。霜均雹散，连珠契璧。蘤盖笼霏，花衢坠液。（其十五）
　　年和政美，化极风调。灵台轸咏，考室兴谣。循图访典，去泰捐雕。道存南面，让屈东朝。（其十六）
　　望云裁构，笼霄建宇。方镜星离，图珰月聚。梓匠倾思，林衡授矩。画栱栖烟，文轩架雨。（其十七）
　　芝房叠翠，桂庑流丹。霞张万户，雾葺千乐。重扃驻燠，洞牖栖寒。神加有叙，贶入无端。（其十八）
　　帝图临御，皇僚萃止。电戟挥霜，云旌拒晷。紫宫可逼，黄街易履。凤础腾文，麟庭抗礼。（其十九）
　　珠泥畅绩，银绳郁契。鹤岭云明，龙坛景惠。道超中古，功推下济。惟帝惟天，惟天惟帝。（其二十）
　　卷十五
　　赞
　　平台秘略赞十首
　　孝行第一
　　受训椒殿，承辉桂阈。资父事君，自家刑国。孝惟忠本，忠随孝得。履薄临深，惟王之则。
　　贞修第二
　　列藩好德，清修互起。峻局刚情，中孚素履。道契玄极，芳图青史。为善不同，同归于美。
　　艺文第三
　　荣分上邸，业盛文场。争开宝札，竞耸雕章。气凌云汉，字挟风霜。后之来者，其在君王。
　　忠武第四阙
　　善政第五
　　荣开社稷，业照旗常。是恢藩化，或固朝章。功成道洽，身没名扬。唯忠与孝，千载生光。
　　尊师第六
　　奔霆易骇，巨壑难游。主明臣直，抚类相求。道行言用，性逸神休。呈嗟盛轨，从善如流。
　　褒客第七
　　功惟应物，业贵逢时。君王乐道，上客含词。情起月肆，兴入烟逵。文林辩囿，何代无之。
　　幼俊第八
　　列后云腾，英童雾跃。年妙识远，理丰词约。宠照玉旗，文先铜爵。勿疏小善，方恢大略。
　　规讽第九
　　宠荣有极，恭冲是守。轴碎群毛，金销众口。全忠卫国，顺时藏垢。周之宗盟，异姓为后。
　　慎终第十
　　具览藩猷，遐窥国篆。罕兼百行，多褒一善。履忠存性，慎终思远。生荣死哀，身没名显。
　　太公遇文王赞见《唐语林.文学篇》
　　姫昌好德，吕望潜华。城阙虽近，风云尚赊。渔舟倚石，钓浦横沙。路幽山僻，溪深岸斜。豹韬攘恶，龙钤辟邪。虽逢切近，犹得安车。君王握手，何期晚邪？
　　碑
　　益州夫子庙碑
　　述夫帝车南指，遁七曜于中阶；华盖西临，藏五云于太甲。虽复星辰荡越，三元之轨躅可寻；雷雨沸腾，六气之经纶有序。然则抚铜浑而观变化，则万象之动不足多也；握瑶镜而临事业，则万机之凑不足大也。故知功有所服，龟龙不能谢鳞介之尊；器有所归，江汉不能窃朝宗之柄。是以朱阳登而九有照，紫泉清而万物睹。粤若皇灵草昧，风骊受河洛之图；帝象权舆，云凤锡乾坤之瑞。高辛尧舜氏没，大夏殷周氏作。达其变，遂成天下之文；极其数，遂定天下之象。衣冠度律，随鼎器而重光；玉帛讴歌，反宗禋而大备。洎乎三川失御，九服蒙尘。俎豆丧而王泽竭，钟鼓衰而颂声寝。召陵高会，诸侯轻汉水之威；践土同盟，天子窘河阳之召。三微制度，乘战道而横流；千载英华，与王风而扫地。大业不可以终丧，彝伦不可以遂绝。由是山河联兆，素王开受命之符；天地氤氲，玄圣举乘时之策。兴九围之废典，振六合之颓纲。有道存焉，斯文备矣。
　　夫子姓孔氏，讳邱，字仲尼，鲁国陬人也。帝天乙之灵苗，宋微子之洪绪。自玄禽翦夏，俘宝玉于南巢；白马朝周，载旌旗于北面。五迁神器，琮璜高列帝之荣；三命雄图，钟鼎冠承家之礼。商邱诞睿，下属于防山；泗水载灵，遥驰于汶上。礼乐由其委输，仁义由其来苏。排祸乱而构干元，扫荒屯而树真宰，圣人之大业也。
　　若乃承百王之丕运，总千圣之殊姿。人灵昭有作之期，岳渎降非常之表。珠衡玉斗，征象纬于天经；虎踞龙蹲，集风云于地纪。亦犹三阶瞰月，恒星知太紫之宫；八柱冲霄，群岭辨中黄之宅，圣人之至象也。
　　若乃顺时而动，用晦而明。纡圣哲于常师，混波流于下问。太阳亭午，收爝火于丹衡；沧浪浮天，控涓涔于翠渚。西周捧袂，仙公留紫气之书；东海抠衣，郯子叙青云之秩。接舆非圣，询去就于狂歌；童子何知？屈炎凉于诡问，圣人之降迹也。
　　若乃参神揆训，录道和倪。辱太白于中都，绊乘黄于下邑。湛无为之迹，而众务同并；驰不言之化，而群方取则。虽复霓旌羽旆，齐人张夹谷之威；八佾三雍，桓氏逼公宫之制。洎乎历阶而进，宣武备而斩徘优；推义而行，肃刑书而诛正卯。用能使四方知罪，争归旧好之田；三家变色，愿执陪臣之礼，圣人之成务也。
　　若乃乘机动用，历聘栖遑；神经幽显，志大宇宙。东西南北，推心于暴乱之朝；恭俭温良，授手于危亡之国。道之将行也命，道之将废也命。归齐去鲁，发浩叹于衰周；厄宋围陈，奏悲歌于下蔡，圣人之救时也。
　　若乃筐篚六艺，笙簧五典。折旋洙泗之间，探赜唐虞之际。三千弟子，攀睿化而升堂；七十门人，奉洪规而入室。从周定礼，宪章知损益之源；反鲁裁诗，雅颂得弦歌之旨。备物而存道，下学而上达。援神叙教，降赤制于南宫；运斗陈经，动玄符于北洛【当为落】，圣人之立教也。
　　若乃观象设教，法三百八十四爻四十有九；穷神知化，应万一千二百五十策五十有五。成变化而行鬼神，观阴阳而倚天地。以鼓天下之动，以定天下之疑。索众妙于重元，纂群微于太素，圣人之赞易也。
　　若乃灵襟不测，睿视无涯。石砮昭集隼之庭，土缶验羵羊之井。稽山南望，识皓骨于封禺；蠡泽东浮，考丹萍于梦渚。麟图鉴远，金编题佐汉之符；凤德钩深，玉策筮亡秦之兆，圣人之观化也。
　　时义远矣，能事毕矣。然后拂衣方外，脱屣人间。奠楹兴夕梦之灾，负杖起晨歌之迹。挠虹梁于大厦，物莫能宗；摧日观于鲁邱，吾将安仰？明均两曜，不能迁代谢之期；序合四时，不能革盈虚之数。适来夫子时也，适去夫子顺也。为而不有，用九五而长驱；成而勿居，抚云霓而高视，圣人之应化也。
　　自四教远而微言绝，十哲丧而大义乖。九师争大易之门，五传列【当为裂】春秋之辐；六体分于楚晋，四始派于齐韩。淹中之妙键不追，稷下之高风代起。百家腾跃，攀户牖而同归；万匠驱驰，仰陶钧而其贯。犹使丝簧金石，长悬阙里之堂；荆棘蓬蒿，不入昌平之墓，圣人之遗风也。
　　导扬十圣，光被六虚，乘素履而保安贞，垂黄裳而获元吉。故能贵而无位，履端于太极之初；高而无名，布政于皇王之首。千秋所不能易，百代所不能移，万乘资以兴衰，四海由其轻重。虽复质文交映，瞻禴祀而长存；金火递迁，奉琴书而罔绝。盖《易》曰：“观乎人文，以化成天下。”又云：“圣人以神道设教，而万物服焉。”岂古之聪明睿智神武而不杀者夫？
　　国家袭宇宙之淳精，据明灵之宝位。高祖武皇帝以黄旗问罪，杖金策以劳华夷；太宗文皇帝以朱翟承天，穆玉衡而正区宇。皇上宣祖宗之累洽，奉文武之重光，稽历数而坐明堂，陈礼容而谒太庙。八神齐飨，停旒太史之宫；六辩同和，驻跸华胥之野。文物隐地，声名动天，乐繁九俗，礼盛三古。冠带混并之所，书轨八纮；闾阎兼匝之乡，烟火四极。竭河追日，夸父力尽于楹间；越海陵山，竖亥涂穷于庑下。熏腴广被，景贶潜周。干象着而常文清，坤灵滋而众宝用。溢金膏于紫洞，雨露均华；栖玉烛于玄都，风雷顺轨。丹蓂翠菌，藻绘轩庭；凤彩龙姿，激扬池籞。殊征肸蠁，不召而自至；茂祉昭彰，无幽而不洽。虽复帝臣南面，降衢室而无为；岱畎东临，陟名山而有事。灵命不可以辞也，大典不可以推也。由是六戎宵警，横紫殿而摐金；五校晨驱，蹴玄云而喷玉。星罗海运，岳镇川渟。登碧墠而会神祗，御玄坛而礼天地。金箱玉册，益睿算于无疆；玳检银绳，着灵机于不竭。
　　功既成矣，道既贞矣。历先王之旧国，怀列圣之遗尘。翔赤骥而下云亭，吟翠虬而望邹鲁。泗滨休驾，杳疑汾水之阳；尼岫凝銮，暂似峒山之典。乃下诏曰：“可追赠太师。”托盐梅于异代，鼎路生光；寄舟楫于同时，泉涂改照。咸亨元年，又下诏曰：“宣尼有纵自天，体膺上哲，合两仪之简易，为亿载之师表。顾惟寝庙，义在钦崇。如闻诸州县孔子庙堂及学馆有破坏，并向来未造，生徒无肄业之所，先师阙奠祭之仪，久致飘零，深非敬本。宜令诸州县官司，速加营葺。”
　　成都县学庙堂者，大唐龙朔三年乡人之所建也。尔其州分化鸟，境属蹲鸱。萦锦室于中区，托铜梁于古地。玉轮斜界，神龙蟠沮泽之云；石镜遥临，宝马蹀禺山之影。天帝会昌之国，上照干维；英灵秀出之乡，傍清地络。庠序由其纠合，缨弁所以会同。文翁之景化不渝，智士之风猷自远。于是双川旧老，攀帝奖而翘心；三蜀名儒，想成均而变色。探周规于旧宅，询汉制于新都。开基于四会之躔，授矩于三农之隙。土阶无级，就击壤于新欢；茅茨不翦，易层巢于故事。庄坛文杏，即架椽栾；夹谷幽兰，爰疏户牖。仪形莞尔，似闻沂水之歌；列侍如，若奉农山之对。缁帷晓辟，横绀带于西河；绛帐宵悬，聚青衿于北海。虽秋礼冬诗之化，已洽于齐人；而宣风观俗之规，实归于上宰。
　　银青光禄大夫谯国公讳崇义，大武皇帝之支孙，河间大王之长子。高秋九月，振玉贙于唐邱；宝算千龄，跃潜虬于太渚。我国家灵命，东朝抗裘冕之尊；宗子维城，南面袭轩裳之重。析玄元之胤绪，拥朱虚之禄位。拜玉节于秦京，辉金章于蜀郡。玄机应物，潜消水怪之灾；丹笔申冤，俯绝山精之讼。魏文侯之拥篲，道在而谦尊；董相国之垂帷，风行而俗易。
　　司马宇文公讳纯，河南洛阳人也。皇根帝绪，列五鼎于三朝；青琐丹梯，跨千寻于十纪。仲举澄清之辔，未极夷涂；士元卿相之材，先登上佐。冰壶精鉴，遥清玉垒之郊；霜镜悬明，下映金城之域。
　　县令柳公讳明，字太易，河东人也。梁岳之英，长河之灵。沐云汉之精粹，荷天衢之元亨。旌旗赫奕于中古，珪组陆离于下叶。凤岩抽律，擢层秀于龙门；驩穴腾姿，吐荣光于贝阙。自朱丝就列，光膺令宰之荣；墨绶驰芬，高践郎官之右。仙凫旦举，影入铜章；乳翟朝飞，声含玉轸。临邛客位，自高文雅之庭；彭泽宾门，犹主壶觞之境。旷怀足以御物，长策足以服人。重泉之惠训大行，单父之讴谣遂远。犹为夏弦春诵，俗化之枢机；西序东胶，政刑之根本。上祇朝宪，下奉藩维。爰搜复庙之仪，载阐重櫩之制。三门四表，焕矣惟新；上哲师宗，肃焉如在。将使圆冠方领，再行邹鲁之风；锐气英声，一变賨渝之俗。于是侍郎幽思，摛凤藻于环林；丞相高材，排龙姿于璧沼。遗荣处士，开帘诠孝悌之机；颂德贤臣，持节听中和之乐。其为政也可久，其为志也可大。方当变化台极，仪刑万宇，岂徒偃仰听事，风教一同而已哉？
　　勃幼乏逸才，少有奇志。虚舟独泛，乘学海之波澜；直辔高驱，践词场之阃阈。观质文之否泰众矣，考圣贤之去就多矣，自生人以来，未有如夫子者也。嗟乎！今古代绝，江湖路远。恨不亲承妙旨，摄齐于游夏之间；躬奉德音，攘袂于天人之际。抚声名而永悼，瞻栋宇而长怀。呜呼哀哉！敢为铭曰：
　　五帝既没，三王不归。天地震动，阴阳乱飞。山崩海竭，月缺星围。礼乐无主，宗禋遂微。（其一）
　　大哉神圣，与时回薄。应运而生，继天而作。龙跃浩荡，鹏飞寥廓。奄有人宗，遂荒天爵。（其二）
　　尼山降彩，泗滨腾气。志匡六合，神经万类。夹谷登庸，中都历试。睿情贯一，玄猷绝四。（其三）
　　栖遑教迹，寂寞河图。违齐出宋，历楚辞吴。风衰俗坏【一作毁】，礼去朝芜。麟书已卷，凤德终孤。（其四）
　　杳杳灵命，茫茫天秩。吾道难行，斯文易失。式宣六艺，裁成四术。虚往实归，外堂内室。（其五）
　　邈矣能仁，悠哉化主。力制群辟，权倾终古。陆离彩粲，蝉联茅土。涉海轻河，登山小鲁。（其六）
　　皇家载造，神风四极。检玉题祥，绳金署德。聿怀圣迹，同享天则。乃眷台庭，爰升衮职。（其七）
　　玉津同派，金堤茂版。智士高风，文翁泽远。甿淳壤沃，声和俗愿。载启仁祠，遂光儒苑。（其八）
　　沉沉阃奥，肃肃扃除。灵仪若在，列侍【一作配】如初。槐新市密，杏古坛疏。楹疑置奠，壁似藏书。（其九）
　　泛泛寰中，悠悠天下。徇名则众，知音盖寡。碝石参琼，迷风乱雅。仲尼既没，夫何为者。（其十）
　　卷十六
　　碑
　　益州绵竹县武都山净慧寺碑
　　原夫帝机寥廓，云雷驱妙有之功；正气洪荒，清浊构干元之象。融而为川渎，结而为山岳。五城韬海，接昆阆于大都；八洞藏云，冠瀛洲于巨阙。造化之所偃薄，灵谷之所启处。极缇油而纵观，咏颂宁殚；出宇宙而高寻，风烟罕测。是知玉卮无当【底也】，遐荒非视听之津；金榜所存，城阙尽江湖之致。何必九虬齐骛，直访银宫；八骏长驱，遥临石室？
　　武都山净慧寺者，梁太清年中之所建也。名山列岳之旧，仙都福地之凑。黄龙负匣，着宝籍于山经；紫凤衔书，荫荣光于井络。须弥峰顶，仍开梵帝之宫；如意山中，即有经行之地。尔其盘基跨险，列嶂凭霄。日月之所窜伏，烟霞之所枕倚。飞泉瀑溜，荡涤峰崖；绿树玄藤，网罗邱壑。飞廉作气，被万吹于中岩；帝顼司寒，宅千霜于北谷。丹梯碧洞，杳冥林岫之间；桂庑松楹，寂寞风尘之表。是称英镇，实瞰崇冈。闾阎当四会之街，城邑辨三分之地。绵溪锦渎，下浸重峦；玉阜铜陵，旁分绝磴。山川络绎，崩腾宇宙之心；原隰纵横，隐轸亭皋之势。
　　顷以黄旗夜徙，紫盖晨倾，九服失图，三灵在疚。奸臣跃马，据折坂而吟云；壮士闻鸡，拥阳关而啸雨。岷峨失险，化为锋镝之场；江汉横流，非复朝宗之国。禅宇由其覆没，法众是以凋沦。
　　国家奄有帝图，削平天衅。紫宸反照，皇阶即叙。万国顺，百灵朝。幽显再立，华戎一揆。烛龙韬景，避尧日于幽都；云鹏敛翼，候虞风于晏海。以为轩阶具美，功穷望祲之台；汉道兼宏，力尽祈年之观。爰经宝地，大启祥宫。抚香象而高视，鸣法螺而再唱。龙垣净土，连帝道而重光；鹤苑崇基，脱皇居而首出。况乎山精旧壤，下镇偏隅；天帝遗墟，上干躔次？王舍城之宫阙，白玉犹存；给孤独之园林，黄金尚在。法物由其大备，盛德所以相寻。株兵奉天藏之图，泉女献山祇之籍。离亭合榭，因岸谷之高低；叠观连房，就冈峦之曲直。丹崖反照，画栱相临；绿嶂斜烟，雕檐间出。丰隆晓震，次复溜而凄皇；列缺晨奔，望崇轩而眙愕。千香宝树，自起风烟；九乳仙钟，独鸣霜雪。银龛佛影，遥承雁塔之花；石壁经文，下映龙宫之叶。虹生北涧，即挂新幡；凤下东岑，还栖旧刹。若乃寻曲岫，历崇隈，周行数里，直上千仞。苍松蓄吹，临绝迳而疏寒；黛筱防烟，绕回疆而结荫。春岩橘柚，影入山堂；秋壑芙蓉，光浮水殿。亦有山童采葛，入丹窦而忘归；野老纡花，向青溪而不返。山神献果，送出庵园；天女持花，来游净国。实杳冥之秘诀，托幽深之逸境。岂直淮南桂树，暂得仙家；江左桃源，终迷故老而已？
　　爰有宽阇黎者，俗姓杨氏，其先华阴人也。因官徙地，家于绵竹。山分太华，水带长汾；川岳会同，风云感召。玄经素论，侍郎居八俊之英；绿绶黄轩，太尉列三台之首。法师玉函降彩，金瓶探色。振八解之遥源，践三明之广路。灵机入证，穷象载于初髫；妙谛因心，释羊车于弱冠。三千法界，由广位而出无明；十二因缘，自普济而登彼岸。宏宣誓愿，大振沈黎。挥觉剑而破邪山，扬智灯而照昏室。弥纶所被，白马尽于禺同；权渐所开，黄牛至于嶓冢。虔诚乐土，憩影兹峰。乃以贞观九年，于寺西院，立七佛堂一僧舍。星毫动牖，月面分阶。彩凤衔旒，神龙负塔。飞烟涌座，龛龛忉利之天；香雾成台，树树菩提之果。
　　朝散大夫行县令清河张楚，亲承妙业，俯刊贞琰。林宗有道，伯喈无愧。法师夙机少晤，应变多奇。玉山中断，琼林下杂。支道林之好事，语默方融；释慧远之高居，风埃遂隔。洎乎坐忘遗照，返寂归真，城肆飒然若遗，空山黯而无色。岂直岩枝泣血，磵户摧梁而已哉？
　　县令刘照，彭城人也。自砀山仗剑，绾凤历于云台；春郊授钺，嗣龙图于白水。玉垒三分之胄，下杂公门；金陵一霸之基，旁参旁绪。翠緌丹绂，历今古而先鸣；人杰地灵，冠山川而得儁。君膺岳渎之秀，挺风云之会。昆溪剑锷，直照胸襟；楚泽珪璋，潜周履行。鲁恭明德，方升汉辅之阶；潘岳能文，且职河阳之县。仁徽可被，阖境仰其风猷；威德所加，百城叠【惧也】其霜彩；尚乃康庄妙域，光开不舍之坛；舟楫爱河，昭畅无生之业。痛鹫林之殄瘁，悲象教之榛芜。爰命缉兴，式光泉薮。武蹊龙涧，近分庐岳之图；金阙瑶台，更讨瀛洲之记。铭曰：
　　武都仙镇，龙墟奥域。邑动香城，山开净国。涧流百道，峰云五色。谷暗藤斜，山高树逼。千楣鹤列，万栱星悬。分林构址，接磴开廛。临阶竹树，绕栋风烟。龛前怪石，塔下秋泉。绿崖疏迳，青岑拒室。雾道相萦，烟房互出。叶浓磎净，花深嶂密。鸟度难寻，猿惊易失。檐分石窦，地络金沙。丹邱抗月，碧洞栖霞。松开野路，桂列仙家。仙炉柏叶，宝座莲花。砌因岩曲，桥随峰返。果出天厨，香来仙苑。玉钥启曙，金铛照晚。谷思锺张，山悲铎远。闾阎践胜，铜墨高情。声飞别邑，望动专城。悬金道肆，刻石山楹。千载之后，吁嗟令名！
　　梓州飞乌县白鹤寺碑
　　原夫玉都琼室，紫垣光大帝之庭；金阙银台，玄壁壮群仙之域。故能使神明有宅，驾日月以长驱；鸾凤知归，抚云霓而上出。斯则曾巢瑾穴，上皇迷栋宇之尊；考室灵台，中古识岩廊之贵。然后冕旒前序，提四海以为家；登步太阶，列千门而有闶。况乎耆山形见，旁行草昧之先；□□□□，光宅乾坤之右。虽鹤临【当为林】西閟，龙宫与正法同亡；而象化东流，雁塔与遗仪继起。
　　白鹤寺者，盖菩提寺之馀址，梁武皇之所建也。香城福地之旧，三巴五蜀之凑。裂岷山之奥域，分井络之荣光。西包玉垒之墟，北瞰铜陵之野。南扃列第，门庭万家；东户连峰，冈峦千里。实伽蓝之胜迹，得迦卫之英模。凭绝磴以图规，俯长溪而作固。
　　自金陵不竞，玉镜无章。城池兴南路之悲，亭障切北风之候。崩山斗水，触地网而三分；坠月奔星，划干纲而五裂。中原错戾，慈门为虎豹之墟；沧海横流，定水穴鲸鲵之浦。怀山既荡，法众咸沦；林院榛芜，轩堂委寂。遂使悲生弃并，堙玉甃于三泉；叹积为山，移琼峰于九仞。
　　皇上摄千秋之宝运，绪三圣之宏机。挟宇宙而先神，御雷风而首出。灵功不宰，华夷沾共贯之恩；至道无私，霜露得平分之序。考祯图于日慎，寤寐同符；稽妙册于年刀，幽明合贶。然后东巡巨镇，追六圣而抚寰中；南面太坛，朝万方而小天下。皇威既畅，宝应齐归；川岳荐灵，风烟动庆。丹乌抱日，疑增帝阁之华；素鹤低云，若赴仙庭之会。昔白鱼黄竹，业未峻于崇封；赤雁芝房，名不登于梵宇。爰征瑞典，肇锡嘉名。重兴般若之台，更起招提之院。金绳夕布，绵秀岭以开坛；玉榜晨舒，拥回峰而辟户。
　　爰有宏演上人者，法门之秀士也。行超常冻，思越恒饥。悲净域之为墟，喜皇波之普泛。纵还舟于苦海，惊浪旋夷；叱归驭于邪山，灵关非险。于是净财云委，真众烟驰，如趋摩竭之宫，似向毗邪之国。县令梁宏悦，首加甄缉；县丞梁敬一，亲昭施典。上凭天旨，争开舍利之坛；俯会众心，竞起须弥之座。禺同故岭，石鲜坚华；广汉馀垧，地多疏斥。事关经始，人怀祗惧。重阶不就，空思太室之氓【当为珉】；宝像无资，未获黎阳之土。岂非冥期肸蠁，功参造化之外？故能果唇间发，莲眸周映，贝齿含滋，璇毫起照。三十二相，临玉座以相辉；八十四仪，拥金山而圆立。层甍四合，烁奔电于丹楹；复殿三休，络浮烟于翠幌。因高积磴，疑迁倒景之台；架险连荣，似立迎风之观。雕檐竞注，萦雾道以龙回；绣桷争飞，傃云衢而凤矫。写归禽于宝镜，误接朝鸾；图走兽于文珰，疑栖夕兔。雷霆蓄泄，裁临承溜之间；烟雨飞浮，未出层栾之下。辉丹青于菌壁，妙迹疑存；炳铣鋈于莲龛，神辉自烛。锵锵檐铎，声传桂叶之风；焰焰山炉，气结松阴之霭。仰真容于始旦，满月晨昭；窥列栋于方宵，长虹夜发。香泉激溜，有符温净之池；珍木成行，无忝祇园之树。信煦尼之别府，实兜率之殊庭者乎？
　　爰有上座法师等，情机藻莹，戒律圆明。披玉笥以研芳，候琼钟而肃虑。禅姿晓映，依稀同鸡岫之前；梵呗晨临，仿佛像鱼山之曲。县令独孤俭等，或鹏垂待运，终燮道于中台；或蠖屈求伸，且毗风于下邑。乡望仪曹等，或盐泉锦室，家称三蜀之豪；或抱朴怀仁，誉拥双流之美。或以为山川肆践，犹纪石于弇州；陵谷生哀，尚沈碑于岘首。况乎德因时盛，庆流封拜之辰；名为功登，事属文明之运。岂可使璇猷被物，终昧燮于玄机；金字韬华，不题勋于翠琰？敢作颂曰：
　　睿涂阍蔼，灵机翕忽。玉架天都，金裁地阙。法王利见，香城继发。雁塔齐云，龙宫瘗月。长江近域，广汉遗居。禅扃共往，梵宇全疏。迹均梁后，义切泰馀。山川牢落，榛莽邱墟。有圣聿兴，惟皇降抚。因天因地，为云为雨。日观龙骧，烟坛鹤举。肇开嘉号，重光净土。猗欤上士，道场真政。物观成章，子来兴咏。土石呈彩，人灵合庆。宝座晨严，金山夕映。紫微分殿，青岑曜郭。复岫萦楼，攒峰跨阁。月低璇镜，星连宝铎。彩凤将飞，蟠虹未落。森沈桂宇，肃穆筠坛。花明柳砌，叶暗朱栏。溪留夏雪，涧咽秋湍。山虚梵冷，谷静钟寒。法众爰依，禅徒戾止。望风三蜀，征尘千里。顿首玄墀，归心翠扆。业超有色，功齐无始。伟哉冥化，妙矣能仁。去来均迹，前后俱身。寂灭为乐，般若为因。题芳翠珉，敢诣灵津。
　　卷十七
　　碑
　　益州德阳县善寂寺碑
　　若夫玉绳高曜，分宝历于皇阶；金榜洞开，导璸晕于帝幄。虽复苍梧北望，湖湘盈舜后之歌；绿荇西浮，江汉积文妃之颂。未有激扬烦荫，栖妙果于香城；挥发盖缠，树冥基于净域。则紫房丹室，犹居毁室之间；朱绂瑶筐，未出尘笼之际。我国家凤翔元气，驾黄幄而层飞；龙跃太虚，绝苍根而止傃。文皇帝以八才御历，光升岱野之荣；文德后以十乱乘时，恭赞涂山之业。握仁王之宝镜，日月重光；驱梵帝之金轮，雷霆静祲。涅盘甘露，承眷而宵流；般若灵音，杂祥以昼引。蛟台蜃阁，俄交震旦之墟；月面星毫，坐照毗邪之国。
　　善寂者，盖旧寺之馀趾，梁武帝之所建也。尔其碧鸡仙宇，分绝障于金堤；石兔【当为兕】遥源，控长江于玉峡。封畿四会，龙垧舍卫之坛；里闬三分，鹿野经行之地。洎苍鹅上击，铜马交驰。祗园兴板荡之悲，沙界积沦胥之痛。火炎昆岳，高台与雁塔同平；水浸天街，曲岸与猴池共尽。山川隐嶙，空传鹫岭之基；灌莽萧条，非复莺林之树。
　　武德伊始，君子道亨。正皇极而抚寰中，登太阶而临天下。函关云物，更逢真圣之期；井络星辰，重集会昌之运。虽开基拨乱，狱讼知归；而继绝兴亡，经纶未暇。先皇统业，贞观御宸，奉文物于三天，布声名于十地。参罗上下，充橐钥于襟怀；八部神祗，荐图书于掌握。皇宝降，地符升。含生无昏垫之虞，法众有来苏之望。
　　俄而后【当为桂】庭构厉，椒房穆卜，六宫震恐，三灵愕眙。驰瑶展币，有事于群宗；碧剂玄针，无征于众术。帝乃降监回虑，屏璧与珪，追胜迹于灵关，事良缘于福地。爰纡圣綍，重启禅宫。峙璇刹于将倾，镇银绳于已绝。丝纶既洽，栋宇行周。坤德用宁，阴仪载朗。于是林衡授矩，周官诠揆日之工；梓匠挥斤，荆客炼成风之巧。重楹画栱，坐出天霄；复树文闺，俯临霓宇。
　　显庆中，县令萧君道宏，理钩绳于日用，凭藻缋于天成。仙宫之妙匠可寻，卢舍之神模不坠。雕甍鹤翥，曳珠网于星津；绣桷虬伸，吐璇珰于月径。绿房丹锁，彩缀晴霞；紫阁青疏，光含薄雾。春风琼树，香飘席上之兰；秋水银塘，影数轩中之芰。晨光转卉，翻宝字之龙花；溽露低枝，荡真文于贝叶。天童润色，黄珉碧玉之坛；海圣弥缝，师子龙王之会。建灵幢于厚夜，珠饰年滋；悬法鼓于迷津，规模岁远。时又于佛堂东壁，画二圣僧，丹青未毕，大启神光。邻玉尘之崇辉，发金龛之实相。朱轩夕朗，似游明月之宫；绀宇晨融，若对流霞之阙。由是岷英蜀秀，攀讲序以云趋；带燕裙鸾，仰斋庭而雾合。贪机大阻，净施旁流。绮罗分解佩之因，轩盖得捐金之所。灵妃翳日，舍翠幄于香筵。仙客停云，落霓裳于宝地。自非冲姿密契，景应潜周，岂能昭义祉于氤氲，动玄机于肸蠁者也？
　　爰有上座宏一等，节并沈研，性符隐括。凝妙律于神珠，肃灵椒于宝印。太昊奉楫，截苦海而横流；风伯扶轮，历邪山而效驾。腾烛龙于慧炬，俯镜重昏；奏鸣凤于天歌，下清群籁。摩珍在握，遥临七宝之宫；正觉为心，俯辟三乘之路。湛衢樽于忍地，品藻鸡园；推水砥于言河，扶持象化。县令宇文某，河南人也。帝隋尚书之元孙，皇唐侍中之令子。尔其虹旗万里，御六气而鹏飞；霜戟千群，拥三州而鹗视。帝叶皇枝之重，对越乾坤；金滕石匮之功，光华宇宙。公上流提庆，中和毓祉。见锺鼎于南邻，奉轩裳于北阙。云姿月步，下瑶泽而追风；雪羽霞翎，丽珠田而矫雾。芳兰公子，即以地业高人；幽桂王孙，即以琴樽待物。叙徽猷于礼乐，则俎豆纵横；谈赏契于林泉，则烟霞咫尺。自裁声百里，揆化双川，收武城之故事，择中牟之令典。仁风易狎，候丹翟于春垧；惠化难经，伫青鸾于晓队。山巨源之远量，啸傲行藏；谢太傅之高风，从容语默。县丞王敬，衣簪旧族，孝友名家；白虹缄抵鹊之光，紫电蓄冲牛之气。七年高秀，拂层汉以非遥；六月雄图，击长波而未远。乡望等少承荣绪，中区胜族，门称东别之标，地接西隅之向。严君平之履道，盛德家传；秦子整之谈天，风流代袭。咸以为妙图真谛，事出于无名；翠琰玄碑，道凝于不朽。弇州北跨，犹疏騄骥之名；文石东区，尚勒玄龟之颂。况乎玉衣流庆，事属于仙帏；金屋延祥，福缠于梵宇。爰求胜笔，载记芳谣。
　　下官弱植少徒，薄游多暇。薜萝人事，空馀江海之心；笔札神交，尚有渊云之气。相如谢病，访诗酒于临邛；邱也栖迟，听弦歌于单父。群公以道之存矣，思传记德之书；下官以文在兹乎？愿展当仁之笔。其词曰：
　　蜀岭东渐，岷山西积。月峡星桥，腾金孕碧。肸蠁灵兆，邱墟梵迹。雁塔摧基，鹿苑遗迹。肃肃黄运，英英文母，配干垂庆，仪坤握矩。宠照香城，仁沾净土。爰光大壮，聿求多祚。青牛福地，白鹤禅林。重扃雾敞，复殿云深。龛雕翠玉，刹树黄金。龟镜夕照，凤铎晨吟。慧楼弥望，化台出没。栋列长虹，窗虚明月。果唇周映，莲眸间发。雨霁猴池，烟生龙窟。肃穆禅众，优游令宰。方驾康衢，连舟性海。鹫岭增饰，鸡林润彩。藻绘相寻，丹青尽在。我今怀矣，穷路何歧？承风咏德，展义陈词。百年心事，千载风期。东西南北，栖遑几时？
　　梓州通泉县惠普寺碑
　　若夫玄机默运，披睿烈于三精；素键潜融，肇神功于万汇。则有灵期肸蠁，龟龙负河洛之图；帝绪氤氲，贤哲举乾坤之策。虽功悬日月，终植轨于寰中；业静云雷，未逃规于象外。尔其译雉林之宝偈，诠鹫岭之真图，抽紫玉于禅山，朗玄珠于智水。不生不灭，光临妙物之津；无去无来，浚发乘时之契。仗三明而独运，施洽平分；据二谛而同归，功超邃古。故能使三千法界，向风知衽席之师；百亿天王，闻道失岩廊之贵。非释迦之神化，其孰能与于此乎？
　　既而正法将隐，微言不嗣；应身既没，遗仪间起。恒星夜掩，西天衔风雾之悲；梦日宵成，东汉肃坛场之礼。由是鹿园层敞，象教旁流。宣妙奖于希夷，范灵踪于显晦。瑶龛宝座，光华震旦之墟；凤刹霓裳，斧藻阎浮之域。
　　其寺盖梁大同中年所建，地分彭蜀，岭对岷峨。凭广汉之遗墟，藉犍为之旧壤。西驰峭崿，山连白雉之郊；东赴长川，江走黄牛之峡。崇墉却峙之势，庭衢四会；胜里九曲之分，闾阎万积。危冠袨服，参差轩盖之前；露渚风畦，隐轸亭皋之望。是惟仙境，实启香城；焕若神明，恍同化出。绀坛烟属，疏绝阁而三休；紫殿云深，彻回廊而四注。重栾复栋，雾缉霞张；绣桷雕楣，鸾伸鹤跂。珍台控景，羲和获练辔之因；绮榭裁氛，屏翳得停镳之所。连甍积翠，交玉琐于星衢；洞户流丹，缀金铺于月窦。垂珠网露，傍倾汉浦之琛；列铎吟飙，上合钧天之乐。固以轮奂之美，冠真宰以先鸣；雕范之奇，告灵基而得隽。乃造弥勒下生像一座，相好端足，华姿朗备。贞观末年，灵晖继发。房栊匝曜，疑连不夜之城；户牖皆明，似出重昏之境。自非理参幽赞，道叶冥机，宣佛镜于无方，演慈灯于已绝，岂能写丹青于实相，妙色长存；图铣鋈于真容，神光不昧？
　　若乃时暄福地，低落照于晴晖；候肃禅房，泛初华于霁景。千千宝树，若在双林；一一妙香，仍清八味。山翚傃晚，跂叶屿而相鸣；野燕迎晨，拂花帘而自乐。松楹秀蔓，曲成萝薜之衣；砌石生莲，直起芙蓉之座。则有施身童子，戾止岩扃；忍辱仙人，来仪磵户。都人野彦，希梵席而投裾；赵美燕姝，望斋庭而继履。莫不青凫委贯，俱欣不舍之坛；紫贝兼明，共化无缘之力。故能使雕形画塔，象设年滋；彩帙瑶箱，龙编月久。岂西周之道备，南国之风成者乎？
　　爰有寺主等，覃机色外，练迹尘间。浴甘露于身田，集祥风于性宇。栖情不二，忽起初地之权；援手大千，犹拥弥天之具。县令等或公侯百代，玄貂列驷之门；或文史三冬，吐凤回鸾之客。铜章墨绶，任切临人；铁印黄簪，功宣渐陆。局牛烹而待价，肆蠖屈以求伸。挥锋九折之隅，作镜双流之外。录事柳元等，丹轩紫绂，家传方面之勋；骥子鱼文，地列膏腴之右。昔承隋运，屡委天书；爰自皇初，颛流帝礼。等宾渝之奉汉，类微濮之匡周。威申白马之盟，并受飞龙之托。故能遗风罔坠，代济其美。望重西南，功宣法俗。咸以为弦歌小政，犹篆德而垂芳；钟鼎微荣，尚铭勋而作鉴。况乎神威自在，方传宰匠之功；岂可栋宇常存，不勒山河之赞？爰托幽鄙，奉扬微猷。敢宣此义而为颂曰：
　　天地定位，君臣作极。道在岩廊，功沾寰域。尚清皇盼，犹歌帝力。况我能仁，惟神不测。诞生迦室，利见王城。机覃有应，业会无生。长驱定境，振旅魔营。恩兼动植，势绝随迎。燕山倾仞，鹤林埋景。慧日西沈，慈波东骋。竞窥灵相，争参佛影。月殿分城，云龛动岭。长江旧域，广汉遗区。川分潼峡，塞接岷渝。闾阁四会，亭障威纡。爰开宝地，实控名都。霞墙百雉，云甍四注。紫阙寻烟，赪楼结雾。波流虹起，雷奔蠖步。纲罩星鹑，珰栖月兔。灵机藻繂，禅室安闲。雕金范玉，举翠浮丹。神宫不夜，虚室长寒。光超有色，贶出无端。清露花径，飞泉叶户。磵绿苔秋，山苍树古。茫茫庶类，巍巍净土。鹅鹭同归，华夷共聚。第一义谛，寥廓法门。迹离生灭，思举乾坤。情迷则复，道在为尊。惟名与器，万古长存。
　　梓州郪县兜率寺浮图碑
　　若夫仙楼白玉，窈冥昆阆之墟；神阙黄金，寂寞蓬瀛之浦。斯则冈峦仿佛，稽凤册而空存；岛屿凭陵，舣龙舟而罕迨。至若按皇轩于夏箓，考璇构于殷图，周王北洛之宫，秦帝南山之阁。西京故事，下听雷霆；东国馀基，俯临风雨。莫不陵迁谷变，共榛灌而邱墟；火绝烟沈，与云雨而坱莽。其有据坤灵之宝位，借神道之冥扶。占象纬而图基，揆川原而宅址。蜂台映月，还临舍卫之城；雁塔寻云：即对耆阇之岭。成而不毁者，将斯之谓欤？
　　兜率寺者，隋开皇中之所建也。尔其林泉纠合之势，山川表里之制，抽紫岩而四绝，叠丹峰而万变。连溪拒壑，所以控引太虚；蒸云驾雨，所以荡泄元气。涪江千仞，波潮将旭日争光；都城百雉，甍栋与晴霞共色。信造化之奇模，尽登临之妙境。玄房雾转，抗金枢于桂岊之前；绀殿星开，栖玉刹于默林之下。岩花落迢，近拂天衣；涧叶低阴，斜笼宝座。宵汀鹤警，乘鼓吹而齐鸣；晓峡猿清，挟霜钟而赴节。若乃巡碧磴，历玄阶，琐窗澄彩，琼铺洞照。神姿满月，疑临石镜之峰；众馥扬烟，似对香炉之岳。信可下清人境，上配天都，为胜地之先鸣，执名山之右契者也。
　　爰有信弟子某乙等，夙祛尘网，早植慈根，悲梵室之未宏，悼禅居之犹褊。以为上栋下宇，河图避风雨之灾；广榭崇台，时令着高明之宅。是以菩提长者，竞洁舍卫之坛；天帝人皇，争辟仙宫之塔。则知威容下丽，群生解瞻仰之因；材朴重雕，黎人有子来之地。乃于寺内建浮图一所。某年月日，乡望等兆基弘愿，继发净因，陵轹中天，规模大壮，高列砌架，迥浮轾轩，直上千寻，周回百步。占氛候景，神祇叶幽赞之功；揆墨端行，班倕逞绝群之思。收岱宗之杞梓，聚昆山之玉石。土兼五色，金逾百炼。龙蟠万栱，策屏翳而高骧；鹤矫千楣，冠扶摇而独运。重檐霭霭，云将反复于棂轩；洞宇寥寥，风伯栖遑于户牖。仙娥去月，旅方镜而忘归；宝婺辞星，攀圆珰而未返。玄甍霮■〈雨上对下〉，若鹏飞之戾九天；丹楹联骞，如凤翔之据九仞。每至韶光照野，爽霭晴遥，列郊墟于四野，开云气于千里。风恬雨霁，烟雾藻天地之容；野旷川明，风景挟江山之助。则有雕帘绣轴，排净域而停轮；宝骑银鞍，指珍台而耸辔。于是披岫幌，抵岩扃，攀翠复而三休，步玄梁而十憩。廊轩外敞，淑气长延；阴室中开，鲜飚自激。俯环瀛而极望，积藓非遥；出云汉而高践，灵槎可托。真福地之殊观，香城之巨丽者乎！
　　寺主等沈研二谛，振耀三明。抵苍璧于邪山，揽玄珠于定水。挹其流者，曲成般若之缘；承其风者，浚发菩提之愿。长史河东裴某，风神朗润，操履贞勤。萧条江海之心，磊砢冰霜之节。下岷关而叱驭，寄切全都；临蜀野而宣条，功深半刺。县令卫玄，海内高流，河东望族，荣高铜墨，任屈弦歌。浃辰而风化大行，逾月而奸豪屏气。陶潜彭泽，自得高人；王吉临邛，仍延重客。县丞胡敬仁，三河旧族，一代良材。提镆铘而愿割，局骅骝而待步。江湖秋至，方怀纵壑之图；海浪风高，未接垂天之翼。乡望等并中和受气，孝友承家。才称江汉之灵，地实岷峨之秀。或以时良入选，擢迹乡邻；或以朝望来仪，升名郡县。并沐康衢之化，俱承比屋之封。瞻彼岸而同归，登春台而共乐。咸以垣墉遽覆，犹传路寝之歌；银鼎俄穷，尚勒灵台之颂。况乎崇基奕奕，与天地而争工；层构峨峨，配山川而永固。岂可使宏规在我，空存蔽日之基；雄笔同时，不借凌云之气？谨闻命矣，乃作铭云：
　　二象成纪，三才定位。开剖太虚，导引元气。纷纷化迹，飚飚圣致。行杰趣约，归同弃异。法王西眷，教迹东游。功超道茂，义冠儒流。丹青既备，栋宇旋周。梵宫霞积，香阁星浮。缅想蓬瀛，金台迥起。旷瞻昆阆，瑶房峻峙。壮矣名都，神居攸止。大哉英服，兹峰诞纪。金绳对岭，玉榜分岑。松扃委郁，桂幌深沈。云龛树晦，烟洞花深。重峦雾结，复涧泉吟。肃肃禅众，遥遥净镜。鹿野经文，龙宫佛影。梵臻金室，光来石井。峡晓猿清，池曛鹤警。岷峨旧族，江汉英姿。争开法愿，重峻崇基。占云接庑，揆景分墀。天人合应，幽显呈期。灵思孤出，神模独涌。雾积千楹，霞张万栱。玉牖星罗，璇珰月拥。复榭龙蟠，重甍凤耸。峨峨峻岊，奕奕崇标。雕檐切汉，宝缀凌霄。深窗閟景，洞户流飚。银釭夕映，珠铎晨摇。我辞秦陇，来游巴蜀。胜地归心，名都憩足。甫建乡县，频移灰烛。聿从良时，仍寻妙躅。旷望原陆，周流江汜。桃李春风，芙蓉秋水。烟霞四面，关山千里。他乡寓目，兹焉复几？
　　卷十八
　　碑
　　广州宝庄严寺舍利塔碑
　　昔者万人疾疫，神农鞭草而救之；四维凋瘵，夏禹刊木以除之。岂非物外其性，则道功出；事愆其和，则任迹着。傍稽素篆，仰叩玄扉，即时义而规大觉，因彝伦而伫真谛。向使三灾克殄，八正咸修，人握戒珠，家藏宝印。则三十二相，不可得而视也；八万四千法，不可得而闻也。然则圣人以运否而生，神机以道丧而显。况迦维授手，摩竭推心，高张妙用之功，自拯横流之弊，盖不获已，岂徒然哉？故能业拥大千，化形真一。由乐推而起七觉，因来苏而坐三昧。发挥五演，以寂灭为身常；提挈四流，用慈悲为化迹。黑风宵遁，波旬忘反噬之心；绿沼晨开，天常识问津之所。括夷涂于九相，蹇步其安；纳慧晷于重昏，迷方自晓。大矣哉！应物而起，兴运而终，至自于昆冥，复归于无物。虽金沙晏驾，双林无可作之期；而玉牒遗文，六尘有经行之俗。象法不可以无主，微言不可以遂丧。六千罗汉，竞结香缘；五百仙人，分开讲肆。星龛月殿，俄盈震旦之墟；凤刹蜺旌，坐遍阎浮之域。屈伸阖辟，其道矣哉！
　　夫宝庄严寺舍利塔者，梁大同三年内道场沙门昙俗法师所立也。其琅邪贵族，则汉庭峻节，祖德犹传；梁甫高吟，嘉声未远。法师夙登真地，深入慧门。照果业于三明，拂尘劳于八解。羊车绮岁，悬欣半月之词；凤阁觽年，已振弥天之响。道惟坚固，行乃头陀。百结斯安，斥罗绡而罢御；十珍虽贵，对藜藿而甘心。于时以丕应天人，大宏缁侣；法师至诚幽感，独步玄宗。岂直王公钦振锡之风？固亦天子降同舆之礼。宝瓶宵注，则雨露随轩；玉柄朝挥，则风霜满席。既而素怀有在，潜营摈俗之图；爰定我居，首托栖霞之寺。尔乃岩开石溜，邑跨金陵。鱼峤多赞呗之欢，虎溪有送迎之限。紫萝山径，居藏胜缘；青松磵户，坐谐幽致，枕石漱流者久之。原夫见化有缘，应身欲谢；昊天罔极，追怀自远。故有诸天会聚，共位【一作泣】神光；列国交兵，□□□译，求其致岂不深哉？然则麟凤下灵，犹称瑞贶；玉石微玩，尚腾精彩。亦有楚铎沦照，擢紫霭以冲星；周鼎沈华，吐黄云而喷景。诚浩作者之述，足称希代之贵。况乎释迦妙相，如来真骨。虽八万四千之宝塔，散在群方；而九十二道之灵虹，终闻间出。立诚斯应，瞻庭庑而时逢；非德不邻，历山川而罕致。是以优填顿颡，思存电下之光；波匿投身，愿奉岩间之影。粤在梁武，精求不暇。以为秦登碣石，而事止寻仙；汉索瀛洲，而心非好善。于是斋筵凤设，上祈忉利之宫；讲帐星随，下请龙王之藏。轻赍棹海，重赏梯山。庶玉匣之全移，幸金棺之半启。以法师智遗人我，识洞幽明；思假妙因，冀通灵感。爰承纶綍，载践沧溟。过石门而右指，历铜标而左顾。乘桴月泝，戒楫星沿。相彼遐陬，实维荒裔。一音演说，本承听受之乡；五日继明，素隔照临之域。珍奇乃萃，圣德攸传。则知有感必臻，信覃幽境；不行而至，岂隔殊方？法师既达国城，式敷朝命。受铣筐而顶礼，抚瑶缄而跪发。尽收其宝，重载而归。亦犹珠匿弊衣，须马鸣而后用；金藏陋宇，待龙树而方开。梁氏之都妙算而仰神光家之繇也【十四字疑有脱误】。炎凉可质，往返九十旬；楫柁不辍，风潮八千里。以大同三岁，届于兹邑。法师性丰幽澹，质固虚羸，绵历是淹，疲疴屡积。维摩见病，益【一作盖】伸方便之门；道安谢归，思远朝廷之事。愿居此刹，有诏许焉。仍分舍利，俾弘真福。国惟瓯骆，郡实番禺。尔其封疆跨蹑之壮，海陆会同之冲。上当星纪，下裂坤维。阶百越而邻三吴，轵雕题而陬交趾。神仙气色，汀洲建不死之乡；舜禹精灵，原隰现行宫之地。闾阎雾扑，士女云流。讴歌有霸道之馀，毗俗得华风之杂。蜃楼高峙，犹埋夕帐；螺台峻积，尚识朝基。信夷夏之奥区，而仙灵之窟宅也。
　　此寺乃曩在宋朝，早延题目。法师聿提神足，愿启规模。爰于殿前更须弥之塔，因缘盛力，人以子来。征日官而正墨，集风师而举草。育王奔命，扫地户而献神兵；梵事驰心，感天官【当为宫】而下灵匠。崇阶遽积，宝树俄周；不殊仙造，还如涌出。故其粉画之妙，丹青之要。璇基岌其六峙，雕关纷其四照。仙楹架雨，若披云翳之宫；彩槛临风，似遏扶摇之路。散华珰于月径，璧合非遥；拨罾网于星浔，珠连可验。玉虬承溜，傃云窦而将骞；金爵提甍，拂烟衢而待翥。瑶窗绣户，洞达交辉；方井圆泉，参差倒景。雕镌备勒，飞禽走兽之奇；藻绘争开，复地重天之变。悬梁九息，良马踆走而未穷；叠磴三休，的卢骋犍而知倦。是栖银椁，用府琼函。采舍卫之遗模，得浮图之故事。爰自梁末，以迄皇初，城邑屡新，轩墀若旧。虽复百魔蜩沸，听鼓铎而怀音；六贼蜂屯，仰椽栾而革面。多回净施，罕犯仁宫。则知遐吹所会，斯同偃草；慈云所润，岂直流根？故能比蜀守之祠堂，长为典制；均鲁王之秘殿，若有明征。宜其作镇一隅，俯炎荒而独秀；盘基有地，冠终古而长存者乎！
　　国家业拥太初，事用皇极。高祖以援危拨乱，伏紫气以登三；太宗以端拱继明，自黄离而用九。皇上缵乾坤之令业，振文武之英风。太阶平而百度理，中国定而兆人乐。时和岁阜，邑颂涂歌。以五刑不用，六械徒设。舟车四达，难【一作谁】论贡赋之差；襟带八荒，非复华夷之隔。天宝降，地符升，木石甄祉，飞沈效庆。虽叶和制变，实赖文思之功；而持盈守成，亦资连师之助。太中大夫使持节广韶等州都督李某，早登清贯，夙践崇轩。嘉猷迥发于天朝，善政果行于期月。越溪仙锷，吐光芒而骇人；岱岭寒松，排风飚以成性。美哉！称由功着，鹘响彻于云霄；方为时须，熊轼疲于道路。广陵单毂，如送张纲；渤海乱绳，复思龚遂。王尊皂盖，欣临折坂之前；吴隐朱軿，更集贪泉之右。高名夙着，佛化横飞。群盗屏迹而归农，奸吏闻风而去职。京坻坐积，圄犴潜回。汲黯之卧淮扬，直闻清净；王堂之居汝郡，但举贤良。用能使槛穽不施，猛兽巡江而远窜；市廛无扰，商旅倍道而相欢。飓风寝毒，炎埃罢厉；人称有道，家实无为。加以援翰写心，自契真廉之旨；高谈见意，不逾玄默之津。学究儒林，真穷释部；知通人事，且味禅宗。道可以知归，物繇其显会。是岁也，忽于此塔，重睹神光，玉林照灼，金山具足。倏来忽往，类奔电之含云；吐焰流精，若繁星之转汉。倾都共仰，溢郭周窥，士女几乎数里，光景动乎七重，实孟冬之日也。观夫至道不私，瑞生必由乎乐国；庆基有会，福至必依于善人。自非化足动微，教非饰迹，何以发真如之盛契，壮实相之辉华。
　　在昔凤集颍川，宣后归功于良守；龙游湘浦，章帝布德于贤臣。历选前猷，兹为故实。然后上和下睦，主圣臣良。灭火返风，虽有辞于进壤；母修子应，亦何愧于当仁？至于百越衣缨，三阙耆老，或代传篁竹，气推丹桂之城；家擅芝兰，名动苍梧之野。出平原而祛甲，拥崇闼以鸣钟。并为蕃部之恩，亲睹招提之瑞。同祈介福，共洁斋坛。罄龙象于南州，尽衣钵于西竺。会吞方丈，供备盂兰。法鼓振而沙界肃，洪钟锵而铁围净。妙财爰舍，法施争流。华毂轫于香城，文驷填于宝厩。镪藏巨亿，更入僧田；价直百千，还登佛座。岂徒照车十乘，列隋氏之明珠；盈篚万金，积太颠之宝具而已？
　　朝散大夫守长史某，地乘华绪，价偃名流。豫章擢而成干，骐骥生而蹑影。山涛天骨，无情吏隐之间；王衍风神，自出尘埃之表。自忝荣岭海，作式瀛幽，略其小术，包其大体。振温良之逸步，得毗赞之宏纲。布道移风，善宠邦政；归休置驿，独守家声。然则野老行歌，虽致功于露冕；藩君坐啸，固藉美于题舆。化成异壤，抑由同德。故能道扬法教，挥斥盖缠。家怀方广之恩，人慕韦陀之学。传灯继纩，曳组成阴。下逮府寮，旁周县寀。并志熏修，同希福慧。岂可谓尔之教矣，何日忘之者乎！
　　时有明威将军行禺府折冲都尉李公，天子之旧属，朝廷之夙将也。灵根自远，圣族多奇。受睇盼于甘泉，奉衣缨于平乐。青龙带剑，先超殿阁之荣；白虎衔珠，早陟斋坛之宠。自招皇诞，作镇边城。湟水楼船，遂劳都尉；灞陵车马，尚识将军。魂惊断雁之峰，恩尽沈鸢之浦。濡鳞涸辙，处定水而弥勤；抚翼香林，在穷途而更切。频光法会，荐委殊珍。护持攸仰，招提是属，其兆基也如此。经纶璞藻，其大矣哉！爰有上座宝轮等，并妙根宿值，胜果将圆。翰飞般若之林，高步檀那之舍。慈衿密洞，散明月于谈筵；智锷相辉，化繁霜于宝刃。思雕琬琰，式播徽猷。
　　弟子家嗣太邱，忝闺门之薄宦；地连濉涣，窃藻绘之馀工。爰托下才，用旌高躅。岂知仲宣旅泊，方衔深井之悲；长卿罢归，空负凌云之气？我之怀矣，乃作铭曰：
　　太息颓运，嗟乎失道。德弊为仁，物壮则老。絷猿情暗，求鸮计早。赤水沈珠，玄邱坠宝。皇矣妙觉，蒸然应期。宗深微妙，业奥慈悲。燃灯匡俗，舍筏济时。涅盘不住，般若无思。俯迹见生，和光不灭。色音虽昧，规模尚切。猗欤上人，穆彼惟新。智倾八藏，心超六尘。凄凉毁宅，解脱迷津。鸿冥伫想，龙蛰存身。青盖遗邦，黄旗故服。原隰形势，江山重复。磵户秋明，岩盘夜烛。鼓钟于宫，声闻于外。聿求紫闼，言寻丹濑。绝域栖遑，惊涛颠沛。至诚冥感，神珍显会。甄陶设险，翼轸疏源。尉陀馀国，卢循旧边。邑居雄盛，人物殷全。是维乐土，实曰龙川。护持灵刹，庄严宝塔。基构鼎新，亭栾栌嶪。奔日宵排，归云晓纳。架壁三休，连甍四合。分惟星纪，境控天池。栋宇绵邈，衡津推移。神机丕应，瑞景潜仪。光合玉庑，彩动金枝。凡我寮庶，同嗟权实。周顗情勤，王蒙思逸。咫尺幽键，往来灵室。共荫法堂，俱归慧日。四维信受，三明弘益。贝叶纷纶，龙华舄奕。讲肆弘敞，齐筵巨翼。供引纯陀，饭回香积。天人合契，幽显同心。倾家奉贿，破产移琛。轩裳敻骛，缨佩交临。兰熏习远，檀那意深。伟哉连率，冲乎德化。职重隼裳，秩遵熊驾。酌贪贻则，还淳息诈。道济香城，祯凝宝舍。琳琅什种，杞梓缁徒。调轻僧会，辨析文殊。奔螭易失，令鼠难拘。愿刊贞琰，永冠康衢。伊我穷途，欣兹胜谒。文休泛海，仲翔游越。尚想知音，有怀明发。谬惟雅顾，叨陪天骨。爰抽弱翰，式叙高踪。孤音易竭，独赏难逢。思起王粲，悲生蔡邕，岂无章甫，谁适为容？
　　梓州郪县灵瑞寺浮图碑
　　辨夫神州括地，寰中分五岳之图；巨壑浮天，海上擢三山之秀。造化之所枢纽，灵仙之所窟宅。故得昭灼天汉，发挥云气。牛头山者，即广汉之名峰也。圆裔几乎数里，直上逾乎百仞。若乃岩泉铣石之什，风烟草木之状，倾九围而得隽，环四时而竞爽。苍岑隐嶙，旁分玉砌之阶；碧洞逶迤，下掬金陵之苑，实群圣之所托也。
　　隋开皇中，王秀作牧益州，来窥胜地，首旌嘉号，仍疏净域。因危裂户，就岭磴之成规；跨险分荣，借冈峦之迥势。工穷雕镂，妙出丹青。飞栋神行，回甍灵构。又于山顶，别建浮图。
　　隋运告迁，明皇首出。轩疏凋昧，基址堙芜。奄兴宣榭之灾，施及柏梁之烬。乡望等驰心妙律，夙契禅居。悲梵宇之摧梁，痛珍台之绝构。思弘法愿，重缉奇功。党集且千，家惟巨万。以为玉楼星峙，稽阆苑之全模；金阙霞飞，得瀛洲之故事。指香城而耸睇，临火宅而危魂。参妙范于神明，骋良工于宇宙。飞廉按辔，定枢臬于风衢；羲和顿策，揆钩绳于日路。雕檐画栱，龙回紫汉之间；复溜重栾，凤举丹霄之外。琼扉暮敞，推明月于金铺；绣桷晨开，落繁星于玉砌。每至两江春返，四野晴初，山川霁而风景凉，林甸清而云雾绝。沙汀送暖，落花与新燕争飞；城邑迎寒，凉叶共初鸿竞起。则有都人袭赏，凭紫楹而延襟；野客含情，俯丹棂而极睇。穷百年之后乐，写千里之长怀。信可以澡雪神襟，清疏视听，忘机意于纷扰，置怀抱于真寂者矣。
　　且勃旅游岷徼，漂举涪乡，年晷一穷，时灰七变。王阳西上，方惊敛辔之心；王粲南征，实动登楼之思。我之怀矣，乃作颂曰：
　　大块甄筫，名山作纪。发地龙盘，干霄凤峙。风雪万邑，冈峦千里，绝域天成，珍台地起。揆刹玄岭，图基丹峤。层栋峥嵘，重檐■〈穴上呌下〉窱。有隋紊历，重明改照。事与时迁，迹从原燎。义均除旧，事切为新。如或继者，代有其人。声飞陇蜀，望动州邻。争开禅施，竞植灵因。控险裁标，循危列构。岩烟接庑，峰云对溜。铎运星衢，珰悬月窦。紫轩雾合，丹梁露透。暮春疏节，新秋戒序。照满暄郊，气销寒渚。树浓莺乱，川长雁举。流涕写怀，魂驰意与。伟哉灵宇！壮矣全模！穷高极丽，远览长图。赏因时合，笔为神驱。有情君子，谁为舍乎？
　　卷十九
　　碑
　　梓州玄武县福会寺碑
　　若夫考龙图而括运，抚麟笔以伤时。天地闭而贤人隐，周孔逝而微言绝。岂非太阶无象，三辰鲜逌叙之因；沧海为陵，百川有横流之势？况乎法身长往，顾糟粕以空存；化迹繁流，仰舟航而遂远。虽复功推八正，犹迷鹤树之谈；道亚三明，未睹龙宫之籍。则有妙音难遇，瞻雪岭而投躯；真谛希声，仰云山而破骨。优昙企景，新雕白玉之龛；般若寻风，旧化黄金之像。三千宝座，迥出天宫；八万珍台，遥临净域。非慧图之冥感，孰能臻于兹乎？
　　福会寺者，隋开皇中之所建也。尔其峰峦雾列，东分井络之光；楼雉云横，西睹禺同之奥。北弥丰邑，里闬千甍；南控平江，波潮万里。拥亭皋之绝势，升林野之殊形。肇开修竹之园，式揆旃坛之刹。法川高辟，慈宫峻敞。文珰宝缀，环日月于重廊；翠栱丹楹，起虹霓于复殿。真容俯映，福众爰依？梵筵交烛，禅房互启。山神献果，还栖承露之台；天女持香，即绕飞花之阁。轮辉夜满，抽紫焰于金山；毫相晨临，发珠华于玉地。
　　爰有县令柳边，河东令族，大业之年，来光上邑。高人捧檄，功为铜墨之先；令宰鸣琴，课称弦歌之最。眷香城而恻念，披道肆而惊魂。示怀延奖，思宏末教。乃于寺内起重阁一所，乘烟置槷，揆日端绳。层榭三休，雕檐四注。奔星挂庑，混珠网而同归；明月窥轩，杂璇珰而共贯。仍抽丽笔，俯刊贞琰。词源迅委，振法海之波澜；义宇宏深，接禅宫之阃奥。昔者陶潜彭泽，罔闻仁慈之风；潘岳不可阳，未入菩提之域。兼其美者，盖在我柳君乎？
　　俄而帝隋方否，三官失龙凤之图；皇业未昌，九野被豺狼之毒。虽复餐砂茹石，窥剑道而回心；蜂聚枭腾，指铜梁而革面。自非法云西眷，潜消火宅之氛；慧日东来，迥朗昏衢之景。则安能冥资福地，显阻魔军？波清于振壑之隅，燎息于炎昆之曲？
　　洎乎大钧无事，神器有归。清玉户而帝寰中，转金轮而王天下。玄场佛境，与天下而惟新；莺树鸡林，共风云而改旦。功既成矣，时既贞矣。紫宸有裕，苍甿胥悦。都人狎至，瞻雁塔而欢心；野老相趋，寻鹿园而顿颡。或至诚冥发，争知不尽之虚；或道思旁流，竟委忘缘之施。乃于寺内造菩提塑像一座，实彭氏绝群之迹。洞参瑶铣，体备丹青。得埏范之奇模，尽陶甄之能事。功分实相，变入冥机；丹果长春，青莲不染。灵仪若动，似临王舍城中；神足疑行，即坐菩提树下。银床地涌，宝帐犹悬；珍木天成，金花不落。总章元年，又奉为皇帝更造八菩萨像，成于净境，别峻崇堂。而力寄群缘，功难独举。遂令众情驰骛，空怀更始之图；灵座端严，未得安居之地。
　　时有弘演上人，自丹乌下日，昌帝箓于明堂；青鹤乘霄，降仙苗于太室。轩冕将风云交映，钟鼎与山河共远。法师夙成真谛，幼挺殊姿。拔五翳于长驱，登四禅于回观。以为德因时建，澄什继踵于西都；道冀人弘，林远随肩于南国。痛迷生之诡矫，悲正觉之陵夷。思欲树真气于未萌，绪崇因于已往。遍游净境，历骋遐方。至总章二年，憩于兹刹。身持宝印，口出神珠。心动巴南，化行蜀右。法罗潜举，驯鸟性于慈林；慧镜旁开，息猿心于定水。亦有情钩五缚，遥腾解脱之川；想瘗六尘，迥拔沈迷之域。名臣长者，捐玉佩于银庭；善女灵姬，落金环于宝地。贪机雾涤，法施泉流。林衡抡杞梓之材，班匠献钩绳之巧。千栾电纠，万桷霞张；飞陆缘甍，层构架景。琼釭沓照，乘绀壁而宵分；珠箔重华，掩青疏而晓乱。红葩植井，彩缀河宫；丹桂承梁，香交列肆。天倡梵乐，肃然忉利之天；藻盖雕珰，焕若摩伽之殿。其精力之元感，而神化之曲成乎？
　　直岁寺主等，州闾盛族，鹙鹭荣因。升慧圃而功成，践魔庭而战胜。排四门而独往，共极群缘；攀十地而遐征，同趋觉路。县令虞洽，旌旗百代，剑履三朝。匡帝座而南征，拥台庭而北面。星象垂祉，川岳载灵；豫章七岁，麒麟千里。雄情负俗，郁王佐之宏图；英识迈时，得公门之逸气。既而拂衣华族，入天邑而观光；列板【一作版】仙台，出灵关而作宰。泉鱼狎夜，多单父之深恩；陇翟游春，嗣中牟之善政。有条不紊，施缓政于繁绳；断讼有神，下高锋于错节。因以激扬大化，潜滋比屋之封；光启令图，预积攀轮之慕。县丞裴休，家接朱栏，誉流丹阙，轩裳照绪，忠孝荣门。鸟鸣有伐木之歌，龙文非刈蓬之具。高材列务，盛德分司。翰墨不足留神，琴樽申共独往。十旬休沐，奄有泉林；千里邀迎，乃疲风月。青骊蹀躞，终喷玉而悬云；素鹤徘徊，且衔珠而犯露。加以沈研有地，题桥八解之津；诱劝无方，叱驭三乘之路。故能使幽明仰德，法俗依仁。攀海祇而如归，挹衢尊而下瞰。乡望等龟灵高族，骥子名家，关锦室于中堂，分绮疏于甲第。或望雄都鄙，代列歌钟；或业预云雷，门藏玺诏。文场促席，有江汉之英灵；武观连衡，得岷峨之锐气。并能驰心彼岸，欲临海而蹇裳；投足化城，下悲思而反袂。
　　下官薄游江右，旅寄城隅，怀道术于百龄，接风期于四海。依然梵宇，欣象教之将行；莞尔公庭，惜牛刀之遂屈。虽文殊辨论，妙悬解而忘言；而伯喈雄管，叙真宗而罔愧。敢巡此义，乃作颂云：
　　金堤迥色，玉峡长澜。城阙纷乱，江山耸盘。云屯胜邑，雾启禅坛。右萦层雉，左接崇峦。竹园精舍，檀山香阁。万栱腾虬，千楣跂鹤。晚星疏翠，朝霞泛雘。鼓奏泉流，钟鸣霜落。时经失道，代历交呈。神宫不挠，法众无惊。金轮邃晓，玉镜施明。功照佛刹，化被王城。帝图冥运，真仪浚发。贝齿含星，流毫耀月。鸟离山扃，龙还海阙。宝树形留，天宫象设。爰有真人，式宣慈主。发迹江甸，驰声蜀宇。望远连规，攀澄袭矩。力穷兴道，功周廊庑。群缘肸蠁，众福氤氲。丛楹列电，高栋衔云。银龛曙抚，玉座宵分。琼玑有烂，藻绘多文。郁彼岩邑，猗欤上宰。松桂连华，鸳鸾集彩。禅津有裕，至公无待。火宅可辞，舟航斯在。我之飘寓，邈矣来游。山川俯仰，道义淹留。承风郭外，撰缀江幽。玄机胜笔，天地相周。
　　彭州九陇县龙怀寺碑
　　粤若真元混沌，抱一气于天门；象化童蒙，构三灵于地户。由是金城逆顺，山河假成器之因；玉烛沈浮，风火兆流形之蘖。悬大明于日月，适滞泉宫；设巨浸于云雷，终迷毁宅。太极所以散而为两，洪飚所以吹而为万。虽复卑高异列，俱沈方内之游；坌集横流，共失环中之契。岂夫涅盘深视，不背色以求真；般若长驱，每乘空而得静？则知一名同出，阴阳为破道之墟；万象皆空，天地即降魔之境。莫见其俯仰，不知其去就。至自于太虚，复归于无物。其建言立德，开业成务。握大柄而推造化，执洪炉而诘元始。四门幽辟，顾非相而迟回；三驾晨严，临有为而出顿。岂不知羁孤长路，终婴旅泊之虞；舟楫中流，未释风涛之苦？将以宅心者寂，虚室所以合符；应物者神，明镜由其不倦。故能商榷宇宙，指麾权实。演群生而非其力，存庶品而非其有。千峦闭景，似居蓬艾之间；双阙临空，若在江湖之上，其释迦之冲用乎？
　　龙怀山者，井络之所交会，岷隅之所控带。攒峰北走，吐沓嶂于玄霄；巨壑南驰，喷洪涛于赤岸。香城宝地，左右林泉；碧岫丹岑，往来烟雨。时有法会禅师者，俗姓褚氏，吴郡钱塘人也。金章锡美，河阴传九命之尊；玉铉乘荣，江左受三台之贵。地灵人杰，自朔野而重光；学府文宗，冠南都而独秀。法师紫星降彩，红云受气。应积善于高门，契冥缘于累世。果浮觞引，潜图彼岸之功；聚砾延砂，即揆为山之业。灵枢密运，辟仁路而长鸣；慧刃高挥，斩邪关而洞照。以为冥机体化，毫发莫滞其真；执数逐微，乾坤不容其算。于是四禅幽观，破铜堞而出无明；三昧雄图，排铁围而泯非相。法云自在，吐纳龙宫；贤圣不仁，奔驰象域。将使三千塔庙，知真实之玄津；万亿幡幢，入空虚之秘藏。安心乐土，遁影灵关。以开皇元年，憩于兹岭。
　　灵墟福地，已被神功；玉榜金绳，未光朝命。蜀王秀以文昭建国，帝子专征。仗巴服之尊名，裂邛荒之宝命。彤騑僭帝，跸万骑于铜梁；皂盖图王，警千乘于玉宇。镜山南望，志狭彭渝；锦水西浮，耻朝江汉。开实沈之壁垒，啸京叔之风尘。拥龟堞而托殊方，凭爵堂而傲天子。威权所制，胜兵数十州；雄视所临，经涂五千里。三英赋雪，瞻秋月于梁台；八叟吟风，传朝云于楚馆。思弘正法，广召名僧；振锡云趋，乘杯雾合。禅师括囊泉石，韬迹烟霞。攀紫桂而同尘，守青莲而向晦。冲飚荡岳。宁移忍地之灵？烈火焚山，不挠坚林之色。王心有悟，时加优礼；顺风拜道，封山谢失。发净财于广内，揆仙室于重幽。因嶂为壁，凭崖列户，以开皇五年始赐额为龙怀寺。地邻绵左，遂均绵上之恩；山似龙盘，即建龙怀之刹。尔其崇峦经复，复涧萦回；高邱泄云，长林翳日。增琼垣于下麓，揆瑶构于中岩。香阙神行，珍台妙立。玉虬衔霭，绝游气而负苍天；金凤连甍，排烈风而瞰玄圃。延绿房于叠巘，上拂霞庄；蔓丹阙于重溪，下披泉户。阳开阴阖，变霜露于旋回；蠖动螟飞，起雷霆于指顾。玉堂朝亘，影袭长虹；珠殿宵浮，光含列宿。
　　禅师殁后，爰有孝恭法师、智开法师、弘向法师、宝积阇黎四上人者，并禅师之上足，而法门之领袖也。五明衢路，控引情宫；八解源流，朝宗性海。其深为宝，拔白玉于崭岩；无碍居真，得玄珠于象罔。住持真界，栖息妙涂；俱深寂灭之源，各证菩提之域。虽业定人境，照已极于无方；而道寄生成，功遂覃于有相。演中乘之奥义，增上栋之宏规。万栱不骞，千门有闶。
　　俄而帝隋大去，皇家小往。天地闭而贤人隐，云雷屯而巨宝衰。毒龙横雾，四天沈暗逆之悲；醉象驱风，三界罹崩离之酷。上人慧机幽晤，定识潜融。知佛日之恒明，审王风之尚静。芝歌商岳，揆鸡岭而同归；茅藉磻溪，与猴江而共致。遁俗无闷，因时有待。洎丹陵启秩，赤县居尊；迦维授手，波旬革面。十千天子，新朝帝释之宫；八万仙人，始向毗耶之国。一音演而荒景服，三圣澄而礼乐备。由是巴方旧彦，蜀城遗老，仰慈门而知户牖，升福田而喜耕凿。雕鞍绣辖，瞻燕崿而驰魂；黼带綖裾，指鹦林而骛款。宝瓶宵注，润浃尧旬；玉尘晨麾，风调舜历。咸以为假沈其性，迷生安视听之功；动乱其心，穷子失肌肤之恋。江连巫峡，始绊心猿；山对禺同，终维意马。
　　贞观年中，积阇黎等乃宣昭遗址，发挥精舍。容成校历，揆日用于天经；隶首陈章，算神功于地箓。回廊■〈穴上呌下〉窱，自吐风飚；列榭峥嵘，坐含云雨。图竭官之妙质，俨卢舍之真容。宝珠周映，银龛备色。逸多垂足，似临兜率之天；师利分身，若赴维摩之境。灵仙可接，藻绘无施；真应难征，雕镌有寄。若乃巡积岨，历森沈。天花照而高月落，地籁惊而幽泉涌。紫兰花径，香侵柏叶之炉；绿草文茵，影入芙蓉之座。真童凤策，即践金沙；仙女鸾衣，还窥石镜。岩庄转梵，杳冥松桂之墟；磵户栖槔，寂寞藤萝之院。法鼓奏而寒山旷，洪钟鸣而晓壑静。赪苔翠藓，具不尽之灵衣；石乳琼浆，入无生之妙馔。肃肃焉，遥遥焉。信调御之珠庭，而列真之甲第也。
　　爰有上座玄鉴法师等，并六尘无我，四谛非他。奉干越之微言，守楞伽之奥府。法雷潜吼，鼓动风烟；慧日扬明，照临邱壑。青溪坐定，见心宅之恒灵；丹洞行忘，觉身城之每化。须弥不动，迥镇阎浮；阇崛安居，下观忉利。开四生之广路，叙六趣之彝伦，足以导扬真绩，恭宣来命者矣。县令柳公，讳明献，字太初，河东人也。太玄降气，中黄授彩。袭周鲁之荣基，吐河汾之灵液。四科高第，振风翮于三冬；万室崇班，局云骖于百里。既而政成黎颂，道洽甿讴。假无上之幽筌，毗不言之景化。弦歌在韵，将宝偈而齐归；铜墨成章，与梵天而共贯。琼波湛淡，沃荡云雷；珠树萧条，蔽亏烟雨。贞机罕应，良谈放好事之游；朗调多奇，高赏尽名山之曲。
　　下走东皋事失，南州涂穷，叹孔席之栖遑，笑阳歧之浩荡。薄游兹邑，喜见高人。三接而定琴樽，七纵而擒风月。林宗有道，相期清浊之间；平叔能言，见许天人之际。从容宴语，契阔胸怀。欣性情之同冥，感形骸之共遣。虽玄都妙域，已挂于忘言；而塾读文场，窃申于知已。敢作颂曰：
　　妙象无倪，神功有陟。湛淡名器，奔腾事业。慧路翘车，禅河舣楫。控引群品，轮回庶劫。纵横宇宙，反复山川。言因境立，道寄形诠。爰稽福地，式揆珍田。丹溪漏日，碧洞栖烟。阇都玉槛，须弥石室。榛灌溟蒙，风云萧瑟。睟容乃眷，禅徒有谧。业磴三休，花岩四密。崇峦架殿，叠嶂营楼。千楣凤起，万栱鸾浮。星开绀发，月湛青眸。神宫不夜，邃阁长秋。户临重崿，窗分绝岭。半汉香浮，中天梵警。鹤林圣迹，龙泉佛影。鸟思山空，猿悲峡静。森森巨柏，落落长松。月出东岫，霞生北峰。山人自狎，野老相逢。白云屡断，青溪几重？彭泽之令，临邛之客。比德山薮，重规泉石。法宇成言，慈门致役。糠粃吏隐，薜萝心迹。吾生扰扰，与道遑遑。殷勤颂咏，惆怅津梁。投功翠碣，助化玄场。百年之后，苔藓苍苍。
　　卷二十
　　碑
　　梓州慧义寺碑铭并序
　　粤若三灵混极，惟神藏妙物之机；六气潜周，惟圣握财成之柄。考龟龙于百代，觉路先迷；征象马于三川，玄津晚辟。岂非君臣朴静，则上皇扶失道之危；仁义沸腾，则大雄拯横流之弊？然后阶四禅而纵观，再造淳风；出三昧而端求，一匡浇俗。详穷秘躅，迥测冥机。观俗化之浮沈，考经纶之去就，则知理非徒寝，勋华粃天下之功；教不虚行，周孔雪寰中之诮。遂能往来真极，表里睿图。谈慧日于昏衢，荫慈云于毁宅。由是妙音鸿渐，化迹龙飞；为法栋梁，作人父母。诸天竞写，金仙满月之容；异事争传，贝叶璇花之偈。
　　慧义寺则安昌寺之遗基，周使持节车骑大将军仪同三司大都督新州刺史安昌公之所建也。公讳则，字孝规，后魏景穆皇帝之玄孙，司空安昌王之元子。雄才广度，身膺海岳之灵；华冕雕轩，地积王侯之气。晚参周运，位列虞宾；爰抚新州，来光旧蜀。江分石犀，犹连赤岸之山；路对金牛，尚疑青泥之磴。荣高牧刺，养隔晨昏。披厚褥以惊心，抚长筵而下泣。以为临川积慕，尚疏锺阜之岩；康乐追怀，竟凿庐峰之壁。傍稽胜托，俯植灵因。穷广汉之名山，得长平之绝岫。凭危列户，亘险乘甍。龛临明月之宫，塔对浮云之径。青莲湛目，下映香泉；赪果含唇，斜交宝树。重扃写翠，攀叠磴而烟周；复榭回丹，委连冈而电属。真童入卫，山前桂树之坛；神客来游，水上芙蓉之殿。千楣凤矫，横鸟道而斜飞；万栱虬蟠，俯虹庄而沓起。霞明春牖，即对谈鸡；露下秋亭，仍传唳鹤。松门不杂，禅清避俗之心；竹院长闲，响合游仙之梵。若夫招提净域，栋宇长存；精舍祇洹，规摹可袭。亦犹林光旧址，遂起甘泉之宫；露寝馀基，因立灵光之殿。
　　自先后膺历，今圣乘时，尧曦将佛镜俱悬，轩车与法轮同转。眷香城而侧席，怀妙叶而旁施。爰加慧义之名，用徙安昌之号。镌镕间起，缔饰争飞。前司马苏良乂，首引甄操；前长史唐秀卿，继敦崇拓。乃立弥勒下生像一铺，诸佛新变相一龛，并对巘呈规，分崖合势，容华秀绝，相好端明。尽雕刻之奇摹，执丹青之有契。随峰写状，旌旗舍卫之兵；因石生姿，花叶祇园之树。山靡进晚，丽饰晨岩；磵户迎宵，神光夜烛。如来应化，上辞兜率之天；菩萨分身，下入须弥之座。
　　时有就禅师者，俗姓冯氏，行遗生灭，思出尘劳。修定水之堤防，擢禅林之栋干。法忍以精求解脱，俯会无生；慧严以身证涅盘，坐观真谛。受踪故事，隔代同符；形骨犹存，英灵可视。岂若武担山下，惟传智士之名；蜀郡江前，别画文翁之像而已哉？又有庆法师者，俗姓王氏。贞机苦节，以般若为心谋；辅弼匡迷，以菩提为已任。遂使邑南偃化，争传廉恕之风；濮右驰情，竞起松篁之节。爰有庾子山者，文场之俊客也。自黄旗东扫，青盖西还。承有晋之衣缨，作大周之杞梓。嘉声内振，健笔傍流；翠碣高悬，丹书未缺。琼钟俯彻，犹参吐凤之音；石镜傍临，尚写回鸾之迹。朝请大夫长史河东裴爽，公侯映代，贞白承家，临九折以长驱，下双流而作镜。清通旧德。王休征之不虚；领袖耆年，庞士元之获展。县令卫元，冰霜用足，江汉情多。传卫玠之清谈，兼卫恒之博识。牛刀屈锐，陵剑壁而裁风；凤轸鸣徽，望琴台而助化。寺主大明法师，俗姓淳于氏，盖齐上客之遗苗，汉廷尉之洪胤。避地岷濮，代为豪酋。法师住持真教，栖息妙涂，临雁塔而虔诚，仰龙宫而绎思。禅居遁迹，严君平之出尘；梵肆延宾，杨季卿之好事。上沐皇王之泽，下承连宰之功。收里巷之讴谣，览江山之体势。咸以为安昌故迹，虽篆德于前闻；新野残书，未兼芳于后叶。爰求胜律，重勒奇踪。托勃以知已之宾，校勃以当仁之分。文通、景纯之笔，何后何先？襄川、岘岭之碑，为陵为谷。敢凭真眷，俯竭虚怀。披翰苑而长鸣，下辞庭而阔步。扬子云之继马，人远乎哉；蔡伯喈之嗣张，吾知之矣。敢作颂曰：
　　三千净土，八万名山。银台海上，金阙云间。禅居不杂，觉路长闲。鸾鹤栖举，风烟往还。蜀门南望，岷波东泻。川路黄牛，关城白马。宝光仙镇，来清鉅野。紫磴三危，丹峰四下。显允安昌，俾侯江汉。英威外发，妙谋内断。慧则心机，孝为身干。聿求胜迹，爰疏壮观。跨险垂甍，缘崖构极。玉座交映，珍龛间饬。磴道鱼鳞，山形凤翼。露清轩冕，霞明篆刻。重峦架崄，曲岫回廊。岩扉侧启，磵户斜张。松门石塔，竹院沙场。斋庭合梵，讲肆浮香。郁纡甍栋，参差林沼。叶嶂奔禽，花岩度鸟。地遥心旷，尘疏俗少。鹤唳更秋，猿吟漏晓。法门幽寂，禅宫寥敻。树杳烟深，泉飞虹映。实为妙域，傍滋道性。屡延铭表，频流藻咏。铜梁上德，玉垒名师。饰传觉照，颠闱文思。千龄道术，万古风期。重规叠矩，何代无之？
　　行状
　　常州刺史平原郡开国公行状
　　某州县，洪飚未翔，灵凤垂翼；景云不烛，神龙宛颈。岂非时不可以苟遇，道不可以虚行？圣人作而万物睹，神功资而百宝用。是以山川倒徙，太阶怀息乱之臣；天地乖离，元首伫康时之具。则有得其数者，于平原公见之矣。
　　自星虹沓祉，开宝历于轩图；雷电窈冥，载休征于鲁谶。龙骧凤起，霸图存玉垒之云；紫盖黄旗，王迹着金陵之野。故得卿才表秀，叠彩骈踪；皂盖朱幡，连州比郡。公侯必复，子孙承百代之基；馀庆不忘，仁义应千龄之运。公鼎门疏照，穴岫翔辉。分岳秀于樊侯，禀辰精于傅说。折旋儒馆，以六艺为笙簧；轩翥翰林，用两京为鼓吹。经邦化俗，涉游夏之门庭；减灶麾兵，得孙吴之阃奥。皇天眷命，圣武膺图，睹物怀人，思功去罪。寰中有事，曹参希执帛之荣；阃外多虞，周绁企中军之宠。见危授命，藏器及时。攀凤羽于九霄，候龙颜于千里。萧王内寝，频献雅诚；韩信斋坛，屡迁优秩。武德三年授中郎将，俄迁大将军一与下句并成一句。
　　秦王统军，皇基肇辟，天步犹难。宸扆应上相之荣，仙梦受中权之寄。被庐讲将，实赖弘图；今日佥谋，先应时望。于时弄兵窃举，犹勤甲胄；吞沙饵石，尚阻河梁。公制变以奇，荡除以杀。七擒三捷之略，绪着辕门；拔旗穿札之能，勋在盟府。五年六月加上柱国，随班列也。
　　翦桐疏爵，分茅建社。下断物土，上格星躔。唐虞着其升降，周汉明其损益。所以羽仪帝室，蕃卫王畿；惩恶劝善，庸贤叙德。高祖勋逾黜夏，业擅戡黎。置酒醴于南宫，扬旌旆于东府。建皇帝之号，安不忘危；览彻侯之籍，荣而思报。以公乃诚匪懈，原始要终。望严雪而识寒松，观疾风而知劲草。九年，封望都县男，贞观元年，改封县侯。
　　文貔禁旅，实着趫雄；清道启行，允兹多士。自非誉高朝讽，价重人谣。仍亏博望之仪，必乱钩陈之选。公早陪戎律，夙简帝心。扬历二宫，当仁不让。授左卫中郎，俄迁右虞侯率。葱山狄壤，蒲海蛮陬，信要服之外区，乃匈奴之右地。境邻蛇泽，乘劲敌而雕腾；郡迩酒泉，候宵尘而鹗视。天子乃停旒侧听，负扆晨惊。振洪策于古今，溢严勋于覆载。将使八纮昭泰，银台应益地之图；九县平夷，瑶水流寻仙之驾。贞观某年，授高昌道行营总管。
　　公道凝三略，功标五才，逸气横云，雄精贯月。象物而动，鼓鼙肃战士之容；推信而行，歌舞表将军之德。裹粮坐甲，轻死等于鸿毛；投袂冲冠，重义均于熊掌。凿空归惠，荒度来宾。收郑吉之前踪，复张骞之故事。庙堂颂德，魏阙畴庸，光赞六条，非公莫可。某年，授某州刺史。寻以江沲奥域，衡霍名区，楚情剽狡，吴风浇竞。火耕水耨，郡阙【当为辟】婺女之精；竦剑危冠，人寻鱄诸之弊。分宣演化，卧理切于宸襟；易俗迁讹，行吟伫于人望。贞观某年，迁睦州刺史。政刑不慝，考绩连最。俄授使持节松州都督。今上钧台嗣历，鼎邑凝图。百城劳晋武之心，千里扬汉宣之诏。玺书加秩，礼缛诸藩。纶焕层班，事高恒典。永徽中，改沙州刺史。属鳌山乱德，鸿水稽诛。扶桑落日之滨，妖朋蚁结；孤竹寻云之际，孽党蜂腾。百济遗黎，托悬巢而斩气；三韩别种，附危幕而游魂。玉帐搜兵，伫责苞茅之贡；金坛令律，将收楛矢之琛。龙朔年中，授公熊津道总管。
　　公昔从幕府，早厕戎行。览兵法于轩辕，受阴阳于吕望。三门五垒，得破敌之奇谋；火舰云梯，总行军之妙法。故得战无全阵，野靡坚城。摐金将跃马暂临，衔璧与牵羊相继。岂惟秋方息乱，遥闻定远之名；春谷投心，遐想度辽之策？若斯而已矣。及三军献捷，诸将论功，帝嘉乃勋，作镇炎野，授公广州都督，改封平原公。
　　以途邻北户，地接南池。珠崖魑魅之乡，铜柱贪残之境。累藩斯寄，历任称难。于是受以春风，临以夏日。明冠婚于县邑，布庠塾于闾阎。薤本诛强，奸豪屏气；棠阴察狱，惸独申哀。理龚遂之乱绳，解虞卿之错节。黄霸得循良之誉，绩未衒于边城；陈汤有方面之勋，位不登于剌举。兼方具美，其式【当为在】兹乎？朝廷以公屡参伯牧，骏历班条，吏不忍欺，人无胥怨。伏情驭极，留连稷野之童；托义训毗，惆怅耶溪之老。虽有黄槐紫棘，无以易尧；盛岳名都，犹闻借寇。麟德元年，改授金紫光禄大夫常州剌史。
　　既而天机忽爽，大渐弥留；白玉徒煎，黄金难化。台阶侧席，方膺雉冕之尊；玉女停机，俄逢鹊衣之变。以某年某月日，春秋若干，薨于公舍。呜呼哀哉！惟公间气呈姿，灵和叶庆。凤鸣千仞，鹏搏万里。情关峻远，得意于众妙之门；性宇沈凝，忘筌于毁誉之境。因心以至，孝悌表于乡闾；临义而行，禄赐均于宗族。故得虬骤蠖屈，服冕乘轩。归汉于缔构之辰，游梁于骇乱之际。章沟雾辟，曳鹖尾而晨趋；甲馆烟开，奉旄头而夜警。鸣鼙出塞，进李牧之奇诚；露冕巡方，受苏章之直笔。方当献纳黄屋，揖拜青墀，入东寺而掌壶，处南台而曳履。不谓藏舟夜涉，负杖朝兴。丹邱之化未寻，玄扃之痛俄及。故怨深彻乐，悲躔罢市者乎？谨状。

　　王子安集

四库全书　王子安集　　（唐）王勃 撰

　　钦定四库全书

　　集部二

　　王子安集

　　别集类一

　　唐

　　提要

　　（臣）等谨案王子安集十六巻唐王勃撰勃字子安绛州龙门人髙宗时官虢州叅军事迹具唐书文苑传传称其文集三十巻而杨烱集序则谓分为二十巻具诸篇目洪迈容斋随笔亦称今存者二十巻盖宋代所行犹其旧本明以来其集巳佚原目遂不可考世所传初唐十二家集仅载勃诗赋二巻阙畧殊甚故皇甫汸作杨烱集序称王诗赋之余未睹他制此本乃明崇祯中闽人张燮捜辑文苑英华诸书编为十六巻虽非唐宋之旧而以视别本则较为完善矣勃文为四杰之冠儒者颇病其浮艳案段成式酉阳杂俎曰张燕公尝读勃夫子学堂碑颂帝车南指遁七曜于中阶华盖西临髙五云于太甲四句悉不解访之一公一公言北斗建午七曜在南方有是之祥无位圣人当出华盖以下卒不可悉洪迈容斋随笔亦曰王勃等四子之文皆精切有本原其用骈俪作记序碑碣盖一时体格如此而后来颇议之杜诗云王杨卢骆当时体轻薄为文哂未休尔曹身与名俱灭不废江河万古流正谓此耳身名俱灭以责轻薄子江河万古指四子也韩公滕王阁记云江南多游观之美而滕王阁独为第一及得三王为序赋记等壮其文词注谓王勃作游阁序又云中丞命为记窃喜载名其上词列三王之次有荣耀焉则韩之所以推勃亦为不浅矣夫一行段成式博洽冠絶古今杜甫韩愈诗文亦冠絶古今而其推勃如是枵腹白战之徒掇拾语録之糟案一公谓僧一行也粕乃沾沾焉而动其喙殆所谓蚍蜉撼树者欤今录勃集并録成式及迈之所记庶耳食者无轻诋焉

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●王子安集原序

　　大矣哉文之时义也有天文焉察时以观其变有人文焉立言以重其范厯年兹乆逓为文质应运以发其明因人以通其粹仲尼既没游夏光洙泗之风屈平自沈唐宋弘汨罗之迹文儒于焉异术词赋所以殊源逮秦氏燔书斯文天丧汉皇改运此道不还贾马蔚兴已亏于雅颂曹王杰起更失于风骚僶俛大猷未沗前载洎乎潘陆奋发孙许相因继之以颜谢申之以江鲍梁魏羣材周隋众制或茍求虫篆未尽力于丘坟或独狥波澜不寻源于礼乐会时沿革循名抑扬多守律以自全罕非常而制物其有飞驰倐忽倜傥纷纶鼔动包四海之名变化成一家之体蹈前贤之未识探先圣之不言经籍为心得王何于逸契风云入思叶张左于神交故能使六合殊材并推心于意匠八方好事咸受气于文枢出轨躅而骧首驰光芒而动俗非君之博物孰能致于此乎君讳勃字子安太原祁人也其先出自有周浚启文明之裔隐乎炎汉弘宣髙尚之风晋室南迁家声布于淮海宋臣北徙门德胜于河汾宏材继出达人间峙祖父通隋秀才髙第蜀郡司户书佐蜀王侍读大业末退讲艺于龙门其卒也门人谥之曰文中子闻风睹奥起予道唯揣摩三古开阐八风始摈落于邹韩终激扬于荀孟父福畤厯任太常博士雍州司功交址六合二县令为齐州长史抑惟邦彦是曰人宗絶六艺以成能兼百行而为德司马谈之晩岁思弘授史之功扬子云之暮年遂起叅玄之叹君之生也含章是托神何繇降星辰竒伟之精明何由出家国贤才之运性非外奬智乃自然孝本乎未名人应乎初识器业之敏先乎就傅九岁读颜氏汉书撰指瑕十巻十岁包综六经成乎期月悬然天得自符昔训时师百年之学旬日兼之昔人千载之机立谈可见居难则易在塞咸通于术无所滞于词无所假幼有钧衡之畧独负舟航之用年十有四时誉斯归太常伯刘公廵行风俗见而异之曰此神童也因加表荐对策髙第拜为朝散郎沛王之初建国也博选竒士征为侍读奉教撰平台钞畧十篇书就赐帛五十疋先鸣楚馆孤峙齐宫乗忌侧目应刘失歩临秀不容寻反初服逺游江汉登降岷峨观精气之会昌翫灵竒之肹蠁考文章之迹征造作之程神机若助日新其业西南洪笔咸出其词毎有一文海内惊瞻所制九陇县孔子庙堂碑文宏伟絶人稀代为宝正平之作不能夺也咸亨之初乃叅时选三府交辟遇疾辞焉友人陵季友时为虢州司法盛称弘农药物乃求补虢州叅军坐免岁余寻复旧职弃官沈迹就养于交址焉长卿坐废于时君山不合于朝岂无媒也其惟命乎富贵比于浮云光阴踰于尺璧着撰之志自此居多观覧旧章翾翔羣艺随方渗漉于何不尽在乎词翰倍所用心尝以龙朔初载文埸变体争构纎微竞为雕刻糅之金玉龙鳯乱之朱紫青黄影带以狥其功假对以称其羙骨气都尽刚健不闻思革其弊用光志业薛令公朝右文宗托末契而推一变卢照邻人间才杰覧清规而辍九攻知音与之矣知巳从之矣于是鼔舞其心发泄其用八纮驰骤于思绪万代出没于毫端契将往而必融防未来而先制动揺文律宫商有奔命之劳沃荡词源河海无息肩之地以兹伟鍳取其雄伯壮而不虚刚而能润雕而不碎按而弥坚大则用之以时小则施之有序徒纵横以取势非鼔怒以为资长风一振众萌自偃遂使繁综浅术无藩篱之固纷绘小才失金汤之险积年绮碎一朝清廓翰苑豁如词林増峻反诸宏博君之力焉矫枉过正文之权也后进之士翕然景慕乆倦樊笼咸思自释近则面受而心服逺则言发而响应教之者逾于激电传之者速于置邮得其片言而忽焉髙视假其一气则邈矣孤鶱窃形骸者既昭发于枢机吸精微者亦濳附于声律虽雅才之变例诚壮思之雄宗也好异之徒别为纵诞专求恠说争发大言乾坤日月张其文山河鬼神走其思长句以増其滞客气以广其灵已逾江南之风渐成河朔之制谬称相述罕识其源扣纯粹之精机未投足而先逝览奔放之偏节已滞心而忘返乃相循于局歩岂见习于通方信谲不同非墨翟之过重増其放岂庄周之失唱髙罕属既知之矣以文罪我其可得乎君以为摛藻雕章硏几之余事知来藏往探赜之所宗随时以发其惟应便稽古以成其殆察微循紫宫于北门幽求圣律访玄扈于东洛响像天人毎覧韦编思弘大易周流穷乎八索变动该乎四营为之发挥以成注解尝因夜夣有称孔夫子而谓之曰易有太极子其勉之寤而循环思过半矣于是穷蓍蔡以象告考爻彖以情言既乗理而得玄亦硏精而循道虞仲翔之尽思徒见三爻韩康伯之成功仅踰两系君之所注见光前古与夫发天地之秘藏知鬼神之情状者合其心矣君又以幽赞神明非杼轴于人事经营训导乃优游于圣作于是编次论语各以羣分穷源造极为之古训仰贯一以知归希体二而致逺为言式序大义昭然文中子之居龙门也睹隋室之将丧知吾道之未行循叹鳯之逺图宗获麟之遗制裁成大典以赞孔门讨论汉魏迄于晋代删其诏命为百篇以续书甄正乐府取其雅奥为三百篇以续诗又自晋太熙元年至隋开皇九年平陈之岁褒贬行事述元经以法春秋门人薛収窃慕因为元经之传未就而殁君思崇祖德光宣奥义续薛氏之遗传制诗书之众序包举艺文克融前烈陈羣禀太丘之训时不逮焉孔伋传司冦之文彼何功矣诗书之序并冠于篇元经之传未终其业命不我与有涯先谢春秋二十八皇唐上元三年秋八月不改其乐颜氏斯殂养空而游贾生终逝呜呼天道何哉所注周易穷乎晋卦又注黄帝八十一难幸就其功撰合论十篇见行于代君平生属文岁时不倦缀其存者纔数百篇嗟乎促龄材气未尽殁而不朽君子贵焉兄勔及勮磊落词韵铿鍧风骨皆九变之雄律也弟助及勋揔括前藻网罗羣思亦一时之健笔焉友爱之至人伦所及永言存殁何痛如之援翰纪文咸所未忍葢以投分相期非宏词说澘然擥涕究而序之分为二十巻具诸篇目三部盛作恨不序于生前七志良书空得撰于身后神其不逺道或存焉华阴杨炯撰

　　●钦定四库全书

　　王子安集巻一

　　（唐）王勃 撰

　　○赋

　　春思赋【并序】

　　咸亨二年余春秋二十有二旅寓巴蜀浮游岁序殷忧明时坎壈圣代九陇县令河东柳太易英达君子也仆从游焉髙谈胸怀颇泄愤懑于时春也风光依然古人云风景不殊举目有山河之异不其悲乎仆不才耿介之士也窃禀宇宙独用之心受天地不平之气虽弱植一介穷途千里未尝下情于公侯屈色于流俗凛然金石自匹犹不能忘情于春则知春之所及逺矣春之所感深矣此仆所以抚穷贱而惜光阴怀功名而悲岁月也岂徒幽宫狭路陌上桑间而已哉屈平有言目极千里伤春心因作春思赋庶几乎以极春之所至析心之去就云尔
　　若夫年临九域韶光四极解宇宙之严气起亭皋之春色况风景兮同序复江山之异国感大运之虚盈见长河之纡直蜀川风候隔秦川今年节物异常年霜前桞叶衔霜翠雪后梅花犯雪妍霜前雪里知春早看桞看梅觉春好思万里之佳期忆三秦之逺道淡荡春色悠扬怀抱野何树而无花水何堤而无草于是仆本恨人平生自沦怀书去洛抱剑辞秦惜良会之遒迈厌他乡之苦辛忽逢边候改遥忆帝乡春帝乡迢递关河里神皋欲暮风烟起黄山半入上林园玄灞斜分曲江水玉台金阙纷相望千门万户遥相似昭阳殿里报春归未央台上看春晖水精却挂鸳鸯幔云母斜开翡翠帏竞道西园梅色浅争知北阙桞阴稀敛态调歌扇廽身整舞衣银蚕吐丝犹未暖金燕衔泥试学飞妾本幽闺学歌舞寜知汉代多廵抚前年斋祭谒甘泉今岁笙箫祠后土桃花万骑喧长薄兰叶千旗照平浦见原野之芳春忆山河之邃古长安路狭遶长安公子春来不厌看杏叶装金辔■〈浦〉萄镂玉鞍耸葢临平乐回笳出上兰上兰经鄠杜挥鞭日将暮白马新临御沟道青牛近出章台路章台接建章垂桞复垂杨草开驰马埓花满闘鸡场南邻少妇多妖婉北里王孙驻行幰乍怪前春节候迟预道今年寒食晩伤紫陌之春度惜青楼之望逺紫陌青楼照月华珠帷黼帐七香车蛾眉画来应几様蝉鬓梳时半欲斜恨雕鞍之届晩痛银箭之更賖行行避叶歩歩看花因狂夫之荡子成贱妾之倡家狂夫去去无穷已贱妾春眠春未起自有兰闺数十重安知榆塞三千里榆塞连延玉关侧云间沉沉不可识葱山隐隐金河北雾里苍苍几重■〈黑色〉忽有驿骑出幽并传道春衣万里程龙沙春草遍瀚海春云生疎勒井泉寒尚竭燕山烽火夜应明闻道河源路逺逺谁教夫壻苦行行君行塞外多霜露为想春台起烟雾游丝空罥合欢枝落花自遶相思树春望年年絶幽闺离绪切春色朝朝异边廷羽书至都护新封万里侯将军稍定三边地长斾犹衔扫云色宝刀尚拥干星气昨夜祁连驿使还征夫犹在鴈门关君度山川成白首应知岁序歇红颜红颜一别成胡越夫壻连延限城阙羌笛横吹陇路风戎衣直照关山月春色徒盈望春悲殊未歇复闻天子幸关东驰道烟尘万里红析羽揺初日繁笳思晓风后骑犹分长乐馆前旌已映洛阳宫洛阳宫城纷合沓离房别殿花周匝河阳别舍抵长河丹轮绀幰相经过戚里繁珠翠中闺盛绮罗鳯移金谷舞莺引石城歌向夕天津洛桥暮争驱紫燕黄牛度闲居伊水园旧宅邙山路武子新布金钱埒季伦欲碎珊瑚树复道西墉春雾寡更值南津春望写入金市而乗羊出铜街而试马叶抱露而争密花牵风而乱下锦障萦山罗帏照野司空令尹之博物二陆三张之文雅新年柏叶之樽上巳兰英之斚春来并是春何啻两违秦忽逢江外客复忆江南春罗衣乗北渚锦袖出东邻江边小妇无形迹特怨狂夫事行役鳯凰山上花无数鹦鹉洲中草如积春江澹容与春期无处所春水春鱼乐春汀春鴈举君道玉门关何如金陵渚为问逐春人年光几处新何年春不至何地不宜春亦有当春逢逺客亦有当春别故人风物虽同候悲欢各异伦归去春山恣闻放蕙畹兰皋行可望何为悠悠坐惆怅比来作客住临卭春风春日自相逢石镜岩前花屡密玉轮江上叶频浓髙平灞岸三千里少道梁山一万重自有春花煎别思无劳春镜照愁容盛年耿耿辞乡国长路遥遥不可极形随朗月骤东西思逐浮云几南北春蝶参差命俦侣春莺绵蛮思羽翼余复何为此方春长叹息会当一举絶风尘翠葢朱轩临上春朝升玉署调天纪夕憩金闺奉帝纶长卿未达终希达曲逆长贫岂剰贫年年送春应未尽一旦逢春自有人

　　七夕赋

　　若夫干灵鹊谶之端地辅龙骖之始慿紫都而受厯按玄丘而命纪鳯毛锺桂阃之祥麟角灿椒庭之祉驰朱轩于九域振黄麾于万里抗芝馆而星罗擢兰宫而霞起则有皇慈雾洽圣渥天浮庭分玉禁邸瞰金楼剪凫洲于细桞披鹤籞于长楸启鱼铃而分帝术授虹璧而控神州拥黄山于石磴泄玄灞于铜沟列瑶牕而送燠辟银牓而迎秋君王乃排青幌揺朱舄戒鹓舆静鸾掖绕露廊而转歩傃云阡而纵迹啸陈客于金床命淮仙于桂席翔翠■〈罒干〉于金甸迎吹箫于鳯驿伫灵匹于星期眷神姿于月夕于时玉绳湛色金汉余光烟凄碧树露湿银塘视莲潭之变彩见松院之生凉引惊蝉于宝瑟宿兰燕于瑶筐緑台兮千仞赪楼兮百常拂花筵而惨恻披叶序而徜徉结遥情于汉陌飞永睇于霞庄想佳人兮如在怨灵欢兮未扬促遥悲于四运味遗歌于七襄于是虬檐晚静鱼扄夜饰忘帝子之光华下君王之颜色握犀管展鱼笺顾执事招仲宣仲宣跪而称曰臣闻九变无津三灵有作布元气于浩荡运太虚于寥廓辨河鼔于西堧降天孙于东堮循五纬而清黄道正三衡而澄紫落海人支石之机江女穿针之阁鄙尘情于春念拟仙契于秋诺河光清地纪山气敛天标霜凝碧宙水莹丹霄耀麟轩于雾术褰羽斾于星桥征赤螭而架渚漾青翰而乗潮停翠梭兮巻霜縠引鸳杼兮割氷绡举黄花而乗月驾笼黛叶而巻云翘抚今情而恨促指来渚而伤遥既而丹轩黄【一作万】拱紫房朱【一作千】钥仙御逶迟灵徒扰弱风惊雨骤烟廽电烁娲皇召巨野之龙庄叟命雕陵之鹊驻麟驾披鸾幕奏云和泛霞酌碧虬玉室之馔白兔银台之药荷叶赪鲛芙蓉青雀上元锦书传宝字王母琼箱荐金约彩襻鱼头比目缝香缄燕尾同心缚罗帐五花悬珉砌百枝然下芸帱而昵枕弛兰服而交筵托新欢而宻勿怀往眷而潺湲于是羁鸾切镜旅鹤惊弦悲侵玉履念起金钿俨归装而容曵整还葢而迁延洞庭波兮秋水急关山晦兮夕露连谓河汉之无浪似参商之永年君王乃背彤砌陟玄室冲想自闲神情如逸痛灵妃之稀偶嘉沉思之可毕荆艶齐升燕佳并出金声玉韵蕙心兰质珠栊绮槛北风台绣户雕牕南向开响曵红云歌面近香随白雪舞腰来掩清琴而独进凌绛树而轻廽卢女黄金之椀张家碧玉之杯奉君王于终夕夫何怨于良媒俄而月还西汉霞临东沼鳬氏鸣秋鸡人唱晓玉关控鹤琼林飞鸟君王乃驭风殿而长怀俯云台而自矫矜雅范而霜髙穆冲襟而霞眇迎十客召三英香涵蔗酎吹肃兰旌娃馆疎兮緑草积欢房寂兮紫苔生耸词源于月径披翰薮于云扄方絶元凯而髙视岂与梁楚而骈声

　　九成宫东台山池赋【并序】

　　九成宫东台地接闲旷面山临水尔其松峯桂壑红泉碧磴金石千声云霞万色侍郎张公雅思沉郁永怀梓匠式侔仙造聿构灵廛纎波成止水之源拳石俨干霄之状虽流波覆篑俯藉人机而布叶攅花渺同天会仆因暇日滥奉清埃敢抽南畆之才聊叙东山之事云尔
　　若夫金台妙境玉署仙居酌丹池【一作墀】之晓暇候青禁之宵余骤冲情于月道飞峻赏于烟墟指山楹而思逸怀水镜而神虚既而仰瞻赪峤傍窥黛壑复嶂烟廽攅溪雾错伟沉用之兼济想神功之可作规迭巘于盘龙宪飞泉于挂鹤覆篑而萦岩磴浮芥而环川堮采拳石于瑶濵搴纎珠于绮薄萍徙楚江之蔕花转昆墟之蕚岫藴玉而虹惊浦涵珠而星落美仁智之同归信髙深之纵托尔其危岑漏景曲渚留寒髙松偃鹤清筱鸣鸾被兰丘而结佩照莲服而披冠激坳堂于别溆引肤寸于危峦若乃岭横鸡秀波连鳯液花鸟萦红苹鱼漾碧緑衣玄袵赪鳞翠额在林薮而同欢望江湖而齐适及夫景沉西崿月下东濵峰深夜乆潭静秋新荷抽水葢薜引山茵雪芝献液露菊倾津嗣南商之逸兴有东海之遐宾保林泉而肆赏混簮绂而同尘何濯缨之有地如攀桂之无因

　　游庙山赋【并序】

　　玄武山西有庙山东有道君庙葢幽人之别府也长萝巨树梢翳云日王子驭风而游泠然而善葢怀霄汉之举而忘城阙之恋矣因欲攀洪崖于烟道邀羡门于天路仙师不存壮志徒尔俄而泉石移景秋阴方积松柏羣吟悲声四起背乡关者无复向时之荣焉呜呼有其志无其时则知林泉有穷路之哭【一作嗟】烟霞多后时之叹不其悲乎遂作赋曰
　　陟彼山阿积石峩峩亭皋千里伤如之何启松崖之宻荫攀桂岊之崇柯隔浮埃于地络披颢气于天罗尔其緑岩分径苍岑对室菌轩丹绚芝场翠宻俯泉石之清泠临风飙之瑟■〈风日〉仰绀台而携手望玄都而容膝于是蹑霞冈于玉砌歩云岊于金坛怀妙童与真女想青螭及碧鸾情恍恍而将逸心迥迥而未安见丹房之晩晦知紫洞之宵寒既而露昏千嶂烟浮四野恨流俗以情多痛飞仙之术寡驱逸思于方外局髙情于天下使蓬瀛可得而宅焉何必怀于此都也乱曰巳矣哉吾谁欺林壑逄地烟霞失时托宇宙兮无日俟鸾虬兮未期他乡山谷祗令人悲

　　寒梧栖鳯赋

　　鳯兮鳯兮来何所图出应明主言栖髙梧梧则峄阳之珍木鳯则丹穴之灵雏理符有契谁言则孤游必有方骇【一作哂】南飞之惊鹊音能中吕嗟入夜之啼乌况其灵光萧散节物凄清疎叶半殒髙歌和鸣鸟也将托其宿止人也焉知乎此情月照孤影风传暮声将振耀其五色俟箫韶之九成九成则那率舞而下怀彼众会罔知淳化虽璧沼可饮更能适于醴泉虽琼林可栖复想廵于竹榭念是欲往敢忘昼夜茍安安而能迁则思思其不暇故当披拂寒梧翻然一发自此西序言投北阙若用之衔诏冀宣命于轩阶若使之游池庶承恩于岁月可谓择木而俟处卜居而后歇岂徒比迹于四灵常栖栖而没没

　　江曲孤鳬赋【并序】

　　梓州之东南涪江之所合有潭焉周数十歩青壁絶地緑波澄天常有孤鳬栖荡其侧飞沉翻唼而天性不违嗟乎宇宙之容我多矣造化之资我厚矣何必处华池之内而求稻粱之恩哉遂作赋曰
　　灵鳯翔兮千仞大鹏飞兮六月虽慿力而易举终候时而难发不如深潭之鸟焉顺归潮而出没迹已存于江汉心非系于城阙吮红藻翻碧莲刷雾露栖云烟迫之则隐驯之则前去就无失沉浮自然尔乃忘机絶虑怀声弄影乗骇浪而神惊漾澄澜而趣静耻园鸡之恋促悲塞鸿之赴永知动息而多方屡沿洄而自省故其独泛单宿全真逺致反复幽溪淹留胜地伤云鴈之婴缴惧泉鱼之受饵甘辞稻粱之惠焉而全饮啄之志也

　　驯鸢赋

　　海上兮云中青城兮绛宫金山之断鹤玉塞之惊鸿谓江湖之涨不足憩谓宇宙之路不足穷终衔石矢坐触金笼声酸夕露影怨秋风巳矣哉何气髙而望阔卒神瘁而智痒徒鹜迹于仙游竟纒机于俗网未若兹禽犹融泛想惭丹丘之丽质谢青田之逸响与道浮沉因时俯仰去非内惧驯非外奬夫劲翮挥风雄姿触雾力制烟道神周天歩郁霄汉之弘图受园亭之近顾质虽滞于城阙策巳成于云路陈平负郭之居韩信昌平之寓似达人之用晦混尘蒙而自托类君子之含道处蓬蒿而不怍悲授饵之徒悬痛开弦之自落故尔放怀于诞畅因此寄心于寥廓

　　王子安集巻一

　　●钦定四库全书

　　王子安集巻二

　　（唐）王勃 撰

　　○赋

　　采莲赋【并序】

　　昔之赋芙蓉者多矣虽复曹王潘陆之逸曲孙鲍江萧之妙韵莫不权陈丽美粗举采掇岂所谓究厥丽态穷其风謡哉顷乗暇景厯覩众制伏翫累日有不满焉遂作赋曰
　　非登髙可以赋者唯采莲而已矣况洞庭兮紫波复潇湘兮緑水或暑雨兮朝霁乍凉风兮暮起黛叶青跗烟周五湖红葩绛蘤电铄千里尤见重于幽客信作謡于君子尔其珍族广茂淑类传鲜藻河渭之空曲被沮漳之沦涟烛澄湾而烂烂亘修涨之田田岂直水区泽国江漘海堧是以呉娃越艳郑婉秦妍感灵翘于上节悦瑞色于中年锦帆映浦罗衣塞川飞木兰之畵檝驾芙蓉之绮船问子何去幽潭采莲已矣哉诚不知其所以然赏由物召兴以情迁故其游泳一致悲欣万绪至若金室丽妃璇宫佚女伤鳯台之寂寞厌鸾扄之闲处侍饮南津陪欢北渚见矶岸之纡直觌旌旄之低举上苑神池芳林御陂楼阴架沚殿彩乗漪张拜洛之容卫备横汾之羽仪箫鼔发兮龙文动鳞羽喧兮鹢首移咸靓妆而丽服各分骛而并驰苹萦桨碍荇触船危视云霞之沃荡望林泉之蔽亏川泱泱兮菡萏积水湛湛兮芙蕖披惜岁时兮易暮伤君王兮未知折绀房与缃菂揽红葩及碧枝廽绡裙兮窃独欢歩罗韈兮私自竒莫不惊香悼色畏别伤离复有渚宫年少期门公子翠髪蛾眉赪唇皓齿傅粉兰台之上偷香椒房之里亦复衔恩激誓佩宠缄愁承好赐之珍席奉嬉宴之彩斿绣栋曛兮翠羽帐瑶塘曙兮青翰舟攀条拾蘂没波泝流池心寛而藻薄浦口窄而萍稠和桡姬之卫吹接榜女之齐讴去复去兮水色夕采复采兮荷华秋愿承欢而卒岁长接席而寡仇于时蓟北无事关西始乐雾静江垠氛恬海漠寝怪气于沅湘照荣光于河洛殊方异类舞咏相错王公卿士歌吹并作则有侯家琐第戚里芳园穿池灞岸之曲蓄水河阳之源堤防谷口岛屿轘辕嘉木毕植灵草具繁沉桂北之丹藕擢荆南之紫根鬰萋萋而雾合粲晔晔而霞翻洎乎气彻都鄙景萃川陆麦雨微凉梅颷浅燠命妖侣于石城啸娱朋于金谷乃使緑珠捧棹青琹理舳樽芳醪藉珍餗泛玉潭之弥漫遶金渠之隈隩石近水而苔浓岸连山而树复排芰末而争逺托芦问而竞逐赴汩凌波飞袿振罗风低緑干水溅黄螺上客喧兮乐未已美人醉兮颜将酡畏莲色之如脸愿衣香而胜荷徘徊郢调凄怆燕歌念穷欢于水涘誓毕赏于川阿结汉女邀湘娥北溪蘂尚宻南汀花更多恨光景兮不住谐芳馨兮谓何若乃南鄢义妻东呉信妇结缡整佩承筐奉箒忽君子兮有行复良人兮逺征南讨九真百越北戍鸡田鴈城念去魂骇相视骨惊临春渚兮一送见秋潭之四平与子之别烟波望絶念子之寒江山路难水淡淡兮莲叶紫风飒飒兮荷花丹剪瑶带而犹恨折琼英而不欢既而縁隈逗浦返栧归橹睠芳草兮巳残忆离居兮方苦延素颈于极涨攘皓腕于神浒惜佳期兮末繇徒増思兮何补又若倡姬荡媵命侣招羣淇上洛表湘皋汝坟望洲草兮翡翠色动浦水兮骊龙文愿解佩以邀子思褰裳而从君悲时暮愁日曛鸣环钏兮响窈窕艶珠翠兮光缤纷怜曙野之绛气爱晴天之碧云棹廵汀而桞拂船向渚而菱分掇翠茎以翳景笼朱蕚以为裙挺楫凌乱云流雨散鸣榔络绎雾罢烟释状飞虬之蜿蜿若惊鸿之奕奕艇怯奔潮篙憎浅石丝着手而偏绕刺牵衣而屡襞乃有贵子王孙乗闲纵观何平叔之符彩潘安仁之藻翰税龙马于金堤命鳬舟于石岸锦缆翻洒银樯照烂日侧光沉风惊浪深盼北渚之新赠恣东溪之密寻鸳鸯绣彩之文履玳瑁琼华之宝琴扣舷击榜呉歈越吟溱与洧兮叶覆水淮与济兮花冒浔值明月之夕出逢丹霞之夜临茱茰歌兮轸妾思芍药曲兮伤人心伊采莲之贱事信忘情之葢寡虽迹兆于水乡遂风行于天下感极哀乐声参郑雅是以缅察谷底穷覧地维北尽丰镐涝潏南究江沱越沂莫不俟期应节沿涛泛湄薄言采之兴言服之发文扄之丽什动幽幌之情诗使人结眷令人想思宜其色震百草香夺九芝栖碧羽之神雀负青冄之宝龟紫秩流记丹经秘词岂徒加绣柱之光彩添文井之华滋已哉向使时无其族代乏厥类独秀上清之境不生中国之地学鸾鳯而时来与鹣鹣而间至必能使众瑞彩没羣贶色沮汤武斋戒伊皋延伫岂俾夫秦童赵仆倡姬艳女狎而翫之撷而采之乎时有东鄙幽人西园旧客常陪帝子之舆经侍夫人之籍咏緑竹于风晓赋朱华于月夕暑往寒来忽矣悠哉蓬飘梗逝天涯海际似还卭之寥廓同适越之淫滞萧索穷途飘飖一隅昔闻七泽今遇五湖聴菱歌兮几曲视莲房兮几株非邺地之宴语异雎苑之欢娱况复殊方别域重瀛复嶂虞翻则故乡寥落许靖则生涯惆怅感芳草之及时惧修名之或丧誓将刬迹颍上栖影渭阳枕箕岫之孤石泛磻溪之小塘餐素实兮吸绛芳荷为衣兮芰为裳永洁已于丘壑长寄心于君王且为歌曰荣华息功名恻竒秀兮异植红光兮碧色禀天地之淑丽承雨露之沾饰莲有藕兮藕有枝才有用兮用有时何当婀娜花实移为君含香藻鳯池

　　涧底寒松赋【并序】

　　岁八月壬子旅游于蜀寻茅溪之涧深蹊絶磴人迹罕到爰有松焉冒霜停雪苍然百丈虽髙柯峻颕不能踰其岸呜呼斯松托非其所出羣之噐何以别乎葢物有殊类而合情士有因感而成兴遂作赋曰
　　惟松之植于涧之幽盘柯跨崄沓柢慿流寓天地兮何日凌霜露兮几秋见时华之屡变知俗态之多浮故其磊落殊状森梢峻节紫叶吟风苍条振雪嗟英鉴之稀遇保真容之未缺攀翠崿而形疲指丹霄而望絶已矣哉葢用轻则资众器宏则施寡信栋梁之已成非榱桷之相假徒志逺而心屈遂才髙而位下斯在物而有焉余何为而悲者

　　慈竹赋【并序】

　　广汉山谷有竹名慈生必向内示不离本修茎巨叶攅根沓柢丛之大者或至百千株焉而萦结踰乎咫尺好事君子徙为阶庭之翫焉吁嗟非此土所有乃有厌流俗之讥动乡关之思者葢抚髙节而兴叹覧嘉名而思归遂为赋曰
　　有竹猗猗生于髙陂左连瑶带右杂琼枝恨幽客之方赏嗟君侯之不知徙蔚丹谷迁荣緑池气凛凛而犹在色苍苍而未离屈岩壑之容貌充阶庭之羽仪尔其划疆分域骈阴抗趾迭干龙廽攅根鳯峙防碧露于霄末翳红光于晕始崇柯振而云霭生繁叶动而风颷起拥凉砌之晨肃屛炎扄之昼滓至若白藏载谢玄英肇切塞北河坚关南地裂观众茂之咸悴验贞辉之独洁抽劲緑以垂霜总严青而负雪葢同类之常禀非殊方之异节若乃宗生族茂天长地乆万柢争盘千株竞纠如母子之钩带似闺门之悌友恐孤秀而成危毎羣居而自守付美名之天属而和气之冥受嗟乎道之存矣物亦自有【一作有之】不背仁而贪地不藏节以遯时故其贞不自炫用不见疑保夷险之无易哂荣枯之有期俄蓬转于岷徼遂萍流于江汜分兄弟于两乡隔晨昏于万里抚贞容而骨愧伏嘉号而心死庶因感而长怀将策情而励巳

　　青苔赋【并序】

　　吾之旅游数月矣憩乎荒涧覩青苔焉縁崖而上乃喟然叹曰嗟乎苔之生于林塘也为幽客之赏苔之生于轩庭也为居人之怨斯择地而处无累于物也爱憎从而生遂作赋曰
　　若夫桂洲苍涧松崖秘液绕江曲之寒沙抱丛幽之古石泛回塘而积翠萦修树而凝碧契山客之竒情谐野人之妙适及其瑶房有寂琼室无光霏微君子之砌蔓延君侯之堂引浮青而泛露散轻緑而承霜起金钿之旧感惊玉筯之新行若夫弱质绵羃纎滋布濩措形不用之境托迹无人之路望夷险而齐归在髙深而委遇惟爱憎之未染何悲欢之诡赴宜其背阳就阴违喧处静不根不蔕无华无影耻桃李之暂芳笑兰桂之不永故顺时而不竞毎乗幽而自整

　　○四言古诗

　　倬彼我系　　勃兄勮序

　　倬彼我系舍弟虢州叅军勃所作也伤廹乎家贫道未成而受禄不得如古之君子四十强而仕也故本其情性原其事业因陈先人之迹以议出处致天爵之艰难也
　　倬彼我系出自有周分疆锡社派别支流居卫仕宋匡嬴相刘乃武乃文或公或侯晋代崩坼衣冠扰弊粤自太原播徂江澨礼丧贤隐时屯道闭王室如毁生人多殪伊我有器思逢其主自东旋西择木开宇田彼河曲家乎汾浦天未厌乱吾将谁辅伊我祖德思济九埏不常厥所于兹五迁欲及时也夫岂愿焉其位虽屈其言则传爰述帝制大搜王道曰天曰人是祖是考礼乐咸若诗书具草贻厥孙谋永为家宝伊余小子信惭明哲彼网有条彼车有辙思屛人事克终前烈于嗟代网卒余来绁来绁伊何谓余曰仕我瞻先达三十方起夫岂不怀高山仰止愿言毓德啜菽饮水有乌反哺其声嗷嗷言念旧德忧心忉忉今我不养岁月其滔僶俛从役岂敢告劳从役伊何薄求卑位告劳伊何来参卿事名存实爽负信愆义静言遐思中心是愧

　　○五言古诗

　　上巳浮江宴韵得址字

　　披观玉京路驻赏金台址逸兴怀九仙良辰倾四美松吟白云际桂馥清溪里别有江海【一作汉】心日暮情何已

　　春日宴乐游园韵得接字

　　帝里寒光尽神皋春望浃梅郊落晚英桞甸惊初叶流水抽竒弄崩云洒芳牒清尊湛不空暂喜平生接

　　山亭夜宴

　　桂宇幽襟积松台凉夜永森沈野径寒肃穆岩扉静竹晦南阿色荷翻北潭影清兴殊未阑林端照初景

　　咏风

　　肃肃凉风【一作景】生加我林壑清驱烟寻磵户巻雾出山楹去来固无迹动息如有情日落山水静为君起松声

　　怀仙【并序】

　　客有自幽山来者启予以林壑之事而烟霞在焉思解缨绂永咏山水神与道超迹为形滞故书其事焉
　　鹤岑有竒径麟洲富仙家紫泉漱珠液玄岩列丹葩常希披尘网眇然登云车鸾情极霄汉鳯想疲烟霞道存蓬瀛近意惬朝市賖无为坐惆怅虚此江上华

　　忽梦逰仙

　　仆本江上客牵迹在方内寤寐霄汉间居然有灵对翕尔登霞首依然蹑云背电策驱龙光烟途俨鸾态乗月披金帔连星解琼佩浮识俄易归真游邈难再寥廓沈遐想周遑奉遗诲流俗非我乡何当释尘昧

　　○七言古诗

　　秋夜长

　　秋夜长殊未央月明露白澄清光层城绮阁遥相望川无梁北风受节南鴈翔崇兰委质时菊芳鸣环曵履出长廊为君秋夜捣衣裳纎罗对鳯凰丹绮双鸳鸯调砧乱杵思自伤征夫万里戍他乡鹤关音信断龙门道路长君在天一方寒衣徒自香

　　采莲曲

　　采莲归緑水芙蓉衣秋风起浪鳬鴈飞桂棹兰桡下长浦罗裙玉腕轻揺橹叶屿花潭极望平江讴越吹相思苦相思苦佳期不可驻塞外征夫犹未还江南采莲今巳暮采莲花渠今那必尽娼家官道城南把桑叶何如江上采莲花莲花复莲花花叶何稠迭叶翠本羞眉花红强如颊佳人不在兹怅望别离时牵花怜共蔕折藕爱连丝故情无处所新物徒华滋不惜西津交佩解还羞北海鴈书迟采莲歌有节采莲夜未歇正逢浩荡江上风又值徘徊江上月徘徊莲浦夜相逢呉姬越女何丰茸共问寒江千里外征客关山路几重

　　临髙台

　　临髙台临髙台■〈辶苕〉□絶浮埃瑶轩绮构何崔嵬鸾歌鳯吹清且哀俯瞰长安道萋萋御沟草斜对甘泉路苍苍茂陵树髙台四望同佳气郁葱葱紫阁丹楼纷照耀璧房锦殿相玲珑东迷长乐观西指未央宫赤城映朝日緑树揺春风旗亭百队开新市甲第千甍分戚里朱轮翠葢不胜春迭榭层楹相对起复有青楼大道中绣户文牕雕绮栊锦衾昼不襞罗帏夕未空歌屛朝掩翠妆镜晚窥红为君安宝■〈髟上告下〉蛾眉罢花丛尘间狭路黯将暮云开月色明如素鸳鸯池上两两飞鳯凰楼下双双度物色正如此佳期那不顾银鞍绣毂盛繁华可怜今夜宿娼家娼家少妇不湏颦东园桃李片时春君看旧日髙台处柏梁铜雀生黄尘

　　滕王阁

　　滕王高阁临江渚佩玉鸣鸾罢歌舞画栋朝飞南浦云朱帘暮卷西山雨闲云潭影日悠悠物换星移几度秋阁中帝子今何在槛外长江空自流

　　江南弄

　　江南弄巫山连楚梦行云几相送瑶轩金谷上春时玉童仙女无见期紫雾香烟眇难托清风明月遥相思遥相思草徒緑为听双飞鳯凰曲

　　落花落

　　落花落落花纷漠漠緑叶青跗暎丹蕚与君徘徊上金阁影拂妆阶玳瑁筵香飘舞馆茱茰幙落花飞撩乱入中帷落花春正满春人归不归落花度氛氲遶髙树落花春已繁春人春不顾绮阁青台静且闲罗袂红巾复往还盛年不再得髙枝难重攀试复旦游落花里暮宿落花间与君落花院台上起双鬟

　　寒夜怀友二首

　　北山烟雾始茫茫南津霜月正苍苍秋深客思纷无已复值征鸿中夜起
　　复阁重楼向浦开秋风明月度江来故人故情怀故宴相望相思不相见

　　○六言古诗【附】

　　杂曲

　　智琼神女来访文君蛾眉始约罗裙初熏歌齐曲韵舞乱行分若向阳台荐枕何啻得胜朝云

　　王子安集巻二

　　●钦定四库全书

　　王子安集巻三

　　（唐）王勃 撰

　　○五言律诗

　　铜雀妓二首

　　金鳯邻铜雀漳河望邺城君王无处所台榭若平生舞席纷何就歌梁俨未倾西陵松槚冷谁见绮罗情
　　妾本深宫妓层城闭九重君王欢爱尽歌舞为谁容锦衾不复襞罗衣谁再缝髙台西北望流涕向青松

　　圣泉宴【并序】

　　玄武山有圣泉焉浸淫厯数百千年乗岩泌涌接磴分流下瞰长江沙堤石岸咸古人遗迹也兹乃青苹緑芰紫苔苍藓遂使江湖思逺寤寐寄托既而崇峦左岥石壑前萦丹■〈山上咢下〉万寻碧潭千顷松风唱响竹露薫空潇潇乎人间之难遇也方欲以林壑为天属琴樽为日用嗟乎古今代谢方深川上之悲少长同游且尽山阴之乐盍题芳什共冩髙情诗得泉字
　　披襟乗石磴列籍俯春泉兰气薫山酌松声韵野弦影飘垂叶外香度落花前兴洽林塘晚重岩起夕烟

　　寻道观【其观即昌利观而张天师居也】

　　芝廛光分野蓬阙盛规模碧坛清柱阈丹洞肃松枢玉笈三山记金箱五岳图苍虬不可见【一作得】空望白云衢

　　散关晨度

　　关山凌旦开石路无尘埃白马髙谈去青牛真气来重门临巨壑连栋起崇隈即今扬策度非是弃繻回

　　别薛华

　　送送多穷路遑遑独问津悲凉千里道凄断百年身心事同漂泊生涯共苦辛无论去与住俱是梦中人

　　重别薛华

　　明月沉珠浦秋风濯锦川楼台临絶岸洲渚亘长天旅泊成千里栖遑共百年穷途惟有泪还望独澘然

　　游梵宇三觉寺

　　香阁披青磴琱台控紫岑叶齐山路狭花积野坛深萝幌栖禅影松门聴梵音遽欣陪妙躅延赏涤烦襟

　　麻平晚行

　　百年怀土望千里倦游情髙低寻戍道逺近听泉声磵叶纔分色山花不辨名羁心何处尽风急暮猿清

　　送卢主簿

　　穷途非所恨虚室自相依城阙居年满琴樽俗事稀开襟方未已分袂忽多违东岩富松竹岁暮幸同归

　　饯韦兵曹

　　征骖临野次别袂惨江垂川霁浮烟敛山明落照移鹰风凋晚叶蝉露泣【一作泫】秋枝亭皋分逺望延想间云涯

　　白下驿饯唐少府

　　下驿穷交日昌亭旅食年相知何用早怀抱即依然浦楼低晚照乡路隔风烟去去如何道长安在日边

　　杜少府之任蜀州

　　城阙辅三秦风烟望五津与君离别意同是宦游人海内存知巳天涯若比邻无为在岐路儿女共沾巾仲

　　春郊外

　　东园垂桞径西堰落花津物色连三月风光絶四邻鸟飞村觉曙鱼戏水知春初晴山院里何处染嚣尘

　　郊兴

　　空园歌独酌春日赋闲居泽兰侵小径河桞覆长渠雨去花光湿风归叶影疎山人不惜醉唯畏緑樽虚

　　郊园即事

　　烟霞春旦【一作早】赏松竹故年心断山疑画障悬溜冩鸣琴草徧南亭合花浓【一作开】北院深闲居饶酒赋随兴欲抽簮

　　观佛迹寺

　　莲座神容俨松崖圣迹余年长金迹浅地乆石文疎颓华临曲磴倾影赴前除共嗟陵谷逺俄视化城虚

　　山居晚眺赠王道士

　　金坛疎俗宇玉洞侣仙羣花枝栖晚露峰叶度晴云斜照移山影回沙拥溜【一作■〈木〈留〉〉】文琴樽方待兴竹树已迎曛

　　八仙径寺【南又有昌利观去寺可数里岩径窈窕杖而后进】

　　柰园欣八正松岩访九仙援萝窥雾术攀桂俯云阡【一作烟】代北鸾骖至辽西鹤骑旋终希脱尘网连翼下芝田

　　春日还郊闲

　　情兼黙语【一作黙黙】携杖赴岩泉草緑萦新带榆青缀古钱鱼床侵岸水鸟路入山烟还题平子赋花树满春田

　　对酒春园作

　　投簮下山阁携酒对河梁狭水牵长镜髙花送断香繁莺歌似曲疎蝶舞成行自然催一醉非但阅年光

　　观内怀仙

　　玉架残书隐金坛旧迹迷牵花寻紫洞【一作涧】歩叶下清溪琼浆犹类乳石髓尚如泥自能成羽翼何必仰云梯

　　秋日别王长史

　　别路长【一作余】千里深恩重百年正悲西候日更动北梁篇野色笼寒雾山光敛暮烟终知难再奉怀德自澘然

　　上已浮江宴韵得遥字

　　上已年光促中川兴绪遥緑齐山叶满红泄岸花销泉声喧后涧虹影照前桥遽悲春望逺江路积波潮

　　长桞

　　晨征犯烟磴夕憩在云关晚风清近壑新月照澄湾郊童樵唱返津叟钓歌还客行无与晤頼此释愁颜

　　羁游饯别

　　客心悬陇路游子倦【一作惓】江干槿丰【一作浓】朝砌静筱宻夜牕寒琴声销别恨风景驻离欢寜竟山川逺悠悠旅思难

　　易阳早发

　　饬装侵晓月奔策候残星危阁寻丹嶂回梁属翠屛云间迷树影雾里失峰形复此凉颷至空山飞夜萤

　　焦岸早行和陆四

　　侵星违旅馆乗月戒征俦复嶂迷晴色虚岩辨暗流猿吟山漏晓萤散野风秋故人渺何际乡关云雾浮

　　深湾夜宿【主人依山带江】

　　津途临巨壑村宇架危岑堰絶滩声隐峰交树影深江童暮理楫山女夜调砧此时故乡逺寜知逰子心

　　伤裴録事丧子

　　兰阶霜候早松路穸【一作夜】台深魄散珠胎没芳销玉树沈露文晞宿草烟照惨平林芝焚空叹息流恨满籝金

　　○五言排律

　　泥溪

　　弭棹凌奔壑低鞭蹑峻岐江涛出岸险峰磴入云危溜急船文乱岩斜骑影移水烟笼翠渚山照落丹崖风生苹浦叶露泫【一作泣】竹潭枝泛水虽云美劳歌谁复知

　　秋日仙游观赠道【士一作骆宾王诗无首四句】

　　石图分帝宇银牒洞灵宫回丹萦岫室复翠上岩栊雾浓金灶静云暗玉坛空野花常捧露山叶自吟风林泉明月在诗酒故人同待余逢石髓从尔命飞鸿

　　出境游山二首

　　源水终无路山阿若有人驱羊先动石走兔欲投巾洞晚秋泉冷岩朝古树新峰斜连鸟翅磴迭上鱼鳞化鹤千龄早元龟六代春浮云今可驾沧海自成尘
　　振翮凌霜吹正月伫天浔为镳凌翠壑飞轸控青岑岩深灵灶没涧毁石渠沈宫阙云间近江山物外临玉坛栖暮夜珠洞结秋阴萧萧离俗影扰扰望乡心谁意山游好屡伤人事侵

　　三月曲水宴

　　彭泽官初去河阳赋始传田园归旧国诗酒间长筵列室窥丹洞分楼瞰紫烟萦回亘津渡出没控郊鄽鳯琴调上客龙辔俨羣仙松石偏宜古藤萝不记年重檐交密树复磴拥危泉抗石晞南岭乗沙眇北川傅岩来筑处磻溪入钓前日斜真趣逺幽思梦凉蝉
　　卢照邻和得樽字附
　　风烟彭泽里山水仲长园繇来弃铜墨本自重琴樽髙情邈不嗣雅道今复存有美光时彦养德坐山樊门开芳杜径室距桃花源公子黄金勒仙人紫气轩长怀去城市髙咏狎兰荪连沙飞白鹭孤屿啸玄猿日影岩前落云花江上翻兴阑车马散林塘夕鸟喧

　　○五言絶句

　　晚届鳯州

　　宝鸡辞旧域仙鳯厯遗墟去此近城阙青山明月初

　　羇春

　　客心千里倦春事一朝归还伤北园里重见落花飞

　　林塘怀友

　　芳屛画春草仙杼织朝霞何如山水路对面即飞花

　　山扉夜坐

　　抱琴开野室携酒对情人林塘花月下别是一家春

　　春庄

　　山中兰叶径城外李桃园直知人事静不觉鸟声喧

　　春游

　　客念纷无极春泪倍成行今朝花树下不觉恋年光

　　春园

　　山泉两处晚花桞一园春还持千日醉共作百年人

　　林泉独饮

　　邱壑经涂赏花桞遇时春相逢今不醉物色自轻人

　　登城春望

　　物外山川近晴初景霭新芳郊花桞徧何处不宜春

　　他乡叙兴

　　缀叶归烟晚乗花落照春边城琴酒处俱是越乡人

　　夜兴

　　野烟含夕渚山月照秋林还将中散兴来偶歩兵琴

　　临江二首

　　泛泛东流水飞飞北上尘归骖将别棹俱是倦游人
　　去骖嘶别路归棹隐寒洲江皋木叶下应想故城秋

　　江亭夜月送别二首

　　江送巴南水山横塞北云津亭秋月夜谁见泣离羣
　　乱烟笼碧砌飞月向南端寂寂离亭掩江山此夜寒

　　别人四首

　　乆客逢余闰他乡别故人自然堪下泪谁忍望征尘
　　江上风烟积山幽云雾多送君南浦外还望将如何
　　桂轺初不驻兰筵幸未开林塘风月赏应待故人来
　　霜华浄天末雾色笼江际客子常畏人何为乆留滞

　　赠李十四四首

　　野客思茅宇山人爱竹林琴樽唯待处风月自相寻
　　小径偏宜草空庭不厌花平生诗与酒自得会仙家
　　乱竹开三径飞花满四邻从来扬子宅别有尚玄人
　　风筵调桂轸月径引藤杯直当花院里书斋望晓开

　　早春野望

　　江旷春潮白山长晓岫青他乡临眺【一作睨】极花桞映边亭

　　山中

　　长江悲已滞万里念将归况属高风晚山山黄叶飞

　　冬郊行望

　　桂密岩花白梨疎林叶红江皋寒望尽归念断征蓬

　　寒夜思友三首

　　乆别侵怀抱他乡变容色月下调鸣琴相思此何极
　　云间征思断月下归愁切鸿鴈西南飞如何故人别
　　朝朝翠山下夜夜沧江曲复此遥相思清尊湛芳緑

　　始平晚息

　　观阙长安近江山蜀道賖客行朝复夕无处是乡家

　　扶风昼届离京浸逺

　　帝里金茎去扶风石柱来山川殊未巳行路方悠哉

　　普安建阴题壁

　　江汉深无极梁岷不可攀山川云雾里游子几时还

　　九日

　　九日重阳节开门有菊花不知来送酒若个是陶家

　　○七言絶句

　　秋江送别二首

　　早是他乡值早秋江亭明月带江流已觉逝川伤别念复看津树隐离舟
　　归舟归骑俨成行江南江北互相望谁谓波澜纔一水已觉山川是两乡

　　蜀中九日登玄武山旅眺【纪事云武山在东蜀勃以檄鸡文斥出沛王府既废客剑南王有游玄武山诗】
　　九月九日望乡台他席他乡送客杯人今【一作情】巳厌南中苦鸿鴈那从北地来
　　卢照邻九月九日玄武山旅眺附
　　九月九日眺山川归心归望积风烟他乡共酌金花酒万里同悲鸿鴈天
　　邵大震九月九日登玄武山旅眺附
　　九月九日望遥空秋水秋天生夕风寒鴈一向南飞逺游人几度菊花丛

　　河阳桥代窦郎中佳人答杨中舍

　　披风听鸟长河路临津织女遥相妬判知秋夕带啼还那及春朝携手度

　　王子安集巻三

　　●钦定四库全书

　　王子安集巻四

　　（唐）王勃 撰

　　○序

　　续书序序

　　曰书以记言其来尚矣越在三代左史职之百官以理万人以察扬于王庭用实大焉茍非可以燮理情性平章邦国敷彝伦而叙要道察时变而经王猷树皇极之纲维资生灵之视听皆可畧也昔者仲尼之述书也将以究事业之通而正性命之理故曰吾欲托之空言不如附之行事道徳仁义于是乎明刑政礼乐于是乎出非先王之徳行不敢传非先王之法言不敢道纪千数百歳断自唐虞迄于周汉风流所存百篇而已以此见圣人言约理举神明不劳而体时务之撰矣故能法象天地同符易简借前箸于筌蹄驱后主于轨物宻而显宏而奥乆而弥新用而不竭非古之聪明圣智玄覧博逹孰能为此哉孔安国曰帝王之制坦然明白可举而行嗟乎其言甚大可使南面称圣人之后矣自时以降史述陵迟人自为家标指失中陈事乱而无当制理参而不一繇是大典散而人文乖是非繁而取舍谬与夫古先哲人制述之意不其疎乎我先君文中子实秉睿懿生于隋末覩后作之违方忧异端之害正乃喟然曰宣尼既没文不在兹乎遂约大义删旧章续书为三百六十篇考伪乱而修元经正礼乐以旌后王之失述易讃以申先师之旨经始汉魏迄于有晋择其典物宜于教者续书为百二十篇而广大悉备嗟乎贤圣之述岂多为哉噫亦足埀训作则冒天下之道如斯而已矣当时门人百千数董薛之徒并受其义遭代丧乱未行于时厯年永乆稍见残缺贞观中大原府君考诸六经之目则亾其小序其有録而无篇者又十六焉呜呼兹不可复见矣家君钦若丕烈图终休绪乃例六经次礼乐叙中说明易讃永惟保守前训大克敷遗后人勃兄弟五六冠者童子六七祇祇怡怡讲问伏渐之日乆矣躬奉成训家传异闻犹恐不得门而入才之不逮至逺也是用厉精激愤宵吟昼咏庻几乎学而知之者其修身慎行恐辱先也岂声禄是狥前人之不继是惧间者承命为百二十篇作序而兼当补修其阙爰考众籍共参奥旨泉源浩然罔识攸济呜呼小子何敢以当之也其尽心力乎始自总章二年洎乎咸亨五年刋写文就定成百二十篇勒成二十五巻昔者文中子曰汉魏之礼乐未足称其书不可废也尚有近古之对议存焉制诏册则几乎典诰矣后之逹晤者将有得于斯文乎于时龙集阉茂勉踵前修在大唐御天下之五十七祀也

　　黄帝八十一难经序

　　黄帝八十一难经是医经之秘録也昔者岐伯以授黄帝黄帝厯九师以授伊尹伊尹以授汤汤厯六师以授太公太公授文王文王厯九师以授医和医和厯六师以授秦越人秦越人始定立章句厯九师以授华陀华陀厯六师以授黄公黄公以授曹夫子曹夫子讳元字真道自云京兆人也盖授黄公之术洞明医道至能遥望气色彻视腑臓洗肠刳胸之术往往行焉浮沉人间莫有知者勃养于慈父之手每承过庭之训曰人子不知医古人以为不孝因窃求良师阴访其道以大唐龙朔元年岁次庚申冬至后甲子予遇夫子于长安抚勃曰无欲也勃再拜稽首遂归心焉虽父伯兄弟不能知也盖授周易章句及黄帝素问难经乃知三才六甲之事明堂玉匮之数十五月而毕将别谓勃曰阴阳之道不可妄宣也针石之道不可妄传也无猖狂以自彰当阴沉以自湥也勃受命伏习五年于兹矣有升堂覩奥之心焉近复鑚仰太虗导引元气觉滓秽都絶精明相保方欲坐守神仙弃置流俗噫苍生可以救耶斯文可以存耶昔太上有立徳其次有立功其次有立言非以狥名也将以济人也谨録师训编附圣经庻将来君子有以得其用心也

　　四分律宗记序

　　昔在调御利见迦维光宅浄都抚临法界抑扬垢路之业以疆理情田阐导毗尼之藏以堤防性海二边云彻方知寳相之尊十刹风行乃识真如之贵将使龙象缁服维明克允鹙鹭玄明有耻且格五篇垂范岂同训夏之科七聚分宗寜比歌虞之制功存离欲道在降魔仙苑创基因善果以调物提河灭迹慿浄戒以为师诚拯溺之舟航而御黠之衔策者矣故能庄严百福粉绘三身摧憍慢山拔生死树覆篑菩萨之道滥觞正觉之源除惑箭而断爱枝销恚刀而解疑网自银棺掩耀金杖殊珍五师烟腾四分云矞波离睿旨明而更明饮光妙迹盛而愈盛其后卑摩覃思犹沉赤水之辉惠逺研精尚玷玄岩之彩遂使琼编浩汗利渉迷于要津瑶轴纷纶登髙暗于飞陛熟习者博而寡用志学者劳而少功七众所以迟回八部繇其太息丕应冥发睿感潜融爰挺异才式扶象训有西京太原寺索律师俗姓范氏其先南阳人也殷霸洪胤周藩茂族八鸾与四牡竞驰紫绘与青蜗迭照六军卿胄绩着于锺彝三传儒门业流于训诂律师冲襟霞映峻局霜凄筠抱显于髫龄兰芬凝于丱齿繇是糠粃礼乐锱铢名教以尧舜为尘劳以周孔为桎梏爰依白法遂托玄徒探鹫岭之微言得龙宫之秘藏咸亨之祀椒房谅阴舍槐里而构竹园因金穴而开银地伽蓝肇建号曰太原明阳所及咸收时望自价隆康会誉重摩腾竺法猷之苦节支道林之逺致将何以发明禅宇光应纶言律师乃以道众羽仪释门栋干粤自弘济来游太原经行徳人于斯为盛既而惧六和之紊绪悼三聚之乖宗稽法令之遗文讨惠猷之旧业网罗近护吞含觉明原始要终探赜索隠芟夷疣赘剪截骈枝收絶代之精微诘往圣之纰缪葭灰屡变槐燧骤迁开遮持犯之异同废立止作之轻重故以该象牙之扇穷贝叶之图鑚研刋削五载而就名曰开四分律宗记凡十巻三十七万六百三十言律师又以为仲尼述易申妙典于系辞元凯谈经托余文于释例爰因多暇更辑旧章牢笼秘密之宗发挥沉郁之旨名曰开四分律宗拾遗钞凡十巻四十万余言所以禆助三明抑扬四谤弘八正之道成一家之言庶使众善雷奔羣疑雾敛照欢戚之两镜荡欣忧之二瓶凭此戒田方跻定境岂直功周沙甸道制铁围而已哉弟子才非玄度识劣真长本乏凌云之词虗荷弥天之眷揄扬盛烈顾孙绰而多惭归依胜侣仰郗愔而自朂輙牵庸陋轻序徳音岂比夫公理昌言资缪实之引太冲作赋假士安之谈盖所谓观博而识班闻乐而窃抃者矣故曰四分律宗记序

　　入蜀纪行诗序

　　总章二年五月癸卯余自常安观景物于蜀遂出褒斜之隘道抵岷峨之絶径超玄溪厯翠阜迨弥月而臻焉若乃采江山之俊势观天地之竒作丹壑争流青峰杂起陵涛鼓怒以伏注天壁嵯峨而横立亦宇宙之絶观者也虽庄周诧吕梁之险韩侯怯孟门之峻曾何足云盖登培塿者起衡霍之心游涓浍者发江湖之思况乎穷覧胜事足践灵区烟霞为朝夕之资风月得林泉之助嗟乎山川之感召多矣余能无情哉爰成文律用宣行唱编为三十首投诸好事焉

　　三月上巳祓禊序

　　观夫天下四方以宇宙为城池人生百年用林泉为窟宅虽朝野殊致出处异途莫不拥冠盖于烟霞披薛萝于山水况乎山阴旧地王逸之池亭永兴新交许玄度之风月琴台寥落犹停隠遯之宾酿渚荒凉尚遏逄迎之客仙舟溶裔若海上之槎来羽盖参差似辽东之鹤举或昻骐骥或泛飞鳬俱安名利之场各得逍遥之地而上属无为之道下栖玄邈之风永淳二年暮春三月迟迟风景出没媚于郊原片片仙云逺近生于林薄杂花争发非止桃蹊羣鸟乱飞有踰鹦谷王孙春草处处争鲜仲阮芳园家家并翠于是携旨酒列芳筵先祓禊于长洲却申交于促席良谈吐玉长江与斜汉争流清歌遶梁白云将红尘并落他乡易感增凄怆于兹辰羇客何情更欢娯于此日加以今之视昔已非昔日之欢后之视今亦是今时之会人之情也能不悲乎且题姓字以表襟怀使夫会稽竹箭则推我于东南昆阜琳琅亦归予于西北

　　守岁序

　　岁月易尽光阴难驻春秋冬夏错四序之凉炎甲乙丙丁纪三朝之气数十二月之阴气玉律穷年一万岁之休祯金觞献寿贲鼓雷动烟火星流伥子黄童统钩陈而驱赤疫诸王等集陈玉帛而朝诸侯京兆天中竦楼台而彻汉长安路上乱车马而飞尘王丞相之登临行将在目戴侍中之重席忽尔明朝槐火灭而寒气消芦灰用而春风起鱼鳞布叶烂五色而翻光鳯脑吐花灿百枝而引照悲夫年华将晚志事寥落公孙弘之甲第天子未知王仲宣之文章公卿不识对他乡之风景忆故里之琴歌栢叶为铭影泛新年之酒椒花入颂先开献岁之词作者七人同为六韵

　　山亭兴序

　　仁者乐山智者乐水深山大泽龙蛇为得性之场广汉巨川珠贝是有殊之地岂徒茂林修竹王右军山阴之兰亭流水长堤石季伦河阳之梓泽下官天性任真直言淳朴拙容陋质眇少之丈夫蹇歩穷途坎■〈土禀〉之君子文史足用不读非道之书气调不羁未被可人之目颕川人物有荀家兄弟之风汉代英竒守陈氏门宗之徳乐天知命一十九年负笈从师二千余里有弘农公者日下无双风流第一仁崖智宇照临明日月之辉广度冲襟磊落压乾坤之气王夷甫之瑶林琼树直出风尘嵇叔夜之龙章凤姿混同人野雄谈逸辩吐满腹之精神逹学竒才抱填胸之文籍簮裾见屈轻脱履于西阳山水来游重横琴于南涧百年竒表开壮志于高明千里心期得神交于下走山人对兴即是桃花之源隠士相逄不异菖蒲之涧黄精野馔赤石神脂玉案金盘征石髓于蛟龙之窟山樽野酌求玉液于蓬莱之峰溪横燕尾岩竖龙头锻野老之真珠挂幽人之明镜山腰半折溜王烈之香膏洞口横开滴严遵之芳乳藤牵赤架南方之物产可知粉渍青田外域之謡风在即人高调逺地爽气清抱玉策而登髙出琼林而更逺汉家二百所之都鄙宫殿平看秦氏四十郡之封畿山河坐见班孟坚骋两京雄笔以为天地之奥区张平子奋一代宏才以为帝王之神丽珠城隠隠阑干象北斗之宫清渭澄澄滉漾即天河之水长松茂栢鑚宇宙而顿风云大壑横溪吐江河而悬日月凤凰神岳起烟雾而当轩鹦鹉春泉杂风花而满谷望平原荫藂薄山情放旷即沧浪之水清野气萧条即崆峒之人智揺头坐唱顿足起舞风尘洒落直上天池九万里丘墟雄壮傍吞少华五千仞裁二仪为舆盖倚八荒为户牖荣者吾不知其荣羙者吾不知其羙下官以词锋直上振笔札而前驱高明以翰苑横开列文章于后殿情兴未已即令樽中酒空彩笔未穷湏使山中兔尽

　　山亭思友人序

　　高兴之后中宵起观举目四望风寒月清邻人张氏有山亭焉洞壑横分竒峰直上郁然有造化之功矣嗟乎大丈夫荷帝王之雨露对清平之日月文章可以经纬天地器局可以畜泄江河七星可以气冲八风可以调合独行万里觉天地之崆峒高枕百年见生灵之龌龊虽俗人不识下士徒轻顾视天下亦可以蔽寰中之一半矣惜乎此山有月此地无人清风入琴黄云对酒虽形骸真性得礼乐于身中而宇宙神交巻烟霞于物表至若开辟翰苑扫荡文场得宫啇之正律受山川之杰气虽陆平原曹子建足可以车载斗量谢灵运潘安仁足可以膝行肘歩思飞情逸风云坐宅于笔端兴洽神清日月自安于调下云尔

　　王子安集巻四

　　●钦定四库全书

　　王子安集巻五

　　（唐）王勃 撰

　　○序

　　滕王阁诗序

　　南昌故郡洪都新府星分翼轸地接衡庐襟三江而带五湖控蛮荆而引瓯越物华天寳龙光射牛斗之墟人杰地灵徐孺下陈蕃之榻雄州雾列俊彩星驰台隍枕夷夏之交宾主尽东南之羙都督阎公之雅望棨戟遥临宇文新州之懿范襜帷暂驻十旬休暇胜友如云千里逄迎高朋满座腾蛟起凤孟学士之词宗紫电清霜王将军之武库家君作宰路出名区童子何知躬逄胜饯时维九月序属三秋潦水尽而寒潭清烟光凝而暮山紫俨骖騑于上路访风景于崇阿临帝子之长洲得仙人之旧馆层峦耸翠上出重霄飞阁流丹下临无地鹤汀鳬渚穷岛屿之萦廽桂殿兰宫列冈峦之体势披绣闼俯雕甍山原旷其盈视川泽盱其骇瞩闾阎扑地钟鸣鼎食之家舸舰弥津青雀黄龙之轴虹销雨霁彩彻区明落霞与孤鹜齐飞秋水共长天一色渔舟唱晚响穷彭蠡之滨鴈阵惊寒声断衡阳之浦遥襟俯畅逸兴遄飞爽籁发而清风生纎歌凝而白云遏睢园緑竹气凌彭泽之樽邺水朱华光照临川之笔四羙具二难并穷睇盻于中天极娱游于暇日天高地迥觉宇宙之无穷兴尽悲来识盈虚之有数望长安于日下指吴会云间地势极而南溟深天柱高而北辰逺关山难越谁悲失路之人萍水相逄尽是他乡之客怀帝阍而不见奉宣室以何年嗟乎时运不齐命途多舛冯唐易老李广难封屈贾谊于长沙非无圣主窜梁鸿于海曲岂乏明时所赖君子安贫逹人知命老当益壮寜移白首之心穷且益坚不坠青云之志酌贪泉而觉爽处涸辙以犹欢北海虽賖扶揺可接东隅已逝桑榆非晚孟尝高洁空余报国之情阮籍猖狂岂效穷途之哭勃三尺微命一介书生无路请缨等终军之弱冠有怀投笔慕宗悫之长风舍簪笏于百龄奉晨昏于万里非谢家之寳树接孟氏之芳邻他日趋庭叨陪鲤对今晨捧袂喜托龙门杨意不逄抚凌云而自惜锺期既遇奏流水以何惭呜呼胜地不常盛筵难再兰亭已矣梓泽丘墟临别赠言幸承恩于伟饯登高作赋是所望于羣公敢竭鄙诚恭疏短引一言均赋四韵俱成请洒潘江各倾陆海云尔

　　游山庙序

　　吾之有生二十载矣雅厌城阙酷嗜江海常学仙经博渉道记知轩冕可以理隔鸾凤可以术待而事亲多衣食之虞登朝有声利之迫清识滞于烦城仙骨摧于俗境鸣呼阮籍意疎嵇康体放有自来矣常恐运促风火身非金石遂令林壑交丧烟霞板荡此仆所以怀泉涂而惴恐临山河而叹息者也粤以胜友良暇相与游于玄武西山庙盖蜀郡三灵峰也山东有道君庙古者相传以名焉尔其丹壑藂倚玄崕纠合俯临万仞平视重玄乘杳冥之絶境属芬华之暮节玉房跨霄而悬居琼台出云而高峙亦有野兽羣狎山莺互啭崇松埒巨栢争阴积濑与幽湍合响眇眇焉逌逌焉王孙何以不归羽人何以长往其玄都紫微之事耶方敛手钟鼎息肩岩石絶视听于寰中置形骸于度外不其然乎时预乎斯者济阴鹿宏胤安阳邵令逺耳盍诗以言志不以韵数裁焉

　　梓潼江南泛舟序

　　咸亨二年六月癸巳梓潼县令韦君以清湛幽凝镇流靖俗境内无事■〈舟羲〉舟于江潭纵观于丘壑渺然有山林陂泽之思遂长怀悠想周覧极睇思其人则吕望藉茅于磻溪之阴屈平制芰于涔阳之浦觉瀛洲方丈森然在目于是间以投壶酬以妙论亦有嘉肴旨酒鸣弦朗笛以补寻幽之致焉预于斯者若干人尔

　　上巳浮江宴序

　　吾之生也有极时之过也多绪若夫遭主后之明圣属天地之贞观得畎畒之相保以农桑为业而托形宇宙者幸矣况乃偃泊山水遨游风月樽酒于其外文墨于其间则造化之于我得矣太平之纵我多矣兹以上巳芳节云开胜地大江浩旷羣山纷纠出重城而振策下长浦而方舟林壑清其顾盻风云荡其怀抱于时序躔青律运启朱明轻荑秀而郊戍青落花尽而亭皋晚丹莺紫蝶候芳晷而腾姿早燕归鸿俟迅风而弄影岩暄蕙密野淑兰滋弱荷抽紫疎萍泛緑于是俨松舲于石■〈山奥〉停桂檝于璇潭指林岸而长怀出河洲而极睇妍妆袨服香惊北渚之风翠幙玄帷彩缀南津之雾若乃寻曲渚厯回溪榜讴齐引渔歌互起飞沙溅石湍流百势翠崄丹崕冈峦万色亦有银钩犯浪挂頳翼于文竿琼舸乗波耀锦鳞于畵网锺期在听玄云白雪之琴阮籍同归紫桂苍梧之醴既而游盘兴逺景促时淹野日照晴山烟送晚方披襟朗咏饯斜光于碧岫之前散髪高吟对明月于青溪之下客怀既畅游思遄征视泉石而如归伫云霞而有自昔周川故事初传曲路之悲江甸名流始命山阴之笔盍遵清辙共抒幽襟俾后之视今亦犹今之视昔一言均赋六韵齐疏谁知后来者难辄以先成为次

　　绵州北亭羣公宴序

　　下官人间独傲海内少徒志不屈于王矦身不絶于尘俗孤吟五岳长啸三山昔往东吴已有梁鸿之志今来西蜀非无张载之怀况乎践名场携胜友风月无几琴酒俄乖半面十年一别千里何少府故人攀桂抚金石而论心韩法曹新识班荆临江湖而执手离亭北望烟霞生故国之悲别馆南开风雨积他乡之思于时苍云寡色白日无光沙尘起而桂浦昏鳬鴈下而芦洲晚傍邻苍野霜封橘柚之园斜枕碧潭鴈断芙蓉之水既而登临惜别骖驾少留季札何人亲逄赠缟子荆不敏思挂倾城惆怅北梁揖琴台而渐间徘徊东道思锦署以行遥嗟乎人事乖矣江山逺矣请命离前之笔为题别后之资五际飞文想羣公之不让一言留赠知下笔之有神

　　夏日登龙门楼寓望序

　　夫益者三友则道术可存同心三人则金兰可浴况乎诗书旧好披乐广之高天乡党新知扫颜回之陋巷寻胜地叙清芜脱野客之荷衣入幽人之桂坐榴花浮酌对文举而无忧葛蔓调弦抚锺期而有遇既而南方夏晚北牖晴开中园之弱桞含烟旷野之阴云蔽日低虹饮水向溪谷而全斜戏鸟凌空狎林亭而半度兴含情逸共敦行役之期搦管含毫独对当仁之序

　　夏日登韩城门楼寓望序

　　下官狂走不调东西南北之人也流离岁月羁旅山川辍仙驾于殊乡遇良朋于异县面胜地陟危楼放旷怀抱驱驰耳目韩原奥壤昔时开战斗之场秦塞雄都今日列山河之郡池台左右觉风云之助人林麓周回观岩泉之入兴则有惊花乱下戏鸟平飞荷叶滋而晓雾繁竹院静而炎氛息赏欢文酒思挽云霄人赋一言庶旌六韵云尔

　　秋日游莲池序

　　人间龌龊抱风云者几人庶俗纷纭得英竒者何有烟霞召我相望道术之门文酒起予放浪沉潜之地少留逸客塞鴈飞鸣北斗横而天地秋西金用而风露降幽居少事野性多闲登石岸而铺筵坐沙场而列席琳琅触目朗月清风之后人珠玉在傍鸾凤虬龙之君子汀洲地逺波涛溅日月之辉人野路殊原隰拥神仙之气平郊树直曲浦莲肥隠士泥清仙人水緑越林亭而极望生死都捐出宇宙以长怀心灵若丧悲夫秋者愁也酌浊酒以荡幽襟志之所之用清文而销积恨我之怀矣能无情乎

　　越州秋日宴山亭序

　　昔王子敬琅琊之名士常怀习氏之园阮嗣宗陈留之俊人直至山阳之坐岂非琴樽逺契必兆朕于佳辰风月高情毎留连于胜地是以东山可望林泉生谢客之文南国多才江山助屈平之气况乎扬子云之故地岩壑依然宓子贱之芳猷弦歌在属红兰翠菊俯映砂亭黛栢苍松深环玉砌参差夕树烟侵橘柚之园的厯秋荷月照芙蓉之水既而星回汉转露下风高银烛摛花瑶觞抒兴一时仙驭方深摈俗之怀五际飞文时动缘情之作人分一字四韵成篇

　　秋日宴洛阳序

　　夫以东京胜地南吕髙秋三涂镇而九派分白露下而清风肃或出或处人多朝野之欢以嬉以游时极登临之所征衣流寓切下走之蓬襟解榻邀期属上宾之桂席于是齐道实款琴樽倜傥论心留连促膝但有潘杨之密戚得无管鲍之深知簪组盛而车马喧庭宇虚而管弦亮近临铜陌斜控银墟菊照新花泛轻香于逺次荷凋晚叶翻翠影于长波听瞩方穷献酬逾洽年忘小大傲天地于平生志混荣枯得林泉之意气愿长绳以系日几近光阴思短札以凌云或陈歌咏人采古韵成者先呈

　　王子安集巻五

　　●钦定四库全书

　　王子安集巻六

　　（唐）王勃 撰

　　○序

　　晚秋游武担山寺序

　　若夫虎邱仙镇呉王殉殁之墟骊峤崇基秦帝升遐之宅虽珠衣玉匣下贲穷泉而广岫长林终成胜境亦有霍将军之大隧回写祁连樗里子之孤坟竟开长乐岂如武担灵岳开明故地蜀夫人之葬迹任文公之死所冈峦隠隠化为阇崛之峰松栢苍苍即入祗园之树引星垣于沓嶂下布金沙栖日观于长崕傍临石镜瑶台玉甃尚控霞宫寳刹香坛犹芬仙阙琱珑接映台凝夣渚之云壁题相辉殿写长门之月羙人虹影下缀虬幡少女风吟遥喧凤铎羣公以玉律丰暇傃林壑而延情锦署多闲想岩泉而结兴于是披桂幌厯松扉梵筵霞属禅扃烟敞鸡林俊赏萧萧鹫岭之居鹿苑高谈亹亹龙宫之偈于时金方启序玉律惊秋朔风四面寒云千里层轩回雾齐万物于三休绮席垂云穷九垓于一息碧鸡灵宇山川极望石兕长江汀洲在目龙镳翠辖骈阗上路之游列榭崇闉磊落名都之气渺渺焉洋洋焉信三蜀之竒观也昔者升高能赋胜事仍存登岳长謡清标未逺敢攀盛烈下揆幽襟庶旌西土之游逺嗣东平之唱云尔

　　宇文德阳宅秋夜山亭宴序

　　若夫龙津宴喜地切登仙凤阁玄虚门称好事亦有登山临水长想巨源清风明月毎思玄度未有能星驰一介留羙迹于芳亭云委八行抒劳思于彩笔遂令启瑶缄者攀胜集而长怀披琼翰者仰高筵而不暇王子猷之触兴不觉浮舟嵇叔夜之相知欣然命驾琴樽佳赏始诣临卭口腹良游未辞安邑乃知两乡投分林泉可攘袂而游千里同心烟霞可传檄而定友人河南宇文峤清虚君子中山郎余令风流名士或三秋意契辟林院而开襟或一面新交叙风云而倒屣彭泽陶濳之菊影泛仙樽河阳潘岳之花光县妙理严严思壁家藏虹岫之珍森森言河各控骊泉之寳偶同金碧蹔照词场巴汉英灵濳光翰院亹亹焉萧萧焉信天下之竒托也于时白藏开序青女御律金风高而林野动玉露下而江山静琴亭酒榭磊落乗烟竹径松扉参差向月鱼鳞积磴还升兰桂之峰鸳翼分桥即映芙蓉之水亦有红苹緑荇亘渚连翘玉带瑶花分楹间植池帘夕敞香牵十歩之风岫幌宵褰气袭三危之露纵冲襟于俗表留逸契于人间山东之赏在焉南涧之情不逺夫以中牟驯雉犹婴触网之悲单父歌鱼罕继鸣琴之趣俾夫一同诗酒不挠于牵丝千载岩溪无惭于景躅云尔

　　游冀州韩家园序

　　铜沟水北石鼓山东星辰当毕昴之墟风俗是唐虞之国虽接燕分晋称天子之旧都而向街当衢有高人之甲第祥风塞户瑞气冲庭芳酒满而緑水春朗月闲而素琴荐家童扫地萧条仲举之园长者盈门廓落东平之室梧桐生雾杨桞揺风眺望而林泉有余奔走而烟霞足用神龙起伏俱调鼎镬之滋鸣凤雌雄并入笙竽之奏高情壮思有抑扬天地之心雄笔竒才有鼓怒风云之气南庭兴晩东径阴生石髓拆而隠士归玉山崩而野人醉佥为文在我卜翰苑当仁王羲之之兰亭五百余年直至今人之赏石季伦之梓泽二十四友始得吾徒之游陶陶然落落然则大唐调露之元年献岁正月也

　　夏日宴张二林亭序

　　张二官松驾乘闲桂筵追赏引簮裾之胜侣狎丘壑之神交辨纵于解颐道深于喻指香杯浊醴是河朔之平生雄笔清词得高阳之意气林亭旷望季伦调妓之园泉石周游子晋登仙之浦舟浮叶影簟积花文黄雀度而颷惊丹乌倾而日晚出处之情一致筌蹄之义两忘沈辖留骧眺乘羊于卫玉挥毫可作明掷地于孙金共题横吹之篇用记兹辰之乐人采一字四韵成篇

　　夏日宴宋五官宅观畵障序

　　宋五官芝庭袭誉盛文史于三冬桂幄凝欢照绮罗于九夏樽浮绿蚁毎披仙雾之文障列青牛更写行云之熊尔其龙编绣质鸯锦分花隠映楼台比牕帘之在旦参差花叶若桃李之恒春楚媛调弦韩娥对酒虹桥度幔鹊镜临妆佩引琅玕讵动怀风之韵鞍回玳瑁唯奔逐日之姿鱼鸟狎而相亲泉石纷而在翫宋家斯近虽别谢于登垣秦氏未遥自堪留于驻马惊鸿擅羙丹青贵近质之竒吐凤标华宫征得缘情之趣递扬笔妙式畅辞端

　　秋日宴季处士宅序

　　若人争名于朝廷者则冠盖相趋遯迹于丘园者则林泉见托虽语黙非一物我不同而逍遥皆得性之场动息匪自然之地故有季处士者逺辞濠上来游镜中披白云以开筵俯青溪而命酌昔时西北则我地之琳琅今日东南乃他乡之竹箭又此夜乗槎之客犹对仙家坐菊之宾尚临清赏既而依稀旧识欢吴郑之班荆乐莫新交申孔程之倾盖向时朱夏俄渉素秋金风生而景物清白露下而光阴晚庭前桞叶纔听蝉鸣野外芦花行看鸥上数人之内几度琴樽百年之中少时风月兰亭有昔时之回竹林无今日之欢丈夫不纵志于生平何屈节于名利人之情矣岂曰不然人赋一言各申其志使夫千载之下四海之中后之视今知我咏怀抱于兹日

　　春日孙学宅宴序

　　若夫怀放旷寥廓之心非江山不能宣其气负郁怏不平之思非琴酒不能泄其情则林泉为进退之场樽罍是言谈之地白衣送酒青阳在节鳬鴈乱而江湖春梅桞开而庭院晚楚屈平之瞻望放于何之王仲宣之登临魂兮往矣侠客时有且倾鹦鹉之杯文人代兴聊举麒麟之笔人采一字四韵成篇

　　与员四等宴序

　　自嵇阮寂寥尹班超忽高筵不嗣中霄谁赏古今惜芳辰者停鹤轸于风衢怀幽契者伫鸾觞于月径巳矣哉林壑遂丧烟霞少对良会不恒神交复几请沃非常之思但宣絶代之游托同志于百龄求知巳于千载道之存矣无乃然乎人赋一言俱裁四韵

　　夏日诸公见寻访诗序

　　天地不仁造化无力授仆以幽忧孤愤之性禀仆以耿介不平之气顿忘山岳坎坷于唐尧之朝傲想烟霞顦顇于圣明之代情可知矣赖乎神交胜友得山泽之虬龙隠路幽居降云霄之鸾凤杨公沈公行之者仁义礼智用之者干元亨利玄经苦而白凤翔素牒开而紫鳞降金门待诏谒天子于朝廷石室寻真访下走于丘壑幽人待士非无北壁之书隠士迎宾自有西山之馔席门蓬巷伫高士之来游丛桂幽兰喜王孙之相对山南花囿涧北松林黄雀至而清风生白鹤飞而苍云起停琴绿水仲长统之欢娯置酒青山郭子期之宾客人探一字四韵成篇

　　仲氏宅宴序

　　仆不幸在流俗而嗜烟霞恨林泉不比德而嵇阮不同时处良辰而郁怏仰高风而杼轴者多矣岂夫司马卿之车骑上客盈门仲长统之园林羣英在席坐卧南郭萧条东野江波浩旷晴山纷积嘉鸳鸾之接翼曜江汉之多才顾斜景而危心瞻火云而变色思传胜饯敢振文锋盖同席者高人薛曜等耳盍各赋诗放怀叙志俾山川获伸于知已烟霞受制于吾徒也

　　江寜吴少府宅饯宴序

　　蒋山南望长江北流五胥用而三呉盛孙权困而九州岛裂遗墟旧壤数万里之皇城虎踞龙盘三百年之帝国阙连石塞地实金陵霸气尽而江山空皇风清而市朝改昔时地险尝为建业之雄都今日太平即是江寜之小邑吴生俊寀辅佐烹鲜我辈良游方驰去鹢梁伯鸾之逺逝自有长謡闵仲叔之遐征仍逄厚礼临别浦枕离亭阵云四面洪涛千里帘帷后辟竹树映而秋烟生栋宇前临波潮惊而祥风动嗣宗高啸绿轸方调文举清谈芳樽自满想衣冠于旧国便值三秋忆风景于新亭俄伤万古情穷兴洽乐极悲来怆零雨于中轩动流波于下席嗟乎九江为别帝里隔于云端五岭方踰交州在于天际方严去舳且对穷途玉露下而苍山空他乡悲而故人别请开文囿共泻词源人赋一言俱题四韵

　　还冀州别洛下知巳序

　　东西南北丘也何从寒暑阴阳时哉不与河阳古树无复残花合浦寒烟空惊坠叶王生卖药入天子之中都夏统乗舟属羣公之大会风烟匝地车马如龙钟鼓沸天羙人似玉芳筵交映旁征豹象之胎华馔重开直报蛟龙之髓季鹰之思吴命驾果为秋风伯鸾之适越登山以求渌水辞故友谢时人登鄂坂而迂回入邙山而北走何年风月三山沧海之春何处风花一曲青溪之路宾鸿逐暖孤飞万里之中仙鹤随云直去千年之后悲夫光阴难再子卿殷勤于少卿风景不殊赵北相望于洛北鸳鸯雅什俱为赠别之资鹦鹉竒杯共尽忘忧之酒

　　春夜桑泉别王少府序

　　下官以穷途万里动脂辖以长驱王公以倾饯百壶别芳筵而促兴是以青阳半序明月中宵离亭拥花草之芳别馆积琴歌之思去留欢尽动息悲来惜投分之几何恨知音之忽间他乡握手自伤关塞之春异县分襟竟切凄怆之路既而星河渐落烟雾仍开高林静而霜鸟飞长路晓而征骖动含情不拜空伫听于南昌挥涕无言请投文于西候因探一字四韵成篇

　　王子安集巻六

　　●钦定四库全书

　　王子安集巻七

　　（唐）王勃 撰

　　○序

　　秋日楚州郝司户宅饯崔使君序

　　上元二载高旻八月人多汴北地实淮南海气近而苍山阴天光秋而白云晚川涂所亘郢路极于崤潼风壤所交荆门洎于吴越凭胜地列雄州城池当要害之冲寮采尽鹓鸾之选昌亭旅食悲下走之穷愁山曲淹留属羣公之宴喜披鹤雾陟龙门故人握手新知满目饮崔公之盛德果遇攀轮慕郝氏之高风还逄解榻接衣簪于座右驻旌棨于城隅临风云而解带眄江山以挥涕岩楹左峙俯映玄潭野径斜开傍连翠渚青苹布叶乱荷芰而动秋风朱草垂荣杂芝兰而涵晚液■〈舟羲〉仙舟于石岸荐绮席于沙场宾友盛而芳罇满林塘青而上筵肃琴歌迭起爼豆骈罗烟霞充耳目之翫鱼鸟尽江湖之赏情盘乐极日暮途遥思染翰以凌云愿麾戈以留景嗟乎素交为重觉老幼之同归朱绂傥来岂荣枯之足道且欣风物共悦濠梁齐天地于一指混飞沉于一贯嗟乎此欢难再殷懃北海之筵相见何时惆怅南溟之路请扬文笔共记良游人赋一言俱成四韵云尔

　　秋晚入洛于毕公宅别道王宴序

　　下官才不旷俗识不动时充皇王之万姓预乾坤之一物早师周礼偶爱儒宗晚读老庄动谐真性进非干物自疎朝市之机退不邀荣谁识王矦之贵散琴樽于北阜喜耕凿于东陂野老披荷暂辞幽涧山人卖药忽至神州惊帝室之威灵伟皇居之壮丽朝游魏阙见轩冕于南宫暮宿灵台闻弦歌于北里交情独放已厌人间野性时违少留都下道王以天孙之重分曲阜之新基毕公以帝室之华拥平阳之旧馆迹尘钟鼎思在江湖居荣命于中朝接风期于下走绿■〈縢，糹代月〉朱绂且混以罗裳列榭崇轩坐均于蓬户宾主繇其莫辨语黙于是同归终贤王之乐善备将军之揖客是日也云繁雨骤气爽风驰高秋九月王畿千里高扃向术似元礼之龙门甲第临衢有当时之驿骑英王入座牢醴还陈高士临筵樵苏不爨是非双遣自然天地之间荣贱两忘何必山林之下玄谈清论泉石纵横雄笔壮词烟霞照灼既而神驰象外宴洽寰中白露下而南亭虚苍烟生而北林晚鶢鶋始望不及牲牢麋鹿长怀非忘林薮先生负局倦城市之尘埃游子横琴忆汀洲之杜若况乎迹不皆遂时不再来属宸驾之方旋直羣公之毕从洛城风景此会无期戚里笙竽浮驩易尽仰云霞而道意舍尘事而论心夏仲御之浮舟愿乗春水张季鹰之命驾思动秋风策藜杖而非遥勅柴车之有日青溪数曲幽人长往白云万里帝乡难见安贞抱朴巳甘心于下走全忠履道是所望于羣公倘心迹克谐去留咸遂庙堂多暇返身沧海之隅轩冕长辞回首箕山之路寻赤松而见及泛黄菊以相从虽源水桃花时时失路而幽山桂树往往逄人庶公子之来游幸王孙之毕至茅君待客自有金坛王烈迎宾还开石架惟恐一丘风月侣山水而忘年三径蓬蒿待公卿之来日对元阳之易晚惜云雾之难披羣公叶县鳬飞入朝廷而不出下走辽州鹤去谢城阙而依然敢抒重襟爰疏短引式命离前之笔希存别后之资凡我故人其辞云尔

　　越州永兴李明府宅送萧三还齐州序

　　嗟乎不游天下者安知四海之交不渉河梁者岂识别离之恨薜衣松杖琴罇为得意之亲临逺登高烟霞是赏心之事有梁孝王之下客仆是河南之南孟尝君之上宾子在北山之北幸属一人作寰中之主翛然四皓为方外之臣俱游万物之间相遇三江之表许玄度之清风朗月时慰相思王逸少之修竹茂林屡陪欢宴加以惠而好我携手同行或登吴会而听越吟或下宛委而观禹穴良谈落落金石丝竹之音辉雅智飘飘松柏风云之气状当此时也尝谓连壁无异乡之别断金有好亲之契生平于张范之年齐物于惠庄之岁三光回薄未殚投分之情四序循环讵尽忘言之道岂期我留子往乐去悲来横咽水而东西绪愁云于南北况乎泣穷途于白首白首非临别之秋嗟岐路于他乡他乡岂送归之地蓐收戒序少昊司辰清风起而城阙寒白露下而江山逺徘徊去鹤将别葢而同飞断续来鸿共离舟而俱泛古人道别动便经年今我言离会当何日山巨源之风猷令望善佐朝廷嵇叔夜之潦倒麤疎甘从草泽行当山中攀桂往往思仁野外纫兰时时佩德人非桃李岂得无言子是箫韶当湏振响勉酌伤离之酒具陈感别之辞各赋一言俱题六韵

　　秋夜于绵州羣官席别薛升华序

　　夫神明所贵者道也天地所寳者才也故虽阴阳同功宇宙勠力山川崩腾以作气星象磊落以降精终不能五百年而生两贤也故曰才难不其然乎今之羣公并受竒彩各仗异气或江海其量或林泉其识或簪裾其迹或云汉其志不可双得也今并集此矣岂英灵之道长而造化之功倍乎仆之区区常以为人之百年犹如一瞬非不知风月不足怀也琴樽不足恋也事有切而未能忘情有深而未能遣故仆射羣公相知非不深也相期非不厚也然义有四海之重而无同方之感分有一面之深而非累叶之契故与夫升华者其异乎嗟乎积潘杨之远好同河汾之灵液自置良友相依穷路是月秋也于时夕也他乡怨而白露寒故人去而青山迥不其悲乎盍各赋诗云尔

　　秋日饯别序

　　黯然别之销魂悲哉秋之为气人之情也伤如之何极野苍茫白露凉风之八月穷途萧瑟青山白云之万里奏鸣琴则离鹍别鹤惊岐路之悲心来胜地则时雨凉风助他乡之旅思琴书人物冀北关西去马归轩云间日下杨学士天璞自然地灵无对二十八宿禀太微之一星六十四爻受乾坤之两卦论其器宇沧海添江汉之波序其文章玄圃积烟霞之气几神之外犹是卿云陶铸之余尚同嵇阮接光仪于促席直覩明月生天响词辩于中筵但觉清风满室悠哉天地含灵有喜愠之容丘也东西怅望积别离之恨烟霞直视龙蛇去而泉石空文酒求朋贤俊散而琴歌断门生饯别如北海之郡前高士将归似东都之门外研精麝墨运思龙章希存宿昔之资去启相思之咏

　　冬日羇游汾阴送韦少府入洛序

　　游汾胜壤楼船高汉帝之词卜洛名都城邑辩周公之迹仰天文而窥日月虽共光华凭地理而考山川即殊南北韦少府玉山四照珠胎一色纵横振锋颖之才吐纳积江湖之量子云笔札拥鸾凤于行间孙楚文词列宫商于调下牵丝一命披林野而随班考绩三年指兰台而赴选移征驾背长亭地隔风烟人离岁月寒原冠盖既同斟桂之欢岐路风尘即断惊蓬之思下官诗书拓落羽翮摧颓朝廷无立锥之处丘园有括囊之所山中事业暂到渔樵天下栖迟少留城阙忽逄萍水对云雨以无聊倍切穷途抚形骸而何托于时氷霜裂地星象回天朔风动而关塞寒明月下而楼台曙各题一字传之两乡云尔

　　饯宇文明序

　　昔者王烈登山林泉动色嵇康入座左右生光岂非仙表足以感神真姿可以错物况我巨山之禀孤出升华之丽清峙羣公之好善下官之恶俗接霓裳于胜席陪鹤辔于中轩俱拔出尘之标各仗专门之气烟霞用足江海情多言泉共秋水同流词锋与夏云争长虽扬庭载酒方趋好事之游而肆乐含毫请命升迁之笔同抽藻思共写离怀

　　感兴奉送王少府序

　　八十有遇共太公晚宦未迟七岁神童与颜回早死何益仆一代丈夫四海男子衫襟缓带拟贮鸣琴衣袖阔裁用安书巻贫穷无有种富贵不选人高树易来风幽松难见日羽翼未备独居草泽之间翅翮若齐即在云霄之上鸟众多而无辩凤马羣杂而不分龙荆山看刖足之夫湘水闻离骚之客人贫材富罔窥卿相之门貌弱骨刚岂入王矦之宅王少府北辞伊阙南登湎山过我贫居饮我清酒一谈经史亚比孔先生再读词章何如曹子建山岳藏其迹川泽隠其形一旦覩风云千年想光景孔夫子何湏频删其诗书焉知来者不如今郑康成何湏浪注其经史岂觉今之不如古王少府乃可畏后生学问人也各为四韵共写别怀

　　别卢主簿序

　　林虑主簿清灵士也逹于艺明乎道诠柱下之理驳河上之义撮其纲统成其巻轴吾侪服其精博时议称其典要可谓贤人师古老氏不死矣夫灵芝既秀兰蕙同熏仙凤于飞鹓鸾舞翼何则物类之相感也况乎同得此义目击道存此仆所以望风投欵披襟请益展转于寤寐殷勤于左右诗不云乎中心藏之何日忘之然变动之不居乃聚散之恒理琴樽暂离山川有别惟高明之捧檄属吾人之解带王事靡盬良时易失盍陈雅志各叙幽怀人赋一言同疏四韵云尔

　　送李十五序

　　夫人生百龄促膝是忘言之契丈夫四海交颐非赠别之资然乃想山川之遽违送归将逺惜岁华之不待行乐无时于是辍离骖以少留敞幽亭之多暇山芳袭吹疑居兰室之中水树含香宛似枫江之上御沟新溜近入离弦宾馆余花遥催别酒既而荥波东注灞岸南登浮蚁倾而高宴终踆乌落而离宫散虽相思为赠终结想于华滋而素赏无暌盍申情于丽藻人为四韵各赋一篇
　　【英华此篇凡再见一称王勃送李十五序一称骆宾王饯李八骑曹序今两存之以俟知者】

　　送白七序

　　天地所以间南北山川所以别风云阳舒阴惨觉造化之为劳日运星回恨良辰之不定白七官天台杰气地乳竒精当益友之龙头处通侯之燕颔灵珠耀掌是琴酒之文人长劔横腰即风云之烈士属天象掩峻帝道征竒吐词场之珠玉作朝廷之鸾凤寰中握手得希代之英灵天下倾心尽当年之意气整秋驾驻春装背横溪之七曲对长亭之十里中情易感下调多愁送君当东陆之前逄我在北风之别嗟乎良友不追神交已逺同人者少方见阮籍之眼青知我者稀不学冯唐之首白唯当逺游絶壑旅思空山幽桂一丛赏古人之明月长松百尺对君子之清风既而花鸟争飞烟霞竞集青山高而望远白云深而路遥贵余以道谁能着后五十言赠子以言空有离前四十韵

　　送劼赴太学序

　　今之游太学者多矣咸一切欲速百端进取故夫肤受末学者因利乘便经明行修者华存实爽至于振骨鲠之风标报贤圣之言怀逺大之举盖有之矣未之见也可以深慕哉且吾家以儒辅仁述作存者八代矣未有不乆于其道而求茍出者也故能立经陈训删书定礼扬魁梧之风树清白之业使吾徒子孙有所取也大雅不云无念尔祖易不云干父之蛊书不云惟孝友于诗不云不如友生四者备矣加之执德弘信道笃心则口词废食忘寝涣然有所成望然有所伏然后可以托教义编人伦彰风声议出处若意不感慨行不卓絶轻进茍动见利忘义虽上一阶履半级何足恃哉终见弃于高人但自溺于下流矣吾被服家业沾濡庭训切磋琢磨战兢惕励者二十余载矣幸以薄伎获蠲戎役尝耻道未成而受禄恨不得如古君子四十强仕也而房族多孤飦粥不继逼父兄之命覩饥寒之切解巾捧檄扶老携幼今既至于斯矣不蚕而衣不耕而食吾何德以当哉至于竭小人之心申犹子之道饮食衣服晨昏左右庶几乎令汝无反顾忧也行矣自爱游必有方离别咫尺未足耿耿嗟乎不有居者谁展色飬之心不有行者孰就扬名之业笾豆有践菽水尽心盍各赋诗叙离道意云尔

　　王子安集巻七

　　●钦定四库全书

　　王子安集巻八

　　（唐）王勃 撰

　　○表

　　上九成宫颂表

　　臣勃言臣闻帝机无朕道洽则时邕灵化不言功成则颂显伏惟陛下体元纂极模神建隧栋梁一气庭阶六合松轩夜警杳冥姑射之心茅殿晨凝寥廓峒山之驾臣沾风太上庇影华胥仰衢室而无阶候襄城而有地虽望卑平叔空勒景福之词而文谢子云愿竭甘泉之思谨凭天造輙贡九成宫颂二十四章攀紫墀而絶望呌丹阙而累息臣诚惶诚恐死罪死罪谨言

　　上拜南郊颂表

　　臣伏见总章元年十二月四日诏既清东寇将觐南岳甫资元勲旋窥大典伏惟皇帝陛下黼藻神器衔策睿图用天老之前机戮防风之后至为而不恃悬宝位于中宸卑以自居托灵符于上帝礼凝苍璧瑞溢玄圭紫旻降祜黄祗叶矩微臣学不照古才不旷时窥宇宙之神功覩郊禋之盛节时非茍迈怀雅颂而知归道不虚行想讴歌而有志岂与夫周传考室裁称栋宇之规汉奏甘泉未息嬉游之讽比兴衰于列代较驰骤于同衢而已谨凭天则輙贡拜南郊颂十章文不足奇意有遗美臣诚惶诚恐谨言

　　为原州赵长史请为亡父度人表

　　臣某言臣闻奉忠履义帝业所资昭徳报功王风是切臣亡父故臣使持节都督丰州诸军事丰州刺史上柱国南康郡王士达往因隋季预奉皇初于时元洛未清双崤尚梗江淮海岳王公数十亡父身覊伪郑宠极戎庭扫千载之风云拥三河之士马情思奉顺义不图生绵越寇场密归诚欵登太行而耀军则建徳离心出函谷而扬麾则王充破胆天书屡降手勑仍存洎乎九服乂安四方无事谋臣出镇猛将临边西穷赤水之源东究青邱之境横戈北塞尽沙漠之风尘授钺南荒被■〈牜羊〉牱之矢石义形夷险迹遍疆场分阃淹荣悬车遂礼虽死于牗下实怀天子之恩力尽方隅无媿忠臣之节今者归藏有日先逺戒期陛下徳被游魂惠流枯骨髙班厚禄已极于生前列鼓鸣箫复光于身后诚非毁灭所能投报但臣霜露之感瞻云垄而神销乌鸟之诚俯寒泉而思咽希开净福庶补穷埏伏惟陛下恢不次之恩録无涯之请使获从朝例赐许度人济沉识于昏涂拯亡灵于毁宅则陛下乾坤之施旣不隔于幽明微臣蝼蚁之心岂忘情于家国是所图也非敢望焉轻黩冕旒若坠氷谷

　　○启

　　上从舅侍郎启

　　勃启一昨弟勋至奉命以宪台诗十首垂示气横霜署彩洞云扃绣衣兼藻肆之华白简控玄机之奥仙骢在驭践文路而驱神冠獬下临望词林而直指勃质惟茅艾名隔缙绅虚沾自出之荣每媿诸甥之列恩华曲被诲诱傍临识谢知音荣深覩奥虞韶忽奏聴律吕而忘疲楚匣遥开仰光芒而不暇昔孔融之逢元礼罕赌高文王粲之谒伯喈终惭懿戚援今企古议徳畴恩荷栗兼储悲欣两集但才非酷似攀宅相而多惭慕切如存临渭阳而增感不胜荷戴屏营之至

　　上武侍极启勃启

　　勃闻玄螭掩耀光销赤堇之芒白鹤摧辉影灭青胡之宝繇是紫霄气耿指牛汉而忘归丹水神迷道骊泉而罔悔其有龙文已逺轻图剸兕之功鱼目滥持自拟灵虵之色循荣览分朝闻夕可君侯缔华椒阁席宠芝扃粲貂冕于金轩藻龟章于玉署月开鸾镜怀精鉴以分形霜湛虬钟藴希声而待物吞九溟于笔海若控牛涔抗五岳于词峯如临蚁垤驰魂雾谷忻逢紫岫之英驿思霞丘伫接青田之响勃北岩曲艺东皋下节攀翰苑而思齐傃文风而立至迹疲千里未陪丹毂之游叶契三英尚隔黄衣之梦谨凭洪贷輙録旧文轻敢上呈列之如右涓波有托望日谷以驰诚钟鼓无施伏雷门而假息谨启
　　又
　　勃启一昨不縁媒绍轻承盼饰祗宠相惊俯仰无地何则循方极弊尚亏风雨之间抚翼濡鳞犹失江湖之上况乎九天鹏术一代龙门荣枯舛致山川在目而可以追腾白日忘言于咫尺之书干突青云投迹于寻常之境徒以北林增秀弱翰知归东壑流谦纎鳍未已神交道合君侯昭片善之荣千载一时下走得长鸣之所是用谬凭髙奬曲撰芜音游海无际过雷自詟虽黄金激愤指秦路而方穷苍璧惭恩伏焦原而未逺谨启

　　上李常伯启

　　勃启勃闻杞林腾秀羽族知归旸谷流谦波臣有托然则朝光八圣尚欣牧竖之词道济五残未隔舆人之诵谨凭斯义輙呈宸游东岳颂一首当仁不让下走无惭于自媒闻善若惊明公岂难于知我龙门髙逺眇黄道而无阶爵里既投呌丹阍而有地伏愿蹔停左右曲流国士之恩广进刍荛俯息樵夫之议轻陈径捷退用彷徨

　　上皇甫常伯启

　　勃启一昨奉命令写新对台策及前后旧文谨凭国士之恩敢进舆人之颂窃以龙镳就路驽骏相悬鹊镜临春妍媸自逺亦有飞霜匝地兰萧衔共尽之悲烈火埋冈玉石抱俱焚之惨然则知音罕嗣流水空存至宝不同荆山有泪君侯饰扬刍议提奬芜词白圭成再见之荣黄金定一言之重鹏飙既接仰云径而将趋龙阪可登指星台而有望循襟佩徳抚事知恩山岳有轻河汉无极谨启
　　又
　　勃启自恭陈薄技祇奉话言咳唾成恩盼睐为饰征夫击节方思孤竹之风壮士寒心实有长杨之作谨凭严命轻呈干元殿颂一首将冀导江至海常以笔札见知南馆西园遂与簪缨为伍徳虽无尽攀骥尾而方遥生也有涯比鸿毛而非重谨启

　　上吏部裴侍郎启

　　勃启猥承衡镜骤照阶墀本惭刀笔之工虚荷雕虫之睠殊恩屡及严命频加贲光耀于昏冥课宫商于寂寞进退惟谷忧喜聚门诚恐下官冒轻进之讥使君侯招过听之议贵贱交失恩爱两亏所以战惧盈旬迟逥改朔怀郑璞而增愧捧燕珉而自耻勃性惟懵昧识谢沉冥蒙父兄训导之恩籍朋友琢磨之义好学近乎智力行近乎仁知忠孝为九徳之源故造次必于是审名利为五常之贼故颠沛而思逺虽未之逮也亦有其志焉孔子曰言及之而不言谓之隐今者接君侯者三矣承招延者再矣抑亦可以言乎夫文章之道自古称难圣人以开物成务君子以立言见志遗雅背训孟子不为劝百讽一扬雄所耻茍非可以甄明大义矫正末流俗化资以兴衰家国繇其轻重古人未尝留心也自微言既絶斯文不振屈宋导浇源于前枚马张淫风于后谈人主者以宫室苑囿为雄叙名流者以沉酗骄奢为达故魏文用之而中国衰宋武贵之而江东乱虽沈谢争骛适先兆齐梁之危徐庾并驰不能免周陈之祸于是识其道者巻舌而不言明其弊者拂衣而径逝潜夫昌言之论作之而有逆于时周公孔氏之敎存之而不行于代天下之文靡不坏矣国家应千载之期恢百王之业天地静黙阴阳顺序方欲激扬正道大庇生人黜非圣之书除不稽之论牧童顿颡思进皇谋樵夫拭目愿谈王道崇大厦者非一木之材匡弊俗者非一日之卫众持则力尽真长则伪销自然之数也君侯受朝廷之寄掌镕范之权至于舞咏浇淳好尚邪正宜深以为念也伏见铨擢之次每以诗赋为先诚恐君侯器人于翰墨之间求材于简牍之际果未足以采取英秀斟酌髙贤者也徒使骏骨长朽真龙不降衒才饰智者奔驰于末流怀真藴璞者栖遑于下列易不云乎言行君子之所以动天地失之毫厘差以千里书不云乎弊化奢丽万世同流余风未殄公其念哉嗟乎葢有识天人之幽致明国家之大体辨焉而不穷酌焉而不竭抱膝无闷盱衡自得彼悠悠小技焉足为君侯道矣自非奉闲宴接清谈未可一二言也然窃不自揆尝着文章非敢自媒聊以恭命谨録古君臣赞十篇并序虽不足尘髙识之门亦可以见小人之志也伏愿暂停左右少察胸襟观述作之所存知用心之有地谨启

　　上明员外启

　　勃启侧闻金乌耸辔俯圆燧而抽光瑶兔浮轮候方诸而吐液斯则洪纎异数冥符造化之津髙下相悬精契陶钧之表故知声同义合存长幼于三州理隔气殊置山川于一面神交可托风云于杵臼之间道不虚行泾渭于簪裾之列其有迹申知已投爵里于思齐事迫当仁抱龙泉而愿割虽荆山已峻多轻抵鹊之珍而渤澥方春敢进归鳬之景伏惟丈人珠躔降徳铣社抽英河岳纵其神器烟霞发其符采江东第一家传正始之音日下无双誉重名流之首三冬文史先兆迹于青衿百里弦歌即驰芳于墨绶彭泽陶潜之菊胜气仍存河阳潘岳之花芳风遂逺荣加从袂上清兰府之游宠夺攀轮更掌蓬山之务麟图缉谥定荣辱于三泉鹓合裁书考熏莸于四部既鹤鸣云路望俪朝端鸿渐星台俯谐佥议亷平誉号李宣伯之当官雅操绳时山巨源之称职加以文场武库发挥廊庙之师琼树瑶林寥廓风尘之表一丘一壑同阮籍于西山一啸一歌列嵇康于北面词条郁雾遥腾驾日之阴辨锷横霜直上冲星之气鳬钟蓄韵闻片言而指掌鸾镜悬心见一善而明目情源九派士流欣满腹之期德宇千门词人有庇身之望方当坐谈帝席雄视羣公岂徒比迹天府雌伏郎官而已哉勃崇徽启绪盛徳传家承太子之仙宗析将军之逺系朱轮在汉列髙士于三台青葢浮江扈平王于七姓遗风旧烈尚存清白之基祖徳家声代有纵横之目及金陵东覆玉马西奔髦头杰起文儒继出凤鸣朝日萧森烟雨之标龙跃云津盘礴江山之气虽雄名雅誉随朔野而扬声而华冕雕轩比南风而不竞陈太丘之积善羔鴈成羣谢车骑之余芳兰荪不替趋庭洽训共歌朱蕚之篇避席承欢犹守青箱之业尝谓酣神北阜籍春渚而忘归动影南棂坐秋山而长往不意兰皋独啸轻交委鹤之书芝涧行谣坐辱飞龙之使年殊贾谊仰宣室而方同业谢刘繇俯长途而遂恧塞上浮云之迹空倦吴山随侯明月之珠终悲暗室岂不知拂衣长谢林泉多迈俗之因安枕有余庙堂非养髙之所松楹坐月临黛壑而遐征桂席攀风附青嵓而自足而欲俛首屈膝逡巡多士之林吊影惭魂肮脏文昌之府徒以牛蹄已倦临文壑而骧鳞羊角可逢想髙衢而抚翼忝名国士方叨智伯之恩挥迹奉常冀雪公孙之耻识正平于处士虽在孔融期仲容于望外终资许允犹恐先驰折翮频惊鶂路之风再举枯鳞空击龙门之水丈人借以颜色资以恩波垂雅契于长年叙情交于累代情加倒屣知歩顷之生光礼极升堂觉声名之有地是用俯抽丹思上渎清颜镂殊奬于肝胆衔徳音于咳唾懦夫増气先歌易水之风壮士投心思赴吴宫之火恩崇命浅瞻吕梁而可泛山髙海深渉孟门而何险谨启

　　上许左丞启

　　勃启自违阻恩华婴缠风恙守愚空谷敛迹仙台同卫玠之虚羸谈非正始愧刘桢之逸气卧似漳滨朝野既殊风猷遂隔望芝兰之渐逺觉鄙恡之都生所以暂下松丘言游洛邑永怀前惓逡巡元礼之门延首下风匍匐文章之府实愿稍捐人事少奉清言质儒释之幽疑访空玄之极境愿闻者道敢披江海之心祈进者荣非慕轩裳之重虽齿絶位殊空尘左右而道存目击岂隔形体轻陟阶堂伏深悸越谨启

　　上郎都督启

　　勃启勃闻古之君子重神交而贵道合者以其得披心胸而尽志义也是以叔牙茍在管仲分多而不贪无知尚存陈平受谤而非罪何则达其趣者能申其迹收其大者能让其细也今勃东鄙之一书生耳少怀耿亮颇慕髙烈俛仰相得则屠博可游造次不谐则轩冕异路蒙君侯国士之遇受君侯长者之礼缱绻谈谑殷勤诲诱今有情而不告是不尽也有窘而不托是有疑也将恐季布无侣于后叶孙膑独称于前古嗟乎可以竭诚矣敢不尽言乎勃家大人天下独行者也性恶储敛家无儋石自延国谴逺宰边隅常愿全雅志于暮齿扬素风于下邑而道里夐遥资粮窘鲜秩寡锺釡债盈数万此勃所以侧目扼腕临深履薄庶逢知已之厚以成大人之峻节也古人有言富观其所与贫观其所取又曰损有余补不足于君侯何如哉然则定其交而后求敢无愧巳易其心而后语夫何饰焉赈给之义既惟其常厚薄之差伏希俯访轻尘视听倍增兢惕

　　王子安集巻八

　　●钦定四库全书

　　王子安集巻九

　　（唐）王勃 撰

　　○书

　　上刘右相书

　　葢闻圣人以四海为家英宰与千龄合契用能不行而至春霆仗天地之威以息相吹时雨郁山川之兆故有玄蛟晩集凭鹤鼎而先鸣苍兕晨惊运龙韬而首出并能风腾雾跃指麾成烈士之致蠖屈虬奔谈笑坐羣卿之右未知越苍海弃行间排紫微谒天子于是遭不讳之主拥非常之位龙章凤黻照其前锵金鸣玉迭其后三灵叶赞超然奉天下之图四海承平髙歩取寰中之托君侯之富贵足矣圣朝之付遇深矣故知阳侯息浪长鲸卧横海之鳞风伯停机大鹏铩垂天之翼及其投形巨壑触丹浦而雷奔假势灵飙指青霄而电击神气洋洋谓鳞翮使之然也殊不知两仪超忽动止系于无垠万化纠纷舒巻存乎非我是以陈平昔之智士也俯同降卒百里奚曩之达人也亲为饿隶当其背强敌转康衢雄虑耿于风云危途迫于朝夕岂自期荣称相府西藩专虎据之图宠冠斋坛东向举熊飞之策顾盼可以荡山岳咄嗟可以降雷雨遂令用与不用是非于楚汉之间知与不知得失于虞秦之际故死生有数审穷达者系于天材运相符决行藏者定于已君侯足下可不谓然乎借如勃者眇小之一书生耳曾无钟鸣鼎食之荣非有南隘北阁之援山野悖其心迹烟雾养其神爽未尝降身摧气逡巡于列相之门窃誉干时匍匐于羣公之室所以慷慨于君侯者有气存乎心耳实以四海兄弟齐逺契于萧韩千载风云托神知于管鲍不然则荷裳桂楫拂衣于东海之东菌阁松楹髙枕于北山之北焉复区区屑屑践名利之门哉至尊以揺河徙岳之威当立地开天之运圣人有作羣材毕举星辰入仕揖让朱鸟之门风雨称臣奔走苍龙之阙方欲停旒金室引成康于已任辟广瑶林复尧舜于兹日可谓明明穆穆尽天子之容貌矣抑尝闻之丹山九仞烟峯非数篑之功紫极千门云台俟万楹之力故天下至旷神器不可独专天道无私玄勲有待而立书曰元首明哉股肱良哉好问则裕自用则小况掌万国之权受一人之宠动见臧否言知利害君侯足下何时易耶虽有大命不资童子之言而恭此小心敢进狂夫之说伏见辽阳未靖大军频进有识寒心羣黎破胆昔明王之制国也自近而及逺先仁而后罚征实则效存徇名则功浅是以农疏千里仅踰重石之乡禹截九州岛不叙流沙之境岂才不及而智有遗哉将以辨离方而存正功也虽至人无外甲兵曜天子之威王事有征金鼓发将军之气而长城在界秦汉所以失全昌巨海横流天地所以限殊俗辟土数千里无益神封勤兵十八万空疲帝卒惊烽走传骇秦洛之甿飞刍挽粟竭淮海之费于是乗奸放命者出绳纆以生威因公挟私者入闾阎而竞法虽一物失所泰阶延旰食之忧而百战方雄中国鲜终年之乐图得而不图失知利而不知害移手足之病成腹心之疾征税屈于东西威信蹇于表里语曰胜之不武不胜为辱天下之责四面至矣诚可逺凝髙策上荐忠言决人事于去就合天情于终始遂令回麾转檄背青丘而骛列障分亭巡苍波而守昔者齐侯以力方城为楚国之辞虞帝崇文苖人失洞庭之险况乎仗徳绥乱以直乗邪明逆顺之端耸华夷之望虽复舳舻沸海旌旗触天铁山四面金城千里亦不能为敌人计矣此君侯之未谕一也葢闻星逥日运御洪荒者贞夫一电照风行制寥廓者归乎静易曰复其见天地之心乎语曰动之斯和绥之斯来是知源洁则流清形端则影直大道起而仁义息神化周而市狱定虽复体元立敎眚灾耀知逺之书顺时宰物宥罪发精微之典而况浇风易渐淳化难归孔明耿介于当朝子舆殷勤于易篑葢有繇也伏见边凶尚梗殊恩屡发亡命山泽者日月相趋朝脱桎梏夕还囹圄奸徒抱袂因时立侥幸之谋顽夫顿足中路纡吁嗟之惨皆繇寛胜于猛人迷所习劝沮不彰廉耻相冒亦有公卿失职耻受珪符之任郎官有衅俯舍铜墨之荣又焉可以宏奬风流抑扬众务者也且夫朽索充覊不收奔马之逸轻缗振网或随吞舟之势况非常之化方洽于齐人无妄之思乃及于羣小将恐匡衡管仲□灵沼于下泉矣古之善为国者不然信赏而必罚道徳而齐礼泽配云雨而无曲惠威匹雷霆而絶私戮交书耸币仗慈厚之师投金散璧树仁明之长故虽开衢室葢明堂亦将四三皇而六五帝矣此君侯之未谕二也葢易曰天地之大徳曰生圣人之大宝曰位何以守位曰人何以聚人曰财是知发挥地利农桑启其业振荡天功泉贝流其用伏覩前制屡扰亊非画一廛市萧然人情怪动夫补简并用未尽交易之宜轻重齐行适启兼并之路于是连阛掩阓者闭肆而乗其屈布衣韦带者阖门而受其困五方竞爽务浅术以相雄百郡争胜驱末技而成弊田夫织妇衣食鲜终朝之给巨驵洪商舆马挟封君之势葢有繇来矣故曰国储阙于九载则公上无所给家廪乏于三年则妻子非其有夫阴阳覆逆天地之常数百六运穷尧汤所不免一旦洪泉决地大旱焦山风雨于一岁之间霜雹于数州之境繁运广役首尾于中外沓税增徭日夕于都鄙燮阴阳者将何以处之一夫窃议公之盛徳亏矣愚谓严程峻法絶轻陋之货则奸镕之源塞矣沿风正典重耕耘之务则邪嬴之计沮矣然后逺弘教旨大变流俗法立有犯而必施令出唯行而不返违公窃铸者具五刑之戮因时力田者悬一命之赏不然则贾生晁错复流涕而言矣此君侯之未谕三也嵩衡不拒细壤故能崇其峻江海不让纎流所以存其广是以星台晓辟上台忘吐握之劳月殿宵兴中宇轸山林之慕知夫御天下者必待人也诗曰济济多士文王以宁未见君子忧心如醉伏见皇明逺烛帝采遐宣张乐岱郊腾勲社首征廉察孝瑶坛虚不次之阶署行议年璇检动非常之诏天下可谓幸甚矣于是友月朋霞之客背青皋而至冯唐颜驷之才排紫阁而集夫岂知终始异数泾渭同流萝薜失图簮缨解体惜哉羣英雾散名侯招蔽善之嫌天下雷同君子鲜长鸣之地而欲招絶足致真龙难矣此君侯之未谕四也易曰拔茅茹以其彚征吉岂非顺物不若招类报国不如进贤阳事升而雨露归阴驾凝而风霜厉莫不观时有记抚气相求穷则独善其私达则兼善天下而利巳疵物者以自任为身谋知进忘退者谓专荣而得计岂知夫尺波易谢寸晷难留陵谷好迁乾坤忌满君侯足下出纳王命升降天衢激扬凤扆之前趋歩麟台之上亦复知天下有遗俊乎夫心之精微口不能言也言之微妙书不能文也伏愿辟东阁开北堂待之以上宾期之以国士使得披肝胆布腹心大论古今之利害髙谈帝王之纲纪然后鹰扬豹变出蓬戸而拜青墀附景抟风舍薹衣而见綘阙幸甚斯不为难矣庶几乎麑卵不弃终感玄枵之精骏骨时收或致飞黄之锡书生王勃死罪死罪再拜

　　上綘州上官司马书

　　月日龙门百姓王勃再拜奉书于司马上官公足下葢闻灵化出于窈冥帝图寄于寥廓圣人生而万物睹太阶平而四国会故曰有非常之后者必有非常之臣有非常之臣者必有非常之绩至今雷奔雨啸风旋电转拾青紫于俯仰取公卿于朝夕云台迫汉南宫列元宰之图霜戟罗门北阙据名臣之第尝见之矣至若时非我与雄畧顿于穷途道不吾行髙材屈于卑势孔宣父之英达位未列于陪臣管公明之杰秀名仅终于郡属有时无主贾生献流涕之书有志无时孟轲养浩然之气则亦有焉岂非妙造无端盛衰止乎其域神期有待动静牵乎所遇向使太公失于周伯则旗亭之屠父韩信屈于萧何则辕门之饿隶又焉得鹰扬豹变吐纳风云者哉故曰知与不知用与不用观夫得失之际亦穷达之有数乎其有邀时誉忘廉耻徇茍得设向背于朝廷立纵横于势利举三寸之舌屈辱豪门奉咫尺之书逡巡下席皆自谓材足以动俗智足以济时钟鼎辉其顾盼冠葢生其籍甚岂知夫四海君子攘袂而耻之乎五尺微童所以固穷而不为也此葢庄周有言所以得意而忘象得象而忘言语曰谈何容易易称书不尽言知谈之不易而欲言之尽以是思之良可知矣下官者康衢之贱耳尝闻阙里之言颇挂平舆之目岂不知尘形俗状游水镜而多惭抱鼓援鼙过雷门而自失而欲刻鹄饰鳬唐突扄钥者邪徒以登山泛海庶测髙深执炬传萤希增日月三奔九合下官闻管仲之风千载一时君侯受鲍卿之托是敢陈其径庭不然则秋风明月西江留独往之因桂峤松岩南山有不羣之地矧区区者而重髙明之阃阈哉君侯极天分构振琼树而韬霞带地疏源握珠胎而冠月鳞轩羽殿瑶台降卿相之荣鹊仰蝉簮金社发公侯之始青皋独唳望鸿渐而翻云丹穴髙鸣对鹓池而矫雾严助以贤良待诏未厌承明汲黯以方正拾遗终荣卧理藩维克振既参来暮之歌邦国不空自有康沂之相加以雄材广度散琬琰于胸怀逸气遒文运风霜于掌握迫青霄而构舍烟霞之涯涘莫寻振沧渤以流谦江汉之波澜未测耀灵桂于赵席垂棘知归辩羣籁于庄轩悬匏自托宾阶夕敞清河销骥絷之虞虚榻晨披元礼得龙驱之地方当翊赞宸极羽仪台屏岂徒偃仰州县劳事藩庭而已哉借如仆者言不满于乡党声不出于堂阈东海取乐于箪瓢南山毕志于文史餐花佩叶入兰室而谈玄挹露攀霞坐松扃而啸逸扬子云之澹泊心窃慕之嵇叔夜之逍遥真其好也未尝露才扬已饰小智以惊愚假势凭时托中人而树迹遍游天下寒心于将相之门独守太玄侧身于名利之境尝谓奉琴巵于北牖咏诗礼于南陔坐商洛而折云英临江湖而采烟液生愿毕矣而属鸾扃停逸频虚不次之阶鹤板征贤累发非常之诏天下有道吾岂匏瓜承达人一顾之荣辱公交车再辟之礼平津侯之博物终屈奉常贾大夫之才名犹逢綘灌况庸者而可免于此乎君侯要津先据图海盛于当时下官覆篑方勤为山始于今日虽陵深谷变终非入室之宾而昼咏宵吟敢预升堂之列夫以幽明不测尺标见天下之心巨细相倾寸管合羲舒之度岂非道存斯贵理在必亨霸畧近发于舆歌皇图不隔于刍议故有荣枯絶等奉推毂而欣然年势不侔受分庭而罔愧风规可接惟君侯体之今古未殊则下官愿矣常恨霜松列涧万寻无罩月之期露草滋山寸茎有梢云之望斯则声实困于兼济才位难于俱立况乎地势不足以夸俗容貎不足以动人遑遑薮泽安足以奉髙明之咳唾也所冀蝇阶贱质附云足而追飙蚋序轻姿托霜毛而絶海委名励巳蛟镡申独断之能偶迹当仁骊珠鲜闇投之惧天衢可望指鹏程而三休巨壑难游伏龙门而一息勃死罪死罪

　　为人与蜀城父老书

　　葢闻天地作极不能迁否泰之期川岳荐灵不能改穷通之数岂非圣贤同业存乎我者所谓才荣辱异流牵乎彼者所谓命是以龙骧凤峙【一作翥】伊周成翊赞之功含糗羮藜颜冉困栖迟之病或先号而后笑或始吉而终凶事不可量功未必定则知洪涛未接长鲸多陆死之忧层风未翔大鹏有云倾之势池鳅井鲋亦将鼔鳞而轻之田鸠野鷃亦将骞翮而侮之及冲溟渤接扶揺吹波则江汉倒流腾气则虹霓掩彩摩赤岸负苍天然后知其力焉吁韩信之无津也昌亭之一饿夫耳马卿之失路也临卭之一食客耳武不足以服众文不足以动时长剑屈于无知洪笔沦于不用洎乎雄图蹑运至尊纳背水之谋丽藻升朝天子赏凌云之作威加海岳声振廊庙彼淮阴之侠少成都之遗老也又焉能知逺近哉是以鉴物于肇不于成赏士于穷不于达是知卞和之得玉也精存于岸谷之间张华之得剑也气发于星辰之际夫岂琢磨成器然后知其宝剸斵为能然后知其用哉仰惟乡耆等并玉山髙族金堤胜侣列子弟于千城耀衣冠于百代或以风云去国公孙跃马之年钟鼎从王诸葛攀龙之日门庭相接雕甍将绮栋连陈机杼相和凤摄将虬梭交响金浆玉馔食客三千緑帻青裳家僮数百冲襟渺识人多江汉之灵丽藻华文代有云渊之气北斋开敞南馆虚闲诗酒同归琴书合契忘机得意耻嵇阮之交疎虚席延宾恨原尝之客少实烟霞之薮泽风月之津梁者乎刘仲文之逺识不以干没诣梁城闵仲叔之髙风不以口腹累安邑虽其已没生气犹存况乎属宇宙之明当天下之泰不能俯拾青紫髙视缙绅攀北极而谒帝王入南宫而取卿相胁肩侧足求哀锺釜之间低首俛眉取济升斗之末嗟乎诚下官所以仰天汉而郁拂临江山而慷慨者也但时可以未遇道可以未行志愿可以未成功业可以未就古之才足以辅王业蹑迹屠钓之间功可以济巨川藏身版筑之下百里奚之负贩陈汤之丏贷而况于庸者哉此仆所以骏奔于顾盼之余自致于恩光之末也且夫精诚所感尚动神明意气相交岂惭车马倘能投心季子遥存素纻之恩援手应侯先致绨袍之赠岂人之情也能无报乎方今白藏绍序朱律谢期天髙而林野疎候肃而江山静轻蝉送夏惊晩吹于风园旅鴈乗秋动宵吟于露渚丝纩成于南亩秔黍被于东阡时计有储愿履多福下官薄游绵载飘寓淹时欢踬相仍忧虞自积陟梁鸿之峻岳何暇长謡临阮籍之长途唯知恸哭庶凭赒给以济飘危轻诉短怀伫流嘉耗
　　又
　　蜀都广镇岷■〈山虚〉奥壤山分玉宇水向金陵景贶有期英灵间出荣问休畅幸甚幸甚夫神有可迫渌波惊七柱之音道有可符玄霜扣九钟之节岂道穷精秘妙聴察于无声理实杳冥玄应通于不测波流柱响波无入柱之因霜落钟鸣霜非扣钟之具况乎言忘意得臭味相求目击道存神明已接郑侨之逢吴札无谓殊方阮籍之对嵇康自然同气仆虽不敏尝从事于斯矣尝谓熏莸不共器枭鸾不比翼是以类乎方者按风云于千里乖乎类者起山川于一面抑尝闻之士之生也其迹可摈而道不可藏其身可辱而志不可夺其有拂衣投臂遯形沧海之隅裂裳裹足独立髙山之顶量腹而食度身而衣以钟鼎为刍豢以衣冠为缧绁方欲策鸾凤而抚云英鞭虹霓而采烟液其次排玉阙指金门成贾谊之谟树终军之策因机入务怀素将相之门沐露沾霜拥篲公侯之室然则拾青紫于旦暮取功名于俄顷演文物而动寰中腾声名而振天下若下官者可谓惭二途矣而敛手长揖强颜髙视低心于蹇踬之辰忍耻于恓惶之日哉渭滨留钓鹰扬之业未萌缁源滞牧鸿渐之资葢寡及其攀穹运接灵期乗云雷而清八极和阴阳而调万品则知冥机所运吉凶于倐忽之间玄命所移飞伏于斯须之际日月自至聊复尔耳方今炎飙谢节爽候闗辰风髙而宇宙清霜下而亭郊肃归云止鴈流曙响于东津落照开鸿写晴规于北岸萤疎夕砌蝉促朝林感序縁情登高寄赏仆一违秦陇再革炎凉戒征轴而无因指归途而有倦故乡超旷层山重复吴宫尚逺频惊去燕之心楚峡犹赊已下闻猿之泪徒以风猷未隔道义相存幸承知已之心稍缓他乡之思昔虞公再见悬光白璧之前季布一言犹定黄金之诺况交已成于杵臼道已茂于金兰希照穷途逺流嘉贶若使恩裁口腹空留安邑之宾惠阙始终取恨昌亭之客

　　与契苾将军书

　　昊天不忱哲人终否毕公逝矣伤如之何敬想情则懿亲义惟良执非夫人之为恸其谁为恸乎仆与此公早投交契夷险之际终始如一常思并建忠孝之迹共申家国之雠壮志不就古人所悲何图一旦长诀呜呼哀哉管仲不存叔牙空在子皮已丧子产何依兴言追昔良增痛悼适得韦四郎书具承大郎雅意知欲以此公碑志托之下走夫抚今怀昔理寄斯文旌徳叙功事属知巳是以子期幽思感叔夜之形言伯喈雄藻待林宗而无媿下走虽不敏幸托深期此而不为谁当为者但恐位卑先逹才非拔萃虚承厚睠不副髙闻谨遣舍弟勋往面取进止临书啜泣惨惶不次

　　上百里昌言书

　　勃言乡人奉五月一日诲子弟各陈百里之术宣于政者承命惶灼伏增悲悚勃闻古人有言明君不能畜无用之臣慈父不能爱无用之子何则以其无益于国而累于家也呜呼如勃尚何言哉辱亲可谓深矣诚宜灰身粉骨以谢君父复何面目以谈天下之事哉所以迟逥忍耻而已者徒以虚死不如立节茍殒不如成名悔过傥存于巳为仁不假于物是以孟明不屑三奔之诮而罢匡秦之心冯异不羞一败之失而摧辅汉之气故其志卒行也其功卒就也此言虽小可以喻大此勃所以怀既往而不咎指将来而骏奔割万恨于生涯进一篑于平地者今大人上延国谴逺宰边邑出三江而浮五湖越东瓯而度南海嗟乎此皆勃之罪也无所逃于天地之间矣然勃尝闻之大易曰人之所助者信也天之所助者顺也是以君子不以否屈而易方故屈而终泰忠臣不以困穷而丧志故穷而必亨今交趾虽逺还珠者尝用之矣书不云乎弗虑胡获弗为胡成不胜愤激之至谨上百里昌言一部列为十八篇分为上下巻庶竭私欵少禆公政追思罪戾若投氷谷谨奉言疏不备勃再拜

　　王子安集巻九

　　●钦定四库全书

　　王子安集巻十

　　（唐）王勃 撰

　　○论

　　三国论

　　论曰汉自顺桓之间国统屡絶奸回窃位阉宦满朝士之蹈忠义履氷霜者居显列则陷犯忤之诛伏闾巷则婴党锢之戮当是时也天下之君子扫地将尽虽九伊周十稷契不能振已絶之纲举土崩之势明矣嘉平中大黄星见楚宋之分辽东殷馗曰其有真人起于谯沛之间以知曹孟徳不为人下事之明验也先时秦帝东游亦云金陵当有王者兴董扶求出又曰益州有天子气从兹而言则长江剑阁作吴蜀之限天道人谋有三分之兆其来尚矣然废兴有际崇替递来每览其书曷能不临巻而永怀抚事而伊郁也尝试论之曰向使何进纳公业之言而不追董卓傕汜弃文和之策而不报王允则东京焚如之祸闗右乱麻之尸何繇而兴哉至使乗舆蒙尘于河上天子露宿于曹阳百官饥死于墙壁六宫流离于道路葢繇何公之不明贾翊之言过也于是刘岱乔瑁张超孔伷之徒举义兵而天下响应英雄者骋其骁悍运其谋能海内嚣然于兹大乱矣袁本初据四州之地南向争衡刘景升拥十万之师坐观成败区区公路欲居列郡之尊琐琐伯珪谓保易京之业瓉既窘毙术亦忧终谭尚离心琮琦失守其故何哉有大贤而不能用覩长策而不能施便谓力济九区智周万物天下可指麾而定宇宙可大呼而致也呜呼悲夫余观三国之君咸能推诚乐士忍垢藏疾从善如不及闻谏如转规其割裂山河鼎足而王宜哉孙仲谋承父兄之余事委瑜肃之良图泣周泰之痍请吕蒙之命惜休穆之才不加其罪贤子布之谏而造其门用能南开交趾驱五岭之卒东界海隅兼百越之众地方五千里带甲数十万若令登不早卒休以永年神器不移于暴酷则彭蠡衡阳未可图也以先主之寛仁得众张飞闗羽万人之敌诸葛孔明管乐之俦左提右挈以取天下庶几有济矣然而丧师失律败不旋踵奔波谦瓉之间覊旅袁曹之手岂拙于用武将遇非常敌乎初备之南也樊邓之士其从如云比到当阳众十万余操以五千之卒及长坂纵兵大击廓然雾散脱身奔走方欲逺窜用鲁肃之谋然投身夏口于时诸葛适在军中向令帷幄有谋军容宿练包左车之计运田单之奇操悬军数千夜行三百辎重不相继声援不相闻可不一战而擒也坐以十万之众而无一矢之备何异驱犬羊之羣饵豺虎之口固知应变将畧非武侯所长斯言近矣周瑜方严兵取蜀会物故于巴丘若其人尚存恐玉垒铜梁非刘氏有也然备数困败而意不折终能大启西土者其惟雅度最优乎武侯殁刘禅举而弃之覩谯周之懦词甘忿愤而忘食闻姜维之立事又慷慨而言憙惜其功垂成而智不济岂伊时丧抑亦人亡乃知徳之不修栈道灵闗不足恃也魏武用兵髣髴孙吴临敌制奇鲜有丧败故能东擒狡布北走强表破黄巾于寿张斩眭固于射犬援戈北指蹋顿悬颅拥斾南临刘琮束手振威烈而清中夏挟天子以令诸侯信超然之雄杰矣而弊于褊刻失于猜诈孔融荀彧终罹其灾孝先季珪卒不能免愚知操之不怀柔巴蜀砥定东南必然之理也文帝富于春秋光膺禅让临朝恭俭博览坟籍文质彬彬庶几君子者矣不能恢崇万代之业利建七百之基骨肉齐于匹夫衡枢委乎他姓逺求珠翠废礼谅闇之中近抱辛毗取笑妇人之口明帝嗣位继以奢淫征夫困于兵革人力殚于台榭髙贵乡公明决有余而深沉不足其雄才大畧经纬逺图求之数君并无取焉山阳公之坟土未干陈留王之宾馆已启天之报施何其速哉故粗而论之式备劝戒俾夫来者有以监诸者焉

　　八卦卜大演论

　　昔者圣人之作易也始画八卦以通神明之徳以类万物之情以为分太极者两仪也分四象者八卦也成八卦者十六将也司八卦者十二月也分十六将者三十二也分十二月者二十四气也分三十二候者六十四卦也司二十四气者三十六旬也进退于三百六十六日屈伸于三百八十四爻往来飞伏之理尽矣其孤虚消息之端极矣三才之道不可不及也五行之义不能复过也翕之以幽明张之以寒暑会之以生死申之以去就祸福生焉吉凶着焉成败行焉逆顺兴焉贤者识其大者逺者不贤者识其小者近者奉之者则顺背之者则愆圆立者称圣偏据者号贤尝试论之曰三才易之门戸也八卦者易之径路也引而伸之终于六十四卦天下之能事毕矣陈而别之极于三百八十四爻天下之微理罄矣夫阴阳之道一向一背天地之理一升一降故明暗相随寒暑相因刚柔相形髙下相倾动静相乗出入相藉泯之者神也形之者道也可以一理征也可以一端验也故天尊则地卑矣水湿则火燥矣山盈则泽虚矣雷动则风适矣是以天下有风可以姤矣则地中有雷可以复矣天下有山可以遯矣则泽上于地可以临矣天地不交可以否矣则天地既交可以泰矣风行地上可以观矣则雷行天上可以大壮矣山附地上可以剥矣则火附天上可以大有矣风行水上可以涣矣则水在地上可以比矣雷出地奋可以豫矣则风行天上可以小畜矣雷之与水可作解矣则风之与火可以家人矣雷在风上可以恒矣则风在雷上可以益矣风在地下可以升矣则雷在天下可以无妄矣风在水下可以井矣则雷在火下可以噬嗑矣风在泽下谓大过矣则雷在山下可为頥矣雷在泽下可以随矣则风在山下可为蛊矣泽上有水可为节矣则山下有火可为旅矣雷在水下可为屯矣则风在火下可为鼎矣水在火上可为既济矣则火在水上可为未济矣泽中有火可以革矣则山下有水可为蒙矣火在地下可以明夷矣则水在天下可为讼矣地下有水可为师矣则山下有火可为贲矣泽上于天可为夬矣则泽下有水可为困矣山下有天可以为大畜矣则泽下有地可以为萃矣以山在泽上可为损矣则泽在山上可为咸矣泽上有火可为暌矣则山上有水可为蹇矣上天下泽可为履矣则地下有山可为谦矣泽上有风可为中孚矣则山上有雷可为小过矣山上有风可为渐矣则泽上有雷可以归妹矣此天地以对成之义阴阳反合之理故卦相次则反爻以成义易之八卦是也八八相生则错卦以兴理因而重之是也故圣人之道可纵焉可横焉可合焉可离焉逆而陈之未尝逆焉顺而别之未尝顺焉三画以变虽天地之数可无韬也九六相推虽万二千五百之浩荡不能踰于三百八十四三百八十四之纠纷不能踰于六十四重之以六十四不能过于八卦张之于八卦不能过四象纪之两仪两仪之理达而太极得矣故古往今来寒进暑退死生乱动是非誊结未尝非两仪也而未尝离太极也故曰有寒有暑则两仪不废也无思无为则太极未尝逺也见之则两仪忘之则太极夫然故不舍二求一未尝离动以求静未尝离动以达静也有可有不可非圣人之谓也无可无不可是夫子之心也然天下之理不可穷也天下之往不可尽也有穷尽之地者其唯圣心乎有穷尽之路者其唯圣言乎故据沧海而观众水则江河之会归可见也登泰山而览羣岳则冈峦之本末可知也是以贞一徳之极权六爻之变振三才之柄寻万方之动又何往而不通乎又何疑而不释乎故孔子曰必也正名乎名者义之本也非圣人孰能正之哉若抑末执本研精覃思非圣人之书则不读也非圣人之言则不取也庶几乎神明之徳可通乎万物之情可类乎本未之思也夫何逺之有君子可不务乎哉

　　平台秘畧论十首

　　孝行一
　　论曰昔之列桐珪建茅土者非一君焉至于孝思可称仁风茂着存乎缃牒十一而巳岂非生于深宫之中长于妇人之手膏盲积乎骄慢情奔沦乎嗜欲呜呼有国有家者可不诫乎
　　贞修二
　　论曰美哉贞修之至也或抗情激操仗清刚而励俗或理韵和神抱直方而守道或旌奇表善擢才于不次之阶或剖滞申嫌措辞于难犯之地并能以礼升降以时舒巻既明且哲以保其身盛矣哉原夫御俗裁风变彝伦者寄乎直全身逺害得随时者存乎变夫然故进不违义退不伤生清贞静一保其道委迤屈伸合其度易曰君子或出或处或黙或语天下何思何虑同归而殊途百虑而一致此之谓也
　　艺文三
　　论曰易称观乎天文以察时变传称言而无文行之不逺故文章经国之大业不朽之能事而君子所役心劳神宜于大者逺者非縁情体物雕虫小技而已是故思王抗言词赋耻为君子武皇裁勅篇章仅称往事不其然乎至若身处魏阙之下心存江湖之上诗以见志文宣王有焉
　　忠武四
　　论曰阴阳代兴刚柔合运维恩参用以成化文武相资以定业况乎康侯自我宗子维城者乎城阳之权畧明决卒摧吕氏之变任城之志意刚断实启有魏之业葢有助焉陈思雅怀忠勇义形家国表奏永昌洞晓兵数绩着疆场长沙武陵亦足云也
　　善政五
　　论曰东平以盛徳匡时大兴礼乐齐献以至亲统物光济中外淮阳安定峻必行之典安陆扶风深受遗之泣能义形家国理极忠贞使黄河如带垂芳不朽盛矣乎守方雅以调蕃政用公直而掌朝论昻然直上凛有生气衡阳太原亦足云也
　　尊师六
　　论曰前史称良药苦口而利于病忠言逆耳而利于行岂非事情竭于不顾主色期于难犯中人以下罕免斯累其有抗辞必尽忠烈横匪石之心闻善若惊君王动顺风之请相须之际良可咏也清河之恭慎真恳雅为上引圣朝下托师傅和矣哉
　　褒客七
　　论曰原夫重艺尊师登奇伫逸道存万里神交一面故有推轮拥篲寡人忘千乗之荣越席分庭上才当四海之礼斯实藩邸之盛事间平之用心也而有矫情役智扬逸名利之间窒隙蹈瑕干没英翘之地便辟脂韦饰其迹甘言巧辞运其辨假君王之顾盼用君王之威福传曰好善而不择人则前代有以之倾矣至于兴谐文雅赏尽烟霞月庭广辟风闺洞敞西园故事下兰坂而宵歌东苑遗尘坐槐庭而晓赋折旋书艺之园翱翔儛咏之隙洋洋乎亦为乐之一方也
　　幼俊八
　　论曰夫滥觞悬米翻浮天动地之源寸株尺蘖擢捎云蔽景之干岂非积微成大陟遐自迩易曰山下出泉蒙君子以果行育徳故考其前事备之于篇
　　规讽九
　　论曰夫陵谷好迁乾坤忌满哀乐不同而不逺吉凶相反而相袭故有全中率行用心于不争之场杜渐防危投迹于知几之地昔之善持满者用此者也谚曰祸不入慎家之门前代有以之兴矣至若中山激难重存亲礼武陵变色复延情爱子建之陈辞贡愤长沙之发对因机虽亦各达其心未若洪庆之希声也
　　慎终十
　　论曰诗云靡不有初鲜克有终若夫东平之奉宪遵约耿介原陵之奏中山之见贤思齐殷懃濮阳之托庶几乎可谓慎终矣至子尘之奉行文处中慰之逺述河间陈思克已并未易诬也【子尘以下多讹误】

　　王子安集巻十

　　●钦定四库全书

　　王子安集巻十一

　　（唐）王勃 撰

　　○颂

　　干元殿颂【并序】

　　臣闻鹏霄上廓琼都开紫帝之庭鳌纪下清珍野辟黄灵之馆兼山配极照鸾阙于霞标荐水涵元湛骊宫于雾壑斯则神征语恠功潜鸟迹之初理渉非经道昧鹑居之始授凤书而稽碧落仙构罕存按龟箓而质黄图金模间起粤若风移处闇增巢恢火运之机业拒向明上栋括河图之奥三阶布政咏匪日于灵台百堵陈诗颂斯干于考室亦有黄轩瞰月樵门颓九洛之功璇闼排烟牧野构三河之酷御燕台而临北极缺王度于祈招列云阁而拒南山陨皇谟于轵道然则卑宫丧礼采椽轻四海之尊丰屋延灾柏梁非万乗之有虽因时立事奢俭殊流而弘道在人兴亡迭运灵光末造不窥九室之荣景福宏规犹拥三方之衅瞻风旧史逮曹马而无讥观迹故墟歴周隋而未得自我唐太陵迁构均五方于鹤几之前中野凝图调六气于虬床之下坐圭台而清俯仰晷纬齐明临鼎邑而重威灵云雷合响得玄功于大壮其至在兹乎我大唐鸡浑制极树神宰而制山河鹤谶裁仪辟太虚而有天地黄精吐瑞潜龙苞象帝之基紫气征祥鸣凤呈真王之表髙祖太武皇帝虹星湛色开宝胄于金壶蛟电凝阴发皇明于石纽白蛇宵断行移海岳之符苍兕晨驱坐遘云雷之业属东邻委驭扇虐政于丛祠北拱隳尊紊皇图于宝极蜚鸿集野瞻乌鲜投足之因青犊啸风羣鹿无择音之所天街五裂截鲸浦而飞芒地纽三分触鳌山而按节玄虬在御扫圻甸而廓星都黄鸟分麾动扶揺而骇云阵镳官杖钺跨髙陌而登元辔野韬戈陟圮坛而拥号皇图不恃圣人追巻领之风神器无私才子奉褰裳之运太宗皇帝云房揖契压麟玺于庭轩雷渚翔英扰龙铃于髙席八能亨运抗鹓邸而杖朱髦十乱恢基临鹤州而拥黄钺唐云秘族潜开白水之征代景回轮光践丹丘之运权舆象纬削茅社而建琼桃草昧风云席罗图而创璇厯紫庭合粹括宇宙于宸襟丹扆凝尊运陶钧于宝思摛碧霄而炼石上清耀魄之宫诏寰海而捐珠俯睇阳侯之室功驱偃伯顿鹗视于华封道被来王静龙吟于武库玄枢上运卜年开累圣之符丹灶升遐遗范敞谋孙之画皇帝陛下椒庭袭庆曜璇萼于霞庄兰殿分休湛珠衡于月馆道凝琼镇下苍掖而照重熙业峻铜楼凭紫轩而揖羣后环四瀛于舜抱漏蚁覃津栖十景于尧衿巢螟荷照上元开箓宝龟定皇邑之模下武崇基飞龙锡帝台之构贞明启运齐玉镜于鸾门易简成功偃铜符于鹤仗怀降尊于襄野太阶忘七起之劳念负重于焦原巾席托三危之险临翠妫而则道天孕时成坐玄扈而被图神超物妙皇后星浔纵淑曳珠绂于铜皋云野疏祥抗琼枝于桂浦素蟾登庆六虚充牝马之贞丹雀衔林三雅合闗雎之好璇宫夜静居龙幰而调元金扆晨开御鸳阶而缉化芝庭揖训逺清和凤之仪兰佩承风竞峻当熊之节皇太子承云紫座翊八柱于干维湛粹青衢揖三枢于地戸黄离踵曜太阳分铣树之辉苍震荐音少海控银河之色鹤筌飞奏想丹驾于琼山鲍俎捐芳齿玄冠于宝序彤闱问竖礼崇监抚之威黼席兴贤义极君亲之爱若乃东门恤胤迭仙构于熊山西苑承家导灵波于鴈沼桐圭作瑞凤毛曜丹穴之英茅壤分维麟趾冠玄丘之俊巽宫延粹辟朱柱于娥台兑野流芬疏紫兰于别馆频隈毓范云扃分戚里之驩覃■〈山上与下〉凝规星阁絶郎官之请雕龙命职纵跳泽而骧鳞翠鷃调司顺义飙而抚翼月轩宵伫虞溪降璇纬之精震帐晨披姜水洞金韬之赜飞鹤书而抽海状桂壑于是投纶转麟斾而揖山容松涧繇其削衽轩图瑞矞泛花绶于鸡林农纪祥炎濯兰缨于凤水仙台俶务三珪铨棘序之风天秩调邦六府变槐衢之典金门献纳纵麟笔于苔笺石馆论思核龟章于竹椠淹中访礼蹲龙揺壁水之波稷下谈经飞兔跃环林之秀词庭吐凤翫鸟迹于春黉书帐翻萤阅虫文于夏阁杏花千亩绀辕照帝籍之功桑柘三宫玄绂降亲蚕之礼圆丘上辟奉苍璧于灵坛方泽下凝列黄琮于宝墠朱弦翠瓒履霜怀四响之尊复溜重檐涓日正三纲之首五灵奔庆冠虵泽于黄枢六祀衔欣扬麟烟于绀席遗弓积慕虔深太庙之仪执豆推恩道振明堂之礼瑶山广乐备逸调于宫悬洞庭仙奏纳遗歌于帝府九韶分唱后夔清桂序之音六变同和飞凤掌梧轩之律樽俎折旋之数苞举阴阳堂庭节奏之规弥纶宇宙灵襟索隐控风伯于词林睿想钩深诏天吴于笔海神穷独照旁探赤水之珍思洽几深迥写丹溪之韵金坛紫露映银籀而翻华瑶林白雪藻琼章而吐绚蝉机撮化铜浑将九圣齐悬虬箭司更银漏与三辰合运爽鸠分职素云颓鸟啄之祥神獬闗司玄水照龙颜之则黄沙鞠草刬丛棘而迁讹丹石滋苔仰甘棠而息讼融皋再稔方闻外戸之謡昧谷千箱坐溢康衢之奏百城烟峙望秋露而乗风千室云开合宵霆而组化彤帏独选熊幡下芦鴈之祥墨绶分贤犀检降槐鸾之祉筠骖伫信髦士剖竹而相寻苇杖沾仁鲐叟攀轮而不暇龙蛇可践野人丰荷杖之驩鸡犬相闻城尉辍鸣桴之响五云抽润湛芳气于璇台六府威殷唱丰歌于铜阙不戒而畀东戸恩周动植之津博施而举南风化偃胎萌之■〈宀禹〉神谋备预俨七萃于丹枢邃畧防微肃千庐于紫卫元戎握节黄公授犀阙之图帝座闻鼙玄女荐龙庭之策赪柯捭刃中权决胜于两阶白羽俄麾善阵推亡于四表朱厓反景之域削虵弭于文■〈貔，木代豸〉黑山明月之乡委龙琛于武帐锦轩星鹜控干络而观风绣服霞惊浃神纮而问俗川浮没羽鲸溪静丹浦之虞陆荐飞毛熊瓛动青云之侦银闗骤雨望紫陌而趋恩铁幌驰风计彤闱而沥思赤马文猨之宝丛积乎郊虞纨牛露犬之贡满盈乎储邸青邱画野不踰征赋之乡苍水奉图未尽提封之贯且夫纬武经文宏业也含幽育明至诚也混齐六合大功也规模百代昌数也故能袭九空而宁庶物划千里而统诸侯休征象徳而动嘉符触类而至风扬晷洽藻干庆于芳年司节河清霭坤祯于明渚瑶枝结庆泉埃荡玉葢之文琼液浮甘天酒缀金茎之色黄麰紫脱凑仙颖于中畿翠萐丹蓂迭灵株于上序骈眸候日漾影蒙池比翰翻风栖光若木祥飞井络震鳞题瑞朔之元祉绚新郊枵兽纪和年之序具灵篇之絶贶究仙谍之殊休天人之际交矣皇帝之道备矣繇是三灵物覩扣兰禁而栖诚九服子来咏嵩宫而骋力去奢去甚不矜黄屋之隆匪朴匪雕方顺丹墀之请宸规相宅考周旧于灵都睿览思和获秦余于正殿羣臣列陛奏萧相之遗模天子临轩采荀卿之故事炎洲八桂簉仙栱于林衡岱畎五松委灵材于梓匠衢宫记范万机抗九戸之尊海孽移琛千栾省十家之费飞廉巻霭彻烟极而浮甍屏翳收津划星墟而置椠瑶阶百雉光悬宝露之坛琼璧万寻影綷崇霞之阁拖虹梁而四注星汉亏于上荣迭云栋而三休寒暑隔于中溜雕楣鹤企沓势分规绣桷虬奔殊形别起圆珰布藻罄羽璧于狼泉方镜披莲孕化玑于蜃浦芝楼对幄薫传五日之风芸阁列钱彩锻三旬之雾文疏罩迥阴兔息肩于绮寮翠幌笼霄阳乌铩翼于珠网丰隆按节下复橑而司阶列缺施鞭低丛楹而假道温房伫幸煦芳景于佳辰凉室乗闲凛徂飙于火序金铺夕照若帝圃之辉琼英宝缀晨悬类阿房之聚银烛烟丘碧桂翊珉陛而披香雨岫赪筠夹璇流而扬影九衢翻翠杂仙卉于中逵四照霏红间灵葩于右墄神禽率舞光浮肆夏之轩瑞鸟相鸣响叶钧天之乐钩陈宿列俨双碣于丹霄绮缴霞周辟千门于紫露尔其左扃嵩镇申侯降太室之祯前枕莘郊伊尹发空桑之秀揭熊山而北眺贝阙犹存覩龟溜而西分琼台易接总交中宇廓川陆而疏畿竟想善邻揆风霜而建野然则因秦构极祖宗耀金策之符作洛恢基我后创璇居之始援天引圣隔代重晖横紫都而可袭配玄宫而非逺故能使神光夜烛镜麟趾于文除仙渰晨华委鸾章于绣础灵爻密发八方昭大有之和宝篆潜开六合启同人之会两仪交庆虚碧墠而翘旌万宇披欢指苍车而候跸虽青蒲颂徳东朝献龙凤之图而丹极鸣谦南面动貂羊之诏百神推策望璆径而虔诚三让奉符顾瑶坛而肃事龟书吐瑞按五挍而分营凤策扬辉翔八鸾而节歩帷宫雾转列芝葢于中天帐殿星离轫蒲轮于大野紫鳞充馈若大帝之共临素鹤翔华类羣仙之广宴花开瑞雪委琼馔而调芳彩绚祥云夹珠旗而曳影功推三祖银绳勒东岱之威业峻一人金筴奉南山之寿道既成矣玄符集矣代既贞矣元勲缉矣运三辰而虚玉柄风兑涣其中孚悬五礼而偃金科雷坎光其作解奔烽举爵溢仙酒于中衢迭鼔分肴浃宸辉于下里吞九重而上运控八圣而遐征翔赤骥而睇风区吟翠虬而掩霄甸隐隐轰轰雷动天惊回舆斜眄而降乎干元之殿司宫庀职肃坻堮而神行掌舍巡方焕岩廊而洞启赫若朱螭负汉而辉横海之鳞黙若苍鹏架壑而振垂天之翮千官晓次傃银牓而端簪万戸宵披候琼膏而肃带灵戈列陛天官具三揖之仪云辂充庭宗伯寅九宾之礼瑶鲸戒响悬猛簴于端闱铜狄分形肃严扃于左序排紫微而立极宸仪冠明后之三俯黄道而披轩仙厯用干元之九荡荡乎何圣人之无外巍巍乎而神功之不穷也臣勃席芳十歩企景三冬虽承宣室之谈犹窘灵台之影仙坛逺秘已多谢于祥鹣大厦初成复攀荣于贺雀慨深梁甫终乖捧日之欢思极甘泉未动凌云之价神图不测固流绚于丹縢微志可存庶镌芳于翠琬敢献颂曰
　　紫扃垂耀黄枢镇野银树霜披珠台月写响明立极横神廓社大壮摛爻斯干韵雅【其一】
　　鹑居化没狙讹道长琼构霞明璜轩露敞弃人崇欲违天蠧象南巢不救东邻长往【其二】
　　瑶缄考懿金板藏功道凝茅屋业盛蒿宫龙阶察祲鹓阁调风推访华礼酌俭思冲【其三】
　　悬厘结迭传翼生灾千甍岭接万栱星开争图绚侈福极凶来风寒碣馆露惨苏台【其四】
　　十馆莹秦金房砥室千间架汉韬云閟日济恶承危同亡异术倾辀未逺遗墟继出【其五】
　　龙川结祸鹤塞称符尘惊八际雾惨三都穹庐宝极罽幕璇枢司宫坠典掌舍沦图【其六】
　　苍衢毓祉丹丘表圣鳯矫仙枢龙回宝命道凝金册功驰玉镜紫气抽蕐黄晖迭映【其七】
　　神稽鹤谶迹播鸡浑重光累极翼子谋孙经天纬象就日提元鸾轩湛粹凤几裁尊【其八】
　　祥抽紫厯业照彤管珍雀朝翻仙蟾夜满丹墟献迹青台坠卵椒阃仪风芝闺奉欵【其九】
　　登三建绪明两开仪龙谯雾郁鹓禁霞披浪分璇渚景峻瑶枝黄扉晓列丹毂宵移【其十】
　　龟文猎彦麟旌访逸桂客攀荣松宾改律紫鹓开纪丹虬耸秩纵壑抟飙登山捧日【其十一】
　　功融棘序道备槐庭不仁者逺惟道斯行烟揺墨绶电转朱軿境怀春翟野散秋螟【其十二】
　　郑竹分科燕棠辍讽铜机化极珠囊业洞礼贵丹虬乐调朱凤珠垧献宝绵乡委贡【其十三】
　　龙闗静析鹤塞投弦歌呈豹尾舞进鸢肩铜铙月斥铁辋星悬绳幽架险驿雾驰烟【其十四】
　　雾坛凝紫河宫湛碧翠萐翻飙丹蓂候魄霜均电散连珠契璧蘤葢笼霏花衢坠液【其十五】
　　年和政美化极风调灵台轸咏考室兴謡循图访典去泰捐雕道存南面让屈东朝【其十六】
　　望云裁构笼霄建宇方镜星离圆珰月聚梓匠倾思林衡授矩画栱栖烟文轩架雨【其十七】
　　芝房迭翠桂庑流丹霞张万戸雾葺千栾重扃驻燠洞牖栖寒神加有叙贶入无端【其十八】
　　帝图临御皇僚萃止电戟挥霜云旌拒晷紫宫可逼黄街易履凤础腾文麟庭抗礼【其十九】
　　珠泥畅绩银绳郁契鹤岭云明龙坛景惠道超中古功推下济惟帝惟天惟天惟帝【其二十】

　　拜南郊颂【并序】

　　微臣上稽龙繇下阅龟谋观天地之至道考皇上之大节武宣七徳未尝踰息乱之乡文招九功未尝出升平之域并能悬日月而髙视驾雷雨而先鸣或皮币而践天阶或干戈而蹑干歩至于理定创礼功成作乐振长策以叙诸侯设灵机而制羣动犹虞阶已泰不能息洞庭之诛夏载克宁不能罢会稽之戮故将体刚柔而立本法震曜而崇威一戎而■〈宀禹〉县平四罪而华夷服然后黄旗大辂诏殊号于圆丘电转云逥奏玄符于孝理天下黎人知四海之安乐寰中殊域奉三宁之康泰德兼祥风洒道与和气游不言而大宝用贞无事而元功有立舍彼代也其谁与哉若夫应运而生继天而作鼓动千载之下超腾百王之上遂能发轩庭之景曜蹑隋运之颓风揖让而取文明指麾而清函夏则我皇唐得之矣髙祖以黄旗锡瑞静云火之横氛太宗以赤羽登期补星辰之絶缕授瑶图于斯邑代璇厯于均台人更三圣道昭千古于是俛临睿极趋四荒于凤阙之前端委庙堂调万国于龙轩之下八鸾徐动顿汤文于后尘九骏长驱伫尧舜于中路邦家之具得矣易简之业存矣犹有朱蒙戾俗违光蓬艾之间青激遗甿假气陶钧之内背熊山而构虐拥狼潭而稽诛窃瀛海之风波弄乾坤之纲纪汉图西返惟收五都之名魏律东穷未出三韩之险奸谋蓄于有渐逆节成于不悔长蚊蚋之雷霆附豺狼之羽翼岂知夫至人无外抚天下以为家真数有归吊羣方而罪巳三门遯甲黄公成不战之师五垒神兵玄女下先登之策肃牙璋而按律辉旄节而分麾降南宫之元老裂西营之毅卒良将首路偏戎竟野轴轳万里旌旗四合金箱玉匮司空凭首胜之威鹗视龙趋将军仗万全之略负鳌丘而峻壁据鼋壑而深沟一鼔而亭塞无尘七纵而江山失险伐罪以明而不以众怀逺人于絶境均惠化于殊邻登若木以照临折红桃以延伫然后分州列镇对明月以收营返斾旋戈部玄云而振旅望神都而献捷仰灵社以书功辛亥谒于昭陵癸丑告于太庙时乗黑帝月旅玄枵大唐有国之五十一年皇帝有天下之一十九载也元恶既殄万宇清矣元勲既辑万宝成矣以为周郊上帝裁延肃慎之宾汉礼甘泉未拯朝鲜之乱想玄功而反侧奉先旨以迟逥思答上灵之心以洽庶黎之望爰考吉日遂净行宫有司具典乗舆乃出抚玄蚪戴翠凤鼍鼔按节鲸钟疏响千乗岳动万骑林回星陈而天行雷震而雾合是时未登夫泰坛也乃斋帷宫宿帐殿华葢移影钩陈从跸千营夕布亘苍野而烟凝万幕宵悬背黄闉而雾列既而屏翳清晓飞亷警旦孙叔奉辔王良耸策云藏星谧宇旷山明旌轩具照箫笳互凝陟名岳以告成歴神丘而展事国容象物而动朝章视令而肃宸仪有睟虚徐大帝之庭列侍无哗髣髴华胥之国于是袭衮服戒俎豆端瑞班俨华旒乐悬六代礼备三古奠惟苍璧籍用白茅鸣孤竹之箫管奏空桑之琴瑟感格以诚不以事动植咸驩敬神以道不以华天人合应然后驻声名于上邑反文物于仙宫因雷雨而作施法云天而用响风行电举未注景而浃九埏野忭途歌不崇朝而晏六合我之玄极孚矣我之能事毕矣趋帝寰而振足越皇衢以骧首不其休哉虽睿化无方比神图而絶唱而小臣不佞抚洪笔而当仁敢作颂曰
　　辽河巨浸碣石危峯城分玄菟塞接黄龙凭遐作梗恃险忘恭人残鬼哭主闇臣凶有晋不纲戎麾内逐帝隋失御皇舆外鹜九县尘征三灵雾黩长兹下慢逋我天戮五材无陨千龄有圣武创元基文清宝命波恬四海明宣七政息众以宁绥荒以令飞龙继迹鸣凤重光遂均夷夏迭用柔刚戈船泛月剑骑横霜风驱海石电扫辰阳帝师无战神兵有伐丞相陪麾司空伏钺危云旦起长星夜发万垒争屠千城自蹷功超薄伐义极兼该殊方底定善阵徐逥归俘献捷课绩分材建侯清庙偃伯灵台考事龟谟凝清凤扆仰观俯察享神作祀道则推天功非在已丰隆旦出招揺夕指神坛岳立斋馆云深銮旗晓引葆吹晨吟山明野彻日降天临锵锵盛服肃肃珪簪俎豆毕陈笙镛间抚玉觞分献金錞畅矩青帝鸣琴朱灵会舞上和下悦神歆神聚收驩巨野反斾灵躔思周宇宙乐极寰埏徳因时立颂以词宣帝之功也臣何饰焉

　　王子安集巻十一

　　●钦定四库全书

　　王子安集巻十二

　　（唐）王勃 撰

　　○颂

　　九成宫颂【并序】

　　臣闻在天垂曜璇宫列干象之墟在地班形珠阙镇坤灵之野洎夫三精軿运即寥廓而为宫九圣旋游遍洪荒而可宅则有瑶房玉室昆山分大帝之庭金屋银台沧海濯玄元之宇岂非神明其道骋仙辔于无垠浩荡其居示清都于不宰若夫扃牖六合奔走八神占日月而揆山川驾阴阳而法天地非圣人其孰能与于此乎至若文开遯甲仇峰城苍后之躔乐奏钧天峒岭驻黄轩之驾业融环堵下姑射而寻真道济岩廊望衡山而展事斯则三阶遍下唯临布政之宫六位时乗未及巡方之馆其后两龙齐鹜抗琼闼而同嬉八骏髙骧指瑶池而结兴殷风不竞砂丘雄别馆之娯秦道无章云阁狥殊庭之赏于是功亏大壮颂阙祈招丰屋同忘危辀继及遂使来年侯迹名山为纵观之场并海遵河沃野尽行宫之地皇天震怒于上苍黎甿恸哭于下土其有斟酌千古文明一代蒿官不陋茨山可仰祈诚东岳唐帝复衢室之尊用飨西岐天子合钧台之运得其道也葢有存焉国家梯霄架极罄域裁基纂髙邱白云之胤郁函都紫气之兆宸扉既辟一宇宙而来王圣箓潜跻贰乾坤而作帝髙祖天旗夜立制黄马而先驱太宗日驭晨飞骖緑蟠而首出虽立极承祧之业进烛前文而重光累洽之符归功下武陛下承灵太乙踵睿登三星虹沓祉电虬发庆丹书碧篆神符焕河洛之文玉斗珠衡天骨挺皇王之表用能舍桐圭而宣匕鬯肃玉籍而揖宗祧写霭九天腾景万里御风雷七曜于上博临之功显用山川六府而下辅相之宜得玄宫密运敷造化于灵襟黄屋神凝创经纶于宝思凤闱宵静阴灵宣玉阃之华鹤禁朝趋离象峻铜楼之景川分帝子控鲲壑而疏源岳动天孙拥熊山而列镇其化成也如彼其强干也如此犹乃停旒正室严纩中轩玉阶匪泰金门为险伫虹旃于月涧岳渎生光飞鹤葢于烟皋江湖动色桃溪逸彦塞丹井而归风松磴遗英斩玄闗而奉制位兼河海九卿参巨济之功道合星辰三事郁经天之象朱轓缉化泣故老于中溪墨绶宣风绕春童于上陌王化之基已洽天工之代有序建铜仪而测曜象纬齐悬按璇玑而书云祯氛迭举祥嗈十二紫鹓调夏谷之音大礼三千赪虵应黄钟之曲蚕功顺令业着于青裳蜃磨迎春恩周于黛耜黄砂静谳爽鸠兴顿足之悲丹石销寃神獬辍推锋之计咏时和于帝壤动植咸驩歌道泰于华封昆虫自乐星墟列将辉玉节而长驱天策神兵下金坛而决胜横麾赤岅葱山成不战之郊命缴青丘桃野见其亡之兆烟驰火徼励珠产而移琛雪鹜氷洲驾瑶溪而纳赆乾坤径复载遵赤县之封曦望环周未出黄图之域故夫含吐万物至功也制平八表大业也一阴一阳神道也乃文乃武圣图也用能使天不爱宝地不藏珍日月五行风云四序龙章凤彩舄奕于郊墟黄铉紫玉磊砢于垧囿集风云于翠箑浴甘露于朱英泽马飞镳山舆结辙殊徽狎至祥书竭东郭之毫累译同归朝册尽南山之竹然后瑶坛备物陈帝服而展皇仪石室畴庸登太山而小天下功弘事毕狭广宙而三迁风举云揺歴神都而一憇考遗基于汶上稽故典于淹中光总章之瑞纪嗣干封之宝厯大矣哉升中作睿握四海而为尊则大斯模肇三宫而配永凭太室而髙视灵坛八百坐明堂而恭巳诸侯一万时既贞矣襄城辞访道之游功既成矣玄圃顿寻仙之驾繇是南宫奏议和玄禁而成章西土讴歌指皇舆而伫眷咸以珍台靓穆阳灵开避暑之宫清序钧调景福制追凉之殿然则髙栋深宇威神之大节也顺气发生巡游之大功也况乎石城金室偏兴井鬼之区珠薮瑶池宛在秦豳之境应雷軿而出豫苍帝其时回炎驭而思和朱明不远虽途吟野忭黎元忻望幸之符而屈已从人天子下劳谦之诏候离局而从宴尚惕三危清近县而移銮犹详再驾以为三十六所帝刘非舜禹之心四十二宫全赵异成康之厯咏荆台而夕厉思蒲坂而晨凝方奉后天之期俯顺观风之请万灵禔祉三辰合庆姬文考筮容成奏日千旌凤转俨镂象而星陈万骑龙嘶伐灵鼍而晓彻静帷宫于緑野肃帐殿于黄街奔欃枪而走陆梁陈浮灵而候明月前驱电竦下列缺于腾鞭后乗雷惊起丰隆于骤毂琼戈昼洒太阳疲转日之锋玉剑宵翻悬象睹冲星之气天旋雾散岳运川回林兵护野方神启路黄麾紫葢杂精气而西浮云动神行背封峦而右指吐雾驰风以臻夫九成宫礼也尔时峰横地乳景戴天麋分阆井而图基荫秦星而耀址灵墟宝藏代兴汧雍之间峻阜长岑迭镇岐梁之域丹溪碧洞吐纳虹霓偃柏丛篁腾迁雨雾获秦余于故兆地拟林光访周旧于遗风山连水浒前趋剑栈玉垒千寻旁望斗城金墉万仞架阴丘而北走境瞰鄜祠分沓嶂而西驰涂交陇坂仙都密迩犹连上苑之扃灵宫岿然直透崇冈之曲即桥基于磵道利在斯干因拱木于虞衡规同匪日弥峰跨谷层城万转歴险乗危回廊四注山祇尽石出徼道而终年风伯赢粮半长途而中宿架千楼而■〈木致〉极烂若神扶罗万戸而窥天巍如化立离堂早照皦日笼光于绮寮合殿宵深归云纳影于重庑珉房砥室画栱相望緑岫红岩雕栊间出玄熊蚺■〈虫炎〉俯栋宇而危心青鸟归飞仰灵轩而坠翼转飞檐于秀崿上出重冥荫反宇于回溪下临无地红葩紫菂垂倒井而披文金鎻银铺接重扃而炫色俨钩陈于汉陌泰阶非逺设陛戟于烟庄仙梯可陟华珰璧散挂明月于崇朝密网珠连落奔星于已曙丹梁发秀彩沓虹文皓璧凝鲜光含蜃气铜龙对溜接飞泉而瀑流铁凤连甍遡还飙而伫立虽南躔统序北室开荣凛劲气于丛楹起凄风于洞穴踆乌失辔出涧戸而无光金兔低轮下山扉而变色阴庭阻夏祝融无窃据之因邃屋乗春颛顼定忘归之策飞亷扣响赴北阙而神寒屏翳收津局南端而股战苍苍八桂白露为霜落落千松玄阴昧景金人列陛来危砌而思裘玉女窥牕伏增峦而请纩阳秋代驾不凋仙圃之华天地为垆未解幽陵之冻至若气清干歩景霁山维栖翠霭于崇荣列朱霞于复榭琼枝累道移缀文■〈貔，木代豸〉碧树周阿光揺镂槛静帘帷而洞启穆羽相和肃坻堮而天临纎尘不动宸仪有睟蓬莱与城阙俱荣羣后多欢薜萝共簮裾合赏岩花落砌缀龙扆而成文嶂叶交轩拂鸾旗而追影垆峰转霭香传玉几之风石濑鸣湍响入铜壶之水乃有陵阳驾鹤奉丹墀而称臣子晋吟鸾下青蒲而谒帝箕精失耀傅说恭命于东厢昴宿低芒庭坚奉职于西序三台九署云端极目霓裳风■〈髟上告下〉阙下相寻张良卧疾攀赤松而有地绮季来朝歌紫芝而忘返若夫功成旰食道济宵衣汉宫追听览之余尧殿得巡来之隙霞登月憇光睿幸于彤闱玉振金声藻宸章于翠掖洛阳才子承闲尽宣室之谈蜀郡词人还奏动甘泉之赋复有轩庭十四出桂阃而乘茵永巷三千望椒涂而奉币翊鸾台之广宴扈鸳砌之仙游罗绮芳兮四面春环佩鸣兮九重暮风闺夕敞携少女于歌筵月幌宵胧下嫦娥于舞席玄房竢宴云姬辞豹尾之欢绀幄承颜星媛入鱼鳞之戏若乃屯营栉比对合道而斜趋廨寺棊分混文昌而外属周朝瑞鸑声叅叶律之宫陈宝鸣鸡响杂司晨之序名都广会闾阎万室帝籞仙垣亭皋千里山村野塾家连菌草之园谷饮川居戸有桃符之水故夫恩加草树囿原泽而无私道被翔行苑山川而不禁每至旻天戒序髙风啸律虞官献秋狝之仪司马奉梁驺之典将军布卒畧玄灞而东驰都尉闗营绕黄山而北睇于是逢蒙列阶蚩尤并毂材官发射期门走仞仗玄麾而直指鹗视千羣奋朱鬛而横行龙骧万计层旗广斾出宇宙而三驱迭鼔鸣钟连雷霆而一呼前旌逐日夸父断黄河之流后骑超山共伯挟昆仑之柱近陵吐焰缛奔电于长锋灌莽生尘陨飞霜于劲镞合戈鋋而照地猛兕知穷振罟网而笼天腾龙失据崩林磔石毛羣无挺险之资荫泽风山羽族落垂云之影长围躞蹀得骏马于秦垧大辂徜徉载飞熊于渭浦然后还师振旅考事陈功皮轩按节牙璋复路视余生于大野誓广挍于长陬班腥于嶻嶭之墟有蜡于长杨之馆命奔蜂而举釂火照甘泉总轻骑而行庖云惊上路声兼万钥歌钟空广乐之庭礼被三雍玉帛尽涂山之会龙胎凤卵入禹膳而调芳石乳琼浆委尧樽而湛色恩沾下帛宴液仙宫虽大夫思濯鹢之欢而天子可回鸾之奏然后拜厘清庙考徳斋宫用玄工而不有宅太虚而无迹动崇易简规万祀而化黄金道贯幽明征百灵而响丹甑得玄珠于舜海尚警氷危朗天镜于尧仪犹勤日昃虔恭上帝东朝悬待谏之旌清问下人南面聴登闻之鼓则有郊童俟跸敢让天师野老排阍唯歌帝力风行比屋忠臣收折槛之谋化溢康衢良使息埋轮之请设神规而动俗庶绩其凝握元符而发祉殊方合应华胥已泰济羣生于不死之庭闾阎可观致仙厯于无穷之境荡荡乎发育万物而显诸仁洋洋乎包举六气而藏诸用均两仪而得一耻三皇而不四者矣臣勃东皋贱节北阜幽姿常叨召见之恩骤玷明玄之列书生谒相望阙推轮下客游梁荣参赐帛终童立志空投函谷之繻马令同时未给尚书之笔虽玄机妙键已寂兆于忘言而咏徳陈功请追声于匪颂其词曰
　　九门浩荡三山超忽帝坐金房仙成玉阙浮丹丽紫栖霞冠月真匠难征虚谈易越【其一】
　　旋窥凤纪极睇龙坟层巢化没上栋爻分茅宫蔽雨松殿来云犹迷匪陋尚缺斯文【其二】
　　道伦明一风迁继五礼讃三宫诗歌百堵黄图未洽紫庭无辅局促墉垣逡巡度矩【其三】
　　盛衰环袭冲盈舛骛璇宇夏闗瑶扃殷树奢穷地络毒流天歩相日遄奔寻云速仆【其四】
　　灾延六国运逼三川分雄竞侈礼僣图全飞甍月径列庑霞阡干溪败楚碣石亡燕【其五】
　　阿房秦构文轩五里建章汉立仙闼万戺诡代齐泾违天纵已望夷有衅甘泉不祀【其六】
　　宛郊嗣箓谯乡警众蜀跨梁岷吴吞楚梦相宜裁轨崇楹累栋云阙同华泉台罕共【其七】
　　晋图终否胡风肆极雾黩丹围尘埋紫域皇阶不守帝庭无色帐殿相临毡墙间饰【其八】
　　南承有宋北洎亡随功惭戸牗守在城池楼船水觇车阵山窥吴庭再毁代鼎三移【其九】
　　火徳初融江阳振旅奄收淮船遂朝吴渚象错骄秦龙舟坏楚雄图乃溢倾宫不处【其十】
　　海岳呈华风雷写庆剪诸戎首光我灵命紫气云蒸黄星月映轥商为业遵唐启圣【其十一】
　　景閟丹绳祥抽翠箓格天垂范模神骛躅朱极重光黄离继旭道清金镜时和玉烛【其十二】
　　征规凤阃毓训鸾闱桐宫宿列桂邸霞飞台精变道岳耀裁几朝盈振鹭境比驯翚【其十三】
　　武韬弓矢文经歩骤爽鸠议狱龙师掌奏玉帛华夷提封宇宙译书岁欵祥图月凑【其十四】
　　帝功得一干元用九镂玉天齐涂金社首神京四邑明堂八牖燮而可大为而不有【其十五】
　　璇宫望幸幸封伫悦伺隟披图乗时徙辙赤駠俟驾苍虬按节月车宵移星闱晓列【其十六】
　　方神护野岳将清涂回麾峤路逗跸山枢千灵电骛万辟风趋钧台有问峒岫无虞【其十七】
　　五城分秀双峦抗影画栱弥峰雕甍亘岭烟闺夜谧云房昼静竹殿栖寒松轩秘景【其十八】
　　紫庭晨御彤闱早辟天子凝旒辟公奉璧薜萝齐致簮裾混迹仙鹤随轮灵鳬坠舄【其十九】
　　风扃浚敞震廓藻邃玉网星开金铺月坠山楼兽矫云台乌次复嶂披丹回流转翠【其二十】
　　仇夷圣宅姑射神心乐翔丹凤使引青禽羲坛叶暗禹洞花深沼分瑶水苑跨珠林【其二十一】
　　顺时宣节分戎讲将星骑朝飞云罗夕张宝鸡获祉非熊入贶驾掩岐搜礼髙秦望【其二十二】
　　酆庭未逺涂山有戮襄野迷轩清都宥穆罕夷干歩徒丰帝屋光总大猷允归天禄【其二十三】
　　命官垂训灵台韵雅功映寰中颂流天下皇图已泰鸿笔难假帝有力焉恶非能者【其二十四】

　　王子安集巻十二

　　●钦定四库全书

　　王子安集巻十三

　　（唐）王勃 撰

　　○碑

　　益州夫子庙碑

　　述夫帝车南指遯七曜于中阶华葢西临藏五云于太甲虽复星辰荡越三元之轨躅可寻雷雨沸腾六气之经纶有序然则抚铜浑而观变化则万象之动不足多也握瑶镜而临事业则万机之凑不足大也故知功有所服龟龙不能谢鳞介之尊器有所归江汉不能窃朝宗之柄是以朱阳登而九有照紫泉清而万物覩粤若皇灵草昧风骊受河洛之图帝象权舆云凤锡乾坤之瑞髙辛尧舜氏没大夏殷周氏作达其变遂成天下之文极其数遂定天下之象衣冠度律随鼎器而重光玉帛讴歌反宗禋而大备洎乎三川失御九服蒙尘俎豆丧而王泽竭钟鼔衰而颂声寝邵陵髙会诸侯轻汉水之威践土同盟天子窘河阳之召三徽制度乗战道而横流千载英华与王风而扫地大业不可以终丧彝伦不可以遂絶繇是山河朕兆素王开受命之符天地氤氲玄圣举乗时之策兴九围之废典振六合之颓纲有道存焉斯文备矣夫子姓孔氏讳丘字仲尼鲁国邹人也帝天乙之灵苗宋微子之洪绪自玄禽翦夏浮宝玉于南巢白马朝周载旌旗于北面五迁神器琮璜髙列帝之荣三命雄图钟鼎冠承家之礼商丘诞睿下属于防山泗水载灵遥驰于汶上礼乐繇其委输人仪所以来苏排祸乱而构干元扫荒屯而树真宰圣人之大业也若乃承百王之丕运摠千圣之殊姿人灵昭有作之期岳渎降非常之表珠衡玉斗征象纬于天经贙据龙蹲集风云于地纪亦犹三阶瞰月恒星知太紫之宫八柱冲霄羣岭辨中黄之宅圣人之至象也若乃顺时而动用晦而明纡圣哲于常师混波流于下问太阳亭午收爝火于丹衡沧浪浮天控涓涔于翠渚西周捧袂仙公留紫气之书东海抠衣郯子叙青云之袂接舆非圣询去就于狂歌童子何知屈炎凉于诡问圣人之降迹也若乃参神揆训録道和倪辱太白于中都绊乗黄于下邑湛无为之迹而众务同并驰不言之化而羣方取则虽复霓旌羽斾齐人张夹谷之威八佾三雍桓氏逼公宫之制洎乎歴阶而进宣武备而斩俳优推义而行肃刑书而诛正夘用能使四方知罪争归旧好之田三家变色愿执陪臣之礼圣人之成务也若乃乗机动用歴聘栖遑神经幽显志大宇宙东西南北推心于暴乱之朝恭俭温良援手于危亡之国道之将行也命道之将废也命归齐去鲁发浩叹于衰周厄宋围陈奏悲歌于下蔡圣人之救时也若乃筐篚六艺笙簧五典折旋洙泗之间探赜唐虞之际三千弟子攀睿化而升堂七十门人奉洪规而入室从周定礼宪章知损益之源反鲁裁诗雅颂得弦歌之首备物而存道下学而上达援神叙敎降赤制于南宫运斗陈经动玄符于北洛圣人之立教也若乃观象设敎法三百八十四爻四十有九穷神知化应万有一千五百五十有五成变化而行鬼神观阴阳而倚天地以鼓天下之动以定天下之疑索众妙于重玄纂羣微于太素圣人之赞易也若乃灵襟不测睿视无涯石砮昭集隼之庭土缶验羵羊之井稽山南望识皓骨于封禺蠡泽东浮考丹萍于梦渚麟图鉴逺金编题佐汉之符凤徳钩深玉策筮亡秦之兆圣人之观化也时义逺矣能事毕矣然后拂衣方外脱屣人间奠楹兴夕梦之灾负杖起晨歌之迹挠虹梁于大厦物莫能宗摧日观于鲁丘吾将安仰明均两曜不能迁代谢之期序合四时不能革盈虚之数适来夫子时也适去夫子顺也为而不有用九五而长驱成而勿■〈尸外立内〉抚云霓而髙视圣人之应化也自四敎逺而微言絶十哲丧而大义乖九师争大易之门五传列春秋之辐六体分于楚晋四始派于齐韩淹中之妙键不追稷下之髙风代起百家腾跃攀戸牖而同归万匹驱驰仰陶钧而共贯犹使丝簧金石长悬阙里之堂荆棘蓬蒿不入昌平之墓圣人之遗风也遵扬十圣光被六虚乗素履而保安贞垂黄裳而获元吉故能贵而无位履端于太极之初髙而无名布政于皇王之首千秋所不能易百代所不能移万乗资以兴衰四海繇其轻重虽复质文交映瞻禴祀而长存金火逓迁奉琴书而罔絶葢易曰观乎人文以化成天下又云圣人以神道设敎而万物服焉岂古之聪明睿智神武而不杀者夫国家袭宇宙之淳精据明灵之宝位髙祖武皇帝以黄旗问罪杖金策以劳华夷太宗文皇帝以朱翟承天穆玉衡而正区宇皇上宣祖宗之累洽奉文武之重光稽厯数而坐明堂陈礼容而谒太庙八神齐飨停旒太史之宫六辨同和驻跸华胥之野文物隐地声名动天乐繁九俗礼盛三古冠带混并之所书轨八纮闾阎兼匝之乡烟火四极竭河追日夸父力尽于楹间越海陵山竖亥涂穷于庑下熏腴广被景贶潜周干象着而常文清坤灵滋而众寳用溢金膏于紫洞雨露均华栖玉烛于玄都风雷顺轨丹蓂翠菌藻绘轩庭凤彩龙姿激扬池籞殊征肸蠁不召而自至茂祉昭彰无幽而不洽虽复帝臣南面降衢室而无为岱畎东临陟名山而有事灵命不可以辞也大典不可以推也繇是六戎宵警横紫殿而摐金五挍晨驱蹴玄云而喷玉星罗海运岳镇川渟登碧墠而会神祇御玄坛而礼天地金箱玉册益睿算于无疆玳捡银绳署灵机于不竭功既成矣道既贞矣歴先王之旧国怀列圣之遗尘翔赤骥而下云亭吟翠虬而望邹鲁泗滨休驾杳疑汾水之阳尼岫凝銮暂似峒山之典乃下诏曰可追赠太师托盐梅于异代鼎路生光寄舟楫于同时泉涂改照咸亨元年又下诏曰宣尼有纵自天体膺上哲合两仪之简易为亿载之师表顾唯寝庙义在钦崇如闻诸州县孔子庙堂及学馆有破坏并向来未造生徒无肆业之所先师阙奠祭之仪久致飘零深非敬本宜令诸州县官司速加营葺九陇县学庙堂者大唐龙朔三年乡人之所建也尔其州分化鸟境属蹲鸱萦锦室于中区托铜梁于古地玉轮斜界神龙蟠沮泽之云石镜遥临寳牒秘禺山之影天帝会昌之国上照干维英灵秀出之乡傍清地络庠序繇其紏合缨弁所以会同文翁之景化不渝智士之风猷自逺于是双川旧老攀帝奬而翘心三蜀名儒想成均而变色探周规于旧宅询汉制于成都开基于四会之躔授矩于三农之隙土阶无级就击壤于新欢茅茨不剪易层巢于故事庄坛文杏即架椽栾樊谷幽兰爰疏戸牖仪形莞尔似闻沂水之歌列侍誾如若奉农山之对缁帷晓辟横纽带于西河綘帐宵悬聚青衿于北海虽秋礼冬诗之化已洽于齐人而宣风观俗之规实归于上宰银青光禄大夫谯国公讳崇义大武皇帝之支孙河间大王之长子髙秋九月振玉贙于唐丘宝算千龄跃璇虬于大渚我国家灵命东朝抗裘冕之尊宗子维城南面袭轩裳之重折玄元之胤绪拥朱虚之禄位拜玉节于秦京辉金璋于蜀郡玄机应物潜销水怪之灾丹笔申寃俯絶山精之讼魏文侯之拥篲道在而谦尊董相国之垂帷风行而俗易司马宇文公讳纯河南洛阳人也皇根帝绪列五鼎于三朝青琐丹梯跨千寻于十纪仲举澄清之辔未极夷涂士元卿相之材先登上佐氷壶精鉴遥清玉垒之郊霜镜悬明下映金城之域县令栁公讳明字太易河东人也梁岳之英长河之灵沐云汉之精粹荷天衢之元亨旌旗赫奕于中古珪组陆离于下叶凤岩抽律擢层秀于龙门骊穴腾姿吐荣光于贝阙自朱丝就列光膺令宰之荣墨绶驰芬高践郎官之右仙鳬旦举影入铜章乳翟朝飞声含玉轸临卭客位自髙文雅之庭彭泽宾门犹主壶觞之境旷怀足以御物长策足以服人重泉之惠训大行单父之讴谣遂逺犹为夏弦春诵俗化之枢机西序东胶政刑之根本上祗朝宪下奉藩维爰摉复庙之仪载阐重栏之制三门四表焕矣惟新上哲宗师肃焉如在将使圆冠方领再行邹鲁之风鋭气英声一变賨渝之俗于是侍郎幽思摛凤藻于瓌林丞相髙材排龙姿于璧沼遗荣处士开帘诠孝悌之机颂徳贤臣持节听中和之乐其为政也可久其为志也可大方当变化台极仪刑万宇岂徒偃仰听事风敎一同而已哉勃幼乏逸才少有奇志虚舟独泛乗学海之波澜直辔髙驱践词场之阃阈观质文之否泰众矣考圣贤之去就多矣自生人以来未有如夫子者也嗟乎今古代絶江湖路逺恨不得亲承妙豸摄齐于游夏之间躬奉德音攘袂于天人之际抚身名而永悼瞻栋宇而长怀呜呼哀哉敢为铭曰
　　五帝既没三王不归天地震动阴阳乱飞山崩海竭月缺星围礼乐无主宗禋遂微【其一】
　　大哉神圣与时回薄应运而生继天而作龙跃浩荡鹏飞寥廓奄有人宗遂荒天爵【其二】
　　尼山降彩泗滨腾气志匡六合神经万类夹谷登庸中都歴试睿情贯一玄猷絶四【其三】
　　栖遑敎迹寂寞河图违齐出宋歴楚辞吴风衰俗毁礼去朝无麟书已巻凤徳终孤【其四】
　　杳杳灵命茫茫天秩吾道难行斯文易失式宣六艺裁成四术虚往实归外堂内室【其五】
　　邈矣能仁悠哉化主力制羣辟权倾终古陆离彩灿蝉联茅土渉海轻河登山小鲁【其六】
　　皇家载造神风四极捡玉题祥绳金署徳聿怀圣迹同亨天则乃眷台庭爰升衮职【其七】
　　玉津同派金堤茂版智士髙风文翁泽逺甿淳壤沃声和俗愿载启仁祠遂光儒苑【其八】
　　沉沉壸奥肃肃扃除灵仪若在列配如初槐新市密杏古坛疎楹疑置奠壁似藏书【其九】
　　泛泛寰中悠悠天下徇名则众知音盖寡碝石参琼迷风乱雅仲尼既没夫何为者【其十】

　　彭州九陇县龙怀寺碑

　　粤若真元混沌抱一气于天门象化童蒙构三灵于地戸繇是金城逆顺山河假成器之因玉烛沉浮风火兆流形之蘖悬大明于日月适滞泉宫设巨浸于云雷终迷毁宅太极所以散而为两洪飙所以吹而为万虽复卑髙异列俱沉方内之游坌集横流共失寰中之契岂夫湼盘深视不背色以求真般若长驱每乗空而得静则知一名同出阴阳为破道之墟万象皆空天地即降魔之境莫见其俯仰不知其去就至自于太虚复归于无物其建言立徳开业成务握大柄而推造化执洪垆而诰元始四门幽辟顾非相而迟回三驾晨严临有为而出顿岂不知覊孤长路终婴旅泊之虞舟楫中流未释风涛之苦将以宅心者寂虚室所以合符应物者神明镜繇其不倦故能商榷宇宙指麾权实演羣生而非其力存庶品而非其有千峦闭景似居蓬艾之间双阙临空若在江湖之上其释迦之冲用乎龙怀山者井络之所交会岷隅之所控带攅峰北走吐香嶂于玄霄巨壑南驰歕洪涛于赤岸香城宝地左右林泉碧岫丹岑往来烟液时有法会禅师者俗姓楮氏吴郡钱塘人也金章锡美河阴传九命之尊玉铉乗荣江左受三台之贵地灵人杰自朝野而重光学府文宗冠南都而独秀法师紫星降彩红云受气应积善于髙门契冥縁于累世果浮觞引潜图彼岸之功聚砾延砂即揆为山之业灵枢密运辟仁路而长鸣慧刃髙挥斩邪闗而洞照以为冥机体化毫髪莫滞其真执数逐微乾坤不容其算于是四禅幽观破铜堞而出无明三昧雄图排铁围而泯非相法云自在吐纳龙宫贤圣不仁奔驰象域将使三千塔庙知真实之玄津万亿幡幢入空虚之秘藏安心乐土遯影灵闗以开皇元年憇于兹岭灵墟福地已被神功玉牓金绳未光朝命蜀王秀以文昭建国帝子专征仗巴服之尊名裂卭荒之宝命彤騑僣帝跸万骑于铜梁皁盖图王警千乗于玉宇镜山南望志狭彭渝锦水西浮耻朝江汉开实沉之壁垒啸京叔之风尘拥龟堞而托殊方凭爵堂而傲天子威权所制胜兵数十州雄视所临经涂五千里三英赋雪瞻秋月于梁台八叟吟风传朝云于楚馆思弘正法广召名僧振锡云趋乗杯雾合禅师括囊泉石韬迹烟霞攀紫桂而同尘守青莲而向晦冲飙荡岳宁移忍地之灵烈火焚山不挠坚林之色王心有悟时加优礼顺风拜道封山谢失发净财于广内揆仙室于重幽因嶂为壁凭崕列戸以开皇五年始赐额为龙怀寺地邻绵左遂均绵上之恩山似龙盘即建龙怀之刹尔其崇峦经复复磵萦回髙丘泄云长林翳日增琼垣于下麓揆瑶构于中岩香阙神行珍台妙立玉虬衔霭絶游气而负苍天金凤连甍排烈风而瞰玄圃延緑房于迭巘上拂霞庄蔓丹阙于重磎下披泉戸阳开阴阖变霜露于旋回蠖动螟飞起雷霆于指顾玉堂朝亘影袭长虹珠殿宵浮光含列宿禅师殁后爰有孝恭法师智开法师弘向法师宝积阇梨四上人者并禅师之上足而法门之领袖也五明衢路控引情宫八解源流朝宗性海其深为寳投白玉于崭岩无碍居真得玄珠于象罔住持真界栖息妙涂俱探寂灭之源各证菩提之域虽业定人境照已极于无方而道寄生成功遂覃于有相演中乗之奥义增上栋之宏规万栱不骞千门有阔俄而帝隋大去皇家小往天地闭而贤人隐云雷屯而巨宝衰毒龙横雾四天沉暗逆之悲醉象驱风三界溺崩离之酷上人慧机幽晤定识潜融知佛日之恒明审王风之尚静芝歌商岳揆鸡岭而同归茅藉磻溪与猴江而共致遯俗无闷因时有待洎丹陵启秩赤县居尊迦维授手波旬革面十千天子新朝帝释之宫八万仙人始向毗耶之国一音演而荒景服三圣澄而礼乐备繇是巴方旧彦蜀城遗老仰慈门而知戸牖升福田而喜畊凿雕鞍绣辖瞻燕崿而驰魂黼带綖裾指鹦林而鹜欵宝瓶宵注润浃尧旬玉麈晨麾风调舜厯咸以为假沉其性迷生安视听之功动乱其心穷子失肌肤之恋江连巫峡始绊心猿山对禺同终维意马贞观年中积阇梨等乃宣昭遗址发挥精舍容成挍厯揆日用于天经隶首陈章算神功于地箓回廊■〈穴上呌下〉窱自吐风飙列榭峥嵘坐含云雨图碣宫之妙质俨庐舍之真容宝珠周映银龛备色逸多垂足似临兠率之天师利分身若赴维摩之境灵仙可接藻绘无施真应难微雕镌有寄若乃巡积岨歴森沉天花照而髙月落地籁惊而幽泉涌紫兰花径香侵柏叶之垆緑草纹茵影入芙蓉之座真童凤策即践金沙仙女鸾衣还窥石镜岩庄转梵杳冥松桂之墟磵石栖槔寂寞蕂萝之院法鼔奏而寒山旷洪钟鸣而晓壑静赪苔翠藓具不尽之灵衣石乳琼浆入无生之妙馔肃肃焉遥遥焉信调御之珠庭而列真之甲第也爰有上座玄鉴法师等并六尘无我四谛非他奉干越之微言守楞伽之奥府法雷潜吼鼔动风烟慧日扬明照临丘壑青汉坐定见心宅之恒灵丹洞行忘觉身城之每化须弥不动迥镇阎浮阇崛安居下观忉利开四生之广路叙六趣之彝伦足以遵扬眞绩恭宣来命者矣县令栁公讳明献字太初河东人也太玄降气中黄授彩袭周鲁之荣基吐河汾之灵液四科髙第振风翮于三冬万室崇班局云骖于百里既而政成黎颂道洽甿讴假无上之幽筌毗不言之景化弦歌在韵将宝偈而齐归铜墨成章与梵天而共贯琼波湛淡沃荡云雷珠灌萧条蔽亏烟雨贞机罕应良谈于好事之游朗调多奇髙赏尽名山之曲下走东皋事失南州涂穷欢孔席之栖遑笑杨岐之浩荡薄游兹邑喜见髙人三接而定琴樽七纵而擒风月林宗有道相期清浊之间平叔能言见许天人之际从容宴语契阔胸怀欣性情之同冥感形骸之共遣虽玄都妙域已贵于忘言而义塾文场窃申于知已敢作颂曰
　　妙象无倪神功有渉湛淡名器崩腾事业慧路翘车禅河■〈舟羲〉檝控引羣品轮回庶劫纵横宇宙反复山川言因境立道寄形诠爰稽福地式揆珍田丹溪漏日碧洞栖烟阇都玉槛须弥石室榛灌溟蒙风云萧瑟睟容乃眷禅徒有谧叶磴三休花岩四密崇峦架殿迭嶂营楼千楣凤起万栱鸾浮星开绀髪月湛青眸神宫不夜邃阁长秋戸临重崿牕分絶岭半汉香浮中天梵警鹤林圣迹龙泉佛影鸟思山空猿悲峡静森森巨柏落落长松月出东岫霞生北峰山人自狎野老相逢白云屡断青溪几重彭泽之令临卭之客比徳山薮重规泉石法宇成言慈门致役糠粃吏隐薜萝心迹吾生扰扰与道遑遑殷勤颂咏惆怅津梁投功翠碣助化玄场百年之后苔藓苍苍

　　王子安集巻十三

　　●钦定四库全书

　　王子安集巻十四

　　（唐）王勃 撰

　　○碑

　　梓州玄武县福会寺碑

　　若夫考龙图而括运抚麟笔以伤时天地闭而贤人隐周孔逝而微言絶岂非太阶无象三辰鲜逌叙之因沧海为陵百川有横流之势况乎法身长往顾糟粕以空存化迹繁流仰舟航而遂逺虽复功推八正犹迷鹤树之谈道亚三明未覩龙宫之籍则有妙音难遇瞻雪岭而投躯真谛希声仰云山而破骨优填企景新雕白玉之龛般若寻风而化黄金之像三千宝座回出天宫八万珍台遥临净域非惠图之冥感孰能臻于兹乎福会寺者隋开皇中之所建也尔其峰峦地列东分井络之光楼雉云横西睹禺同之奥北弥丰邑里闬千甍南控平江波潮万里拥亭皋之絶势升林野之殊形肇开修竹之园式揆旃檀之刹法川髙辟慈宫峻敞文珰宝缀环日月于重廊翠栱丹楹起虹蜺于复殿真容俯映福众爰依梵筵交烛禅房互启山神献果还栖交露之台天女持香即遶飞花之阁轮辉夜满抽紫熖于金山毫相晨临发珠华于玉地爰有县令栁边河东令族大业之年来光上邑髙人奉檄功为铜墨之先令宰鸣琴课穆弦歌之最眷香城而恻念披道肆而惊魂示怀延奬思弘末敎乃于寺内起重合一所乗烟置臬揆日端绳层榭三休琱檐四注奔星挂庑混珠网而同归明月窥轩杂璇珰而共贯仍抽丽笔俯刋贞琰词源迅委振法海之波澜义宇宏深接禅宫之阃奥昔者陶潜彭泽罔闻仁祠之风潘岳河阳未入菩提之域兼其美者着在我栁君乎俄而帝隋方否三官失龙凤之图皇业未昌九野被豺狼之毒虽复餐砂茹石窥剑道而回心蜂聚枭腾指铜梁而革面自非法云西睠潜销火宅之氛慧日东来回朗昬衢之景则安能冥资福地显沮魔军波清于振壑之隅燎息于炎昆之曲洎乎大钧无事神器有归清玉戸而帝寰中转金轮而王天下玄场佛境与天壤而惟新莺树鸡林共风云而改旦功既成矣时既贞矣紫宸有裕苍甿胥悦都人狎至瞻鴈塔而欢心野老相趋寻鹿园而顿颡或至诚冥发争知不尽之虚或道恩旁流竟委忘縁之施乃于寺内造菩提塑像一座实彭氏絶羣之迹洞参瑶铣体备丹青得埏范之奇模尽陶甄之能事功分实相变入冥机丹果长春青莲不染灵仪若动似临王舍城中神足疑行即坐菩提树下银床地涌宝帐犹悬珍木天成金花不落总章元年又奉为皇帝更造八菩萨像成于净境别峻崇堂而力寄羣縁功难独举遂令众情驰骛空怀更始之图灵座端严未得安居之地时有弘演上人自丹鸟下日昌帝箓于明堂青鹤乗霄降仙苖于大室轩冕将风云交映钟鼎与山河共逺法师宿持真谛幼挺殊姿拔五翳于长驱登四禅于回观以为徳因时建澄什继踵扵西都道冀人弘林逺随肩于南国痛迷生之诡矫悲正觉之陵夷思欲树真气于未萌绪崇因于已往遍游净境歴骋遐方至总章二年憇于兹刹身持宝印口出神珠心动巴南化行蜀右法罗潜举驯鸟性于慈林慧镜旁开息猿心于定水亦有情钩五缚遥腾解脱之川想痊六尘回拔沉迷之域名臣长者捐玉佩于银庭善女灵姬落金环于宝地贪机雾涤法施泉流林衡抡杞梓之材班匠献钩绳之巧千栾电纠万桷霞张飞陆縁甍曾构架景琼缸杳照乗绀壁而宵分珠箔重华掩青疏而晓乱红葩植井彩缀河宫丹桂承梁香交列肆夭倡梵乐肃然忉利之天藻葢琱珰焕若摩伽之殿岂精力之玄感而神化之曲成乎直岁寺主等州闾盛族鹙鹭荣因升慧圃而功成践魔庭而战胜排四门而独往共极邦縁攀十地而遐征同趋觉路县令虞洽旌旗百代剑履三朝匡帝座而南征拥台庭而北面星像垂祉川岳载灵豫章七岁麒麟千里雄情负俗郁王佐之宏图英识迈时得公门之逸气既而拂衣华族入天邑而观光列板仙台出灵闗而作宰泉鱼狎夜多单父之深恩陇翟游春嗣中牟之善政有条不紊施缓政于繁绳断讼有神下髙锋于错节因以激扬大化潜滋比屋之封光启令图预积攀轮之慕县丞裴休家接朱栏誉流丹阙轩裳照绪忠孝荣门鸟鸣有伐木之歌龙文非刈蓬之具髙材列务盛徳分司翰墨不足留神琴罇申其徇性十旬休沐奄有泉林千里邀迎乃疲风月青骊蹀躞终喷玉而悬云素鹤徘徊具衔珠而犯露加以沉研有地题桥八解之津诱劝无方叱御三乗之路故能使幽明仰徳法俗依仁攀海袛而如归挹衢罇而下瞰乡望等龟灵髙族骥子名家闗锦室于中堂分绮疏于甲第或望雄都鄙代列歌钟或业预云雷门藏玺诏文场促席有江汉之英灵武观连衡得岷峨之锐气并能驰心彼岸欲临海而褰裳投足化城下悲思而反■〈衤央〉下官薄游江右旅寄城隅怀道术于百龄接风期于四海依然梵宇欣象教之将行莞尔公庭惜牛刀之遂屈虽文殊辩论妙悬解而忘言而伯喈雄管叙真宗而罔媿敢巡此义乃作颂云金堤迥邑玉峡长澜城阙纷乱江山耸盘云屯胜邑雾启禅坛右萦层雉左控崇峦竹园精舍檀山香合万栱腾虬千楣跂鹤晩星疎翠朝霞泛雘鼓奏泉流钟鸣霜落时经失道代歴交呈神宫不挠法众无惊金轮邃晓玉镜施明功照佛刹化被王城帝图冥运真仪浚发贝齿含星流毫推月鸟离山扃龙还海阙寳树刑留天宫匠设爰有真人式宣慈主发迹江甸驰声蜀宇望逺连规攀澄袭矩力穷兴道功周廊庑羣縁肸蠁众福氤氲丛楹列电髙栋衔云银龛曙抚玉座宵分琼玑有烂藻绘多文郁彼巗邑猗欤上宰松桂连华鸳鸾集彩禅津有裕至公无待火宅可辞舟航斯在我之飘寓邈矣来游山川俯仰道义淹留承风郭外撰缀江幽玄机胜笔天地相周

　　梓州飞乌县白鹤寺碑

　　原夫玉都琼室紫垣光大帝之庭金阙银台玄壁杜羣仙之域故能使神明有宅驾日月以长驱鸾凤知归抚云霓而上出斯则曾巢瑾穴上皇迷栋宇之尊考室灵台中右识岩廊之贵然后冕旒前序提四海以为家登歩大阶列千门而有阅况乎■〈山耆〉山形见旁行草昧之先徳水源深光宅乾坤之右虽鹤临西閟龙宫与王法同亡而象化东流鴈塔与遗仪继起白鹤寺者葢菩提寺之余址梁武皇之所建也香城福地之旧三巴五蜀之凑裂岷山之奥域分井络之荣光西包玉垒之墟北瞰铜陵之野南扃列第门庭万家东户连峰冈峦千里实伽蓝之胜迹得迦卫之英模慿絶磴以图规俯长溪而作固自金陵不竞玉镜无章城池兴南露之悲亭障切北风之候崩山鬬水触地网而三分坠月奔星划干纲而五裂中原错戾慈门为虎豹之墟沧海横流定水穴鲸鲵之浦怀山既荡法众咸沦林院榛芜轩堂委寂遂使悲生弃井堙玉甃于三泉叹积为山移琼峰于九仞皇上摄千秋之寳运绪三圣之宏机挟宇宙而先神御雷风而首出灵功不宰华夷沾共贯之恩至道无私霜露得平分之序考祯图于日慎寤寐同符稽妙册于年刀幽明合贶然后东巡巨镇追六圣而抚寰中南面天坛朝万方而小天下皇威既畅寳应齐归川岳荐灵风烟动庆丹乌抱日疑增帝阁之华素鹤低云若赴仙庭之会昔白鱼黄竹业未峻于封崇赤鴈芝房名不登于梵宇爰征瑞典肇锡嘉名重兴波若之台更起招提之院金绳夕布绵秀岭以开坛玉牓晨舒拥回峰而辟户爰有弘演上人者法门之秀士也行起常冻思越恒饥悲净域之为墟喜皇波之普泛纵还舟于苦海惊浪旋夷比归驭于邪山灵闗非险于是净财云委真众烟驰如趋摩竭之宫似向毗邪之国县令梁弘悦首加甄缉县丞梁敬一亲昭施典上慿天旨争开舍利之坛俯会众心竞起须弥之座禺同故岭石鲜坚华广汉余垧地多疎斥事阙经始人怀袛惧重阶不就空思天室之氓寳像无资未获黎阳之士岂非冥期肸蠁功参造化之外故能果唇间发运眸周映贝齿含滋璇毫起照三十二相临玉座以相辉八十四仪拥金山而圆立层甍四合烁奔电于丹楹复殿三休络浮烟于翠幌因髙积磴疑迁倒景之台架崄连荣似立迎风之观琱檐竞注萦雾道以龙回绣桷争飞傃云衢而凤矫写归禽于寳镜误接朝鸾图走兽于文珰疑栖夕兔雷霆蓄泄裁临承溜之间烟雨飞浮未出层栾之下耀丹青于菌壁妙迹疑存炳铣鋈于莲龛神辉自烛锵锵櫩铎声传桂叶之风熖熖山炉气结松阴之蔼仰真容于始旦满月晨昭窥列栋于方宵长虹夜发香泉激溜有符温浄之池珍木成行无忝袛园之树信煦尼之别府实兠率之殊庭者乎爱友上座法师等情机藻莹戒律圆明披玉笥以研芳候琼钟而肃虑禅姿晓映依稀同鸡岫之前梵呗晨临髣髴像鱼山之曲县令独孤俭等或鹏垂待运终燮道于中台或蠖屈求伸且毗风于下邑乡望仪曹等或盐泉锦室家称三蜀之豪或抱朴怀仁誉拥双流之美或以为山川肆践犹纪石于弇州陵谷生哀尚沉碑于岘首况乎徳因时盛庆流封拜之辰名为功登事属文明之运岂可使璇猷被物终昧燮于玄机金字韬华不题勲于翠琰敢作颂曰
　　睿涂菌蔼灵机翕忽玉架天都金裁地阙法玉利见香城继发鴈塔齐云龙宫瘗月长江近域广汉遗居禅扃共往梵宇全疎迹均梁后义切秦余山川牢落榛莽丘墟有圣聿兴惟皇降抚因天因地为云为雨日观龙骧烟坛鹤举肇开嘉号重光浄土猗欤上士道场真政物观成章子来兴咏土石呈彩人灵合庆寳座晨严金山夕映紫微分殿青岑曜郭复岫荣楼攒峰跨阁月低璇镜星连寳铎彩凤将飞蟠虹未落森沉桂宇肃穆筠坛花明桺砌叶暗朱栏溪留夏雪涧咽秋湍山虚梵冷谷静钟寒法众爰依禅徒戾止望风三蜀征尘千里顿首玄墀归心翠扆业超有色功齐无始伟哉冥化妙矣能仁去来均迹前后俱身寂灭为乐般若为因题芳翠琰敢诣灵津

　　梓州通泉县惠普寺碑

　　若夫玄机黙运披睿烈于三精素键濳融肇神功于万彚则有灵期肸蠁龟龙负河洛之图帝绪氤氲贤哲举乾坤之策虽功悬日月终植轨于寰中业静云雷未逃规于象外尔其译雉林之寳偈诠鹫岭之真图抽紫玉于禅山朗玄珠于智水不生不灭光临妙物之津无去无来浚发乗时之契仗三明而独运施洽平分据二谛而同归功超邃古故能使三千法界向风知袵席之师百亿大王闻道失岩廊之贵非释迦之神化其孰能与于此乎既而正法将隠微言不嗣应身既没遗仪间起恒星夜掩西天衔风雾之悲梦日宵成东汉肃坛场之礼繇是鹿园曾敞象教旁流宣妙奬于希夷范灵踪于显晦瑶龛寳座光华震旦之墟凤刹蜺裳斧藻阎浮之域其寺葢梁大同年中所建地分彭蜀岭对岷峨慿广汉之遗墟籍犍为之旧壤西驰峭崿山连白雉之郊东赴长川江走黄牛之峡崇墉却峙之势庭衢四会胜里九曲之分闾阎万积危冠袨服参差轩葢之前露渚风畦隠轸亭皋之望是惟先镜实启香城焕若神明恍同化出绀坛烟属疏絶合而三休紫殿云深彻回廊而四注重栾复栋雾缉霞张绣桷琱楣鸾伸鹤跂珍台控景羲和获练辔之因绮榭裁氛屏翳得停镳之所连甍积翠交玉鎻于星衢洞户流丹缀金铺于月窦垂珠网露傍倾汉浦之琛列铎吟颷上合钧天之乐固以轮奂之美冠真宰以先鸣琱范之竒告灵基而得隽乃造弥勒下生像一座相好端足华姿朗备贞观末年灵晖继发房笼匝曜疑连不夜之城户牖皆明似出重昏之境自非理参幽赞道叶冥机宣佛镜于无方演慈灯于已絶岂能写丹青于实相妙色长存图铣鋈于真容神光不昧若乃时暄福地低落照于晴晖候肃禅房泛初华于霁景千千寳树若在双林一一妙香仍清八味山晖傃脱跂叶屿而相鸣野燕迎晨拂花帘而自乐松楹秀蔓曲成萝薜之衣砌石生莲直起芙蓉之座则有拖身童子戾止岩扃忍辱仙人来仪磵户都人野彦希梵席而投裾赵美燕余望齐庭而继履莫不青鳬委贯俱欣不舍之坛紫贝兼明共化无縁之力故能使琱形画塔象设年滋彩帙瑶箱龙编月乆岂西周之道备南国之风成者乎爰有寺主等覃机色外练迹尘间浴甘露于心田集祥风于性宇栖情不二忽起初地之权授手大千犹拥弥天之具县令等或公侯百代玄貂列驷之门或文史三冬吐凤回鸾之客铜章墨绶任切临人铁印黄簪功宣陆渐局牛烹而待价肆蠖屈以求伸挥锋九仞之隅作镜双流之外録事抑元等丹轩紫绂家传方面之勲骥子鱼文地列膏腴之右昔承隋运屡委天书爰自皇初颛流帝礼等賨渝之奉汉类微濮之匡周咸申白马之盟并受飞龙之托故能遗风罔坠代济其美望重西南功宣法俗咸以为弦歌小政犹篆徳而垂芳钟鼎微荣尚铭勲而作鉴况乎神威自在方传宰匠之功岂可栋宇常存不勒山河之赞爰托幽鄙奉扬徽猷敢宣此义而为颂曰
　　天地定位君臣作极道在岩廊功沾寰域尚清皇盻犹歌帝力况我能仁惟神不测诞生迦室利见王城机覃有应业会无生长驱定境振旅魔营恩兼动植势絶随迎燕山倾仞鹤林埋景慧日西沉慈波东骋竞窥灵相争参佛影月殿分城云龛动岭长江旧域广汉遗区川分潼峡塞接岷渝闾阎四会亭障威纡爰开寳地实控名都霞墙百雉云甍四住紫阙寻烟赪楼结雾波流虹起雷奔蠖步网罩星鹑珰栖月兔灵机藻繂禅室安闲琱金范玉举翠浮丹神宫不夜虚室长寒光超有色贶出无端清露花径飞泉叶户磵緑苔秋山苍树古茫茫庶类巍巍浄土鹅鹭同归华夷共聚第一义谛寥廓法门迹离生灭思举乾坤情迷则复道在为尊惟名与器万古长存

　　王子安集巻十四

　　●钦定四库全书

　　王子安集巻十五

　　（唐）王勃 撰

　　○碑

　　益州徳阳县善寂寺碑

　　若夫玉绳髙曜分寳厯于皇阶金榜洞开道璸晖于帝幄虽复苍梧北望湖湘盈舜后之歌绿荇西浮江汉积文妃之颂未有激扬烦荫栖妙果于香城挥发葢纒树冥基于浄域则紫房丹室犹居毁宅之间朱绂瑶筐未出尘笼之际我国家凤翔元气驾黄幄而层飞龙跃太虚絶苍根而止傃文皇帝以八才御厯光升岱野之荣文徳后以十乱乗时恭赞涂山之业握仁王之寳镜日月重光驱梵帝之金轮雷霆静祲湼盘甘露承眷而宵流般若灵音杂祥以昼引蛟台蜃阁俄交震旦之墟月面星毫坐照毗邪之国善寂寺者葢旧寺之余趾梁武帝之所建也尔其碧鸡仙宇分絶障于金堤石兔遥源控长江于玉峡封畿四会龙垧舍卫之坛里闬三分鹿野经行之地洎苍鹅上击铜马交驰祗园兴板荡之悲沙界积沦胥之痛火炎昆岳髙台与鴈塔俱平水浸天街曲岸与猴池共尽山川隠嶙空传鹫岭之基灌莽萧条非复莺林之树武徳伊始君子道亨正皇极而抚寰中登太阶而临天下函闗云物更逢真圣之期井络星辰重集会昌之运虽开基拨乱狱讼知归而继絶兴亡经纶未暇先皇统业贞观御宸奉文物于三天布声名于十地参罗上下充槖钥于襟怀八部神祇荐图书于掌握皇寳降地花升含生无昏垫之虞法众有来苏之望俄而后庭构疠椒房穆卜六宫震恐三灵愕眙驰瑶展币有事于羣宗碧剂玄针无征于众术帝乃降监回虑屏璧与珠追胜迹于灵闗事良縁于福地爰纡圣綍重启禅宫峙璇刹于将倾镇银绳于已絶丝纶既洽栋宇行周坤徳用宁阴仪再朗于是林衡授矩周官诠揆日之工梓匠挥斤荆客炼成风之巧重楹画栱坐出天霄复树文闺俛临电宇显庆中县令萧君道弘理钩绳于日用慿藻缋于天成仙官之妙匠可寻卢舍之神模不坠琱甍鹤翥曳珠网于星津绣桷虬伸吐璇珰于月径緑房丹鎻彩缀晴霞紫阁青疏光含薄雾春风琼树香飘席上之兰秋水银塘影数轩中之芰晨光转卉翻寳字之龙花溽露低枝荡真文于贝叶天童润色黄珉碧玉之坛海圣弥缝师子龙王之会建灵幢于厚夜琢饰年深悬法皷于迷津规模岁逺时又于佛堂东壁画二圣僧丹青未毕大启神光邻玉麈之崇辉发金龛之实相朱轩夕朗似游明月之宫绀宇晨融若对流霞之阙繇是岷英蜀秀攀讲序以云趋带燕裙鸾仰斋庭而雾合贪机大阻浄施旁流绮罗分解佩之因轩葢得捐金之所灵妃翳日舍翠幄于香筵仙客停云落霓裳于寳地自非冲姿密契景应濳周岂能昭义祉于氤氲动玄机于肸蠁者也爰有上座弘一节并沈研性符隠括仁棠凝妙律于神珠肃灵椒于寳印太昊奉檝截苦海而横流风伯扶轮歴邪山而効驾腾烛龙于慧炬俯镜重昏奏鸣凤于天歌下清羣籁摩珍在握遥临七寳之宫正觉为心俯辟三乗之路湛衢罇于忍地品藻鸡园推水砥于言河扶持象化县令宇文某河南人也帝隋尚书之元孙皇唐侍中之令子尔其虹旗万里御六气而鹏飜霜戟千羣拥三州而鹗视帝叶皇枝之重对越乾坤金縢石匮之功光华宇宙公上流提庆中和毓祉见钟鼎于南邻奉轩寰于北阙云姿月步下瑶泽而追风雪羽霞翎歴珠田而矫雾芳兰公子即以地业髙人幽桂王孙即以琴樽待物叙徽猷于礼乐则爼豆纵横谈赏契于林泉则烟霞咫尺自裁声百里揆化双州收武城之故事择中牟之令典仁风易狎候丹翟于春垧惠化难经伫青鸾于晓墅山巨源之逺量啸傲行藏谢太傅之髙风从容语嘿县丞王敬衣簪旧族孝友名家白虹缄抵鹊之光紫电蓄冲牛之气七年髙秀拂层汉以非遥六月雄图击长波而未逺乡耆等少承荣绪中区胜族门称东别之标地接西隅之向严君平之履道盛徳家传秦子整之谈天风流代袭咸以为妙图真谛事出于无名翠琰玄碑道凝于不朽弇州北跨犹疏騄骥之铭文石东区尚勒元龟之颂况乎玉衣流庆事属于仙帏金屋延祥福纒于梵宇爰求胜笔载记芳謡下官弱植少徒薄游多暇薜萝人事空余江海之心笔札神交尚有渊云之气相如谢病访诗酒于临卭夫子栖迟听弦歌于单父羣公以道之存矣思传记徳之书下官以文在兹乎愿展当仁之笔其词曰
　　蜀岭东渐岷山西积月峡星桥胜金孕碧肸蠁灵兆丘墟梵迹鴈塔推基鹿苑遗迹肃肃黄运英英文母配干垂庆仪坤握矩宠照香城仁沾浄土爰光大壮聿求多祚青牛福地白鹤禅林重扄雾敞复殿云深龛雕翠玉刹树黄金龟镜夕照凤铎晨吟慧楼弥望化台出没栋列长虹窓栖明月果唇周映莲眸间发雨霁猴池烟生龙窟肃穆禅众优游令宰方驾康衢连舟性海鹫岳增饰鸡林润彩藻绘相寻丹青尽在我今怀矣穷路何岐承风咏徳展义陈词百年心事千载风期东西南北栖遑几时

　　益州绵竹县武都山浄慧寺碑

　　原夫帝机寥廓云雷驱妙有之功正气洪荒清浊构干元之象融而为川渎结而为山岳五城韬海接昆阆于大都八洞藏云冠瀛洲于巨阙造化之所偃薄灵谷之所启处极缇油而纵观咏颂宁殚出宇宙而髙寻风烟罕测是知玉巵无当遐荒非视听之津金牓所存城阙尽江湖之致何必九虬齐骛直访银宫八骏长驱遥临石室武都山浄慧寺者梁大清年中之所建也名山列岳之旧仙都福地之凑黄龙负匣着寳籍于经山紫凤衔书荫荣光于井络须弥峯顶仍开梵帝之宫如意城中即有经行之地尔其盘基跨险列嶂慿霄日月之所窜伏烟霞之所枕倚飞泉瀑溜荡涤崩崖緑树玄藤网罗丘壑飞尘作气被万吹于中岩帝琰司寒宅千霜于北谷丹梯碧洞杳冥林岫之间桂庑松楹寂寞风尘之表是称英镇实瞰崇冈闾阎当四会之街城邑辨三分之地绵磎锦渎下浸重峦玉阜铜陵旁分絶磴山川络绎崩腾宇宙之心原隰纵横隠轸亭皋之势顷以黄旗夜徙紫葢晨倾九服失图三灵在疚奸臣跃马据折坂而吟云壮士闻鸡拥阳闗而啸雨岷峨失险化为锋镝之场江汉横流非复朝宗之国禅宇繇其覆没法众是以凋沦国家奄有帝图削平天衅紫宸反照皇阶即叙万国顺百灵朝幽显再立华戎一揆烛龙韬景避尧日于幽都云鹏敛翼候虞风于晏海以为轩阶具美功穷望祲之台汉道兼弘力尽祈年之观爰经寳地大启祥宫抚香象而髙视鸣法螺而再唱龙垣浄土连帝道而重光鹤苑崇基脱皇居而首出况乎山精旧壤下镇偏隅天帝遗墟上干躔次王舍城之宫阙白玉犹存给孤独之园林黄金尚在法物繇其大备盛徳所以相寻株兵奉天藏之图泉女献山祇之籍离亭合榭因岸谷之髙低迭观连房执冈峦之曲直丹崖反照画栱相临绿障斜烟雕帘间出丰隆晓震次复溜而凄皇列缺晨奔望崇轩而愕眙千香寳树自起风烟九乳仙钟独鸣霜雪银龛佛影遥承鴈塔之花石壁经文下映龙宫之叶虹生北涧即挂新幡凤下东岑还栖旧刹若乃寻曲■〈山弗〉歴崇隈周行数里直上千仞苍松蓄吹临絶径而疏寒黛筱防烟绕回疆而结荫春岩橘柚影入山堂秋壑芙蓉光浮水殿亦有山童采葛入丹窦而忘归野老纡花向青溪而不返山神献果送出庵园天女持花来游浄国实杳冥之秘诀托幽深之逸境岂直淮南桂树暂得仙家江左桃源终迷故老而已爰有寛阇梨者俗姓杨氏其先华阴人也因官徙地家于绵竹山分太华水带长汾川岳会同风云感召玄经素论侍郎居八俊之英绿绶黄轩太尉列三台之首法师玉函降彩金瓶探色振八解之遥源践三明之广路灵机入证穷象载于初髫妙谛因心释羊车于弱冠三千法界繇广位而出无明十二因縁自普济而登彼岸弘宣誓愿大振沈黎挥觉剑而破邪山扬智灯而照昏室弥纶所被白马尽于禺同权渐所开黄牛至于嶓冡虔诚乐土憩影兹峯乃以贞观九年于寺西院立七佛堂一僧舍星毫动牖月面分阶彩凤衔旒神龙负塔飞烟涌座龛龛忉刹之天香雾成台树树菩提之果朝散大夫行县令清河张楚亲承妙业俯刋贞琰林宗有道伯喈无愧法师夙机少悟应变多竒玉山中断琼林下杂支道林之好事语嘿方融释慧逺之髙居风埃遂隔洎乎坐忘遗照返寂归真城肆飒然若遗空山黯而无色岂直岩枝泣血磵户摧梁而已哉县令刘照彭城人也自砀山仗剑绾凤厯于云台春郊授钺嗣龙图于白水玉垒三分之胄下杂公门金陵一霸之基旁参帝绪翠緌丹绂歴今古而先鸣人杰地灵冠山川而得儁君膺岳渎之秀挺风云之会昆溪剑锷直照胷襟楚泽珪璋潜周履行鲁恭明徳方升汉辅之阶潘岳能文且职河阳之县仁徽可被阖境仰其风猷威徳所加百城迭其霜彩尚乃康庄妙域光开不舍之坛舟檝爱河昭畅无生之业痛鹫林之殄瘁悲象教之榛芜爰命缉兴式光泉薮虎溪龙涧近分庐岳之图金阙瑶台更讨瀛洲之记铭曰
　　武都仙镇龙墟粤域邑动香城山开浄国涧流百道峰云五色谷暗藤斜山髙树逼千楣鹤列万栱星悬分林构址接磴开廛临阶竹树遶栋风烟龛前怪石塔下秋泉緑崖疏径青岑拒室雾道相萦烟房互出叶浓磎浄花深嶂密鸟度难寻猿惊易失檐分石窦地络金沙丹丘抗月碧洞栖霞松开野路桂列仙家仙垆柏叶寳座莲花砌因岩曲桥随峯返果出天厨香来仙苑玉铸启曙金珰照晩谷思钟张山悲铎逺闾阎践胜铜墨髙情声飞别邑望动専城悬金道肆刻石山楹千载之后吁嗟令名

　　梓州郪县兠率寺浮图碑

　　若夫仙楼白玉■〈穴上幻下〉冥昆阆之墟神阙黄金寂寞蓬瀛之浦斯则冈峦髣髴稽凤册而空存岛■〈山上与下〉慿陵舣龙舟而罕迨至若按皇轩于夏箓考璇构于殷图周王北洛之官秦帝南山之合西京故事下听雷霆东国余基俛临风雨莫不陵迁谷变共榛灌而丘墟火絶烟沉与云雨而坱莽其有据坤灵之寳位借神道之冥扶占象纬而图基揆川原而宅址蜂台映月还临舍卫之城鴈塔寻云即对■〈山耆〉阇之岭成而不毁者将斯之谓与兠率寺者隋开皇中之所建也尔其林泉纠合之势山川表里之制抽紫岩而四絶迭丹峯而万变连溪拒壑所以控引太虚蒸云驾雨所以荡泄元气涪江千仞波潮将旭日争光都城百雉甍栋与晴霞共色信光造化之竒模尽登临之妙境玄房雾转抗金枢于桂岊之前绀殿星开栖玉刹于默林之下岩花落沼近拂天衣涧叶低阴斜笼寳座宵汀鹤警乗鼓吹而齐鸣晓峡猿清挟霜钟而赴节若乃巡碧磴歴玄阶鎻窓澄彩琼铺洞照神姿满月疑临石镜之峯众馥扬烟似对香炉之岳信可下清人境上配天都为胜地之先鸣执名山之右契者也爰有信弟子某乙等夙祛尘网早植慈根悲梵室之未弘悼禅居之犹褊以为上栋下宇河图避风雨之灾广榭崇台时令着髙明之宅是以菩提长者竞洁舍卫之坛天帝人王争辟仙宫之塔则知威容下丽羣生鲜瞻仰之因材朴重琱黎人有子来之地乃于寺内建浮图一所某年月日乡望等兆基弘愿继发浄因陵轹中天规模大壮髙列砌架回浮轾轩直上千寻周回百步占氛候景神祗叶幽赞之功揆墨端行班倕逞絶羣之思收岱宗之杞梓聚昆山之玉石土兼五色金逾百炼龙蟠万拱策屏翳而髙骧鹤矫千楣冠扶摇而独运重檐蔼蔼云将反复于棂轩洞宇寥寥风伯栖遑于户牖仙娥去月旅方镜而忘归寳婺辞星攀圆珰而未返玄甍湛■〈雨上对下〉若鹏飞之戾九天丹槛聨骞如鳯翔之据千仞每至韶光照湛爽霭晴遥列郊墟于四野开云气于千里风恬雨霁烟雾藻天地之容野旷川明风景挟江山之助则有琱帘绣轴排浄域而停轮寳骑银鞍指珍台而耸辔于是披岫幌抵岩扄攀翠复而三休步玄梁而十憩廊轩外敞淑气长延阴室中开鲜颷自激俯环瀛而极望积苏非遥出云汉而髙践灵槎可记真福地之殊观香城之巨丽者乎寺主等沈研二谛振耀三闗抵苍璧于邪山揽玄珠于定水挹其流者曲成般若之縁承其风者浚发菩提之愿长史河东裴某风神朗润操履贞勤萧条江海之心磊砢冰霜之节下岷闗而叱驭寄切全都临蜀野而宣条功深半刺县令卫玄海内髙流河东望族荣髙铜墨任屈弦歌浃辰而风化大行踰月而奸豪屏气陶濳彭泽自得髙人王吉临卭仍延重客县丞胡敬仁三河旧族一代良材提镆铘而愿割局骅骝而待步江湖秋至方怀纵壑之图海浪风髙未接垂天之翼乡望等并中和受气孝友承家才称江汉之灵地实岷峨之秀或以时良入选擢迹乡邻或以朝望来仪升名郡县并沐康衢之化俱承比屋之封瞻彼岸而同归登春台而共乐咸以垣墉遽覆犹传路寝之歌银鼎俄穷尚勒灵台之颂况乎崇基奕奕与天地而争工层构峩峩配山川而永固岂可使弘规在我空存蔽日之基雄笔同时不借凌云之气谨闻命矣乃作铭云
　　二象成纪三才定位开剖太虚导引元气纷纷化迹飙飙圣致行杰趣约归同叶异法王西眷教迹东游功超道茂义冠儒流丹青既备栋宇旋周梵宫霞积香阁星浮缅想蓬瀛金台逈起旷瞻昆阆瑶房峻峙壮矣名都神居休止大哉英服兹峯诞纪金绳对岭玉牓分岑松扄委郁桂幌深沈云龛树晦烟洞花深重峦雾结复磵泉吟肃肃禅众遥遥浄境鹿野经文龙宫拂影梵榛金室光来石井峡晓猿清池曛鹤警岷峨旧族江汉英姿争开法愿重崇峻基占云接庑揆景分墀天人合应幽显呈期灵思孤出神模独涌雾积千楹霞张万栱玉牖星罗璇珰月拥复榭龙蟠重甍鳯耸峩峩峻岊奕奕崇标琱帘切汉寳缀凌霄深窓閟景洞户流飙银缸夕映珠铎晨摇我辞秦陇来游巴蜀胜地归心名都憩足甫逮乡县频移灰烛聿从良时仍寻妙躅旷望原陆周流江泛桃李春风芙蓉秋水烟霞四面闗山千里他乡寓目兹焉复几

　　梓州郪县灵瑞寺浮图碑

　　若夫神州括地寰中分五岳之图巨壑浮天海上擢三山之秀造化之所枢纽灵仙之所窟宅故得昭灼天汉发挥云气牛头山者即广汉之名峰也圆裔几乎数里直上逾乎百仞若乃岩泉铣石之什风烟草木之状倾九围而得隽环四时而竞爽苍岑隠嶙旁分玉砌之阶碧洞逶迤下掬金陵之苑实羣圣之所托也隋开皇中王秀作牧益州来窥胜地首旌嘉号仍疏净域因危裂户就岭磴之成规跨险分荣借冈峦之迥势工穷雕镂妙出丹青飞栋神行回甍灵构又于山顶别建浮图隋运告迁明皇首出轩疏琱昧基砒堙芜奄兴宣榭之灾施及栢梁之烬乡望等驰心妙律夙契禅居悲梵宇之摧梁痛珍台之絶构思弘法愿重缉竒功党且千家集惟巨万以为玉楼星峙稽阆苑之全模金阙霞飞得瀛洲之故事指香城而耸睇临火宅而危魂参妙范于神明骋良工于宇宙飞亷按辔定枢枭于风衢羲和顿第揆钩绳于日路雕檐画拱龙回紫汉之间复溜重栾凤举丹霄之外琼扉暮敞推日月于金铺绣桷晨开落繁星于玉砌每至两江春返四野初晴山川霁而风景凉林甸清而云雾絶沙汀道暖落花与新燕争飞城邑迎寒凉叶共初鸿竞起则有都人袭赏慿朱槛而披襟野客含情俯丹棂而极睇穷百年之后乐冩千里之长怀信可以澡雪精神清疎视听而息机心于纷扰置怀抱于真寂者矣且勃旅游岷徼漂举涪乡年晷一穷时灰七变王阳西上方惊敛辔之心王粲南征实动登楼之思我之怀矣乃作颂曰
　　大块甄成名山作寺发地龙盘干霄凤峙风雪万邑冈峦千里絶域天成珍台地起揆刹玄岭图基丹■〈山畾〉层栋峥嵘重檐■〈穴上呌下〉窱有隋紊厯重明改照事与时迁迹从原燎义均除旧事切维新如或继者代有其人声飞陇蜀望动州邻争开争施竞植灵因控险裁标循危列构岩烟接庑峰云对溜铎运星衢珰悬月窦紫轩雾合丹梁露透暮春疏节新秋戒序照蒲暄郊气销寒渚树浓莺乱川长鴈举流涕写怀魂驰意与伟哉灵宇壮矣全摹穷髙极丽逺览长图赏因时合笔为神驱有情君子谁为舍乎

　　王子安集巻十五

　　●钦定四库全书

　　王子安集巻十六

　　（唐）王勃 撰

　　○碑

　　广州宝庄严寺舍利塔碑

　　昔者万人疾疫神农鞭草而救之四维淍瘵夏禹刋木以除之岂非物外其性则道功出事愆其和则任迹着傍稽素篆仰叩玄扉卽时义而规大觉因彛伦而伫真谛向使三灾克殄八正咸修人握戒珠家藏寳印则三十二相不可得而视也八万四千法不可得而闻也然则圣人以运否而生神机以道丧而显况迦维授手摩竭推心髙张玅用之功自极横流之弊葢不获已岂徒然哉故能业拥大千化形真一繇乐推而起七觉因来苏而坐三昩发挥五演以寂灭为身常提挈四流用慈悲为化迹黒风宵遁波旬忘反噬之心緑洺晨开天常识问津之所括夷涂于九相蹇步其安纳慧畧于重昏迷方自晓大矣哉应物而起兴运而终至自于昆冥复归于无物虽金沙宴驾双林无可作之期而玉谍遗文六尘有经行之俗象法不可以无主微言不可以遂丧六千罗汉竞结香縁五百仙人分开讲肆星龛月殿俄盈震旦之墟鳯刹蝇旌坐遍阎浮之域屈伸阖辟其道矣哉夫宝庄严舍利塔者梁大同三年内道场沙门昙俗法师之所立也其琅琊贵族则汉庭峻节祖徳犹传梁甫高吟嘉声未逺法师夙登真地深入慧门照果业于三明拂尘劳于八解羊车绮岁悬欣半月之词鳯阁觿年已振弥天之响道惟坚固行乃头陀百结斯安斥罗绡而罢御十珍虽贵对藜藿而甘心于时以石应天人大弘缁侣法师至诚幽感独步玄宗岂真王公钦振锡之风固亦天子降同舆之礼宝瓶宵注则雨露随轩玉柄朝撝则风霜满席既而素怀有在潜营摈俗之图爰定我居首托栖霞之寺尔乃岩开石溜邑跨金陵鱼峰多赞呗之欢虎溪有送迎之限紫萝山径居藏胜縁青松磵户坐谐幽致枕石潄流者久之原夫见化有縁应身欲谢昊天罔极追怀自逺故有诸天会聚共位神光列国交兵独超尘刼译求其致岂不深哉然则麟鳯下灵犹称瑞贶玉石微翫尚胜精彩亦有楚铎沦照擢紫霭以冲星周鼎沈华吐黄云而喷景诚浩作者之述足称希代之贵况乎释迦妙相如来真骨虽八万四千之宝塔散在羣方而九十二道之灵虹终闻间出立诚斯应瞻庭庑而时逢非徳不邻歴山川而罕致是以优填顿颡思存电下之光波慝投身愿奉岩间之影粤在梁武精求不暇以为秦登碣石而事止寻仙汉索瀛洲而心非好善于是斋筵鳯设上祈忉利之宫讲帐星随下请龙王之藏轻赍棹海重赏梯山庶玉匣之全移幸金棺之半启以法师智遗人我识洞幽明思假玅因冀通灵感爰承纶绋载践沧溟过石门而右指歴铜标而左顾乗桴月沂戒楫星沼相彼遐陬实惟荒裔一音演说本承听受之乡五日继明素隔照临之域珍竒乃萃圣徳攸传则知有感必臻信覃幽境不行而至岂隔殊方法师既达国城式敷朝命受铣筐而顶礼抚瑶缄而跪发尽收其宝重载而归亦犹珠匿弊衣须马鸣而后用金藏陋宇待龙树而方开梁氏之都玅箕而仰神光家之繇也【十四字疑有脱误】炎凉可质徃反九十旬楫柁不辍风潮八千里以大周三岁届于兹邑法师性丰幽澹质固虚羸绵歴是淹疲疴屡积维摩见柄盖伸方便之门道安谢归思逺朝廷之事愿居此刹有诏许焉仍分舍利俾弘真福国惟瓯骆郡实番禺尔其封疆跨蹑之壮海陆会同之冲上当星纪下裂坤维阶百越而邻三吴轵雕题而陬交趾神化气色汀洲建不死之乡舜禹精灵原隰现行宫之地闾阎雾扑士女云流讴歌有霸道之余毗俗得华风之杂蜃楼高峙犹埋夕帐螺台峻绩尚识朝基信夷夏之奥区而仙灵之窟宅也此寺乃曩在宋朝早筵题目法师聿提神足愿启规模爰于殿前更须弥之塔因縁盛力人以子来征日官而正墨集风师而举草育王奔令扫地户而献神兵梵事驰心感天官而下灵匠崇阶遽积宝树俄周不殊仙造还如涌出故其粉画之玅丹青之要璇基岌其六时琱闗纷其四照仙楹架雨若披云翳之宫彩槛临风似遏扶摇之路散华珰于月径璧合非遥拨罾网于星浔珠连可验玉虬承溜傃云窦而将骞金爵提甍拂烟衢而待翥瑶窗绣户洞达交辉方井圆泉参差倒景雕镌备勒飞禽走兽之竒藻绘争开复地重天之奕悬梁九息良马骏走而未穷迭磴三休的卢骋犍而知倦是栖银椁用府琼凾采舍卫之遗模得浮图之故事爰自梁末以迄皇初城邑屡新轩墀若旧虽复百魔蜩沸听皷铎而怀音六贼蜂屯仰椽栾而革面多回净施罕犯仁宫则知会吹及遐斯同偃草慈云所润岂直流根故能比蜀守之祠堂长为典制均鲁王之秘殿若有明征而其作镇一隅俯穷荒而独秀盘基有地冠终古而长存者乎国家业拥神州建用皇极高祖以援疑拨乱伏紫气而登三太宗以端拱继明自黄离而用九皇上缵乾坤之令业振文武之英风太阶平而百度理中国定而兆人乐时和岁阜邑颂涂歌以五刑不用六械徒设舟车四达谁论贡赋之差襟带八荒非复华夷之隔天宝降地符升木石甄祉飞沈効庆虽叶和制变实类文思之功而持盈守成亦资连帅之助大中大夫使持节广韶等州都督李某早登清贯夙践崇轩嘉猷回发于天朝善政果行于朞月越溪仙锷吐光芒而骇人岱岭寒松排风飙以成性美哉称繇功着鹘响彻于云霄方为时须熊轼疲于道路广陵单毂如送张纲渤海乱绳复思龚遂王尊皁盖欣临折坂之前吴隐朱軿更集贪泉之右高名夙着佛化横飞羣盗屏迹而归农奸吏闻风而去职京坻坐积圄犴濳回汲黯之卧淮阳直闻清净王堂之居汝郡但举贤良用能使槛穽不施猛兽巡江而逺窜市廛无扰商旅倍道而相欢飓风寝毒炎埃罢厉人称有道家实无为加以援翰写心自契真亷之旨高谈见意不踰玄嘿之津学究儒林眞穷释部知通人事且味禅宗道可以知归物繇其显会是岁也忽于此塔重覩神光玉林照灼金山具足倐来忽往类奔电之含云吐焰流精若繁星之转汉倾都共仰溢郭周窥士女几乎数里光景动乎七重实孟冬之日也观夫至道不私瑞生必繇乎乐国庆基有会福至必依于善人自非化足动微教非饰迹何以发真如之盛契壮实相之辉华在昔鳯集颍川宣后归功于良守龙游湘浦章帝布徳于贤臣歴选前猷兹为故实然后上和下睦主圣臣良灭火返风虽有辞于进让母修子应亦何愧于当仁至于百越衣缨三阙耆老或代道篁竹气推丹桂之城家擅芝兰名动苍梧之野出平原而祛甲拥崇闼以鸣钟并为蕃部之恩亲覩招提之瑞同祈介福共洁斋坛罄龙象于南州尽衣钵于西竺会吞方仗供备盂兰法鼓振而沙界肃洪钟锵而铁围净玅财爰舍法施争流华毂牣于香城文驷填于宝廐镪藏巨亿更入僧田价直百千还登佛座岂徒照车十乗列随氏之明珠盈篚万金积大颠之宝具而已朝散大夫守长史某地乗华绪价揠名流豫章擢而成干骐骥生而蹑影山涛天骨无情吏隐之间王衍风神自出尘埃之表自沗荣岭海作式瀛幽畧其小术包其大体振温良之逸步得毗赞之弘纲布道移风善宠邦政归休置驿独守家声然则野老行歌虽致功于露冕藩君坐啸固藉美于题舆化成异壤抑繇同徳故能道扬法教挥斥葢纒家怀方广之恩人慕韦陀之学传灯继广曵组成阴下逮府僚旁周县寀并志薫修同希福慧可谓尔之教矣何日忘之者乎时有明威将军行禺府折冲都尉李公天子之旧属朝廷之夙将也灵根自逺圣族多竒受睇眄于甘泉奉衣缨于平乐青龙带剑光超殿阁之荣白虎衔珠早陟斋坛之宠自临阃外作镇边城湟水楼船遂劳都尉灞陵车马尚识将军魂惊断雁之峯恩尽沈鸢之浦濡鳞涸辙处定水而弥勤抚翼香林在穷途而更切频光法会荐委珠珍护持攸仰招提是属其兆基也如此经纶黼藻其大矣哉爰自上座实纶等并妙根宿植胜果将圆翰飞般若之林高步檀那之舍慈衿宻洞散明月于谈筵智锷相辉化繁霜于宝刅思琱琬琰式播徽猷弟子家嗣太邱沗闺门之薄宦地连脽涣窃藻绘之余工爰托下才用旌高躅岂知仲宣旅泊方衔深井之悲长卿罢归空负凌云之气我之怀矣乃作铭云
　　太息颓运嗟呼失道徳弊为仁物壮则老絷猿情暗求鸮计早赤水沈珠玄邱坠宝皇矣妙觉蒸然应期宗深微妙业奥慈悲燃灯匡俗舍筏济时湼盘不住般若无思俯迹见生和光不灭色音虽昩规模尚切猗欤上人穆彼惟新智倾八藏心超六尘凄凉毁宅解脱迷津鸿冥伫想龙蛰存身青盖遗邦黄旗故服原隰形势江山重复磵户秋明岩盘夜烛皷钟于宫声闻于外聿求紫闼言寻丹濑絶域栖遑惊涛颠沛至诚冥感神珍显会甄陶设险翼轸疏源尉陀余国卢寻旧边邑居雄盛人物殷全是惟乐土实曰龙川护持灵刹庄严宝塔基构鼎新亭栾栌嶪奔日宵排归云晓纳架壁三休连甍四合分惟星纪境控天池栋宇绵邈衡津推移神机丕应瑞景潜仪光合玉庑彩动金枝凡我僚庶同嗟权实周顗情勤王蒙思逸咫尺幽键往来灵室共荫法堂俱归慧日四维信受三明弘益贝叶纷纶龙华舄奕讲肆宏敞斋筵巨翼供引纯陀饭回香积天人合契幽显同心倾家奉贿破产移琛轩裳夐骛缨佩交临兰薫习逺檀那意深伟哉连率冲乎徳化职重隼裳秩遵熊驾酌贪贻则还淳息诈道济香城祯凝宝舍琳琅什种杞梓缁徒调轻僧会辨折文殊奔螭易失令鼠难拘愿刋贞琰永冠康衢伊我穷途欣兹胜谒文休泛海仲翔游越尚想知音有怀明发谬惟雅顾叨陪天骨爰抽弱翰式叙高踪孤音易竭独赏难逢思起王粲悲生蔡邕岂无章甫谁适为容

　　○行状

　　常州刺史平原郡开国公行状

　　某州县洪飙未翔灵鳯垂翼景云不烛神龙宛颈岂非时不可以茍遇道不可以虚行圣人作而万物睹神功资而百宝用是以山川倒徙太阶怀息乱之臣天地离乖元首伫康时之具则有得其数者于平原公见之矣自星虹沓祉开宝厯于轩图雷电窈冥载休征于鲁谶龙骧鳯起霸王存玉垒之云紫盖黄旗王迹着金陵之野故得卿才表秀迭彩骈踪皁盖朱旛连州比郡公侯必复子孙承百代之基余庆不忘仁义应千龄之运公鼎门疏照穴岫翔辉分岳秀于樊侯禀辰精于傅说折旋儒馆以六艺为笙簧轩翥翰林用两京为鼓吹经邦化俗涉游夏之门庭减灶麾兵得孙吴之阃奥皇天眷命圣武膺图覩物怀人思功去罪寰中有事曹参希执帛之荣阃外多虞周绁企中军之宠见危授命藏器及时攀鳯羽于九霄候龙颜于千里萧王内寝频献雅诚韩信齐坛屡迁优秩武徳三年授中郎将俄迁大将军秦王统军皇基肇辟天步犹难宸扆应上相之荣仙梦受中权之寄被庐讲将实頼宏图今日佥谋光应时望于时弄兵窃举犹勤甲胄吞沙饵石尚阻河梁公制变以竒荡除以杀七擒三捷之畧绪着辕门拔旗穿札之能勲在盟府五年六月加上柱国随班列也剪桐疏爵分茅建社下断物土上格星躔唐虞着其升降周汉明其损益所以羽仪帝室蕃卫王畿惩恶劝善庸贤叙徳高祖勲逾黜夏业擅戡黎置酒醴于南宫扬旌斾于东府建皇帝之号安不忘危览彻侯之籍荣而思报以公乃诚匪懈原始要终望严雪而识寒松观疾风而知劲草九年封望都县男贞观元年改封县侯文貔禁旅实着趫雄清道启行允兹多士自非誉高朝讽价重人謡仍亏博望之仪必乱钩陈之选公早陪戎律夙简帝心扬歴二宫当仁不让授左卫中郎俄迁右虞侯率葱山狄壤蒲海蛮陬信要服之外区乃匈奴之右地境邻虵泽乗劲席而鵰腾郡迩酒泉候霄尘而鹗视天子乃停旒侧聴负扆晨惊振洪策于古今溢严勲于覆载将使八纮昭泰银台应益地之图九县平夷瑶水流寻仙之驾贞观某年授高昌道行营总管公道凝三畧功标五才逸气纵横雄精贯月象物而动鼓鼙肃战士之容推信而行歌舞表将军之徳裹粮坐甲轻死等于鸿毛投袂冲冠重义均于熊掌鉴空归惠荒度来宾收郑吉之前踪复张骞之故事庙堂颂徳魏阙酬庸光赞末条非公莫可某年授某州刺史寻以江沲粤域衡霍名区楚情剽狡吴风浇竞火耕水耨郡阙婺女之精竦剑危冠人寻鱄诸之弊分宣演化卧理切于宸襟易俗迁讹行吟伫于人望贞观某年迁睦州刺史政刑不慝考绩连最俄授使持节松州都督今上钧台嗣厯鼎邑凝图百城劳晋武之心千里扬汉宣之诏玺书加秩缛礼请藩纶焕増班事高恒典永徽中改沙州刺史属鳌山乱徳鸿水稽诛扶桑落日之濵妖朋蚁结孤竹寻云之际孽党蜂腾百济遗黎托悬巢而斩气三韩别种附危幕而游魂玉帐搜兵伫责包茅之贡金坛令律将收楛矢之琛龙朔年中授公熊津道总管公昔从幕府早厕戎行览兵法于轩辕受阴阳于吕望三门五垒得破敌之竒谋大舰云梯总行军之妙法故得战无全阵野靡坚城摐金将跃马暂临衔壁与牵羊相继岂惟秋方息乱遥闻定逺之名春谷投心遐想度辽之策若斯而已矣及三军献捷诸将论功帝嘉乃勲作镇炎野授公广州都督改封平原公以途邻北户地接南池珠崖魑魅之乡桐柱贪残之境累藩斯寄歴任称难于是受以春风临以夏日明冠婚于县邑布庠塾于闾阎薤本诛强奸豪屏气棠阴察狱惸独申哀理龚遂之乱绳解虞卿之错节黄霸得循良之誉绩未衒于边城陈汤有方面之勲位不登于刺举兼方具美其式兹乎朝廷以公屡叅伯牧骏歴班条吏不忍欺人无胥怨伏情驭极留连稷野之童托义训毗惆怅耶溪之老虽有黄槐紫棘无以易尧盛岳名都犹闻借寇麟徳元年改授金紫光禄大夫常州刺史既而天机忽爽大渐弥留白玉徒煎黄金难化台阶侧席方膺雉冕之尊玉女停机俄逢鹊衣之变以某年某月日春秋若干薨于公舍呜呼哀哉惟公间气呈姿灵和叶庆鳯鸣千仞鹏抟万里情闗峻逺得意于众妙之门性宇沈凝忘筌于毁誉之境因心以至孝悌表于乡闾临义而行禄赐均于宗族故得虬骧蠖屈服冕乗轩临汉于缔构之辰游梁于骇乱之际章沟雾辟曵鹖尾而晨趋甲馆烟开奉旄头而夜警鸣鼙出塞进李牧之竒诚露冕巡方受苏章之直笔方当献纳黄屋揖拜青墀入东寺而掌壶处南台而曵履不谓藏舟夜涉负杖朝兴丹丘之化未寻玄扃之痛俄及故怨深撤乐悲纒罢市者乎谨状

　　王子安集巻十六

　　●附录

　　王勃传　　【石晋】刘昫

　　王勃字子安绛州龙门人祖通隋蜀郡司户书佐大业末弃官归以著书讲学为业依春秋体例自获麟后厯秦汉至于后魏着纪年之书谓之元经又依孔子家语扬雄法言例为客主对答之说号曰中说皆为儒士所称义宁元年卒门人薛收等相与议谥曰文中子二子福畤福郊勃六岁觧属文构思无滞词情英迈与兄勔勮才藻相类父友杜易简常称之曰此王氏三珠树也勃年未及冠应幽素举及第干封初诣阙上宸游东岳颂时东都造干元殿又上干元殿颂沛王贤闻其名召为沛府修撰甚爱重之诸王斗鸡亘有胜负勃戏为檄英王鸡文髙宗览之怒曰据此是交构之渐即日斥勃不令入府久之补虢州参军勃恃才傲物为同僚所嫉有官奴曹达犯罪勃匿之又惧事泄乃杀达以塞口事发当诛会赦除名时勃父福畤为雍州司户参军坐勃左迁交趾令上元二年勃往交趾省父道出江中为采莲赋以见意其辞甚美渡南海堕水而卒时年二十八勮弱冠进士登第累除太子典膳丞长寿中擢为鳯阁舍人时寿春王成器衡阳王成义等五王初出阁同日授册有司撰仪注忘载册文及百僚在列方知阙礼宰相相顾失色勮立召书吏五人各令执笔口占分写一时俱毕词理典赡人皆叹服寻加弘文馆学士兼知天官侍郎勮颇任权势交结非类万岁通天二年綦连耀谋逆事泄勮坐与耀善并弟勔并伏诛勔累官至泾州刺史神龙初有诏追复勮勔官位福畤天后朝以子贵累转泽州长史卒初吏部侍郎裴行俭典选有知人之鍳见勮与苏味道谓人曰二子亦当掌铨衡之任李敬玄尤重杨炯卢照邻骆宾王与勃等四人必当显贵行俭曰士之致逺先器识而后文艺勃等虽有文才而浮躁浅露岂享爵禄之器耶杨子沈静应至令长余得令终为幸果如其言勃文章迈捷下笔则成尤好著书撰周易发挥五巻及次论等书数部勃亡后并多遗失有文集三十巻勃聪警絶众于推步厯算尤精尝作大唐千岁厯言唐德灵长千年合承周隋短祚其论大旨云以土王者五十代而一千年金王者四十九代而九百年水王者二十代而六百年木王者三十代而八百年火王者二十代而七百年此天地之常期符厯之数也自黄帝至汉并是五运真主五行已遍土运复归唐德承之宜矣魏晋至于周隋咸非正统五行之沴气也故不可承之大率类此

　　王勃传　　【宋】宋祁

　　王勃字子安绛州龙门人六岁善文辞九岁得颜师古注汉书读之作指瑕以摘其失麟徳初刘祥道巡行闗内勃上书自陈祥道表于朝对策高第年未及冠授朝散郎数献颂阙下沛王闻其名召署府修撰论次平台秘畧书成王爱重之是时诸王斗鸡勃戏为文檄英王鸡高宗怒曰是且交构斥出府勃既废客剑南尝登葛帻山旷望慨然思诸葛亮之功赋诗见情闻虢州多药草求补叅军倚才陵籍为僚吏共嫉官奴曹达抵罪匿勃所惧事泄輙杀之事觉当诛会赦除名父福畤繇雍州司功参军坐勃故左迁交趾令勃往省度海溺水痵而卒年二十九初道出锺陵九月九日都督大宴滕王阁宿命其婿作序以夸客因出纸笔徧请客莫敢当至勃慨然不辞都督怒起更衣遣吏伺其文辄报一再报语益竒乃矍然曰天才也请遂成文极欢罢勃属文初不精思先磨墨数升则酣饮引被覆面卧及寤援笔成篇不易一字时人谓勃为腹藁尤喜著书初祖通隋末居白牛溪教授门人甚众尝起汉魏尽晋作书百二十篇以续古尚书后亡其序有録无书者十篇勃补完■〈垂夬〉逸定着二十五篇尝谓人子不可不知医时长安曹元有秘术勃从之游尽得其要尝读易夜梦若有告者曰易有太极子勉思之寤而作易发挥数篇至晋卦会病止又谓王者乗土王世五十数尽千年乗金王世四十九数九百年乗水王世二十数六百年乗木王世三十数八百年乗火王世二十数七百年天地之常也自黄帝至汉五运适周土复归唐唐应继周汉不可承周隋短祚乃斥魏晋以降非真主正统皆五行沴气遂作唐家千岁厯武后时李嗣真请以周汉为二王后而废周隋中宗复用周隋天宝中太平久上言者多以诡异进有崔昌者采勃旧说上五行应运厯请承周汉废周隋为闰右相李林甫亦赞右之集公卿议可否集贤学士卫包起居舍人阎伯玙表上曰都堂集议之夕四星聚于尾天意昭然矣于是玄宗下诏以唐承汉黜隋以前帝王废介酅公尊周汉为二王后以商为三恪京城起周武王汉高祖庙授崔昌太子赞善大夫卫包司虞员外郎杨国忠为右相自称隋宗建议复用魏为三恪周隋为二王后酅介二公复旧封贬崔昌乌雷尉卫包夜郎尉阎伯玙涪川尉勃兄勮弟助皆第进士勮长寿中为鳯阁舍人寿春等五王出阁有司具仪忘载册文羣臣已在乃悟其阙宰相失色勮召五吏执笔分占其辞粲然皆毕人人嗟服寻加弘文馆学士兼知天官侍郎始裴行俭典选见勮与苏味道曰二子者皆铨衡才至是语验勮素善刘思礼用为箕州刺史与綦连耀谋反勮与兄泾州刺史勔及助皆坐诛神龙初诏复官助字子功七岁丧母哀号邻里为泣居父忧毁骨立服除为监察御史里行初勔勮勃皆着才名故杜易简称三珠树其后助劼又以文显劼早卒福畤少子劝亦有文福畤尝诧韩思彦思彦戏曰武子有马癖君有誉儿癖王家癖何多耶使助出其文思彦曰生子若是可夸也勃与杨炯卢照邻骆宾王皆以文章齐名天下称王杨卢骆四杰炯尝曰吾媿在卢前耻居王后议者谓然

　　遗事

　　王勃示知已诗云客书同十奏臣剑已三奔则不为无意于功名者梦游仙诗云乗月披金枝连星解琼佩则不为无意于神仙者是以登葛帻山而思武侯之功宿仙居观而思霓衣之侣也又述怀拟古诗云仆生二十祀有志十数年下策图富贵上策怀神仙而二志竟不遂可胜叹哉【韵语阳秋】

　　集评

　　萧明与王僧辩书凡诸部曲赴投戎行霜戈电戟无非武库之兵龙甲犀渠皆是灵台之仗王勃滕王阁序紫电清霜王将军之武库正用此事以十四岁之童子胸中万巻千载之下宿儒犹不能知其出处岂非间世竒才杜子美韩退之极其推服良有以也使勃与杜韩并世对毫恐地上老骥不能追云中俊鹘也【丹铅録】
　　禇渊碑风仪与秋月齐明音徽共春云等阔庾信马射赋落花与芝盖齐飞杨栁共春旗一色隋长寿舍利碑浮云共岭松张葢明月与岩桂分丛王勃滕王阁记本此然勃之语何啻青出于蓝前无古人也【丹铅録】
　　滕王阁记至今称之上巳云緑齐山叶满红泄岸花销九日云兰气添新酌花香染别衣又咏风云肃肃凉景生加我林壑清驱烟入洞户巻雾出山楹去来固无迹动息如有情日落山水静为君起松声最有余味真天才也【唐诗纪事】
　　王勃寺碑高台与雁塔俱平曲岸与猴池共尽佛有五精舍猕猴江其一也【杨用修外集】
　　王勃河桥不相送江树逺含情杜荀鹤承恩不在貌教妾若为容皆五言律也然去后四句作絶乃妙【艺苑巵言】
　　卢骆王杨号称四杰词旨华靡固沿陈隋之遗骨气翩翩意象老境超然胜之五言遂为律家正始内子安稍近乐府杨卢尚宗汉魏【艺苑巵言】

　　紏谬

　　永嘉所刻初唐十二家其王子安集有田家三首过眼知非子安作细玩知为王无功作也张氏贵公子多食客何以谬误至此剔出以不误观者

　　田家三首
　　阮籍生平懒嵇康意气疎相逢一饱醉独坐数行书平池聊养鹤闲田且牧猪草生元亮径花暗子云居倚床看妇织登陇课儿锄回头寻仙子并是一空虚
　　家住箕山下门枕颍川濵不知今有汉唯言昔避秦琴伴庭前月酒劝后园春自得中林士何沗上皇人
　　平生唯以乐作性不能无朝朝访乡里夜夜遣人酤家贫留客久不暇道精麄抽帘特益炬拔箦更燃炉怕闻饮不足何见有残壶

　　补遗

　　王勃之先文中子见勃弄笔令作题太公遇文王赞曰姫昌好徳吕望潜华城阙虽近风云尚赊渔舟倚石钓浦横沙路幽山僻溪深岸斜豹韬禳恶龙钤辟邪虽逢切近犹待安车君王握手何其晩耶【芝田録】
　　按杨炯序勃文集云陈羣禀太丘之训时不逮焉是勃未及见祖也丁用晦云文中命之作颂恐误姑阙之

