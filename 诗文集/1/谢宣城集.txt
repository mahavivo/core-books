　　御题宋椠谢宣城集
　　李杜称诗久楼洪锓版行【是集于宋绍兴丁丑秋宣城守楼昭锓于郡斋距谢朓已六百五十余年又六十四年为嘉定庚辰郡守洪伋以旧版字画漫漶复刊之】芸香资望古藻缋足怡情讵只摛辞丽颇多契理精欲嗤刘刺史何据五言城
　　乾隆乙未春










　　钦定四库全书　　　　　集部二
　　谢宣城集　　　　　　　别集类一【齐】
　　提要
　　【臣】等谨案谢宣城集五巻齐谢朓撰朓字元晖陈郡阳夏人据南齐书本传朓以中书郎出为宣城太守以选复为中书郎又出为晋安王镇北谘议南东海太守行南徐州事迁尚书吏部郎被诛其官实不止于宣城太守然诗家皆称谢宣城殆以北楼吟咏为世盛传耶据陈振孙书録解题称朓集本十巻楼炤知宣州止以上五巻赋与诗刋之下五巻皆当时应用之文衰世之事可采者已见本传及文选余视诗劣虽无传可也考钟嵘诗品称朓极与予论诗感激顿挫过其文则振孙之言审矣张溥刻百三家集合朓诗文为一巻此本五巻即绍兴二十八年楼炤所刻前有炤序犹南宋佳本也本传称朓长于五言诗沈约尝云二百年来无此诗钟嵘诗品乃称其微伤细宻颇在不伦一章之中自有玉石人称其善自发端而末篇多踬过毁过誉皆失其真赵紫芝诗曰辅嗣易行无汉学元晖诗变有唐风斯于文质升降之间为得其平矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　南齐吏部郎谢朓长五言诗其在宣城所赋藻缋尤精故李太白咏澄江之句而思其人杜少陵亦曰诗接谢宣城也予至郡视事之暇裒取郡舍石刻并宣城集所载谢诗才得二十余首继得蒋公之竒所集小谢诗以昭亭庙叠嶂楼绮霞阁所刻及文选玉台新咏本集所有合成一编共五十八篇自谓备矣然小谢自有全集十巻但世所罕传如宋海陵王墓志集中有之而笔谈乃曰此铭集中不载盖虽存中之博亦未之见也而余家旧藏偶有之考其上五巻赋与乐章之外诗乃百有二首而唱和聨句他人所附见者不与焉以是知蒋公所谓本集者非全集矣扵是属之僚士参校谬误虽是正已多而有无他本可证者故犹有阙文锓版传之目曰谢宣城诗集其下五巻则皆当时应用之文衰世之事其可采者已载于本传文选余视诗劣焉无传可也遂置之绍兴丁丑秋七月朔东阳楼炤题
　　谢公诗名重天下在宣城所赋为多故杜少陵以谢宣城称之在宣城宜有公之集矣后公六百五十余年枢密楼公始克锓之木距今又六十四年字画漫毁防不可读是用再刻于郡斋以永其传嘉定庚辰冬十二月望鄱阳洪伋识












　　钦定四库全书
　　谢宣城集巻一
　　齐　谢朓　撰
　　赋
　　酬徳赋【并序】
　　右卫沈侯以冠世伟才眷予以国士以建武二年予将南牧见赠五言予时病既以不堪莅职又不获复诗四年予忝役朱方又致一首迫东偏冦乱良无暇日其夏还京师且事防言未遑篇章之思沈侯之丽藻天逸固难以报章且欲申之赋颂得尽其体物之防诗不云乎无言不酬无徳不报言既未敢为酬然所报者寡于徳耳故称之酬徳赋其辞曰
　　悲夫四游之代序六龙鹜而不息轻葢靡于骏奔玉衡劳于拊翼嗟嵗晏之尠欢曽阴黙以凄恻武伏于重介宛虹潜以自匿览斯物之用舎相羣方之动植吊悴躯于华省理衣簮而自敕思披文而信道散奋懑于胸臆嗟民生之知用知莫深于知已彼知已之为深信懐之其何已牵弱葛之蔓延寄陵风于松杞指曲蓬之直达固有慿于原枲彼排虚与蹠实又相鸣于林沚兴伐木于友生咏承筐于君子矧景行之在斯方寄言于同耻求相仁于积习寓神心于名理惟敦牂之旅嵗实兴齐之二六奉武运之方昌覩休风之未淑龙楼俨而洞开梁邸焕其重复君奉笔于帝储我曳裾于皇穆借风云之化景申游好于兰菊结徳言而为佩带芳猷而为服援雅范以自绥懿前修之所朂昔仲宣之发頴实中郎之倒屣及士衡之借甚托壮武之髙义有杞梓之贞心协丹采之辉被伊吾人之陋薄虽黼藻之未变知云纲之不廓譬层栋之将倾必华榱之先落翳明离以上賔属传体于纎萼周二辉而分崩挤九鼎于重壑虽鱼鸟之欲安骇风川而回薄防天道之布新嗟员首其焉托予窘迹以多媿块离尤而独处君纡组于名邦贻话言于川渚怅分手于东津望徂舟而延伫虑古今之为隔岂山川之云阻赖先徳之龙兴奉英灵之电举事紫泥之宻勿腰青緺而容与沾后恵以朅来竟卒获其笑语我舣舟以命徒将洎徂于南夏既朂予以烱戒又引之以风雅若笙簧之在听虽舒忧而可假昔痁病于漳濵思继歌而莫写恩灵降之未已奉京枌而作傅临邦途之永陌懐予马于骐望平津而出宿登崇冈而兴赋顾归幰之南回引行镳而东驱何瓌才之博侈申赠辞于萱树指代匠而切偲比治素而引喻方含毫而报章迫纷埃之东骛释末位以言归忽乘驿以南赴连篇章之莫训欲寄言于往句类铩翮之难矫似洞源之不注意搔搔以杼轴魂营营而驰骛尔腰防于戎禁我拂剑于郎闱愿同车以日夜城望昏而掩扉时游盘以未极落景之徂辉苦清顔之倐忽恡欢赏之多违排重闗而休告知南馆之有依骖职门以右转仆望路其如归忘清漏之不缓惜晓露之方晞闻夫君之东守地隠蓄而懐仙登金华以问道得石室之名篇悟寰中之迫胁欲轻举而舎旃离宠辱于毁誉去夭伐于腥羶忽携手以上征跻中皇之修逈巾帝车之广轼棹河舟之轻艇厯星术之燿燿浮天潢之瀴溟机九转于玉浆练七明于神鼎吹万化而不喧度千春之可并齐天地于倐忽安事人间之纡婞防
　　思归赋【并序】
　　夫鉴之积也无厚而纳穷神之照心之径也有域而懐重渊之深余少而薄游身每防方思之俄然万里晩自内省谅非一涂何则归难必而思不禁也爰作斯赋辞曰余菲薄以固陋受恩灵而不訾施钟黄之沃若剖金符之陆离舟未济而河广途方遥而马疲忽中寝而念厉魂申旦而九移昔受敎于君子逢知已之隆眄被名立之羽仪沾宦成之藻绚羌服义而不怠岂临岐而喻变势方迅于转圆理好旋于奔电援弱葛而能升践重冈而不信褆福之非已寜悔祸其如见大明廓以髙临吹万欣而同恱跨神臯之沃衍奉英藩之睿哲承比屋之隆化踵芳尘之余烈懐龌龊之褊心无夸毗之诞节竟伊鬱而不怡赖遐讨于先哲纷吾生之游荡弥一纪而厯兹自下车于江海涉青春于是时睠崇冈而引领望大厦而长思虽曲街之委陋犹寤寐而见之况神交而通梦河汉于佳期尔乃眷言薄暮南眺悠然将整归辔愿受一防考华城之直陌相洛浦之回阡连飞甍于故友接闲馆以懐仙临南塲以蓺藿寄北地而采莲睇防英之靃靃望水叶之田田乃翦山木不日为功非轮非奂去斵去砻夜索绹而绕绕旦乘屋而芃芃竹櫺崎岖而经北绳闬窈窕以临东布菌萧于疎橑织菼薍于回栊于是篱挿芳槿门拂长杨园桃春发竹夏凉晨露晞而草馥防风起而树香无芳菲以袭予空旖旎于都房恒离居以嵗月庸销落而徒伤我闻时命有殖无迁征事或在求理未甄譬丰草之区别随霜露而夭延背萱鲜于堂北尚幽幽而未捐茍外物以能惑亦在应而无骞况朝霞之采可咽琼扉之饰方宣养以虚白之气悟以无生之篇岂加璧之赠可动执珪之位能纒归来薄暮聊以永年
　　七夕赋【奉防军王命作】
　　金只司矩火曜方流素钟登御夷律鸣秋朱光既夕凉云始浮盈多露之蔼蔼升明月之悠悠步广阶而延睐属天媛之淹留嗟斯灵之淑景招好仇于服箱迈姮娥而擢质凌瑶华而擅芳厌白玉以为饰霏丹霞而为裳回龙驾之容裔乱鳯管之凄锵腾烛光于西极命二妃于潇湘轼帝车而捐玦凌天津而上翔怅汉渚之夕涨欣河广之既梁临瑶席而宴语绵含睇而蛾扬嗟兰夜之难永泣防促而怨长忌纎阿之方驾吝长庚之末光抚鸣琴而修况浩安歌而自伤歌曰清弦怆兮桂觞酬云幄静兮香风浮龙镳蹀兮玉銮整睠星河兮不可留分双袂之一断何四气之可周斯乃向像恍惚彷佛幽瞹耳之无闻目之无缋故钟鼓闻而延予隠白日沉而季后对岂形气之所求亦理将其如昧君王壮思风飞冲情云上顾楚诗而纵辔瞻兰书而竞爽实研精之多暇聊余日之骀荡赋幽灵以去惑排视听而往哂阳云于荆梦赋洛篇于陈想乃澄心而闲邪庶绸缪于兹赏
　　髙松赋【奉司徒竟陵王敎作】
　　阅品物于幽记记丛育于秘经巡泛林之弥望识斯松之最灵提于岩以羣茂临于水而宗生岂榆栁之比性指防椿而等龄若夫修榦垂荫乔柯飞頴望肃肃而既闲既防防而方静懐风阴而送声当月露而留影既芊眠于广隰亦迢递于孤岭集九仙之羽仪栖五凤之光景固总木之为选贯山川而自永尔乃青春受谢云物含明江臯緑草暧然巳平纷弱叶而凝照竞新藻而抽英陵翠山而如剪施悬萝而共轻至于星回穷纪沙鴈相飞同云映其无色阳光沉而减晖巻风颷之歘吸积霰雪之严霏岂雕贞于嵗暮不受令于霜威若乃体同器制质兼上才夏书称其岱畎周篇咏其徂徕乃屈巳以用构大壮于云台幸为玩于君子留神心而顾懐君王乃徙防兰室解佩明椒搴幽兰于夕阴咏耸榦于琴朝陵髙丘以致思御风景而逍遥夷黻冕之隆贵懐汾阳之寂寥邈道胜于千禩蕴神理而自超夫江海之为大实涓浍之所归瞻衡恒之峻极不让壤于尘防嗟孤陋之无取幸闻道于清徽理弱羽于九万愧不能兮奋飞
　　杜若赋【奉隋王敎时年二十六于坐献】
　　慿瑶圃而宣游临水木而延伫栁含色于逺防泉镜流于枉渚防緑竹以淹留借幽兰而容与览兹荣之恱茂纷为芳于清籞观夫结根擢色发曜垂英縁春峦以纎布荫凉潭而影清景奕奕以四照枝靡靡而叶倾冒霜蹊以独蒨当春郊而迳平搴汀洲以企予懐石泉于幽情嗟中岩之纎草厠金芝于芳丛夕舒荣于溽露旦发彩于春风承羲阳之光景庶无悲于转蓬
　　野鹜赋【并序】
　　有门人毙一野鹜因以为献予时命以登爼用待賔客客有爱其羽毛请予为赋其词曰
　　夫何罗人之伎巧荐江海之逸禽落摩天之迅羽絶归飞之好音碎文锦之丹臆裂雕绮之翠襟孤雏惊以靡翼饥雌叫而莫寻越沧流以逺致乃交以兼金因阍寺以传请排防户以重深贵敷衽以取爱愿登爼以甘心
　　游后园赋【奉随王敎作】
　　积芳兮选木幽兰兮翠竹上芜芜以荫景下田田兮被谷左蕙畹兮弥望右芝原兮冩目山霞起而削成水积明以经复于是敞风闺之蔼蔼耸云馆之迢迢周步檐以升降对玉堂之沉寥追夏徳之方暮望秋清之始飚借宴私而游衍时晤语而逍遥尔乃日栖榆栁霞照夕阳孤蝉已散去鸟成行惠气湛兮帷殿肃清阴起兮池馆凉陈象设兮以玉瑱纷兰借兮咀桂浆仰防尘兮美无度奉英轨兮式如璋借髙文兮清谈预含毫兮握芳则观海兮为富乃游圣兮知方
　　临楚江赋
　　爰自山南薄暮江潭滔滔积水褭褭霜岚忧与忧兮竟无际客之行兮嵗巳严尔乃云沉山岫风动中川驰波鬱素骇浪浮天明沙宿莽石路相悬于是雾隠行雁霜虚林迢迢落景万里生阴冽攅笳兮极浦弭兰鹢兮江浔奉玉樽之未暮飡缺胜之芳音愿希光兮秋月庶永照于遗簮
　　拟宋玉风赋【奉司徒敎作】
　　起日域而揺落集桂宫而送清开翠帐之影蔼响行佩之轻鸣扬淮南之妙舞发齐后之妍声下鸿池而莲散上雀台而云生至于新虹明嵗髙月照秋晬仪乃豫冲想云浮邹马之賔咸至申穆之醴巳酬朝役登楼之咏夕引小山之讴朱邸之沉防思轻举而逺游骕骦之马鱼跃飘鉴车而水流此乃大王之盛风也若夫子云寂寞叔夜髙张烟霞润色荃荑结芳出磵幽而泉冽入山戸而松凉神王于丘壑独超逺于孤觞斯则幽人之风也
　　雩祭歌【建武二年明堂辞】
　　清明畅礼乐新侯龙景选贞辰
　　阳律亢阴晷伏耕下土荐穜稑
　　宸仪警王度宣瞻云汉望旻天
　　张盛乐奏云儛集五精延帝祖
　　雩有讽禜有秩秬鬯芬圭瓒苾
　　灵之来帝阍开车煜燿吹徘徊
　　停龙轙徧观此冻雨飞祥云靡
　　坛可临奠可歆对甿社鉴皇心
　　右迎神歌八章章四句句三言
　　濬哲维祖长发其武帝出自震重光御防七徳攸宣九畴咸叙静难荆衡凝威蠡浦
　　昧旦丕承夕惕刑政化一车书徳馨粢盛昭星夜景非云晓庆衢室成阴璧水如镜
　　礼充玉帛乐被匏于铄在咏陟配于天自宫徂兆靡爱牲牷我将我享永祚丰年
　　右世祖武皇帝歌三章章八句句四言
　　营翼日鸟殷宵凝冰泮蛰昭
　　景阳阳风习习女夷歌东皇集
　　奠春酒秉青珪命田祖渥羣黎
　　右青帝歌三章章四句句三言
　　惟此夏徳徳恢台两龙在御炎精来
　　火景方中南讹秩靡草云黄含桃实
　　族云蓊鬱温风扇兴雨祁祁黍苗遍
　　右赤帝歌三章章二句句七言
　　禀火自髙明毓金挺刚克凉燠资成化羣芳载厚徳阳季勾萌达炎徂溽暑融商暮百工止嵗极凌阴冲泉流疏已清原隰甸已平咸言祚惟亿敦民保髙京
　　右黄帝歌三章章四句句五言
　　帝说于兑执矩固司藏百川收潦精景应金方
　　嘉树离披榆闗命賔鸟夜月如霜金风方嫋嫋
　　商音肃杀万宝咸已遒劳哉望嵗塲功冀可收
　　右白帝歌三章章二句句九重
　　白日短夜深招揺转移太隂霜钟鸣防陵起星廻天月穷纪
　　听严风来不息望云黝无色曾氷烈积羽幽飞雪至天山侧
　　闗梁闭方不廵合国吹飨蜡賔统微阳究终始百礼洽万祚臻
　　右黒帝歌三章章四句句六言
　　敬如在礼将周神之驾不少留
　　跃龙镳转金葢纷上驰云之外
　　警七曜诏八神排阊阖渡天津
　　有渰兴肤寸积雨防防又终夕
　　俾栖粮维万箱皇情畅景命昌
　　右送神歌五章章四句句三言
　　四言诗
　　侍宴华光殿曲水奉勑为皇太子作
　　旁求遂古逖听鸿名大寳曰位得一为贞朱绨叶祉緑字摛英升配同贯进让殊声
　　大横将属防昌已命国步中阻宸居膺庆玺剑先传龟玉増映宗尧有绪复禹无竞
　　礼行郊社人神受职寳效山川鳞羽变色塞北靡丹徼南极浮毳驾风飞泳登陟
　　能官民秀利建天跗枵鹑列野营綘分区论思帝则献纳宸枢麟趾方【一作公】定鹈翼谁濡
　　西京蔼蔼东都济济秋袚濯流春褉浮醴初吉云献上除方启昔驾阳频【一作頴】今帐云陛
　　嘉乐旧矣芳宴在斯载留神瞩有睟天仪龙精巳映威仰未移叶依黄鸟花落春池
　　髙殿敞禁林稠密青磴崛起丹楼间出翠葆随风金戈动日惆怅清管徘徊轻佾
　　灞浐入筵河淇流阼海若【一作娲谷】来往觞肴防泝欢饫终日清光欲暮轻貂【一作豹】回道【一作茍】华组徐步【终日一作有终】登贤博望献【一作载】赋清漳汉贰称敏魏两垂芳监抚有则匕鬯无方瞻言守器永媿元良
　　三日侍华光殿曲水宴代人应诏
　　羣分未辨类聚兹式天睠休明且求至徳御繁实简制动惟黙官府百王衣裳万国
　　中叶遭闵副内多违悠悠灵贶爰有适归于昭睿后抚运天飞凝居中县神动外畿
　　悬象着明离光乃位我有储徳徽猷渊备长夀察书龙楼回辔重道上庠行遵儒肆
　　朝阳有干布叶萋萋思皇威矣鹓羽髙栖出驰先辂入秉介珪瞻秦望井建鲁分奎
　　求贤每劳得士方逸有觉斯顺无文咸秩万箱惟百重锾载防屈草戒谀阶蓂纪日
　　文敎已肃武节既驰荣光可照合璧如规载懐姑射尚想瑶池濯龙乃饰天渊在斯
　　作乐顺动实符时义上春初吉亦留渊寄红树岩舒青莎【一作蕰】水被雕梁虹拖云甍鸟跂
　　髙悬甲帐周褰黼帷长筵列陛激水旋墀浮醪聚蚁灵蔡呈姿河宗跃踢海介防跜
　　弱腕纎腰迁延妙舞秦筝赵瑟殷勤促柱降席连緌称觞接武稽首万年献兹多祜
　　天地既成泉流既清薄暮沾幸属奉文明将标齐配刻扫秦京愿驰龙漠饮马悬旌
　　三日侍宴曲水代人应诏
　　神理内寂机象外融遗情汾水垂冕鸿宫树以司牧匪我求防徒勤日用谁契功
　　往晦必明来硕资蹇于皇克圣时乘御辩寳厯载晖瑶光重践昭昭旧物熈熈迁善
　　当宁日昃求衣未明抵璧焚翠销剑隳城九畴式序三辟载清虞箴罔阙蒙奏传声
　　丽景则春仪方在震重圣积厚金式琼润天爵必谐王臣咸荩譬诸华霍惟邦之镇
　　正朔葱瀚冠冕卭越争长明堂相趋魏阙龟防南荐环裘西发巢阁易窥驯庭难防
　　上已惟昔于彼褉流袚秽河浒张乐春畴既停龙驾亦泛鳬舟灵宫备矣无待兹游
　　初鹦命晓朝霞【一作华】开夜饰陛道源回伊流灞极望天渊曲阻簃榭闲馆岩敞长廊水架
　　金觞揺荡玉爼推移筵浮水豹席扰云螭寥亮琴瑟嗷咷埙箎欢兹广防穆是天仪
　　周道如砥康衢载直徒愧黄负恩无力华轓徒驾长缨未饰相彼失晨寜忘鼓翼




　　谢宣城集巻一
　　钦定四库全书
　　谢宣城集巻二
　　齐　谢朓　撰
　　鼓吹曲
　　元防曲
　　二仪启昌厯三阳应庆期珪贽纷成序鞮译憬来思分阶赩组练充庭罗翠旗觞流白日下吹溢景云滋天仪穆藻殿万防夀皇基
　　郊祀曲
　　六宗禋配岳五畤奠甘泉整跸游九阙清箫开八埏锵锵玉銮动溶溶金阵旋郊宫光已属【音属】升柴礼既防福响灵之集南岳固斯年
　　钧天曲
　　髙宴颢天台置酒迎风观笙镛礼百神钟石动云汉瑶池寳瑟惊绮席舞衣散威凤来参差鹤起凌乱已庆明庭乐讵惭南风弹
　　右三曲颂帝功
　　入朝曲
　　江南佳丽地金陵帝王州逶迤带緑水迢递起朱楼飞甍夹驰道垂杨荫御沟凝笳翼髙葢疉鼓送华辀献纳云台表功名良可收
　　出藩曲
　　云枝紫防内分组承明阿飞艎遡极浦旌节去闗河苍山色沉沉寒水波铙音巴渝曲箫鼓盛唐歌夫君迈惟徳江汉仰清和
　　校猎曲
　　凝霜冬十月杀盛凉飚哀原泽旷千里腾骑纷往来平罝望烟合烈火从风回殪兽华容浦张乐荆山台虞人昔有喻明明时戒哉
　　右三曲颂藩徳
　　从戎曲
　　选旅辞轘轩弭节趋河源日起霜戈照风回连骑飜红尘朝夜合黄沙万里昏寥戾清笳转萧条邉马烦自勉辍耕愿征役去何言
　　送逺曲
　　壮梁辞欢宴南浦送佳人方衢控龙马平路骋朱轮琼筵妙舞絶桂席羽觞陈白云丘陵逺山川时未因一为清吹激潺湲伤别巾
　　登山曲
　　天明开秀防澜光媚碧堤风荡飘莺乱云行芳树低暮春春服美游驾凌丹梯升峤既小鲁登峦且怅齐王孙尚游衍草芳萋萋
　　泛水曲
　　玉露霑翠叶金风鸣素枝罢游平乐苑泛鹢昆明池旌旗散容裔箫管吹参差日晩厌遵渚采菱赠清漪百年如流水寸心寜共知
　　右四曲杂赋
　　同沈右率诸公赋鼓吹曲名先成为次
　　临髙台　　　　　　朓时为随王文学
　　千里常思归登台瞻绮翼裁见孤鸟还未辨连山极四面动清风朝夜起寒色谁识【一作念】倦游者嗟此故乡臆
　　【附】芳树　　　　　　　　　沈右率【约】
　　发萼九华防开跗露寒侧氛氲非一香参差多异色宿昔寒飊举摧残不可识霜雪交横至对之长叹息
　　【附】当对酒　　　　　　　　范通直【云】
　　对酒心自足故人来共持方恱罗衿解谁念髪成丝徇往良为达求名本自欺迨君当歌日及我倾罇时
　　【附】巫山髙　　　　　　　　王尹丞【融】
　　仿像巫山髙薄暮阳台曲烟华乍舒巻行芳时断续彼美如可期寤言纷在属怃然坐相望秋风下庭緑
　　【附】有所思　　　　　　　　刘中书【绘】
　　别离安可再而我更重之佳人不相见明月空在帷共衔满堂酌独敛向隅眉中心乱如云寜知有所思
　　同前再赋
　　芳树　　　　　　　　　　　　　朓
　　早翫华池阴复鼓沧洲枻旖旎芳若斯葳防纷可继霜下桂枝销怨与飞蓬逝不厠王盘滋谁怜终萎细
　　【附】同前　　　　　　　　　　　　融
　　相望早春日烟花杂如雾复此佳丽人含姿结芳树绮罗已自情萱风多有趣去来徘徊者佳人不可遇
　　【附】临高台　　　　　　　　　　　约
　　髙台不可望逺望使人愁连山无断絶河水复悠悠所思暧何在洛阳南陌头可望不可至何用解人忧
　　【附】有所思　　　　　　　　　　　融
　　如何有所思而无相见时宿昔梦顔色阶庭寻履綦髙歌更何已引满终自期【一作持】欲知忧能老为视镜中丝
　　【附】巫山髙　　　　　　　　　　　绘
　　髙唐与巫山参差鬱相望灼烁在云间氛氲出霞上散雨收夕台行云巻晨帐出没不易期婵娟似惆怅
　　同前
　　巫山髙不极白日隠光晖遥遥朝云出冥冥暮雨归岩悬无兽迹林暗鸟疑飞枕席竟谁荐相望空依依
　　同赋杂曲名
　　秋竹曲　　　　　　　朓时为宣城守
　　防娟绮北结根未参差从风既袅袅映日颇离离欲求枣下吹别有江南枝但能凌白雪贞心荫曲池
　　【附】阳春曲　　　　　　　　　檀秀才
　　青云献初嵗白日映雕梁兰萌犹自短菰菜未能长已见花红落复闻花蘂香乐此试游衍谁知心独伤
　　【附】渌水曲　　　　　　　　　江朝请
　　塘上蒲欲齐汀洲杜将歇春心既易荡春流岂难越桂棹及春风菱影映初月芳草若可赠为君步罗袜
　　【附】采菱曲　　　　　　　　　陶功曹
　　朝日映兰泽乗风入桂屿棹歌已流倡轻舟复容与勿遽佳期移方追明月侣采采讵盈匊还望空延伫
　　【附】白雪曲　　　　　　　　　朱孝亷
　　凝云没霄汉从风飞且散连翩下幽谷徘徊倚井干既兴楚客謡亦动周王叹所恨轻寒质不迨春归旦
　　永明乐
　　第一
　　帝图润九有皇风浮四溟永明一为乐咸池无复灵
　　第二
　　民和礼乐富世清歌颂徽鸿名轶巻领称首迈垂衣
　　第三
　　朱台鬱相望青槐纷驰道秋云湛甘露春风散芝草
　　第四
　　龙楼日月照淄馆风云清储光温似玉藩度式如琼
　　第五
　　化洽鳀海君恩变龙庭长西北骛环裘东南尽龟象
　　第六
　　出车长洲苑选旅朝夕川络络结云骑奕奕泛戈船
　　第七
　　燕驷游京洛赵服丽有辉清歌留上客妙舞送将归
　　第八
　　实相薄五礼妙花开六尘明祥已玉烛寳瑞亦金轮
　　第九
　　生蔑芊萝性身与佳恵隆飞缨入华殿屣歩出重宫
　　第十
　　彩凤鸣朝阳鹤舞清商瑞此永明曲千载今为皇
　　玉阶怨
　　夕殿下珠帘流萤飞复息长夜缝罗衣思君此何极
　　金谷聚
　　渠椀送佳人玉杯要上客车马一东西别后思今夕
　　王孙游
　　緑草蔓如丝杂树红英发无论君不归君归芳已歇
　　铜爵悲
　　落日髙城上余光入繐帷寂寂深松晩寜知琴瑟悲
　　江上曲
　　易阳春草出踟蹰日已暮莲叶尚田田淇水不可渡愿子淹桂舟时同千里路千里既相许桂舟复容与江上可采菱清歌共南楚
　　曲池之水
　　缓步遵莓渚披衿待蕙风芙蕖舞轻带苞笋出芳丛浮云自西北江海思无穷鸟去能传响见我緑琴中
　　同谢谘议咏铜爵台
　　繐帷飘井榦樽酒若平生鬱鬱西陵树讵闻歌吹声芳襟染涙迹婵媛空复情玉座犹寂寞况乃妾身轻






　　谢宣城集巻二
　　钦定四库全书
　　谢宣城集巻三
　　齐　谢朓　撰
　　将发石头上烽火楼
　　徘徊恋京邑踯躅躧曽阿陵髙墀阙近眺逈风云多荆吴阻山岫江海合澜波归飞无羽翼其如离别何
　　答王世子
　　飞雪天山来飘聚绳櫺外苍云暗九重北风吹万籁有酒招亲朋思与清顔防熊席惟尔安羔裘岂吾带公子不垂堂谁肻怜萧艾
　　答张齐兴
　　荆山嵸百里汉广流无极北驰星晷正南望朝云色川隰同幽快冠冕异今昔子肃两岐功我滞三冬职谁知京洛念彷佛昆山侧向夕登城壕潜池隠复直地迥闻遥蝉天长望归翼清文忽景丽思泉纷寳饰勿言修路阻勉子康衢力曾厓寂且寥归轸逝言陟
　　酬王晋安
　　梢梢枝早劲涂涂露晩晞南中荣橘柚寜知鸿鴈飞拂雾朝青阁日旰坐彤闱怅望一途阻参差百虑依春草秋更緑公子未西归谁能久京洛缁尘染素衣
　　暂使下都夜发新林至京邑赠西府同僚
　　大江流日夜客心悲未央徒念闗山近终知返路长秋河曙耿耿寒渚夜苍苍引领见京室宫雉正相望金波丽鳷鹊玉绳低建章驱车鼎门外思见昭丘阳驰晖不可按何况隔两乡风烟有鸟路江汉限无梁常恐鹰隼击时菊委严霜寄言罻罗者寥廓已高翔
　　始出尚书省
　　惟昔逢休明十载朝云陛既通金闺籍复酌琼筵醴宸景厌照临昏风沦继体纷虹乱朝日浊河秽清济防口犹寛政餐荼更如荠英衮畅人谋文明固天启青精翼紫黄旗映朱邸还覩司章复见东都礼中区咸已泰轻生谅昭洒趋事辞宫阙载笔陪旌棨邑里向疎芜寒流自清泚衰栁尚沈沈凝露方泥泥零落悲友朋欢娱燕兄弟既秉丹石心寜流素丝涕因此得萧散垂竿深涧底
　　直中书省
　　紫殿肃阴阴彤庭赫敞风动万年枝日华承露掌玲珑结绮钱深沉映朱网红药当阶飜苍苔依砌上兹言翔凤池鸣佩多清响信美非吾室中园思偃仰朋情以鬱陶春物方骀荡安得凌风翰聊恣山泉赏
　　观朝雨
　　朔风吹飞雨萧条江上来既洒百常观复集九成台空蒙如薄雾散漫似轻埃平明振衣坐重门犹未开耳目暂无扰懐古信悠哉戢翼希骧首乘流畏曝鳃动息无兼遂岐路多徘徊方同战胜者去翦北山莱
　　新亭渚别范零陵云
　　洞庭张乐地潇湘帝子游云去苍梧野水还江汉流停骖我怅望辍棹子夷犹广平聴方籍茂陵将见求心事俱已矣江上徒离忧
　　之宣城郡出新林浦向板桥
　　江路西南永归流东北骛天际识归舟云中辨江树旅思倦揺揺孤游昔已屡既欢懐禄情复协沧洲趣嚣尘自兹隔赏心扵此遇虽无豹姿终隠南山雾
　　始之宣城郡
　　下帷阙章句髙谈媿名理疎散谢公卿萧条依掾史簮髪逢嘉恵敎义承君子心迹苦未并忧欢将十祀幸沾云雨庆方辔参多士振鹭徒追飞羣龙难齿烹鲜止贪竞共治属亷耻伊余昧损益何用只千里解剑北宫朝息驾南川涘寜希广平咏聊慕华阴市弃置宛洛游多谢金门里招招漾轻楫行行趋岩趾江海虽未从山林于此始
　　宣城郡内登望
　　借门下车日匪直望舒圆寒城一以眺平楚正苍然山积陵阳阻溪流春谷泉威纡距遥甸巉嵒帯逺天切切阴风暮桑柘起寒烟怅望心已极惝怳魂屡迁结发倦为旅平生早事邉谁规鼎食盛寜要狐白鲜方弃汝南诺言税辽东田
　　冬日晩郡事隙
　　案牍时闲暇偶坐观卉木飒飒满池荷翛翛荫牕竹檐隙自周流房栊闲且肃苍翠望寒山峥嵘瞰平陆已慕归心复伤千里目风霜旦夕甚蕙草无芬馥云谁美笙簧孰是厌薖轴愿言追逸驾临潭饵秋菊
　　后斋回望
　　髙轩瞰四野临牖眺襟带望山白云里望水平原外夏木转成帷秋荷渐如葢巩洛常睠然揺心似悬斾
　　落日怅望
　　昧旦多纷喧日晏未遑舎落日余清阴髙枕东牕下寒槐渐如束秋菊行当把借问此何时凉风懐朔马已伤慕归客复思离居者情嗜幸非多案牍偏为寡既乏琅琊政方憇洛阳社
　　望三湖
　　积水照頳霞髙台望归翼平原周逺近连汀见纡直葳防向春秀芸黄共秋色薄暮伤哉人婵媛复何极
　　游山
　　托养因支离乘闲遂疲蹇语黙良未寻得防云谁辨幸莅山水都复值清冬凌厓必千仞寻谿将万转坚崿既崚嶒回流复宛澶杳杳云窦深渊渊石溜浅傍眺鬱篻簩还望森柟楩荒隩被葴莎崩壁带苔藓鼯狖呌层嵁鸥鸟戏沙衍触赏聊自观即趣咸已展经日惜所遇前路欣方践无言蕙草歇留垣芳可搴尚子时未归邴生思自免永志昔所钦胜迹今能选寄言赏心客得性良为善
　　赛敬亭山庙喜雨
　　夕帐懐椒糈蠲景洁膋芗登秋虽未献望嵗伫年祥潭渊深可厉狭邪车未方朦胧度絶限出没见林堂秉玉朝羣帝樽桂迎东皇排云接虬葢蔽日下霓裳防舞纷瑶席安歌绕凤梁百味芬绮帐四座沾羽觞福被延氓泽乐极思故鄊登山骋归望原雨晦茫茫胡寜昧千里解佩拂山庄
　　祀敬亭山庙
　　翦削兼太华峥嵘跨圃贝阙眡阿宫薜帷阴网戸参差时未来徘徊望澧浦椒糈若馨香无絶传终古
　　游敬亭山
　　兹山亘百里合沓与云齐隠沦既已托灵异居然栖上干蔽白日下属带回谿交藤荒且蔓樛枝耸复低独鹤方朝唳饥鼯此夜啼滞云已漫漫夕雨亦凄凄我行虽纡组兼得寻幽蹊緑源殊未极归径窅如迷要欲追奇趣即此凌丹梯皇恩竟已矣兹理庶无睽
　　赋贫民田
　　假遇【一作佳誉】非将迎靖共【一作静拱】延殊庆中嵗厯三台旬月典邦政防【一作曽】是共治【一作怡】情敢忘防贫病将无富敎礼孰有知方性敦本抑工商均业省兼并察壤见泉脉觇星视农正黍稷縁髙殖穱【一作稉】稌即卑盛旧埓新塍分青苗白水映遥树匝清阴连山周逺浄即此风云佳孤觞聊可命既防三载道庻借两岐咏俾尔仓廪实余从谷口郑
　　与江水曹至濵干戏
　　山中上芳月故人清樽赏逺山翠百重回流映千丈花枝聚如雪芜丝散犹网别后能相思何嗟异封壤
　　送江水曹还逺馆
　　髙馆临荒途清川带长陌上有流思人懐旧望归客塘邉草杂红树际花犹白日暮有重城何由尽离席
　　送江兵曹檀主簿朱孝亷还上国
　　方舟泛春渚携手趋上京安知慕归客讵忆山中情香风蕊上发好鸟叶间鸣挥袂送君巳独此夜琴声
　　临溪送别
　　怅望南浦时徙倚北梁步叶上凉风初日隠轻霞暮荒城迥易阴秋溪广难渡沬泣岂徒然君子行多露
　　将游湘水寻句溪
　　既从陵阳钓挂鳞骖赤螭方寻桂水源谒帝苍山垂辰哉且未防乘景弄清漪瑟汩防长淀潺湲赴两岐轻苹上靡靡襍石下离离寒草分花映戏鲔乘空移兴以暮秋月清霜落素枝鱼鸟余方翫缨緌君自縻及兹畅懐抱山川长若斯
　　忝役湘州与宣城吏民别
　　弱龄倦簮履薄晩忝华奥闲沃尽地区山泉谐所好幸遇昌化穆惇【一作淳】俗罕惊暴四时从偃息三省无侵冒下车遽暄席纡服始黔灶荣辱未遑敷徳礼何由汩徂奉南岳兼秩典邦号疲马方云驱铅刀安可操遗恵良寂寞恩灵亦匪报桂水日悠悠结言幸相劳吐纳贻尔和穷通朂所蹈
　　休沐重还丹阳道中
　　薄游第从告思闲愿罢归还卬歌赋似休汝车骑非灞池不可别伊川难重违汀葭稍靡靡江菼复依依田鹄逺相呌沙鸨忽争飞云端楚山见林表吴岫防试与征徒望乡泪尽沾衣赖此盈樽酌含景望芳菲问我劳何事霑沐仰清徽志狭轻轩冕恩甚恋闺闱嵗华春有酒初服偃郊扉
　　移病还园示亲属
　　疲防倦人世敛性就幽蓬停琴伫凉月灭烛听归鸿凉薫乗暮晰秋华临夜空叶低知露密崖断识云重折荷葺寒袂开镜眄衰容海暮腾清气河闗袐栖冲烟衡时未歇芝兰去相从
　　出下馆
　　麦始清和凉雨销炎燠红莲揺弱荇丹藤绕新竹物色盈懐抱方驾娱耳目零落既难留何用存华屋
　　逰东田
　　戚戚苦无悰携手共行乐寻云陟累榭随山望菌阁逺树暧仟仟生烟纷漠漠鱼戏新荷动鸟散余花落不对芳春酒还望青山郭
　　秋夜讲解
　　四縁去谁肇七识习未央沈沈【一作渊渊】倒营魄苦荫蹙愁膓琴瑟徒烂漫姱容空满堂春顔遽几日秋垄终茫茫孰云济沈溺假愿托津梁恵唱摛泉涌妙演发金相空有定无执賔实固两忘自来乗首夏及此申暮霜云物清晨景衣巾引夕凉风振蕉荙裂霜下梧楸伤【一作露下梧桐伤】六龙且无借三相寜乆长何时接灵应及子同舟航
　　秋夜
　　秋夜促织鸣南邻捣衣急思君隔九重夜夜空伫立北牕轻幔垂西户月光入何知白露下坐视阶前湿谁能长分居秋尽冬复及
　　春思
　　茹谿发春水阰山起朝日兰色望已同萍际转如一巢燕声上下黄鸟弄俦匹邉郊阻游衍故人盈契濶梦寐借假簧思归赖倚瑟幽念渐郁陶山楹永为室
　　治宅
　　结宇夕阴街荒幽横九曲迢逓南川阳迤逦西山足辟馆临秋风敞牕望寒旭风碎池中荷霜翦江南菉既无东都金且税东臯粟
　　冬绪羁懐示萧谘议虞田曹刘江二常侍
　　去国懐丘园入逺滞城阙寒灯耿宵梦清镜悲晓髪风草不留霜氷池共如月寂寞此闲帷琴尊任所对客念坐婵媛年华稍庵薆夙慕云泽游共奉荆台缋【一作绩】一聴春莺喧再视秋虹没疲骖良易返恩【一作思】波不可越谁慕临淄鼎常希茂陵渇依隐幸自从求心果芜昧方轸归欤愿故山芝未歇
　　懐故人
　　芳洲有杜若可以赠佳期望望忽超逺何由见所思行行未千里山川已间之离居方嵗月故人不在兹清风动帘夜孤月照牕时安得同携手酌酒赋新诗
　　夜聴妓二首
　　琼闺钏响闻瑶席芳尘满要取洛阳人共命江南管情多舞态迟意倾歌弄缓知君密见亲寸心传玉盌上客光四座佳丽直千金挂钗报缨絶堕珥答琴心蛾眉已共笑清香复入襟欢乐夜方静翠帐垂沈沈
　　京路夜发
　　扰扰整夜装肃肃戒徂两晓星正寥落晨光复瀁漭犹沾余露团稍见朝霞上故乡邈已夐山川修且广文奏方盈前懐人去心赏敕躬每局蹐瞻恩惟震荡行矣倦路长无由税归鞅
　　晩登三山还望京邑
　　灞涘望长安河阳视京县白日丽飞甍参差皆可见余霞散成绮澄江静如练喧鸟覆春洲杂英满芳甸去矣方滞滛懐哉罢欢宴佳期怅何许泪下如流霰有情知望乡谁能鬒不变
　　髙斋视事
　　余雪映青山寒雾开白日暧暧江村见离离海树出披衣就清盥慿轩方秉笔列俎归单味连驾止容膝空为大国忧纷诡谅非一安得扫蓬迳销吾愁与疾
　　郡内髙斋闲望答吕法曹【吕僧珍为齐王法曹】
　　结构何迢逓旷望极髙深牕中列逺岫庭际俯乔林日出众鸟散山暝孤猿吟已有池上酌复此风中琴非君美无度孰为劳寸心恵而能好我问以瑶华音若遗金门步见就此山岑【此一作玉】










　　谢宣城集巻三
　　钦定四库全书
　　谢宣城集巻四
　　齐　谢朓　撰
　　和萧中庻直石头
　　九河亘积岨三嵏郁旁眺皇州总地德回江款岩徼并干赩苍林云甍蔽层峤川霞旦上薄山光晩余照翔集乱归飞虹蜺纷引曜君子奉神畧瞰逈冯重峭弹冠已籍甚升车益英妙功存汉防书荣并周庭燎汲疾移偃息董园倚谈笑麾斾一悠悠谦姿光且劭防嘉多暇日兴文起渊调日余厠鳞羽灭影从渔钓泽渥资投分逢迎典待诏咏沼邈毫专城空坐啸徒慙皇鉴揆终延曲士诮方追隠沦诀偶解金丹要若偶巫咸招帝阍良可叫
　　【附】直石头　　　　　　　　　萧　衍
　　率土皆王土安知全髙尚东垄弃黍稷西逰入卿相属逢利建始投分叅末将尺一功未施河山赏已谅摄官因时暇曵裾聊起望郁盘地势逺参差百雉壮翠壁绛霄际丹楼青霞上夕池出濠渚朝云生叠嶂笼鸟易为恩屠羊无饰让泰阶端且平海水本无浪小臣何日归顿辔从闲放
　　奉和竟陵王同沈右率过刘先生墓
　　嘉树因枝条瑑玉良可寳若人陵曲台垂帷茂渊道善诱宗学原鸣钟霁幽抱仁焉徂宛洛清徽夜何早嵗晚结松隂平原乱秋草不有至言扬终滞西山老
　　【附】经刘瓛墓下　　　　随郡王萧子隆
　　升堂子不谬问道余未穷如何辞白日千载隔音通山门一已絶长夜缅难终初松切暮鸟新杨摧晓风榛闗向芜宻泉途转销空
　　【附】登山望雷居士精舍同沈左衞过刘先生墓
　　下作并序　　　　　竟陵王萧子良
　　沛国刘子珪学优来仕迹迩心遐履信体仁古之遗徳潜舟迅景灭赏沦辉言念芳猷式怀嗟述属舎弟随郡有示来篇弥缜久要之情益深宿草之叹升望西山率尔为答虽因事雷生实申悲刘子云尔
　　汉陵淹馆芜晋弥洙风缺五都声论空三河文义絶兴礼迈前英谈逾徃哲明情日夜深徽音嵗时灭垣井总已平烟云从容裔尔叹牛山悲我悼惊川逝
　　【附】奉和　　　　　　　　　　虞　炎
　　下帷闻昔儒窥园信且逸聚学丛烟郊栖道事环荜戢景谢归年税驾空悠日庭露已霑衣蓬门向萧瑟悯悯神念周依依恵言宻
　　【附】奉和　　　　　　　　　　柳　恽
　　西河寂髙业北海望清尘曽徽谁与寄尚徳在伊人遗文重昭晣絶绪复纷纶露华白朝日兰生无久春芳猷动渊思抚轼履髙辰山风起寒木野雀乱秋榛垄草时易宿素轨邈难遵
　　【附】奉和　　　　　　　　　　沈　约
　　表闾钦逸轨轼墓礼贞魂化涂终眇黙神理暧犹存尘驾未辍幌髙衡已委门日芜子云舎徒望董生园华隂无遗市楚席有灵樽泉傥能慰长夜且勿论
　　离夜
　　玉绳隠髙树斜汉耿层台离堂华烛尽别幌清琴哀翻潮尚知限客思难裁山川不可梦况及【一作乃】故人柸
　　【附】同前　　　　　　　　　　江　丞
　　石泉行可照兰杜向含风离歌上春日芳思徒以空情遽晓云发心在夕河终幽琴一罢调清醑谁复同
　　【附】同前　　　　　　　　　　王常侍
　　月没髙楼晓云起扶桑时烛筵暧无色行住悯相悲当轩已凝念况乃清江湄怀人忽千里谁缓组丝
　　和别沈右率诸君
　　春夜别清樽江潭复为客叹息东流水如何故乡陌重树日芬蒀芳洲转如积望望荆台下归梦【一作转望】相思夕
　　【附】饯谢文学　　　　　　　　沈右率
　　汉池水如帯巫山云似葢瀄汩背吴潮潺湲横楚濑一望沮漳水宁思江海防以我径寸心从君千里外
　　【附】同前　　　　　　　　　　虞别驾
　　差池燕始飞羃歴草初辉离人怅东顾逰子去西归清潮已驾渚溽露复沾衣一乖当春聚方掩故园扉
　　【附】同前　　　　　　　　　　范通直
　　阳台雾初解梦渚冰裁緑逺山隠不见平沙断还续分弦饶苦音别唱多凄曲尔拂后车尘我事东皋粟
　　【附】同前　　　　　　　　　　王中书
　　所知共歌吹谁忍别笑歌离轩思黄鸟分渚薆青莎翻情结逺斾洒泪与烟波春江夜明月还望情如何
　　【附】同前　　　　　　　　　　萧记室
　　执手无还顾别渚有西东荆吴渺何际烟波千里通春篁方解箨弱桞向低风相思将安寄怅望南飞鸿【向一作尚
　　附】同前　　　　　　　　　　刘中书
　　汀洲千里芳朝云万里色悠然在天隅之子去安极春潭无与窥秋台共谁陟不见一佳人徒望西飞翼
　　和王长史卧病
　　崥岫款崇崖派别朝共河兔园文雅盛章台冠盖多渊襟眷睿岳燮賛动甿歌顾影慙騑服载笔旅江沱缟衣纷可献琴言暧【一作暖】已和青皋向还色春润视生波岩垂变好鸟松上改陈萝日与嵗眇邈归恨积【一作限稍】蹉跎愿缉吴山社宁楚池荷清风岂孤劭功遂懐曽阿勿药良有畅荏苒芳未过幸留清樽味言借故田莎
　　【附】卧疾叙意　　　　　　　　王秀之
　　贞悔不少期福极固难豫疾药虽一途遂以千百虑景仄念徂龄带缓每危曙循躬虽【一作既】已兹况复嵗将暮层冰日夜多飞云密如雾归鸿互防絶宿鸟莫能去辍我丘中瑟良田一嗟故隠沦迹有违宰官功未树何用搅余情恨恨此故路岂言劳者歌且曰幽人赋
　　和沈祭酒行园
　　清淮左长薄荒径隠髙蓬回潮旦夕上寒渠左右通霜畦纷绮错秋町郁蒙茸环梨悬已紫珠榴拆且红君有栖心地伊我欢既同何用甘泉侧玉树望青葱
　　【附】行园　　　　　　　　　　沈　约
　　寒方卧垄秋菰亦满陂紫茄纷烂漫緑芋郁参差初菘向堪把时韮日离离髙梨有繁实何减万年枝荒渠集野鴈安用昆明池
　　和江丞北戍琅邪城
　　春城丽白日阿阁跨曾楼苍江忽驱马复悠悠京洛多尘雾淮济未安流岂不思抚劔惜哉无轻舟夫君良自勉嵗暮勿淹留
　　【附】北戍琅邪城　　　　　　　江孝嗣
　　驱马一连翩日下情不息芳树似佳人惆怅如何极薄暮苦羇愁终朝伤旅食丈夫许人世安得顾心臆按劒勿复言谁能耕与织
　　和徐都曹出新亭渚
　　宛洛佳遨逰春色满皇州结轸青郊路逈瞰沧江流日华川上动风光草际浮桃李成蹊迳桑榆防道周东都已俶载言归望緑畴
　　【附】昧旦出新亭渚　　　　　　徐　勉
　　驱车凌早术山华映初日揽辔且徘徊复值清江谧杳蔼枫树林参差黄鸟匹气物宛如斯重以心期逸春堤一逰衍终朝意殊悉
　　和
　　昔余侍君子歴此逰荆汉山川隔旧赏朋僚多雨散图南矫风翮曽非息短翰移疾觏新篇披衣起渊翫惆怅怀昔践彷佛得殊观頳紫共彬駮云锦相凌乱奔星上未穷惊雷下将半回潮渍崩树轮囷轧倾岸岩篠或傍翻石箘无脩干澄澄眀浦湄衍衍清风烂江潭良在目怀贤兴累叹嵗暮不我期淹留絶岩畔
　　【附】入琵琶峡望积布矶　　　　刘　绘
　　江山信多美此地最为神以兹峯石丽重在芳树春照烂虹蜺杂交错锦绣陈差池若燕羽崱屴似龙鳞却瞻了非向前观复已新翠微上亏景青莎下拂津巉岩如刻削可望不可亲昔途首遐路未获究清尘誓将返初服嵗暮请为邻
　　在郡卧病呈沈尚书
　　淮阳股肱守髙卧犹在兹况复南山曲何异幽栖时连隂盛农节薹笠聚东菑髙阁常昼掩荒阶少诤辞珍簟清夏室轻扇动凉飔嘉鲂聊可荐緑蚁方独持夏李沉朱实秋藕折轻丝良辰竟何许夙昔梦佳期坐啸徒可积为邦嵗已朞弦歌终莫取抚枕【一作机】今自嗤
　　【附】答谢宣城　　　　　　　　沈　约
　　王乔飞鳬舄东方金马门从宦非宦侣避世不避喧揆余发皇鉴短翮屡飞翻晨趋防建礼晚沐卧郊园宾至下尘榻忧来命緑樽昔贤侔时雨今守馥兰荪神交疲梦寐路逺隔思存牵拙谬东汜浮惰反西昆顾循良菲薄何以俪璵璠将随渤澥去刷羽泛清源
　　和何议曹郊逰二首
　　春心澹容与挟弋歩中林朝光映红萼防风吹好音江垂得清赏山际果幽寻未尝逺别离知此惬归心流泝终靡已嗟行方至今
　　江皋倦逰客薄暮怀归者扬舲浮大川惆怅至日下靃靡青莎被潺湲石溜防寄语持笙簧舒忧愿自假归途岂难渉翻同江上夏
　　和刘西曹望海台
　　沧波不可望望极与天平往往孤山映处处春云生差池逺鴈没防沓羣鳬惊嚣尘及簿领弃舍出重城临川徒可羡结网庻时营
　　和王中丞闻琴
　　凉风吹月露圆景动清隂蕙气入怀抱闻君此夜琴萧瑟满林聴轻鸣响涧音无为澹容与蹉跎江海心
　　和伏武昌登孙权故城
　　炎灵遗劔玺当涂骇龙战圣期缺中壤霸功兴防县鹊起登吴山凤翔陵楚甸衿帯穷岩险帷帟尽谋选北拒溺骖防西戡收组练江海既无波俯仰流英盼裘冕类禋郊卜揆崇离殿钓台临讲阅樊山开广防文物共葳蕤声眀且葱蒨三光厌分景书轨欲同荐参差世祀忽寂寞市朝变舞馆识余基歌梁想遗啭故林衰木平荒池秋草徧雄图怅若兹茂宰深遐睠幽客滞江皋从赏乖缨弁清巵阻献酬良书限闻见幸借芳音多承风采余绚于役傥有期鄂渚同逰衍
　　夏始和刘孱陵
　　威仰防苍郊龙曜表皇隰春色巻遥甸炎光丽近邑白苹望已骋缃荷纷可袭徒愿尺波旋终怜寸景戢对窓斜日过洞幌鲜飚入浮云去欲穷暮鸟飞相及柔翰缜芳尘清源非易揖回江难絶济云谁畅伫立良宰勗夜渔出入事朝汲绩羽余既裳更赋子盈粒椅梧何必零归来共栖集
　　和宋记室省中
　　落日飞鸟还忧来不可极行树澄逺隂云霞成异色怀归欲乗电瞻言思解翼清扬婉禁居秘此文墨职无叹阻琴樽相从伊水侧
　　和王著作八公山【融】
　　二别阻汉坻双崤望河澳兹岭复防岏分区奠淮服东限琅琊台西距孟诸陆仟眠起杂树檀栾防脩竹日隠涧疑空云聚岫如复出没眺楼雉逺近送春目戎州昔乱华素景沦伊谷阽危赖宗衮防管寄明牧长虵固能翦奔鲸自此暴【蒲卜切】道峻芳尘流业遥年运儵平生仰令图于嗟命不淑浩荡别亲知聮翩戒征轴再逺馆娃宫两去河阳谷风烟四时犯霜露【一作雨】朝夜沐春秀良已凋秋场庶能筑
　　和王主簿季哲怨情
　　掖庭聘絶国长门失欢宴相逢咏蘼芜辞宠悲团【一作班】扇花丛乱数蝶风帘入双鷰徒使春帯赊坐惜红顔变生平一顾重宿昔千金贱故人心尚尔故心人不见【一作故人心不见】
　　赠王主簿二首
　　日落窻中坐红妆好顔色舞衣襞未缝流黄覆不织蜻蛉草际飞防蜂花上食一遇长相思愿寄连翩翼清吹要碧玉调弦命緑珠轻歌急绮帯含笑解罗襦余曲讵几许髙驾且踟蹰徘徊韶景暮惟有落城隅
　　同王主簿有所思
　　佳期期未归望望下鸣机徘徊东陌上月出行人稀
　　落日同仪曹【煦】
　　参差复殿影氛氲绮罗杂风入天渊池芰荷揺复合逺聴雀声聚回望树隂沓一赏桂樽前宁伤蓬鬓防
　　和纪防军服散得益
　　金液称九转西山歌五色鋉质乃排云濯景终不测云英亦可饵且驻羲和力能令长卿卧暂故遇真识
　　新治北窻和何从事
　　国小暇日多民淳纷务屏辟牖期清旷开帘风景泱泱日照溪团团云去岭岧嶤兰撩峻骈阗石路整池北树如浮竹外山犹影自来弥望【一作缺】及君临箕颍清文蔚且咏防言超已领【超一作怡】不见城壕侧思君朝夕顷回舟方在辰何以慰延颈
　　同羇夜集
　　积念隔炎凉骧言始今夕已对浊樽酒复此故乡客霜月始流砌寒蛸早吟隙幸借京华逰邉城防良席樵采咸共同荆莎聊可借恐君城阙人安能久松栢









　　谢宣城集巻四
　　钦定四库全书
　　谢宣城集巻五
　　齐　谢脁　撰
　　奉和随王殿下
　　其一
　　冬寂脩夜天围静且开亭臯霜气怆松宇清风来髙琴时以思幽人多载懐幸借汾阳想岭首正徘徊
　　其二
　　髙秋夜方静神居肃且清闲阶涂广露凉宇澄月隂婵娟影池竹疎芜散风林渊情协爽节咏言兴徳音闇道空巳积迁直愧蓬心
　　其三
　　怆怆绪风兴祁祁族云布严气集髙轩稠阴结寒树日月谬论思朝夕承清豫徒借小山文空揖章台赋
　　其四
　　星回夜未艾洞房凝逺情云阴满池榭中月悬髙城乔木含风雾行鴈飞且鸣平台盛文雅西园富羣英芳庆良永矣君王嗣徳声眷此伊洛咏载懐汾水情顾已非丽则恭惠奉仁明观淄咏巳失怃然愧簮缨
　　其五
　　肃景游清都脩簮侍兰室累榭疎逺风广庭丽朝日穆穆神仪静愔愔道言宻一飱系灵表无吝科年厯
　　其六
　　神心遗魏阙冲想顾汾阳肃景懐辰豫捐玦翦山杨时惟清夏始云景暧含芳月隂洞野色日华丽池光草合亭臯逺霞生川路长端坐闻鹤引静瑟怆复伤懐哉泉石思歌咏鬱琼相塘春多迭驾言从伊与商衮职眷英览独善伊何忘愿辍东都逺道侍云梁
　　其七
　　清房洞巳静闲风伊夜来云生树阴逺轩广月容开宴私移烛饮游赏借琴台风猷冠淄邺袵舄愧唐枚
　　其八
　　方池含积水明流皎如镜规荷承日彯鳞与风泳上善叶渊心止川测动性幸是芳春来侧防游濠盛
　　其九
　　浮云西北起飞来下髙堂合散轻帷表飘舞桂台阳遥阶收委羽平池如夜光眷言金玉照顾惭兰蕙芳
　　其十
　　睿心重离析岐路清江隈四面寒飚举千里白云来川长别管思地逈飜旗回还顾昭阳阙超逺章华台置酒巫山日为君停玉杯
　　其十一
　　桂楼飞絶限超逺向江岐轻寒霁广甸微风散清漪连连絶鴈举青烟移严城乱芸草霜塘凋素枝气爽深遥曯豫永聊停曦印【一作即】巳终可悦盈思且若斯
　　其十二
　　炎光缺风雅宗霸振时沦龙徳待云雾令图方再晨嵗逺荒城思霜华宿草陈英威遽如是徘徊岐路人
　　其十三
　　念深冲照广业阐清化端仪穆金殿敷教藻琼筵船湛轻帷霭磬转芳风旋巻辔栖道树方津棹法舷归兴慿大造昭涂良易筌
　　其十四
　　分悲玉瑟防别渚金樽倾风入芳帷散缸华兰殿明想折中园草共知千里情行云故乡色赠子一离声
　　其十五
　　年华豫已涤夜艾赏方融新萍时合水弱草未胜风闺幽瑟易响台逈月难中春物广余照兰萱佩未穷
　　其十六
　　连漪映余雪严城限深雾清寒起洞门东风急池树神居望已肃徘徊举冲趣栖归如迟咏丘山不可屡
　　咏风
　　徘徊发红蕚葳蕤动緑葹垂杨低复举新萍合且杂歩檐行袖靡当戸思襟披髙响飘歌吹相思子未知时拂孤鸾镜星鬓视参差
　　咏竹
　　牕前一丛竹青翠独言竒南条交北叶新笋杂故枝月光疎已宻风来起复垂青扈飞不碍黄口得相窥但恨从风箨根株长别离
　　咏蔷薇
　　低枝讵胜叶轻香幸自通发萼初攅紫余采尚霏红新花对白日故蕋逐行风参差不俱曜谁肯盼微丛
　　咏蒲
　　离离水上蒲结水散为珠间厠秋菡萏出入春鳬雏初萌实雕俎暮蕋杂椒涂所悲塘上曲遂铄黄金躯
　　咏兎丝
　　轻丝既难理细缕竟无织烂漫巳万条连绵复一色安根不可知萦心终不测所贵能巻舒伊用蓬生直
　　咏落梅
　　新叶初冉冉初蕋新菲菲逢君后园防相随巧笑归亲劳君玉指摘以赠南威用持挿云髻翡翠比光辉日暮长零落君恩不可追
　　游东堂咏桐
　　孤桐北牕外髙枝百尺余叶生既婀娜叶落更扶疎无华复无实何以赠离居裁为珪与瑞足可命参墟
　　咏墙北栀子
　　有美当阶树霜露未能移金蕡发朱采映日以离离幸赖夕阳下余景及西枝还思照緑水君阶无曲池余荣未能巳晩实犹见竒复留倾筐徳君恩信未赀
　　同咏乐器
　　琴
　　洞庭风雨榦龙门生死枝雕刻纷布濩冲响郁清危【一作巵】春风揺蕙草秋月满华池是时操别鹤淫淫客泪垂【蕙草一作绮草】
　　【附】琵琶　　　　　　　　　　王　融
　　抱月如可明懐风殊复清丝中传意绪花里寄春情掩抑有竒态凄锵多好声芳袖幸时拂龙门空自生
　　【附】篪　　　　　　　　　　　沈　约
　　江南箫管地妙响发孙枝殷懃寄玉指含情举复垂雕梁再三绕轻尘四五移曲中有深意丹诚君讵知
　　同咏坐上器玩
　　乌皮隠几
　　蟠木生附枝刻削岂无施取则龙文鼎三趾献光仪勿言素韦洁白沙尚推移曲躬奉防用聊承终宴疲
　　【附】竹防榔盘　　　　　　　　沈　约
　　梢风有劲质柔用道非一平织方以文穹成圆且宻荐羞虽百品所贵浮天实幸成欢醑余宁辞嘉宴毕
　　同咏坐上所见一物
　　同前
　　本生朝夕池落景照参差汀洲蔽杜若幽渚夺江蓠遇君时采撷玉座奉金巵但愿罗衣拂无使素尘弥
　　【附】幔　　　　　　　　　　　王　融
　　幸得与珠缀羃歴君之楹月映不辞巻风来辄自轻每聚金鑪气时驻玉琴声但愿置樽酒兰缸当夜明
　　【附】帘　　　　　　　　　　　虞　炎
　　青轩明月时紫殿秋风日曈昽引光辉晻暧映容质清露依檐垂蛸丝当户密搴开谁共临掩晦独如失
　　【附】席　　　　　　　　　　　柳　恽
　　照日汀洲际揺风緑潭侧虽无独蠒丝幸有青袍色罗袖少轻尘象牀多丽饰愿君兰夜饮佳人时宴息
　　同前
　　庭雪乱如花井水粲成玉因炎入貂袖懐温借芳褥体密用宜通文邪性非曲本自江南来便娟脩且緑暂承君玉指请谢阳春旭
　　【附】咏竹火笼　　　　　　　　沈　约
　　结根终南下防露复披云虽为九华扇聊可涤炎氛安能偶狐白鹤卵织成文覆持鸳鸯被百和吐氛氲忽为纎手用嵗暮待罗裙
　　咏镜台
　　玲珑类丹槛岧亭似阙对鳯悬清冰垂龙挂明月照粉拂红妆揷花理云发玉顔徒自见常畏君情歇
　　咏灯
　　发翠斜溪里蓄寳宕山峯抽茎类仙掌衔光似烛龙飞蛾再三绕轻花四五重孤对【一作树】相思夕空照舞衣缝
　　咏烛
　　杏梁賔未散桂宫明欲沈暧色轻帷里低光照寳【一作瑶】琴徘徊云髻影灼烁绮疏金恨君秋月夜遗我洞房隂
　　咏邯郸故才人嫁为厮养卒妇
　　生平宫閤里出入侍丹墀开笥方罗縠窥镜比蛾眉初别意未解去久日生悲顦悴不自识娇羞余故姿梦中忽彷佛犹言承防私
　　咏溪防
　　蕙草含初芳瑶池暧晩色得厠鸿鸾影晞光弄羽翼
　　聮句
　　阻雪
　　积雪皓隂池北风鸣细枝九逵宻加绣何为逺别离【眺】风庭舞流霰冰沼结文澌饮春离以燠钦贤纷若驰【江秀才革】珠霙条间响玉霤檐下垂桮酒不相接寸心良共知【王丞融】飞雪乱无绪结冰明曲池虽乖促席防白首信勿亏【王兰陵僧孺】飘素莹檐溜严结噎通歧樽罍如未澣况乃限音仪【谢洗马昊】原隰望徙倚松筠竟不移隠忧恧萱树忘懐待山巵【谢郎中缓】初昕逸翮举日驽马疲幽山有桂树嵗暮方参差【沈右率约】
　　还涂临渚
　　渌水缬清波青山绣芳质落景皎晩隂残花绮余日【何从事】白沙澹无际青山如一伤此物运移惆怅望还律【吴郎】白水田外明孤岭松上出即趣佳可淹淹留非下秩【府君遥和】
　　纪功曹中园
　　兰庭迎逺风芳林接云防倾叶顺清飊脩茎伫髙鹤【何从亊】连绵夕云归防暧日将落寸隂不可留兰墀岂停酌【吴郎】丹樱犹照树緑筠方解箨永志能两忘即赏谢丘壑【府君】
　　闲坐
　　雨洗花叶鲜泉漫芳塘溢借此闲赋诗聊用荡羇疾【陈郎】霡霂微雨散萎蕤蕙草宻预借芳筵赏沾生信昭悉【功曹纪晏】紫葵防外舒青荷池上出既阖颍川扉且卧淮南秩【府君】流风荡晚隂行云掩朝日念此兰蕙客徒有芳菲质【何从事】
　　侍筵西堂落日望乡
　　沉病已绵绪【一作绵缀】负官别乡忧髙城凄夕吹时见国烟浮【曹丞】漠漠轻云晚飒飒髙树秋乡山不可望兰巵且献酬【府君】旻髙识气逈泉停知潦收幸预庆延渥方且【一作将】沐恩猷【功曹纪晏】芸黄先露早骚瑟【一作屑】惊暮秋旧城望巳肃况乃客悠悠【何从事】
　　祀敬亭山春雨
　　水府众灵出石室寳图开白云帝乡下行雨巫山来【府君】歌风讃灵徳舞蹈起轻埃髙轩乍留吹羽或徘徊【何从事】福降羣仙下识逸百神该青鸟飞层隙赤鲤泳澜隈【齐举郎】
　　往敬亭路中
　　山中芳杜绿江南莲叶紫芳年不共游淹留空若是【府君】渌水丰涟漪青山多绣绮新条日向抽落花纷巳委【何从事】弱葼既青翠轻莎方靃靡鹥鸥没而游麕防腾复倚【齐举郎】春岸望沉沉清流见弥弥幸借人外游盘桓未能徙【陈郎】骛枻把琼芳随山访灵诡荣楯每嶙峋林堂多碕礒【府君】




　　谢宣城集巻五
