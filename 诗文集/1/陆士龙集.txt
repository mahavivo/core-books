　　钦定四库全书　　　　　集部二
　　陆士龙集　　　　　　　别集类一【晋】
　　提要
　　【臣】等谨案陆士龙集十巻晋陆云撰云与兄机齐名时称二陆史谓其文章不及机而持论过之今观集中诸启其执辞谏诤陈义鲠切诚近于古之遗直至其文藻丽密词防深雅与机亦宜上下平吴二俊要亦未易优劣也隋书经籍志载云集十二巻又称梁十巻録一巻是当时所传之本已有异同新唐书艺文志但作十巻则所谓十二巻者已不复见至南宋时十巻之本又渐湮没庆元间信安徐氏瞻始得之于秘书省与机集并刋以行然今亦未见宋刻世所行者惟此本考史称云所着文词凡三百四十九篇此仅録二百余篇似非足本葢宋以前相传旧集乆已亡佚此特裒合散亡重加编缉故叙次颇丛杂如答兄平原诗二首其行矣怨路长一首乃机赠云之作故冯惟讷诗纪収入机诗内而此本误作云答机诗又緑房含青实四语及逍遥近南畔二语皆自艺文类聚芙蕖部啸部摘出佚其全篇故诗纪以为失题系之巻末但注见艺文某部此乃直标曰啸殆明人不学者所编又出诗纪之后矣特是云之原集既不可见惟借此以传什一故悉仍其旧録之始以存其梗概焉乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书　　　　　集部二
　　陆士龙集目録　　　　　别集类一【晋】
　　巻一
　　赋【箴附】
　　巻二
　　诗
　　巻三
　　诗
　　巻四
　　诗
　　巻五
　　诔
　　巻六
　　颂
　　巻七
　　骚
　　巻八
　　书
　　巻九
　　启
　　巻十
　　书答










　　钦定四库全书
　　陆士龙集巻一
　　晋　陆云　撰
　　赋箴
　　逸民赋【并序】
　　富与贵人之所欲也而古之逸民或轻天下细万物而欲専一丘之欢擅一壑之美岂不以身胜于宇宙而心恬于纷华者哉故天地不易其乐万物不干其心然后可以妙有生之极享无疆之休也乃为赋云
　　世有逸民兮栖迟于一丘委天刑之外心兮淡浩然其何求陋此世之险隘兮又安足以盘游杖短防而遂往兮乃枕石而潄流载营抱魄懐元服一傲物思宁妙世自逸静芬响于永言灭絶景于无质相荒土而卜居度山河而考室曽丘蓊荟穹谷重深樷木振颖葛藟垂隂潜鱼泳沚嘤鸟来吟仍蔬圃于芝薄兮即兰堂于芳林靡炎颷以赴节兮挥天籁而兴音假乐器于神造兮咏幽人于鸣琴挹迥源于别沼兮飱秋菊于髙岑防玉泉以濯发兮临濬谷而投簪寂然尸居俨焉山立遵渚龙见在林凤戢遁绵野以宅心望空岩而凯入明发悟歌有懐在昔賔濮水之清渊兮仪磻溪之一壑毒万物之諠哗兮聊渔钓于此泽尔乃薄言容与式宴盘桓朝挹芳露夕玩幽兰区外而放志兮眷天路而怡顔望灵岳之清景兮想佳人于云端悲沧浪之浊波兮咏芳池之清澜鄙终南之辱节兮韪伯阳之考槃眄清霄以寄傲兮泝凌风而頽叹微载晏何思何欲漂若行云之浮泊若穷林之木咨有得之必丧兮葢怙宠之召辱彼贪夫之死权兮固遗生以要禄竦战兢而履氷兮只肃懐以临谷亮据鼎之无栗兮在颠沛其必渥是故夫形瑰者徴咎体壮者为牺虽明文而龙藻兮终俛首而受羁立修名于祸始兮登全生于戾阶资朝华之促节兮抱千载之长懐挤考终于逺期兮颠灵根而自摧殉有丧之假乐彼无身其孰哀美达人之览兮邈藏器于无为物有自遗道无不可万殊有同齐物无寡并家于国等朝于野荣在世而贵身兮神居形而忘我钦妙古之达言兮信懐庄而恱贾曾旣明于天爵兮何惙悲于人祸陋国风之遑恤同明哲于大雅乱曰乗白驹兮皎皎游穹谷兮蔼蔼寻峻路兮峥嵘临芳水兮悠裔槃丘园兮暇豫翳翠叶兮重葢瞻洪崖兮清煇纷容与兮云际欲凌霄兮从之恨穹天兮未泰咏欢友兮清唱和尔音兮此世
　　逸民箴
　　余昔为逸民赋大将军掾何道彦大府之俊才也作反逸民赋盛称官人以美宠禄之华靡伟名位之大寳斐然其可观也夫名者实之賔位者物之寄穷髙有必颠之溢美有大恶之尤可不慎哉故为逸民箴以戒反正焉
　　浩浩太素制为两仪经始君臣朝有俊弼野有逸民各有攸届而后品物有伦在昔后帝齐物达观赏不假爵教不示劝号諡莫设而生黎淳晏降迄中古黄象可观而唐文有焕乃雕乃藻大朴既散朴之既散万百熙心形为宠放神为利淫有翘者车命彼在林是故懐玉丧寳而被褐解襟恬亡智生与世或竞匪智无鉴匪心伊镜芒芒禹迹鞠为涂径惟是每懐偏彼反正正反于宠既尸干禄相协厥居而丰其屋禄之既尸刑为尔司屋之既丰丧家于宫故非据之灾戒之在凶人皆知存之为存而莫知得之为丧荣犹振颖坠若頽荒咎自専宠福在循墙是故保其安者常危而忘其存者不亡无休尔荣身寔亲名无谓尔崇神期好冲戒彼覆餗冐此栋隆慎微如显乃保身以终自古在昔逸民有作相彼宇宙方之委舄夫岂无不休而好是冲漠是故名利之灾至人攸恪谓予未信无宁监于桑霍天明既畏神道无亲善在求已庆由积仁无念尔本聿修厥淳执盈如虚乃反天真逸民司正敢告官人
　　嵗暮赋【并序】
　　余只役京邑载离永久永宁二年春忝宠北郡其夏又转大将军右司马于邺都自去故乡荏苒六年惟姑与姊仍见背弃衔痛万里哀思伤毒而日月逝速嵗聿云暮感万物之既改瞻天地而伤懐乃作赋以言情焉夫何干行之变通兮昏明迭而载路羡飞辔之逺御兮腾六龙于天步时赴节而渐流兮气移数而改度挥促节于短日兮振修防于长夜运悠忽其既周兮嵗冉冉而告暮变棘心之柔风兮滋丰草之湛露晖邈以峻服兮黄裳皓而振素于是颛顼御时防统官天庙既底日月贞观沦重阳于潜户兮严积隂于司寒日回天以灭景兮颷冲渊而无澜坚氷涸于川底兮白雪陨于云端普区宇之瘁景兮频万物之衰顔时凛戾其可悲兮气萧索而伤心凄风怆其鸣条兮落叶翻而洒林兽藏丘而絶迹兮鸟攀木而栖音山振枯于曾岭兮民懐惨于重襟寒与暑其代谢兮年冉冉其将老丰顔而朝荣兮髪粲其夕皓感芳华之志学兮悲时暮而难考逺图逝而辞懐兮密思集而盈抱羡厚徳之溥载兮嘉丰化之大造恨盛来之苦晏兮悲衰至之常蚤指晞露而怵心兮衍死生于靡草防时来之嘉运兮游上京而凯入委乗辂于紫宫兮剖金虎而底邑凭台光之发晖兮荷宠灵而来集望故畴之逈辽兮泝南风而頽泣长叹息而永懐兮感逝物而伤悲哀年嵗之攸往兮伊行人之思归结隆思于朝日兮缀永念于汜晖表寸隂而贞吝兮盻盈尺其若遗嗟我行之久永兮何归途之芒芒遵渚兮【一作于】盻川攸逝兮江湘处孝敬于神丘兮结只慕于惟桑瞻山川而物存兮思六亲而人亡问仁姑而背世兮及伯姊而沦丧寻余踪于空宇兮想絶景于遗堂悲山林之杳蔼兮痛华构之丘荒靖深情以遐慕兮思纒绵而懐楚涕垂颐以交頽兮哀凌心而洞骇神寻路而窘逝兮形嚬蹙乎其所心悠悠其若悬兮音既絶而复举悲人生之有终兮何天造而罔极仰悲谷之方中兮顾悬车而日昃百年迅于分嘘兮千嵗疾于一息咏大椿之万祀兮同蟪蛄于未识嵗难停而易逝兮情艰多而泰寡年有来而弃子兮时无算而非我祗生心于日顺兮虽呼翕其难假摄防生于逆旅兮欲淹留其焉可彼鉴寐之有时兮亦始卒之固然舒逺懐于千载兮怅同感乎中山鉴通人之炯戒兮惧晏平之达言啓贞心以自责兮览遗籍而问道亮爽鸠之既徂兮故营丘之有绍在吾侪之陋心兮岂取乐于东表茍长生而自得兮将奚待而有夭考大徳于天地兮知斯言之益矫
　　愁霖赋【并序】
　　永宁三年夏六月邺都大霖旬有奇日稼穑沈湮生民愁瘁时文雅之士焕然并作同僚见命乃作赋曰在朱明之季月兮反极阳于重隂兴介丘之肤寸兮坠崩云而洪沈谷风扇而攸遂兮苦雨播而成淫天泱漭以懐惨兮民嚬蹙而愁霖于是天地发挥隂阳交烈万物混而同波兮黄浩其无质雷凭虚以振庭兮电凌牖而辉室霤鼎沸以骏奔兮潦风驱而竞疾岂南山之暴济兮将冥海之蹔溢隠隠填填若降自天髙岸涣其无崕兮平原荡而为渊遵渚回于凌河兮黍稷仆于中田匮多稼于亿廪兮虚夙敬于祈年外薄郊甸内荒都城隂无晞景霤无辍声纎波靡于前途兮微津隔于峻庭纷云扰而雾塞兮漫天頽而地盈于是愁音比屋叹发屡省阳堂乏晖朗室无景望曽云之万仞兮想白日之寸胫感虚无而思深兮对寂漠而言靖毒甚雨之未晞兮悲夏日之方永瞻大辰以頽息兮仰天衢而引领愁情沈疾明发哀吟永言有懐感物伤心结南枝之旧思兮咏庄舄之遗音羡弁彼之归飞兮寄予思乎江隂天末以流目兮涕潺湲而沾襟何人生之倐忽痛存亡之无期方千嵗于天壤兮吾固已陋夫灵龟矧百年之促节兮又莫登乎期颐哀戚容之易感兮悲懽顔之难怡考伤懐于众苦兮愁岂霖之足悲云昙昙而叠结兮雨淫淫而未散晞朱阳于崇朝兮悲此日之屡晏劾丰隆于岳阳兮执赤松于神馆命云师以藏用兮绁乗龙于河汉照蒙泛之清晖兮炳扶桑之始旦考幽明于人神兮妙万物以达观
　　喜霁赋【并序】
　　余既作愁霖赋雨亦霁昔魏之文士又作喜霁赋聊厠作者之末而作是赋焉
　　毒霖雨之掩时兮情懐愤而无怿肃有祷于人谋兮反极隂于天律靖屏翳之洪隧兮戢太山之触石凌风絶而谧宁兮归云反而挥霍改望舒之离毕兮曜六龙于紫阁扬天步之剡剡兮播灵辉之赫奕于是朱明自皓凯风来南复火正之旧司兮黜后土于重隂夷中原之多潦兮反髙岸于嵩岑萎禾竦而振颖兮偃木竖而成林嘉大田之未坠兮幸神祗之有歆尔乃俯顺习坎仰炽重离兼明畅而天地恱兮羣生恱而万物齐鱼凌渊以増跃兮鸟望林而朝隮戢流波于桂水兮起芳尘于沈泥朱光播于瓮牖兮素景衍乎中闺天监作照幽明毕觌普厥有懽覃及四国翕万情而咸喜兮虽无获而自得灾未及害和斯有祥翼翼黍稷油油稻粱望有年于自古兮晞隆周之万箱原思恱于蓬戸兮孤竹欣于首阳隂阳交泰万物方遒炎神送暑素灵迎秋四时逝而代谢兮大火忽其西流年冉冉其易頽兮时靡靡而难留嗟沈哀之愁思兮瞻日月而増忧感年华之行暮兮思乗烟而逺游命海若以量津兮吾欲往乎瀛洲临仪天之大川兮凌懐山之洪波瞻増城之峻极兮仰蓬莱之嵬峩望王母于弱水兮咏白云之清歌虽嘉命之未锡兮将轻举于流沙振仙车之鸣鸾兮吐玉衡之八和托芝葢之后乗兮飱琼林之朝华修无穷以容与兮岂万载之足多
　　登台赋【并序】
　　永宁中参大府之佐于邺都以时事巡行邺宫三台登髙有感因以言崇替乃作赋云
　　承后皇之嘉惠兮翼圣宰之威灵肃言词而述业兮乃启行乎北京巡华室以周流兮登崇台而上征攀凌坻而遂隮兮迄云阁而少宁尔乃伫眄瑶轩满目绮寮中原方华緑叶振翘嘉生民之亹亹兮望天晷之苕苕歴玉阶而容与兮憩兰堂以逍遥防紫庭之芳尘兮骇洞房之回飇頽向逝而迕物兮倾冠举而凌霄曲房荣而窈眇兮长廊邈而萧条于是逈路逶夷邃宇芒深堂百室曽台千房辟南牕而防暑兮啓朔牖而履霜游阳堂而冬温兮步隂房而夏凉万禽委虵于潜室兮惊风矫翼而来翔纷谲谲于有象兮邈悠忽而无方于时南征司火朱明郁遂县车式徐曜灵西坠暑乗隂而増炎兮景望渊而暧昧玩琼宇而情廞兮览八方而思锐陋雨馆之常规兮鄙鸣鹄之蔽芾仰凌眄于天庭兮俛旁观乎万类北溟浩以扬波兮青林焕其兴蔚扶桑细于毫末兮昆仑卑乎覆篑于是忽焉俛仰天地旣翕宇宙同区万物为一原千变之常钧兮齐亿载于今日彼区中之侧陋兮非吾党之一室本达观于无形兮今何求而有质于是聊乐近游薄言儴佯朝登金虎夕步文昌绮疏列于东序朱戸立乎西厢经蕤以披藻兮椒涂馥而遗芳感旧物之咸存兮悲昔人之云亡凭虚槛而逺想兮审歴命于斯堂于是精疲游倦白日藏辉鄙春登之有情兮恶荆台之忘归聊弭节而驾言兮怅将逝而徘徊感崇替之靡常兮悟废兴而永懐隆期啓而云升逝运靡其如頽长发惟祥天鉴在晋肃有命而龙飞兮跚重斯而肇建嘉有魏之钦若兮鉴灵符而告禅清文昌之离宫兮虚紫微而为献委普天之光宅兮质率土之黎彦钦哉皇之承天兮集北顾于乃眷诞洪祚之逺期兮则斯年于有万
　　南征赋【并序】
　　太安二年秋八月奸臣羊之皇甫商敢行称乱凌逼乗舆天子防尘于外自秋徂冬大将军敷命群后同恤社稷乃身统三军以谋国难自义声所及四海之内朔漠之表蒸徒嬴粮而请奋胡马欵塞而思征四方之防众以百万军旅之盛威灵之着自古已来未之有也粤十月军次于朝歌讲武治戎以观兵于殷墟于是美义征之举壮师徒之盛乃作南征赋以扬匡霸之勲云尔有皇晋之霸后资濬哲之叡圣崇文徳于缉熙济武功而保定应天鉴之昭华荷帝祐之休命步玉衡以观八方在璇玑而齐七政芒芒神道化洽崇深仰戾天飞俯洞渊沈振南箕以鼓物冐庆云而崇防恢天维以笼世廓宇宙而宅心济博施之厚徳铿希声之大音渊泽回而竝注豪彦萃而为林九服惟清诸夏谧静肃慎回首沙漠引领天和时降地灵夙挺结芳林之竒干发珍禾之神颖励修徳于亿兆端澄形于万景在中叶之不竞遭皇家之毒乱悲国步之未夷仰夙兴而昧旦括无方而大诰集率土而贞观致天属于王畿肃宵征而省难尔乃建黄钺之灵威树戎辂之髙葢伐隠天之雷鼓振凌霄之电斾介夫挥戈而夙兴轻武总干而啓万振灵韶之嘈嘈飞旟旐之蔼蔼虹旃泝风以委虵霓旄防光而容裔公徒十万其防云兴悠悠华戎时罔丕承尔乃命屏翳以夕降式飞亷以朝升涂防雨而复清景带天而光澄陪武臣于雕轩列名僚于后乗猛将起而虎啸商飇肃其来应士凭威而向骇马歔天而景凌临川屯于广陆武骑被乎中陵类祃比京师徒经始桓桓先征在河之涘顺彼长道悬旌千里羡王师之遵时茂七徳而发止尔乃税驾殷墟我徒既闲顺时讲武薄狩于原纷同方而类聚焕副翼而明分祗明刑以誓众习军政于旧闻俨山立以崇荟粲烟骇而兴纷若防海之引回流岱灵之吐行云于时冬首时隂风戒杀山泽含哀天地肃乂闲夜冽以澄清中原旷而暧昧戎士肃而咸戒三军纷而杂遝长角哀呌以命旅金皷隠訇而啓伐景陵防而四播音乗云而上逝火烈具举伐鼓渊渊朱光俯而丹野炎晖仰而绛天曜灵翕赫以増炽愤气昲恱以凌烟狂飇起而妄骇行云蔼而芊眠旌斾翻其猗靡惊熛因而嬗娟尔乃洪音雷动清闻尅广凌云发挥万里振响声冯虚而天回烈骇空而地荡映皓月而望舒闇照重昏而大夜朗服县炎扬而晃儵飞戢煜而泱漭乃有熊罴之旅虓阚之将雄声泉涌逸气风亮超三军以奔厉贾余勇而成壮兆洪音于寂漠先无形而髙唱纷若屯云涣若积波遁隂匿景静言勿哗絶倡寂其既收万夫翕而咸和严鼓隠而重戒景燧而星罗烈防隂而仰假曜凭阳而登遐若扶桑之振华叶皓天之散朝霞超烛龙之絶景岂比象于百华
　　寒蝉赋【并序】
　　昔人称鸡有五徳而作者赋焉至于寒蝉才齐其美独未之思而莫斯述夫头上有緌则其文也含气饮露则其清也黍稷不食则其亷也处不巢居则其俭也应候守节则其信也加以冠冕则其容也君子则其操可以事君可以立身岂非至德之虫哉且攀木寒鸣负才所叹余昔侨处切有感焉兴赋云尔
　　伊寒蝉之感运近嘉时以游征含二仪之和气禀乾元之清灵体真精之淑质吐之哀声希庆云以优游遁太隂以自宁于是灵岳幽峻长林参差爰蝉集止轻羽莎佗清澈微激徳音孔嘉承南风以轩景附髙松之上华黍稷惟馨而匪享竦身晞阳乎灵和唳乎其音翩乎其翔容丽蜩螗声美宫商飘如飞焱之遗惊风眇如轻云之丽太阳华灵凤之羽仪睹皇都乎上京跨天路于万里岂苍蝇之寻常尔乃振修緌以表首舒轻翅而迅翰挹朝华之坠露含烟煴以夕飱望北林以鸾飞集樛木以龙蟠彰渊信于严时禀清诚乎自然翩眇微妙绵蛮其形翔林附木一枝不盈岂黄鸟之敢希唯鸿毛其犹轻凭緑叶之余光景秋华之方零思凤居以翘竦仰竚立而哀鸣若夫嵗聿云暮上天其凉感运悲声贫士含伤或歌我行永久或咏之子无裳原思叹于蓬室孤竹吟于首阳不衔子以秽身不勤身以营巢志髙于鸣鸠节妙乎鸱鸮附枯枝以永处倚琼林之迥条惟雨雪之霏霏哀北风之飘飘既乃雕以金采图我嘉容珍景曜烂暐晔华丰竒侔黼黻艶比衮龙清和明洁群动希踪尔乃缀以冕増成首饰缨蕤翩纷九虫容翼映华旒于朱衮表馨香乎明徳于是公侯常伯乃纡紫黻执龙渊俯鸣佩玉仰抚貂蝉饰黄庐之多士光帝皇之待人既腾仪像于云闼望景曜乎通天迈休声之五徳岂鸣鸡之独珍聊振思于翰藻阐令问以长存于是贫居之士喟尔相与而俱叹曰寒蝉哀鸣其声也悲四时云暮临河徘徊感北门之忧殷叹卒嵗之无衣望泰清之巍峩思希光而无阶简嘉踪于皇心冠神景乎紫微咏清风以慷慨发哀歌以慰懐





　　陆士龙集巻一
　　钦定四库全书
　　陆士龙集巻二
　　晋　陆云　撰
　　诗
　　四言失题【前八章后六章】
　　悠悠县象昭回太素清浊迭兴升降啓度遗和既爽季春告暮朱明来思青阳受煦
　　其二
　　日征月盈天道变通太初陶物造化为功四月惟夏南征观方凯风有集飘飖南窓思乐万物观异知同
　　其三
　　有渰萋萋甘雨未播黍稷方华中田多稼庭槐振藻园桃阿那薄言观物在堂知化
　　其四
　　蓬戸惟清玩物一室明发有懐念昔先哲通梦幽人彷佛遗烈清晖在天孰与永日
　　其五
　　乃啓遗籍思予大观幽居傲物顾景怡顔况惟解舞衡门重关思媚古人有懐良盘沈曦含晖芳烈如兰
　　其六
　　厥初生民有物有类自古有称大寳以位征徒式好俊奔攸遂啓予有闻诲尔达贵
　　其七
　　达贵伊何天爵无荣浑沦大昧混其浊清毁方遁象遗顽履贞道实藏器景以昭形
　　其八
　　芒芒陋世奚兢奚错牧彼纷华委之冲漠漂志垂天矫心冯阁通好庄耼仪形有作安得达人顾予命薄
　　其一【后六章】
　　思乐芳林言采其菊衡薄遵涂中原有菽登彼修峦在林寤宿彷佛佳人清顔如玉
　　其二
　　予美亡此谁为适道容与俟之发方皓踯躅山阿玩此芳草愿餐其颖庶以遗老
　　其三
　　亹亹嘉时飘忽弃予有瞻逝深永叹濳浒登愿扶桑仰结飞晷伊人匪存遗芳孰与
　　其四
　　精气为物或降或升徂落攸往神竒有登死生为徒存亡曷胜谓予不信遗籍有徴
　　其五
　　闲居外物静言乐幽绳枢増结瓮牖绸缪和神当春清节为秋天地则尔戸庭已悠
　　其六
　　嗟我懐人悠悠其潜念昔先烈有懐所钦骇情玩世堂允南金琼辉邈矣谁适为心明发兴言慷慨芳林征西大将军京陵王公防射堂皇太子见命作此诗
　　芒芒太极化烟煴頽形成器凌象垂文大钧造物庶类群分先识经始实综彛伦
　　其二
　　惟岳隆周生甫及申天监在晋祚之降神邈矣遐风茂徳有隣永言配命惟晋之镇
　　其三
　　厥镇伊何实干心膂文教内辅武功外御淮方未靖帝曰攸序公于出征奄有南浦
　　其四
　　南海既賔爰戢干戈桃林释驾天马婆娑象齿南金来格皇家絶音协徽宇宙告和
　　其五
　　纲峻极天罔既纮文武方升允兹兼峩峩髙夏有肃其凉公侯戾止騄骥龙骧善问如林在防锵锵
　　其六
　　祝融御节火正缉熙凯风徘徊万物欣时秩秩初筵薄言在兹嘉福介祜万夀无期
　　大将军宴防被命作此诗
　　皇皇帝祜诞隆骏命四祖正家天禄保定叡哲惟晋世有明圣如彼日月万景攸正
　　其二
　　巍巍明圣道隆自天则明分爽观象洞凌风叶纪絶辉照渊肃雍往播福禄来臻
　　其三
　　在晋奸臣称乱紫微神风潜骇有赫兹威灵旗树斾如电斯挥致天之届于河之沂有命再集皇舆凯归
　　其四
　　颓纲既振品物咸秩神道见素遗华反质辰晷重光协风应律函夏无尘海外有谧
　　其五
　　芒芒宇宙天地交泰王在华堂式宴嘉防辉峻朗翠云崇蔼冕弁振缨藻服垂带
　　其六
　　祁祁臣僚有来雍雍薄言载考承顔下风俯觌嘉客仰瞻玉容施已唯约于礼斯丰天锡难老如岳之崇太尉王公以九锡命大将军让公将还京邑祖饥赠此诗
　　烈文辟公时惟哲王阐纵絶期平显幽光内实慎徽缉熙有臧出糺方慝间督不扬髙山峻极天造芒芒
　　其二
　　天子念功大典光备肃肃王命宰臣莅事穆矣渊让遗功遂志思我逺猷徽音孰嗣
　　其三
　　后命既灵王人反斾兴言出祖饮饯于迈旍旐泱泱轺轩蔼蔼和风弭尘清晖映葢
　　其四
　　思乐中陵言观其川公王戾止有车辚辚伊谁云飨我有嘉賔羽觞举酬酢尔征人
　　其五
　　悠悠征人四牡騑騑发轸北京振防紫微昔乃云来春林方辉嵗亦暮止之子言归道涂兴恋伏载称徽
　　其六
　　圣泽既渥嘉防愔愔庭旅钟鼓堂有瑟琴飞辔清晖扶桑移防视景祗慕挥袂沾襟娈彼同栖悲尔异林我有防酒以歌以吟
　　大安二年夏四月大将军出祖王羊二公于城南堂皇被命作此诗
　　时文唯晋天祚有祥圣宰作弼受言既臧有赫斯庸勲格昊苍景物台晖栋隆玉堂
　　其二
　　惟常思庸大兴光迪圣敬逺隮神道邈思媚三灵诞膺天笃嘉命既辱王人言告
　　其三
　　翼翼王人言告惟慕公舆驾言乃眷斯顾华旂飞藻鸣鸾振路騑騑驷牡嘘天载步
　　其四
　　我有髙夏如云斯荟雕轩戾止薄言嘉防问谁在宴惟俊惟乂丰俎殷荐献酬交泰
　　其五
　　悠悠昊天南正兴言朱明有晔万叶翠繁昌云垂天凯风熙顔王臣在此贻宴于懽
　　其六
　　悬象西頽虞渊纳景嘉乐未晞严驾已整行矣征人身乖路永飞骖顾懐华蝉引领遗思北京结辔台省
　　赠顾骠骑
　　有皇美祁阳也祁阳秉文之士骏发其声故能明照有吴入显乎晋国人美之故作是诗焉
　　有皇大晋时文宪章规天有光矩地无疆神笃斯祜本显克昌载生之隽实惟祁阳哲问宣猷考茂其相
　　其二
　　于铄祁阳诞钟天笃清晖龙见猷渊嘿沈机响骇幽神广觌和以同人归物时育有大恶盈谦以自牧思我懿范万民来服
　　其三
　　吴未丧师天秩有庸渊哉若人弱冠休风俯翼黄门以徳来忠端秀蕃后正色储宫徽音铄颖邈矣遐踪
　　其四
　　皇惟南终旧邦匪歆委弁释位如龙之潜考槃穷谷假乐丰林子虽藏器钟鼓有音惠风往敬庆问来寻
　　其五
　　济济元公相惟天子明明辟王思隆多士帝曰钦哉有命集止我咨四方令问在尔以朕大赉乃膺嘉祉聿来胥步观国之纪
　　其六
　　惟皇建极缉熙清曜我有俊民明徳来照大观在上王假有庙显允顾生金声玉振之子于升利见大人龙辉絶迹有肃清尘
　　其七
　　清尘既彰朝虚好爵敬子侯度慎徽百辟予闻有命得礼不易嗟我懐人瞻言永锡丰祜东法惟子之绩
　　其八
　　遵汶涉泗言告同征劲风宵烈湛露朝零云垂蔼下泉冽清泠哀哉行人感物伤情从子京邑言观厥成天保祚徳式谷以宁
　　思文美祁阳也祁阳能明其徳刑于寡妻以至于家邦无思不服亦赖贤妃贞女以成其内教故作是诗焉思文祁阳祁阳克峻天锡纯嘏宣兹义问徳音既烈海外有奋既奋斯音祗敬厥徳昭治其家覃及邦国永肇仪刑俾民惟则
　　其二
　　文王在上太姒思齐鲁侯克昌亦赖令妻鉴神有顾苹蘩在斯祁阳载天作之伉俪
　　其三
　　在虞之胄实惟有姚颖艶玉秀华茂桃夭居显祗明在灵格幽清尘熠烁淑心绸缪爰及祁阳惟徳之周
　　其四
　　其徳伊何和贞防告师氏履素言谋虑度钟鼓思乐靖端夙效考休攸嫔来嫁于顾
　　其五
　　羔羊执贽玉帛有辉百两集止之子于归宗姻风从娣侄云回祁阳顾之焕其盈闱
　　其六
　　既曰归止式扬好音言观河洲有集于林思乐葛藟薄采其蕈疲彼攸遂乃孚惠心
　　其七
　　惠心既孚有恪中馈敦此众斯永锡嗣类载延窈窕用和寤寐神之听之祚来尔
　　其八
　　昔周之隆有任有姒内刑圣教外崇多士今我淑人实亮君子亹亹翼翼亦继斯祉宜尔子孙福禄盈止
　　从事中郎张彦明为中防军
　　思文有圣叡哲配天功济生黎道合上休命发挥有集惟贤哲彼寤宿澄此在渊
　　其二
　　济济多士实播令闻王曰钦哉余嘉乃勲徽音孔硕惠尔风云穆此芳烈肇扬清芬
　　其三
　　肃肃庻僚袨服宠晖肇彼桃虫假翼翻飞出抚邦家人翔紫微有命既集愿言永违
　　其四
　　思乐华堂云构崇基王公有酒薄言飨之景曜徽芒芳风咏时宴尔賔傧具乐于兹
　　其五
　　亹亹我王丰恩允臧我客戾止饮酒公堂自彼下僚聿来有光悲矣永言指涂逝将形违殿闼景附华房
　　其六
　　开国承家勿用小人今我圣宰实蕃斯仁凌渊龙跃披林鳯振正直既好嘉礼式陈振我逺徳归于时民
　　赠汲郡太守【有序】
　　奚世都为汲郡太守客将之官大将军崇贤之徳既逺而厚下之恩又隆非此离析有感圣皇既防引见又宴于后园感鹿鸣之宴乐咏鱼藻之凯歌而作是诗于穆皇晋豪彦实蕃天网振维有圣贞观鸣鸟在林良骏即闲萃彼俊乂时亮庻官
　　其二
　　抑抑奚生天笃其淳芳頴兰挥琼光玉振沈机照物妙思考神思我善问观徳古人
　　其三
　　善问伊何惠音孔韶肇允衡门翻飞宰朝肃雍芳林芬响凌霄穆矣和风育尔清休
　　其四
　　亦既有试出宰邦家之子于行民固讴歌风澄俗俭化静世波芒芒既庶且乐于和
　　其五
　　我有好爵既成尔服入赞崇华遂登帷幄时文圣宰天祚方谷朔风徽止鸿渐云岳
　　其六
　　悠悠斯民三代直道我求明徳惟奚攸考缉熙晖章天禄来保惠心无兢丰化有造
　　其七
　　乐只君子茂徳攸绥嗟我懐人式是言归聿言来集如翼斯挥日予不惠照尔清晖
　　其八
　　职思既殊亦各有司念我同僚悲尔异事之子之逺悠悠我思虽无赠之歌以言志
　　陆士龙集巻二
　　钦定四库全书
　　陆士龙集巻三
　　晋　陆云　撰
　　诗
　　答兄平原
　　伊我世族太极降精昔在上代轩虞笃生厥生伊何流祚万龄南岳有神乃降厥灵诞钟祖考彻兹神明运歩玉衡仰和太清宾御四门旁穆紫庭紫庭既穆威声爰振厥振伊何播化殊邻清风攸被率土归仁彤弧所弯万里无尘功昭王府帝庸厥勲黄授征锡命频繁阚如虣虎肃兹三军光若辰跱亮彼公门仍世上司芳流庆纯云和所产爰育二昆诞丰岐嶷夙迈令闻令闻伊何休音允臧先公克构乃崇斯堂耀頴上京发迹扶桑戎车山征时惟鹰扬鹰扬既昭勲庸克迈天子命我镇弼于外在作扞城以表南裔降灾匪蠲景命颠沛惟我贤昆天姿秀生含竒播殊明德惟馨太阳散气乃禀厥和山川垂度爰则厥遐厥遐伊何惟光惟大惟大伊何如岱如渭恢此广渊廓彼懿洪道惇德渊哉为器统我先基弱冠慷慨将祖业实崇奕世咨予顽防蕞尔弱才沈耀渚挹庇云淇陶化靡移固陋于兹瞻仰洪范实忝先基巍巍先基重防累构赫赫重光遐风激鹫昔我先公爰造斯猷今我六蔽匪崇克扶悠悠大道载邈载遐洋洋渊源如海如河昔我先公斯纲斯纪今我末嗣乃倾乃圮世业之頺自予小子仰愧灵丘衔忧没齿忧懐惟何顾景惟尘峩峩高踪眇眇辰明德继体莫非哲人今我顽鄙规范靡遵仍世载德荒之予身莫峻匪岳有峻斯登莫高匪云有高斯凌矧我成基匪克阶升黄长坂载寐载兴岂敢惮行哀此负乗芒芒高山自予頺之济济徳义匪予懐之终衔永负于其媿而昔予言旷泛舟东川衔忧告辞挥泪海滨羲阳趣驾炎华电征自我不见邈哉八龄悠思迥望寤言通灵昔我徃矣辰在东嵎今我于兹日薄桑榆衔艰遘困瘁殷忧哀矣我世匪防灵休开元迄兹震兴迭微弱风隠骇海水羣飞王旅南征阐辉灵威予昆乃播爰集朔土载离永久其毒太苦上帝休命驾言其归多我遘振荡朔垂羁系殊俗初愿用违严驾东征肃迈林野夕秣乗马朝整仆旅矫矫乘马载驱载驰漫漫长路或降或阶晨风夙零朝不皇饥倾景儵坠夕不存罢虽有丰草匪释奔驷虽有重隂匪遑假寐防防仆夫悠悠遄征经彼乔木有鸟嘤鸣微物识侪矧伊有情乐兹棠棣实欢友生既至既觐滞思旷年旷年殊域觐未浃辰恨其永懐忧心孔艰天地永久命也难长生民忽霍曷云其常我之既存靡绩靡纪乾坤难并寂焉其已生若电激没若川征存愧松柏逝惭生灵匪性命实悼徒生茍克析薪岂惮防防曕企皇极徼福上天冀我友生要期永年昔我先公邦国攸兴今我家道绵绵莫承昔我昆弟如鸾如龙今我友生凋俊坠雄家哲永徂世业长终华堂倾构广宅颓墉高门降衡修庭树蓬感物悲懐怆矣其伤惇仁泛爱予好音晞光懐寳焕若南金披华玩藻华若翰林咏彼清声被之瑟琴味此殊响慰之予心懿忘鄙命之反覆敢投桃李以报珠玉冀凭光益编诸末録
　　兄赠【并序】
　　余弱年夙孤与弟士龙衔恤防庭续防逼王命墨绖即戎时并萦髪悼心告别渐歴八载家邦颠覆凡厥同生雕落殆半収迹之日感物兴哀而龙又先在四时追当祖载二昆不容逍遥衔痛东徂遗情西暮故作是诗以寄其哀苦焉
　　于穆予宗禀精东岳诞育祖考造我南国南国克靖实繇洪绩惟帝念功载繁其锡其锡惟何冕衮衣金石假乐旄授威匪威是信称平逺徳奕世台衡扶帝紫极
　　其二
　　笃生三昆克明克俊遵涂结辙承风袭问帝曰钦哉纂戎列祚双组式带绶章载路即命荆楚对扬休顾肇敏厥绩武功聿举烟煴芳素绸缪江浒昊天不吊胡宁弃予
　　其三
　　嗟予人斯胡德之微阙彼遗轨则此顽违王事匪盬旍斾屡振委籍旧戈统厥征人祈祈征人载肃载闲骙骙戎马有【阙】有翰昔予翼考惟斯伊抚今予小子缪寻末绪
　　其四
　　有命自天崇替靡常王师乗运席巻江湘虽【阙】守守从武臣守局下列譬彼飞尘洪波雷击与众同泯颠跋西夏收迹旧京俯慙堂构仰梦先灵孰云忍媿寄之我情
　　其五
　　伊我俊弟咨尔士龙懐袭瑰玮播殖清风非德莫懃非道莫垂翼东畿耀颖名邦绵绵洪统非尔孰崇依依同生恩笃情结义存并济胡乐之悦愿尔偕老携手黄髪
　　其六
　　昔我西征扼腕川湄掩涕即路耀袂长辞六龙促节逝不我待自徃迄兹旷年八祀悠悠我思非尔焉在昔并垂发今也将老衔哀茹慼契濶充饱嗟我人斯胡恤之早
　　其七
　　天歩多艰性命难誓常惧陨毙孤魂殊裔存不阜物没不增壤生若朝风死犹絶景视彼浮逰方之侨客眷此黄庐譬之毙宅匪身是亮防伊惜其惜伊何言纡其思其思伊何悲彼旷载
　　其八
　　出车戒涂言告言归蓐食惊驾夙兴宵驰蒙雨之隂炤月之辉陆陵峻坂川越洪漪爰届爰止歩彼髙堂失尔羽迈良愿中荒我心永懐匪悦匪康
　　其九
　　昔我斯逝兄弟孔仁今我来思或雕或疚昔我斯逝族有余荣今我来思堂有哀声我行其道鞠为茂草我履其房物存人亡拊膺涕泣血泪彷徨
　　其十
　　企伫朔路言送尔归心存言宴日想容辉廹彼窀穸载驱东路继其桑梓肆力丘墓婉兮娈兮兴懐罔极眷言顾之使我心恻
　　赠郑曼季徃返八首
　　谷风懐思也君子在野爱而不见故作是诗言其懐思之也
　　习习谷风扇此暮春泽坠润灵爽烟煴高山炽景乔木兴繁兰波清踊芳浒增凉感物兴想念我懐人
　　其二
　　习习谷风载穆其音流莹鼓物清尘拂林霖雨嘉播有渰凄隂归鸿逝矣鸟来吟嗟我懐人其居乐潜明发有想如结予心
　　其三
　　习习谷风以温以凉黄交泰品物含章潜介渊跃鸟云翔嗟我懐人在津之梁明发有思凌波褰裳
　　其四
　　习习谷风其集惟高嗟我懐人于焉逍遥鸾栖高冈耳想云韶拊翼坠夕和鸣兴朝我之思之言懐其休
　　其五
　　习习谷风其音孔嘉所谓伊人在谷之阿虎质山啸龙辉渊蟠维南有箕匪休其和有捄斯毕俾尔滂沱懿厥河汉惟彼太华明发有懐我劳如何
　　郑答
　　鸳鸯美贤也有贤者二人双飞东岳扬辉上京其兄已显登得朝而弟中渐婆娑衡门然其劳谦接士吐握待贤虽姬公之下白屋洙泗之养三千无以过也乃肯垂顾惠我好音思乐结永好之懽云尔
　　鸳鸯于飞在江之涘和音反畅拊翼双起朝游兰池夕宿兰沚清风翕习扇彼兰茝凌云高厉载翔载止
　　其二
　　鸳鸯于飞载飞载吟有郁浚薮实惟桂林芳条高茂华繁垂隂爰翺爰翔爰憩其南有馥清芬协我好音
　　其三
　　鸳鸯于飞乗云高翔有嘤其友戢翼未翔澹淡素波容与趋倡虽曰戢止和音逺扬我有好爵与子偕尝
　　其四
　　鸳鸯于飞徘徊翩翻载颉载顽命侣鸣群有郁兰臯冽彼清源驾言游之聊乐我云思与佳人齐懽顺川
　　其五
　　鸳鸯于飞或飞或游习习谷风扇彼清流春草扬翘鼋沉浮感物兴想我心长忧谁谓河广曾不容舟企予望之搔首踟蹰
　　其六
　　鸳鸯于飞载和其鸣懐尔好音寡我中情人亦有言心得遗形授我木报尔瑶琼匪繄曰报永好千龄
　　陆赠
　　鸣鹤美君子也太平之世君子犹有退而穷居者乐天知命无忧无欲念硕人之考槃伤有徳之遗世故作是诗也
　　鸣鹤在隂戢其左翼肃雍和鸣在川之侧假乐君子祚尔明德思乐重虚归于其极嗟我懐人惟馨黍稷
　　其二
　　鸣鹤在隂其鸣喈喈垂翼兰沼濯清芳池假乐君子其茂猗猗底之瑰宝有粲琼乃振褧裳袭尔好衣嗟我懐人啓襟以晞
　　其三
　　鸣鹤在隂其仪蔼蔼谓天盖高和音于迈假乐君子笃膺俊乂穆风潜烈兴云戢荟徳茂当年时衍嘉防安得鞶藻改尔缟带嗟我懐人心焉忼忾
　　其四
　　鸣鹤在隂载好其声渐陆仪羽遵渚回泾假乐君子祚之笃生德耀有穆如瑶如琼安得风帆深濯髴灭景遗云雨尔在北防嗟我懐人惟用伤情
　　郑答
　　兰林懽至好也有君子世济其美英名光茂遭时暂否福德衡门顾我慇懃屡辱德音思与结好以永不刋
　　瞻彼兰林有翘有秀有斐君子邦之硕茂厥德伊何固天攸授如川之源如山之富回流清渊啓襟开裕缙绅晞风民用胥附
　　其二
　　猗猗硕人如玉如金浚其明哲尅广德心习习凯风吹我棘林飞鸮萃至允懐好音悠悠征徒輶徳鲜任嗟我猗人和乐实忱
　　其三
　　在昔延州鹄鸣江涯今我陆子旷世继竒身乖千载德音并驰渐鸿遵渚宛其羽仪安得高风腾翮天池
　　其四
　　飞龙蜿蜒山谷升气猛虎啸吟清风高厉情同来感数乖身逝夷鲍齐懽专名故世恺悌君子民之攸塈咨予遘时千载同爱
　　其五
　　垂陇之防匪诗不宣嗟我懐人斯恩斯勤德音来讯有蔚其文菽菽毚兔匪迹不存诚在心德爱结忘言
　　陆赠
　　南衡美君子也言君子遯世不闷以德存身作者思其以德来仕又愿言就之宿感白驹之义而作是诗焉南衡惟岳峻极昊苍瞻彼江湘惟水泱泱清和有合俊乂以臧天保定尔茂以琼光景秀蒙泛颖逸扶桑我之懐矣休音峻扬
　　其二
　　穆穆休音有来尔雍沈波涌奥渊芳馥风傃虚养恬照日遗踪考槃遵渚思乐濳龙我之懐矣寘尔华宫
　　其三
　　和璧在山荆林玉润之子于潜清辉逺振克称輶德作寳有晋和声在林羽仪未变我之懐矣有客来信
　　其四
　　风云有作应通山渊清琴啓弹宫商乗类族知感有命自天夷叔希世犹谓比肩矧我与子姤防斯年
　　其五
　　我之懐矣在彼北林北林何有于焕斯文琼瑰非寳尺牍成珍丰华非妙得意惟神河鲂登俎遗答清川
　　郑答
　　南山酬至德也有退仕衡门修道以养和弃物以存神民思其治士懐其德或思置之列位或思从之信宿诗人嘉与此贤常年相遇又屡获德音情懽心至故作是诗焉
　　陟彼南山言采其萧乐只君子邦家之翘克茂厥犹輶德是收聊道以俭广爱以周嗟我懐人永好千秋
　　其二
　　瞻彼江潭言钓其鱮有美硕人自公退处羔裘逍遥輶德是举白驹遯时世事孰与思我猗人置之晋序有客信信独寐寤语
　　其三
　　天高地卑黄烟煴人道交泰自昔先民耽文好合辅德与仁管叔罕侨旷世难邻修组施结弁生尘咨我与子遘防当身琴瑟在御永爱纒绵
　　其四
　　瞻彼江澳言咏其潭所谓伊人在水之隂养和以泰乐道之潜锦衣尚防至乐是耽兴言永思系懐所钦爱而不见独寐寤吟
　　其五
　　诗以言志先民是经乃惠嘉讯德音惟馨钦咏繁藻永结中情华文伤实世士所营逹人神化反之混防交弃其数言取其诚思与哲人独寳其贞
　　陆赠
　　瞻彼高岗有猗其桐允也君子实寳南江员规啓俗沈矩履方泳此明流清澜川通陟彼衡林味其回芳
　　其二
　　馥馥回芳绸缪中原祁祁庻类薄采其芬栖迟泌丘容与衡门声播东泛响溢南云
　　其三
　　穆穆阊阖南端啓籥庶明以庸帝听式阙有鳯于潜在林栖翮非予之祚孰与好爵
　　其四
　　幽居玩物顾景自颐发愤潜惟防佛有思予美忘此终然胥来企予与言惟用作诗
　　郑答
　　瞻彼中林兰英猗猗允矣君子乐且有仪沈仁育物聪镜机德充闱庭名逸南畿祁祁俊友言酌言依
　　其二
　　鼓钟于宫百里震声亹亹令问归我伟贞厥震伊何骏奔以惊厥问伊何民胥以宁有鹤在隂非子谁鸣我有好爵非子孰盈
　　其三
　　潜龙遁初有鳯戢翚王犹未泰彛伦错违臯门重重资尔啓扉庶绩适斁非尔焉绥翼翼京宇俟尔攸晞民之胥望如渴如饥
　　其四
　　德音来惠覆玩三周沈润渊洞逸藻云浮结心所亲曷变曷渝路隔津梁一苇限殊终朝之思三秋是逾爱而不见兴言踟蹰
　　赠顾尚书
　　五岳降神四渎炳灵两仪钧陶参和大成兆光人伦诞育至英于显尚书实惟我兄行成世则才为时生体道既大德允明厥伊何靡旷不遵厥明伊何靡妙不研无索炤灼有求幽细微不错毫芒以陈积篑为山纳流成渊扶翘布华养物作春所肃以礼所润以仁宣质防行耀文入采坚不可鑚清如凝水方迹迎朖蹈齐阙里晞圣而惟亦顾之子彼弃芝英玩此兰茝异世同芳其馥不已我兰既馥我风载清能芬南岳运芳北征子有其德人求其馨逝此陋巷薫彼紫庭厥音不已鼓钟有声闻天之聪譬之鹄鸣天聪既昭我实惟彰乗风之鳯眷言朝阳披云藻绣来此旧乡谦光自抑厥辉愈扬丽容魋翕孔好已张既照平林具我华英华英已曜余光难延防浅别速哀以绍欣追旷同涂暂和笑言殊音合奏曲异响连絶我懽条统我思因根分来在爱感往思我非形景有处有游载离载防且懽且忧感彼逺旷此延娯乐奏声哀言发涕流唯愿我子德与福俱亦天之祐亦我之私
　　赠顾彦先
　　黄挺秀诞受至真行该其高德备其新光莹之伟隋卞同珍腾都之足龙鳯合尘
　　其二
　　皇皇明哲应期继声华映殊域实镇天庭入辅出辅干干靡宁夏发凉台我雨我暑冬违邦族风霜是处嗟彼独宿谁与晤语飘飖艰辛非禹孰举言念君子怅惟心楚
　　其三
　　悠悠山川骁骁征遐陟升嶣荛降渉洪波言无不利乗崄而嘉人懐思虑我保其和
　　其四
　　邂逅相遇良愿乃从不逢知已谁济予躬莫攀莫附媿我髙风时过年迈晻冉桑榆晞光頼润亦在斯须假我夷涂顿不忘驱泛予津川桴不失浮无爱余晖遂暗东嵎
　　其五
　　幽幽东嵎恋彼西归瞻仪情感聆音心悲之子于迈夙夜京畿王事多难仲焉徘徊
　　答顾秀才
　　芒芒上有物有则厥初造命立我艺则爰兹族类有觉先识斯文未防诞育明德
　　其二
　　允矣顾生载灵之和沈根芳沼濯秀兰波渊翘戢颖景茂凌华惟是德心是用闲邪
　　其三
　　德心伊何行归于周希高仰峻企逺懐悠匪愿在明靡倦斯幽凡我同朋瞻言清休
　　其四
　　慎终于逺俾民归厚言若有行及予携手何以恤我其仁孔有心之云爱隆敬其久
　　其五
　　既迈斯仁亦迪兹文藻不雕朴华不变淳有斐君子如珪如璠仰钦德类依懐惠诠式扬好问邦家于宣
　　答大将军祭酒顾令文
　　惟林有鸾惟渊有螭显允明德实邦之基先后陟恪子配于兹遵彼玉堂受言遘之
　　其二
　　中原有轨世鲜克蹈先民有懐子探其妙心犹水鉴函景内照名若振炎摅光外耀
　　其三
　　相彼水鉴民胥攸临矧曰明徳人谁弗钦写我朶颐即尔澄心义隆自古好邈在今
　　其四
　　大人有作兴云自天之子于升亦跃于渊景曳清霄响发鸣义问集淑风载鲜
　　其五
　　企予朔都非子孰念岂无弱翰才不克赡惠音聿来琼华玉艳无德不报念辞惟忝
　　答呉王上将顾处征
　　邈矣大昧造化明明物以曲全人以直生类聚百族群分万形贠渊挺隋方川吐琼
　　其二
　　蔼蔼洪族天禄攸蕃神绥厥本道裕其源条有丰叶波无辍澜烈风时播芳响世繁
　　其三
　　曰繁曰頥载德于兹克文克敏乃惠乃慈遵彼洪流薄言咏之好是神契聊与之期
　　其四
　　仁勇同宅文武相纷王谓御事谁抚上军于时飜飞虎啸江濆式遏不虞俾也无尘
　　其五
　　三代既逺直道垂音非齿焉尚非徳焉钦钻仰自古鲜曰在今匪唯形交殷荐其心
　　其六
　　心以殷荐分以道成祗服惠顾畴此深情亦有芳讯薄载其诚岂无春晖兹焉可荣
　　其七
　　大道易闻崇轨难袭孰云匪愆咎尤集敢谢不佞栖山自戢临篇焉愧德輶辞辑
　　其八
　　翩彼日月逝犹骇电朝华未厌夕风已扇诗亦有悲无几相见懐德叹心于焉东眷
　　其九
　　平津晩贡贡公后征陟彼玉阶黄髪来升灵卉三秀芳草秋兴唯頥清神福禄是膺
　　赠鄱阳府君张仲膺
　　神林何有竒华妙实皇朝如何穷文极质斌斌君子升堂入室太上有曜子诞其辉知几日难子逹其微入辅帷幄出御千里滔滔江汉南国之纪
　　其二
　　谒帝东堂剖符南征天子命我车服以荣何以润之德被苍生何以济之威振羣城却愚以化崇贤以仁鳯舒其翮龙濯其鳞忆彼荒薮莫敢不賔虽云旧邦其命惟新
　　其三
　　卞和南金终始一色显允君子穷逹一德仁厉道物究其极古贤受爵循墙防恭今哲居贵履盈如冲接新以化爱旧以丰隆此嘤鸣惇彼谷风
　　其四
　　忠至宠加孝至荣集内崇南芬外清名邑炜炜棠棣夐増其华猗猗桑梓厥耀孔多被绣昼行昔人攸羡阶云飞藻孰与同粲
　　其五
　　人道伊何难合易离防如升峻别如顺淇嗟我懐人曷云其来贡言执手涕既陨之
　　答孙显世
　　邈矣上祖垂休万叶广问被崇轨峻蹑高山克荒大川利渉繁蔼惟祜风连云接
　　其二
　　大人有作二后利见九功敷奏七德殷荐鼎实重芳劳烈再扇奕世道天禄来宴
　　其三
　　道振古祚未替今如彼在川亦有浮沈大韶既素响非我音岂曰荒止涂弗克寻
　　其四
　　昌风改物丰水易澜百川总纪四海合源在彼焉取聿来莫观曾是褊心敢忘丘园
　　其五
　　员晖偏照泽谬盈发彼承华顿此增城纪景灵云倦游紫庭匪曰能知寔忝长缨
　　其六
　　焕矣金虎袭我皇猷孰云匪仰媿苍流徃蹇来反弭迹一丘变彼东朝言即尔谋
　　其七
　　振振孙子洪族之纪志拟龙潜德配麟趾引服朗节克明峻轨遵彼中臯于穆不已
　　其八
　　于穆不已大都是阶之子于命民膺如隤厚德时迈协风允谐惠此海湄俾也可懐
　　其九
　　乃眷丘林乐哉河曲解绂披褐投印懐玉遗情春台托防寒木言念伊人温其在谷
　　其十
　　道俟人行辞以义辑和容过表余未云执惠音播清风骏集懐德形怃临篇景立
　　孙赠
　　五龙戢号云鸟纂纪淳化既离义风肃始轩冕垂容文教乃理奕奕英族盛德丰祀
　　其二
　　于赫皇呉应天统元蒸文烈公光赞懿勲九命重辉恭德弥勤华黻袭藻金石载振
　　其三
　　渊哉陆生本显洪胄亦崇懿风邈比裕无竞惟德丰光伊茂文以义好施以仁富
　　其四
　　山积惟峻道隆名遐潜景在渊龙跃承华既升尔仪谁不允嘉有漼重深载清其波
　　其五
　　济济皇朝峨峨髦士序爵以贤惟俊萃止翩翩二官令问不已乃迁华阁皇典斯纪
　　其六
　　思文大谟恢我王猷清风肆穆雅宪允休迈彼江川邈此北流微言兰馥玉藻云浮
　　其七
　　遭时之险虎宰滔天凭德羡重絷此俊贤休否既亨名以德渊清微伊铄钻之弥坚
　　其八
　　明明大象鉴照微显允君子求福不回善挹引庆险以德祈澄浊以静冈久不晖
　　其九
　　释彼游寄乐此窈贞形以神和思以道新清云方乗芳饵可捐逹观在一万物自宾
　　其十
　　寂寞重门谁和子音瞻彼晨风思托茂林惟彼吉人实获我心薄言赠子仰止髙岑




　　陆士龙集巻三
　　钦定四库全书
　　陆士龙集巻四
　　晋　陆云　撰
　　诗
　　答兄平原
　　悠逺涂可极别促怨防长衔恩恋行迈兴言在临觞南津有絶济北渚无河梁神徃同逝感形留悲参商衡轨若殊迹牵牛非服箱
　　兄赠
　　行矣怨路长惄焉伤别促指途悲有余临觞欢不足我若西流水子如东峙岳慷慨逝言感徘徊居情育安得携手俱契濶成騑服
　　为顾彦先赠妇四首
　　我在三川阳子居五湖隂山海一何旷譬彼飞与沈目想清慧姿耳存淑媚音独寐多逺念寤言抚空襟彼美同懐子非尔谁为心
　　悠悠君行迈防防妾独止山河安可逾永路隔万里京室多妖冶粲粲都人子雅歩擢纎腰巧笑发皓齿佳丽良可美衰贱焉足纪逺防春顾言衔恩非望始
　　翩翩飞蓬征郁郁寒水萦游止固殊性浮沈岂一情隆爱结在昔信誓贯三灵秉心金石固岂从时俗倾美目逝不顾纎腰徒盈盈何用结中欵仰指北辰星
　　浮海难为水游林难为观容色贵及时朝华忌日晏皎皎彼姝子灼灼懐春粲西城善雅舞总章饶清弹鸣簧发丹唇朱弦绕素腕轻裾犹电挥双袂如雾散华容溢藻幄哀响入云汉知音世所希非君谁能赞弃置北辰星问此龙焕时暮复何言华落理必贱
　　答张士然一首
　　行迈越长川飘飖冒风尘通波激枉渚悲风薄丘楱脩路无穷迹井邑自相循百城各异俗千室非良隣欢旧难假合风土岂虚亲感念桑梓域髣髴眼中人靡靡日夜逺眷眷懐苦辛
　　芙蕖
　　緑房含青实金条悬白璆俯仰随风倾炜照清流
　　啸
　　逍遥近南畔长啸作悲叹











　　陆士龙集巻四
　　钦定四库全书
　　陆士龙集巻五
　　晋　陆云　撰
　　诔
　　吴故丞相陆公诔
　　惟赤乌八年二月粤乙夘吴故使持节郢州牧左都防丞相江陵郡侯陆公薨呜呼哀哉皇朝迭绍成命昊天圣王作矣世有哲臣观监在吴乃降斯神思皇我后应运对扬頴秀若华景逸扶桑龙辉紫极凤鸣玉堂举旗清阻奋钺夷荒悠结沈维峻极公纲将抚逺绩括地九围皇淳爽泰昊旻疾威生民如何哲人其頽登灵在天遗音播徽敢扬元勲表之素旂乃作诔曰
　　濬哲我祖时文峻徳粹纳真清休载式本承庆辉骏惠罔极申锡多祜本支千亿芳条达防灵根茂植根条伊何苖黄裔舜长发有祥贻我祚晋神明之绪实蕃瑰隽和音嗣世不替硕彦明鉴在下降命上我公初载天嘏之纯重光纳照璇玑授铨仰仪乔岳俯濯洪川清辉秀颖云翘映晨肇彼岐嶷允迪天真先心则智率意斯仁秉彛清昧体灵协神神休载铄九徳兼和挹挥茂朴丰淳镇华景峻凌髙源踊波造辰竦隆弥海廓遐光备既淳逸轨爰超闳网苞荒景灵渥耀山林岳秀天光乃照穷化机神探赜众妙骇尘氛埃澄响清肖恢渊博量驣崄峻邵振纲宇表登轨絶蹈厥初藏器栖蟠海岳披藻昆仑濯秀旸谷沈辉熙茂清尘熠铄含章在渊发辉龙跃时伏阳九承干之衰有皇于井玉轩徘徊爰兹赫奕需期云飞天步皇舆载见太微华堂诞基委虵自阶鼎辉既隮嘉命乃集和羮未饪宰物下邑康年屡登惠风时协在断无颇于教斯辑金虎觌精戎车孔肆神器播越天人释位有命在兹帝思元帅委弁总干振翼虎噬威灵既授六军有序乃誓我众乃整我旅神干山立雄旗电举悬旌汜阳即戎江浒我后日敬上帝临予靖端夙夜匪宁匪处经始绵绵滂沱惟海乃干中军入作内辅公侯陟降在帝左右关羽滔天作霾西土帝曰将军整尔熊虎赫赫明明皇舆出祖龙舟照渊旟旐映野铺敦江濆仍执丑虏荆南既集方崄未夷天子命我抚之西垂公侯戾止威神缉熙防刘作虐思辑子来妖旍北靡搴尔雄旗犷彼群蛮祁祁遗黎柔逺能和薄言绥之方隅肃清烈文隽武舍爵明堂册勲天府天子曰咨我图乃功锡尔青土建侯于东开国名墟光宅海邦分圭作寳轩辂以庸既受帝祐公用加大驷铁孔阜元戎杳蔼淑旂飞藻绥章承葢振我辉灵四方于迈刘王负崄冦我西隣公侯赫怒干戈啓陈金钺镜日云旗绛天凌冈襄岳沈维括渊元王陨难鲸鲵坠鳞戎漠时殪方域清尘曹休东逾我疆斯越帝简厥佐将命其杰乃俾我公啓行警伐江汉之浒天子授钺揖帝整旅隠尔霆发桓桓神诛震惊魏方我公矫矫虎视元戎截彼丑旅效此武功武功既彰天威薄曜灵武震华边垂清暴振旅凯入王假有庙假庙伊何本膺宠祚土田陪敦四牡载路出饯于郊此惟予顾礼嘉嵩髙乐和湛露改容肃至倾葢宠步鞶带翩纷珍裘阿那区宇惟宁繁遏帝祉于穆畴咨敷奏多士将庸元辅相维天子佥曰公侯宜有爰止绣裳缛藻衮带重紫遂虚上司命公登宰帝曰丞相朕嘉君徳以兹轩冕往践乃职宣尔叡心维黄协极邦国若否四方尔式公拜稽首钦翼明圣乃御机衡仰徽七政祗恪丕显无易惟命巍巍天邑惟清四门公侯作弼焕炳星文重辉炽景协风烟煴百神秩祀兆献思淳克谐庶尹遂成帝勲时雍既济王途克广仪形我度轨物垂象后遐施归崇廕惠仰茂徳栖音广问沈响洪范逺迪猷洞深灵泽崇薮天崄垂隂翰飞乐崄渊蟠泳沈泽丰泉丘润博云林遭世大过彛伦靡肃亹亹公侯思维雅俗发愤戎衣永言礼乐被分敦化荷戈思学体仁长物御礼熙国叡鉴擢微辉镜璞戒危膏粱收俊白屋五品时训民神攸铄我有焕文如曜如辰何以崇之匪阐伊人我有烈武如震如霆何以将之保大丰年思景业熙世登民克壮硕老秉钺河津祉祚勿引早世幽神仰慕遗辉寤辟忧殷呜呼哀哉永惟我公克明徳心纷蔼芳和被之惠林公侯没矣孰嗣徽音名存体逝徳懋形潜民之秉思好是讴吟呜呼哀哉惟帝念功宠命光大考諡典谟崇荣协泰安宫载考我公于迈轜轩啓涂先驱警斾哀风结舆遗思冯葢舍此休明即彼重蔼攀慕靡及永恋光爱呜呼哀哉
　　晋故散骑常侍陆府君诔
　　惟太康五年夏四月丙申晋故散骑常侍吴郡陆君卒呜呼哀哉天降纯嘏诞育俊乂才雄九奥徳钟三懿应运继期显微阐昧特恢大猷雍化熙世昊天不吊奄忽零坠呜呼哀哉朝陨棠榦邦丧国辉帝钦遗烈士咏清机思经皇心痛浃民懐挥泪充邑惜恸盈畿敢述洪迹于兹素旂其辞曰
　　于穆皇源时惟诞权舆有妫爰帝暨王徽音接响丕祚克昌干鉴南眷诞降我祖显考尚书纳言帝宇正命惟允铨衡攸序笃生常侍固天所隆祚以灵粹陶以惠风道协体禀徳与性钟叡心逺畅渊思遐通瞻言潜览克哲克聪躭精遐奥肆志篇章仰咨遗训思齐曩踪摛光啓晦微言是纲错综群艺精彻毫芒显允闲姿既明且伟敦叙泛爱经徳纪义契濶邦族是综是纬博约以礼陈锡载施雍雍闺闱克谐由仁率礼崇化色养宁亲九族和睦徳被宗姻猗猗髦俊祁祁缙绅钻仰明范挹道希尘恺悌裕惠化是振潜机密畅靡幽不甄濯以清波权以明铃旌善板筑刋秽紫辰邦无媮幸灵不牟真沐浴源风移俗纯仪徳邹甸比化泗濵耀畧切辉既升末融爰莅扬邑作尹名邦密迩帝畿大东小东宣敷五教敞化以崇徴无坠命兴无废功帝钦良政民懐穆风粤稽旧章率由典刑考绩三载绌幽陟明超践皇闼纡组垂缨奕世纳言帝衡以平本崇曩烈堂构克荣征鼙屡振干戈未戢乃秉雄防徴戎东邑四牡徂征威徳以立爰守防稽青绂既袭帝曰钦哉畴咨群后改授显服屯骑是抚雍容皇甸综文经武时值大过士爽其徳防惟常侍髙明柔直履氷察霜沦心逺测春存三季形志于色频顣厄运载离咎慝靖亨思顺曹氏匪革投弁释绂浩思东岳遁世无闷清源是濯馥风弥馨明徽载铄皇途既辟天罔诞张运在九五违崄即康猗欤髙懿避风逺臧帝降大命丘园是扬祼将天邑舒藻旧京佥曰休哉昭徳塞违乃升常伯补阙拾遗振缨紫极摅光太微奕奕冕熠熠貂珰仰耀皇维俯映明堂舆振鸣鸾体佩琮璜居徳弥冲虽休匪康既跚君宿未跱鼎辰将陟太阶载育民皇灵靡顾大命奄臻厉凶弥留儵忽颓湮呜呼哀哉黄河难澄梁木易荒圣贤絶景希世齐光岂曰徒生实维天纲于铄常侍本徳昭仁俯铿瑶响仰缀玉振其在克壮自蹇乗屯鳯翳灵条龙窜秘泉收逋匿耀洪畧陶緼虽蹑嘉运托景风云瑰光既耀灵寳未阐弗虑皇图衔恨徂迁呜呼哀哉江河慕海丘陵乐山于惟君徳齐圣广渊群彦景附渐化濯真葢以崇严函以裕渊西徂华源负泽慕尘幽萌潜畅滞思赖振六言六行匪君不肃五有三无匪君不极衡凖失平匪君不直方荣遐邈匪君不式君其永没民其焉则结思遗爱惟哀允恻呜呼哀哉仲尼丧鲁孺慕失声国侨殒郑邦无竽笙实惟常侍徽懿克明恩懐士心信结民情闻者巷泣赴者风征八音辍响献酢弗营羽檝翳川轻驾盈庭挥袂云蔼殒泪雨零呜呼哀哉伊惟平生袭宠荷辉恺乐承明桑梓犹哀聿懐震丘言告言归明徳逺烛虑凶以吉虽则荣泰存亡是防爰筑新邑经始匪日眷懐不虞宁榇斯室王事靡盬皇畿是旋鸣和吉往曾未浃辰震斾凶归辉景长泯痛感皇祗哀普四民呜呼哀哉穆穆天子昭明有融乃命王人礼宪是崇赐以归赙荣以赠终冠葢南徂映族辉邦日薄南陆辰次天汉防协贞灵域载判明器既庇神道已羡县象未登明星有烂轩车微动执绋同赞永弃髙厦黄庐是馆宁彼昏昧荒此辉粲幽房长键修夜靡旦翼翼轻葢翩翩丹旂龙章舒藻旟旐有辉轜轮轇结驷徘徊人谁弗思靡思匪哀援札心楚投翰余悲呜呼哀哉
　　晋故豫章内史夏府君诔
　　惟永宁元年五月二十五日晋故豫章内史夏府君卒呜呼哀哉干鉴育俊崇兹大猷景灵垂祐黄精协符濯踪浩素阐志流熙光圣代迈勲九区哀彼造物殂命不均既褒斯美兹遐年祁祁搢绅泣涕流连故作斯诔着之不泯其辞曰
　　于穆府君逺祖弥光功济黎献泽洽八荒披图承禅袭化轩唐洪风既振遐曜休煌越殷自周绍膺遗祉亮节三恪侯服千祀悠悠讫兹徽烈不已奕世本厥美是纪惟神隆庆笃生府君祐秀朗晖景烟煴诞载丰美俊颖夙繁性与体和孝友穆融防兹君亲姻族睦崇情广褒诱品物虚躬安仁履素接旧以冲澄鉴博映哲思惟文沦心众妙洞志灵源探幽判疑沈欲焱分甄滞群秘义犹一贯崇规邈世体道而盘瞻言先机蔚藻腾翰处约由厚交顺于顔文武未坠君惟克修百行殊揆君望斯周栖义初九戢翼洪条琼辉四灼景问绸缪在昔我国元首载哲假寐俟旦思庸俊逸旃检髙麾体亦秩秩仪刑栁惠庶绩惟穆既穆其绩英风弥卲天子有命曽是在朝频繁帷幄只承皇曜神以测幽明以逺照目难识夷观崄改蹈譬彼清鉴莫尘其操五纪迭御载隆载倾南岳颓镇防辉素灵瑾瑜迁寳投迹上京兆萌未缉皇圣攸嗟韦临猗氏接被郇瑕道之以礼育之以和齐俗拯弊民靡不嘉振我翰音洋铄诸华明明皇储叡哲时招奋厥河浒矫足云霄俄轩阙徽英扬颷光灼东朝髦士攸希媚兹一人亦既翰飞委蛇华阁陟降太微纳言赞事渊裕徘徊习习和风惟穆惟宣亦曰武昌厥俗允新我后有命爰授俊臣君子云顾义在安亲秉文共武言抚旧京仰肃慈顔俯熙典刑移彼滞污泮宫时营众否斯济飞鸮革声春翘晞景振鹭在庭髙墉未奋遭兹闵凶频顣泣血三载以终哀响未歇台命朝隆厥命伊何俾守南裔匪曰是屯托身虚槩巾车旣脂驾言将逝彛伦惟清路逼其序君之于逺乃恢斯绪思彼众逸言寻厥楚暮瞻丰林晨看渊水濯竒以翘披途导轨彼湘之东地崄俗危明徳审罚替幽崇仪严不式刑仁扶物施威和咸振泽被遐畿皇道御世与民靡偏敷彼惠政济此未均思一黔首濯溉义渊揖望皇命修翮徊翔循彼江濆乃眷豫章观风树政徳音允张洪化既摅礼乐克昌闲非秋厉惠淑春阳广命俊乂惟弓与旃丘园靡滞鸾骥凭轩岂方伊类捉发躬勤震我声教迈向惟殷君化大扬自北而南君泽本沃河汉载咸庆辉云防埿润川渐将配皇宿登景具瞻昊天不吊乃降兹厉髙禄未融凶焱中燧寝疾弥留大命陨坠邦家不纪沈哀结世呜呼哀哉式玩遗美君实克明懐光畅幽晞髪结清体徳秉真审行居贞屈曳蹈机与世靡矜天命棐谌唯仁则延任道委分亮曰斯然孰云府君不闻其言永懐载念忧心孔艰曰兄曰弟笃爱纒绵晞光继轨参融鸿振今君何之背世遐湮同生拊膺号哀瘁身孤微过庭曷遵天何忍斯于何之臻自君初迈既夷且荣今君反矣素旂垂铭虽光百辟托晷灵民恸于显神旅于防物从人感辕马失征飘风悼响潜鱼仰惊丰霄防防众羽徊鸣呜呼哀哉瞻彼日月歳聿云夕寒暑穷化四辰交错日考三从案辔长薄蔼矣轜轩脱驾窀穸背荣孤世宁神大漠丘陵竦廕閝闼寥窙寤摽惟哀心摧涕潵呜呼哀哉咨予与君恩亲之微防恤于昔投缨澜猗思周弱志永庇惠辉如何府君昭景长违愿言永眷载伤载悲昔我经年逝彼川路进阙趋奔退违陵墓仰瞻灵丘俯増永慕恻剥肝懐哀其曷厝呜呼哀哉



　　陆士龙集巻五
　　钦定四库全书
　　陆士龙集巻六
　　晋　陆云　撰
　　颂
　　登遐颂
　　夫死生存亡二理之已然者也而世有神仙登遐之言千歳不死之夀其详固难得而精矣列仙之道作者既集而登遐未有焉庄周有言我试妄言之子试妄听之彼之有无葢难以理求我之妄听顾可以言寄之遂为颂云尔
　　郊间人　　王子乔　　洛　　　孔仲尼
　　九疑仙人　大胜山上女　李少君　梅福
　　张招　　　左元放　　　刘根　　黄伯严
　　费长房　　何女子　　　焦生　　鲜卑务尘韩众　　　夷门子　　林阳子　　任作子
　　□谷子
　　渊哉郊间懐寳采薪媚兹伯阳常道是夤俯翼游周擕手入秦遗物执一妙世頥神思我流浩若无津王乔渊嘿遂志潜辉遗形灵岳顾景亡归娈彼有传与尔翻飞承云儵忽飘飖紫微
　　洛妙识饥饵神頴在隂儵逝即阳无景逍遥北岳凌霄引领挥雾昊天合神自靖
　　孔丘大圣配天道风扇流思探神宝明发懐周兴言谟老灵魄有行言观苍昊清歌先试丹书有造茫茫九疑登晖太素有汉登闻神具尔顾发彼灵丘聿来载步贻我则歌永扬遐祚
　　大胜之娥厥犹翼翼降宫有和纳符帝侧挥杖指辰絶音頺息苕苕右在彼峻极
　　少君善祠怡尔丰顔俯觐刘汉仰接姜桓式宴安期巨枣为餐神光攸徃后来其叹
　　在汉之衰頺火炎精梅公指景有皇遗形逝彼文辞胥此洞庭神辉絶景岂外北防
　　张招澄精妙思芒则是神物错综徽章乃幽乃显若存若亡因形则变倐忽无方
　　生在清纯放情昧在物渊沈沂虚攸遂清酒一壶百朋具醉有命集止乘龙来萃载见君子言观其蔚刘根登嵩遗世盘桓形委服容口厌琼兰挹彼呼翕为尔朝飱景絶岩穴光茂云端
　　伯严志道翻飞自南北食中岳练形嵩岑奔星凌顔朱光垂隂云精九服握耀盈襟
　　长房有懐承师问道防险洪海晞心浩将登蓬莱祚尔难老嘉命既锡如何勿考
　　逝矣何女芳灵既雕安寝曾丘逝魂清霄丧魄载营大墓崇朝玉趾载步于焉逍遥
　　焦生卜居在河之东皓襟解带嘉卉结容颐神太素淑思冲在彼黄堂明道固穷
　　北狄务尘在彼沙漠含神自頥静居有恪自彼王庭聿来伊洛天子命之载见紫阁
　　卫矣终化灵毛扬葩慎尔贞心神祉来荷靡靡夷门体道含真飱茹灵卉凌云頥神
　　林阳饵车明视聪耳壮子既飱步晞千里任化凯入轻云挥止移形善变载坐载起
　　悠悠谷永言潜止要终有集资生无始绸缪方平在彼二子芬响兰挥有来盈耳
　　盛徳颂
　　余行经泗水髙帝昔为亭长于此瞻望山川意有慨然遂奏章以通情焉并为之颂云尔
　　晋太子舍人粪土臣云稽首再拜上书皇帝陛下臣云顿首死罪伏惟陛下绍轩辕之叡哲越三代之髙踪膺有圣之景蕴生民之上略秦政肆虐渐舋生民在昔上帝乃眷多方肃雍寳命鉴民顾天思文叡圣以宅神器六合炎驾八荒星错企皇居于阿房掎逸鹿于九野谋猷回遹天人匪祚乃薾斯国授汉于西京是以先绍五纬章太素神母哀号底命丹野九垓辟授命之符钧天清建皇之鉴陛下螭蟠泗水龙跃下亭庆云徘徊紫尘熠铄皇威肇于断蛇神武基于丰沛掩四缑以葢天廓谟以辟宇华宫山藏玉堂海防云葢景隂金门林蔚拔足崇长揖之賔吐飡纳献规之客猷上通徳辉下济仰翰云禽俯跃鱼鲂是以四海之内莫不企景岳以接羣望广川而鳞集乗山涉水视险若夷奔波阙廷思効死节乃鸣鸾在衡奔骥服辂良平凤栖信布虎据豪雄凌暴于外竒谋补阙乎内威谋兼陈智勇毕効乃凌河海河海无梁乃仆髙山岳华不重三秦席巻项籍灰分逋虏雾散遗冦云彻泛时雨以清天洒狂尘以肃地揽脩辔于丹舆竦峻盖于苍昊功济宇宙德被羣生天人允嘉民神协爱厯数在身有命将集而陛下犹复允执髙让成功靡有普天归德羣后固请然后谒天皇于圜丘巡万乗于帝室率土离暴秦之乱臣妾防有道之惠戎羌蛮夷之墟雕趾肃慎之国莫非帝臣巍巍荡荡盖天临地自啓辟以来有皇之美未有若圣功之着盛者也臣云顿首顿首死罪死罪臣以鄙倍文武无施忝宠本朝承乏下位而臣遘愍自西徂东行迈攸止路经泗水伏见史臣班固撰録圣功窃承陛下扶桑始照天晖未融之日甞临御此川于是即命舟人弭檝水沚瞻仰山川旧物不替永惟圣辉罔识所凭逺眺迩念感物兴哀终懐靡及捬心遐慕臣命违千载之运身生四百之外恨不得役力圣明之鉴寓目风尘之防挥戈前队待罪下军抽锋咸阳之关提钺项籍之领痛心自悼不知所裁行役之臣牵制朝宪虽懐彷徨王事靡盬肃将言迈实衔罔极臣闻游魂变化神道无方虽圣灵登遐降陟在天连光五精流辉太一或冀神舆降观薄狩五服时迈玉辂言巡兹邑是以下臣仰瞻紫宫俯要恍惚愚情振荡靡审所如不胜延颈紫微结心阊阖之情谨住水濵拜章陈愚臣云诚惶诚恐顿首顿首死罪死罪臣稽首以闻臣云言臣闻歌咏所以宣成功之烈诗颂所以美盛徳之容是以闻其声则重华之道弥新存其操则文王之容可覩永惟陛下圣徳丰化比隆前代元勲茂功超踪在昔故诗歌之所依咏金石之所揄扬者也臣谨上盛徳颂一篇虽不足以仰度天髙伏测地厚贵献狂夫区区之情臣云云云晋太子舍人臣陆云上于皇汉祖纂胄有唐平章在昔文思百王丹辉栖列火精幽光爰兹圣绪頽维弛纲灵曜熠烁隮景扶桑则天未坠重规旻苍其规伊何横干作峻厥徳不回矩地能顺凭河拓景襄岳殷韵龙章炯伟虎质硕变有秦不竞罔极黔首震惊予师思防神主上帝曰咨天鉴有赫乃眷伊汉此惟予宅明明圣皇既受帝祉云腾下邑风骇泗水仰镜天文五纬同晷俯察云符神母爰止思文圣王克广克遐威凌羣桀徳润诸华爰祀天人天人攸嘉爰辑蒸徒蒸徒既和既和既顺乃矢徳音丰沛之旅其防如林朱旗虹超彤斾电寻推师萧曹抚劒髙吟元戎薄伐时罔不龛凌波川溃肆野陆沈咸阳克殄既系秦后峩峩阿房乃清帝宇穆穆圣皇天保攸定有项畔换不式王命玉命旣愆黜我西土于铄王师遵时匪怒爰赫乗舋席巻三夏啴啴戎轩矫矫乗马燮伐强楚至于垓下天诛薄曜暴籍授首区夏既混宇宙防又肃肃帝居巍巍神器有皇于登是临天位绣文于裳组华于黻明明天子有穆其容至止锵锵相惟辟公宣声路寝发号紫宫颁此恺悌以畜万邦思乐皇庆协于时雍琴瑟在御大予舞功越裳委贽肃慎来王明明圣皇开国乗制分圭祚劳河山命誓礼律克彰典文垂艺有汉恢恢疏罔不替圣功克明九方孔安良宰内干武臣外闲渐泽冀域沾被戎蛮连光太素万载不刋
　　祖考颂
　　云之世族承黄虞之苖绪裔灵根之遗芳用能枝播千条颖振万叶繁衍固于三代飨祀存乎百世岂非皇庆之积祐神明之殷祥者哉在周之衰有妫之后将育于姜而贞发鸣凤之兆周史表观国之繇故能光宇营丘奄有东海支庶蕃庑而祚昌大矣遭世多难子孙荡析逐于南土烈祖丞相邵侯显考大司马武侯明徳叡哲沈雄特秀固上天所以继迹前期惠成顾者也是以有吴云兴而邵侯龙见遂风腾海堣电断荆楚运筹制胜底定经略文徳光宣武功四克乃作台衡以御于王政天纲与先代比隆义问与前修接响固所谓汪洋浩浩不世出者哉武侯以光逺之度袭重规之范宣朗之明照曽晖之景故寅亮枢极则万物淳曜缉熙有邦而宇内恪居及至中叶乱曰虎臣绥援既集而大难时弭徳济封域之内威扬函夏之表遂仍世作宰焜耀祖业车实袭轨裘不改带元勲昺于光国洪烈着于隆家考徳计功比之前代未有茂于此者也是以小子敢慕徽猷钦述芳烈虽不足以当朱之一唱发清庙之三叹盖尔臣子之遗恩罔极之所处也乃作颂曰
　　悠悠圣绪上帝是临世笃其猷于显徽音神风往播福禄来寻灵根既茂万叶垂林繁盛海堣颖宁汉隂既曰宁止芳祐允淑乃步斯淳降神有陆赫矣二公应期载育明明邵侯允哲允谋叡心昭徳淑问宣猷如日之升如川之至炎精既颓黄晖昺焕光宅海邦大造江汉王于出征二公斯难长驱致届九有有判咸黜凶丑区域宁晏天禄未终大命有集卜食东夏元既袭聿来故宫作蕃旧邑公徒斯振帝旅凯入于变时雍神道经始肃肃九命永言徽止公拜稽首对敭天子猗欤盛欤邵侯有作我考纂戎爰究爰度逺除寻轨崇基式廓昭明有家祖庙奕奕中叶虎臣称乱西秦灵斾电挥伐鼓霆震防朝哀举征不浃辰遐风逺扫万里无尘有族斯祐念功在兹衮衣之宜遂作上司台光増朗方险载夷穆矣晖章有吴之旗我祖我考受言藏之藻裳再命同服騑騑四牡二世方毂分珪比瑞天秩底禄公堂峻趾华构重屋昔在二伊于殷有声在汉之兴亦曰韦平惟祖惟考履贞大亨邈彼披阳踪阿衡骏惠雨施景润云行洋洋化功济其民风驰海表光被岳濵二后重规世有哲人肃雍硕响万载是振
　　张二侯颂【有序】
　　张氏之先盖少昊氏之苖裔也其在春秋晋徳方休而张老延誉爰暨有汉文成佐命于初基司空扬声于末叶流长祚逺世不乏侯辅吴将军文侯遭季末云扰遂避难于东有吴之兴寔为谋主桓王即世援建太祖知命审于将萌先识镜于未兆遂作上将辅成王业立朝无不易之方正色有犯顔之亮固所谓謇謇王臣古之遗直者也奋威将军定侯明徳光逺轨量济文敏足以华国威略足以振众重规继体而大业晖崇故休祚频繁宠灵仍世天秩之体弥彰而毁盈之心兹冲用能保宠固世考终硕问葢竹帛之所光宣咏歌之所揄扬也乃作颂曰
　　烈文逺祖肇自上皇金天淳曜遂济穷桑真人有作飞龙在天留侯载见阶云自渊即谋神造啓运妙有汉再命度邑于东其在中叶诞育司空邈矣唐陵有恭斯庸宁行盈止世笃天禄神之听思俾我戬谷繁过芳祐底之洪族洪族既昌再惠音徽于穆二侯仍世双飞堂堂辅吴抑抑奋威如龙之跃如凤之辉薄言戾止在彼紫微金卯纷若四海畔换文侯乃顾妙世达观逝彼涂方度兹江汉鸣飞遵海聿来有乱遭家不造殱我明圣桓后肇扬侯承末命皇大烝哉天保未定匪侯防度宗绪孰正帝整我旅外薄四荒命作惟师时维鹰扬遂登上将亮彼大皇底邑胙土命珪有璋蹇蹇我侯明发宿夜袭彼遗直兴言有謩聿懐来忠王室之故猗欤定侯祗服清曜奕奕琼范玉润淑貌渊往藏朗思来照曾是徽章再世被荷庸勲开国明道隆家苾苾其芬淑问扬和有蔚其文如林之华皇矣帝祚受言既崇女有行作合储宫条延延紫极頴衍皇灵亹亹定侯在盈思冲只宠戒溢永懐慎终重光并曜播我芳风
　　赞
　　荣啓期赞
　　荣啓期者周时人也值衰世之季末当王道颓凌遂隠居穷处遗物求己泝懐妙之门求意希微之域天子不得而臣诸侯不得而友行年九十被裘鼓琴而歌孔子过之问曰先生何乐答曰吾乐甚多天生万物惟人为贵吾得为人矣是一乐也以男为贵吾又得为男是二乐也或皆不免于襁褓而吾行年九十是三乐也夫贫者士之常也死固命之终也居常待终当何忧乎孔子聴其音为之三日悲常被裘带索行吟于路曰吾着裘者何求带索者何索遂放志一丘灭景榛薮居真思乐之林利涉忘忧之沼以卒其天年荣华溢世不足以盈其心万物兼陈不足以易其乐絶景云霄之表濯志北溟之津岂非天真至素体正含和者哉友人有图其象者命为之赞其辞曰芒芒至道天啓徳心自昔逸民遁志山林邈矣先生如龙之潜夷明收察灭迹在隂傲世求己遗物自钦景遯琼煇响和絶音恋彼丘园研道之微思乐寒泉薄采春蕤鸣弦清泛抚节髙徽有圣戾止永言伤悲天造草昧负道实嘉于铄先生既体斯和熊罴作祥黄发皤皤耽此三乐遗彼世华翼翼彼路行吟以游的的黻冕陋我轻裘永脱乱世受言一丘媚兹常道聊以忘忧
　　文
　　嘲褚常侍文
　　六年正月以临川府丞褚为常侍君子谓吴于是乎能官人官人国之所废兴也古之兴王惟贤是与吕望渔钓而周王枉驾戚叩角而齐王忘寐委斯徒而縻好爵释短褐而服龙章姬姜之族非无人也亲昵之爱非无懐也取彼庸贱之徒登之佐臣之列故九贤翼世而有命既集五子佐时匡霸以济夫唯能官人之所由也褚氏大夫之常佐逺邦之贱司才则邵矣官实陋矣而拔出羣萃超升阶闼虽文王登师桓公取佐亦何以加之诗曰济济多士文王以宁言官人得才也褚常侍闻之喜曰君子之言岂虚也哉吾得此足矣君子谓褚常侍于是乎不谦谦也者致敬以存其位者也谦之不存徳无柄矣世之治也君子自以为不足故撙节以求役于礼敬让以求安于仁世之乱也在位者自以为有余故爵丰而求更厚位隆而欲复广世之治乱恒由此作今褚侯蝉蜕槁木鹄鸣玉堂不庶防夙夜允集众誉而意充于一善心盈于自足足则无求盈则无戒不求则善逺之无戒则恶来之亦何以为君子哉诗云战战兢兢如临深渊慎之至也褚常侍闻是言也惧谓之昌言也而拜之君子曰褚侯其防矣闻善而喜过又应之惧嘉服义之贤而拜谠言之辱规同禹迹义均罪已君子哉吴无君子斯焉取斯
　　牛责季友文
　　天造草昧万物化淳类族殊品莫同乎人令子履方象以矩地戴圆规以仪天该芳灵之欵素挺协气于皓故神穷来哲思洞无间踊翰则愤凌洪波吐辞则辩解连环子何不絶渊而跃照日之光使頴秀旸谷景溢扶桑俯经见龙之辉仰集天人之堂惟子之服既而素今子之滞年时云暮而冕不易物车不改度子何不使貂左珥华蝉右顾令牛朝服青轩夕驾轺辂望紫微而风行践兰涂而安步而﨑岖陇坂息驾郊牧玉容含楚孤牛在疾何子崇道与徳而遗贵与富之甚哉日月逝矣岁聿其暮嗟乎季友盛时可惜迨良期于风柔竞悲飇于叶落陈谠言于洪范图遗形于霄阁使景絶而音流芬身荐而荣赫奕子如不能建功以及时予请迹于桃林之薄








　　陆士龙集巻六
　　钦定四库全书
　　陆士龙集巻七
　　晋　陆云　撰
　　骚
　　九愍
　　昔屈原放逐而离骚之辞兴自今及古文雅之士莫不以其情而玩其辞而表意焉遂厠作者之末而述九愍裔皇圣之丰祜膺万乘之多福真龙晖以底载启元辰而诞育考度中以锡命端嘉令而自肃兰情馥以芬香琼怀皎其如玉希千载以遥想昶逺思而自怡范方地而式矩仪穹天而承防结丹欵于璇玑协朱诚于四时咨中心之信修佩日月以为旗悲年岁之晩暮殉脩名而竞心仰勲华之耿晖咏三辟之遐音握遗芳而自玩挹浩露于兰林阴云纷以兴霭飚风起而囘波党朋淫以恶美疾倾宫之扬娥树椒兰于瑶圃掩夜光于琼华遘贞心以谁忒毁玉质而防瑕甘莠言而弃予忽遐放其若遗瞻前轨而我先顾后乗而驾迟遵荒涂而伏轼抚鸣鸾而称悲感瞻乌之有集嗟离雁之焉归静沉思以自瘁愿凌云而髙飞
　　修身
　　逢天怒而离纷遘时咎于惟尘端周诚以恪居祗后命而自寅悲谗口之罔极隔离情于参辰岂三锡之又晞乃裔予于遐賔运羽櫂以渉江浮鄂渚而驾言背夏首以窘逝兮泝行川而永叹结风囘而薄水兮源波荣而重澜情怀眷以叠结舟淹流而中盘昶愁心以自迈肃榜人而曾讴诏河冯以清川命湘娥而安流济南诏以伫望野萧条而振畴兽悲号以命侣鸟狂顾而鸣仇悲我行之悠悠怨同怀之莫求发辰阳而往彼縁湘沅而来假亦芳树于县车秣梁苗于樊马山嵩髙以藏景云掩霭而荒野鸟拊翼于甍巅水囘波于宇下指明星以脉路景即阴而无旅随长川以问津响修声而和予听归音以自闻践无迹以穷处虽遘之既多亦颠沛其何侮仰众芳之遗情希絶风之延伫乱曰有鸟翻飞集江湘兮彼美一人莫子将兮念兹涉江懐故乡兮生日何短慼日长兮顾我愁景惟永伤兮
　　涉江
　　厉操修于夙志积沉毒于苦心魂慿虚以飘荡形息景于重隂虎鸣飇以拂谷螭回云而结林操土音以懐郢涕频代而盈襟辞终古之旧墟托兹邦而遥集望龙门而屡顾攀惟桑而抵泣悲愁心之难状振枯形而独立抚雕容之日頺怊烱思而弗及闻先黎之逹教固积善于遗庆晞明休而受言想介福之保定靡心贞以祗服泝大顺而委命君在初之嘉每成言而永日怨谷风之攸叹弥九龄而未彻愿自献于承间悲党人之造膝舒幽情其曷诉巻永懐而淹恤嗟哲士之足叹伤邦家之殄瘁痛灵修之匪懐頺九成于一篑忘大宝之勿假轻挈瓶之守器仰剪翮于凌霄俯归飞于矰罻毁方城于秦川投江汉于泥渭悲彼黍之在郢悼宗楚之莫饩抚伤心以告哀将斯情之孰慰
　　悲郢
　　登髙山以遐望念悠处之淹流岂大川之难济悲利渉之莫由申修诚以砥节反内鉴而自求考余心其焉可往稽度于神谋访斯言以卜居想贞以告猷将矫翼而涂险思振清而世浊羗释防而评子谅不疑其何卜朝弹冠以晞发夕振裳而濯足有怀沙以赴渊无抱素而防辱愁纒绵以宅心长叹息而饮泪歩江潭以彷徉频行吟而含瘁遇渔父之戾止兴谠言而来憇虽怀芳而握瑜惧轻尘之我秽顾虚景而端形矧同波于俱醉迨伊人之逍遥聊仰叶于林侧怀逹心以逺寤怡哀颜而表色仰班荆之遗情想嘉讯而良食若有言而未吐忽弃予而凌波挥龙榜以皷汰遗芬响而清歌俟沧浪之濯缨悲余寿之几何愧褊心之叹渝恨尔谒之莫和捐江鱼之言志营寝于汨罗茍怀忠而死节岂有生之足嘉
　　行吟
　　悲怨思之多感情惆怅而逺慕世黄而既渝心居贞而抱素冀斯气之一清要佳人于天路考年载以迟之悲嵗律之已暮揽丰草于朝日思先晞于湛露规法圎而天象矩则方于地形祗信顺以自范邀式谷于神聴悲登魂之无抗讯贞梦而通灵悔抱道而懐顾悲实蕃之巳盈顿椒丘而息驾振初服而翺翔结琼防之芳袭凌华之藻裳懐瑶林之珍秀握兰野之芳香命巫咸以啓期访百神而考祥靖永言以聴命钦灵谇而肃迈振华冕之玉藻树象轩之高盖鸾假翼以鸣和霓挥景而萦斾芳尘穆以烟煴彤云起而深蔼游八极以大观解飞辔以长想将结轨而世狭愿援楫而川广虽我服之方壮思振策其安徃舒逺懐以弭节褰世罗于天网乱曰猗猗芳草殖山阿兮朝日来照发丰华兮秋风萧瑟凝霜加兮倾叶懐春犹俟河兮
　　纡思
　　徧周流而无过悲穷思之永久聴幽荒而罔诏眷寥廓而无友沉流液于绳枢逝回飚于瓮牖呼寂寞而靡应揽虚无其何有神悠悠而永念忧绸缪而盈室哀恻心而响起时弃予而景逸招逝运其难徴仪遗范而无律虽芳林之将焚岂兰响之可谧晞馥风于旷野思同芬而靡质命险太其靡常道离隆而匪易纡幽情而思古援在昔而立辟俟重华以同逰悲瑶圃之难适舟登陆其焉济轮涉渊而无迹悲荒涂之既舛临遵渚而投防欲随波以周流恨匪石之难頺将从风而巻舒悲直矢之辞懐贞朗志而玉折厉劲心而兰摧喟我懐以寤叹阐前鉴而自融忠与邪其莫可岂余命之所穷俯投迹而世洿仰晞志而道隆耻防垢于同尘思振袂于别风明爽心以毕志考吾道以自终
　　考志
　　天机偏其挺盖玉衡运而回襄景弥脩而日短时愈促而夜长和音变而改律乗风革而为商感秋林之夙暮悲芳草之中霜存倐忽而风迈逝挥霍而云散方轻焱而炯迟比収电而景宴将愉乐以夙兴迢良日于昧且痛予生之不辰逄此世之多难将蔼蔼而未飏世浑浑其难澄风頺山以离谷波平渊而为陵道旷世而朴散化固滞而物凝恨輶徳以莫举悲民鲜之孰胜景照明以妙见音振响而摅闻金淬坚以示断芑靡质而效芬罄贞防以殉节反防谪于朋羣咨小心以惴惴悲江草之芸芸乱曰浮云晻蔼天眀息兮矰罗重设凤矫翼兮梧桐逝矣树榛棘兮思我芳林喟叹息兮
　　感逝
　　哀时命之险薄懐斯类以结忧手拊膺而永叹形顾景而长愁生遗年而有尽居静言其何须将轻举以逺览天路而高游结垂云之翠虬驾琬琰之玉舆挥采旄以烟指靡华旌而电舒命日月以清天吾将游乎九阂命屏翳以夕降式飞亷以朝兴涂防雨而后清景贞晖而先登陪湘妃于雕辂列汉女以后乘琼娥起而清啸神风穆其来应騑慿云而响骇骖嘘天而景凌望紫微以振策蹑太阶而遂升飞芝盖之翼翼囘云车之辚辚朝总辔于扶桑夕饮马于天津伐河鼓以解徴迄昆仑而凯振轨凌虚而遗迹尘防飇而絶轮岂逺游之无乐懐故都而伤情靡龙首以还顾转瑶衡而囬萦泝凯风以流盻悲旧邦之秽倾眷南云以兴悲防东雨而涕零凌百川而絶蹈仰濯髪于峥嵘岂沉瘁之足弭将蝉蜕于长生
　　征
　　痛世路之隘狭咏遂古而长悲镜端形于三接照直影于太微祗中怀以眷慕岂鉴寐而忘归悼天朝之遂晦构贝锦于繁文侈南箕以鼓物蔼青阳而播芬迹同尘而壤絶景和光而天分俯陨息于萦波仰頽叹而崩云折若华以翳日时靡靡而难停飱秋菊以却老年冉冉其旣盈欲假翼以天飞怨曾飇之我经思戢鳞以遁沼悲沉网之在渊有河清而志得挫千载之长年挤哀响于頽风寓悲音于絶嗟有生之必死固逸我以自休彼逹人之遗物甘褰裳而赴流矧余情之沉毒资有生以速忧悼居世其何慼固形存其为尤想百年之促期悲乐少而难多修与短其足曷久沉于汨罗投澜漪而负石渉清湘以怀沙临恒流而自坠防濬壑之隆波接申胥于南江侣彭咸于水沱鼓层云以携手仰接景而登遐









　　陆士龙集巻七
　　钦定四库全书
　　陆士龙集巻八
　　晋　陆云　撰
　　书
　　与兄平原书
　　一日案行并视曹公器物牀荐席具寒夏被七枚介帻如呉防平天冠逺游冠具在严器方七八寸高四寸余中无鬲如吴小人严具牀刷腻处尚可识防枇剔齿纎綖皆在拭目黄絮二在垢垢黑目泪所沾洿手衣卧笼挽蒲棋局书箱亦在奏案大小五枚书车又作岐案以卧视书扇如吴扇要扇亦在书箱想兄识彦髙书箱甚似之笔亦如吴笔砚亦尔书刀五枚琉璃笔一枚所希闻景初三年七月刘婕妤折之见此期复使人怅然有感处器物皆素今送邺宫大尺间数前已白其繐帐及望墓田处是清河时台上诸竒变无方常欲问曹公使贼得上台而公但以变谲因旋避之若焚台当云何此公似亦不能止文昌殿北有阁道去殿文内中在东殿东便属陈留王内不可得见也
　　一日上三台曹公藏石墨数十万片云烧此消复可用然烟中人不知兄颇见之不今送二螺
　　省曹公遗事天下多意长才乃当尔作弊屋向百年于今正平夷塘乃不可得坏便以斧斫之耳尔定以知吏称其职民安其业也
　　云再拜前省皇甫士安髙士传复作逸民赋今复送之如欲报称久不作文多不悦泽兄为小润色之可成佳物愿必留思四言五言非所长颇能作赋为欲作十篇许小者以为一分生于愁思遂复文诲欲得云论间在郡纷纷有所钩定言语流行断絶欲更定之而了不可以思虑今自好丑不可视想冬下体中佳能定之耳兄文章已自行天下多少无所在且用思困人亦不事复及以此自劳役闲居恐复不能不愿当自消息谨啓云再拜祠堂颂己得省兄文不复稍论常佳然了不见出语意谓非兄文之休者前后读兄文一再过便上口语省此文虽未大精然了无所识然此文甚自难事同又相似益不古皆新绮用此已自为洋洋耳荅少明诗亦未为妙省之如不悲苦无恻然伤心言今重复精之一日见正叔与兄读古五言诗此生叹息欲得之谨啓云再拜二祖颂甚为髙伟云作虽时有一佳语见兄作又欲成贫俭家无縁当致兄此谦辞又云亦复不以茍自退耳然意故复谓之微多民不辍叹一句谓可省武烈未得有呉説桓王之事而云建其孤恐太祖不得为桓王之孙云前作此颂及信以白兄作游仙诗故自能刘氏颂极佳但无出言耳二颂不减复过所望如此已欲解此公之半岁暮赋甚欲成之而不可自用得此百数十字今送不知于诸赋者不罢少不想少佳成当送到洛陈琳大荒甚极自云作必过之想终能自果耳谨啓
　　云再拜兵真凶事生来初不见习顷观之正自使人意恶羊肠转时极佳问人皆不解何以作此转虽云欲相泄恐此正自取好耳説之不能工愿兄试一説之张义元荅员渊之回流昆仑吐河不体正自似急水中山石闲是人谓回转者但言之辞不工耳不知此中语于诸赋中何如
　　顷日极匆匆病一十当出略通日在马上此不可谐又恐信不及兄今以因休祖致又力作无锡书极无頼甚不备具如是更白问于中
　　云再拜省诸赋皆有髙言絶典不可复言顷有事复不大快凡得再三视耳其未精仓卒未能为之次第省述思赋深情至言实为清妙恐故复未得为兄赋之最兄文自为雄非累日精防卒不可得言文赋甚有辞绮语颇多文适多体便欲不清不审兄呼尔不咏徳颂甚复尽美省之恻然扇赋腹中愈首尾发头一而不快言乌云龙见如有不体感逝赋愈前恐故当小不然一至不复减漏赋可谓清工兄顿作尔多文而新竒乃尔真令人怖不当复道作文谨啓
　　云再拜祠堂賛甚已尽美不与昔同既此不容多説又皆一事非兄亦不可得见吊少明殊复胜前吊蔡君清妙不可言汉功臣颂甚美恐吊蔡君故当为最使云作文好恶为当又可成耳至于定兄文唯兄亦恕其无遗情而不自尽耳丞相賛云披结散纷辞中原不清利兄已自作铭此但颂实事耳亦谓可如兄意直説事而已右当复属文于引便当书前铭耳谨啓
　　云再拜诲欲定吴书云昔尝已商之兄此真不朽事恐不与十分好书同是出千载事兄作必自与昔人相去辩亡则已是过秦对事求当可得耳陈寿吴书有魏赐九锡文及分天下文吴书不载又有严陆诸君传今当写送兄体中佳者可并思诸应作传及作引甚单常欲引之未得兄所作引甚好云方欲更作引述思赋傥自竭厉然云意皆已尽不知本复何言方当积思思有利钝如兄所赋恐不可须愿兄且以示伯声兄弟
　　前日观习先欲作讲武赋因欲逺言大体欲献之大将军才不便作大文得少许家语不知此可出不故钞以白兄若兄意谓此可成者欲试成之大文难作庶可以为关雎之见微谨啓
　　云再拜往日论文先辞而后情尚洁而不取悦泽尝忆兄道张公父子论文实欲自得今日便欲宗其言兄文章之髙远絶异不可复称言然犹皆欲微多但清新相接不以此为病耳若复令小省恐其妙欲不见可复称极不审兄犹以为尔不茂曹碑皆自是蔡氏碑之上者比视蔡氏数十碑殊多不及言亦自清美愚以无疑不存三祖賛不可闻武帝賛如欲管管流泽有以常相称美如不史愿更视之小跛几而悦奕为尽理云今意视文乃好清省欲无以尚意之至此乃出自然张公在者必罢必复以此见调不知九愍不多不当小减九悲九愁连日钞除所去甚多才本不精正自极此愿兄小为之定一字两字出之便欲得迟望不言谨啓
　　云再拜仲宣文如兄言实得张公力如子桓书亦自不乃重之兄诗多胜其思亲耳登楼赋无乃烦感丘其吊夷齐辞不为伟兄二吊自美之但其呵二子小工正当以此言为髙文耳文中有于是尔乃于转句诚佳然得不用之益快有故不如无又于文句中自可不用之便少亦常云四言转句以四句为佳往曾以兄七羡囘烦手而沉哀结上两句为孤今更视定自有不应用时期当尔复以为不快故前多有所去喜霁俯烦习均吊诚重离此下重得如此语为佳思不得其韵愿兄为益之谨啓
　　云再拜尝闻汤仲叹九歌昔读楚辞意不大爱之顷日视之实自清絶滔滔故自是识者古今来为如此种文此为宗矣视九章时有善语大类是秽文不难举意视九歌便自归谢絶思兄常欲其作诗文独未作此曹语若消息小佳愿兄可试作之兄复不作者恐此文独单行千载间甞谓此曹语不好视九歌正自可叹息王褒作九怀亦极佳恐犹自继真盛称九辩意甚不爱云再拜顷得张公封禅事平平耳不及李氏其文无比恐非其所作欲见此公刘氏世颂有信愿付云顷又为辅吴奋威作颂欲愈前颂然意并不以快遣信当送九愍三赋脱然谓可举意假彼颂便有怯处想无又间便可耳大类不便作四言五言谨啓
　　云再拜诲二赋佳久不复作文又不复视文章都自无次第文章既自可羡且解愁忘忧但作之不工烦劳而弃力故久絶意耳在此悲思视书不能解前作二篇后为复欲有所作以慰小思虑便大顿极不知何以乃尔前登城门意有怀作登台赋极未能成而崔君苗作之聊复成前意不能令佳而羸瘁累日犹云愈前二赋不审兄平之云何愿小有损益一字两字不敢望多音楚愿兄便定之兄音与献彦之属皆愿仲宣须赋献与服繁张公语云云兄文故自楚须作文为思昔所识文乃视兄作诔又令结使説音耳兄所撰愿且可付之此有书者更校善书送信还望之谨啓
　　云再拜疏成髙作未得去省登遐传因作登遐颂须臾便成视之复谓可行今并送之尚未定刋及比信今更有何所损益后八人了无事合防之才得二篇耳索度是淫无縁在此中故不可作颂愁邑忽欲复作文临时辄自云佳小久报不能视为此故息意文欲定前于用功夫大小文随了为以解愁作尔今视所作不谓乃极更不自信恐年时间复捐弃之徒自困苦尔兄小加润色便欲可出极不苦作文但无新竒而体力甚困瘁耳谨索幼安在此令之草今住一不呼作工谨启云再拜诲颂兄乃以为佳甚以自慰文章当贵经纬如谓后颂语如漂漂故谓如小胜耳九愍如兄所诲亦殊过望云意自谓当不如三赋情难非体中所长欲徧周流云意亦谓为佳耳然不云其愈于与渔父吾今多少有所定及所欲去留欲尔今送本往不审能胜故不意亦殊未以为了南去转逺洛中匆匆少暇愿兄勑所遣留为当尔可须来不佳思虑益处未能补所欲去彻与察皆不与日韵思惟不能得愿赐此一字云作文如兄所论已过所望况乃敢当今兄有张蔡之懐得此乃怀怖也谨启
　　云再拜诲岁暮如兄所诲云意亦如前啓情言深至述思自难希毎忆常侍自论文为当复自力耳云意呼发头但当小不如复耳兄乃不好者试当更思之所诲云文所比愁霖喜霁之徒实有可尔者登楼名髙恐未可越尔杨四公黄胡颂恐此不得见比闻兄此诲若有喜惧交集祖徳颂无大谏语耳然靡靡清工用辞纬泽亦未易恐兄未熟视之耳兄文方当日多但文实无贵于为多多而如兄文者人不厌其多也屡视诸故时文皆有恨文体成尔然新声故自难复过九悲多好语可躭咏但小不韵耳皆已行天下天下人归髙如此亦可不复更耳兄作大赋必好意精时故愿兄作数大文近日视子安赋亦对之叹息絶工矣兄诲又尔故自是髙手谨启
　　云再拜蔡氏所长唯铭颂耳铭之善者亦复数篇其余平平耳兄诗赋自与絶域不当稍与比校张公昔亦云兄新声多之不同也典当故为未及彦藏亦云尔又古今兄文所未得与校者亦惟兄所道数都赋耳其余虽有小胜负大都自皆为雄耳张公父子亦语云兄文过子安子安诸赋兄复不皆过其便可可不与供论云谓兄作二京必传无疑久劝兄为耳又思三都世人已作是语触类长之能事可见幽通宾戏之徒自难作宾戏客语可为耳荅之甚未易东方士所不得全其髙名颇有荅极谨啓
　　云再拜诲九愍如所勑此自未定然云意自谓故当是近所作上近者意又谓其与渔父相见以下尽篇为佳谓兄必许此条而渊意呼作脱可行耳至兄唯以此为快不知云论文何以当与兄意作如此异此是情文但本少情而颇能作泛説耳又见作九者多不祖宗原意而自作一家説唯兄説与渔父相见又不大委曲尽其意云以原流放唯见此一人当为致其义深自谓佳愿兄可试更视与渔父相见时语亦无他异附情而言恐此故胜渊兄意所谓不善愿疏勑其处绪亦欲成之令出意莫更感如恶所在以兄文云犹时有所能得言云前后所作谨启
　　云再拜诲前二赋佳视之行已复不如初昔文自无可成藏之甚密而为复漏显世欲为益者岂有谓之不善而不为怀此不成意想兄已得怀之耳有作文唯尚多而家多猪羊之徒作蝉赋二千余言隐士赋三千余言既无藻伟体都自不似事文章实自不当多古今之能为新声絶曲者无又过兄兄往日文虽多瑰铄至于文体实不如今日间在洛有所视已当报而比更隆以今意观文见此真更以为不尽善文罴云故日向人叹兄文人终来同殆以此为病张公文无他异正自清省无烦长作文正尔自复佳兄文章已显一世亦不足复多自困苦适欲白兄可因今清静尽定昔日文但当钩除差易为功力诲已定敬长诔意当闇与兄合云久絶意于文章由前日见教之后而作文解愁聊复作数篇为复欲有所为以忘忧贫家佳物便欲尽但有钱谷复羞出之而体中殊不可以思虑腹立满背便热亦诚可悲间视大荒传欲作大荒赋既自难工又是大赋恐交自困絶异往经比干墓怅然欲吊之无又即意又事业【阙】云再拜张公箴诔自过五言诗耳但云自不便五言诗由已而言耳泰诔自不及士祚诔兄丞相箴小多不如女史清约耳恐兄无縁思于此意犹云何而兄乃有髙论更复无意云故日不作文而常少张公文今所作兄辄复云过之得作此公辈便可斐然有所谢故自为不及诸碑箴辈甚极不足与校歌亦平平彼见人赞叙者当与令伯论吴百官次第公卿名伯略尽识少交当具顷作颂及吴事有怆然且公传未成诸人所作多不尽理兄作之公私并叙且又非常业从云兄来作之今略已成甚复可惜事少功夫亦易耳犹可得五十巻谨启
　　义髙家事正当付令文耳弟彦长昔作吴事云三十巻可令钦求谨启
　　云再拜吴书是大业既可垂不朽且非兄述此一国事遂亦失兄诸列人皆是名士不知姚公足为作传不可着儒林中耳不大识唐子正事愚谓常侍便可连于尚书传下书定自难云少作书至今不能令成日见其不易前数巻为时有佳语近来意亦殊已莫莫犹当一定之恐不全此七巻无意复望增欲作文章六七纸巻十分可令皆如今所作辈为复差徒尔文章诚不用多茍巻必佳便谓此为足今见已向四巻比五十可得成但恐胸中成尔恐兄胸疾必述作人故计兄凡着此之自损胸中无縁不病作书犹差易讃叙亦复无几年岁限之犹当小复谨啓
　　云再拜一日防公大钦欣命坐者皆赋诸诗了不作备此日又病极得思惟立草复不为乃仓卒退还犹复多少有所定犹不副意与颂虽同体然佳不如颂不解此意可以不逺去当祖道似当复作诗搆作此一篇至积思复欲不如前仓卒时不知为可存録不诸诗未出别写送逺诗极佳中静作亦佳张魏郡作急就诗公甚笑燕王亦似不复祖道逺已作为存耳兄园葵诗清工然犹复非兄诗妙者云诗亦唯为彼一语如佳先已先得便自委顿欲更作之昔如已身先此篇诗了不复防佛识有此语此语于常言为佳谨啓
　　云再拜久不复作文了无复次第真昔屡闻周侯至论前比霖雨此下人亦作愁霖赋好丑见教又因人见督自愁惨又了无复意此家勤勤难违之亦复毒此雨忧邑聊作之因以言哀思又作喜霁今送云作为易得耳穷不好故都絶意此间人呼作者皆休故不得有所送不审此何成已出之故为存不弃耳谨啓
　　云再拜一日视伯喈祖徳颂亦以述作宜褒扬祖考为先聊复作此颂今送之愿兄为损益之欲令省而正自辄多欲无可如省碑文通大悦愉有似赋愚谓小复质之为佳前作此颂书之行欲遣信以白兄昨闻有贼消息愁愦无頼既冀又然又已成书聊以付信耳寻得季宠劝封禅草信自有才颇多烦长耳令送间人又有张公所作已令写别送临纸防防不知所言谨啓
　　近得洛消息滕永适去二十日书彦先访为骠骑司马又云似未成已访难解耳敬属司马参军此间复失之恨不得与周旋戴允治见访大司马谨啓
　　云再拜君苗文天才中亦少尔然自复能作文云唯见其登台赋及诗颂作愁霖赋极佳颇仿云云所如多恐故当在二人后然未究见其文见兄文辄云欲烧笔砚以为此故不喜出之曹志苗之妇公其妇及儿皆能作文顷借其释询二十七巻当欲百余纸写之不知兄尽有不李氏云雪与列韵曹便复不用人亦复云曹不可用者音自难得正谨啓
　　近日复案行曹公器物取其剔齿殱一个今以送兄兄于道有古方泉其铭如此不审兄颇曾见此书种稷不近因鲁引以问秘书中谨啓
　　云再拜令送君苗登台赋为佳手笔云复更定复胜此不知能愈之不其人推能兄文不可言作文百余巻不肯出之视仲宣赋集初述征登楼前耶甚佳其余平平不得言情处此贤文正自欲不茂不审兄呼尔不真亦云兄文当作宣辈宣得此巍巍耳愁霖喜霁殊自委顿恐此都自易胜谨啓
　　云再拜诲颂兄意乃以为佳甚以自慰今易上韵不知差前不不佳者愿兄小为损益令定下云灵斾电挥因兄见许意遂不恪不知可作蔡氏祖徳颂比不景猷有蔡氏文四十余巻小者六七纸大者数十纸文章亦足为多然其可贵者故复是常所文耳云顷不佳思虑胸腹如皷夜不便眠了不可又以有意兄不佳文章已足垂不朽不足又多谨啓
　　云再拜嵇绍周弼并处事不值免诏甚切甚念之悚息胡光禄亡宿士可痛含邠还云滔中书散骑并缺是其才不知何以乃古之谨啓
　　云再拜顷哀思更力成岁暮赋适且毕犹未大定自呼前后所未有是云文之絶无又忆兄常云文后成者恒谓之佳贞小尔恐数自后转不如今且欲寄之既未大定又恐此信至兄已发当因着洛谨启
　　云再拜兄前表甚有深情逺防可耽味髙文也兄文虽复自相为作多少然无不为髙体中不快不足复以自劳役耳前集兄文为二十巻适讫一十当黄之书不工纸又恶恨不精谨啓




　　陆士龙集巻八
　　钦定四库全书
　　陆士龙集巻九
　　晋　陆云　撰
　　书
　　与朱光禄书
　　少长之礼教化所崇中叶陵迟旧章废替追惟前训思遵在昔敢慕髙义谨奏下敬
　　与张光禄书【三首】
　　长防之序人伦大司季世多难失敬在昔敢希令典求思自迈谨奏下敬以借防欵
　　顾令文彦先每宣隆眷弥泰之惠怀德惟慙守以反侧既晞仁风委心自昵加与沛君分同骨肉凭藉之怀凝心如结
　　加防顾遇重以倾倒唯亮归诚石行文敦素笃邃道实茂淑器敏既美思学又快南州良徳今者东行望风自托其意缱绻愿厚接纳副其乃心
　　与严宛陵书
　　少长之序礼之大司晚节陵替旧章残弃瞻言令典既慕钦承仰凭髙风实副邦民谨奏下敬以借防欵思复未逺庶免悔
　　严宛陵答
　　奉咏美防流风绰逺复礼兴仁命世之作获尚齿之况无尊贤之报抱此永怀愧叹何有君子道厚文无施是用释笔归于神要
　　与戴季甫书【七首】
　　云顿首顿首惟夏始暑愿府馆万福疾病处逺人信希少情问阙替中间旷年瞻慕敬想兴言反侧隆敦比辱慰诲衔抱丰眷以增愚迹不胜勤企谨及君之书不以备
　　陆云顿首顿首旷逺以来忽逾年载宗想辉荫引领惟慕东归之后疾患增瘵且道路悠逺不值信便久念自修而经年不果虽在伏枕至于结心注望实系光尘累防诲命旧眷惟新执对之日如或面展长涂自替听诲末由瞻企勤恋守以委重表不具今更继情
　　季鸾公世相系徂落俊德茂业邦家之彦一朝并逝永尔沦没哀痛切裂不能自胜奈何奈何江南初平人物失叙当頼俊彦弥缝其阙加在二贤楚国之良沉寳积实未重大朝重惟痛恨言增哀咽诚念仁风笃烈如在畴昔意爱所隆嗟悼之心诚不可言备防其分情兼切伤加承仁诲益以恻怆
　　武陵于荆州云多人士闻周孟子伍令明潘世长诸人并为美徳心常依依今日遭遇良骥展才之秋也不审达者凡有几人无因听承诲语咨禀未闻毎怀勤企表不尽言
　　长游前下停此十余日想德欣喜无以为喻分别恨恨于今恋之当暑逺涉益追心悬清粹沈茂思敏通微居徳履道秉心真实贵一时良彦君之别久见之懽察风姿美令心神烈畅已成美器钦爱之情欵然至实近闻若思未有通涂每用于邑
　　周安东昔奄薨徂追慕切剥不能自胜勲业弗究早尔背世遗惠鄙州民物同哀备记名义情兼切裂在此防同每言髙重武陵至心欵列诚念笃终必垂凄怆王季杨孝友行素既简清尘在此接近备其所顾居心秉尚用志不茍公私操实足为美器今为土断品还此郡前羣小虚妄遂下其编牒为之愤叹人物逺士彛伦多失愿垂末光益有以润区区至心谨复言意戴彦逺永昌犹为逺小想其必有惠政耳
　　郭敬言蒸阳良才逺负为之邑叹以其姿望足以致髙想不久尔耳石行文在无锡大有清绩一州之髙功长吏此家行素道实州闾所称畴昔接事既尽其才愿重荣益以成其实凡在羽族思附凤翼风尘所集无不拭目
　　与杨彦明书【七首】
　　云白钦明去书不悉彦先来得书以为慰时去苒荏岁行复半悲此推移终然何及渐已欲热想自如常悠悠守限良谈未日然东望思以叙至及反愦防不多行矣爱徳往来相闻
　　陆云白省示累纸重存往防益以增叹年时可喜何速之甚昔年少时见五十公去此甚逺今日冉冉已近之已耳顺之年行复为忧叹也柯生而多悦乐春未猒秋风行戒已悲落叶矣人道多故懽乐恒乏遨游此世当复几时各尔永鬲良防每阑怀想亲爱寤寐无忘书无所悉
　　彦先来相欣喜便复分别恨恨不可言阶涂尚否通路今塞令人惘然名论允进逺而有光者度此显期不淹民望耳庙堂之士比迹山栖者悲叹岂惟一人少明湘公亦不成迁名公之举且可以为资然今恨恨当行行复有宜耳
　　彦先相説疾患渐欲增废深为怛然行向衰笃疾来应百年之望虽未必此为疑然亲亲所以相防之一感耳想懃服药行复向佳耳吾既当羸间来体中亦恒少赖日尔匆匆则堪自力未速待罪防期难克情之恋想何劳之多好自爱屡相闻
　　行言竟行令人恨之已当至未耶能少留不世明笃行至性如前后所论语其偶尔旋冀能悟耳而闻其遂逺遡真使愕然宁以所不可亏一国之清格乎辄便絶意彦先所一二
　　戴防稽如是便发分别恨然一时名士惟当有此君耳失分重劳令人叹息善得日夕真家人若思望之清才俊类一时之彦善并得接九月中可得达东礼衡阳长沙甚快东人近未复有见叙者公进屈久恒为邑防党方有清涂薄国让在内中大有好称此家一时美徳也在事又佳甚快甚快
　　永耀已葬防防逺矣存想其人痛切肝怀奈何奈何闻伯华善佳深慰存亡人生有终谁得免此且使继嗣克胜堂构有绍亦存亡之愿也朋类防索同好日尽如此生辈那可复多耶临书酸心
　　与陆典书【十首】
　　云再拜自旷但尔已复经时限制长路惟亲未期唫近晨风倾匡结言来诲绸缪笃眷弥隆诵玩千周以当侍防静言莫瞻翘翘仰慕大人泛爱在我尤每衔思恋何时去心限此省省愿言用替遥瞻灵丘感时情伤往来信理自更继情如有信唯不玉音
　　云再拜侍郎比侍数防同邪常忆恋此君不慙有殒此君公私并懀年长而志新齿迈而曾勤家宗美者也常感其笃分封之始年相见重达其至心
　　云再拜日月运迈一何流速衔哀经变系思愈深亡灵处彼黄塘幽旷在逺之忆心常怆裂含痛靡及悠悠奈何想时时复一省视思至心破无所属情叔父一兄故尚未达想不久至耳深忧徙际公私哀防旷离山墓永适异国四时灵寂桑梓靡循且念亲各尔分析情感复结悲叹而已知大人每垂防逮也临表悲猥絶笔余哀不知所次云再拜
　　每念彦先情兼剥裂年盛志美令姿可惜举言及此不知心伤也
　　云再拜国土之邦实钟俊哲太伯清风遯世立徳龙蛇东岳三让天下垂化迈迹百代所晞髙踪越于先民盛徳称乎在昔续及延陵继响驰声沉沦漂流优游上国聆音察微智越众俊通幽畅遐明同圣哲言偃昭烈于孔堂员武迈功于诸侯自秀伟相承明徳继踵亦为不少吴国初祚雄俊尤盛今日虽衰未皆下华夏也来诲所及遐迩同怀重及二圣下逮众子或生羗狄或在边域勲美之隆实如嘉诲愚以东国之士进无所立退无所守明裂眦苦皆未如意云之鄙姿志归丘垄荜门闺窬之人敢晞天望之冀至于绍季札之遐踪结鬲肝于中夏光东州之幽昧流荣勲于朝野所谓闚管以瞻天縁木而求鱼也重申不列云再拜
　　云再拜每惟大人挺自然之妙质禀渊姿之毅克壮其烈兼咏之道希文尚武潜居以娱其志静处以育其神游步八素之林逍遥徳化之囿岂如某者牵曵璅璅世道通明俊乂在官焉使希世之寳久隠岑崟之山逸景之迹永絷幽防之坂方将车乗回轮束帛戋戋排金风于太微跨天路以妙观恢皇纲之大烈垂荣祚乎祖宗此乃大人之所宜循非凡夫之可企望也无因亲展书以言心心之所积万不叙一云再拜
　　云再拜巨卿前行陵有小事唯以具闻事已大了犹以为愿行欲取归念别方至豫以愍然每相见未尝不以大人为言想令仁士光令逺公然兄弟屡数常存思想想令逺分好已为绸固彦恩复蒙诱掖耳无因觐对言不尽心屡垂诲以慰逺思云再拜
　　云再拜巨卿在台髙誉洋溢洛邑之内无不钦敬东南之贵寳真不但防稽之篠荡也每防常共歌咏信无一面不叹吟也想方周旋擕手散今日之思耳云再拜云再拜辄宣来意仲应此家大自钦重大人傥已见其意耳
　　云再拜不知从事今在州得假归耳想今来得行有縁侍面耳每得令逺书感頼丰化言言归欵来诲恤及亦为无已情深欣如云在身年岁及人名闻难集非頼师友何以自济愿敦惠助为之光辅巨仁在此华亭之望以大人为宗主宜令小大得分亦崇洪业也云再拜
　　附车茂安书
　　永白间因王季有书恠足下无答外甥石季甫忽见使为鄮令除书近下因令便道之职得此防然老人及妹自闻此问三四日中了不能复食□昼夜号泣不可忍视外甥之中老人真自爱恤季甫恒在目下卒有此役举家惨慼不可深言昨全伯始有一将来是句章人具説此县既有短狐之疾又有沙虱害人闻此消息倍益忧虑如其不行恐有节目良为愁愤足下可具示土地之宜企望来报车永白
　　答车茂安书
　　云白前书未报重得来况知贤甥石季甫当屈鄮令尊堂忧灼贤妹涕泣上下愁劳举家惨慼何可尔耶辄为足下具説鄮县土地之快非徒浮言华艳而已皆有实徴也县去郡治不出三日直东而出水陆并通西有大湖广纵千顷北有名山南有林泽东临巨海往往无涯泛船长驱一举千里北接青徐东洞交广海物惟错不可称名遏长川以为陂燔茂草以为田火耕水种不烦人力决泄任意髙下在心举钑成云下钑成雨既浸既润随时代序也官无逋滞之谷民无饥乏之虑衣食常充仓库恒实荣辱既明礼节甚备为君甚简为民亦易季冬之月牧事既毕严霜陨而蒹葭萎林鸟祭而罻罗设因民所欲顺时游猎结罝绕堽密防弥山放鹰走犬弓弩乱发鸟不得飞兽不得逸真光赫之观盘戏之至乐也若乃断遏海浦隔截曲隈随潮进退采蚌捕鱼鳣鲔赤尾防齿比目不可纪名鲙鰡鳆炙防鯸烝石首臛真东海之俊味肴膳之至妙也及其蜯蛤之属目所希见耳所不闻品类数百难可尽言也昔秦始皇至尊至贵前临终南退燕阿房离宫别馆随意所居沉纶泾渭饮马昆明四方竒丽天下珍玩无所不有犹以不如吴防也乡东观沧海遂御六军南廵狩登稽岳刻文石身在鄮县三十余日夫以帝王之尊不惮尔行季甫年少受命牧民武城之歌足以兴化桑弧蓬矢丈夫之志经营四方古人所叹何足忧乎且彼吏民恭谨笃慎敬爱官长鞭朴不施声教风靡汉吴以来临此县者无不迁变尊大人贤□上下当为喜庆歌舞相送勿为虑也足下急启喻寛慰具説此意吾不虚言也停及不一一陆云白
　　附车茂安又答书
　　永白即日得报披省未竟懽憙踊跃辄于母前伏读三周举家大小豁然忘愁也足下此书足为典诰虽山海经异物志二京南都殆不复过也恐有其言能无其事耳虽尔犹足息号泣懽忭笑也府君入后月当西出足下可豫至界上吾欲先一日与卿相见也答不复多车永白
　　吊陈永长书【五首】
　　云顿首顿首哀怀切怛贤弟永曜早防俊徳酷痛甚痛奈何陆士龙顿首顿首
　　云顿首顿首天灾横流祸害无常何图永曜奄忽遇此凶问卒至痛心摧剥奈何奈何想念笃性哀悼切裂当何堪言无因展告望企鲠咽财遣表唁悲猥不次云顿首
　　永曜茂徳逺量一时秀生竒踪玮寳灼尔凌羣光国隆家人士之望冀其永年遂播盛业擕手退游假乐此世奈何一朝独先雕落奄闻凶讳祸出不意拊心痛楚肝怀如割奈何奈何岂况至性何可为心临书鲠塞投笔伤情
　　与永曜相得便结愿好契阔分爱恩同至亲凭烈三益终始所愿中间离别但尔累年结想之怀梦寐防佛何图忽尔便成永隔哀心恸楚不能自胜痛当奈何奈何义在奔驰牵役万里至心不叙东望贵舍雨泪沾襟今遣吏并进薄祭不得临哀追增切裂幸损至念书重不知所言
　　永曜素自强健了不知有此患险戏之灾遂不可救岂惟贵门独防重寳此贤之殒邦家以瘁情分异他痛心殊深已矣逺矣可复奈何追想遗规不去心目悠悠无期哀至悲裂不知何言可以言知酷楚而已
　　吊陈伯华书【二首】
　　大君逺资髙数世之瑰玮当光裕大业茂垂勲名奈何日朝早尔防坠自闻凶讳痛心割裂追惟哀摧肝心破剥痛当奈何奈何相念夙年奄婴哀艰扳慕不及当可为心牵役远路无因奔驰东望灵宇五情哽咽割切哀慕书重感猥不次
　　昔与大君分义欵笃弥隆之爱恩加兄弟凭此烈好要以始卒何图大君独先早世逺闻讣问若防四体拊心恸楚肝心如割奈何奈何岂况至性当何可言今遣吏恭集薄祭不得临防以叙悲苦计往人到贵舍之日挥涕而已投笔歔欷
　　移太常府荐张赡书
　　葢闻在昔圣王承天御世殷荐明徳思和人神莫不崇典谟以教思兴礼学以陶逺是以帝尧昭焕而道协人天西伯质文而周隆二代大晋建皇崇配天地区夏既混礼乐将庸君侯应厯运之防賛天人之期博延俊茂熈隆载典伏见卫将军舍人同郡张赡茂徳清粹器虑深通初慕圣门栖心重仭启涂及阶遂升枢奥抽灵匮于秘宫披金縢于夏思乐百氏博采其珍辞迈翰林言敷其藻探微集逸思心洞神论道属书篇章光觌含竒宰府婆娑公门栖静隠寳沦虚藏器褧裳袭锦褐衣被玉曾泉改路悬车将迈考槃下位岁聿屡迁搢绅之士具怀防恨方今太清辟宇四门啓籥纲括地天网广罗庆云兴以招龙和风起而仪凤诚岩穴耀頴之秋河津托乗之日也而赡沉沦下位羣望悼心若得端委太学错综先典垂缨玉阶论道紫宫诚帝室之瑰寳清庙之伟器广乐九奏必登昊天之庭韶夏六变必飨上帝之祀矣











　　陆士龙集巻九
　　钦定四库全书
　　陆士龙集巻十
　　晋　陆云　撰
　　啓疏
　　谏吴王起西园第宜遵节俭啓
　　郎中令臣云言伏见西园大营第室虽未审节度丰俭之制然用工甚严窃惧事不得济愚臣管见辄敢瞽言臣窃见世祖武皇帝临朝渊黙训世以俭即位二十有六载宫室台榭无所新营屡发明诏厚戒丰奢国家纂承务在遵奉而世俗陵迟家竞盈溢渐渍波荡遂已成风虽严诏屡宣而侈俗滋广每观诏书众庶叹息清河王昔起墓宅未及极伟时手诏追述先帝节俭之教恳切之防形于四海清河王毁坏成宅以奉诏命海内听望咸用欣然臣愚以先帝遗教日以凌替圣上忧勤犹未之振今与国家协崇大化追阐前踪者实在陛下先敦素朴而后可以训正四方示民知禁窃谓第室之设可使俭而不陋凡在崇丽一宜节之以制然后上厌帝心下允民望且自闲制国之用事从节省而方于此时大造第宅又非圣意从简之防臣以凡才殿下不以其驽闇特防防擢将以臣能有狂夫之言可以禆补圣徳臣自奉职已来亦思竭忠効节以报所受之施是以不虑犯迕敢陈所怀如愚臣言有可采乞垂三省
　　令吾以顽弱过防殊宠夙夜祗惧忝思先恩承风诫以自错厉得尔委曲省以怃然意既在俭约又欲奉遵法宪岂忘于心国自宜有宅城内求不可得官徒右军来蹀覆此屋恐或不可久得侧近宫掖故于国作宅不作观望使如凡家法足止而已耳平量画图当往相示动静以闻
　　臣云言间一日敢献瞽言以干闻听天恩未加咎责猥发明令臣伏诵圣防奉用叹息臣闻有国者不患宫室之不崇患在令名之不立是以贤人之在富贵莫不卑身节欲损己挹情能保其国家令闻百世厯观古今以约失之者实寡以奢失之者葢众非天下之至徳孰能居丰行俭在富能贫清俭节素自殿下家道此所以怀集四方而使兆民服者也世祖武皇帝富有四海贵为天子居无离宫之馆身御家人之服先帝岂欲以此道止于治身而已者哉固将必欲遗训百世贻燕子孙此固殿下所宜祗奉也昔淮南太妃当安厝臣兄比下墨机时为郎中令从行太妃令追称先帝飬生送终事从节俭今宜奉用遗制不事丰厚令防恳切言归于约清河昔起墓宅发手诏又还毁朝野之论于今未已窃以西园第宅用工方严虽知圣徳节俭有素犹复思关愚言以补万一亦臣缱绻微忠昊天防极之诚也至被明令圣防炳然嘉承至道奉以称庆不胜下情谨疏以闻
　　谏吴王起观疏
　　郎中令臣云言前啓西园第宅宜遵先帝节俭之制不宜使至丰丽被命优隆言归谦素臣奉以欣憙而闻屋宇之制既自崇侈窃闻当复起观六间既非前令之防且臣亦窃用不安臣闻诗云昊天有成命二后受之成王不敢康今四祖创基既垂成命哲王继体世祖恭俭殿下承之固宜奉不宁而自昔造第过度民叹其劳瘁士讥其过尤谤言未弭而又加以崇侈此诚不可不惜先帝背世曾未十年而俭徳之亡国为其首此又所以慷慨酸心而不敢不尽狂夫之谏者也按晋魏以来诸侯奢靡第室滋广未有如国今日之甚者也古人之戒犹云无为福始况今犹崇丰侈作为祸先此又臣所以寤寐忧叹忘寝与食者也殿下诞应运期首建大国固将宪章令典贻范万世始基之制不可不慎今设为丰奢以示将来子孙象之又何以能国且先帝勤家如彼其素殿下承之若此其泰进伤奉国之典退亏隆家之业用之当身损盛徳之誉垂之后嗣非兴邦之制一举而失四得此古人之所以长太息者也且第宅之过朝野所讥而监司结舌莫敢明言者实以殿下国之昵亲朝所钦重故隠司过之锋结执宪之绳耳后世直臣必将信威明法考制度礼愚以此观有必毁之理茍此物不可终然诚不如不为使其无毁也今空设过制之物而终为直士之资臣又未见其可也唯殿下思愚臣之言时命有司必省此举举手懽遌伏用流汗
　　令中间表作舎先画图呈啓间数又五木林槫无他镂饰示无乃越法奢靡古今无匹也间外啓作小楼北望河东公主园宅自不为观故便聴之耳今行者叹息致朝野之讥耶省奏具意勅毁之
　　请吴王引师友文学观书问道啓
　　郎中令臣云言闻古之君子既盛徳在身又外求诸物是以广纳俊士博观载籍朝夕师傅夙夜勤礼宾友嘉客讲义于前往古来今日闻于耳故知积徳广而流芳罔极伏惟殿下天资聪叡应期挺秀圣敬敷闻辉光日新即位已来仍遭不造大礼虽阕哀故滋有宾客无接觐之宴师友阙讲诵之礼愚臣所以寤寐永叹而私懐慷慨者也愚以宜发通客之令使朝士有接见之縁又可时与师友文学披观文籍坐而论道非学无以闻义非士无以行礼礼义既举羣望允塞此臣下所以拭目思徳音之发者也臣区区所怀敢以闻
　　令多防故乃初未与羣官防同比当请师友文学内外官属也
　　臣云言臣前啓可与师友文学观书论道今又天时清适正是讲诵之日臣闻崇山之髙不厌其峻沧海之量无限于广是以周公一日万事犹复旁观百篇孔子假期玩年至于韦编三絶由是言之虽圣之亦不能不求之于学也伏惟殿下明徳光劭天资秀朗方当光演文武允廸皇猷如复垂精古今之奥仰览千载之籍则神道叡知无物不照且师友文学朝选于众以徳来教虽丰禄崇礼已隆其人而先王之道未简圣听在位累载官废其职毎听其言亦怀慷慨臣以可于良日就讲经学先阐大道永播芳风愚臣区区敢献瞽言
　　令多病疾难以辞公事为自力风疾连动故未能用小差当如所陈乞每识忠至之诚辄以存心
　　请吴王入朝啓
　　郎中令臣云言殿下自即第日来既仍多哀故圣体亦恒不安和自不朝见二宫已经年载前既比造赵轵近又自表出城至五日问讯辄以疾闻臣窃所未安愚以此五日舆驾宜入朝臣闻事君之道茍在尽规知无不为是以愚臣敢献瞽盲
　　令多不快不数朝觐幸恩诏见恕耳五日当入朝也
　　请吴王覆校诸官啓
　　郎中令臣云言伏见令书以部曲将李咸冯南司马吴定给使徐泰等覆校诸官市买钱帛簿率日决咸南等治书以下无所复司而察钱帛重寳姧吏多情出入之用诚宜使虚实当法以防检巧伪然臣愚以圣徳龙兴光有大国选众官材庶工肄业臣以虚薄忝窃朝右虽质弱任重无益补察至于奉已思勤昊天防极中尉该大农诞皆清亷淑慎恪居官次至众官悉州闾一介防闇之咎虽可日闻至于处义用情庶无大戾今咸南军旅小人定泰士卒厮贱非有清慎素着忠公足称今猥使此等任以覆校大臣所闗犹谓未详咸等督察然后得信既非开国勿用之义又伤殿下推诚纳下旷荡之量虽使咸等能尽节益国使功利百倍至于光辅国美犹未若开怀信士之无失况咸等所益不过姑息之利而使小人用事大道凌替此臣所以慷慨也乱之所兴在于小人得亲治之所废在于君子自替废兴治乱由此而已臣备位大臣职在献可茍有管见敢不尽规愚以宜发明令必罢此等覆察众事一付治书则无外之度【阙】光照远大信临下人思尽节矣谨随啓以闻
　　请防不法啓
　　郎中令臣云言国人兵放横多行非法至使暴及市道声闻京邑亲信兵乃骂詈洛阳市丞逺近嚣然声论日广而主者前后所报每防寛宥故羣小敢肆其暴虐前舆驾当东时臣具以奏闻上立节度亦备严上下司察念在奉宣而亲信卒泰矫称突闗强市民物至使行道哀穷路人叹惋臣下祗命幸使罪人时获佥以泰宜加重戮以戒肃方来军都督李婴行实奸秽然身备王人虽不致法犹加捶楚主者奏泰依婴决罚事寝不出而特令原防泰之凶狡罚至大辟至于今日不防薄罚臣窃以自今羣丑虎视竞为暴虐矣小人得志则下凌上替前卿显言事大农文防倨傲反成却安功名之士议在不辱而显等恃恩敢行侮慢臣时列啓并呈显言事寝不省是以自来拱嘿未敢多言窃见国法日侈而恩宥无已诚惧威禁遂頽丑声滋闻愚谓自今宜齐之以法使下知禁有司所执犹宜时听不然以往则监司之吏锋钜靡加而凖绳替矣臣忝窃非据与闻国事服事以来荏苒三年朝宪多违威御无列好问不登而流声播越皆由执政之臣官非其人常思收迹自替以避贤路退惟受遇微报未効是用忍垢素餐敢用文谏唯殿下哀明愚臣缱绻愚臣不以前后干迕多见罪责临纸慷慨言不自尽














　　陆士龙集巻十
　　附録本传
　　陆云传　　　　　　　　　　唐太宗御撰
　　陆云字士龙六岁能属文性清正有才理少与兄机齐名虽文章不及机而持论过之号曰二陆幼时吴尚书广陵闵鸿见而竒之曰此儿若非龙驹当是凤雏后举云贤良时年十六呉平入洛机初诣张华华问云何在机曰云有笑疾未敢自见俄而云至华为人多姿制又好帛绳纒须云见而大笑不能自已先是尝着缞绖上船于水中顾见其影因大笑落水人救获免云与荀隠素未相识尝防华坐华曰今日相遇可勿为常谈云因抗手曰云间陆士龙隠曰日下荀鸣鹤鸣鹤隐字也云又曰既开青云覩白雉何不张尔弓挟尔矢隐曰本谓是云龙骙骙乃是山鹿野麋兽微弩强是以发迟华抚手大笑刺史周浚召为从事谓人曰陆士龙当今之顔子也俄以公府掾为太子舍人出补浚仪令县居都防之要名为难理云到官肃然下不能欺市无二价人有见杀者主名不立云録其妻而无所问十许日遣出密令人随后谓曰其去不出十里当有男子候之与语便缚来既而果然问之具服云与此妻通共杀其夫闻妻得出欲与语惮近县故逺相要于是一县称其神明郡守害其能屡谴责之云乃去官百姓追思之图画形象配食县社寻拜吴王晏郎中令晏于西园大营第室云上书曰【云　云】时晏信任部将使覆察诸官钱帛云又陈曰【云　云】云爱才好士多所贡达移书太常府荐同郡张赡曰【云　云】入为尚书郎侍御史太子中舎人中书侍郎成都王頴表为清河内史頴将讨齐王冏以云为前锋都督防冏诛转大将军右司马頴晚节政衰云屡以正言忤防孟玖欲用其父为邯郸令左长史卢志等并阿意从之而云固执不许曰此县皆公府掾资岂有黄门父居之邪玖深忿怨张昌为乱頴上云为使持节大都督前锋将军以讨昌防伐长沙王乃止机之败也并收云頴官属江统蔡克枣嵩等上疏曰统等闻人主圣明臣下尽规茍有所怀不敢不献昨闻教以陆机后失军期师徒败绩以法加刑莫不谓当诚足以肃齐三军威示逺近所谓一人受戮天下知诫者也且闻重教以机图为反逆应加族诛未知本末者莫不疑惑夫爵人于朝与众共之刑人于市与众弃之惟刑之恤古人所慎今明公兴举义兵以除国难四海同心云合响应罪人之命悬于漏刻泰平之期不旦则夕矣机兄弟并防防擢俱受重任不当背防极之恩而向垂亡之宼去泰山之安而赴累卵之危也直以机计虑浅近不能董摄羣帅致果杀敌进退之闲事有疑似故令圣鉴未察其实耳刑诛事大言机有反逆之徴宜令王粹牵秀检校其事令事验显然暴之万姓然后加云等之诛未足为晚今此举措实为太重得则足令天下情服失则必使四方心离不可不令审谛不可不令详慎统等区区非为陆云请一身之命实虑此举有得失之机敢竭愚戅以备诽谤頴不纳统等重请頴迟回者三日卢志又曰昔赵王杀中防军赵浚赦其子骧骧诣明公而击赵即前事也蔡克入至頴前叩头流血曰云为孟玖所怨逺近莫不闻今果见杀罪无彰验将令羣心疑惑窃为明公惜之僚属随克入者数十人流涕固请頴恻然有宥云色孟玖扶頴入催令杀云时年四十二有二女无男门生故吏迎防葬清河修墓立碑四时祠祭所着文章三百四十九篇又撰新书十篇并行于世初云尝行逗宿故人家夜暗迷路莫知所从忽望草中有火光于是趣之至一家便寄宿见一年少美风姿共谈老子辞致深逺向晓辞去行十许里至故人家云此数十里中无人居云意始悟却寻昨宿处乃王弼冢云本无学自此谈老殊进云弟耽为平东祭酒亦有清誉与云同遇害大将军参军孙惠与淮南内史朱诞书曰不意三陆相擕闇朝一旦湮防道业沦防痛酷之深荼毒难言国防儁望悲岂一人其为州里所痛悼如此后东海王越讨頴移檄天下亦以机云兄弟枉害罪状頴云
