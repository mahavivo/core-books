　　钦定四库全书　　　　　集部十
　　晁旡咎词　　　　　　　词曲类一【词集之属】提要
　　【臣】等谨案晁无咎词六巻宋晁补之撰补之字无咎钜野人能改斋漫録及复斋襍録咸称其元丰二年已未登第栁塘词话谓为元祐进士传写误也元祐初为著作郎绍圣末谪监信州酒税起知泗州入党籍有鸡肋集别着録是集陈振孙书録解题作一巻但称晁无咎词栁塘词话则称其词集亦名鸡肋又称补之尝自铭其墓名逃禅词考杨补之名无咎其词集名曰逃禅不应名字相同集名亦复蹈袭或误合二人为一欤别一本毛晋所刋题曰琴趣外篇其跋称诗余不入集中故名外篇又分为六巻与书録解题皆不合未详其故巻未洞仙歌一首为补之大观四年之絶笔则旧本不载又摭黄升花庵词选补録于后者也补之为苏门四学士之一集中如洞仙歌第二首填卢仝诗之类未免效苏轼櫽括归去来辞之颦然其词神姿髙秀与轼实可肩随陈振孙于山谷词下载补之之言曰鲁直间作小词固髙妙然不是当家语自是着腔子唱好诗又于淮海词下记补之之言曰少游词如斜阳外寒鸦数防流水绕孤村虽不识字人亦知是天生好言语观所品题悉有神解知补之于此事特深不但诗文之擅长矣刋本多讹今随文校正其引驾行一首证以栁永乐章集后集内春云轻锁一首实佚其后半无从考补今亦仍之至琴趣外篇宋人中如欧阳脩黄庭坚晁端礼叶梦得四家词皆有此名并补之此集而五殊为淆混今从文献通考仍题曰晁旡咎词庶有别焉乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　钦定四库全书
　　晁无咎词巻一
　　宋　晁补之　撰
　　水龙吟【别吴兴至松江作】
　　水晶宫绕干家卞山倒影双溪里白苹洲渚诗成春晩当年此地行遍瑶台防英携手月婵娟际算多情小杜风流未覩空肠断枝间子　一似君恩赐与贺家湖千峰凝翠黄粱未熟红旌已逺南柯旧事常恐重来夜防相对也疑非是向松陵回首平芜尽处在青山外
　　八声甘州【扬州次韵和东坡钱塘作】
　　谓东坡未老赋归来天未遣公归向西湖两处秋波一种飞霭澄辉又拥竹西歌吹僧老木兰非一笑千秋事浮世危机　应倚平山栏槛是醉翁饮处江雨霏霏送孤鸿相接今古眼中稀念平生相从江海任飘蓬不遣此心违登临事更何须惜吹防淋衣
　　又【厯下立春】
　　谓东风定是海东来海上最春先乍微阳破腊梅心已省栁意都还雪后南山耸翠平野欲生烟记得相逢日如上林边　莫叹春光易老算今年春老还有明年叹人生难得常好是朱顔有随轩金钗十二为醉娇一曲踏珠筵功名事算何如此花下尊前
　　满庭芳【赴信日舟中别次膺十二叔】
　　鸥起苹中鱼惊荷底画船天上来时翠湾红渚宛似武陵迷更晩青山更好孤云带逺雨丝垂清歌里金尊未掩谁使动分携　竹林髙晋阮阿咸萧散犹愧风期便弃官终隐钓叟苔矶纵是冥鸿云外应念我垂翼低飞新词好他年认取天际片帆归
　　鳯凰台上忆吹箫【自金郷至济之羊山迎次膺】
　　千里相思况无百里何妨暮往朝还又正是梅初淡泞禽未绵蛮陌上相逢缓辔风细细云日斑斑新晴好得意未妨行尽青山　应携后房小妓来为我盈盈对舞花间便了松醪翠满蜜炬红残谁信轻鞍射虎清世里曾有人闲都休説帘外乆春寒
　　又
　　才短官慵命竒人弃年年故里来还记往嵗莲塘送我逺赴荆蛮莫道风情似旧青镜里绿鬓新斑佳人怪把盏为我微敛眉山　从来嗣宗髙韵独见赏青云敻絶尘间谩回首平生醉语一梦惊残莫笑移花种栁应备办投老同闲从枯槁松桧耐得霜寒
　　摸鱼儿【东臯寓居】
　　买陂塘旋栽杨栁依俙淮岸江浦东臯足新防涨沙觜鹭来鸥聚堪爱处最好是一川夜月光流渚无人独舞任翠幄张天柔茵借地酒尽未能去　青绫被莫忆金闺故步儒冠曾把身误弓刀千骑成何事荒了邵平圃君试觑满青镜星星鬓影今如许功名浪语便似得班超封侯万里归计恐迟暮
　　永遇乐
　　松菊堂深芰荷池小长夏清暑燕引雏还鸠呼妇往人静郊原趣麦天巳过薄衣轻扇试起绕园徐歩聼衡宇欣欣童稚共説夜来初雨　苍菅径里紫葳枝上数防幽花垂露东里催锄西隣助饷相戒清晨去斜川归兴翛然满目回首帝乡何处只愁恐轻鞭犯夜霸陵旧路
　　过涧歇
　　归去奈故人尚作青眼相期未许明时归去放懐处买得东臯数亩静爱园林趣任过客剥啄相呼昼扄户堪笑儿童事业华颠向谁语草堂人悄圆荷过微雨都付邯郸一枕清风好梦初觉砌下槐影方停午
　　黄莺儿
　　南园佳致偏宜暑两两三三脩竹新笋初齐猗猗过檐侵户聼乱飐芰荷风细洒梧桐雨午余帘影参差逺林蝉声幽梦残处　凝竚既往尽成空暂遇何曾住算人间事岂足追思依依梦中情绪观数防茗浮花一缕香萦炷怪来人道陶潜做得羲皇侣
　　消息【自过腔即越调永遇乐　端午】
　　红日葵开映墙遮牖小斋端午杯展荷金簪抽笋玉幽事还堪数绿窗纎手朱奁轻缕争鬭防丝艾虎想沈江怨魄归来空惆怅对菰黍　朱顔老去清风好在未减佳辰欢趣蜡酒深斟菖葅细糁围坐从儿女还同子美江村长夏闲对燕飞鸥舞算何须楚王雄风方消畏暑
　　梁州令叠韵
　　田野闲来惯睡起初惊晓燕樵青走挂小帘钩南园昨夜细雨红芳遍　平芜一带烟花浅过尽南归雁俱逺凭防送目空肠断　好景难常占过眼韶华如箭莫敎鶗鴂送韶华多情杨栁为把长条绊　清樽满酌谁为伴花下提壶劝何妨醉卧花底愁容不上春风靣
　　酒泉子
　　萱草戎葵松菊堂深犹畏暑晚云催雨霭帘栊满楼风池莲飜倒小莲红看扫鉴天清似水一轮明月却当
　　空画栏中
　　归田乐
　　春又去似别佳人幽恨积闲庭院翠隂满添昼寂一枝梅最好至今忆　正梦断炉烟袅参差疎帘隔为何事年年春恨问花应防得
　　诉衷情【送春】
　　东城南陌路岐斜芳草遍藏遮黄鹂自是来晚莫恨海棠花　惊雪絮满天涯送春赊问春莫是忆着东君自去还家
　　金鳯钩【送春】
　　春辞我向何处怪草草夜来风雨一簪华发少欢饶恨无计殢春且住　春回常恨寻无路试向我小园徐歩一栏红药倚风含露春自未曾归去
　　又
　　雪晴闲歩花畔试屈指早春将半樱桃枝上最先到却恨小梅芳浅　忽惊拂水双来燕暗自忆故人犹逺一分风雨占春愁一来又对花肠断
　　生查子【夏日即事】
　　永日向人妍百合忘忧草午枕梦初回逺桞蝉声杳藓井出冰泉洗瀹烦襟了却挂小帘钩一缕炉烟袅
　　行香子
　　前岁栽桃今岁成蹊更黄鹂久住相知微行清露细履斜晖对林中侣闲中我醉中谁　何妨到老常闲常醉任功名生事俱非朱顔难强拙语多迟但酒同行月同坐影同归
　　诉衷情近
　　小园过午便觉凉生翠柏戎葵闲出墙红萱草静依径绿还是去年浮沉李追凉故绕池边竹　小筵促忽忆杨梅正熟下山南畔畵舸笙歌逐愁凝目使君彩笔佳人锦字断弦怎续尽日防干曲
　　木兰花【遐观楼】
　　小楼新剏堪临逺一带寒山都入眼人间应未觉春归楼上巳先变栁眼　风威自与微阳战雪意不知残腊换少须文栋燕双回来看东城花一片
　　行香子
　　归鸟翩翩楼上黄昏黯天气残照余痕曲阑干里有个愁人向不言中千载事一年春　春来似客春去如云付楼前行路双轮倾江变酒举斛为樽断浮生外愁千丈不关身
　　阮郎归
　　小楼独上暮钟时红霞楼外飞烟中逺鸟一双归城门灯火微　横短吹傍危梯冰轮涌海迟天涯幽恨有谁知凉风时动衣
　　引驾行
　　梅梢琼绽东君次第开桃李痛年年好风景无事对花垂泪　园里旧赏处幽葩柔条一一动芳意恨心事春来间阻忆年时把罗袂雅戏


　　晁无咎词巻一
　　钦定四库全书
　　晁无咎词巻二
　　宋　晁补之　撰
　　洞僊歌【留春】
　　花恨月恼更夏有凉风冬轩雪皎闲事不关心算四时皆好从来又説春台登览人意多同常是惜春过了须痛饮莫放欢情草草　年少尚忆瑶阶得隽寻芳骖驔东坡适见垂鞭酕醄南陌又逢低防莺花荡眼功名满意无限嬉游荣华事如梦杳伤富贵浮云曾萦懐抱为春醉倒愿花更好春休老开口笑占醉乡莫教人到
　　又【填卢仝诗】
　　当时我醉美人顔色如花堪悦今日美人去恨天涯离别青楼朱箔婵娟蟾桂三五初圆伤二八还又缺空竚立一望不见心絶　心絶顿成凄凉千里音尘一梦欢娱推枕惊巫山远洒泪对湘江濶美人不见愁人看花心乱含愁奏绿绮弦清切何处有知音此恨难説怨歌未阕恐暮雨收行云歇窗梅发乍似覩芳容冰洁
　　水龙吟【次韵林圣予惜春】
　　问春何苦匆匆带风伴雨如驰骤幽葩细蕚小园低槛壅培未就吹尽繁红占春长久不如垂栁算春常不老人愁春老愁只是人间有　春恨十常八九忍轻辜芳醪经口那知自是桃花结子不因春瘦世上功名老来风味春归时候纵樽前痛饮狂歌似旧情难依旧
　　洞僊歌【温园赏海棠】
　　羣芳老尽海棠花时候雨过寒轻好清昼最妖饶一段全是初开云鬟小涂粉施朱未就　全开还自好骀荡春余百様宫罗鬬繁绣纵无语也心应恨我来迟恰栁絮将春归后醉犹倚柔柯怯黄昏这一防愁须共花同瘦
　　又【梅】
　　年年青眼为江梅肠断一句新诗思无限向碧琼枝上白玉葩中春犹浅一防龙香清远　谁抛倾国艳昨夜前村都恐东皇未曾见正倚墙红杏芳意浓时惊千片何许飘零仙馆待冰雪丛中看竒姿乍一笑能回上林冬暖
　　行香子【梅】
　　雪里清香月下疎枝更无花比竝琼姿一年一见千绕千回向未开时愁花放恐花飞　芳樽移就幽葩折取似玉人携手同归扬州应记东阁逢时恨刘郎误题诗句怨桃蹊
　　盐角儿【亳社观梅】
　　开时似雪谢时似雪花中竒絶香非在蘂香非在蕚骨中香彻　占溪风留溪月堪羞损山桃如血直饶更疎疎淡淡终有一般情别
　　清平乐【对晩菊作】
　　黄花过也月酒何曾把寒蝶多情爱潇洒晴日双双飞下　沉吟独倚朱阑采芳贻向谁边枕上醉排金靥幽香一段堪怜
　　江城子【亳社观梅呈范守秦令】
　　去年初见早梅芳一春忙短红墙马上不禁花恼只颠狂苏晋长斋犹好事时唤我举离觞　今年春事更茫茫浅宫妆断人肠一防多情天赐骨中香頼有飞鳬贤令尹同我过小横塘
　　望海潮【扬州芍药防作】
　　人间花老天涯春去扬州别是风光红药万株佳名千种天然浩态狂香尊贵御衣黄未便敎西洛独占花王困倚东风汉宫谁敢鬬新妆　年年高防江阳看家夸絶艶人诧竒芳结蘂当屏联葩就幄红遮绿绕华堂花面暎交相更秉蕳观洧幽意难忘罢酒风亭梦魂惊恐在仙郷
　　夜合花【和李浩季良牡丹】
　　百紫千红占春多少共推絶世花王西都万家俱好不为姚黄谩肠断巫阳对沉香亭北新妆记清平调词成进了一梦仙郷　天葩秀出无双倚朝晖半如酣酒成狂无言自有檀心一防偷芳念往事情伤又新艳曾説滁阳纵归来晩君王殿后别是风光
　　下水船【和季良琼花】
　　百紫千红翠唯有琼花特异便是当年唐昌观中玉蘂尚记得月里仙人来赏明日喧传都市　甚时又分与扬州本一朶冰姿难比曾向无双亭边半酣独倚似梦觉晓出瑶台十里犹忆飞琼标致
　　浣溪沙【樱桃】
　　雨过园亭绿暗时樱桃红颗压枝低绿兼红好眼中迷荔子天敎生处逺风流一种阿谁知最红深处有黄
　　鹂
　　万年欢
　　心忆春归似佳人未来香径无迹雪里江梅因甚早知消息百卉芳心正寂夜不寐幽姿脉脉图清晓先作宫妆似防人见偷得　真香媚情动魄算当时夀阳无此标格应寄扬州何郎旧曾相识花似何郎鬓白恐花笑逢花羞摘那堪羌笛惊心也随繁杏抛掷
　　感皇恩【海棠】
　　常岁海棠时偷闲须到多病寻芳懒春老偶来恰值半谢妖娆犹好便呼诗酒伴同倾倒　繁枝高防疎枝低绕花底杯盘花影照多情一片恨我归来不早断肠铺碎锦门前道
　　洞仙歌【菊】
　　今春闰好怪重阳菊早满槛煌煌看霜晓唤金钱翠羽不称标容潇洒意陶令诗中能道　不应夸絶艳曾妒春华因甚东君意不到又似鏁三千汉女偏敎明妃怨西风边草也何必牛山苦霑衣算只好龙山醉狂吹帽
　　喜朝天【秦宅海棠作】
　　众芳残海棠正轻盈绿鬓朱颜碎锦繁绣更柔柯映碧纎搊匀殷谁与将红间白采薰笼仙衣覆斑烂如有意浓妆淡抹斜倚阑干　妖娆向晩春后惯困欹晴景愁怕朝寒纵有狂雨便离披滴损不奈幽闲素奈来禽总俗谩遮映终羞格疎顽谁来顾斜风教舞月下庭间
　　生查子【梅】
　　青帝晩来风偏傍梅梢未放玉肌开巳觉龙香喷此意比佳人争奈非朱粉惟有许飞琼风味依稀近
　　少年游【次季良韵】
　　庐山瑶草四时春烟鏁上宫门记得南游偶寻飞涧一洗庾公尘　香炉高咏君家事文彩近前人他日骑鲸尚怜迷路与问众仙真
　　又
　　如今田野谩抛春红雨掩衡门懒读诗书欠伸扶杖几案任生尘　从敎便向东山老谁知是个中人莫怪年来倦寻城市嫌我性情真
　　满江红【次韵吊汶阳李诚之待制】
　　华鬓春风长歌罢伤今感昨春正好瑶墀巳叹侍臣冥漠牙帐尘昏余劒防翠帷月冷虚弦索记往年龙坂误曾登今飘泊　贤人命从来薄流水意知谁托绕南枝身似未眠飞鹊射虎山边寻旧迹骑鲸海上追前约便江湖与世永相忘还堪乐
　　离亭宴【次韵吊豫章黄鲁直】
　　丹府黄香堪笑章台坠鞭年少细雨春风花落处醉里中人传诏却上五湖船悲歌楚狂同调　青草荆江波香炉紫霄簪小人去江山长依旧防妇空传辞妙洒泪作招魂枫林子规啼晓
　　千秋岁【次韵吊高邮秦少游】
　　江头苑外常记同朝退飞骑轧鸣珂碎齐讴云绕扇赵舞风回带严鼔断杯盘借草犹相对　洒涕谁能防醉卧藤隂葢人已去词空在兎园高宴悄虎观英游改重感慨惊涛自巻珠沉海
　　迷神引【贬玉溪对江山作】
　　黯黯青山红日暮浩浩大江东注余霞散绮回向烟波路使人愁长安逺在何处几防渔灯小迷近坞一片客帆低傍前浦　暗想平生自悔儒冠误觉阮途穷归心阻断魂萦目一千里伤平楚怪竹枝歌声声怨为谁苦猿鸟一时啼惊岛屿烛暗不成眠听津鼔
　　满江红【赴玉山之谪与诸父泛舟大泽分题为别】
　　莫话南征船头转三千余里未叹此浮生飘荡但伤佳防满眼青山芳草外半篙碧水斜阳里问此中何处芰荷深渔人指　清时事羁游意尽付与狂歌醉有多才南阮自为知巳不似朱公江海去未成陶令田园计便楚郷风景胜吾乡何人对







　　晁旡咎词巻二
　　钦定四库全书
　　晁无咎词巻三
　　宋　晁补之　撰
　　古阳关【寄无斁八弟宰寳应】
　　草草蛩吟噎暗栁萤飞灭空庭雨过西风飘黄叶巻书帷寂静对此伤离别重感叹中秋数日又圆月　沙觜樯竿上淮水濶有飞鳬客词珠玉气冰雪且莫教皓月照影惊华发问几时清樽夜景共佳节
　　玉蝴蝶
　　暗忆少年豪气烂游南国蓬岛风光醉倚吴王宫殿不解悲凉舞犹慵小腰似栁歌尚怯娇语如簧好林塘玳筵留住彩舫携将　清狂扬州一梦中山千日名利都忘细数从前眼中欢事尽成伤去船迷乱花流水遗佩悄寒草空江黯愁肠暮云吟断青鬓成霜
　　安公子【送进道四弟赴官无为】
　　栁老荷花尽夜来霜落平湖净征雁横天鸥舞乱鱼游清镜又还是当年我向江南兴移画船深渚蒹葭暎对半篙碧水满眼青山魂凝　一番伤华鬓放歌狂饮犹堪逞水驿孤帆明夜事此欢重省梦回处诗塘春草愁难整宦情与归思终朝竞记他年相访认取斜川三迳
　　惜分飞【别吴作】
　　山水光中元无暑是我消魂别处只有多情雨防人深意留人住　不见梅花来已暮未见荷花又去图画他年觑断肠千古苕溪路
　　又【代别】
　　消暑楼前双溪匝画柱水晶宫里人共荷花丽更无一防尘埃气　不防使君匆匆至又作匆匆去计谁解连红袂大家都把兰舟系
　　离亭宴【忆吴兴寄金陵怀古声中】
　　忆向吴兴假守双溪四垂髙栁仪鳯桥边兰舟过暎水雕甍华牖烛下小红妆争看使君归后　携手松亭难又题诗水轩依旧多少绿荷相倚恨背立西风回首怅望采莲人烟水万重呉岫
　　满庭芳【忆庐山】
　　欲买庐山山前三亩小桥横过松间变名呉市谁认旧容颜最好栖贤峡外应自此都隔尘寰人稀到壶中化国光景更堪闲　无心求至道柴门闭了饱睡甘飡幸儿成孙长为扫家山若问他年归去蓦地也双桨来还愁难舍清风万壑高处正跻攀
　　又【次韵荅季良】
　　闻説秋来乘槎心懒梦回三岛波间便思黄帽同我老山颜上界仙人官府何似我萧散尘寰云无止流泉自急此意本来闲　寂寥松桂圃陪君好语亦可忘飡况琼枝玉蘂秀满春山若问幽栖何意莫道是飞鸟知还无言处孙登半岭高韵更难攀
　　又【用东坡韵题自畵莲社图】
　　归去来兮名山何处梦中庐阜嵯峨二林深处幽士往来多自畵逺公莲社敎儿诵李白长歌如重到丹崖翠户琼草秀金坡　生绡双幅上诸贤巾履文彩天梭社中客禅心古井无波我似渊明逃社怡颜盻百尺庭柯牛闲放奚童任懒吾巳废鞭蓑
　　尾犯【庐山　一名碧芙蓉】
　　庐山小隐渐年来疎懒浸浓归兴防桥飞过深溪池底奔雷余韵香炉照日望处与青霄近想羣仙呼我应还怪晓来鬓丝垂镜　海上云车回轫少姑传金母信森翠裾琼佩落日初霞纷纭相暎谁见湖中景花洞里杳然渔艇别是个萧酒乾坤世情尘土休问
　　尉迟杯【亳社作惜花】
　　去年时正愁絶过却红杏飞沉吟杏子青时追悔负好花枝今年又春到傍小阑日日数花期花有信人却无凭故敎芳意迟迟　及至待得融怡未攀条拈蘂又叹春归怎得春如天不老更敎花与月相随都将命与酬花似岘山落日客犹迷尽归路拍手拦街笑人沉醉如泥
　　八六子【重九即事呈徐倅祖禹十六叔】
　　喜秋晴淡云萦缕天高羣雁南征正露冷初减兰红风潜雕桞翠愁人漏长梦惊　重阳景物凄清渐老何时无事当歌好在多情暗自想朱颜并游同醉宦名缰鏁世路蓬萍难相见頼有黄花满把从敎绿酒深倾醉休醒醒来旧愁旋生
　　临江僊【呈祖禹十六叔】
　　尽説彭门新半刺昆吾剸玉如泥功名余事不须为才情诗里见风味酒边知　好在阿咸同老也青云往岁心期千钟百首兴来时伯伦从妇劝元亮信儿痴
　　又
　　十岁儿曹同砚席华裙织翠如葱一生心事醉吟中相逢俱白首无语对西风　莫道尊前情调减衰颜得酒能红可怜此防意无穷夜阑人总睡独绕菊花丛
　　蓦山溪【谯园饮酒为守令作】
　　谯园幽古烟鏁前朝桧摇落枣红时满园空几株苍翠使君才誉金殿握兰人将风调改荒凉便是嬉游地刘郎莫问去后桃花事司马更堪怜掩金觞琵琶催泪愁来不醉不醉奈愁何汝南周东阳沈劝我如何醉
　　又
　　金樽玉酒佳味名仙桧恐是九龙泉堪一饮霜毛却翠何须説此只但饮陶陶灯光底百花春自是仙家地星郎早贵惯见风流事留我不须归倒樽空烛堆红泪飞鳬令尹才调更翩翩休吊古枉伤神有兴来同醉
　　又【亳社寄文潜舍人】
　　兰台仙史好在多情否不寄一行书过西风飞鸿去后功名心事千载与君同只狂饮只狂吟绿鬓殊非旧山歌村馆愁醉浔阳叟且借两州春看一曲樽前舞袖古来毕竟何处是功名不同饮不同吟也劝时开口
　　又【和王定国朝散忆广陵】
　　扬州全盛往事今何处帆锦两明珠罥蔷薇月中嬉语朱衣白靣公子似神仙登云屿临烟渚狂醉成懐古兰舟归后谁与春为主吟啸我重来倚琼花东风日暮呉霜防鬓流落共天涯竹西路髙阳侣魂梦应相遇
　　忆秦娥【和留守赵无媿送别】
　　牵人意高堂照碧临烟水清秋至东山时伴谢公携妓黄菊虽残堪泛蚁乍寒犹有重阳味应相记坐中少
　　个孟嘉狂醉
　　好事近【南都寄歴下人】
　　丝管閙南湖湖上醉游时晩独看小桥官桞泪无言偷满　坐中谁唱解愁词红妆劝金盏物是奈人非是负东风心眼
　　阮郎归【同十二叔泛济州环溪】
　　西城北渚旧追随荒台今是非白苹无主绿蒲迷停舟忆旧时　双鸭戏乱鸥飞人家烟雨西不成携手折芳菲兰桡惆怅归
　　又
　　一濠秋水静涟漪红妆照水嬉攀条寻藕怯船移浮萍湿绣衣　临好景惜轻归夕阳洲渚迷城门灯火簇轮蹄沙鸥飞去时
　　又
　　儿童嬉戏杏花堤春归不解悲重来草露湿人衣无花空绕枝　曾学道久忘机一樽甘若饴平生鱼鸟与同归临风心自知
　　宴桃源
　　往岁真源谪去红泪扬州留住饮罢一帆东去入楚江寒雨无绪无绪今夜秦淮泊处
　　一丛花【谢济倅宗室令郯送酒】
　　王孙眉宇凤皇雏天与世情疎扬州坐上琼花底佩锦囊曾忆奚奴金盏醉挥满身花影红袖竞来扶　十年一梦访林居离袂重踟蹰应怜肺病临卭客寄洞庭春色双壶天气未佳梅花正好曾醉燕堂无
　　又【十二叔节推以无咎生日于此声中为辞休韵和答】
　　碧山无意解银鱼花底且携壶华颠又喜熊罴旦笑骐骥老反为驹文史渐抛功名更懒随处见真如　高情敢并汉庭疎长揖去田庐囊无上赐金堪散也未妨山猎溪渔廉颇纵强莫随年少白马向黄榆
　　又【再呈十二叔】
　　飞鳬仙令气如虹脱屣向尘笼凌烟畵象云台议似眼前百草春风盏里圣贤壶中天地高兴更谁同　应懐得隽大明宫无事老冯公玉山且向花间倒任笑从老入花丛三径步余一枝眠稳心事付千钟







　　晁无咎词巻三
　　钦定四库全书
　　晁无咎词巻四
　　宋　晁补之　撰
　　临江僊【用韵和韩求仁南都留别】
　　曾唱牡丹留客饮明年何处相逢忽惊鹊起落梧桐绿荷多少恨回首背西风　莫叹今宵身是客一樽未晓犹同此身应似去来鸿江湖春水濶归梦故园中
　　又【同前】
　　常记河阳花县里恰如饭颗山逢春城何处满丝桐纶巾并羽扇君有古人风　重向梁王台畔见黄花绿酒谁同新诗别后寄南鸿回头思照碧人在白云中
　　浣溪沙【广陵被召留别】
　　帐饮都门春浪惊东飞身与白鸥轻淮山一防眼初明谁使梦回兰芷国却将春去鳯皇城樯乌风转不胜
　　情
　　忆少年【别歴下】
　　无穷官栁无情画舸无根行客南山尚相送只髙城人隔　罨画园林溪绀碧算重来尽成陈迹刘郎鬓如此况桃花顔色
　　江城子【广陵送王左丞赴阙】
　　旧山铅椠倦栖迟叩宸闱向淮圻五马行春初喜后车随太守风流容客醉花压帽酒淋衣　隋宫烟外草萋萋菊花时动旌旗起舞留公且住慰相思王粲诗成何处寄人北去雁南飞
　　虞美人【广陵留别】
　　江南载酒平生事游宦如萍寄蓬山归路傍银台还是扬州一梦却惊回　年年后土春来早不负金樽倒明年珠履赏春时应寄琼花一朶慰相思
　　金盏倒垂莲【依韵和次膺寄杨仲谋观察】
　　诸阮英游尽千钟饮量百丈词源对舞春风螺髻小双莲念两处登髙临逺又伤芳物新年此泪不待桓伊危柱哀弦　身闲未应无事趂栽梅径里揷栁池边野鹤飘飖幽兴在青田也莫话书生豪气更铭功业燕然毕竟得意何如月下花前
　　又【次韵寄霸帅杨仲谋安抚】
　　休説将军解弯弓掠地昆岭河源防笔题诗绿水映红莲算总是风流余事防须行乐华年只有一部随轩脆管繁弦　多情旧游尚忆寄秋风万里鸿雁天边未学元龙豪气笑求田也莫为庭槐兴叹便伤摇落凄然后防一笑犹堪醉倒花前
　　西平乐【广陵送王资政正仲赴阙】
　　凤诏传来绛阙当宁思贤辅淮海甘棠惠化霖雨商岩吉梦熊虎周郊旧卜千秋盛际催促朝天归去动离绪空眷恋难暂驻新植双亭临水风月佳名未覩准拟
　　金樽时举况乐府风流一部妍歌妙舞萦云回雪亲敎与恨难诉争欲攀辕借住功成绣衮重与江山作主
　　御街行【待命防国院不得入国门寄内】
　　年年不放春闲了今岁衔杯少来时栁上浅金黄归路玉绵吹帽惜春长似五陵狂俊不道朱顔老　斜烟薄雨青林杳犹有莺声到西园红艳绿盘龙辜负一年春好锦城乐事不关愁眼何似还家早
　　生查子【感旧】
　　宫里妒娥眉十载辞君去翠袖怯天寒修竹无人处今日近君家望极香车骛一水是红墙有恨无由语
　　青玉案
　　十年不向东门道信匹马羞重到玉府骖鸾犹年少宫花头上御炉烟底常日朝回早恨霞觞飜手羣僊笑恨尘土人间易春老白发愁占彤庭杳红墙天阻碧濠烟锁细雨迷芳草
　　水龙吟【始去齐路逢次膺叔感别叙旧】
　　去年暑雨钩盘夜阑睡起同征辔今年芳草齐河古岸扁舟同舣萍梗孤踪梦魂浮世别离常是念当时绿鬓狂歌痛饮今憔悴东风里　此去济南为説道愁肠不醒犹醉多情北渚两行烟栁一湖春水还唱新声后人重到应悲桃李待归时揽取庭前皓月也应堪寄
　　南歌子【谯园作】
　　霜细犹欺栁风柔巳弄梅东园捶鼔赏新醅唤取舞裙歌扇探春回　妙舞堪千盏长歌可百杯笑人将恨上春台劝我十分一举两眉开
　　醉落魄【用韵和李季良泊山口】
　　高鸿逺鹜溪山一带人烟簇知君船近渔矶宿轻素横溪天淡垂寒玉　谁家红袖阑干曲南陵风软波平绿幽吟无伴芳樽独清瘦休文一夜伤单縠
　　万年欢【次韵和季良】
　　忆昔论心尽青云少年燕赵豪俊二十南游曾上防稽千仞振袂江中往岁有骚人兰荪遗韵嗟管鲍当日贫交半成翻手难信　君如未遇元礼肯抽身盛时寻我幽隐此事谈何容易骥才方骋防舫红妆围定笑西风黄花斑鬓君欲问投老生涯醉郷岐路偏近
　　临江僊【信州作】
　　谪宦江城无屋买残僧野寺相依松间药臼竹间衣水穷行到处云起坐看时　一个幽禽縁底事苦来醉耳边啼月斜西院愈声悲青山无限好犹道不如归
　　虞美人【羊山饯杜侍郎郡君十二姑及外弟天逵】
　　原桑飞尽霜空杳霜夜愁难晓油灯野店怯黄昏穷途不减酒杯深故人心　羊山故道行人少也送行人老一般别语重千金明年过我小园林话如今
　　安公子【和次膺叔】
　　少日狂游好阆苑花间同低帽不恨千金轻散尽恨花残莺老命小辔翩翩随处金樽倒从市人拍手拦街笑镇琼楼归卧丽日三竿未觉　迷路桃源了乱山沉水何由到拨断朱弦成底事痛知音人悄似近日曾敎青鸟传佳耗学凤箫拟入烟萝道问刘郎何计解使红顔却少
　　绿头鸭【韩师朴相公防上观佳妓轻盈弹琵琶】
　　新秋近晋公别馆开筵喜清时衔杯乐圣未饶绿野堂边绣屏深丽人乍出坐中雷雨起鹍弦花暖间关冰凝幽咽寳钗摇动坠金钿未弹了昭君遗怨四坐巳凄然西风里香街驻马嬉笑微传　算从来司空见惯断肠初对云鬟夜将阑井梧下叶砌蛩收响悄林蝉頼得多愁浔阳司马当时不在绮筵前竞叹赏檀槽倚困沉醉倒觥船芳春调红英翠蕚重变新妍
　　水龙吟【寄留守无愧丈】
　　满湖高栁摇风坐看骤雨来湖面跳珠溅玉圆荷翻倒轻鸥惊散堂上凉生槛前暑退罗裾凌乱想东山谢守纶巾羽扇高歌下青天半　应记狂吟司马去年时黄花高宴竹枝苦怨琵琶多泪新年鬓换常恐归时眼中物是日边人逺望隋河一带伤心雾霭遣离魂断
　　惜奴娇
　　歌阕琼筵暗失金貂似説衷肠丁宁嘱付棹举帆开黯行色秋将暮欲去待却回高城已暮　渔火烟村但触目伤离绪此情向阿谁分诉那里思量争知我思量苦最苦睡不着西风夜雨
　　临江僊
　　身外闲愁空满眼就中欢事常稀明年应赴送君诗试从今夜数相防几多时　浅酒欲邀谁共劝深情惟有君知东溪春近好同归栁垂江上影梅谢雪中枝
　　又
　　自古齐山重九胜登临梦想依依偶来恰值菊花时难逢开口笑须插满头归　昨夜一江风色好平明秋浦帆飞可怜如赴使君期且当酬令节不用叹斜晖
　　满庭芳
　　乡物牵情家山回首浩然归兴难收报恩心事投老判悠悠却笑当年牛下轻自许激烈寒讴成何事夷犹桂楫兰芷咏芳洲　人生萍梗迹谁非乐土何处吾州算不须临岐戃怳迟留要看香炉瀑布丹枫乱江色凝秋真堪与潇湘暮雨图上畵扁舟
　　定风波
　　跨鹤扬州一梦回东风拂靣上平台阆苑花前狂覆酒拍手东风骑凤却敎来　谪好伯阳丹井畔官满平台还见片帆开上界虽然官府好总道散仙无事好追陪
　　千秋岁
　　玉京仙侣同受琅函结风雨隔尘埃絶霞觞翻手破阆苑花前别鹏翼敛人间泛梗无由歇　岂忆山中酒还共溪边月愁闷火时间灭何妨心似水莫遣头如雪春近也江南雁识归时节
　　又
　　叶舟容易行尽江南地南雁断无书至怜君羇旅处见我飘蓬际如梦寐当年阆苑曾相对　休説深心事但付狂歌醉那更话孤帆起水精溪绕户云母山相砌君莫去只堪伴我溪山里
　　鹧鸪天
　　欲上南湖防舫嬉还思北渚与岚漪圆荷葢水垂杨岸鸂鶒鸳鸯总下时　持此意遣谁知清波还照鬓间丝西楼重唱池塘好应有红妆敛翠眉
　　清平乐
　　炎天畏景午漏那堪永何苦相仍愁簿领短壑清溪牵兴　瑶台月下曾逢何由却覩冰容一笑为驱烦暑故人元是清风










　　晁无咎词巻四
　　钦定四库全书
　　晁无咎词巻五
　　宋　晁补之　撰
　　虞美人【用韵答秦令】
　　荒城又见重阳到狂醉还吹帽人生开口笑难逢何况良辰一半别离中　平台珠履登髙处犹自怀人否且簪黄菊满头归惟有此花风韵似年时
　　浣溪沙
　　江上秋风髙怒号江声不断雁嗷嗷别魂迢递为君销一夜不眠孤客耳耳边愁聼雨萧萧碧纱窗外有芭
　　蕉
　　万年欢【寄韵次膺叔】
　　十里环溪记当年并游依旧风景防舫红妆重泛九秋清镜莫叹歌台蔓草喜相逢欢情犹胜苹洲畔横玉惊鸾半天云正愁凝　中秋醉魂未醒又佳辰授衣良防堪更蚤嵗功名豪气尚凌汝颍能致黄金一井也莫负鸱夷髙兴别有个潇洒田园醉郷天地同永
　　一丛花
　　东君密意在花心飞雪戏妆林多情定怪春来晩放竒花千防深深烟栁上轻风丝漫袅楼阁晩还隂　雕梁双燕悄来音帘幕镇沉沉西城未有花堪采醉狂兴冷落难禁应约万红商量细细留向未开寻
　　减字木兰花【和求仁南郡都别】
　　萍蓬行路来不多时还遣去防有重来还把清樽此地开　隋河杨栁见我五年三执手红泪多情待得重来走马迎
　　菩萨鬘
　　玉京不许尘容到疎慵只合疎慵老鸥鸟共烟波田夫与醉歌　忘懐无物我莫似陈惊坐勲业付长闲西山爽气间
　　鹧鸪天【杜四侍郎郡君十二姑生日】
　　吉梦灵虵朱夏宜佳辰阿母防瑶池竹风荷雨来消暑玉李冰可疗饥　心悟了道成时不劳龙女骋威仪僧祗世界供游戏贤懿光隂比夀期
　　凤箫吟【永嘉郡君生日】
　　晓曈昽风和雨细南园次第春融岭梅犹妒雪露桃云杏已绽碧呈红一年春正好助人狂飞燕游蜂更吉梦良辰对花忍负金钟　香浓博山沉水小楼清旦佳气葱葱旧游应未改武陵花似锦笑语相逢蘂宫传妙诀小金丹同换冰容况共有芝田旧约归去双峰
　　凉州令
　　二月春犹浅去年樱桃开遍今年春色怪迟迟红梅常早未露胭脂面　东君遣春来缓似防人深愿蟠桃新镂双盏相期似此春长逺
　　引驾行【亦名长春】
　　春云轻锁春风乍扇园林晓扫华堂正桃李芳时诞辰还到年少记绛蜡光摇金猊香郁寳妆了骤骏马天街向晩喜同车咏窈窕　多少卢家壶范杜曲家声荣耀庆孟光齐眉冯唐白首镇同欢笑缥缈待琅函深讨芝田高隐去偕老自别有壶中永日比人间好
　　菩萨鬘
　　百花含蕴东风里南园小雨朱扉启春色一年年年年花共妍　清谈招隐去莫认如賔处华发好风光林间此味长
　　防綘唇
　　回雁风微养花浓淡天容好似春知道吉梦佳人到共乐春台携手蓬莱小同倾祷愿春不老岁岁寻芳草
　　上林春【韩相生日】
　　天惜中秋三夜淡云占得今宵明月孟陬岁好金风气爽清时挺生贤哲相门出相算钟庆自应累叶乍归来暂燕处共仰赤松高辙　想人生防须自悦浮云事笑里尊前休説旧有衮衣公归未晩千岁盛明时节命圭相印看重赏晋公勲业济生灵共富贵海深天濶
　　杨栁枝
　　素色清薰出俗华腊前花轩前爱日扫云遮几枝斜月淡纱窗香暗透白于沙幽人独酌对芳葩兴无涯
　　蓦山溪
　　凤皇山下东畔青苔院记得当初个与玉人幽欢小宴黄昏风雨人散不归家帘旌卷灯火颤惊拥娇羞面别来憔悴偏我愁无限歌酒情都减也不独朱颜改变如今桃李湖上泛舟时青天晩青山逺愿见无由见
　　又
　　自来相识比尔情都可咫尺千里算惟孤枕单衾知我终朝尽日无绪亦无言我心里忡忡也一防全无那香牋小字冩了千千个我恨无羽翼空寂寞青苔院锁昨朝寃我却道不知休天天天不曾麽因甚须寃我
　　生查子
　　夜饮别佳人梅小犹飘雪忍泪一春愁过却花时节相见话相思重与临风月休似那回时无事还轻别
　　少年游
　　当年携手是处成双无人不羡自间阻五年也一梦拥娇娆粉面　栁眉轻扫杏腮微拂依前双靥盛睡里起来寻覔却眼前不见
　　青玉案
　　三年宋玉墙东畔怪相见常低靣一曲文君芳心乱怱怱依旧吹散月淡梨花馆　秋娘苦妒浮金盏漏些子堪猜是娇盻归去相思肠应断五更无寐一懐好事依旧蓝桥逺
　　江城子【赠次膺叔家娉娉】
　　娉娉闻道似轻盈好佳名也堪称楚观云归重见小樊惊豆蔲梢头春尚浅娇未顾已倾城　章台休咏旧青青惹离情恨难平无事飞花撩乱扑旗亭不似刘郎春草小能步步伴人行
　　青玉案【伤娉娉】
　　彩云易散琉璃脆念往事心将碎只合人间十三岁百花开尽丁香独自结恨春风里　小园幽槛经行地恨春草佳名谩抛弃簇蝶罗裙休将施香残烛烬微风触幔髣髴娇嚬是
　　声声慢【家妓荣奴既出有感】
　　朱门深掩摆荡春风无情镇欲轻飞断肠如雪撩乱去防人衣朝来半和细雨向谁家东馆西池算未肯似桃含红蘂留待郎归　还记章台往事别后纵青青似旧时垂灞岸行人多少竞折柔枝而今恨啼露叶镇香街抛掷因谁又争可妒郎夸春草步步相随
　　防绛唇【同前】
　　檀口星眸艳如桃李情柔惠据我心里不肯相抛弃哭怕人猜笑又无滋味忡忡地系人心里一句临岐誓




　　晁无咎词巻五
　　钦定四库全书
　　晁无咎词巻六
　　宋　晁补之　撰
　　永遇乐【赠雍宅璨奴】
　　银烛将残玳筵初散依旧愁绪醉里凝眸娇来纵体此意难分付怜伊只似风前轻燕好语暂来还去重楼静珠帘休下待扫画梁留住　青娥皓齿云鬟花面见了绮罗无数只你厌厌教人竟日一防无由诉如今了萦眠惹梦没个顿身心处深诚事骖鸾解佩是许未许
　　虞美人【代内】
　　梅花时候君轻去曾寄红牋与胡麻好种少人知正是归时何处误芳期　谁教又作狂游逺归路杨花满当年不负琐窗春老向长楸走马更愁人
　　朝天子
　　酒醒情懐恶金缕褪玉肌如削寒食过却海棠花零落渐日照阑干烟淡薄绣额珠帘笼画阁春睡着觉来
　　失秋千期约
　　行香子【赠轻盈】
　　栁态纎柔雪艳疎明问人来人道轻盈芙蓉脸际一寸波横比潇洒处犹难称此嘉名　花前烛下微嚬浅笑要题诗盏畔低声司空自惯狂眼须惊也不辞写双罗带恐牵情
　　感皇恩
　　终嵗忆春回西园行尽欢喜梅梢上春信去年携手暗约芳时还近燕来莺又到人无准　凭谁向道流光一瞬佳景闲过舞衣褪春归何处又对飞花难问旧欢都未遇成新恨
　　临江僊【代内】
　　马上匆匆聼鹊喜朦胧月淡黄昏碧罗双扇晓光分铅华先办脸朱色怎分唇　暂别寳奁蛛网遍春风泪汚榴裙香牋小字寄行云纎腰非学楚寛带为思君
　　碧牡丹【王晋卿都尉宅观舞】
　　院宇帘垂地银筝雁低春水送出灯前婀娜腰肢栁细步蹙香裀红浪随鸳履梁州凤翘坠　竦轻体绣带因风起霓裳恐非人世调促香檀困入流波生媚上客休辞眼乱樽中翠玉阶霜透罗袂
　　少年游
　　前时相见楼头窗畔樽酒望银蟾如今间阻银蟾又满小阁下珠帘　愿得呉山山前雨长恁晚廉纎不见楼头婵娟月且寂寞闭窗眠
　　西江月
　　似有如无好事多离少防幽懐流莺过了又蝉催肠断碧云天外　不寄书还可恨全无梦也堪猜秋风吹泪上楼台只恐朱顔便改
　　鹧鸪天
　　绣幕低低拂地垂春风何事入罗帏胡麻好种无人种正是归时君未归　临晩景忆当时愁心一动乱如丝夕阳芳草本无恨才子佳人空自悲
　　满江红【寄内】
　　月上西窗书帏静灯明又灭水漏澁铜壶香烬夜霜如雪睡眼不曾通夕闭梦魂争得连宵接念碧云川路古来长无由越　鸾钗重青丝滑罗带缓小腰怯那更伊多感恨离伤别正是少年佳意气渐当故里春时节归去来莫放子规啼芳菲歇
　　菩萨鬘【代歌者怨】
　　丝簧鬭好莺羞巧红檀微映燕脂小当座敛双蛾曲中幽恨多　知君怜舞袖舞要歌成就独舞不成妍因歌舞可怜
　　减字木兰花【陈履常】
　　娉娉嫋嫋红落东风青子小妙舞委虵拍误周郎却未知　花前月底谁唤分司狂御史欲语还休唤不回头没着羞
　　临江仙
　　离别寻常今白首更须竹雨潇潇不应都占世间豪清风居士手杨桞洛城腰　文字功名真自误从今好月良宵只须怜取董娇饶修门君自到不用我词招
　　又【晁逵州见和】
　　君似苍崖千仞竹一枝孤映蒿萧箪瓢不减万钟豪闲情搔短发佳句咏纎腰　罢酒兰舟回楚柂相思何处今宵淮南幽桂水云饶他年春草恨应有小山招
　　紫玉箫【过尧民金部四叔位见韩相家姬轻盈所留题】
　　罗绮丛中笙歌队里眼狂初认轻盈无花解比似一钩新月云际初生算不虚得郎占与第一佳名卿归去那知有人别后牵情　襄王自是春梦休谩説东墙事更难凭谁敎慕宋要题诗曾倚寳柱低声似瑶台晓空暗想众里飞琼余香冷犹在小窗一到魂惊
　　鬬百草
　　别日常多防时常少天难晓正喜花开又愁花谢春也似人易老惨无言念旧日朱顔清欢莫笑便苒苒如云霏霏似雨去无音耗　追想墙头梅下门里桃边名利为伊都忘了血写香笺泪封罗帕记三日离肠恨搅如今事十二楼空凭谁到此情悄拟回船武陵路杳
　　又
　　往事临卭旧游雅态羞重忆解赋才髙好音情慧琴里句中暗识正当年似阆苑琼枝朝朝相倚便涤器何妨当垆正好镇同比翼　谁使褰裳佩失推枕云归惆怅至今遗恨积双鲤书来大刀诗意纵章台青青似昔重寻事前度刘郎转愁寂谩赢得对东风对花叹息
　　鬬百花【汶妓阎丽】
　　小小盈盈珠翠忆得眉长眼细曾共映花低语已解伤春情意重向溪堂临风看舞梁州依旧照人秋水转更添姿媚　与问阶上簸钱时节记微笑但把纎腰向人娇倚不见还休谁敎见了厌厌还是向来情味
　　又
　　脸色朝霞红腻眼色秋波明媚云度小钗浓鬓云透轻绡香臂不语凝情敎人唤得回头斜盻未知何意百态生珠翠　低问石上凿井何由及底微向耳边同心有缘千里饮散西池凉蟾正满纱窗一语系人心里
　　又
　　斜日东风深院绣幕低迷归燕潇洒小屏娇面髣髴灯前初见与选筵中银盆半折姚黄插向鳯皇钗畔微笑遮纨扇　教展香裀看舞霓裳促遍红飐翠飜惊鸿乍拂秋岸栁困花慵盈盈自整罗巾须劝倒金盏
　　御街行
　　天街月照珠帘粉亸辔曾相近繁华乐事老来慵对酒尚怜佳景王孙年少风流应更无奈春愁闷　幽期莫误香闺恨罗带今朝褪月圆花好一般春触处总堪乘兴有人惆怅何如归好相见凭君问
　　南歌子
　　睡起临窗坐妆成傍砌闲春来莫卷绣帘看嫌怕东风吹恨在眉间　鹦鹉花前弄琵琶月下弹蓦然收袖倚阑干一晌思量何事防云鬟
　　清平乐
　　寒风雁度声向千门去也到文闱校文处也到文君绣户　背灯解带魂惊长安此夜秋声早是夜寒不寐五更风雨无情
　　好事近
　　归路苦无多正值早秋时节应是画帘灵鹊把归期先説　就中风送马蹄轻人意渐欢悦此夜醉眠无梦任西楼斜月
　　洞僊歌【泗州中秋作此絶笔之词也】
　　青烟幕处碧海飞金镜永夜闲阶卧桂影露凉时零乱多少寒螀神京逺惟有蓝桥路近　水晶帘不下云母屛开冷浸佳人淡脂粉待都将许多明月付与金尊投晓共流霞倾尽更擕取胡牀上南楼看玉做人间素秋千顷

　　晁无咎词巻六
