稼轩词 　　（宋）辛弃疾 撰 
　　钦定四库全书
　　集部十
　　稼轩词
　　词曲类一
　　词集之属
　　提要
　　臣等谨案稼轩词四巻宋辛弃疾撰弃疾有南烬纪闻已著录其词慷慨纵横有不可一世之概于倚声家为变调而异军特起能于翦红刻翠之外屹然别立一宗迄今不废观其才气俊迈虽似乎奋笔而成然岳珂桯史记弃疾自诵贺新凉永遇乐二词使座客指摘其失珂谓贺新凉词首尾二腔语句相似永遇乐词用事太多弃疾乃自改其语日数十易累月犹未竟其刻意如此云云则未始不由苦思得矣书录解题载稼轩词四巻又云信州本十二巻视长沙本为多此本为毛晋所刻亦为四巻而其总目又注原本十二巻殆即就信州本而合并之欤其集旧多讹异如二巻内丑奴儿近一阕前半是本调残阙不全自飞流万壑以下则全首系洞仙歌葢因洞仙歌五阕即在此调之后旧本遂误割第一首以补前词之阙而五阕之洞仙歌遂止存其四近万树词律中辨之甚明此本尚未及订正其中叹轻衫帽几许红尘句据其文义帽字上尚有一脱字树亦未经勘及斯足证扫叶之喻矣今并详为勘定其必不可通而无别本可证者则姑从阙疑之义焉
　　乾隆四十四年二月恭校上
　　总纂官 （臣）纪昀 （臣）陆锡熊 （臣）孙士毅
　　总校官 （臣）陆费墀
　　●钦定四库全书
　　稼轩词卷一
　　（宋）辛弃疾 撰
　　哨遍【秋水观】
　　蜗角鬬争左触右蛮一战连千里君试思方寸此心微总虚空并包无际喻此理何言泰山毫末从来天地一稊米嗟小大相形鸠鹏自乐之二虫又何知记跖行仁义孔丘非更殇乐长年老彭悲火鼠论寒氷蚕语热定谁同异　噫贵贱随时连城纔换一羊皮谁与齐万物庄周吾梦见之正商略遗篇翩然顾笑空堂梦觉题秋水有客问洪河百川灌雨泾流不辨涯涘于是焉河伯欣然喜以天下之美尽在已渺沧溟望洋东视逡巡向若惊叹谓我非逢子大方达观之家未免长见悠然笑耳此堂之水几何其但清溪一曲而已
　　又【用前韵】
　　一壑自专五柳笑人晩乃归田里问谁知几者动之微望飞鸿冥冥天际论妙理浊醪正堪长醉从今自酿躬耕米嗟美恶难齐盈虚如代天耶何必人知试回头五十九年非似梦里欢娯觉来悲夔乃怜蚿谷亦亡羊算来何异　嘻物讳穷时丰狐文豹罪因皮富贵非吾愿遑遑乎欲何之正万籁都沉月明中夜心弥万里清如水却自觉神游归来坐对依稀淮岸江涘看一时鱼鸟忘情喜会我已忘机更忘已又何曾物我相视非鱼濠上遗意要是吾非子但教河伯休惭海若大小均为水耳世间喜愠更何其笑先生三仕三巳
　　又【赵昌父之祖季思学士退居郑圃有亭名鱼计宇文叔通为作古赋今昌父之弟成父于所居凿池筑亭榜以旧名为成父作诗属余赋哨遍庄周论于蚁弃知于鱼得计于羊弃意其义美矣然上文论虱托于豕而得焚羊肉为蚁所慕而致残下文将并结二义乃独置豕虱不言而遽论鱼其义无所从起又间于羊蚁两句之间使羊蚁之义离不相属何耶其必有深意存焉顾后人未之晓耳或言蚁得水而死羊得水而病鱼得水而活此最穿凿不成意趣余甞反复寻绎终未能得意世必有能读此书而了其义者他日倘见之而问焉姑先识余疑于此词云尔】
　　池上主人人适忘鱼鱼适还忘水洋洋乎翠藻青萍里相鱼兮无便于此甞试思庄周曾谈两事一明豕虱一羊蚁说蚁慕于膻于蚁弃知又说于羊弃意甚虱焚于豕独忘之却骤说于鱼为得计千古遗文我不知言以我非子　噫子固非鱼鱼之为计子焉知河水深且广风涛万顷堪依有网罟如云鹈鹕成阵过而留泣计应非其外海茫茫下有龙伯饥时一啖千里更任公五十犗为饵使海上人人厌腥味似鲲鹏变化□几东游入海非计直以命为戏古来谬算狂图五鼎烹死栢为平地嗟鱼欲事逺游时请三思而行可矣
　　六州歌头【属得疾暴甚医者莫晓其状小愈困卧无聊戏作以自释】
　　晨来问疾有鹤止庭隅吾语汝只三事太愁余病难扶手种青松树碍梅坞妨花径纔数尺如人立却须锄　秋水堂前曲沼明于镜可烛眉须被山头急雨耕垄灌泥涂谁使吾庐映污渠叹青山好檐外竹遮欲尽有还无删竹去吾乍可食无鱼爱扶疎又欲为山计千百虑累吾躯　凡病此吾过矣子奚知口不能言臆对虽卢扁药石难除有要言妙道往问北山愚庻有瘳乎
　　兰陵王赋【一丘一壑】
　　一丘壑老子风流占却茅檐上松月桂云脉脉石泉逗山脚寻思前事错恼杀晨猿夜鹤终须是邓禹辈人锦绣麻霞坐黄阁　长歌自深酌看天阔鸢飞渊静鱼跃西风黄菊香喷薄怅日暮云合佳人何处纳兰结佩带杜若入江海会约　遇合事难托莫击磬门前荷蒉人过仰天大笑冠簪落待说与穷达不须疑着古来贤者进亦乐退亦乐
　　又【巳未八月二十日夜梦有人以石研屏见饟者其色如玉光润可爱中有一牛磨角作鬬状云湘潭里中有张其姓者多力善鬬号张难敌一日与人搏偶败忿赴河而死居三日其家人来视之浮水上则牛耳自后并水之山往往有此石或得之里中辄不利梦中异之为作诗数百言大抵皆取古之怨愤变化异物等事觉而忘其言后三日赋词以识其异】
　　恨之极恨极销磨不得苌弘事人道后来其血三年化为碧郑人缓也泣吾父攻儒助墨十年梦沈痛化余秋柏之间既为实　相思重相忆被怨结中肠潜动精魄望夫江上岩岩立嗟一念中变后期长絶君看启母愤所激又俄顷为石　难敌最多力甚一忿沉渊精气为物依然困鬬牛磨角便影入山骨至今雕琢寻思人世只合化梦中蝶
　　贺新郎【赋水仙】
　　云卧衣裳冷看萧然风前月下水边幽影罗袜生尘凌波去汤沐烟波万顷爱一点娇黄成晕不记相逢曾解佩甚多情为我香成阵待和泪收残　粉灵均千古懐沙恨记当时悤悤忘把此仙题品烟雨凄迷僝僽损翠袂揺揺谁整谩写入瑶琴幽愤弦断招魂无人赋但金杯的皪银台润愁殢酒又独醒
　　又【赋海棠】
　　莫厌霓裳素染臙脂苎罗山下浣沙溪渡谁与流霞千古酝引得东风相误从臾入吴宫深处鬓乱钗横浑不醒转越江刬地迷归路烟艇小五湖去　当时倩得春留住就锦屏一曲种种断肠风度纔是清明三月近须要诗人妙句笑援笔殷懃为赋十様蛮笺纹错绮粲珠玑渊掷惊风雨重唤酒共花语
　　又【赋滕王阁】
　　髙阁临江渚访层城空余旧迹黯然懐古画栋朱帘当日事不见朝云暮雨但遗下西山南浦天宇修眉浮新绿映悠悠潭影恨如故空有恨奈何许　王郎健笔夸翘楚到如今落霞孤鹜竞传佳句物换星移知几度梦想珠歌翠舞为徙倚阑干凝伫目断平芜苍波晩快江风一瞬澄襟暑谁共饮有诗侣
　　又【赋琵琶】
　　凤尾龙香拨自开元霓裳曲罢几畨风月最苦浔阳江头客画舸亭亭待发记出塞黄云堆雪马上离愁三万里望昭阳宫殿孤鸿没弦解语恨难说　辽阳驿使音尘絶琐窗寒轻拢慢捻泪珠盈睫推手含情还却手一抹梁州哀彻千古事云飞烟灭贺老定场无消息想沉香亭北繁华歇弹到此为呜咽
　　又
　　柳暗凌波路送春归猛风暴雨一畨新绿千里潇湘葡萄涨人解扁舟欲去又樯燕留人相语艇子飞来生尘步唾花寒唱我新畨句波似箭催鸣橹　黄陵祠下山无数听湘娥泠泠曲罢为谁情苦行到东吴春已暮正江阔潮平稳渡望金雀觚棱翔舞前度刘郎今重到问玄都千树花存否愁为倩么弦诉
　　又【陈同父自东阳来过余留十日与之同游鹅湖且会朱晦庵于紫溪不至飘然东归既别之明日余意中殊恋恋复欲追路至鹭鸶林则雪深泥滑不得前矣独饮方村怅然久之颇恨挽留之不遂也夜半投宿吴氏泉湖四望楼闻邻笛悲甚为赋乳燕飞以见意又五日同父书来索词心所同然者如此可发千里一笑】
　　把酒长亭说看渊明风流酷似卧龙诸葛何处飞来林间鹊蹙踏松梢残雪要破帽多添华发剰水残山无态度被疎梅料理成风月两三鴈也潇瑟　佳人重约还轻别怅清江天寒不渡水深氷合路断车轮生四角此地行人销骨问谁使君来愁絶铸就而今相思错料当初费尽人间铁长夜笛莫吹裂
　　又【同父见和再用韵答之】
　　老大那堪说似而今元龙臭味孟公瓜葛我病君来高歌饮惊散楼头飞雪笑富贵千钧如髪硬语盘空谁来听记当时只有西窗月重进酒换呜瑟　事无两様人心别问渠侬神州毕竟几畨离合汗血盐车无人顾千里空收骏骨正目断关河路絶我最怜君中宵舞道男儿到此心如铁看试手补天裂
　　又【用前韵赠金华杜仲髙】
　　细把君诗说恍余音钧天浩荡洞庭胶葛千丈阴崖尘不到惟有层氷积雪乍一见寒生毛髪自昔佳人多薄命对古来一片伤心月金屋冷夜调瑟　去天尺五君家别看乗空鱼龙惨淡风云开合起望衣冠神州路白日销残战骨叹夷甫诸人清絶夜半狂歌悲风起听铮铮阵马檐间铁南共北正分裂
　　又【三山雨中游西湖有懐赵丞相】
　　翠浪吞平野挽天河谁来照影卧龙山下烟雨偏宜晴更好约略西施未嫁待细把江山图画千顷光中堆滟滪似扁舟欲下瞿塘马中有句浩难写　诗人例入西湖社记风流重来手种緑成阴也陌上游人夸故国十里水晶台榭更复道横空清夜粉黛中洲歌妙曲问当年鱼鸟无存者堂上燕又长夏
　　又【和前韵】
　　觅句如东野想钱塘风流处士水仙祠下更忆小孤烟浪里望断彭郎欲嫁是一色空蒙难画谁解胸中吞云梦试呼来草赋看司马须更把上林写　鸡豚旧日渔樵社问先生带湖春涨几时归也为爱瑠璃三万顷正卧水亭烟榭对玉墖澄澜深夜鴈鹜如云休报事被诗逢敌手皆勍者春草梦也宜夏
　　又【又和前韵】
　　碧海成桑野笑人间江翻平陆水云髙下自是三山颜色好更看雨婚烟嫁料未必龙眠能画拟向诗人求幼妇倩诸君妙手皆谈马须进酒为陶写　回头鸥鹭瓢泉社莫吟诗莫抛酒尊是吾盟也千骑而今遮白发忘却沧浪亭榭但记得灞陵呵夜我辈从来文字饮怕壮懐激烈须歌者蝉噪也绿阴夏
　　又【别茂嘉十二弟鹈鴂杜鹃实两种见离骚补注】
　　绿树听鹈鴂更那堪鹧鸪声住杜鹃声切啼到春归无寻处苦恨芳菲都歇算未抵人间离别马上琵琶关塞黑更长门翠辇辞金阙看燕燕送归妾　将军百战身名烈向河梁回头万里故人长絶易水萧萧西风冷满座衣冠似雪正壮士悲歌未彻啼鸟还知如许恨料不啼清泪长啼血谁共我醉明月
　　又【题赵兼善龙阁东山小鲁亭】
　　下马东山路恍临风周情孔思悠然千古寂寞东家丘何在缥缈危亭小鲁试重上岩岩髙处更忆公归西悲日正蒙蒙陌上多零雨嗟费却几章句　谢公雅志还成趣记风流中年懐抱长携歌舞政尔良难君臣事晩听秦筝声苦快满眼松篁千亩把似未垂功名泪算何如且作溪山主双白鸟又飞去
　　又【题傅君用山园】
　　曾与东山约为鯈鱼从容分得清泉一勺堪笑髙人读书处多少松窗竹阁甚长被游人占却万巻何言达时用士方穷早与人同乐新种得几花药　山头怪石蹲秋鹗俯人间尘埃野马孤撑髙攫拄杖危亭扶未到已觉云生两脚更换却朝来毛发此地千年曾物化莫呼猿且自多招鹤吾亦有一丘壑
　　又【用前韵题赵晋臣敷文积翠岩余谓当筑陂于其前】
　　拄杖重来约到东风洞庭张乐满空箫勺巨海拔犀头角出束向北山髙阁尚依旧争前又却老我伤懐登临际问何方可以平哀乐唯是酒万金药　劝君且作横空鹗更休论人间腥腐纷纷乌攫九万里风斯在下翻覆云头雨脚快直上昆仑濯发好卧长虹陂千里是谁言听取双黄鹤携翠影浸云壑
　　又【韩仲止判院山中见访席上用前韵】
　　听我三章约有谈功谈名者舞谈经深酌作赋相如亲涤器识字子云投阁算枉把精神费却此会不如公荣者莫呼来政尔妨人乐医俗士苦无药　当年众鸟看孤鹗意飘然横空直把曹吞刘攫老我山中谁是伴须信穷愁有脚似剪尽还生僧发自断此生天休问倩何人说与乗轩鹤吾有志在丘壑
　　又【邑中园亭仆皆为赋此词一日独坐停云水声山色竞来相娱意溪山欲援例者遂作数语庻几彷佛渊明思亲友之意云】
　　甚矣吾衰矣怅平生交游零落只今余几白发空垂三千丈一笑人间万事问何物能令公喜我见青山多妩媚料青山见我应如是情与貌略相似　一樽搔首东窗里想渊明停云诗就此时风味江左沉酣求明者岂识浊醪妙理回首叫云飞风起不恨古人吾不见恨古人不见吾狂耳知我者二三子
　　又【再用前韵】
　　鸟倦飞还矣笑渊明缾中储粟有无能几莲社髙人留翁语我醉宁论许事试沽酒重酙翁喜一见萧然音韵古想东篱醉卧参差是千载下竟谁似　元龙百尺髙楼里把新诗殷懃问我停云情味北夏门髙从拉拥何事须人料理翁会道繁华朝起尘土人言宁可用顾青山与我何如耳歌且和楚狂子
　　又【题傅岩叟悠然阁】
　　路入门前柳到君家悠然细说渊明重九晚岁凄其无诸葛惟有黄花入手更风雨东篱依旧频顾南山髙如许是先生拄杖归来后山不记何年有　是中不减匡庐秀倩西风为吾唤起翁能来否鸟倦飞还平林去云自无心出岫剩准备新诗几首欲辨忘言当年意慨遥遥我去羲农久天下事可无酒
　　又【用前韵再赋】
　　肘后俄生柳叹人生不如意事十常八九右手淋浪才有用闲却持螯左手谩赢得伤今感旧投阁先生惟寂寞笑是非不了身前后持此语问乌有　青山幸自重重秀问新来萧萧木落颇堪秋否总被西风都瘦损依旧千嵓万岫把万事无言搔首翁比渠侬人谁好是我常与我周旋久宁作我一杯酒
　　又【严和之好古博雅以严本庄姓取蒙庄子陵四事曰濮上曰濮梁曰齐泽曰严瀬为四图属余赋词余为蜀君平之髙扬子云所谓虽隋和何以加诸者班孟坚独取子云所称述为王贡诸传序引不敢以其姓名列诸传尊之也故余谓和之当并图君平像置之四图之间庻几严氏之髙节备焉作乳燕飞词使歌之】
　　濮上看垂钓更风流羊裘泽畔精神孤矫楚汉黄金公卿印比看渔竿谁小但过眼纔堪一笑惠子焉知濠梁乐望桐江千丈髙台好烟雨外几鱼鸟　古来如许髙人少细平章两翁似与巢由同调已被尧知方洗耳毕竟尘污人了要名字人间如扫我爱蜀庄沉冥者解门前不使征车到君为我尽三老
　　又【和徐斯逺下第谢诸公载酒韵】
　　逸气轩眉宇似王良轻车熟路骅骝欲舞我觉君非池中物咫尺蛟龙云雨时与命犹须天付兰佩芳菲无人问叹灵均欲向重华诉空郁郁共谁语　儿曹不料扬雄赋怪当年甘泉误说青葱王树风引船回沧溟阔目断三山伊阻但笑指吾庐何许门外苍官三百辈尽堂堂八尺须髯古谁载我带湖去
　　念奴娇【书东流村壁】
　　野塘花落又匆匆过了清明时节刬地东风欺客梦一枕云屏寒怯曲岸持觞垂杨系马此地曾轻别楼空人去旧游飞燕能说　闻道绮陌东头行人曾见帘底纤纤月旧恨春江流不断新恨云山千迭料得明朝樽前重见镜里花难折也应惊问近来多少华发
　　又【登建康赏心亭呈史留守致道】
　　我来吊古上危楼赢得闲愁千斛虎踞龙盘何处是只有兴亡满目柳外斜阳水边归鸟陇上吹乔木片帆西去一声谁喷霜竹　却忆安石风流东山岁晩泪落哀筝曲儿辈功名都付与长日惟消碁局寳镜难寻碧云将暮谁劝杯中绿江头风怒朝来波浪翻屋
　　又【西湖和人韵】
　　晩风吹雨战新荷声乱明珠苍璧谁把香奁收寳镜云锦周遭红碧飞鸟翻空游鱼吹浪惯趂笙歌席坐中豪气看君一饮千石　遥想处士风流鹤随人去已作飞僊客茆舍疎篱今在否松竹已非畴昔欲说当年望湖楼下水与云寛窄醉中休问断肠桃叶消息
　　又【和韩南涧载酒见过云楼观雪】
　　兔园旧赏怅遗踪飞鸟千山都絶缟带银杯江上路惟有南枝香别万事新竒青山一夜对我头先白倚岩千树玉龙飞上琼阙　莫惜雾鬓云鬟试教骑鹤去约尊前月自与诗翁磨冻砚看扫幽兰新阕便拟明年人间挥汗留斫层氷洁此君何事晩来曾为腰折
　　又【赋雨岩效朱希真体】
　　近来何处有吾愁何处还知吾乐一点凄凉千古意独倚西风寥阔剪竹寻泉和云种树唤做真闲着此心闲处未应长藉丘壑　休说往事皆非而今觉是且把酒尊酌醉里不知谁是我非月非云非鹤露冷松梢风髙桂子醉了还醒却北窗髙卧莫教啼鸟惊觉
　　又【双陆和陈仁和韵】
　　少年横槊气凭陵酒圣诗豪余事袖手傍观初未识两两三三而已变化须臾鸥翻石镜鹊抵星桥外捣残秋练玉砧犹想纤指　堪笑千古争心等闲一胜■〈扌弃〉了光阴费老子忘机浑谩与鸿鹄飞来天际武媚宫中韦娘局上休把兴亡记布衣百万看君一笑沉醉
　　又【赋白牡丹和范先之韵】
　　对花何似似吴宫初教翠围红阵欲笑还愁羞不语惟有倾城娇韵翠葢风流牙签名字旧赏那堪省天香染露晓来衣润谁整　最爱弄玉团酥就中一朶曾入扬州咏华屋金盘人未醒燕子飞来春尽最忆当年沉香亭北无限春风恨醉中休问夜深花睡香冷
　　又【和信守王道夫席上韵】
　　风狂雨横是邀勒园林几多桃李待上层楼无气力尘满栏干谁倚傍火添衣移香就枕莫卷朱帘起元宵过也春寒犹自如此　为问几日新晴鸠鸣屋上鹊报檐前喜揩拭老来诗句眼要看拍堤春水月下凭肩花边繋马此兴今休矣溪南酒贱光阴只在弹指
　　又【戏赠善作墨梅者】
　　江南尽处堕玉京僊子絶尘英秀彩笔风流偏解写姑射氷姿清瘦笑杀春工细窥天巧妙絶应难有丹青图画一时都愧凡陋　还似篱落孤山嫰寒清晓祇欠香沾袖淡竚轻盈谁付与弄粉调朱纤手疑是花神朅来人世占得佳名久松篁佳韵倩君添做三友
　　又【题梅】
　　疎疎淡淡问阿谁堪比太真颜色笑杀东君虚占断多少朱朱白白雪里温柔水边明秀不借春工力骨清香嫰逈然天与竒絶　甞记宝籞寒轻琐窗睡起玉纤纤轻摘漂泊天涯空瘦损犹有当年标格万里风烟一溪霜月未怕欺他得不如归去阆风有个人惜
　　又【瓢泉酒酣和东坡韵】
　　倘来轩冕问还是今古人间何物旧日重城愁万里风月而今坚壁药笼功名酒垆身世可惜蒙头雪浩歌一曲坐中人物三杰　休叹黄菊凋零孤标应也有梅花争发醉里重揩西望眼惟有孤鸿明灭万事从教浮云来去枉了冲冠髪故人何在长庚应伴残月
　　又【再用韵和洪莘之通判丹桂词】
　　道人元是道家风来作烟霞中物翠幰裁犀遮不定红透玲珑油壁借得春工惹将秋露熏做江梅雪我评花谱便应推此为杰　憔悴何处芳枝十郎手种看明年花发生断虚空香色界不怕西风起灭别驾风流多情更要簪满嫦娥发等闲折尽玉斧重倩修月
　　又
　　洞庭春晩旧相传恐是人间尤物收拾瑶池倾国艳来向朱栏一壁透户龙香隔帘莺语料得肌如雪月妖真态是谁教避人杰　酒罢归对寒窗相留昨夜应是梅花发赋了髙唐犹想象不管孤灯明灭半面难期多情易感几点星星髪绕梁声在为伊忘味三月
　　又【赵晋臣敷文十月望生日自赋词属余和韵】
　　看公风骨似长松磊落多生竒节世上儿曹都蓄缩冻芋旁堆秋瓞结屋溪头境随人胜不是江山别紫云如阵妙歌争唱新阕　尊酒一笑相逢与公臭味菊花兰须悦天上四时调玉烛万事宜询黄发看取东归周家叔父手把元龟说祝公长似十分今夜明月
　　又【和赵国兴知录韵】
　　为沽美酒过溪来谁道幽人难致更觉元龙楼百尺湖海平生豪气自叹年来看花索句老不如人意东风归路一川松竹如醉　怎得身似庄周梦中蝴蝶花底人间世记取江头三月暮风雨不为春计万斛愁来金貂头上不抵银瓶贵无多笑我此篇聊当宾戏
　　又【重九席上】
　　龙山何处记当年髙会重阳佳节谁与老兵共一笑落帽参军华发莫倚忘懐西风也解点检尊前客凄凉今古眼中三两飞蝶　须信采菊东篱千载之上只有陶彭泽爱说琴中如得趣弦上何劳声切试把空林翁还肯道何必杯中物临风一笑请翁同醉今夕
　　又【用韵答傅先之提举】
　　君诗好处似邹鲁儒家还有竒节下笔如神强押韵遗恨都无毫发炙手炎来掉头冷去无限长安客丁宁黄菊未消勾引蜂蝶　天上绛阙清都听君归去我自癯山泽人道君才刚百錬美玉都成泥切我爱风流醉中倾倒丘壑胸中物一杯相属莫孤风月今夕
　　又【赋傅岩叟香月堂两梅】
　　未须草草赋梅花多少骚人词客总被西湖林处士不肯分留风月疎影横斜暗香浮动把断春消息试将花品细参今古人物　看取香月堂前岁寒相对楚龚之洁自与诗家成一种不系南昌仙籍怕是当年香山老子姓白名来江国谪人仙字太白还又名白
　　又【余既为傅岩叟两梅赋词傅君用席上有请云家有四古梅今百年矣未有一品题乞援香月堂例欣然许之且用前篇体制戏赋】
　　是谁调护岁寒枝都把苍苔封了茆舍疎篱江上路清夜月髙山小摸索应知曹刘沈谢何况霜天晓芬芳一世料君长被花恼　惆怅立马行人一枝最爱竹外横斜好我向东邻曾醉里唤起诗家二老拄杖而今婆娑雪里又识商山皓请君置酒看渠与我倾倒
　　沁园春【带湖新居将成】
　　三径初成鹤怨猿惊稼轩未来甚云山自许平生意气衣冠人笑抵死尘埃意倦须还身闲贵早岂为莼羮鲈鲙哉秋江上看惊弦鴈避骇浪船回　东冈更葺茅斋好都把轩窗临水开要小舟行钓先应种柳疎篱护竹莫碍观梅秋菊堪餐春兰可佩留待先生手自栽沉吟久怕君恩未许此意徘徊
　　又【送赵景明知县东归再用前韵】
　　伫立潇湘黄鹄髙飞望君未来快东风吹断西江对语急呼斗酒旋拂尘埃却怪英姿有如君者犹欠封侯万里哉空赢得道江南佳句只有方回　锦帆画舫行斋怅雪浪粘天江景开记我行南浦送君折柳君逢驿使为我攀梅落帽山前呼鹰台下人道花须满县栽都休问看云霄髙处鹏翼徘徊
　　又【戊申岁奏邸忽腾报谓余以病挂冠因赋此】
　　老子平生笑尽人间儿女怨根况白头能几定应独往青云得意见说长存抖擞衣冠怜渠无恙合挂当年神武门都如梦算能争几许鸡晓钟昏　此心无有新寃况抱瓮年来自灌园但凄凉顾影频悲往事殷勤对佛欲问前因却怕青山也妨贤路休鬬樽前见在身山中友试髙吟楚些重与招魂
　　又【期思旧呼竒狮或云碁狮皆非也余考之荀卿书云孙叔敖期思之鄙人也期思属弋阳郡此地旧属弋阳县虽古之弋阳期思见之图记者不同然有弋阳则有期思也桥壊复成父老请余赋作沁园春以证之】
　　有美人兮玉佩琼琚吾梦见之问斜阳犹照渔樵故里长桥谁记今古期思物化苍茫神游彷佛春与猿吟秋鹤飞还惊啸向晴波忽见千丈虹霓　觉来西望崔嵬更上有青枫下有溪待空山自荐寒氷秋菊中流却送桂棹兰旗万事长嗟百年双鬓吾非斯人谁与归凭阑久正清愁未了醉墨休题
　　又【答余叔良】
　　我试评君君定何如玉川似之记李花初发乗云共语梅花开后对月相思白发重来画桥一望秋水长天孤鹜飞同吟处看佩揺明月衣卷青霓　相君髙节崔嵬是此处耕岩与钓溪被西风吹尽村箫社鼓青山留得松葢云旗吊古愁浓懐人日暮一片心从天外归新词好似凄凉楚些字字堪题
　　又【答杨世长】
　　我醉狂吟君作新声倚歌和之算芬芳定向梅间得意轻清多是雪里寻思朱雀桥边何人会道野草斜阳春燕飞都休问甚元无霁雨却有晴霓　诗坛千丈崔嵬更有笔如山云作溪着君才未数曹刘敌手风骚合受屈宋降旗谁识相如平生自许慷慨须乗驷马归长安路问垂虹千柱何处曾题
　　又【灵山齐庵赋时筑偃湖未成】
　　迭嶂西驰万马回旋众山欲东正惊湍直下跳珠倒溅小桥横截缺月初弓老合投闲天教多事检校长生十万松吾庐小在龙蛇影外风雨声中　争先见面重重看爽气朝来三四峰似谢家子弟衣冠磊落相如庭户车骑雍容我觉其间雄深雅健如对文章太史公新堤路问偃湖何日烟水蒙蒙
　　又【弄溪赋】
　　有酒忘杯有笔忘诗弄溪奈何看从横斗转龙蛇起陆崩腾决去雪练倾河袅袅东风悠悠倒影揺动云山水又波还知否欠菖蒲攅港绿竹缘坡　长松谁剪嵳峩笑野老来耘山上禾算只因鱼鸟天然自乐非关风月闲处偏多芳草春深佳人日暮濯发沧浪独浩歌裴回久人间有谁似老子婆娑
　　又【期思卜筑】
　　一水西来千丈晴虹十里翠屏喜草堂经岁重来杜老斜川好景不负渊明老鹤髙飞一枝移宿长笑蜗牛戴屋行平章了待十分佳处着个茅亭　青山意气峥嵘似为我归来嫌媚生解频教花鸟前歌后舞更催云水暮送朝迎酒圣诗豪可能无势我乃而今驾驭卿清溪上被山灵却笑白发归耕
　　又【将止酒戒酒杯使勿近】
　　杯汝前来老子今朝点检形骸甚长年抱渇咽如焦釡于今喜溢气似犇雷漫说刘伶古今达者醉后何妨死便埋浑如许叹汝于知已真少恩哉　更凭歌舞为媒算合作人间鸩毒猜况疾无小大生于所爱物无美恶过则为灾与汝成言勿留亟退吾力犹能肆汝杯杯再拜道麾之即去有召须来
　　又【城中诸公载酒入山余不得以止酒为解遂破戒一醉再用韵】
　　杯汝知乎酒泉罢侯鸱夷乞骸更髙阳入谒都称虀臼杜康初筮正得云雷细数从前不堪余恨岁月都将曲蘖埋君诗好似提壶却劝沽酒何哉　君言病岂无媒似壁上雕弓蛇暗猜记醉眠陶令终全至乐独醒屈子未免沈菑欲听公言惭非勇者司马家儿解覆杯还堪笑借今宵一醉为故人来
　　又【用邴原事寿赵茂嘉郎中时以置兼济仓赈济里中除直秘阁】
　　甲子相髙亥首曾疑绛县老人看长身玉立鹤般风度方颐□□虎様精神文烂卿云诗凌鲍谢笔势骎骎更右军浑余事羡僊都梦觉金阙名存　门前父老忻忻焕奎阁新襃诏语温记他年帷幄须依日月只今剑履快上星辰人道阴功天教多寿看到貂蝉七叶孙君家里是几枝丹桂几树灵椿
　　又【和呉子似县尉】
　　我见君来顿觉吾庐溪山美哉怅平生肝胆都成楚越只今胶漆谁是陈雷搔首踟蹰爱而不见要得诗来渇望梅还知否怯清风入手日看千回　直须抖擞尘埃人怪我柴门今始开向松间乍可从他喝道庭中切莫踏破苍苔岂有文章谩劳车马待唤青刍白饭来君非我任功名意气莫恁徘徊
　　水调歌头【舟次扬州和杨济翁周显先韵】
　　落日塞尘起边马猎清秋汉家组练十万列舰耸层楼谁道投鞭飞渡忆昔鸣镝血污风雨佛狸愁季子正年少匹马黑貂裘　今老矣搔白首过扬州倦游欲去江上手种橘千头二客东南名胜万巻诗书事业甞试与君谋莫射南山虎直觅富平侯
　　又
　　落日古城角把酒劝君留长安路逺何事风雪弊貂裘散尽黄金身世不管秦楼人怨归计狎沙鸥明夜扁舟去和月载离愁　功名事身未老几时休诗书万巻致身须到古伊周莫学班超投笔纵得封侯万里憔悴老边州何处依刘客寂寞赋登楼
　　又【淳熙丁酉自江陵移帅隆兴到官之二月被召司马监赵卿王漕饯别司马赋水调歌头席间次韵时王公明枢密薨坐客终夕为兴门戸之叹故前章及之】
　　我饮不须劝正怕酒尊空别离亦复何恨此别恨匆匆头上貂蝉贵客花外麒麟髙冢人世竟谁雄出门一笑去千里落花风　孙刘辈能使我不为公余发种种如是此事付渠侬但得平生湖海除了醉吟风月此外百无功毫髪皆帝力更乞鉴湖东
　　又【淳熙已亥自湖北漕移湖南周总领王漕赵守置酒南楼席上留别】
　　折尽武昌柳挂席上潇湘二年鱼鸟江上笑我往来忙富贵何时休问离别中年堪恨憔悴鬓成霜丝竹陶写耳急羽且飞觞　序兰亭歌赤壁绣衣香使君千骑鼓吹风采汉侯王莫把离歌频唱可惜南楼佳处风月已凄凉在家贫亦好此语试平章
　　又【盟鸥】
　　带湖吾甚爱千丈翠奁开先生杖屦无事一日走千回凡我同盟鸥鹭今日既盟之后来往莫相猜白鹤在何处甞试与偕来　破青萍排翠藻立苍苔窥鱼笑汝痴计不解举吾杯废沼荒丘畴昔明月清风此夜人世几欢哀东岸绿阴少杨柳更须栽
　　又【汤朝美司諌见和用韵为谢】
　　白日射金阙虎豹九关开见君諌疏频上谈笑挽天回千古忠肝义胆万里蛮烟瘴雨往事莫惊猜政恐不免耳消息日边来　笑吾庐门掩草径封苔未应两手无用要把蟹螯杯说剑论诗余事醉舞狂歌欲倒老子颇堪哀白发宁有种一一醒时栽
　　又【严子文同傅安道和前韵因再和谢之】
　　寄我五云字恰向酒边开东风过尽归鴈不见客星回均道琐窗风月更着诗翁杖屦合作雪堂猜【子文作雪斋寄书云近以旱无以延客】岁旱莫留客霖雨要渠来　短灯檠长剑铗欲生苔雕弓挂壁无用照影落清杯多病关心药饵小摘亲鉏菜甲老子政须哀夜雨北窗竹更倩野人栽
　　又【和赵景明知县韵】
　　官事未易了且向酒边来君如无我问君懐抱向谁开但放平生丘壑莫管傍人嘲骂深蛰要惊雷白发还自啸何地置衰颓　五车书千石饮百篇才新词未到琼瑰先梦满吾懐已过西风重九且要黄花入手诗兴未关梅君要花满县桃李趂时栽
　　又【寿赵漕介庵】
　　千里渥洼种名动帝王家金銮当日奏草落笔万龙蛇带得无边春下等待江山都老教看鬓方鸦莫管钱流地且拟醉黄花　唤双成歌弄玉舞丽华一觞为饮千岁江海吸流霞闻道清都帝所要挽银河仙浪西北洗胡沙回首日边去云里认飞车
　　又【和王政之右司呉江观雪见寄】
　　造化故豪纵千里玉鸾飞等闲更把万斛琼粉葢玻瓈好巻垂虹千丈只放氷壶一色云海路应迷老子旧游处回首梦耶非　谪仙人鸥鸟伴两忘机掀髯把酒一笑诗在片帆西寄语烟波旧侣闻道莼鲈正美休裂芰荷衣上界足官府汗漫与君期
　　又【九日游云洞和韩南涧尚书韵】
　　今日复何日黄菊为谁开渊明谩爱重九胷次正崔嵬酒亦关人何事政自不能不尔谁遣白衣来醉把西风扇随处障尘埃　为公饮须一日三百杯此心髙处东望云气见蓬莱翳凤骖鸾公去落佩倒冠吾事抱病且登台归路踏明月人影共徘徊
　　又【再用韵呈南涧】
　　千古老蟾口云洞揷天开涨痕当日何事汹涌到崔嵬攫土抟沙儿戏翠谷苍崖几变风雨化人来万里须臾耳野马骤空埃　笑年来蕉鹿梦画蛇杯黄花憔悴风露野碧涨荒莱此会明年谁健后日犹今视昔歌舞只空台爱酒陶元亮无酒正徘徊
　　又【再用韵答李子永提干】
　　君莫赋幽愤一语试相开长安车马道上平地起崔嵬我愧渊明久矣犹借此翁湔洗素壁写归来斜日透虚隙一线万飞埃　断吾生左持蟹右持杯买山自种云树山下斸烟莱百錬都成绕指万事直须称好人世几舆台刘郎更堪笑刚赋看花回
　　又【庆韩南涧尚书七十】
　　上古八千岁纔是一春秋不应此日刚把七十寿君侯看取垂天云翼九万里风在下与造物同游君欲计岁月甞试问庄周　醉淋浪歌窈窕舞温柔从今杖屦南涧白日为君留闻道钧天帝所频上玉巵春酒冠葢拥龙楼快上星辰去名姓动金瓯
　　又【席上用黄徳和推官韵寿南涧】
　　上界足官府公是地行僊青毡剑履旧物玉立近天颜莫怪新来白发恐是当年柱下道徳五千言南涧旧活计猿鹤且相安　歌秦缶寳康瓠世皆然不知清庙钟磬零落有谁编莫问行藏用舍毕竟山林钟鼎底事有亏全再拜荷公赐双鹤一千年【公以双鹤见寿】
　　又【和信守郑舜举蔗庵韵】
　　万事到白发日月几西东羊肠九折岐路我老惯经从竹树前溪风月鸡酒东家父老一笑偶相逢此乐竟谁觉天外有冥鸿　味平生公与我定无同玉堂金马自有佳处着诗翁好鎻云烟窗戸怕入丹青图画飞去了无踪此语更痴絶真有虎头风
　　又【送守信王桂发】
　　酒罢且勿起重挽使君须一身都是和气别去意何如我辈情锺休问父老田头说尹泪落独怜渠秋水见毛发千尺定无鱼　望青阙左黄阁右紫枢东风桃李陌上下马拜除书屈指吾生余几多病妨人痛饮此事正愁余江湖有归鴈能寄草堂无
　　又【送郑厚卿赴衡州】
　　寒食不少住千骑拥春衫衡阳石鼓城下记我旧停骖襟以潇湘桂岭带以洞庭青草紫葢屹西南文字起骚雅刀剑化新蚕　看使君于此事定不凡奋髯抵几堂上樽爼自髙谈莫信君门万里但使民歌五袴归诏凤凰衔君去我谁饮明月影成三
　　又【提朝李君索余赋野秀绿遶二诗余诗寻医久矣姑合二榜之意赋水调歌头以遗之然君才气不减流辈岂求田问舍而独乐身耶】
　　文字觑天巧亭榭定风流平生丘壑岁晩也作稻粱谋五亩园中秀野一水田将绿遶■〈禾罢〉稏不胜秋饱饭对花竹可是便忘忧　吾老矣探禹穴欠东游君家风月几许白马去悠悠揷架牙签万轴射虎南山一骑容我揽须不更欲劝君酒百尺卧髙楼
　　又【元日投宿博山寺见者惊叹其老】
　　头白牙齿缺君勿笑衰翁无穷天地今古人在四之中臭腐神竒俱尽贵贱贤愚等耳造物也儿童老佛更堪笑谈妙说虚空　坐堆豗行答飒立龙钟有时三盏两盏淡酒醉蒙鸿四十九年前事一百八盘狭路拄杖倚墙东老景竟何似只与少年同
　　又【送杨民瞻】
　　日月如磨蚁万事且浮休君看檐外江水滚滚自东流风雨瓢泉夜半花草雪楼春到老子己菟裘岁晩问无恙归计橘千头　梦连环歌弹铗赋登楼黄鹤白酒君去村社一畨秋长剑倚天谁问夷甫诸人堪笑西北有神州此事君自了千古一扁舟
　　又【送施枢密圣与帅江西信之谶云】
　　相公倦台鼎要伴赤松游髙牙千里东夏笳鼓万貔貅试问东山风月更着中郎丝竹留得谢公不孺子宅边水云影自悠悠　占古语方人也正黑头穹龟突兀千丈石打玉溪流金印沙堤时节画栋珠帘云雨一醉早归休贱子祝再拜西北有神州
　　又【壬子三山被召陈端仁给事饮饯席上作】
　　长恨复长恨裁作短歌行何人为我楚舞听我楚狂声余既滋兰九畹又树蕙之百畮秋菊更餐英门外沧浪水可以濯吾缨　一杯酒问何似身后名人间万事毫发常重泰山轻悲莫悲生离别乐莫乐新相识儿女古今情富贵非吾事归与白鸥盟
　　又【题张晋英提举玉峰楼】
　　木末翠楼出诗眼巧安排天公一夜削出四面玉崔嵬畴昔此山安在应为先生见晩万马一时来白鸟飞不尽却带夕阳回　劝君饮左手蟹右手杯人间万事变灭今古几池台君看庄生达者犹对山林皋壤哀乐未忘懐我老尚能赋风月试追陪
　　又【三山用赵丞相韵畣帅幕王君且有感于中秋近事并见之末章】
　　说与西湖客观水更观山淡妆浓抹西子唤起一时观种柳人今天上对酒歌翻水调醉墨卷秋澜老子兴不浅歌舞莫教阑　看尊前轻聚散少悲欢城头无限今古落日晓霜寒谁唱黄鸡白酒犹记红旗清夜千骑月临关莫说西州路且尽一杯看
　　又【即席和金华杜仲髙韵并寿诸友惟釂乃佳耳】
　　万事一杯酒长叹复长歌杜陵有客刚赋云外筑婆娑须信功名儿辈谁识年来心事古井不生波种种看余发积雪就中多　二三子问丹桂倩素娥平生萤雪男儿无奈五车何看取长安得意莫恨春风看尽花柳自蹉跎今夕且欢笑明月镜新磨
　　又【醉吟】
　　四坐且勿语听我醉中吟池塘春草未歇髙树变鸣禽鸿鴈初飞江上蟋蟀还来床下时序百年心谁要卿料理山水有清音　欢多少歌长短酒浅深而今已不如昔后定不如今闲处直须行乐良夜更教秉烛髙会惜分阴白发短如许黄菊倩谁簪
　　又【题赵晋臣敷文真得归方是闲】
　　十里深窈窕万瓦碧参差青山屋上流水屋下绿横溪真得归来啸语方是闲中风月剰费酒边诗检点笙歌了琴罢更围碁　王家竹陶家柳谢家池知君勲业未了不是枕流时莫向痴儿说梦且作山人索价颇怪鹤书迟一事定嗔我已办北山移
　　又【赋傅岩叟悠然阁】
　　岁岁有黄菊千载一东篱悠然政须两字长笑退之诗自古此山元有何事当时纔见此意有谁知君起更斟酒我醉不须辞　回首处云正出鸟倦飞重来楼上一句端的与君期都把轩窗写遍更使儿童诵得归去来兮辞万巻有时用植杖且耘耔
　　又【题呉子似瑱山堂经徳堂陆象山取名也】
　　唤起子陆子经徳问何如万锺于我何有不负古人书闻道千章松桂剰有四时柯叶霜雪岁寒余此是瑱山境还似象山无　耕也馁学也禄孔之徒青山毕竟升斗此意颇关渠天地清宁髙下日月东西寒暑何用着工夫两字君勿惜借我榜吾庐
　　又【赋松菊堂】
　　渊明最爱菊三径也栽松何人收拾千载风味此山中手把离骚读遍自扫落英餐罢杖屦晓霜浓皎皎大独立更揷万芙蓉　水潺湲云澒洞石巃嵸素琴浊酒唤客端有古人风却怪青山能巧政尔横看成岭转面已成峰诗句得活法日月有新工
　　又【将迁新居不成戏作时以病止酒且遣去歌者末章及之】
　　我亦卜居者岁晩望三闾昂昂千里泛泛不作水中鳬好在书携一束莫问家徒四壁□□□□□□□□□□□□□□□　舞乌有歌亡是饮子虚二三子者爱我此外故人疎幽事欲论谁共白鹤飞来似可忽去复何如众鸟欣有托吾亦爱吾庐
　　又【赵昌父用东坡韵叙太白东坡事见寄过相襃借因用韵为谢兼寄呉子似】
　　我志在寥阔畴昔梦登天摩娑素用人世俛仰已千年有客骖鸾翳凤云遇青山赤壁相约上髙寒酌酒援北斗我亦虱其间　少歌曰神甚放形则眠鸿鹄一再髙举天地睹方圆欲重歌兮梦觉推枕惆然独念人事底亏全有美人可语秋水隔婵娟
　　又【题永丰杨少游提点一枝堂】
　　万事几时足日月自西东无穷宇宙人是一粟太仓中一葛一裘经岁一钵一瓶终日老子旧家风更着一杯酒梦觉大槐宫　记当年吓腐鼠叹冥鸿衣冠神武门外惊倒几儿童休说须弥芥子看取鲲鹏斥鷃小大若为同君欲论齐物须访一枝翁
　　又【席上为叶仲洽赋】
　　髙马勿捶面千里事难量长鱼变化云雨无使寸鳞伤一壑一丘吾事一斗一石皆醉风月几千场须作猬毛磔笔作剑锋长　我怜君痴絶似顾长康纶巾羽扇颠倒又似竹林狂解道长江如练准备停云堂上千首买秋光怨调为谁赋一斛贮槟榔
　　玉蝴蝶【追别杜仲髙】
　　古道行人来去香满红树风雨残花望断青山髙处都被云遮客重来风流觞咏春巳去光景桑麻苦无多一条垂柳两个啼鸦　人家疎疎翠竹阴阴绿树浅浅寒沙醉兀蓝舆夜来豪饮太狂些到如今都齐醒却只依旧无奈愁何试听呵寒食近也且住为佳
　　又【杜仲髙书来戒酒用韵】
　　贵贱偶然浑似随风帘幙篱落飞花空使儿曹马上羞面频遮向空江谁捐玉佩寄离恨应折疏麻暮云多佳人何处数尽归鸦　侬家生涯蜡屐功名破甑交友抟沙往日曾论渊明似胜卧龙些算来从人生行乐休便说日饮亡何快斟呵裁诗未稳得酒良佳
　　稼轩词巻一
　　●钦定四库全书
　　稼轩词巻二
　　（宋）辛弃疾 撰
　　满江红【建康史帅致道席上赋】
　　鹏翼垂空笑人世苍然无物又还去九重深处玉阶山立袖里珍竒光五色他年要补天西北且归来谈笑护长江波澄碧　佳丽地文章伯金缕唱红牙拍看樽前飞下日边消息料想宝香熏阁梦依然画舫清溪笛待如今端的约钟山长相识
　　又【中秋寄逺】
　　快上西楼怕天教浮云遮月但唤取玉纤横管一声吹裂谁做冰壶凉世界最怜玉斧修时节问嫦娥孤处有愁无应华发　云液满琼杯滑长袖舞清歌咽叹十常八九欲磨还缺但愿长圆如此夜人情未必看承别把从前离恨总包藏归时说
　　又【中秋】
　　美景良辰算只是可人风月况素节扬辉长是十分清彻着意登楼瞻玉兔何人张幙遮银阙倩飞廉特得为吹开凭谁说　弦与朢从圆缺今与昨何区别羡夜来把手桂花堪折安得便登天柱上从容陪伴酬佳节更如今不听麈谈清愁如发
　　又【暮春】
　　点火樱桃照一架荼■〈艹縻〉如雪春正好见龙孙穿破紫苔苍壁乳燕引雏飞力弱流莺唤友娇声怯问春归不肻帯愁归肠千结　层楼望春山迭家何在烟波隔把古今遗恨向他谁说蝴蝶不传千里梦子规呌断三更月听声声枕上劝人归归难得
　　又
　　家住江南又过了清明寒食花径里一番风雨一番狼藉红粉暗随流水去园林渐觉清阴密算年年落尽刺桐花寒无力　庭院静空相忆无说处闲愁极怕流莺乳燕得知消息尺素如今何处也绿云依旧无踪迹谩教人羞去上层楼平芜碧
　　又【贑州席上呈太守陈李陵侍郎】
　　落日苍茫风纔定片帆无力还记得睂来眼去水光山色倦客不知身逺近佳人已卜归消息便归来只是赋行云襄王客　些个事如何得知有恨休重忆但楚天特地暮云凝碧过眼不如人意事十常八九今头白笑江州司马太多情青衫湿
　　又【贺王帅宣平湖南寇】
　　笳鼓归来举鞭问何如诸葛人道是悤悤五月渡泸深入白羽生风貔虎噪青溪路断鼪鼯泣早红尘一骑落平冈捷书急　三万巻龙头客浑未得文章力把诗书马上笑驱锋镝金印明年如斗大貂蝉却自兜鍪出待刻公勲业到云霄浯溪石
　　又
　　汉水东流都洗尽蛮儿膏血人尽说君家飞将旧时英烈破敌金城雷过耳谈兵玉帐冰生颊想王郎结发赋从戎传遗业　腰间剑聊弹铗尊中酒堪为别况故人新拥汉坛旌节马革裹尸当自誓蛾眉伐性休重说但从今记取楚台风庾楼月
　　又【江行简杨济翁周显先】
　　过眼溪山怪都是旧时曾识还记得梦中行遍江南江北佳处径须携杖去能消几两平生屐笑尘劳三十九年非长为客　吴楚地东南坼英雄事曹刘敌被西风吹尽了无尘迹楼观甫成人已去旌旗未巻头先白叹人生哀乐转相寻今犹昔
　　又
　　敲碎离愁纱窗外风揺翠竹人去后吹箫声断倚楼人独满眼不堪三月暮举头已觉千山绿但试把一纸寄来书从头读　相思字空盈幅相思意何时足滴罗襟点点泪珠盈掬芳草不迷行路客垂杨只碍离人目最苦是立尽月黄昏栏干曲
　　又
　　倦客新丰貂裘敝征尘满目弹短铗青蛇三尺浩歌谁续不念英雄江左老用之可以尊中国叹诗书万巻致君人翻沉陆　休感慨浇醽醁人易老欢难足有玉人怜我为簪黄菊且置请缨封万戸竟须卖剑酬黄犊甚当年寂寞贾长沙伤时哭
　　又
　　风卷庭梧黄叶坠新凉如洗一笑折秋英同赏弄香挼蘂天逺难竆休乆望楼高欲下还重倚■〈扌弃〉一襟寂寞泪弹秋无人会　今古恨沉荒垒悲欢事随流水想登楼青鬓未堪憔悴极目烟横山数点孤舟月淡人千里对婵姢从此话离愁金樽里
　　又【冷泉亭】
　　直节堂堂看夹道冠缨拱立渐翠谷羣仙来下佩环声急谁信天锋飞堕地傍湖千丈开青壁是当年玉斧削方壶无人识　山水润琅玕湿秋露下琼珠滴向危亭横跨玉渊澄碧醉舞且揺鸾凤影浩歌莫遣鱼龙泣恨此中风物本吾家今为客
　　又【再用前韵】
　　照影溪梅怅絶代佳人独立便小驻雍容千骑羽觞飞急琴里新声风响佩笔端醉墨雅栖壁是使君文雅旧知名今方识　高欲卧云还湿清可漱泉长滴快晚风吹帽满懐空碧宝马嘶归红斾动龙团试水铜瓶泣怕他年重到路应迷桃源客
　　又【席间和洪景卢舍人兼司马汉章大监】
　　天与文章看万斛龙文笔力闻道是一诗曾换千金颜色欲说又休新意思强啼偷笑真消息算人人合与共乗鸾銮坡客　倾国艳难再得还可恨还堪忆看书寻旧锦衫裁新碧莺蝶一春花里活可堪风雨飘红白问谁家却有燕归梁香泥湿
　　又【送汤朝美司谏自汴归金坛】
　　瘴雨蛮烟十年梦樽前休说春正好故园桃李待君花发儿女灯前和泪拜鸡豚社里归时节看依然舌在齿牙牢心如铁　活国手封侯骨腾汗漫排阊阖待十分做了诗书勲业当日念君归去好而今却恨中年别笑江头明月更多情今宵缺
　　又【送李正之提刑入蜀】
　　蜀道登天一杯送绣衣行客还自叹中年多病不堪离别东北看誊诸葛表西南更草相如檄把功名收拾付君侯如椽笔　儿女泪君休滴荆楚路吾能识要新诗凖备庐山山色赤壁矶头千古浪铜鞮陌上三更月正梅花万里雪深时须相忆
　　又【送信守郑舜举被召】
　　湖海平生算不负苍髯如戟闻道是使君着意太平长策此老自当兵十万长安正在天西北便凤凰飞诏下天来催归急　车马路儿童泣风雨暗旌旗湿看野梅官柳东风消息莫向蔗庵追笑语只今松竹无颜色问人间谁管别离愁杯中物
　　又【和杨民瞻送佑之弟还侍浮梁】
　　尘土西风便无限凄凉行色还记取明朝应恨今宵轻别珠泪争垂华烛暗雁行欲断哀筝切看扁舟幸自涩清溪休催发　白石路长亭侧千树柳千丝结怕行人西去棹歌声阕黄巻莫教诗酒污玉阶不信仙凡隔但从今伴我又随君佳哉月
　　又【游南岩和范先之韵】
　　笑拍洪崖问千丈翠岩谁削依旧是西风白鸟北村南郭似整复斜僧屋乱欲吞还吐林烟薄觉人间万事到秋来都揺落　呼斗酒同君酌更小隐寻幽约且丁宁休负北山猿鹤有鹿从渠求鹿梦非鱼定未知鱼乐正仰看飞鸟却应人回头错
　　又【和范先之咏雪】
　　天上飞琼毕竟向人间情薄还又跨玉龙归去万花揺落云破林梢添逺岫月明屋角分层阁记少年骏马走韩卢掀东郭　吟冻雁嘲饥鹊人已老欢犹昨对瑶华满地与君酬酢最爱霏霏迷逺近都收扰扰还空阔待羔儿饮罢又烹茶扬州鹤
　　又【病中兪山甫敎授访别病起寄之】
　　曲几团蒲记方丈君来问疾更夜雨匆匆别去一杯南北万事莫侵闲鬓发百年正要佳眠食最难忘此语重殷勤千金値　西崦路东岩石携手处今尘迹望东来犹有旧盟如日莫信蓬莱风浪隔垂天自有扶揺力对梅花一夜苦相思无消息
　　又【饯郑衡州厚卿席上再赋】
　　莫折荼■〈艹縻〉且留取一分春色还待得青梅如豆共伊同摘少日对花浑醉梦而今醒眼看风月恨牡丹笑我倚东风头如雪　榆荚钱菖蒲叶时节换繁华歇算怎禁风雨怎禁鹈鴂老冉冉兮花共柳是栖栖者蜂和蝶也不因春去有闲愁因离别
　　又【送徐行仲抚干】
　　絶代佳人曾一笑倾城倾国休更叹旧时青镜而今华发明日伏波堂上客老当益壮翁应说恨苦遭邓禹笑人来长寂寂　诗酒社江山笔松菊径云烟屐怕一觞一咏风流弦絶我梦横山孤鹤去觉来却与君相别记功名万里要吾身佳眠食
　　又
　　紫陌飞尘望十里雕鞍绣毂春未老已惊台榭瘦红肥绿睡雨海棠犹倚醉舞风杨柳难成曲问流莺能说故园无曾相熟　岩泉上飞鳬浴巢林下栖禽宿恨荼■〈艹縻〉开晚谩翻红玉莲社岂堪谈昨梦兰亭何处寻遗墨但羁怀空自倚秋千无心蹴
　　又【卢国华由闽宪移漕建安陈端仁给事同诸公饯别余为酒困卧清涂堂上三鼔方醒国华赋词留别席上和韵】
　　宿酒醒时算只有清愁而已人正在清涂堂上月华如洗纸帐梅花归梦觉莼羮鲈鲙秋风起问人生得意几何时吾归矣　君若问相思事料长在歌声里这情怀只是中年如此明月何妨千里隔顾君与我如此耳向樽前重约几时来江山美
　　又【和卢国华】
　　汉节东南看驷马光华周道须信是七闽还有福星来到庭草自生心意足榕阴不动秋光好问不知何处着君侯蓬莱岛　还自笑人今老空有恨萦怀抱记江湖十载厌持旌纛濩落我材无所用易除殆类无根潦但欲搜好语谢新词羞琼报
　　又【山居即事】
　　几个轻鸥来点破一泓澄绿更何处一双鸂鶒故来争浴细读离骚还痛饮饱看修竹何妨肉有飞泉日日供明珠五千斛　春雨满秧新谷闲日永眠黄犊看云连麦陇雪堆蚕簇若要足时今足矣以为未足何时足被野老相扶入东园枇杷熟
　　又【和傅岩叟香月韵】
　　半山佳句最好是吹香隔屋又还怪冰霜侧畔蜂儿成簇更把香来熏了月却教影去斜侵竹似神清骨冷住西湖何由俗　根老大穿坤轴枝夭袅蟠龙斛快酒兵长俊诗坛高筑一再人来风味恶两三杯后花缘熟记五更聨句失弥明龙衔烛
　　又【寿赵茂嘉郎中前章记兼济仓事】
　　我对君侯怪长见两眉阴德还梦见玉堂金阙姓名仙籍旧岁炊烟浑欲断被公扶起千人活算胸中除却五车书都无物　山左右溪南北花逺近云朝夕看风流杖屦苍髯如戟种柳已成陶令宅散花更满维摩室劝人间且住五千年如金石
　　又【呈赵晋臣敷文】
　　老子平生原自有金盘华屋还又要万间寒士眼前突兀一舸归来轻似叶两翁相对清如鹄到如今吾亦爱吾庐多松菊　人道是荒年谷还又似丰年玉甚等闲却为鲈鱼归速野鹤溪边留杖屦行人墙外听丝竹问近来风月几篇诗三千轴
　　又【游清风峡和赵晋臣敷文韵】
　　两峡崭岩问谁占清风旧筑满眼里云来鸟去涧红山绿世上无人供笑傲门前有客休迎肃怕凄凉无物伴君时多栽竹　风采妙凝冰玉诗句好余膏馥叹只今人物一夔应足人似秋鸿无定住事如飞弹须圆熟笑君侯陪酒又陪歌阳春曲
　　木兰花慢【席上送张仲固帅兴元】
　　汉中开汉业问此地是耶非握剑指三秦君王得意一战东归兴亡事今不见但山川满目涙沾衣落日边尘未断西风塞马空肥　一篇书是帝王师小试去征西更草草离筵匆匆去路愁满旌旗君思我回首处正江涵秋影雁初飞安得车轮四角不堪带减腰围
　　又【滁州送范倅】
　　老来情味减对别酒怯流年况屈指中秋十分好月不照人圆无情水都不管共西风只管送归船秋晚莼鲈江上夜深儿女灯前　征衫便好去朝天玉殿正思贤想夜半承明留教视草却遣筹边长安故人问我道愁肠殢酒只依然目断秋霄落雁醉来时响空弦
　　又【题上饶州圃翠微楼】
　　旧时楼上客爱把酒对南山笑白发如今天教放浪来往其间登楼更谁念我却回头西北望层栏云雨珠帘画栋笙歌雾鬓风鬟　近来堪入画图看父老愿公欢甚拄笏悠然朝来爽气正尔相关难忘使君后日便一花一草报平安与客携壶且醉雁飞秋影江寒
　　又【寄题吴克明广文菊隐】
　　路傍人怪问此隐者姓陶不甚黄菊如云朝吟暮醉唤不回头纵无酒成怅望只东篱搔首亦风流与客朝飡一笑落英饱便归休　古来尧舜有巢由江海去悠悠待说与佳人种成香草莫怨灵修我无可无不可意先生出处有如丘闻道问津人过杀鸡为黍相留
　　水龙吟【旅次登楼作】
　　楚天千里清秋水随天去秋无际遥岑逺目献愁供恨玉簪螺髻落日楼头断鸿声里江南游子把吴钩看了栏干拍徧无人会登临意　休说鲈鱼堪脍尽西风季鹰归未求田问舎怕应羞见刘郎才气可惜流年忧愁风雨树犹如此倩何人唤取红巾翠袖搵英雄泪
　　又【甲辰岁寿韩南涧尚书】
　　渡江天马南来几人真是经纶手长安父老新亭风景可怜依旧夷甫诸人神州沈陆几曾回首算平戎万里功名本是真儒事公知否　况有文章山斗对桐阴满庭清昼当年堕地而今试看风云犇走绿野风烟平泉草木东山歌酒待他年整顿乾坤事了为先生寿
　　又【次年南涧用韵为仆与公生日相去一日再和以寿南涧】
　　玉皇殿阁微凉看公重试熏风手高门画戟桐阴闻道青青如旧兰佩空芳蛾眉谁妒无言搔首甚年年却有呼韩塞上人争问公安否　金印明年如斗向中州锦衣行昼依然盛事貂蝉前后凤麟飞走富贵浮云我评轩冕不如杯酒待从公痛饮八千余岁伴庄椿寿
　　又【盘园任子严安抚挂冠得请客以高风名其堂书来索词为赋】
　　断崖千丈孤松挂冠更在松高处平生袖手故应休矣功名良苦笑指儿曹人间醉梦莫嗔惊汝问黄金余几旁人欲说田园记君推去　叹息乡旧隐对先生竹窗松戸一花一草一觞一咏风流杖屦野马尘埃扶揺下视苍然如许恨当年九老图中忘却花盘园林路
　　又【寄题京口范南伯知县家文官花花白次绯次紫唐会要载学士院有之】
　　倚栏看碧成朱等闲褪了香苞粉上林高选匆匆又换紫云衣润几许春风朝熏暮染为花忙损笑旧家桃李东涂西抺有多少凄凉恨　拟倩流莺说与记荣华易消难整人间得意千红万紫转头春尽白发怜君儒冠曾悞平生官冷算风流未减年年醉里把花枝问
　　又【题雨岩岩类今所画观音普陁岩中有泉飞出如风雨声】
　　普陀大士虚空翠岩记取飞来处蜂房万点似穿如碍玲珑窗戸石髓千年已垂未落嶙峋冰柱有怒涛声逺落花香在人疑是桃源路　又说春雷鼻息是卧龙弯环如许不然应是洞庭张乐湘灵来去我意长松倒生阴壑细吟风雨竟茫茫未晓只应白发是开山祖
　　又【瓢泉】
　　稼轩何必长贫放泉檐外琼珠泻乐天知命古来谁会行藏用舍人不堪忧一瓢自乐贤哉回也料当年尝问饭疏饮水何为是栖栖者　且对浮云山上莫匆匆去流山下苍颜照影故应零落轻裘肥马遶齿冰霜满怀芳乳先生饮罢笑挂瓢风树一鸣渠碎问何如哑
　　又【用瓢泉韵戏仁和兼诸葛元亮且督和词】
　　被公惊倒瓢泉倒流三峡词源泻长安纸贵流传一字千金争舍割肉怀归先生自笑又何廉也但衔杯莫问人间岂有如孺子长贫者　谁识稼轩心事似风乎舞雩之下回头落日苍茫万里尘埃野马更想隆中卧龙千尺髙吟纔罢倩何人与间雷鸣瓦釡甚黄锺哑
　　又【用些语再韵瓢泉歌以饮客声语甚谐客皆为之釂】
　　听兮清佩琼瑶些明兮镜秋毫些君无去此流昏涨腻生蓬蒿些虎豹甘人渴而汝宁猿猱些大而流江海覆舟如芥君无助狂涛些　路险兮山高些愧余独处无聊些冬槽春盎归来为我制松醪些其外芬芳团龙片凤煮云膏些古人兮既往嗟余之乐乐箪瓢些
　　又【过南涧双溪楼】
　　举头西北浮云倚天万里须长剑人言此地夜深长见斗牛光焰我觉山高潭空水冷月明星淡待燃犀下看凭栏却怕风雷怒鱼龙惨　峡束苍江对起过危楼欲飞还敛元龙老矣不妨高卧冰壶凉簟千古兴亡百年悲笑一时登览问何人又缷片帆沙岸系斜阳缆
　　又【爱李延年歌淳于髠语今为词庶几高唐神女洛神赋之意云】
　　昔时曾有佳人翩然絶世而独立未论一顾倾城再顾又倾人国宁不知倾城倾国佳人难再得看行云行雨朝朝暮暮阳台下襄王侧　堂上更阑烛灭记主人留髠送客合樽促坐罗襦襟解微闻芗泽当此之时止乎礼义不淫其色但啜其泣矣啜其泣矣又何嗟及
　　又【别傅先之提举时先之有召命】
　　只愁风雨重阳思君不见令人老行期定否征车几辆去程多少有客书来长安却早传闻追诏问归来何日君家旧事直须待为霖了　从此兰生蕙长吾谁与玩兹芳草自怜拙者功名相避去如飞鸟只有良朋东阡西陌安排似巧到如今巧处依然又拙把平生笑
　　又
　　老来曾识渊明梦中一见参差是觉来幽恨停觞不御欲歌还止白发西风折腰五斗不应堪此问北窗高卧东篱自醉应别有归来意　须信此翁未死到如今凛然生气吾侪心事古今长在高山流水富贵他年直饶来晚也应无味甚东山何事当时也道为苍生起
　　摸鱼儿【淳熙己亥自湖北漕移湖南同官王正之置酒小山亭赋】
　　更能消几番风雨匆匆春又归去惜春长怕花开早何况落红无数春且住见说道天涯芳草无归路怨春不语算只有殷勤画檐蛛网尽日惹飞絮　长门事凖拟佳期又误蛾眉曾有人妒千金曾买相如赋脉脉此情谁欣君莫舞君不见玉环飞燕皆尘土闲愁最苦休去倚危栏斜阳正在烟柳断肠处
　　又【观潮上叶丞相】
　　望飞来半空鸥鹭须臾动地鼙鼓截江组练驱山去鏖战未收貔虎朝又暮悄惯得吴儿不怕蛟龙怒风波平步看红斾惊飞跳鱼直上蹙踏浪花舞　凭谁问万里长鲸吞吐人间儿戱千弩滔天力倦知何事白马素车东去堪恨处人道是属镂怨愤足千古功名自误谩教得陶朱五湖西子一舸弄烟雨
　　又【雨岩有石状甚怪取离骚九歌名曰山鬼因赋摸鱼儿改名山鬼謡】
　　问何年此山来此西风落日无语看君似是羲皇上直作太虚名汝溪上住算只有红尘不到今犹古一杯谁举笑我醉呼君崔嵬未起山鸟覆杯去　须记取昨夜龙湫风雨门前石浪掀舞四更山鬼吹灯啸惊倒世间儿女依然处还问我清游杖屦公良苦神交心许待万里携君鞭笞鸾凤送我逺游赋【石浪庵外巨石也长三十余丈】
　　西河【送钱仲畊自江西漕移守婺州】
　　西江水道是江西人泪无情却解送行人月明千里从今日日倚高楼伤心烟树如荠会君难别君易草草不如人意十年着破绣衣茸种成桃李问君可是厌承明东方鼔吹千骑　对梅花更消一醉看明年调鼎风味老病自怜憔悴过吾庐定有幽人相问岁晚渊明归来未
　　永遇乐【送陈仁和自汴东归陈至上饶之一年得子甚喜】
　　紫陌长安看花年少无限歌舞白发怜君寻芳较晚卷地惊风雨问君知否鸱夷载酒不似并瓶身误细思量悲欢梦里觉来总无寻处　芒鞋竹杖天教还了千古玉楼佳句落魄东归风流赢得掌上明珠去起看青镜南冠好在拂了旧时尘土向君道云霄万里这回稳步
　　又【梅雪】
　　怪底寒梅一枝雪里只恁愁絶问讯无言依稀似妒天上飞英白江上一夜琼瑶万顷此段如何妒得细看来风流添得自家越样标格　晚来楼上对花临镜学作半点妆额着意争妍那知却有人妒花颜色无情休问许多般事且自访梅踏雪待行过溪桥夜半更邀素月
　　又【戏赋辛字送茂嘉十二弟赴调】
　　烈日秋霜忠肝义胆千载家谱得姓何年细参辛字一笑君听取艰辛做就悲辛滋味总是辛酸辛苦更十分向人辛辣椒桂捣残堪吐　世间应有芳甘浓美不到吾家门戸比着儿曹累累却有金印光垂组付君此事从今直上休忆对床风雨但赢得鞾绞绉面记余戏语
　　又【检校停云新种杉松戏作时欲作亲旧报书纸笔偶为大风吹去未章因及之】
　　投老空山万松手种政尔堪叹何日成阴吾年有几似见儿孙晚古来池馆云烟艹棘长使后人凄断想当年良辰已恨夜阑酒空人散　停云高处谁知者予万事不关心眼梦觉东窗聊复尔尔起欲题书简霎时风怒倒翻笔砚天也只教吾懒又何事催诗雨急片云斗暗
　　又【京口北固亭怀古】
　　千古江山英雄无觅孙仲谋处舞榭歌台风流总被雨打风吹去斜阳草树寻常巷陌人道宋公曽住想当年金戈铁马气吞万里如虎　元嘉草草封狼居胥赢得仓皇北顾四十三年望中犹记灯火扬州路可堪回首佛狸祠下一片神鸦社鼓凭谁问廉颇老矣尚能饭否
　　归朝欢【灵山齐庵菖蒲港皆长松茂林独野樱花一株山上盛开照映可爱不数日风雨催败殆尽意有感因效介庵体为赋且以菖蒲绿名之丙辰岁三月三日也】
　　山下千林花太俗山上一枝看不足春风正在此花边菖蒲自蘸清溪绿与花同草木问谁风雨飘零速莫悲歌夜深岩下惊动白云宿　病怯残年频自卜老爱遗篇难细读苦无妙手画于菟人间雕刻真成鹄梦中人似玉觉来更忆腰如束许多愁问君有酒何不曰丝竹
　　又【寄题三山郑元英巢经楼楼之侧有尚友斋欲借书者就斋中取读书不借出】
　　万里康成西走蜀药市船归书满屋有时光彩射星躔何人汗简雠天禄好之宁有足请看良贾藏金玉记斯文千年未丧四壁闻丝竹　试问辛勤携一束何以牙签三万轴古来不作借人痴有朋只就芸窗读忆君清梦熟觉来笑我便便腹倚危楼人间谁舞扫地八风曲
　　又【题赵晋臣敷文积翠岩】
　　我笑共工缘底怒触断峩峩天一柱补天又笑女娲忙却将此石投闲处野烟荒草路先生拄杖来看汝倚苍苔摩挲试问千古几风雨　长被儿童敲火苦时有牛羊磨角去霍然千丈翠岩屏锵然一滴甘泉乳结亭三四五会相暖热携歌舞细思量古来寒士不遇有时遇
　　又【丁卯岁寄题眉山李参政石林】
　　见说岷峨千古雪都作岷峨山上石君家右史老泉公千金未尽勤收拾一堂真古石间庭更与天突兀记当时长编笔砚日日云烟湿　野老时逢山鬼泣谁夜持山去难觅有人依样入明光玉阶之下岩岩立琅玕无数碧风流不数平泉物欲重吟青葱玉树须倩子云笔
　　一枝花【醉中戏作】
　　千丈擎天手万卷悬河口黄金腰下印大如斗更千骑弓刀挥霍遮前后百计千方乆似鬬草儿童赢个他家偏有　算枉了双眉长皱白髪空回首那时间说向山中友看丘陇牛羊更辨贤愚否且自栽花柳怕有人来但只道今朝中酒
　　喜迁莺【谢赵晋臣敷文赋芙蓉词见寿用韵为谢】
　　暑风凉月爱亭亭无数绿衣持节掩冉如羞参差似妒拥出芙渠花发步衬潘娘堪恨貌比六郎谁洁添白鹭晚晴时公子佳人并列　休说搴木末当日灵均恨与君王别心阻媒劳交疎怨极恩不甚兮轻絶千古离骚文字至今犹未歇都休问但千杯快饮露荷翻叶
　　瑞鹤仙【寿上饶倅洪萃之时摄郡事且将赴漕举】
　　黄金堆到斗怎得似长年画堂劝酒蛾眉最明秀向水沈烟里两行红袖笙歌拥就争说道明年时候被姮娥做了殷懃仙桂一枝入手　知否风流别驾近日人呼文章太守天长地乆岁上乃翁寿记从来人道相门出相金印累累尽有但直须周公拜前鲁公拜后
　　又【赋梅】
　　雁霜寒透幙正护月云轻嫩冰犹薄溪奁照梳掠想含香弄粉艳妆难学玉肌瘦弱更重重龙销衬着倚东风一笑嫣然转盼万花羞落　寂寞家山何在雪后园林水边楼阁瑶池旧约邻翁更仗谁托粉蝶儿只是寻桃觅柳开遍南枝未觉但伤心冷落黄昏数声画角
　　又【南涧双溪楼】
　　片帆何太急望一点须臾去天咫尺舟人好看客似三峡风涛嵯峨剑戟溪南溪北正遐想幽人泉石看渔樵指点危楼却羡舞筵歌席　叹息山林钟鼎意倦情迁本无欣戚转头陈迹飞鸟外晚烟碧问谁怜旧日南楼老子最爱月明吹笛到而今扑面黄尘欲归未得
　　声声慢【旅次登楼作】
　　征埃成阵行客相逢都道幻出层楼指点檐牙高处浪涌云浮今年太平万里罢长淮千骑临秋凭栏望有东南佳气西北神州　千古怀嵩人去还笑我身在楚尾吴头看取弓刀陌上车马如流从今赏心乐事剩安排酒令诗筹华胥梦愿年年人似旧游
　　又【嘲红木犀余儿时尝入京师禁中凝碧池因书当时所见】
　　开元盛日天上栽花月殿桂影重重十里芬芳一枝金粟玲珑管弦凝碧池上记当时风月愁侬翠华逺但江南草木烟锁深宫　只为天姿冷澹被西风酝酿彻骨香浓枉学丹蕉叶底偷染妖红道人取次装束是自家香底家风又怕是为凄凉长在醉中
　　又【送上饶黄倅职满赴调】
　　东南形胜人物风流白头见君恨晚便觉君家叔度去人未逺长怜士元骥足道直须别驾方展问个里待怎生销杀胸中万巻　况有星辰剑履是传家合在玉皇香案零落新诗我欠可人消遣留君再三不住便直饶万家涙眼怎抵得这睂间黄色一点
　　又【櫽括渊明停云诗】
　　停云霭霭八表同昏尽日时雨蒙蒙搔首良朋门前平陆成江春醪湛湛独抚恨弥襟闲饮东窗空延伫恨舟车南北欲往何从　叹息东园佳树列初荣枝叶再竞春风日月于征安得促席从容翩翩何处飞鸟息庭柯好语和同当年事问几人亲友似翁
　　八声甘州【寿建康帅胡长文给事时方阅拆红梅之舞且有锡带之宠】
　　把江山好处付公来金陵帝王州想今年燕子依然认得王谢风流只用平时樽爼弹压万貔貅依旧钧天梦玉殿东头　看取黄金横带是明年凖拟丞相封侯有红梅新唱香阵巻温柔且画堂通宵一醉待从今更数八千秋公知否邦人香火夜半纔收
　　又【夜读李广传不能寐因念晁楚老杨民瞻约同居山间戏用李广事赋以寄之】
　　故将军饮罢夜归来长亭解雕鞍恨灞陵醉尉匆匆未识桃李无言射虎山横一骑裂石响惊弦落魄封侯事岁晚田园　谁向桑麻杜曲要短衣匹马移住南山看风流慷慨谈笑过残年汉开边功名万里甚当时健者也曾闲纱窗外斜风细雨一阵轻寒
　　雨中花慢【登新楼有怀赵昌甫徐斯逺韩仲正吴子似杨民瞻】
　　旧雨常来今雨不来佳人偃蹇谁留幸山中芋栗今岁全收贫贱交情落落古今吾道悠悠怪新来却见文友离骚诗发秦州　功名只道无之不乐那知有更堪忧怎奈向儿曹抵死唤不回头石卧山前认虎蚁喧床下闻牛为谁西望凭栏一饷却下层楼
　　又【呉子似见和再用韵为别】
　　马上三年醉帽吟鞍锦囊诗巻长留怅溪山旧管风月新收明便关河杳杳去应日月悠悠笑千篇索价未抵蒲桃五斗凉州　停云老子有酒盈樽琴书端可消忧浑未解倾身一饱淅米矛头心似伤弓塞雁身如喘月吴牛晓天凉夜月明谁伴吹笛南楼
　　汉宫春【立春】
　　春已归来看美人头上袅袅春幡无端风雨未肻收尽余寒年时燕子料今宵梦到西园浑未辨黄柑荐酒更传青韮堆盘　却笑东风从此便熏梅染槚更没些闲闲时又来镜里转变朱颜清愁不断问何人会解连环生怕见花开花落朝来塞雁先还
　　又【即事】
　　行李溪头有钓车茶具曲几团蒲儿童认得前度过者篮舆时时照影甚此身徧满江湖怅野老行歌不住定堪与语难呼　一自东篱揺落问渊明岁晚心赏何如梅花政自不恶曾有诗无知翁止酒待重教莲社人沽空怅望风流已矣江山特地愁余
　　又【会稽蓬莱阁怀古】
　　秦望山头看乱云急雨倒立江湖不知云者为雨雨者云乎长空万里被西风变灭须臾回首听月明天籁人间万窍号呼　谁向若耶溪上倩美人西去麋鹿姑苏至今故国人望一舸归欤岁云暮矣问何不鼓瑟吹竽君不见王亭谢馆冷烟寒树啼乌
　　又【会稽秋风亭观雨】
　　亭上秋风记去年袅袅曾到吾庐山河举目虽异风景非殊功成者去觉团扇便与人疎吹不断斜阳依旧茫茫禹迹都无　千古茂林犹在甚风流章句解拟相如只今木落江冷眇眇愁余故人书报莫因循忘却莼鲈谁念我新凉灯火一编太史公书
　　又【答李兼善提举和章】
　　心似孤僧更茂林修竹山上精庐维摩定自非病谁遣文殊白头自惜叹相逢语密情疎倾葢处论心一语只今还有公无　最喜阳春妙句被西风吹堕金玉铿如夜来归梦江上父老欢余荻花深处唤儿童炊火烹鲈归去也絶交何必更修山巨源书
　　又【答吴子似总干和章】
　　达则青云便玉堂金马穷则芧庐逍遥小大自适鹏鷃何殊君如星斗灿中天密密疎疎荒艹外自怜萤火清光暂有还无　千古季鹰犹在向松江道我问讯何如白头爱山下去翁定嗔余人生谩尔岂食鱼必脍之鲈还自笑君诗频觉胷中万巻藏书
　　满庭芳【和丞相景伯韵】
　　倾国无媒入宫见妒古来颦损蛾眉看公如月光彩众星稀袖手高山流水听羣蛙鼔吹荒池文章手直须补衮藻火灿宗彛　痴儿公事了吴蚕缠绕自吐余丝幸一枝麤稳三径新治且约湖边风月功名事欲使谁知都休问英雄千古荒草没残碑
　　又【和洪丞相景伯韵呈景卢内翰】
　　急管哀弦长歌慢舞连娟十样宫睂不堪红紫风雨晓稀稀惟有杨花飞絮依旧是萍满芳池酴醿在青虬快剪插遍古铜彛　谁将春色去鸾胶难觅弦断蛛丝恨牡丹多病也费医治梦里寻春不见空肠断怎得春知休惆怅一觞一咏须刻右军碑
　　又【游豫章东湖再用韵】
　　柳外寻春花边得句怪公喜气轩睂阳春白雪清唱古今稀曾是金銮旧客记凤凰独遶天池挥毫罢天颜有喜催赐尚方彛【公在词掖尝拜尚方宝彛之赐】　只今江山逺钧天梦觉清涙如丝算除非痛把酒疗花治明日五湖佳兴扁舟去一笑谁知溪堂好且■〈扌弃〉一醉倚杖读韩碑
　　又【和章泉赵昌父】
　　西崦斜阳东江流水物华不为人流琤然一叶天下已知秋屈指人间得意问谁是骑鹤扬州君知我从来雅兴未老已沧洲　无竆身外事百年能几一醉都休恨儿曹抵死谓我心忧况有溪山杖屦阮籍辈须我来游还堪笑机心早觉海上有惊鸥
　　六么令【用陆氏事送玉山令陆德隆侍亲东归呉中】
　　酒羣花队攀得短辕折谁怜故山归梦千里莼羮滑便整松江一棹检点能言鸭故人欲接醉怀霜橘堕地金圆醒时觉　长喜刘郎马上肻听诗书说谁对叔子风流直把曹刘压更看君侯事业不负平生学离肠愁怯送君归后细写茶经煮香雪
　　又【再用前韵】
　　倒冠一笑华发玉簪折阳关自来凄断却怪歌声滑放浪儿童归舍莫恼比邻鸭水连山接看君归兴如醉中醒梦中觉　江上吴侬问我一一烦君说忍使樽酒频空剩欠珍珠压手把渔竿未稳长向沧浪学问愁谁怯可堪杨柳先作东风满城雪
　　醉翁操【顷余从范先之求观家谱见其冠冕蝉聨世载勲德先之甚文而好修意其昌未艾也时覃庆勲臣子孙无见任者命官之先是屡试甄录元佑党籍家合是二者先之应仕矣将告诸朝行有日请余作诗以赠属余避谤持此戒甚力不得如先之之请又念先之与余游八年日从事诗酒间意相得欢甚于其别也何独能恝然顾先之长于楚词而妙于琴辄拟醉翁操为之词以叙别异时先之绾组东归仆当为买羊沽酒先之为鼔一再行以为山中盛事云】
　　长松之风如公肻余从山中人心与吾兮谁同湛湛千里之江上有枫噫送子东【按东字上脱于字】望君之门兮九重女无悦已谁适为容　不龟手药或一朝【按朝字下脱兮字】取封昔与游兮皆童我独穷兮今翁一鱼兮一龙劳心兮忡忡噫命与时逢子之所食兮万锺
　　丑奴儿近【博山道中效李易安体】
　　千峰云起骤雨一霎儿价更逺树斜阳风景怎生图画青旗卖酒山那畔别有人家只消山水光中无事过者一霎　午睡醒时松窗竹戸万千潇洒野鸟飞来又是一（阙）
　　洞仙歌
　　飞流万壑共千岩争秀孤负平生弄泉手叹轻衫帽【按帽字上当脱一字】几许红尘还自喜濯发沧浪依旧　人生行乐耳身后虚名何似生前一杯酒便此地结吾庐待学渊明更手种门前五柳且归去父老约重来问如此青山定重来否【按又是一以上系不全之丑奴儿近飞流万壑以下乃全首洞仙歌毛氏误合为一今改正】
　　又【浮石山庄余友月湖道人何同叔之别墅也山类罗浮故以名同叔尝作游山次序榜示余且索词为赋洞仙歌以遗之同叔顷游罗浮遇一老人龎眉幅巾语同叔云当有晚年之契葢仙云】
　　松关桂岭望菁葱无路费尽银钩榜佳处怅空山岁晚窈窕谁来须着我醉卧石楼风雨　仙人琼海上握手当年笑许君携半山去劖疉嶂巻飞泉洞府凄凉又却怕先生多取怕夜半罗浮有时还好长把云烟再三遮住
　　又【开南楼初成赋】
　　婆娑欲舞怪青山欢喜分得清溪半篙水记平沙鸥鹭落日渔樵湘江上风景依然如此　东篱多种菊待学渊明饮酒诗情不相似十里涨春波一棹归来只做个五湖范蠡是则是一般弄扁舟争知道他家有个西子
　　又【赵晋臣和李能伯韵属余同和赵以兄弟有职名为宠词中颇叙其盛故末章有裂土分茅之句】
　　旧交贫贱大半成新贵冠葢门前几行李看匆匆哂笑争出山来凭谁问小草何如逺志　悠悠今古事得丧乘除暮四朝三又何异任掀天事业冠古文章有几个笙歌晚岁况满屋貂蝉未为荣记裂土分茅是公家世
　　又【丁卯八月病中作】
　　贤愚相去算其间能几差以毫厘缪千里细思量义利舜跖之分孳孳者等是鸡鸣而起　味甘终易坏岁晚还知君子之交淡如水一饷聚飞蚊其响如雷深自觉昨非今是羡安乐窝中泰和汤更剧饮无过半醺而已
　　蓦山溪【停云竹径初成】
　　小桥流水欲下前溪去唤起故人来伴先生风烟杖屦行穿窈窕时厯小﨑岖斜带水半遮山翠竹栽成路　一尊遐想剩有渊明趣山上有停云看山下蒙蒙细雨野花啼鸟不肻入诗来还一似笑翁诗自没安排处
　　又【赵昌父赋一丘一壑格律高古因效其体】
　　饭疏饮水客莫嘲吾拙高处看浮云一丘壑中间甚乐功名妙手壮也不如人今老矣尚何堪堪钓前溪月　病来止酒辜负鸬鹚杓岁晚念平生待都与邻翁细说人间万事先觉者贤乎深雪里一枝开春事梅先觉
　　最高楼【醉中有索四时歌为赋】
　　长安道投老倦游归七十古来稀藕花雨湿前湖夜桂枝风澹小山时怎消除须殢酒更吟诗　也莫向竹边辜负雪也莫向栁边辜负月闲过了总成痴种花事业无人问惜花情绪只天知笑山中云出早鸟归迟
　　又【和杨民瞻席上用韵赋牡丹】
　　西园买谁载万金归多病胜游稀风斜画烛天香夜凉生翠葢酒酣时待重寻居士谱谪仙诗　看黄底御袍元自贵看红底状元新得意如斗大笑花痴汉妃翠被娇无奈吴姬粉阵恨谁知但纷纷蜂蝶乱笑春迟
　　又【送丁怀忠教授入广渠赴调都下乆不得书或谓从人辟置或谓复归闽中矣】
　　相思苦君与我同心鱼没雁沈沉是梦松后追轩冕是化鹤后去山林对西风且怅望到如今　待不饮奈何君有恨待痛饮奈何吾又病君起舞试重斟苍梧云外湘妃泪鼻亭山下鹧鸪吟早归来流水外有知音
　　又【庆洪景卢内翰七十】
　　金闺彦睂寿正如川七十具华筵乐天诗句香山里杜陵酒债曲江边问何如歌窈窕舞婵姢　更十岁太公方出将又十岁武公方入相留盛事看明年直须腰下添金印莫教头上欠貂蝉向人间长富贵地行仙
　　又【闻前冈周氏旌表有期】
　　君听取尺布尚堪缝斗粟也堪舂人间朋友犹能合古来兄弟不相容棣华诗悲二叔吊周公　长叹息脊令原上急重叹息豆其煎正泣形则异气应同周家五世将军后前冈千载义居风看明朝丹凤诏紫泥封
　　又【客有败碁者代赋梅】
　　花知否花一似何郎又似沈东阳瘦棱棱地天然白冷清清地许多香笑东君还又向北枝忙　着一阵霎时间底雪更一个缺些儿底月山下路水边墙风流怕有人知处影儿守定竹旁厢且饶他桃李趂少年场
　　又【用韵畣赵晋臣敷文】
　　花好处不趂绿衣郎缟袂立斜阳面皮儿上因谁白骨头儿里几多香尽饶他心似铁也须忙　甚唤得雪来白倒雪便唤得月来香杀月谁立马更窥墙将军止渴山南畔相公调鼎殿东厢忒高才经济地战争场
　　又【吾拟乞归犬子以田产未置止我赋此骂之】
　　吾衰矣须富贵何时富贵是危机暂忘设醴抽身去未曾得米弃官归穆先生陶县令是吾师　待葺个园儿名佚老更作个亭儿名亦好闲饮酒醉吟诗千年田换八百主一人口插几张匙咄豚奴愁产业岂佳儿
　　上西平【会稽秋风亭观雪】
　　九衢中杯逐马带随车问谁解爱惜琼华何如竹外静聴窣窣蠏行沙自怜是海上山头种玉人家　纷如鬬娇如舞纔整整又斜斜要图画还我渔蓑冻吟应笑羔儿无分谩煎茶起来极目向弥茫数尽归鸦
　　又【送杜叔高】
　　恨如新新恨了又重新看天上多少浮云江南好景落花时节又逢君夜来风雨春未归似欲留人　樽如海人如玉诗如锦笔如神更能几字尽殷勤江天日暮何时重与细论文绿杨阴里听阳关门掩黄昏
　　稼轩词巻二
　　●钦定四库全书
　　稼轩词巻三
　　（宋）辛弃疾 撰
　　新荷叶【和赵徳庄韵】
　　人已归来杜鹃欲劝谁归緑树如云等闲付与莺飞兔葵燕麦问刘郎几度沾衣翠屏幽梦觉来水绕山围　有酒重携小园随意芳菲往日繁华而今物是人非春风半面记当年初识崔徽南云雁少锦书无个因依
　　又【再和前韵】
　　春色如愁行云带雨纔归春意长闲游丝尽日低飞闲愁几许更晩风特地吹衣小窓人静棊声似解重围　光景难携任他鶗鴂芳菲细数前愆不应诗酒皆非知音弦断笑渊明空抚余徽停杯对影待邀明月相依
　　又【再题傅岩叟悠然阁】
　　种豆南山零落一顷为萁岁晩渊明也吟草盛苖稀风流刬地向樽前采菊题诗悠然忽见此山正绕东篱　千载襟期髙情想象当时小阁横空朝来翠扑人衣是中真趣问骋懐游目谁知无心出岫白云一片孤飞
　　又【赵茂嘉赵晋臣和韵见约初秋访悠然再用韵】
　　物盛还衰眼看春叶秋萁贵贱交情翟公门外人稀酒酣耳热又何须幽愤裁诗茂林修竹小园曲径疎篱　秋以为期西风黄菊开时拄杖敲门任他颠倒裳衣去年堪笑醉题诗醒后方知而今东望心随去鸟先飞
　　又【上巳日呉子似谓古今无此词索赋】
　　曲水流觞赏心乐事良辰兰蕙光风转头天气还新明眸皓齿看江头有女如云折花归去绮罗陌上芳尘　能几多春试聴啼鸟殷勤对景兴懐向来爱乐纷纷且题醉墨似兰亭别叙时人后之览者亦将有感斯文
　　御街行【无题】
　　阑干四面山无数供望眼朝与暮好风吹雨过山来吹尽一帘烦暑纱厨如雾簟纹如水别有生凉处　氷肌不受铅华污更旎旎真香聚临风一曲最妖娆唱得行云且住藕花都放木犀开后待与乘鸾去
　　又【山中问盛复之提干行期】
　　山城甲子冥冥雨门外青泥路杜鵍只是等闲啼莫被他催归去垂杨不语行人去后也会风前絮　情知梦里寻鹓鹭玉殿追班处怕君不饮太愁生不是苦留君住白头笑我年年送客自叹春江渡
　　祝英台近【晩春】
　　寳钗分桃叶渡烟栁暗南浦怕上层楼十日九风雨断肠点点飞红都无人管更谁劝流莺声住　鬓边觑试把花卜归期才簮又重数罗帐灯昏哽咽梦中语是他春带愁来春归何处却不解带将愁去
　　又【与客饮瓢泉客以泉声喧静为问余醉未及畣或者以蝉噪林逾静代对意甚美矣翌日为此赋词以褒之】
　　水纵横山逺近拄杖占千顷老眼羞明水底看山影试教水动山揺吾生堪笑似此个青山无定　一瓢饮人间翁爱飞泉来寻个中静遶屋声喧怎做静中镜我眠君且归休维摩方丈待天女散花时问
　　婆罗门引【别杜叔髙叔髙长于楚词】
　　落花时节杜鹃声里送君归未消文字湘累只怕蛟龙云雨后会渺难期更何人念我老大伤悲　已而已而算此意只君知记取岐亭买酒云洞题诗争如不见纔相见便有别离时千里月两地相思
　　又【用韵别郭逢道】
　　緑阴啼鸟阳闗未彻早催归歌珠凄断累累回首海山何处千里共襟期叹髙山流水弦断堪悲　中心怅而似风雨落花知更拟停云君去细和陶诗见君何日待琼林宴罢醉归时人争看寳马来思
　　又【用韵畣傅先之时傅先之宰龙泉归】
　　龙泉佳处种花满县却东归腰间玉若金累须信功名富贵长与少年期恨髙山流水古调今悲　卧龙暂而算天上有人知最好五十学易三百篇诗男儿事业看一日须有致君时端的了休便寻思
　　又【用韵畣赵晋臣敷文】
　　不堪鶗鴂早教百草放春归江头愁杀尘累却觉君侯雅句千载共心期便留春甚乐乐了须悲　琼而素而被花恼只莺知正要千锺角酒五字裁诗江东日暮道绣斧人去未多时还又要玉殿论思
　　又【赵晋臣敷文张灯甚盛索赋偶忆旧游末章因及之】
　　落星万点一天寳焰下层霄人间迭作仙鳌冣爱金莲侧畔红粉袅花梢更鸣鼍击鼓喷玉吹箫　曲江画桥记花月可怜宵想见闲愁未了宿酒纔消东风揺荡似杨栁十五女儿腰人共栁那个无聊
　　千年调【开山径得石壁因名曰苍壁事出望外意天之所赐邪喜而赋】
　　左手把青霓右手挟明月吾使丰隆前导呌开阊阖周游上下径入寥天一览玄圃万斛泉千丈石　钧天广乐燕我瑶之席帝饮予觞甚乐赐汝苍壁璘珣突兀正在一丘壑余马懐仆夫悲下恍惚
　　又【蔗庵小阁名曰巵言作此词以嘲之】
　　巵酒向人时和气先倾倒最要然然可可万事称好滑稽坐上更对■〈氏鸟〉夷笑寒与热总随人甘国老　少年使酒出口人嫌抝此个和合道理近日方晓学人言语未会十分巧看他们得人怜秦吉了
　　粉蝶儿【和赵晋臣敷文赋落梅】
　　昨日春如十三女儿学绣一枝枝不教花瘦甚无情便下得雨僝风僽向园林铺作地衣红绉　而今春似轻薄荡子难久记前时送春归后把春波都酿作一江醇酎约清愁杨栁岸边相候
　　千秋岁【金陵寿史帅致道时有版筑役】
　　塞垣秋草又报平安好樽爼上英雄表金汤生气象珠玉霏谭笑春近也春花得似人难老　莫惜金樽倒鳯诏看看到留不住江东小从容帷幄里整顿乾坤了千百岁从今尽是中书考
　　江神子【和人韵】
　　剩云残日弄阴晴晚山明小溪横枝上绵蛮休作断肠声但是青山山下路青到处总堪行　当年彩笔赋芜城忆平生若为情试把灵槎归路问君平花底夜深寒较甚须■〈扌弃〉却玉山倾
　　又
　　梨花着雨晚来晴月胧明泪纵横绣阁香浓深锁鳯箫声未必人知春意思还独自遶花行　酒兵昨夜压愁城太狂生转闗情写尽胸中磈磊未全平却与平章珠玉价看醉里锦囊倾
　　又【和陈仁和韵】
　　玉箫声逺忆骖鸾几悲欢带罗寛且对花前痛饮莫留残归去小窓明月在云一缕玉千竿　呉霜应点鬓云斑绮窓闲梦连环说与东风归兴有无间芳草姑苏台下路和泪看小屏山
　　又
　　寳钗飞鳯鬓惊鸾望重欢水云寛肠断新来翠被粉香残待得来时春尽也梅结子笋成竿　湘筠帘卷泪痕斑佩声闲玉垂环个里温柔容我老其间却笑平生三羽箭何日去定天山
　　又【和人韵】
　　梅梅栁栁鬬纤秾乱山中为谁容试着春衫依旧怯东风何处踏青人未去呼女伴认骄骢　儿家门戸几重重记相逢画楼东眀日重来风雨暗残红可惜行云春不管裙带褪鬓云松
　　又【博山道中书王氏璧】
　　一川松竹任横斜有人家被云遮雪后疎梅时见两三花比着桃源溪上路风景好不争些　旗亭有酒径须賖晩寒咱怎禁他醉里匆匆归骑自随车白发苍颜吾老矣只此地是生涯
　　又【闻蝉蛙戏作】
　　簟铺湘竹帐笼纱醉眠些梦天涯一枕惊回水底沸鸣蛙借问喧天成鼓吹良自苦为官耶　心空喧静不争多病维摩意云何扫地烧香且看散天花斜日緑阴枝上噪还
　　又【问是蝉么又送元济之归豫章】
　　乱云扰扰水潺潺笑溪山几时闲更觉桃源人去隔僊凡【桃源乃王氏酒垆与济之送别处】万壑千岩楼外雪琼作树玉为栏　倦游回首且加餐短篷寒画图间见说娇颦拥髻待君看二月东湖湖上路官栁嫩野梅残
　　又【赋梅寄余叔良】
　　暗香横路雪垂垂晚风吹晓风吹花意争春先出岁寒枝毕竟一年春事了縁太早却成迟　未应全是雪霜姿欲开时未开时粉面朱唇一半点胭脂醉里谤花花莫恨浑冷澹有谁知
　　又【别呉子似末寄潘徳久】
　　看君人物汉西都过吾庐笑谈初便说公卿元自要通儒一自梅花开了后长怕说赋归欤　而今别恨满江湖怎消除算何如杖屦当时闻早放教疎今代故交新贵后浑不寄数行书
　　又【侍者请先生赋词自寿】
　　两轮屋角走如梭大忙些怎禁他拟倩何人天上劝羲娥宛似从容来左右倾美酒聴髙歌　人生今古不消磨积教多似尘沙未必坚牢刬地实堪嗟莫道长生学不得学得后待如何
　　又【和李能伯韵呈赵晋臣】
　　五云髙处望西清玉阶升棣华荣筑屋溪头楼观画难成长夜笙歌还起问谁放月又西沉　家传鸿寳旧知名看长生奉严宸且把风流水北画耆芙咫尺西风诗酒社石鼎句要弥明
　　青玉案【元夕】
　　东风夜放花千树更吹落星如雨寳马雕车香满路鳯箫声动玉壶光转一夜鱼龙舞　蛾儿雪栁黄金缕笑语盈盈暗香去众里寻它千百度蓦然回首那人却在灯火阑珊处
　　感皇恩【滁州寿范倅】
　　春事到清明十分花栁唤得笙歌劝君酒酒如春好春色年年依旧青春元不老君知否　席上看君竹清松瘦待与青春鬬长久三山归路明日天香襟袖更持金盏起为君寿
　　又
　　七十古来稀人人都道不是阴功怎生到松姿虽瘦偏耐雪寒霜晓看君双鬓底青青好　楼雪初晴庭闱嬉笑一醉何妨玉壶倒从今康健不用灵丹仙草更看一百岁人难老
　　又【庆婶母王恭人七十】
　　七十古来稀未为希有须是荣华更长久满床靴笏罗列儿孙新妇精神浑似个西王母　遥想画堂两行红袖妙舞清歌拥前后大男小女逐个出来为寿一个一百岁一杯酒
　　又【读庄子闻朱晦庵即世】
　　案上数编书非庄即老会说忘言始知道万言千句不自能忘堪笑今朝梅雨霁青天好　一壑一丘轻衫短帽白发多时故人少子云何在应有玄经遗草江河流日夜何时了
　　又【寿铅山陈丞及之】
　　富贵不须论公应自有且把新词祝公寿当年僊桂父子同攀希有人言金殿上他年久　冠冕在前周公拜手同日催班鲁公后此时人羡緑鬓朱颜依旧亲朋来贺喜休辞酒
　　行香子【三山作】
　　好雨当春要趂归耕况而今已是清明小窓坐地侧聴檐声恨夜来风夜来月夜来云　花絮飘零莺燕丁宁怕妨侬湖上闲行天心肯后费甚心情放霎时阴霎时雨霎时晴
　　又【山居客至】
　　白露园蔬碧水溪鱼笑先生钓罢还锄小窓髙卧风展残书看北山移盘谷序辋川图　白饭青刍赤脚长须客来时酒尽重沽聴风聴雨吾爱吾庐叹苦无心刚自瘦此君疎
　　又【博山戏呈赵昌甫韩仲止】
　　少日甞闻富不如贫贵不如贱者长存由来至乐総属闲人且饮瓢泉弄秋水看停云　岁晚情亲老语弥真记前时观我殷懃都休殢酒也莫论文把相牛经种鱼法教儿孙
　　又【云严道中】
　　云岫如簮野涨挼蓝向春阑緑醒红酣青裙缟袂两两三三把曲生禅玉版局一时叅　拄杖弯环过眼嵌岩岸轻乌白发鬖鬖他年来种万桂千杉聴小绵蛮新格磔旧呢喃
　　一剪梅【游蒋山呈叶丞相】
　　独立苍茫醉不归日暮天寒归去来兮探梅踏雪几何时今我来思杨杨依依　白石岗头曲岸西一片闲愁芳草萋萋多情山鸟不须啼桃李无言下自成蹊
　　又【中秋无月】
　　忆对中秋月桂丛花在杯中月在杯中今宵楼上一尊同云湿纱窓雨湿纱窓　浑欲乘风问化工路也难通信也难通满堂惟有烛花红杯且从容歌且从容
　　踏莎行【庚戍中秋后二夕带湖篆冈小酌】
　　夜月楼台秋香院宇笑吟吟地人来去是谁秋到便凄凉当年宋玉悲如许　随分杯盘等闲歌舞问他有甚堪悲处思量却也有悲时重阳节近多风雨
　　又【赋木犀】
　　弄影阑干吹香岩谷枝枝点点黄金粟未堪收拾付熏炉窓前且把离骚读　奴仆葵花儿曹金菊一枝风露清凉足傍边只欠个姮娥分明身在蟾宫宿
　　又【赋稼轩集经句】
　　进退存亡行藏用舍小人请学樊须稼衡门之下可栖迟日之夕矣牛羊下　去卫灵公遭桓司马东西南北之人也长沮桀溺耦而耕丘何为是栖栖者
　　又【和赵国兴知録韵】
　　吾道悠悠忧心悄悄最无聊处秋光到西风林外有啼鸦斜阳山下多衰草　长忆南山当年四老尘埃也走咸阳道为谁书到便幡然至今此意无人晓
　　定风波【暮春漫兴】
　　少日春懐似酒浓挿花走马醉千锺老去逢春如病酒唯有茶瓯香篆小帘栊　巻尽残花风未定休恨花开元自要春风试问春归谁得见飞燕来时相遇夕阳中
　　又【大醉归自葛园家人有痛饮之戒故书于壁】
　　昨夜山翁倒载归儿童应笑醉如泥试与扶头浑未醒休问梦魂犹在葛家溪　欲觅醉乡今古路知处温柔东畔白云西起向绿窓髙处看题徧刘伶元自有贤妻
　　又【用药名招婺源马荀仲游雨岩马善医】
　　山路风来草木香雨余凉意到胡床泉石膏肓吾已甚多病堤防风月费篇章　孤负寻常山间醉独自应知扬子草玄忙湖海早知身汗漫谁伴只甘松竹共凄凉
　　又【药名】
　　仄月髙寒水石乡倚空青碧对禅房白发自怜心似铁风月史君仔细与平章　平昔生涯笻竹杖来往却惭沙鸟笑人忙便好剩留黄巻句谁赋银钩小草晚天凉
　　又【施枢密圣与席上赋】
　　春到蓬壶特地晴神仙队里相公行翠玉相挨呼小字须记笑簮花底是飞琼　总是倾城来一处谁妒惟携歌舞到园亭栁妒腰肢花妒艳聴着流莺直是妒歌声
　　又【席上送范先之游建业】
　　聴我樽前醉后歌人生无奈别离何但使情亲千里近须信无情对面是山河　寄语石头城下水居士而今浑不怕风波借使未成鸥鹭伴经惯也应学得老渔蓑
　　又【三山送卢国华提刑约上元重来】
　　少日犹堪话别离老来怕作送行诗极目南云无雁过君看梅花也解寄相思　无限江山行未了父母不须和泪看旌旗后会丁宁何日是须记春风十里放灯时
　　又【用韵时国华置酒歌舞甚盛】
　　莫望中州叹黍离元和盛徳要君诗老去不堪谁似我归卧青山活计费寻思　谁筑诗坛髙十丈直上看君斩将更搴旗歌舞正浓还有语记取须髯不似少年时
　　又【自和】
　　金印累累佩陆离河梁更赋断肠诗莫拥旌旗真个去何处玉堂元自要论思　且约风流三学士同醉春风看试几枪旗从此酒酣明月夜耳热那边应是说侬时
　　又【赋杜鹃花】
　　百紫千红过了春杜鹃声苦不堪闻却解啼教春小住风雨空山招得海棠魂　恰似蜀宫当日女无数猩猩血染赭罗巾毕竟花开谁作主记取大都花属惜花人
　　又【再用韵和赵晋臣敷文】
　　野草闲花不当春杜鹃却是旧知闻谩道不如归去住梅雨石榴花又是离魂　前殿羣臣深殿女异数赭袍一点万红巾莫问兴亡今几许聴取花前毛羽已羞人
　　破阵子【为范南伯寿时南伯为张南轩拜宰卢溪南伯迟迟未行因作此以勉之】
　　掷地刘郎玉斗挂帆西子扁舟千古风流今在此万里功名莫放休君王三百州　燕雀岂知鸿鹄貂蝉元出兜鍪却笑卢溪如斗大肯把牛刀试手不寿君双玉瓯
　　又【为陈同甫赋壮诗以寄之】
　　醉里挑灯看劔梦回吹角连营八百里分麾下■〈炙，肉代火〉五十弦翻塞外声沙场秋点兵　马作的卢飞快弓如霹雳弦惊了却君王天下事赢得生前身后名可怜白发生
　　又【赠行】
　　少日春风满眼而今秋叶辞柯便好消磨心下事也忆寻常醉后歌新来白发多　明日扶头颠倒倩谁伴舞婆娑我定思君■〈扌弃〉瘦损君不思兮可奈何天寒将息呵
　　又【赵晋臣敷文幼女县主觅词】
　　菩萨藂中恵眼硕人诗里娥眉天上人间真福相画就描成好靥儿行时娇更迟　劝酒偏多最劣笑时犹有些痴更着十年君看取两国夫人更是谁殷勤秋水词
　　又【峡石道中有怀呉子似县尉】
　　宿麦畦中雉雊桑叶陌上蚕生骑火须防花月暗玉唾长携彩笔行隔墙人笑声　莫说弓刀事业依然诗酒功名千载途中今古事万石溪头长短亭小塘风浪平【时修图经集亭堠途中之途当作图】
　　临江仙【探梅】
　　老去惜花心已懒爱梅犹遶江村一枝先破玉溪春更无花态度全是雪精神　剩向青山餐秀色为渠着句清新竹根流水带溪云醉中浑不记归路月黄昏
　　又【醉宿崇福寺寄佑之弟佑之以仆先归】
　　莫向空山吹玉笛壮懐酒醒心惊四更霜月晓寒生被翻红锦浪酒满玉壶氷　小陆未须临水笑山林我軰钟情今宵依旧醉中行试寻残菊处中路候渊明
　　又【再用韵送佑之弟归浮梁】
　　锺鼎山林都是梦人间宠辱休惊只消闲处过平生酒杯秋吸露诗句夜裁氷　记取小窓风雨夜对床灯火多情问谁千里伴君行晓山眉様翠秋水镜般明
　　又
　　小靥人怜都恶瘦曲眉天与长颦沉思欢事惜腰身枕添离别泪粉落却深旬　翠袖盈盈浑力薄玉笙袅袅愁新夕阳依旧倚窓尘叶红苔郁碧深院断无人
　　又
　　逗晓莺啼声昵昵掩闗髙树冥冥小渠春浪细无声井窓聴夜雨出藓辘轳青　碧草旋荒金谷路乌丝重记兰亭强扶残醉遶云屏一枝风露湿花重入疎棂
　　又【即席和韩南涧韵】
　　风雨催春寒食近平原一片丹青溪头唤渡栁边行花飞蝴蝶乱桑嫩野蚕生　绿野先生闲袖手却寻诗酒功名未知明日定阴晴今宵成独醉却笑众人醒
　　又【为岳母寿】
　　住世都知菩萨行仙家风骨精神寿如山岳福如云金花汤沐诰竹马绮罗裙　更愿升平添喜事大家祷祝殷勤眀年此地庆佳辰一杯千岁酒重拜太夫人
　　又【和信守王道夫韵谢以为寿时仆作闽宪】
　　记取年年为客夜只今明月相随莫教弦管便生衣引壶觞自酌须富贵何时　入手清风词更好细书白蠒乌丝海山问我几时归枣瓜如可啖直欲觅安期
　　又
　　春色饶君白发了不妨倚緑偎红翠鬟催唤出房栊垂肩金缕窄醮甲寳杯浓　睡起鸳鸯飞燕子门前沙■〈日耎〉泥融画楼人把玉西东舞低花外月唱彻柳边风
　　又
　　金谷无烟宫树緑嫩寒生怕春风博山微透■〈日耎〉熏栊小楼春色里幽梦雨声中　别浦鲤鱼何日到锦书封恨重重海棠花下去年逢也应随分瘦忍泪觅残红
　　又【戏为期思詹老寿】
　　手种门前乌桕树而今千尺苍苍田园只是旧耕桑杯盘风月夜箫鼓子孙忙　七十五年无事客不妨两鬓如霜緑窓刬地调红妆更从今日醉三万六千场
　　又
　　手捻黄花无意绪等闲行尽回廊卷帘芳桂散余香枯荷难睡鸭疎雨暗添塘　忆得旧时携手处如今水逺天长罗巾浥泪别残妆旧欢新梦里闲处却思量
　　又【和叶仲洽赋羊桃】
　　忆醉三山芳树下几曾风韵忘懐黄金颜色五花开味如卢橘熟贵似荔枝来　闻道商山余四老橘中自酿秋醅试呼名品细推排重重香肺腑偏殢圣贤杯
　　又
　　冷雁寒云渠有恨春风自满余懐更教无日不花开未须愁菊尽相次有梅来　□□□□□□□□□□□□醅□□□多要安排不须连日醉且进两三杯
　　又【侍者阿钱将行赋钱字以赠之】
　　一自酒情诗兴懒舞裙歌扇阑珊好天良夜月团团杜陵真好事留得一钱看　岁晩人欺程不识怎教阿堵留连杨花榆荚雪漫天从今花影下只看緑苔圆
　　又【诸葛元亮席上见和再用韵】
　　夜雨南堂新瓦响三更急漏珊珊交情莫作碎沙团死生贫富际试向此中看　记取他年耆旧传与君名字牵连清风一枕晚凉天觉来还自笑此梦倩谁圆
　　又【壬戌岁生日书懐】
　　六十三年无限事从头悔恨难追巳知六十二年非只应今日是后日又寻思　少是多非惟有酒何须过后方知从今休似去年时病中留客饮醉里和人诗
　　又【再用圆字韵】
　　窄様金杯休教了房栊试聴珊珊莫教秋扇雪团团古今悲笑事长付后人看　记取桔槔春雨后短畦菊艾相连拙于人处巧于天君看流水地难得正方圆
　　又【戏为山园苍壁解嘲】
　　莫笑吾家苍壁小棱层势欲摩空相知惟有主人翁有心雄泰华无意巧玲珑　天作髙山难得料解嘲试倩扬雄君看当日仲尼穷从人贤子贡自欲学周公
　　又【簮花屡堕戏作】
　　鼓子花开春烂熳荒园无限思量今朝拄杖过西乡急呼桃叶渡为看牡丹忙　不管昨宵风雨横依然红紫成行白头陪奉少年场一枝簮不住推道帽檐长
　　又
　　醉帽吟鞭花不住却招花共商量人生何必醉为乡从教斟酒浅休更和诗忙　一斗百篇风月地饶他老子当行从今三万六千场青青头上发还作柳丝长
　　又【昨日得家报牡丹渐开连日少雨多晴当年末有仆留龙安萧寺诸君亦不果来岂牡丹留不住为恨耶因取来韵为牡丹一语】
　　秪恐牡丹留不住与君约束分眀未开微雨半开晴要花开定凖又更与花盟　魏紫朝来将进酒玉盘盂様先呈鞓红似向舞腰横风流人不见锦绣夜间行
　　又
　　老去浑身无着处天教只住山林百年光景百年心更欢须叹息无病也呻吟　试向浮瓜沉李处清风散髪披襟莫嫌浅后更频斟要他诗句好须是酒杯深
　　又【停云偶作】
　　偶向停云堂上坐晓猿夜鹤惊猜主人何事太尘埃低头还说向被召又重来　多谢北山山下老殷勤一语佳哉借君竹杖与芒鞋径须从此去深入白云堆
　　蝶恋花【和赵景明知县韵】
　　老去怕寻年少伴画栋朱帘风月无人管公子看花朱碧乱新词搅断相思怨　凉夜愁肠千百转一雁西风锦字何时遣毕竟啼乌才思短唤回晓梦天涯逺
　　又【和杨济翁韵首句用丘宗卿书中语】
　　检点笙歌多酿酒蝴蝶西园暖日明花栁醉倒东风眠昼锦觉来小院重携手　可惜春残风又雨收拾情懐闲把诗僝僽杨柳人儿离别后腰肢近日和他瘦
　　又【和杨济翁韵饯范南伯知县归京口】
　　泪眼送君倾似雨不折垂杨只倩愁随去有底风光留不住烟波万顷春江橹　老马临流痴不渡应惜障泥忘了寻春路身在稼轩安穏处书来不用多行数
　　又【席上赠杨济翁侍儿】
　　小小年华才月半罗幕春风幸自无人见刚道羞郎低粉面傍人瞥见回娇盼　昨夜西池陪女伴柳困花慵见说归来晚劝客持觞浑未惯未歌先觉花头颤
　　又【用赵文鼎提学送李正之提刑韵送郑元英】
　　莫向楼头聴漏点说与行人黙黙情千万総是离愁无近逺人间儿女空悲怨　锦绣心胸氷雪面旧日诗名曾道空梁燕倾盖未偿平日愿一杯早唱阳闗劝
　　又【客有燕语莺啼人乍逺之句用为首句】
　　燕语莺啼人乍逺却恨西园依旧莺和燕笑语十分愁一半翠围特地春光暖　只道书来无过雁不道柔肠近日无肠断柄玉莫揺湘泪点怕君唤作秋风扇
　　又【送佑之弟】
　　衰草斜阳三万顷不算飘零天外孤鸿影几许凄凉须痛饮行人自向江头醒　会少离多看两鬓万缕千丝何况新来病不是离愁难整顿被他引惹其它恨
　　又【元日立春】
　　谁向椒盘簮彩胜整整韶华争上春风鬓往日不堪重记省为花常把新春恨　春未来时先借问晩恨开迟早又飘零近今岁花期消息定只愁风雨无凭凖
　　又【月下醉书雨岩石浪】
　　九畹芳菲兰佩好空谷无人自怨蛾眉巧寳瑟泠泠千古调朱丝弦断知音少　冉冉年华吾自老水满汀洲何处寻芳草唤起湘累歌未了石龙舞罢松风晓
　　又【用前韵送人行】
　　意态憨生元自好学画鸦儿旧日偏他巧蜂蝶不禁花引调西园人去春风少　春色无情秋又老谁管闲愁千里青青草今夜情簮黄菊了断肠眀日霜天晓
　　又
　　洗尽机心随法喜看取樽前秋思如春意谁与先生寛髪齿醉时惟有歌而已　岁月何须溪上记千古黄花自有渊明比髙卧石龙呼不起微风不动天如醉
　　又
　　何物能令公怒喜山要人来人要山无意恰似哀筝弦下齿千情万意无时已　自要溪堂韩作记今代云梯好语花难比老眼狂花空乱处银钩未见心先醉
　　小重山【席上和人韵送李子永提干】
　　旋制离歌唱未成阳闗先画出柳边亭中年懐抱管弦声难忘处风月此时情　夜雨共谁聴尽教清梦去两三程商量诗价重连城相如老汉殿旧知名
　　又【三山与客泛西湖】
　　緑涨连云翠拂空千分风月处着衰翁垂杨影断岸西东君恩重教且种芙蓉　十里水晶宫有时骑马去笑儿童殷勤却谢打头风船儿住且醉浪花中
　　又【茉莉】
　　倩得熏风染緑衣国香收不起透氷肌畧开些个未多时窓儿外却早被人知　越惜越娇痴一枝云鬓上那人宜莫将他去比荼■〈艹縻〉分明是他更韵些儿
　　南乡子
　　隔戸语春莺纔挂帘儿敛袂行渐见凌波罗韈步盈盈随笑随颦百媚生　着意聴新声尽是司空自教成今夜酒肠难道窄多情莫放纱笼蜡炬明
　　又【舟中记梦】
　　欹枕舻声边贪聴咿哑聒醉眠梦里笙歌花底去依然翠袖盈盈在眼前　别后两眉尖欲说还休梦已阑只记埋寃前夜月相看不管人愁独自圆
　　又【庆前冈周氏旌表】
　　无处着风光天上飞来诏十行父老欢呼童穉舞前冈千载周家孝义乡　草木尽芬芳更觉溪头水也香我道乌头门侧畔诸郎凖备他年昼锦堂
　　又【送赵国宜赴髙安戸曹】
　　日日老莱衣更解风流蜡鳯嬉膝上放教文度去须知要使人看玉树枝　剩记乃翁诗绿水红莲觅旧题归骑春衫花满路相期来岁流觞曲水时
　　又【登京口北固亭有懐】
　　何处望神州满眼风光北固楼千古兴亡多少事悠悠不尽长江滚滚流　年少万兜鍪坐断东南战未休天下英雄谁敌手曹刘生子当如孙仲谋
　　鹧鸪天【离豫章别司马汉章大监】
　　聚散匆匆不偶然三年厯遍楚山川但将痛饮酬风月莫放离歌入管弦　萦緑带点青钱东湖春水碧连天明朝放我东归去后夜相思月满船
　　又【和张子志提举】
　　别后妆成白发新空教儿女笑陈人醉寻夜雨旗亭酒梦断东风辇路尘　骑騄駬荷青云看公冠佩玉阶春忠言句句唐虞际便是人间要路津
　　又
　　樽爼风流有几人当年未遇巳心亲金陵种柳欢娱地庾岭逢梅寂寞濵　樽似海笔如神故人南北一般春玉人好把新妆様淡画眉儿浅注唇
　　又【代人赋】
　　晩日寒鸦一片愁柳塘新緑却温柔若教眼底无离恨不信人间有白头　肠已断泪难收相思重上小红楼情知已被云遮断频倚阑干不自由
　　又
　　陌上柔桑破嫰芽东邻蚕种已生些平冈细草鸣黄犊斜日寒林点暮鸦　山逺近路横斜青旗沽酒有人家城中桃李愁风雨春在溪头荠菜花
　　又
　　扑面征尘去路遥香篝渐觉水沉销山无重数周遭碧花不知名分外娇　人厯厯马萧萧旌旗又过小红桥愁边剩有相思句揺断吟鞭碧玉梢
　　又
　　唱彻阳闗泪未干功名余事且加餐浮天水送无穷树带雨云埋一半山　今古恨几千般只今离合是悲欢江头未是风波恶别有人间行路难
　　又【鹅湖道中】
　　一榻清风殿影凉涓涓流水响回廊千章云木钩辀呌十里溪风■〈禾罢〉稏香　冲急雨趂斜阳山园细路转微茫倦途却被行人笑只为林泉有底忙
　　又【鹅湖归病起作】
　　枕簟溪堂冷欲秋断云依水晚来收红莲相倚浑如醉白鸟无言定自愁　书咄咄且休休一丘一壑也风流不知筋力衰多少但觉新来懒上楼
　　又
　　指点芳樽特地开风帆莫引酒船回方惊共折津头栁却喜重寻岭上梅　催月上唤风来莫愁瓶罄耻金罍只愁画角楼头起急管哀弦次第催
　　又
　　着意寻梅懒便回何如信步两三杯山纔好处行还倦诗未成时雨早催　携竹杖更芒鞋朱朱粉粉野蒿开谁家寒食归宁女笑语柔桑陌上来
　　又
　　翠木千寻上薜萝东湖经雨又増波只因买得青山好却恨归来白髪多　明画烛洗金荷主人起舞客髙歌醉中只恨欢娯少无奈明朝酒醒何
　　又
　　困不成眠奈夜何情知归未转愁多暗将往事思量遍谁把多情恼乱他　些底事误人多不成真个不思家娇痴却妒香魂睡唤起醒松说梦些
　　又【郑守厚卿席上谢余伯山用其韵】
　　梦断京华故倦游只今芳草替人愁阳关莫作三疉唱越女应须为我留　看逸韵自名流青衫司马且江州君家兄弟真堪笑个个能修五鳯楼
　　又【和人龙有所赠】
　　趂得西风汗漫游见他歌后怎生愁事如芳草春长在人似浮云影不留　眉黛敛眼波流十年薄幸说扬州明朝短棹轻衫梦只在溪南罨画楼
　　又【徐衡仲抚干惠琴不受】
　　千丈阴崖百丈溪孤桐枝上鳯偏宜玉香落落虽难合横理庚庚定自竒【山谷聴摘阮歌云立壁庚庚有横理】　人散后月明时试弹幽愤泪空垂不如却付骚人手留和南风解愠诗
　　又【用前韵和赵文鼎提举赋雪】
　　莫上扁舟访剡溪浅斟低唱正相宜从教犬吠千家白且与梅成一段竒　香暖处酒醒时画檐玉筯已偷垂笑君解释春风恨倩拂蛮笺只费诗
　　又【重九席上】
　　戏马台前秋雁飞管弦歌舞更旌旗要知黄菊清髙处不入当年二谢诗　倾白酒遶东篱只于陶令有心期明朝九日浑潇洒莫使樽前欠一枝
　　又
　　有甚闲愁可皱眉老懐无绪自伤悲百年旋逐花阴转万事长看鬓发知　溪上枕竹间棋怕寻酒伴懒吟诗十分筋力夸强健只比年来病起时
　　又【送范先之秋试】
　　白苎新袍入院凉春蚕食叶响回廊禹门巳凖桃花浪月殿先收桂子香　鹏北海鳯朝阳又携书劎路茫茫明年此日青云上却笑人间举子忙
　　又
　　一夜清霜变鬓丝怕愁刚把酒禁持玉人今夜相思不想见频将翠枕移　真个恨未多时也应香雪减些儿菱花照面须频记曾道偏宜浅画眉
　　又【送欧阳国瑞入呉中】
　　莫避春阴上马迟春来未有不阴时人情辗转闲中看客路﨑岖倦后知　梅似雪栁如丝试聴别语慰相思短蓬炊饭鲈鱼熟除却松江枉费诗
　　又
　　水落山髙一夜霜北风驱雁又离行无言毎觉情懐好不饮能令兴味长　频聚散试思量为谁春草梦池塘中年长作东山恨莫遣离歌苦断肠
　　又【席上再用韵】
　　水底明霞十顷光天教铺锦衬鸳鸯最怜杨栁如张绪却笑莲花似六郎　方竹簟小胡床晚来消得许多凉背人白鸟都飞去落日残鸦更断肠
　　又【石门道中】
　　山上飞泉万斛珠悬崖千丈落鼪鼯已通樵径行还碍似有人声聴却无　闲畧彴逺浮屠溪南修竹有茅庐莫嫌杖屦频来往此地徧宜着老夫
　　又【败棋罚赋梅雨】
　　漠漠轻阴拨不开江南细雨熟黄梅有情无道东边日已怒重惊忽地雷　云拄础水侵台罗衣费尽博山灰当时一识和羮味便道为霖消息来
　　又【黄沙道中即事】
　　句里春风正剪裁溪山一片画图开轻鸥自趂虚船去荒犬还迎野妇回　松共竹翠成堆要擎残雪鬬疎梅乱鸦毕竟无才思时把琼瑶蹴下来
　　又【元溪不见梅】
　　千丈氷溪百步雷柴门都向水边开乱云剩带炊烟去野水闲将日影来　穿窈窕过崔嵬东林试问几时栽动摇意态虽多竹点缀风流却欠梅
　　又【戏题村舍】
　　鸡鸭成羣晚未收桑麻长过屋山头有何不可吾方羡要底都无饱便休　新柳树旧沙洲去年溪打却边流自言此地生儿女不嫁余家即聘周
　　又【春日即事题毛村酒垆】
　　春日平原蒿菜花新耕雨后落羣鸦多情白发春无奈晚日青帘酒易賖　闲意态细生涯牛栏西畔有桑麻青裙缟袂谁家女去趂蚕生看外家
　　又【睡起即事】
　　水荇参差动緑波一池虵影噤羣蛙因风野鹤饥犹舞积雨山栀病不花　名利处战争多门前蛮触日干戈不知更有槐安国梦觉南柯日未斜
　　又
　　石壁虗云积渐髙溪声遶屋几周遭自从一雨花零落却爱微风草动揺　呼玉友荐溪毛殷勤野老着相邀杖藜忽避行人去认是翁来却过桥
　　又【送元济之归豫章】
　　欹枕婆娑两鬓霜起聴檐溜碎喧江那边玉筯销啼粉这里车轮转别肠　诗酒社水云乡可看醉墨几淋浪画图却似归家梦千里河山寸许长
　　又【寻菊花无有戏作】
　　掩鼻人间臭腐场古今惟有酒偏香自从来住云烟畔直到而今歌舞忙　呼老伴共秋光黄花何处避重阳要知烂漫开时节直待西风一夜霜
　　又【席上呉子似诸友见和再用韵答之】
　　翰墨诸公久擅场胸中书传许多香都无丝竹衔杯乐却有龙蛇落笔忙　闲意思老风光酒徒今有几髙阳黄花不怯西风冷只怕诗人两鬓霜
　　又
　　自古髙人最可嗟只因疎懒取名多居山一似庚桑楚种树真成郭槖駞　云母饭水晶瓜林间携客更烹茶君归休矣吾忙甚要看蜂儿晩趂衙
　　又【三山道中】
　　抛却山中诗酒窠却来官府聴笙歌闲愁做弄天来大白髪栽培日许多　新劎戟旧风波天生予懒奈予何此身巳觉浑无事却教儿童莫恁么
　　又
　　点尽苍苔色欲空竹篱茅舍要诗翁花余歌舞欢娯外诗在经营惨淡中　聴软语笑衰容一枝斜坠翠鬟松浅颦深笑谁看醉看取萧然林下风
　　又【用前韵赋梅三山梅开时犹有青叶予时病齿】
　　病绕梅花酒不空齿牙牢在莫欺翁恨无飞雪青松畔却放疎花翠叶中　氷作骨玉为容当年宫额鬓云松直须烂漫烧银烛横笛难看一夜风
　　又
　　桃李漫山过眼空也宜恼损杜陵翁若将玉骨氷姿比李蔡为人在下中　寻驿使寄芳容陇头休放马蹄松吾家篱落黄昏后剩有西湖处士风
　　又【有感】
　　出处从来自不齐后车方载太公归谁知寂寞空山里却有髙人赋采薇　黄菊嫩晚香枝一般同是采花时蜂儿辛苦多官府蝴蝶花间自在飞
　　又【读渊明诗不能去手戏作小词以送之】
　　晩岁躬耕不怨贫只鸡斗酒聚比邻都无晋宋之间事自是羲皇以上人　千载后百篇存更无一字不清真若教王谢诸郎在未抵柴桑陌上尘
　　又
　　发底青青无限春残红飞雪谩纷纷黄花也伴秋光老何似樽前见在身　书万巻笔如神眼看同辈上青云个中不许儿童会只恐功名更过人
　　又【戊午拜复职奉祠之命】
　　老退何曾说着官今朝放罪上恩寛便支香火真祠奉更缀文书旧殿班　扶病脚洗衰颜快从老病借衣冠此身忘世浑容易使世相忘却自难
　　又【和赵晋臣敷文韵】
　　緑鬓都无白发侵醉时拈笔越精神爱将芜语追前事更把梅花比那人　回急雪遏行云近时歌舞旧时情君侯要识谁轻重看取金杯几许深
　　又【和傅先之提举赋】
　　泉上长吟我独清喜君未共雪争明巳惊并水鸥无色更怪行沙蟹有声　添爽气动雄城竒因六出忆陈平却嫌鸟雀投林去触破当楼云母屏
　　又【博山寺作】
　　不向长安路上行却教山寺厌逢迎味无味处求吾乐材不材间过此生　宁作我岂其卿人间走遍却归耕一松一竹真朋友山鸟山花好弟兄
　　又【不寐】
　　老病那堪歳月侵霎时光景值千金一生不负溪山债百药难医书史淫　随巧拙任浮沉人无同处面如心不妨旧事从头记要写行藏入笑林
　　又【有客慨然谈功名因追念少年时事戏作】
　　壮岁旌旗拥万夫锦襜突骑渡江初燕兵夜娖【侧角切】银胡■〈革录〉汉箭朝飞金仆姑　追往事叹今吾春风不染白髭须却将万字平戎策换得东家种树书
　　又【祝良显家牡丹一本】
　　占断雕栏只一株春风费尽几工夫天香夜染衣犹湿国色朝酣醉未苏　娇欲语巧相扶不妨老干自扶疎恰如翠幙髙堂上来看红衫百子图
　　又【赋牡丹主人以谤花索赋解嘲】
　　翠盖牙签数百株杨家姊妹夜游初五花结队香如雾一朶倾城醉未苏　闲小立困相扶夜来风雨有情无愁红惨緑今宵看恰似呉宫教阵图
　　又【再赋】
　　浓紫深黄一画图中间更有玉盘盂先裁翡翠装成盖更点胭脂染透酥　香潋灔锦模糊主人长得醉工夫莫携弄玉栏边去羞得花枝一朶无
　　又
　　去岁花枝把酒杯雪中曽见牡丹开而今纨扇熏风里又见疎枝月下梅　欢几许醉方回明朝归路有谁催低声待向他家道带得歌声满耳来
　　又【寿呉子似县尉时摄事城中】
　　上已风光好放懐故人犹未看花回茂林映带谁家竹曲水流传第几杯　摛锦绣写琼瑰长年富贵属多才要知此日生男好曽有周公袚褉来
　　又【寄叶仲洽】
　　是处移花是处开古今兴废几池台背人翠羽偷鱼去抱蘂黄须趂蝶来　掀老瓮拨新醅客来且尽两三杯日髙盘馔供何晚市逺鱼鲑买未回
　　又【登一丘一壑偶成】
　　莫殢春光花下游便须凖备落花愁百年雨打风吹却万事三平二满休　将扰扰付悠悠此生于世百无忧新愁次第相抛舍要伴春归天尽头
　　又【和呉子似山行韵】
　　谁共春光管日华朱朱粉粉野蒿花闲愁投老无多子酒病而今较减些　山逺近路横斜正无聊处管弦哗去年醉后犹能记细数溪边第几家
　　又【过峡石用韵答呉子似】
　　叹息频年廪未髙新词空贺此丘遭遥知醉帽时时落见说吟鞭步步揺　干玉唾秃锥毛只今明月费招邀最怜乌鹊南飞句不解风流见二乔
　　又【呉子似过秋水】
　　秋水长廊水石间有谁来共聴潺潺羡君人物东西晋分我诗名大小山　穷自乐晚方闲人间路窄酒杯寛看君不了痴儿事又似风流靖长官
　　又【和章泉赵昌父】
　　万事纷纷一笑中渊明把菊对秋风细看爽气今犹在惟有南山一似翁　情味好语言工三贤髙致古来同谁知止酒停云老独立斜阳数过鸿
　　瑞鹧鸪【京口有懐山中故人】
　　暮年不赋短长词和得渊明数首诗君自不归归甚易今犹未足足何时　偷闲定向山中老此意须教鹤辈知闻道只今秋水上故人曾榜北山移
　　又【京口病中起登连沧观偶成】
　　声名少日畏人知老去行藏与愿违山草旧曾呼逺志故人今有寄当归　何人可觅安心法有客来观杜徳机却笑使君那得似清江万顷白鸥飞
　　又
　　胶胶扰扰几时休一出山来不自由秋水观中秋月夜停云堂下菊花秋　随縁道理应须会过分功名莫强求先自一身愁不了那堪愁上更添愁
　　又【乙丑奉祠归舟次余干赋】
　　江头日日打头风憔悴归来邴曼容郑贾正应求死鼠叶公岂是好真龙　孰居无事陪犀首未辨求封遇万松却笑千年曹孟徳梦中相对也龙钟
　　又
　　期思溪上日千回樟木桥边酒数杯人影不随流水去醉颜重带少年来　疎蝉响涩林逾静冷蝶飞轻菊半开不是长卿终慢世只縁多病又非才
　　稼轩词巻三
　　●钦定四库全书
　　稼轩词巻四
　　（宋）辛弃疾　撰
　　玉楼春【席上赠别上饶黄倅】
　　往年巃嵸堂前路路上人夸通判雨去年拄杖过瓢泉县吏垂头民叹语　学窥圣处文章古清到穷时风味苦樽前老泪不成行明日送君天上去
　　又【效白乐天体】
　　少年才把笙歌醆夏日非长愁夜短因他老病不相饶把好心情都做懒　故人别后书来劝乍可停杯强吃饭云何相见酒边时却道达人须引满
　　又【用韵畣叶仲洽】
　　狂歌击碎村醪醆欲舞还怜衫袖短心如溪上钓矶闲身似道旁官堠懒　山中有酒提壶劝好语怜君堪鲊饭至今有句落人间渭水秋风黄叶满
　　又【用韵畣呉子似县尉】
　　君如九酝台粘醆我似茅柴风味短几时秋水美人来长恐扁舟乘兴懒　髙懐自饮无人劝马有青刍奴白饭向来珠履玉簮人颇觉斗量车载满
　　又【客有游山者忘携具而以词来索酒用韵以畣余时以病不往】
　　山行日日妨风雨风雨晴时君不去墙头尘满短辕车门外人行芳草路　城南东野应聫句好记琅玕题字处也应竹里着行厨巳向瓮边防吏部
　　又【再和】
　　人间反复成云雨鳬雁江湖来又去十千一斗饮中仙一百八盘天上路　旧时枫落呉江句今日锦囊无着处看封闗外水云侯剩按山中诗酒部
　　又【戏赋云山】
　　何人半夜推山去四面浮云猜是汝当时相对两三峰走遍溪头无觅处　西风瞥起云横度忽见东南天一柱老僧拍手笑相夸且喜青山依旧住
　　又【用韵畣傅岩叟叶仲洽赵国兴】
　　青山不解乘云去怕有愚公惊着汝人间踏地出租钱借使移将无着处　三星昨夜光移度妙语来题桥上柱黄花不挿满头归定向白云遮且住
　　又
　　无心云自来还去元共青山相尔汝霎时迎雨障崔嵬雨过却寻归路处　侵天翠竹何曽度遥见屹然星砥柱今朝不管乱云深来伴仙翁山下住
　　又
　　痩笻倦作登髙去却把黄花相尔汝岭头拭目望龙山更在云烟遮断处　思量落帽人风度休说当年功纪柱谢公直是爱东山毕竟东山留不住
　　又
　　风前欲劝春光住春在城南芳草路未随流落水边花且作飘零泥上絮　镜中已有星星误人不负春春自负梦回人逺许多愁只在梨花风雨处
　　又
　　三三两两谁家妇聴取鸣禽枝上语提壶沽酒已多时婆饼焦时须早去　醉中忘却来时路借问行人家住处只寻古庙那边行更过溪南乌桕树
　　又【寄题文山郑元英巢经楼】
　　悠悠莫向文山去要把襟裾牛马汝遥知书带草边行正在雀罗门里住　平生挿架昌黎句不似拾柴东野苦侵天且拟鳯凰巢扫地从他鸜鹆舞
　　又【乐令谓卫玠人未甞梦捣虀餐铁杵乘车入鼠穴以谓世无是事而有是理乐所谓无犹云有也戏作数语以明之】
　　有无一理谁差别乐令区区犹未达事言无处未甞无试把所无凭理说　伯夷饥采西山蕨何异捣虀餐杵铁仲尼去卫又之陈此是乗车穿鼠宂
　　又【隠湖戏作】
　　客来底事逢迎晩竹里鸣禽寻未见日髙犹苦圣贤心门外谁酣蛮触战　多方为渇泉寻徧何日成阴松种满不辞长向水云来只怕频频鱼鸟倦
　　又【有自九江以石作观音像持送者因以词赋之】
　　琵琶亭畔多芳草时对香炉峰一笑偶然重傍玉溪行不是白头谁觉老　普陀大士神通妙影入石头光了了看来将献可无言长似慈悲颜色好
　　又【乙丑京口奉祠西归将至仙人矶】
　　江头一带斜阳树总是六朝人住处悠悠兴废不闗心惟有沙洲双白鹭　仙人矶下多风雨好卸征帆留不住直须抖擞尽尘埃却趂新凉秋水去
　　鹊桥仙【为人庆八十席上戏作】
　　朱颜晕酒方瞳点漆闲傍松边倚杖不须更展画图看是个寿星的模様　今朝盛事一杯深劝更把新词齐唱人间八十最风流长贴在儿孙额上
　　又【和范先之送佑之弟归浮梁】
　　小窓风雨从今便忆中夜笑谈清软啼鸦衰柳自无聊更管得离人肠断　诗书事业青毡犹在头上貂蝉会见莫贪风月卧江湖道日近长安路逺
　　又【寿徐伯熙察院】
　　豸冠风采绣衣声价曾把经纶少试看看有诏日边来便入侍明光殿里　东君未老花明柳媚且引玉觥沉醉好将三万六千场自今日从头数起
　　又【巳酉山行书所见】
　　松冈避暑茆檐避雨闲去闲来几度醉扶怪石看飞泉又却是前回醒处　东家娶妇西家归女灯火门前笑语酿成千顷稻花香夜夜费一天风露
　　又【庆岳母八十】
　　八旬庆会人间盛事齐劝一杯春酿臙脂小字点眉间犹记得旧时宫様　彩衣更着功名富贵直过太公以上大家着意记新词遇着个十年便唱
　　又【赠鹭鸶】
　　溪边白鹭来吾告汝溪里鱼儿堪数主怜汝汝又怜鱼要物我欣然一处　白沙逺浦青泥别渚剰有鰕跳鳅舞聴君飞去饱时来看头上风吹一缕
　　又【席上和赵晋臣敷文】
　　少年风月少年歌舞老去方知堪羡叹折腰五斗赋归来问走了羊肠几遍　髙车驷马金章紫绶传语渠侬穏便问东湖带得几多春且看凌云笔健
　　西江月【采石岸戏作渔父词】
　　千丈悬崖削翠一川落日镕金白鸥来往本无心选甚风波一任　别浦鱼肥堪脍前村酒美重斟千年往事已沉沉闲管兴亡则甚
　　又【寿范南伯知县】
　　秀骨青松不老新词玉佩相磨灵槎凖拟泛银河剩摘天星几个【南伯去岁七月生子】　奠枕楼头风月驻春亭上笙歌留君一醉意如何金印明年斗大
　　又【和杨民瞻赋丹桂韵】
　　宫粉厌涂娇额浓妆再压秋花西真人醉忆仙家飞佩丹霞羽化　十里芬芳未足一亭风露先加杏腮桃脸费铅华终惯秋蟾影下
　　又【癸丑正月四日三山被召经从建安席上和陈安行舍人韵】
　　风月亭危致爽管弦声脆休催主人只是旧情懐锦瑟傍边须醉　玉殿何曾侬去沙堤正要公来看看红药又翻阶趂取西湖春会
　　又【用韵和李兼济提举】
　　且对东君痛饮莫教华发空催琼瑰千字已盈懐消得津头一醉　休唱阳闗别去只今鳯诏归来五云两两望三台巳觉精神聚会
　　又【三山作】
　　贪数明朝重九不知过了中秋人生有得许多愁只有黄花如旧　万象亭中殢酒九仙阁上扶头城鸦唤我醉归休细雨斜风时候
　　又【夜行黄沙道中】
　　明月别枝惊鹊清风半夜鸣蝉稻花香里说丰年聴取蛙声一片　七八个星天外两三点雨山前旧时茆店社林边路转溪桥忽见
　　又【春晚】
　　剩欲读书已懒只今多病长闲聴风聴雨小窓眠过了春光大半　往事数寻去鸟消愁难解连环流莺不肯入西园唤起画梁飞燕
　　又【木犀】
　　金粟如来出世蘂宫仙子乘风清香一袖意无穷洗尽尘缘千种　长为西风作主更居明月光中十分秋意与玲珑■〈扌弃〉却今宵无梦
　　又【寿佑之弟时新居落成】
　　画栋新垂帘幙华灯未放笙歌一杯潋灔泛金波先向大夫称贺　富贵无应自有功名不用渠多只将緑鬓抵羲娥金印须教斗大
　　又【遣兴】
　　醉里且贪欢笑要愁那得工夫近来始觉古人书信着全无是处　昨夜松边醉倒问松我醉何如只疑松动要来扶以手推松曰去
　　又【和赵晋臣敷文赋秋水瀑泉】
　　八万四千偈后更谁妙语披襟纫兰结佩有同心唤取诗翁来饮　镂玉裁氷着句髙山流水知音胸中不受一尘侵却怕灵均独醒
　　又【悠然阁】
　　一柱中擎逺碧两峰旁耸髙寒横陈削尽短长山莫把一分增减　我望云烟目断人言风景天悭被公诗笔尽追还重上层梯一览
　　又【示儿曹以家事付之】
　　万事云烟忽过百年蒲柳先衰而今何事最相宜宜醉宜游宜睡　早趂催科了纳更量出入收支乃翁依旧管些儿管竹管山管水
　　又
　　粉面都成醉梦霜髯能几春秋来时送我伴牢愁一见樽前似旧　诗在阴何侧畔字居罗赵前头锦囊来往几时休巳遣蛾眉等候
　　朝中措【醉归佑之弟】
　　篮舆袅袅破重冈玉笛两红妆这里都愁酒尽那边正和诗忙　为谁醉倒为谁归去都莫思量白水东边篱落斜阳欲下牛羊
　　又
　　夜深残月过山房睡觉北窓凉起遶中庭独步一天星斗文章　朝来客话山林锺鼎那处难忘君向沙头细问白鸥知我行藏
　　又【为人寿】
　　年年黄菊艳秋风更有拒霜红黄似旧时宫额红如此日芳容　青青未老樽前要看儿辈平戎试酿西江为寿西江緑水无穷
　　又
　　年年金蘂艳西风人与菊花同霜鬓经春重緑仙姿不饮长红　焚香度日从容笑语尽调儿童一岁一杯为寿从今更数千锺
　　又【九日小集时杨世长将赴南宫】
　　年年团扇怨秋风愁絶玉杯空山下卧龙丰度台前戏马英雄　而今休也花残一似人老花同莫怪东篱韵减只今丹桂香浓
　　清平乐【博山道中即事】
　　柳边飞鞚雾湿征衣重宿鹭窥沙孤影动应有鱼鰕入梦　一川明月疎星浣沙人影娉婷笑背行人归去门前稚子啼声
　　又
　　茅檐低小溪上青青草醉里呉音相媚好白发谁家翁媪　大儿锄豆溪东中儿正织鸡笼最喜小儿亡赖溪头看剥莲蓬
　　又【独宿博山王氏庵】
　　遶床饥鼠蝙蝠翻灯舞屋上松风吹急雨破纸窓间自语　平生塞北江南归来华发苍颜布被秋宵梦觉眼前万里江山
　　又【检校山园书所见】
　　连云松竹万事从今足拄杖东家分社肉白酒床头初熟　西风梨枣山园儿童偷把长竿莫遣旁人惊去老夫静处闲看
　　又
　　断崖松竹竹里藏氷玉路转清溪三百曲香满黄昏雪屋　行人系马疎篱折残犹有髙枝留得东风数点只縁娇嫩春迟
　　又【为儿铁柱作】
　　灵皇醮罢福禄都来也试引鹓鶵花树下断了惊惊怕怕　从今日日聪明更有潭妹嵩兄看取辛家铁柱无灾无难公卿
　　又【木犀】
　　月明秋晓翠盖团团好碎剪黄金敷恁小都着叶儿遮了　打来休似年时小窓能有髙低无顿许多香处只消三两枝儿
　　又【再赋】
　　东园向晓阵阵西风好唤起仙人金小小翠羽玲珑装了　一枝枕畔开时罗帏翠幙垂低恁地十分遮护打窓早有蜂儿
　　又【忆呉江赏木犀】
　　少年痛饮忆向呉江醒明月团团髙树影十里水沉烟冷　大都一点宫黄人间直恁芬芳怕是秋天风露染教世界都香
　　又【寿信守王道夫】
　　此身长健还却功名愿枉读平生三万巻满酌金杯聴劝　男儿玉带金鱼能消几许诗书料得今宵醉也两行红袖争扶
　　又【寿赵民则提刑时新除且素不喜饮】
　　诗书万巻合上明光殿案上文书看未遍眉里阴功早见　十分竹瘦松坚看君自是长年若解樽前痛饮精神便是神仙
　　又【题上卢桥】
　　清泉犇快不管青山碍十里盘盘平世界更着溪山襟带　古今陵谷茫茫市朝往往耕桑此地居然形胜似曾小小兴亡
　　又
　　清词索笑莫厌银杯小应是天孙新与巧剪恨裁愁句好　有人梦断闗河小窓日饮亡何想见重帘不卷泪痕滴尽湘娥
　　又【呈赵昌甫时仆以病止酒昌甫作诗数篇末及之】
　　云烟草树山北山南雨溪上行人相背去惟有啼鸦一处　门前万斛春寒梅花可煞摧残使我长忘酒易要君不作诗难
　　又【书王徳由主簿扇】
　　溪回沙浅红杏都开遍鸂■〈氵束鸟〉不知春水暖犹傍垂杨春岸　片帆千里轻船行人想见欹眠谁似先生髙举一行白鹭青天
　　好事近【中秋席上和王路铃】
　　明月到今宵长是不如人约想见广寒宫殿正云梳风掠　夜深休更唤笙歌檐头雨声恶不是小山词就这一场寥索
　　又【送李后州致一席上和韵】
　　和泪唱阳闗依旧字娇声穏回首长安何处怕行人归晩　垂杨折尽只啼鸦把离愁勾引却笑逺山无数被行云低损
　　又【席上和王道夫赋元夕立春】
　　彩胜鬬华灯平把东风吹却唤取雪中明月伴使君行乐　红旗鐡马响春氷老去此情薄惟有前村梅在倩一枝随着
　　又【和城中诸友韵】
　　云气上林梢毕竟非空非色风景不随人去到而今留得　老无情味到篇章诗债怕人索却喜近来林下有许多词客
　　菩萨蛮【金陵赏心亭为叶丞相赋】
　　青山欲共髙人语聮翩万马来无数烟雨却低回望来终不来　人言头上发总向愁中白拍手笑沙鸥一身都是愁
　　又【用前韵】
　　锦书谁寄相思语天边数徧飞鸿数一夜梦千回梅花入梦来　涨痕纷树发霜落潇湘白心事莫惊鸥人间千万愁
　　又
　　江山病眼昏如雾送愁直到津头路归念乐天诗人生足别离　云屏深夜语梦到君知否玉筯莫偷垂断肠天不知
　　又【书江西造口壁】
　　郁孤台下清江水中间多少行人泪西北是长安可怜无数山　青山遮不住毕竟东流去江晚正愁余山深闻鹧鸪
　　又
　　西风都是行人恨马头渐喜归期近试上小红楼飞鸿字字愁　阑干闲倚处一带山无数不似逺山横秋波相共明
　　又
　　功名饱聴儿童说看公两眼明如月万里勒燕然老人书一编　玉阶方寸地好趂风云会他日赤松游依然万戸侯
　　又【送佑之弟归浮梁】
　　无情最是江头柳长条折尽还依旧木叶下平湖雁来书有无　雁无书尙可好语凭谁和风雨断肠时小山生桂枝
　　又【送郑守厚卿赴阙】
　　送君直上金銮殿情知不久须相见一日甚三秋愁来不自由　九重天一笑定是留中了白发少经过此时愁奈何
　　又【送曹君之庄所】
　　人间岁月堂堂去劝君快上青云路坚处一灯传工夫萤雪边　曲生风味恶辜负西窓约沙岸片帆开寄书无雁来
　　又【席上分赋得樱桃】
　　香浮乳酩玻璃盌年年醉里甞新惯何物比春风歌唇一点红　江湖清梦断翠笼明光殿万颗泻轻匀低头愧野人
　　又【赋摘阮】
　　阮琴斜挂香罗绶玉纤初试琵琶手桐叶雨声干珍珠落玉盘　朱弦调未惯笑倩东风伴莫作别离声且聴双鳯鸣
　　又【雪楼赏牡丹席上用杨民瞻韵】
　　红芽籖上羣仙客翠罗盖底倾城色和雨泪阑干沉香亭北看　东风休放去怕有流莺诉试问赏花人晓妆匀未匀
　　又【和卢国华提刑】
　　旌旗依旧长亭路樽前试点莺花数何处捧心颦人间别様春　功名君自许少日闻鸡舞诗句到梅花春风十万家
　　卜算子【寻春作】
　　修竹翠萝寒迟日江山暮幽径无人独自芳此恨知无数　只共梅花语懒逐游丝去着意寻春不肯香香在无寻处
　　又【为人赋荷花】
　　红粉靓梳妆翠盖低风雨占断人间六月凉明月鸳鸯浦　根底藕丝长花里莲心苦只为风流有许愁更衬佳人步
　　又【闻李正之茶马讣音】
　　欲行且起行欲坐重来坐坐坐行行有倦时更枕闲书卧　病是近来身懒是从前我净扫瓢泉竹树阴且恁随縁过
　　又【饮酒】
　　盗跖傥名丘孔子如名跖跖圣丘愚直到今美恶元无别　简策写虚名蝼蚁侵枯骨千古光阴一霎时且进杯中物
　　又【用庄语】
　　一以我为牛一以我为马人与之名受不辞善学庄周者　江海任虚舟风雨从飘瓦醉者乘车坠不伤全得于天也
　　又【漫兴】
　　夜雨醉瓜庐春水行秧马点检田间快活人未有如翁者　扫秃兔毫锥磨透铜台瓦谁伴扬雄作解嘲乌有先生也
　　又
　　珠玉作泥沙山谷量牛马试上累累丘陇看谁是强梁者　水浸浅深檐山压髙低瓦山水朝来笑问人翁早归来也
　　又
　　汉代李将军夺得匈奴马李蔡为人在下中却是封侯者　芸草去陈根笕竹添新瓦万一朝廷举力田舎我其谁也
　　又【用韵畣赵晋臣敷文赵有真得归方是闲堂句】
　　百郡怯登车千里输流马乞得胶胶扰扰身却笑区区者　野水玉鸣渠急雨珠跳瓦一榻清风方是闲真是归来也
　　又
　　万里只浮云一喷空凡马叹息曹瞒老骥诗伏枥如公者　山鸟咔窥檐野鼠饥翻瓦我老痴顽合住山此地菟裘也
　　又【齿落】
　　刚者不坚牢乗的难摧挫不信张开口角看舌在牙先堕　已阙两边厢又豁中间个说与儿曹莫笑翁狗窦从君过
　　又【饮酒成病】
　　一个去学仙一个去学佛仙饮千杯醉似泥皮骨如金石　不饮便康强佛寿须千百八十余年入涅盘且进杯中物
　　又【饮酒不写书】
　　一饮动连宵一醉长三日废尽寒温不写书富贵何由得　请看冢中人冢似当时笔万札千言只恁休且进杯中物
　　丑奴儿【醉中有歌此诗以劝酒者聊櫽括之】
　　晚来云淡秋光薄落日晴天落日晴天堂上风斜画烛烟　从渠去买人间恨字字都圆字字都圆肠断西风十四弦
　　又
　　寻常中酒扶头后歌舞支持歌舞支持谁把新词唤住伊　临岐也有傍人笑笑已争知笑已争知明月楼空燕子飞
　　又【书博山道中壁】
　　烟芜露芰荒池柳洗雨烘晴洗雨烘晴一様春风几様青　提壶脱袴催归去万恨千情万恨千情各自无聊各自鸣
　　又
　　此生自断天休问独倚危楼独倚危楼不信人间别有愁　君来正是眠时节君且归休君且归休说与西风一任秋
　　又
　　少年不识愁滋味爱上层楼爱上层楼为赋新词强说愁　而今识尽愁滋味欲说还休欲说还休却道天凉好个秋
　　又
　　近来愁似天来大谁解相怜谁解相怜又把愁来做个天　都将今古无穷事放在愁边放在愁边却自移家向酒泉
　　又【和铅山陈簿韵二首】
　　鹅湖山下长亭路明月临闗明月临闗几阵西风落叶干　新词谁解裁氷雪笔墨生寒笔墨生寒会说离愁千万般
　　又
　　年年索尽梅花笑疎影黄昏疎影黄昏香满东风月一痕　清诗冷落无人寄雪艳氷魂雪艳氷魂浮玉溪头烟树村
　　浣溪沙【漫兴作】
　　未到山前骑马回风吹雨打已无梅共谁消遣两三杯　一似旧时春意思百无事处老形骸也曾头上戴花来
　　又【黄沙岭】
　　寸歩人间百尺楼孤城春水一沙鸥天风吹树几时休　突兀趂人山石狠朦胧避路野花羞人家平水庙东头
　　又【寿内子】
　　寿酒同斟喜有余朱颜却对白髭须两人百岁恰乘除　婚嫁剩添儿女拜平安频拆外家书年年堂上寿星图
　　又【瓢泉偶作】
　　新葺茒檐次第成青山恰对小窓横去年曾共燕经营　病却杯盘甘止酒老依香火苦翻经夜来依旧管弦声
　　又【壬子春赴闽别瓢泉】
　　细聴春山杜宇啼一声声是送行诗朝来白鸟背人飞　对郑子真嵓石卧赴陶元亮菊花期而今堪诵北山移
　　又【常山道中即事】
　　北陇田髙踏水频西溪禾早巳甞新隔墙沽酒煑纤鳞　忽有微凉何处雨更无留影霎时云卖瓜人过竹边村
　　又【偕杜叔髙呉子似宿山寺戏作】
　　花向今朝粉面匀柳因何事翠眉颦东风吹雨细于尘　自笑好山如好色只今懐树更懐人闲愁闲恨一翻新
　　又
　　歌串如珠个个匀被花勾引笑和颦向来惊动画梁尘　莫倚笙歌多乐事相看红紫又抛人旧巢还有燕泥新
　　又
　　父老争言雨水匀眉头不似去年颦殷勤谢却甑中尘　啼鸟有时能劝客小桃无赖已撩人梨花也作白头新
　　又【别杜叔髙】
　　这里裁诗话别离那边应是望归期人言心急马行迟　去雁无凭传锦字春泥抵死污人衣海棠过了有荼■〈艹縻〉
　　又【席上赵景山提干赋溪台和韵】
　　台倚崩崖玉灭痕青山却作捧心颦逺林烟火几家村　引入沧浪鱼得计展成寥阔鹤能言几时髙处见层轩
　　又
　　妙手都无斧凿痕饱叅佳处却成颦恰如春入浣花村　笔墨今宵光有艳管弦从此悄无言主人席次两眉轩
　　又【种松未成】
　　草木于人也作疎秋来咫尺异荣枯空山岁晩孰华余　孤竹君穷犹抱节赤松子懒巳生须主人相爱肯留无
　　又【种梅菊】
　　百世孤芳肯自媒直须诗句与推排不然唤起酒边来　自有陶濳方有菊若无和靖即无梅秖今何处向人开
　　又【别澄上人并送性禅师】
　　梅子生时到几回桃花开后不须猜重来松竹意徘徊　惯聴禽声应可谱饱观鱼阵已能排晩风挟雨唤归来
　　山花子【答傅岩叟酬春之约】
　　艶杏夭桃两行排莫携歌舞去相催次第未堪供醉眼去年裁　春意纔从梅里过人情都向柳边来咫尺东家还又有海棠开
　　又【用韵谢傅岩叟瑞香之恵】
　　句里明珠字字排多情应也被春催怪得名花和泪送雨中栽　赤脚未安芳斛穏娥眉早把橘枝来报道锦薫笼底下麝脐开
　　又【三山戏作】
　　记得瓢泉快活时长年耽酒更吟诗蓦地捉将来断送老头皮　遶屋人扶行不得闲窓学得鹧鸪啼却有杜鹃能劝道不如归
　　又
　　日日闲看燕子飞旧巢新垒画帘低玉厯今朝推戊已却衔泥　先自春光留不住那看更着子规啼一阵晚香吹不断落花溪
　　又【与客赏山茶一朶忽堕地戏作】
　　酒面低迷翠被重黄昏院落月朦胧堕髻啼妆孙寿醉泥秦宫　试问花留春几日畧无人管雨和风瞥向緑珠楼下见坠残红
　　又【简傅嵓叟】
　　总把平生入醉乡大都三万六千场今古悠悠多少事莫思量　微有些寒春雨好更无寻处野花香年去年来还又笑燕飞忙
　　又【用前韵谢傅岩叟馈名花鲜蕈】
　　杨柳温柔是故乡纷纷蜂蝶去年场大率一春风雨事最难量　满把携来红粉面堆盘更觉紫芝香幸自曲生闲去了又教忙【纔止酒】
　　又【病起独坐停云】
　　强欲加餐竟未佳只宜长伴病僧斋心似风吹香篆过也无灰　山下朝来云出岫随风一去未曾回次第前村行雨了合归来
　　虞美人【赋荼■〈艹縻〉】
　　羣花泣尽朝来露争奈春归去不知庭下有荼■〈艹縻〉偷得十分春色怕春知　淡中有味清中贵飞絮残红避露华微浸玉肌香恰似杨妃初试出兰汤
　　又【寿赵文鼎提举】
　　翠屏罗幙遮前后舞袖翻长寿紫髯冠佩御炉香看取明年归奉万年觞　今宵池上蟠桃席咫尺长安日寳烟飞焰万花浓试看中间白鹤驾仙风
　　又【用前韵】
　　一杯莫落他人后富贵功名寿胸中书传有余香写得兰亭小字记流觞　问谁分我渔樵席江海消闲日看看天上拜恩浓却怕画楼无处着春风
　　又【赋虞美人草】
　　当年得意如芳草日日春风好拔山力尽忽悲歌饮罢虞兮从此奈君何　人间不识精诚苦贪看青青舞蓦然敛袂却亭亭怕是曲中犹带楚歌声
　　浪淘沙【山寺夜半闻钟】
　　身世酒杯中万事皆空古来三五个英雄雨打风吹何处是汉殿秦宫　梦入少年丛歌舞匆匆老僧夜半误鸣钟惊起西窓眠不得卷地西风
　　又【赋虞美人草】
　　不肯过江东玉帐匆匆只今草木忆英雄唱着虞兮当日曲便舞春风　儿女此情同往事朦胧湘娥竹上泪痕浓舜目重瞳堪痛恨羽
　　又【重瞳又送呉子似县尉】
　　金玉旧情懐风月追陪扁舟千里兴佳哉不似子猷行半路却棹船回　来岁菊花开记我清杯西风雁过锁山台把似倩他书不到好与同来
　　减字木兰花【宿僧房有作】
　　僧窓夜雨茶鼎熏炉宜小住却恨春风勾引诗来恼杀翁　狂歌未可且把一樽料理我我到亡何却聴农家陌上歌
　　又
　　昨朝官告一百五年村父老更莫惊疑刚道人生七十稀　使君喜见恰遇华堂开寿宴问寿如何百代儿孙拥太婆
　　又【长沙道中壁上有妇人题字若有恨者用其意为赋】
　　盈盈泪眼往日青楼天様逺秋月春花输与寻常姊妹家　水村山驿日暮行云无气力锦字偷裁立尽西风雁不来
　　南歌子【山中夜坐】
　　世事从头减秋懐彻底清夜深犹送枕边声试问清溪底事未能平　月到愁边白鸡先逺处鸣是中无有利和名因甚山前未晓有人行
　　又【独坐蔗庵】
　　玄入参同契禅依不二门细看斜日隙中尘始觉人间何处不纷纷　病笑春先到闲知懒是真百般啼鸟苦撩人除却提壶此外不堪闻
　　又【新开池戏作】
　　散髪披襟处浮瓜沉李时涓涓流水细侵阶凿个池儿唤个月儿来　画栋频揺动红蕖尽倒开斗匀红粉照香腮有个人儿把个镜儿猜
　　醉太平【春景】
　　态浓意逺眉颦笑浅薄罗衣窄絮风软鬓云欺翠卷　南园花树春光暖香径里榆钱满欲上秋千又惊懒且归休怕晚
　　渔家傲【为余伯熙察院寿信之谶云水打乌龟石三台出此时伯熙旧居城西直龟山之北溪水啮山足矣意伯熙当之耶伯熙学道有新功一日语余云溪上甞得异石有文隠然如记姓名且有长生等字余未之见也因其生朝姑摭二事为词以寿之】
　　道徳文章传几世到君合上三台位自是君家门戸事当此际龟山正抱西江水　三万六千排日醉鬓毛只恁青青地江里石头争献瑞分明是中间有个长生字
　　锦帐春【杜叔髙席上】
　　春色难留酒杯常浅更旧恨新愁相间五更风千里梦看飞红几片这般庭院　几许风流几般娇懒问相见何如不见燕飞忙莺语乱恨重帘不卷翠屏平逺
　　太常引【建康中秋夜为吕潜叔赋】
　　一轮秋影转金波飞镜又重磨把酒问姮娥被白髪欺人奈何　乘风好去长空万里直下看山河斫去桂婆娑人道是清光更多
　　又【寿韩南涧尚书】
　　君王着意履声间便合押紫宸班今代又尊韩道吏部文章泰山　一杯千岁问公何事早伴赤松闲功业后来看似江左风流谢安
　　又【赋十四弦】
　　仙机似欲织纤罗髣髴度金梭无奈玉纤何却弹作清商恨多　朱帘影里如花半面絶胜隔帘歌世路苦风波且痛饮公无渡河
　　又【寿赵晋臣敷文】
　　论公耆徳旧宗英呉季子百余龄奉使老于行更看舞聴歌最精　须同卫武九十入相菉竹自青青富贵出长生记门外清溪姓彭【彭溪晋臣居也】
　　东坡引【闺怨】
　　玉纤弹旧怨还敲绣屏面清歌自送西风雁雁行吹字断雁行吹字断　夜深拜半月锁窓西畔但桂影空阶满翠帷自掩无人见罗衣寛一半罗衣寛一半
　　又
　　君如梁上燕妾如手中扇团团青影双双伴秋来肠欲断秋来肠欲断　黄昏泪眼青山隔岸但咫尺如天逺病来只谢傍人劝龙华三会愿龙华三会愿
　　又
　　花梢红未足条破惊新緑重帘下徧阑千曲有人春睡熟有人春睡熟　鸣禽破梦云偏目蹙起来香腮褪红玉花时爱与愁相续罗裙过半幅罗裙过半幅
　　夜游宫【苦俗客】
　　几个相知可喜才厮见说山说水颠倒烂熟只这是怎奈何一回说一回美　有个尖新底说底话非名非利说的口干罪过你且不罪掩畧起去洗耳
　　恋绣衾【无题】
　　长夜偏冷添被儿枕头儿移了又移我自是笑别人底却元来当局者迷　如今只恨因縁浅也不曾抵死恨伊合手下安排了那筵席须有散时
　　杏花天【无题】
　　病来自是于春懒但别院笙歌一片蛛丝网遍玻瓈盏更问舞裙歌扇　有多少莺愁蝶怨甚梦里春归不管杨花也笑人情浅故故沾衣扑面
　　又
　　牡丹昨夜方开徧毕竟是今年春晩荼■〈艹縻〉付与熏风管燕子忙时莺懒　多病起日长人倦不待得酒阑歌散甫能得见茶瓯面却早安排肠断
　　又【嘲牡丹】
　　牡丹比得谁颜色似宫中太真第一渔阳鼙鼓边风急人在沉香亭北　买栽池馆多何益莫虚把千金抛掷若教解语应倾国一个西施也得
　　唐河传【仿花间体】
　　春水千里孤舟浪起梦携西子觉来村巷夕阳斜几家短墙红杏花　晚云做造些儿雨折花去岸上谁家女太狂颠那边柳线被风吹上天
　　醉花阴【为人寿】
　　黄花谩说年年好也趂秋光老绿鬓不惊秋若鬬樽前人好花堪笑　蟠桃结子知多少家住三山岛何日跨飞鸾沧海飞尘人世因缘了
　　品令族【姑庆八十来索俳语】
　　更休说便是个住世观音菩萨甚今年容貌八十岁见底道纔十八　莫献寿星香烛莫祝灵椿龟鹤只消得把笔轻轻去十字上添一撇
　　惜分飞【春思】
　　翡翠楼前芳草路寳马坠鞭暂驻最是周郎顾几度歌声误　望断碧云空日暮流水桃源何处闻道春归去更无人管飘红雨
　　柳梢青【和范先之席上赋牡丹】
　　姚魏名流年年搅断雨恨风愁解释春光剩须破费酒令诗筹　玉肌红粉温柔更染尽天香未休今夜簮花他年第一玉殿东头
　　又【三山归途代白鸥见嘲】
　　白鸟无猜相怜相笑满面尘埃华发苍颜去时曽劝闻早归来　而今岂是髙懐为千里莼羮计哉好把移文从今日日读取千回
　　又【辛酉生日前两日梦一道士话长年之术梦中痛以理折之觉而赋八难之辞】
　　莫炼丹难黄河可塞金可成难休辟榖难吸风饮露长忍饥难　劝君莫逺游难何处有西王母难休采药难人沉下土我上天难
　　河渎神【女城祠效花间体】
　　芳草緑萋萋断肠绝浦相思山头人望翠云旗蕙肴桂酒君归　惆怅画檐双燕舞东风吹散灵雨香火冷残箫鼓斜阳门外今古
　　武陵春【春兴】
　　桃李风前多妩媚杨柳更温柔唤取笙歌烂漫游且莫管闲愁　好趂晴时连夜赏雨便一春休草草杯盘不要收纔晚又扶头
　　又
　　走去走来三百里五日以为期六日归时已是疑应是望多时　鞭个马儿归去也心急马行迟不免相烦喜鹊儿先报那人知
　　谒金门【无题】
　　遮索月云外金■〈施，虫代也〉明灭翻树啼鸦声未彻雨声惊落叶　寳炬成行嫌热玉腕藕丝谁雪流水髙山弦断绝怒蛙声自咽
　　又
　　山吐月画烛从教风灭一曲瑶琴纔聴彻金蕉三两叶　骤雨微凉还热似欠舞琼歌雪近日醉乡音问絶有时清泪咽
　　又
　　归去未风雨送春行李一枕离愁头彻尾如何消遣是　遥想归舟天际緑鬓珑璁慵理好梦未成莺唤起粉香犹有殢
　　酒泉子【无题】
　　流水无情潮到空城头尽白离歌一曲怨残阳断人肠　东风官柳舞雕墙三十六宫花溅泪春声何处说兴亡燕双双
　　霜天晓角【旅兴】
　　呉头楚尾一棹人千里休说旧愁新恨长亭树今如此　宦游吾倦矣玉人留我醉明日落花寒食得且住为佳耳
　　又
　　暮山层碧掠岸西风急一叶软红深处莫不是利名客　玉人还伫立绿窓生怨泣万里衡阳归恨先倩雁寄消息
　　点绛唇【留博山寺闻光风主人微恙而归时春涨断桥】
　　隠隠轻雷雨声不受春回护落梅如许吹尽墙边去　春水无情碍断溪南路凭谁诉寄声传语没个人知处
　　又
　　身后虚名古来不换生前醉青鞋自喜不踏长安市　竹外僧归路指霜钟寺孤鸿起丹青手里剪破松江水
　　生查子【山行寄杨民瞻】
　　昨宵醉里行山吐三更月不见可怜人一夜头如雪　今宵醉里归明月闗山笛收拾锦囊诗要寄扬雄宅
　　又【民瞻见和再用韵】
　　谁倾沧海珠■〈欺〉弄千明月唤取酒边来软语裁春雪　人间无鳯凰空费穿云笛醉里却归来松菊陶潜宅

　　又【有觅祠者为赋】
　　去年燕子来绣戸深深处花径得泥归都把琴书污　今年燕子来谁聴呢喃语不见卷帘人一阵黄昏雨
　　又【独逰西岩】
　　溪边照影行天在清溪底天上有行云人在行云里　髙歌谁和余空谷清音起非鬼亦非仙一曲桃花水
　　又
　　青山招不来偃蹇谁怜汝岁晚太寒生唤我溪边住　山头明月来本在天髙处夜夜入清溪聴读离骚去
　　又
　　青山非不佳未解留侬住赤脚踏层氷为爱青溪故　朝来山鸟啼劝上山髙处裁意不闗渠自在寻诗去
　　又【简呉子似县尉】
　　髙人千丈崖太古储氷雪六月火云时一见森毛发　俗人如盗泉照影成昏浊髙处挂吾瓢不饮吾宁渇
　　又【和赵晋臣敷文春雪】
　　浸天春雪来纔抵梅花半最爱雪边人些些裁成乱　雪儿偏解歌只要金杯满谁道雪天寒翠袖阑干暖
　　又
　　梅子褪花时直与黄梅接烟雨几曽开一春江里活　富贵使人忙也有闲时节莫作路旁花长教人看杀
　　又【题京口郡治尘表亭】
　　悠悠万世功矻矻当年苦鱼自入深渊人自居平土　红日又西沉白浪长东去不是望金山我自思量禹
　　寻芳草【嘲陈莘叟忆内】
　　有得许多泪更闲却许多鸳被枕头儿放处都不是旧家时怎生睡　更也没书来那堪被雁儿调戏道无书却有书中意排几个人人字
　　阮郎归【来阳道中为张处父推官赋】
　　山前灯火欲黄昏山头来去云鹧鸪声里数家村潇湘逢故人　挥羽扇整纶巾少年鞍马尘如今憔悴赋招魂儒冠多误身
　　昭君怨［豫章寄张守定叟］
　　长记潇湘秋晩歌舞橘洲人散走马月明中折芙蓉　今日西山南浦画栋朱帘云雨风景不争多奈愁何
　　又【送晁楚老逰荆门】
　　夜雨剪残春韭明日重斟别酒君去问曹瞒好公安　试看如今白发却为中年离别风雨正崔嵬早归来
　　又
　　人面不如花面花到开时重见独倚小阑干许多山　落叶西风时候人共青山都瘦说到梦阳台几曾来
　　乌夜啼【山行约范先之不至】
　　江头醉倒山公月明中记得昨宵归路笑儿童　溪欲转山已断两三松一段可怜风月欠诗翁
　　又【先之见和复用韵】
　　人言我不如公酒杯中更把平生湖海问儿童　千尺蔓云叶乱系长松却笑一身纒绕似衰翁
　　又
　　晩花露叶风条燕燕髙行过长廊西畔小红桥　歌再唱人再舞酒纔消更把一杯重劝摘樱桃
　　一络索【闺思】
　　羞见鉴鸾孤却倩人梳掠一春长是为花愁甚夜夜东风恶　行遶翠帘珠箔锦笺谁托玉觞泪满却停觞怕酒似郎情薄
　　又【信守王道夫席上用达夫赋金林擒韵】
　　锦帐如云高处不知重数夜深银烛泪成行算都把心期付　莫待燕飞泥污问花花诉不知花定有情无似却怕新词妒
　　如梦令【赋梁燕】
　　燕子几曾归去只在翠岩深处重到画梁间谁与旧巢为主深许深许闻道鳯凰来住
　　忆王孙【秋江送别集古句】
　　登山流水送将归悲莫悲兮生别离不用登临怨落晖昔人非帷有年年秋雁飞
　　稼轩词巻四
