東坡樂府 

蘇軾 


東坡樂府卷上 


水龍吟 

古來雲海茫茫，道山絳闕知何處？人間自有，赤城居士，龍蟠鳳翥。淸淨無為，坐忘遺照，八篇奇語。向玉霄東望，蓬萊晻靄，有雲駕、驂風馭。行盡九州四海，笑紛紛、落花飛絮。臨江一見，謫仙風采，無言心許。八表神遊，浩然相對，酒酣箕踞。待垂天賦就，騎鯨路穩，約相將去。 

又　贈趙晦之吹笛侍兒 

楚山修竹如雲，異材秀出千林表。龍鬚半翦，鳳膺微漲，玉肌勻繞。木落淮南，雨晴雲夢，月明風嫋。自中郎不見，桓伊去後，知辜負、秋多少？聞道嶺南太守，後堂深、綠珠嬌小。綺窗學弄，梁州初遍，霓裳未了。嚼徵含宮，泛商流羽，一聲雲杪。為使君洗盡，蠻風瘴雨，作霜天暁。 

又　次韻章質夫楊花詞 

似花還似非花，也無人惜從教墜。拋家傍路，思量卻是，無情有思。縈損柔腸，困酣嬌眼，欲開還閉。夢隨風萬里，尋郎去處，又還被、鶯呼起。不恨此花飛盡，恨西園、落紅難綴。曉來雨過，遺蹤何在？一池萍碎。春色三分，二分塵土，一分流水。細看來、不是楊花，點點是離人淚。 

又　閭丘大夫孝終公顯嘗守黃州，作棲霞樓，為郡中勝絕。元豊五年，余謫居黃。正月十七日，夢扁舟渡江，中流回望，樓中歌樂雜作，舟中人言，公顯方會客也。覺而異之，乃作此曲，蓋越調《鼓笛慢》。公顯時已致仕，在蘇州。 

小舟橫截春江，臥看翠壁紅樓起。雲閒笑語，使君高會，佳人半醉。危柱哀絃，艷歌餘響，繞雲縈水。念故人老大，風流未減，空回首、煙波裏。推枕惘然不見，但空江、月明千里。五湖聞道，扁舟歸去，仍攜西子。雲夢南州，武昌東岸，昔遊應記。料多情夢裏，端來見我，也參差是。 

滿庭芳　元豐七年四月一日，余將去黃移汝，留別雪堂鄰里二三君子。會李仲覽自江東來別，遂書以遺之。 

歸去來兮，吾歸何處，萬里家在岷峨。百年強半，來日苦無多。坐見黃州再閏，兒童盡、楚語吳歌。山中友，雞豚社酒，相勸老東坡。云何、當此去？人生底事，來往如梭！待閑看秋風，洛水清波。好在堂前細柳，應念我、莫剪柔柯。仍傳語，江南父老，時與曬漁蓑。 

又 

香靉雕盤，寒生冰筯，畫堂別是風光。主人情重，開宴出紅妝。膩玉圓搓素頸，藕絲嫩、新織仙裳。歌聲罷，虛簷轉月，餘韻尚悠颺。人間何處有？司空見慣，應謂尋常。坐中有狂客，惱亂愁腸。報導金釵墜也，十指露、春筍纖長。親曾見，全勝宋玉，想像賦高唐。 

又 

蝸角虛名，蠅頭微利，算來著甚幹忙。事皆前定，誰弱又誰強。且趁閑身未老，須放我、些子疏狂。百年裏，渾教是醉，三萬六千場。思量、能幾許？憂愁風雨，一半相妨。又何須抵死，說短論長。幸對清風皓月，苔茵展、雲幕高張。江南好，千鐘美酒，一曲滿庭芳。 

又　有王長官者，棄官黃州三十三年，黃人謂之王先生。因送陳慥來過余，因為賦此。 

三十三年，今誰存者，算祗君與長江。凜然蒼檜，霜幹苦難雙。聞道司州古縣，雲溪上、竹塢松窗。江南岸，不因送子，寧肯過吾邦？摐摐、疏雨過，風林舞破，煙蓋雲幢。願持此邀君，一飲空缸。居士先生老矣，真夢裏、相對殘釭。歌聲斷，行人未起，船鼓已逢逢。 

又　余年十七，始與劉仲達往來於眉山，今年四十九，相逢於泗上。淮水淺凍，久留郡中，晦日同遊南山，話舊感慨，因作《滿庭芳》云。 

三十三年，飄流江海，萬里煙浪雲帆。故人驚怪，憔悴老青衫。我自疏狂異趣，君何事、奔走塵凡？流年盡，窮途坐守，船尾凍相銜。巉巉、淮浦外，層樓翠壁，古寺空巖。步攜手林間。笑挽纖纖。莫上孤峯盡處，縈望眼、雲海相攙。家何在？因君問我，歸夢遶松杉。 

又　余謫居黃州五年，將赴臨汝，作《滿庭芳》一篇別黃人。既至南都，蒙恩放歸陽羨，復作一篇。 

歸去來兮，清溪無底，上有千仞嵯峨。畫樓西畔，天遠夕陽多。老去君恩未報，空回首、彈鋏悲歌。船頭轉，長風萬里，歸馬住平坡。 無何、何處有？銀潢盡處，天女停梭。問何事人間，久戲風波？顧謂同來稚子，應爛汝、腰下長柯。青衫破，群仙笑我，千縷掛煙蓑。 

水調歌頭　黃州快哉亭贈張偓佺 

落日繡簾捲，亭下水連空。知君為我新作，窗戶濕青紅。長記平山堂上，欹枕江南煙雨，杳杳沒孤鴻。認得醉翁語，山色有無中。一千頃，都鏡淨，倒碧峯。忽然浪起，掀舞一葉白頭翁。堪笑蘭台公子，未解莊生天籟，剛道有雌雄。一點浩然氣，千里快哉風。 

又　余去歲在東武，作《水調歌頭》以寄子由。今年子由相從彭門百餘日，過中秋而去，作此曲以別。余以其語過悲，乃為和之，其意以不早退為戒，以退而相從之樂為慰云。 

安石在東海，從事鬢驚秋。中年親友難別，絲竹緩離愁。一旦功成名遂，准擬東還海道，扶病入西州。雅志困軒冕，遺恨寄滄洲。歲云暮，須早計，要褐裘。故鄉歸去千里，佳處輒遲留。我醉歌時君和，醉倒須君扶我，惟酒可忘憂。一任劉玄德，相對臥高樓。 

又　丙辰中秋，歡飲達旦，大醉，作此篇兼懷子由。 

明月幾時有？把酒問青天。不知天上宮闕，今夕是何年。我欲乘風歸去，唯恐瓊樓玉宇，高處不勝寒。起舞弄清影，何似在人間！轉朱閣，低綺戶，照無眠。不應有恨，何事長向別時圓！人有悲歡離合，月有陰晴圓缺，此事古難全。但願人長久，千里共嬋娟。 

又　歐陽文忠公嘗問余：琴詩何者最善？答以退之《聽穎師琴》詩。公曰：“此詩固奇麗，然非聽琴，乃聽琵琶詩也。余深然之。建安章質夫家善琵琶者，乞為歌詞，余久不作，特取退之詞，稍加隱括，使就聲律，以遺之云。 

昵昵兒女語，燈火夜微明。恩冤爾汝來去，彈指淚和聲。忽變軒昂勇士，一鼓填然作氣，千里不留行。回首暮雲遠，飛絮攪青冥。眾禽裏，真彩鳳，獨不鳴。躋攀寸步千險，一落百尋輕。煩子指間風雨，置我腸中冰炭，起坐不能平。推手從歸去，無淚與君傾。 

又　子由徐州中秋作 

離別一何久，七度過中秋。去年東武今夕，明月不勝愁。豈意彭門城下，同泛清河古汴，船上載涼州。鼓吹助清賞，鴻雁起汀洲。坐中客，翠羽帔，紫綺裘。素娥無賴西去，曾不為人留。今夜清樽對客，明夜孤帆水驛，依舊照離憂。但恐同王粲，相對永登樓。 

滿江紅　董毅夫名鉞，自梓漕得罪，罷官東川，歸鄱陽，過東坡于齊安。怪其豐暇自得，余問之。曰：“吾再娶柳氏，三日而去官。吾固不戚戚，而憂柳氏不能忘懷於進退也。已而欣然，同憂患如處富貴，吾是以益安焉。”命其侍兒歌其所作《滿江紅》。嗟歎之不足，乃次其韻。 

憂喜相尋，風雨過、一江春綠。巫峽夢、至今空有，亂山屏簇。何似伯鸞攜德耀，簞瓢未足清歡足。漸粲然，光彩照階庭，生蘭玉。幽夢裏，傳心曲。腸斷處，憑他續。文君婿知否？笑君卑辱。君不見《周南》歌《漢廣》，天教夫子休喬木。便相將、左手抱琴書，雲間宿。 

又　寄鄂州朱使君壽昌 

江漢西來，高樓下、蒲萄深碧。猶自帶、岷峨雪浪，錦江春色。君是南山遺愛守，我為劍外思歸客。對此間、風物豈無情，殷勤說。江表傳，君休讀。狂處士，真堪惜。空洲對鸚鵡，葦花蕭瑟。不獨笑書生爭底事，曹公黃祖俱飄忽。願使君、還賦謫仙詩，追黃鶴。 

又　東武會流杯亭，上巳日作。城南有坡，土色如丹，其下有堤，壅邞淇水入城。 

東武南城，新堤就、邞淇初溢。微雨過、長林翠阜，臥紅堆碧。枝上殘花吹盡也，與君試向江頭覓。問向前、猶有幾多春，三之一。官裏事，何時畢。風雨外，無多日。相將泛曲水，滿城爭出。君不見蘭亭修禊事，當時坐上皆豪逸。到如今、修竹滿山陰，空陳跡。 

又 

清潁東流，愁來送、征鴻去翮。情亂處、青山白浪，萬重千疊。辜負當年林下語、對床夜雨聽蕭瑟。恨此生、長向別離中，凋華髮。一樽酒，黃河側。無限事，從頭說。相看恍如昨，許多年月。衣上舊痕餘苦淚，眉間喜氣占黃色。便與君、池上覓殘春，花如雪。 

又　正月十三日，雪中送文安國還朝。 

天豈無情，天也解、多情留客。春向暖，朝來底事，尚飄輕雪？君遇時來紆組綬，我應老去尋泉石。恐異時、杯酒復相思，雲山隔。浮世事，俱難必。人縱健，頭應白。何辭更一醉，此歡難覓。不用向佳人訴離恨，淚珠先已凝雙睫。但莫遣、新燕卻來時，音書絕。 

念奴嬌　赤壁懷古 

大江東去，浪淘盡、千古風流人物。故壘西邊，人道是、三國周郎赤壁。亂石崩雲，驚濤裂岸，捲起千堆雪。江山如畫，一時多少豪傑！遙想公瑾當年，小喬初嫁了，雄姿英發。羽扇綸巾，談笑間、強虜灰飛煙滅。故國神遊，多情應笑，我早生華髮。人間如夢，一樽還酹江月。 

千秋嵗　重陽徐州作 

淺霜侵綠，髮少仍新沐。冠直縫，巾橫幅。美人憐我老，玉手簪金菊。秋露重，真珠滿袖沾餘馥。座上人如玉，花映花奴肉。蜂蝶亂，飛相逐。明年人縱健，詞會應難復。須細看，晚來明月和銀燭。 

歸朝歡　和蘇伯堅固 

我夢扁舟浮震澤，雪浪搖空千頃白。覺來滿眼是廬山，依天無數開青壁。此生長接淅，與君同是江南客。夢中遊，覺來清賞，同作飛梭擲。明日西風還掛席，唱我新詞淚沾臆。靈均去後楚山空，澧陽蘭芷無顔色。君才如夢得，武陵更在西南極。竹枝詞，莫傜新唱。誰謂古今隔？ 

永遇樂　孫巨源以八月十五日離海州，坐別于景疏樓上；既而與余會於潤州，至楚州乃別。余以十一月十五日至海州，與太守會于景疏樓上，作此詞以寄巨源。 

長憶別時，景疏樓上，明月如水。美酒清歌，留連不住，月隨人千里。別來三度，孤光又滿，冷落共誰同醉？捲珠簾、淒然顧影，共伊到明無寐。今朝有客，來從濉上，能道使君深意。憑仗清淮，分明到海，中有相思淚。而今何在？西垣清禁，夜永露華侵被。此時看、回廊曉月，也應暗記。 

又　彭城夜宿燕子樓，夢盼盼，因作此詞。一雲徐州夜夢覺，此登燕子樓作。 

明月如霜，好風如水，清景無限。曲港跳魚，圓荷瀉露，寂寞無人見。紞如三鼓，鏗然一葉，黯黯夢雲驚斷。夜茫茫，重尋無處，覺來小園行遍。天涯倦客，山中歸路，望斷故園心眼。燕子樓空，佳人何在？空鎖樓中燕。古今如夢，何曾夢覺，但有舊歡新怨。異時對、黃樓夜景，為余浩歎。 

雨中花慢　初至密州，以累年旱，齋戒累月，方春牡丹盛開，遂不獲一賞。至九月，忽開千葉一朵，雨中特為置酒，遂作。 

今歲花時深院，盡日東風，輕颺茶煙。但有綠苔芳草，柳絮榆錢。聞道城西，長廊古寺，甲第名園。有國豔帶酒，天香染袂，為我留連。清明過了，殘紅無處，對此淚灑樽前。秋向晚、一枝何事，向我依然？高會聊追短景，清商不假餘妍。不如留取，十分春態，付與明年。 

沁園春　赴密州，早行，馬上寄子由。 

孤館燈青，野店雞號，旅枕夢殘。漸月華收練，晨霜耿耿；雲山摛錦，朝露團團。世路無窮，勞生有限，似此區區長鮮歡。微吟罷，憑征鞍無語，往事千端。 
當時共客長安，似二陸初來俱少年。有筆頭千字，胸中萬卷；致君堯舜，此事何難。用捨由時，行藏在我，袖手何妨閑處看。身長健，但優遊卒歲，且鬬樽前。 

泛金船　流杯亭和楊元素 

無情流水多情客，勸我如相識。杯行到手休辭卻，似軒冕相逼。曲水池上，小字更書年月。還對茂林修竹，似永和節。纖纖素手如霜雪，笑把秋花插。樽前莫怪歌聲咽，又還是輕別。此去翱翔，遍上玉堂金闕。欲問再來何歲？應有華髮。 

一叢花　初春病起 

今年春淺臘侵年，冰雪破春妍。東風有信無人見，露微意、柳際花邊。寒夜縱長，孤衾易暖，鐘鼓漸清圓。朝來初日半衘山，樓閣淡疏煙。遊人便作尋芳計，小桃杏、應已爭先。衰病少悰，疏慵自放，惟愛日高眠。 

八聲甘州　寄參寥子 

有情風萬里捲潮來，無情送潮歸。問錢塘江上，西興浦口，幾度斜暉？不用思量今古，俯仰昔人非。誰似東坡老，白首忘機。記取西湖西畔，正春山好處，空翠煙霏。算詩人相得，如我與君稀。約它年、東還海道，願謝公、雅志莫相違。西州路，不應回首，為我沾衣。 

洞仙歌 

江南臘盡，早梅花開後。分付新春與垂柳。細腰肢、自有入格風流。仍更是、骨體清英雅秀。 
永豐坊那畔，盡日無人，惟見金絲弄晴晝。斷腸是飛絮時，綠葉成陰，無箇事，一成消瘦。又莫是東風逐君來，便吹散眉間，一點春皺。 

又　余七歲時，見眉州老尼，姓朱，忘其名，年九十餘。自言嘗隨其師入蜀主孟昶宮中。一日，大熱，蜀主與花蕊夫人夜納涼摩訶池上，作一詞，朱具能記之。今四十年，朱已死久矣，人無知此詞者，但記其首兩句。暇日尋味，豈《洞仙歌令》乎！乃為足之云。 

冰肌玉骨，自清涼無汗。水殿風來暗香滿。繡簾開，一點明月窺人，人未寢、欹枕釵橫鬢亂。起來攜素手，庭戶無聲，時見疏星渡河漢。試問夜如何？夜已三更，金波淡，玉繩低轉。但屈指西風幾時來？又不道流年，暗中偷換。 

三部樂 

美人如月。乍見掩暮雲，更繪妍絕。算應無恨，安用陰晴圓缺。嬌甚空只成愁，待下牀又嬾，未語先咽。數日不來，落盡一庭紅葉。今朝置酒強起，問為誰減動，一分香雪？何事散花却病，維摩無疾?却低眉慘然不答，唱金縷一聲怨切。堪折便折，且惜取年少花發。 

無愁可解　國工花日新作越調解愁，洛陽劉几壽伯聞而悅之，戲作俚語之詞，天下傳詠，以謂幾於遠者。龍丘子猶笑之，此雖免乎愁，猶有所解也。若夫遊於自然而託於不得已，人樂亦樂，人愁亦愁，彼且惡乎解哉！乃反其詞，作無愁可解云。 

光景百年，看便一世，生來不識愁味。問愁何處來，更開解箇甚底?萬事從來風過耳，何用不着心裏。你喚做展却眉頭，便是達者，也則恐未。 
此理、本不通言，何曾道、歡遊勝如名利。道即渾是錯，不道如何即是?這裏元無我與你。甚喚做物情之外?若須待醉了、方開解時，問無酒、怎生醉? 

戚氏 
　 
玉龜山，東皇靈姥統群仙。絳闕岧嶢，翠房深迥，倚霏烟。幽閑、志蕭然，金城千里鎖嬋娟。當時穆滿巡狩，翠華曾到海西邊。風露明霽，鯨波極目，勢浮輿蓋方圓。正迢迢麗日，玄圃清寂，瓊草芊綿。 
爭解綉勒香韉。鸞輅駐蹕，八馬戲芝田。瑤池近、畫樓隱隱，翠鳥翩翩。肆華筵，間作脆管鳴弦，宛若帝所鈞天。稚顔皓齒，綠發方瞳，圓極恬淡高妍。 
盡倒瓊壺酒，獻金鼎藥，固大椿年。縹緲飛瓊妙舞，命雙成奏曲醉留連。雲璈韵響瀉寒泉。浩歌暢飲，斜月低河漢。漸綺霞，天際紅深淺。動歸思，回首塵寰。爛漫游，玉輦東還。杏花風，數裏響鳴鞭。望長安路，依稀柳色，翠點春妍。 

醉蓬萊　余譎居黃州，三見重九，每歲與太守徐君猷會于栖霞樓．今年公將去，乞郡湖南，念此惘然，故作是詞。 

笑勞生一夢，羈旅三年，又還重九。華髮蕭蕭，對荒園搔首。賴有多情，好飲無事，似古人賢守。歲歲登高，年年落帽，物華依舊。 
此會應須爛醉，仍把紫菊紅萸，細看重嗅。搖落霜風，有手栽雙柳。來歲今朝，爲我西顧，酹羽觴江口。會與州人，飲公遺愛，一江醇酎。 

賀新郎 

乳燕飛華屋。悄無人、桐陰轉午，晚凉新浴。手弄生綃白團扇，扇手一時似玉。漸困倚、孤眠清熟。簾外誰來推綉戶，枉教人、夢斷瑤台曲。又却是，風敲竹。 
石榴半吐紅巾蹙。待浮花浪蕊都盡，伴君幽獨。濃艶一枝細看取，芳心千重似束。又恐被、秋風驚綠。若待得君來向此，花前對酒不忍觸。共粉泪，兩簌簌。 

哨遍　陶淵明賦《歸去來》，有其詞而無其聲。餘既治東坡，築雪堂于上，人俱笑其陋。獨鄱陽董毅夫過而悅之，有卜鄰之意。乃取《歸去來》詞，稍加概括，使就聲律，以遺毅夫，使家僮歌之，時相從于東坡。釋耒而和之，扣牛角而爲之節，不亦樂乎 。 

爲米折腰，因酒弃家，口體交相累。歸去來，誰不遣君歸？覺從前皆非今是。露未晞，征夫指予歸路，門前笑語喧童稚。嗟舊菊都荒，新松暗老，吾年今已如此。但小窗容膝閉柴扉，策杖看孤雲暮鴻飛。雲山無心，鳥倦知還，本非有意。 
噫！歸去來兮，我今忘我兼忘世。親戚無浪語，琴書中有真味。步翠麓崎嶇，泛溪窈窕，涓涓暗谷流春水。觀草木欣榮，幽人自感，吾生行且休矣。念寓形宇內復幾時。不自覺皇皇欲何之？委吾心、去留誰計。神仙知在何處，富貴非吾志。但知臨水登山嘯咏，自引壺觴自醉。此生天命更何疑，且乘流、遇坎還止。 

又 

睡起畫堂，銀蒜押簾，珠幕雲垂地。初雨歇，洗出碧羅天，正溶溶養花天氣。一霎暖風迴芳草，榮光浮動，卷皺銀塘水。方杏靨勻酥，花鬚吐綉，園林排比紅翠。見乳燕捎蝶過繁枝，忽一綫爐香逐游絲。晝永人間，獨立斜陽，晚來情味。 
便乘興携將佳麗。深入芳菲裏。撥胡琴語，輕攏慢撚總伶俐。看緊約羅裙，急趣檀板，霓裳入破驚鴻起。顰月臨眉，醉霞橫臉，歌聲悠颺雲際。任滿頭紅雨落花飛。漸鳷鵲樓西玉蟾低。尚徘徊、未盡歡意。君看今古悠悠，浮宦人間世。這些百歲光陰幾日？三萬六千而已。醉鄉路穩不妨行，但人生、要適情耳。 

木蘭花令 

霜餘已失長淮闊，空聽潺潺清潁咽。佳人猶唱醉翁詞，四十三年如電抹。 
草頭秋露流珠滑，三五盈盈還二八。與予同是識翁人，唯有西湖波底月。 

又　次馬仲玉韻 

知君仙骨無寒暑，千載相逢猶旦暮。故將別語惱佳人，欲看梨花枝上雨。 
落花已逐風回去，花本無心鶯自訴。明朝歸路下塘西，不見鶯啼花落處。 

又 

梧桐葉上三更雨，驚破夢魂無覓處。夜凉枕簟已知秋，更聽寒蛩促機杼。 
夢中歷歷來時路，猶在江亭醉歌舞。樽前必有問君人，爲道別來心與緒。 

西江月 寶云真覺院賞瑞香 

公子眼花亂發，老夫鼻觀先通。領巾飄下瑞香風，驚起謫仙春夢。 
後土祠中玉蕊，蓬萊殿後鞓紅。此花清色更纖穠，把酒何人心動？ 

又 坐客見和，復次韵。 

小院朱欄幾曲，重城畫鼓三通。更看微月轉光風，歸去香雲入夢。 
翠袖爭浮大白，皁羅半插斜紅。燈花零落酒花穠，妙語一時飛動。 

又 再用前韵，戲曹子方。 

怪此花枝怨泣，託君詩句名通。憑將草木記吳風，繼取相如雲夢。 
點筆袖沾醉墨，謗花面有慚紅。知君却是爲情穠，怕見此花撩動。 

又 

聞道雙銜鳳帶，不妨單着鮫綃。夜香知與阿誰燒？悵望水沉烟裊。 
雲鬢風前綠卷，玉顔醉裏紅潮。莫教空度可憐宵，月與佳人共僚。 

又 重九 

點點樓頭細雨，重重江外平湖。當年戲馬會東徐，今日凄凉南浦。 
莫恨黃花未吐，且教紅粉相扶。酒闌不必看茱萸，俯仰人間今古。 

又　送建溪雙井茶、谷簾泉與勝之，徐君猷家後房，甚慧麗，自陳叙本貴種也。 

龍焙今年絕品，谷簾自古珍泉。雪芽雙井散神仙，苗裔來從北苑。 
湯發雲腴釅白，盞浮花乳輕圓。人間誰敢更爭妍？鬭取紅窗粉面。 

又　姑熟再見勝之，次前韻。 

別夢已隨流水，泪巾猶裛香泉。相如依舊是臞仙，人在瑤台閬苑。 
花霧縈風縹緲，歌珠滴水清圓。蛾眉新作十分妍，走馬歸來便面。 

又 

世事一場大夢，人生幾度秋凉。夜來風葉已鳴廊，看取眉頭鬢上。 
酒賤常愁客少，月明多被雲妨。中秋誰與共孤光，把盞凄然北望。 

西江月 送錢待制穆父 

莫嘆平齊落落，且應去魯遲遲。與君各記少年時，須信人生如寄。 
白髮千莖相送，深杯百罰休辭。拍浮何用酒爲池，我已爲君德醉。 

又 

玉骨那愁瘴霧，冰姿自有仙風。海仙時遣探芳叢，倒挂綠毛么鳳。 
素面翻嫌粉涴，洗粧不褪唇紅。高情已逐曉雲空，不與梨花同夢。 

又 公自序云：頃在黃州，春夜行蕲水中，過酒家，飲酒醉，乘月至一溪橋上，解鞍，曲肱醉臥少休。及覺已曉，亂山攢擁，流水鏘然，疑非塵世也。書此語橋柱上。 

照野瀰瀰淺浪，橫空隱隱層霄。障泥未解玉驄驕，我欲醉眠芳草。 
可惜一溪風月，莫教蹋碎瓊瑤。解鞍欹枕綠楊橋，杜宇一聲春曉。 

又 

三過平山堂下，半生彈指聲中。十年不見老仙翁，壁上龍蛇飛動。 
欲弔文章太守，仍歌楊柳春風。休言萬事轉頭空，未轉頭時皆夢。 

又 

昨夜扁舟京口，今朝馬首長安。舊官何物對新官，只有湖山公案。 
此景百年幾變，個中下語千難。使君才氣卷波瀾，與把新詩判斷。 

鷓鴣天 

林斷山明竹隱墻，亂蟬衰草小池塘。翻空白鳥時時見，照水紅蕖細細香。 
村舍外，古城傍，杖藜徐步轉斜陽。殷勤昨夜三更雨，又得浮生一日凉。 

又 陳公密出侍兒素姐，歌紫玉簫曲，勸老人酒，老人飲盡，爲賦此詞。 

笑撚紅梅嚲翠翹，揚州十裏最妖嬈。夜來綺席親曾見，撮得精神滴滴嬌。 
嬌後眼，舞時腰，劉郎幾度欲魂消。明朝酒醒知何處？腸斷雲間紫玉簫。 

又 元真子漁父詞極清麗，恨其曲度不傳，故嘗加其語，以浣溪沙歌之矣。元真子詞雲：“西塞山邊白鷺飛，桃花流水鱖魚肥。青箬笠，綠蓑衣，斜風細雨不須歸。”表弟李如箎言漁父詞以鷓鴣天歌之，甚協音律，但語少聲多耳。因以憲宗畫像訪求元真子文章，及其兄鶴齡勸歸之意，足前後數句。 

西塞山邊白鷺飛，桃花流水鱖魚肥。朝廷尚覓元真子，何處于今更有詩? 
青箬笠，綠蓑衣，斜風細雨不須歸。人間欲避風波險，一日風波十二時。 

少年遊 端午贈黃守徐君猷 

銀塘朱檻麹塵波，圓綠卷新荷。蘭條薦浴，菖花釀酒，天氣尚清和。 
好將沉醉酬佳節，十分酒，一分歌。獄草烟深，訟庭人悄，無吝宴遊過。 

又 潤州作，代人寄遠。 

去年相送，餘杭門外，飛雪似楊花。今年春盡，楊花似雪，猶不見還家。 
對酒捲簾邀明月，風露透窗紗。恰似姮娥憐雙燕，分明照、畫梁斜。 

望江南 

春已老，春服幾時成？曲水浪低蕉葉穩，舞雩風軟紵羅輕。酣詠樂升平。 
微雨過，何處不催耕。百舌無言桃李盡，柘林深處鵓鴣鳴。春色屬蕪菁。 

又 超然台作 

春未老，風細柳斜斜。試上超然臺上看，半壕春水一城花。烟雨暗千家。 
寒食後，酒醒却咨嗟。休對故人思故國，且將新火試新茶。詩酒趁年華。 

卜算子 

蜀客到江南，長憶吳山好。吳蜀風流自古同，歸去應須早。 
還與去年人，共藉西湖草。莫惜樽前子細看，應是容顔老。 

卜算子 黄州定惠院寓居作 

缺月挂疏桐，漏斷人初靜。誰見幽人獨往來？縹緲孤鴻影。 
驚起却回頭，有恨無人省。揀盡寒枝不肯棲，楓落吳江冷。 

瑞鷓鴣 

碧山影裏小紅旗，儂是江南踏浪兒。拍手欲嘲山簡醉，齊聲爭唱浪婆詞。 
西興渡口帆初落，漁浦山頭日未欹。儂欲送潮歌底曲，樽前還唱使君詩。 

十拍子 

白酒新開九醞，黃花已過重陽。身外儻來都似夢，醉裏無何即是鄉。東坡日月長。 
玉粉旋烹茶乳，金虀新搗橙香。强染霜髭扶翠袖，莫道狂夫不解狂。狂夫老更狂。 

清平樂 

清淮濁汴，更在江西岸。紅旆到時黃葉亂，霜入梁王故苑。 
秋原何處携壺？停驂訪古踟蹰。雙廟遺風尚在，漆園傲吏應無。 

昭君怨 金山送柳子玉 

誰作桓伊三弄，驚破綠窗幽夢。新月與愁烟，滿江天。 
人欲去還不去，明日落花飛絮。飛絮送行舟，水東流。 

采桑子　潤州甘露寺多景樓，天下之殊景也。甲寅仲冬，余同孫巨源、王正仲參會于此。有胡琴者，姿色尤好。三公皆一時英秀，景之秀，妓之妙，真爲希遇。飲闌，巨源請於余曰：“殘霞晚照，非奇才不盡。”余作此詞。 

多情多感仍多病，多景樓中。樽酒相逢，樂事回頭一笑空。 
停杯且聽琵琶語，細撚輕攏。醉臉春融，斜照江天一抹紅。 

更漏子　送孫巨源 

水涵空，山照市，西漢二疏鄉里。新白髮，舊黃金，故人恩義深。 
海東頭，山盡處，自古空槎來去。槎有信，赴秋期，使君行不歸。 

華胥引 

平時十月幸蘭湯，玉甃瓊梁。五家車馬如水，珠璣滿路旁。 
翠華一去掩方床，獨留烟樹蒼蒼。至今清夜月，依前過繚墻。 

蘇幕遮　咏選仙圖 

暑籠晴，風解慍。雨後餘清，暗襲衣裾潤。一局選仙逃暑困。笑指樽前，誰向青霄近？ 
整金盆，輪玉筍。鳳駕鸞車，誰敢爭先進。重五休言升最緊。縱有碧油，到了輸堂印。 

生查子　送蘇伯固 

三度別君來，此別真遲暮。白盡老髭鬚，明日淮南去。 
酒罷月隨人，淚濕花如霧。後月送君時，夢繞湖邊路。 

青玉案　和賀方回韵送伯固歸吳中 

三年枕上吳中路。遣黃耳、隨君去。若到松江呼小渡。莫驚鷗鷺，四橋盡是，老子經行處。輞川圖上看春暮。常記高人右丞句。作箇歸期天已許。春衫猶是，小蠻針綫，曾濕西湖雨。 

烏夜啼 

莫怪歸心速，西湖自有蛾眉。若見故人須細說，白髮倍當時。 
小鄭非常强記，二南依舊能詩。更有鱸魚堪切膾，兒輩莫教知。 

臨江仙　龍丘子自洛之蜀，載二侍女，戎裝駿馬，至溪山佳處，輒留數日，見者以為異人。其後十年，築室黃崗之北，號曰靜安居士。作此詞贈之。 

細馬遠馱雙侍女，青巾玉帶紅靴。溪山好處便爲家。誰知巴峽路，却見洛城花。 
面旋落英飛玉蘂，人間春日初斜。十年不見紫雲車。龍丘新洞府，鉛鼎養丹砂。 

又 

詩句端來磨我鈍，鈍錐不解生芒。歡顔爲我解冰霜。酒闌清夢覺，春草滿地塘。 
應念雪堂坡下老，昔年共採芸香。功成名遂早還鄉。回車來過我，喬木擁千章。 

又　辛未離杭至潤，別張弼秉道 

我勸髯張歸去好，從來自己忘情。塵心消盡道心平。江南與塞北，何處不堪行！ 
俎豆庚桑真過矣，憑君說與南榮。願聞吳越報豐登。君王如有問，結襪賴王生。 

又　送李公恕 

自古相從休務日，何妨低唱微吟。天垂雲重作春陰。坐中人半醉，簾外雪將深。 
聞道分司狂禦史，紫雲無路追尋。凄風寒雨更駸駸。問囚長損氣，見鶴忽驚心。 

又　送王緘 

忘却成都來十載，因君未免思量。憑將清泪灑江陽。故山知好在，孤客自悲凉。 
坐上別愁君未見，歸來欲斷無腸。殷勤且更盡離觴。此身如傳舍，何處是吾鄉！ 

又　夜到揚州，席上作。 

樽酒何人懷李白？草堂遙指江東。珠簾十裏卷香風。花開花謝，離恨幾千重。 
輕舸渡江連夜到，一時驚笑衰容。語音猶自帶吳儂。夜闌對酒，依舊夢魂中。 

又　惠州改前韻 

九十日春都過了，貪忙何處追遊？三分春色一分愁。雨翻榆莢陣，風轉柳花毬。 
我與使君皆白首，休誇年少風流。佳人斜倚合江樓。水光都眼淨，山色總眉愁。 

又　風水洞作 

四大從來都遍滿，此間風水何疑。故應爲我發新詩。幽花香澗谷，寒藻舞淪漪。 
借與玉川生兩腋，天仙未必相思。還憑流水送人歸。層巔餘落日，草露已沾衣。 

又　送錢穆父 

一別都門三改火，天涯踏盡紅塵。依然一笑作春溫。無波真古井，有節是秋筠。 
惆悵孤帆連夜發，送行淡月微雲。樽前不用翠眉顰。人生如逆旅，我亦是行人。 

又　疾愈，登望湖樓，贈項長官 

多病休文都瘦損，不堪金帶垂腰。望湖樓上暗香飄。和風春弄袖，明月夜聞簫。 
酒醒夢回清漏永，隱床無限更潮。佳人不見董嬌饒。徘徊花上月，空度可憐宵。 

又 

夜飲東坡醒復醉，歸來髣髴三更。家童鼻息已雷鳴。敲門都不應，倚杖聽江聲。 
長恨此身非我有，何時忘却營營！夜闌風靜縠紋平。小舟從此逝，江海寄餘生。 

又 

冬夜夜寒冰合井，畫堂明月侵幃。青釭明滅照悲啼。青釭挑欲盡，粉泪裛還垂。 
未盡一樽先掩淚，歌聲半帶清悲。情聲兩盡莫相違。欲知腸斷處，梁上暗塵飛。 

漁家傲　金陵賞心亭送王勝之龍圖。王守金陵，視事一日，移南郡 

千古龍蟠幷虎踞，從公一吊興亡處。渺渺斜風吹細雨。芳草渡，江南父老留公住。 
公駕風車淩彩霧，紅鸞驂乘青鸞馭。却訝此洲名白鷺。非吾侶，翩然欲下還飛去。 

又　送吉守江郎中 

送客歸來燈火盡，西樓淡月凉生暈。明日潮來無定準。潮來穩，舟橫渡口重城近。 
江水似知孤客恨，南風爲解佳人慍。莫學時流輕久困。頻寄問，錢塘江上須忠信。 

又　七夕 

皎皎牽牛河漢女，盈盈臨水無由語。望斷碧雲空日暮。無尋處，夢回芳草生春浦。 
鳥散餘花紛似雨，汀洲蘋老香風度。明月多情來照戶。但攬取，清光長送人歸去。 

又　送張元康省親秦州。或作秦亭。 

一曲陽關情幾許？知君欲向秦川去。白馬皁貂留不住。回首處，孤城不見天霏霧。 
到日長安花似雨，故關楊柳初飛絮。漸見靴刀迎夾路。誰得似，風流膝上王文度！ 

定風波　十月九日，孟亨之置酒秋香亭，有雙拒霜獨向君猷而開。坐客喜笑，以為非使君莫可當此花，故作是篇。 

兩兩輕紅半暈腮，依依獨爲使君回。若道使君無此意，何爲，雙花不向別人開？ 
但看低昂烟雨裏，不已，勸君休訴十分杯。更問樽前狂副使，來歲，花開時節與誰來？ 

又　三月七日，沙湖道中遇雨，雨具先去，同行皆狼狽，余獨不覺。已而遂晴。故作此。 

莫聽穿林打葉聲，何妨吟嘯且徐行。竹杖芒鞋輕勝馬，誰怕？一蓑烟雨任平生。 
料峭春風吹酒醒，微冷，山頭斜照却相迎。回首向來蕭瑟處，歸去，也無風雨也無晴。 

又　重陽 

與客攜壺上翠微，江涵秋影雁初飛。塵世難逢開口笑，年少，菊花須插滿頭歸。 
酩酊但酬佳節了，雲嶠，登臨不用怨斜輝。古往今來誰不老，多少，牛山何必更沾衣。 

又 

莫怪鴛鴦繡帶長，腰輕不勝舞衣裳。薄倖只貪遊冶去，何處？垂楊繫馬恣輕狂。 
花謝絮飛春又盡，堪恨，斷弦塵管伴啼粧。不信歸來但自看，怕見，爲郎憔悴却羞郎。 

又　送元素 

今古風流阮步兵，平生遊宦愛東平。千里遠來還不住，歸去，空留風韵照人清。 
紅粉樽前添懊惱，休道，如何留得許多情。記取明年花絮亂，看泛，西湖總是斷腸聲。 

又　元豐五年七月六日，王文甫家飲釀白酒，大醉，集古句作墨竹詞。 

雨洗娟娟嫩葉光，風吹細細綠筠香。秀色亂侵書帙晚，簾捲，清陰微過酒樽凉。 
人畫竹身肥擁腫，何用？先生落筆勝蕭郎。記得小軒岑寂夜，廊下，月和疏影上東墻。 

又　咏紅梅 

好睡慵開莫厭遲，自憐冰臉不時宜。偶作小紅桃杏色，閑雅，尚餘孤瘦雪霜姿。 
休把閑心隨物態，何事？酒生微暈沁瑤肌。詩老不知梅格在，吟咏，更看綠葉與青枝。 

又　余昔與張子野、劉孝叔、李公擇、陳令舉、楊元素會于吳興。時子野作六客詞，其卒章雲：“見說賢人聚吳分，試問，也應旁有老人星。”凡十五年，再過吳興，而五人者皆已亡矣。時張仲謀與曹子方、劉景文、蘇伯固、張秉道爲坐客，仲謀請作後六客詞云。 

月滿苕溪照夜堂，五星一老鬭光芒。十五年間真夢裏，何事？長庚配月獨凄凉。 

綠■髮■蒼顔同一醉，還是，六人吟笑水雲鄉。賓主談鋒誰得似？看取，曹劉今對兩蘇張。 

又　海南歸，贈王定國侍兒寓娘。 

長羨人間琢玉郎，天應乞與點酥娘。自作清歌傳皓齒，風起，雪飛炎海變清凉。 
萬里歸來年愈少，微笑，笑時猶帶嶺梅香。試問嶺南應不好？却道，此心安處是吾鄉。 

南鄉子 

晚景落瓊杯，照眼雲山翠作堆。認得岷峨春雪浪，初來，萬頃蒲萄漲淥醅。 
春雨暗陽臺，亂灑歌樓濕粉腮。一陣東風來捲地，吹迴，落照江天一半開。 

又　梅花詞和楊元素 

寒雀滿疏籬，爭抱寒柯看玉蕤。忽見客來花下坐，驚飛，踏散芳英落酒巵。 
痛飲又能詩，坐客無氊醉不知。花謝酒闌春到也，離離，一點微酸已著枝。 

又　席上勸李公擇酒 

不到謝公臺，明月清風好在哉！舊日髯孫何處去？重來，短李風流更上才。 
秋色漸摧頽，滿院黃英映酒杯。看取桃花春二月，爭開，盡是劉郎去後栽。 

又　重九，涵輝樓呈徐君猷。 

霜降水痕收，淺碧鱗鱗露遠洲。酒力漸消風力軟，颼颼，破帽多情却戀頭。 
佳節若爲酬？但把清樽斷送秋。萬事到頭都是夢，休休，明日黃花蝶也愁。 

又　送述古 

回首亂山橫，不見居人祇見城。誰似臨平山上塔，亭亭，迎客西來送客行。 
歸路晚風清，一枕初寒夢不成。今夜殘燈斜照處，熒熒，秋雨晴時淚不晴。 

又 

冰雪透香肌，姑射仙人不似伊。濯錦江頭新樣錦，非宜，故着尋常淡薄衣。暖日下重幃，春睡香凝索起遲。曼倩風流緣底事？當時，愛被西真喚作兒。 

又　和楊元素，時移守密州。 

東武望餘杭，雲海天涯兩渺茫。何日功成名遂了，還鄉，醉笑陪公三萬場。 
不用訴離觴。痛飲從來別有腸。今夜送歸燈火冷，河塘，墮淚羊公却姓楊。 

又　和楊元素 
凉簟碧紗厨，一枕清風晝睡餘。睡聽晚衙無箇事，徐徐，讀盡牀頭幾卷書。 
搔首賦“歸歟”，自覺功名懶更疏。若問使君才與氣，何如？占得人間一味愚。 

又 

裙帶石榴紅，却水殷勤解贈儂。應許逐鶏鶏莫怕，相逢，一點靈心必暗通。 
何處遇良工？琢刻天真半欲空。願作龍香雙鳳撥，輕攏，長在環兒白雪胸。 

又 

旌旗滿江湖，詔發樓船萬舳艫。投筆將軍因笑我，迂儒，帕首腰刀是丈夫。 
粉泪怨離居，喜子垂窗報捷書。試問伏波三萬語，何如？一斛明珠換綠珠。 

又　雙荔枝 

天與化工知，賜得衣裳總是緋。每向華堂深處見，憐伊，兩箇心腸一片兒。 
自小便相隨，綺席歌筵不暫離。苦恨人人分拆破，東西，怎得成雙似舊時？ 

又　集句 
寒玉細凝膚，清歌一曲倒金壺。冶葉倡條徧相識，爭如？豆寇花梢二月初。 
年少即須臾，芳時偷得醉工夫。羅帳細垂銀燭背，歡娛，豁得平生俊氣無！ 

又 

悵望送春杯，漸老逢春能幾回？花滿楚城愁遠別，傷懷，何况清絲急管催。 
吟斷望鄉台，萬里歸心獨上來。景物登臨閑始見，徘徊，一寸相思一寸灰。 

又 

何處倚闌干，弦管高樓月正圓。胡蝶夢中家萬里，依然，老去愁來强自寬。 
明鏡借紅顔，須著人間比夢間。蠟燭半籠金翡翠，更闌，綉被焚香獨自眠。 

又　宿州上元 

千騎試春遊，小雨如酥落便收。能使江東歸老客，遲留，白酒無聲滑瀉油。 
飛火亂星毬，淺黛橫波翠欲流。不似白雲鄉外冷，溫柔，此去淮南第一州。 


東坡樂府卷下 


菩薩蠻　七夕，朝天門上作。 

畫檐初挂彎彎月，孤光未滿先憂缺。遙認玉簾鈎，天孫梳洗樓。 
佳人言語好，不願求新巧。此恨固應知，願人無別離。 

又　七夕 

風回仙馭雲開扇，更闌月墮星河轉。枕上夢魂驚，曉來疏雨零。 
相逢雖草草，長共天難老。終不羨人間，人間日似年。 

又 

城隅靜女何人見，先生日夜歌“彤管”。誰識蔡姬賢，江南顧彥先。 
先生那久困，湯沐須名郡。惟有謝夫人，從來是擬倫。 

又 

買田陽羨吾將老，從來不爲溪山好。來往一虛舟，聊從造物游。 
有書仍懶著，且漫歌歸去。筋力不辭詩，要須風雨時。 

又 

綉簾高捲傾城出，燈前瀲灩橫波溢。皓齒發清歌，春愁入翠蛾。 
凄音休怨亂，我已無腸斷。遺響下清虛，纍纍一串珠。 

又　贈徐君猷笙妓 

碧紗微露纖摻玉，朱唇漸暖參差竹。越調變新聲，龍吟澈骨清。 
夜闌殘酒醒，惟覺霜袍冷。不見斂眉人，燕脂覓舊痕。 

又　西湖送述古 

秋風湖上蕭蕭雨，使君欲去還留住。今日謾留君，明朝愁殺人。 
佳人千點淚，灑向長河水。不用斂雙蛾，路人啼更多。 

又　杭妓往蘇，迓新守楊元素，寄蘇守王規甫。 

玉童西迓浮丘伯，洞天冷落秋蕭瑟。不用許飛瓊，瑤台空月明。 
清香凝夜宴，借與韋郎看。莫便向姑蘇，扁舟下五湖。 

又　席上和陳令舉 

天憐豪俊腰金晚，故教月向松江滿。清景爲淹留，從君都占秋。 
身閑惟有酒，試問遨遊首。帝夢已遙思，悤悤歸去時。 

又　靈璧寄彭門故人 

娟娟缺月西南落，相思撥斷琵琶索。枕泪夢魂中，覺來眉暈重。 
華堂堆燭泪，長笛吹新水。醉客各西東，應思陳孟公。 

又　潤州和元素 

玉笙不受朱唇暖，離聲凄咽胸填滿。遺恨幾千秋，心留人不留。 
他年京國酒，墮泫泪攀枯柳。莫唱“短因緣”，長安遠似天。 

又　回文 

落花閑院春衫薄，薄衫春院閑花落。遲日恨依依，依依恨日遲。 
夢回鶯舌弄，弄舌鶯回夢。郵便問人羞，羞人問便郵。 

又 

火雲凝汗揮珠顆，顆珠揮汗凝雲火。瓊暖碧紗輕，輕紗碧暖瓊。 
暈腮嫌枕印，印枕嫌腮暈。閑照晚粧殘，殘粧晚照閑。 

又 

嶠南江淺紅梅小，小梅紅淺江南嶠。窺我向疏籬，籬疏向我窺。 
老人行即到，到即行人老。離別惜殘枝，枝殘惜別離。 

又　回文四時閨怨 

翠鬟斜幔雲垂耳，耳垂雲幔斜鬟翠。春晚睡昏昏，昏昏睡晚春。 
細花梨雪墜，墜雪梨花細。顰淺念誰人，人誰念淺顰。 

又 

柳庭風散人眠晝，晝眠人靜風庭柳。香汗薄衫凉，凉衫薄汗香。 
手紅冰盌藕，藕盌冰紅手。郎笑藕絲長，長絲藕笑郎。 

又 

井桐雙照新妝粧冷，冷粧新照雙桐井。羞對井花愁，愁花井對羞。 
影孤憐夜永，永夜憐孤影。樓上不宜秋，秋宜不上樓。 

又 

雪花飛暖融香頰，頰香融暖飛花雪。欺雪任單衣，衣單任雪欺。 
別時梅子結，結子梅時別。歸不恨開遲，遲開恨不歸。 

浣溪沙 

縹緲紅粧照淺溪，薄雲疏雨不成泥，送君何處古臺西。 
廢沼夜來秋水滿，茂林深處晚鶯啼，行人腸斷草凄迷。 

又　送葉淳老 

陽羨姑蘇已買田，相逢誰信是前緣，莫教便唱“水如天”。 
我作洞霄君作守，白頭相對故依然，西湖知有幾同年！ 

又　重九 

珠檜絲杉冷欲霜，山城歌舞助凄凉，且餐山色飲湖光。 
共挽朱轓留半日，强揉青蘂作重陽，不知明日爲誰黃？ 

又 

霜鬢真堪插拒霜，哀弦危柱作伊凉，暫時流轉爲風光。 
未遣清樽空北海，莫因長笛賦山陽，金釵玉腕瀉鵝黃。 

又 

傅粉郎君又粉奴，莫教施粉與施朱，自然冰玉照香酥。 
有客能爲神女賦，憑君送與雪兒書，夢魂東去覓桑榆。 

又　咏橘 

菊暗荷枯一夜霜，新苞綠葉照林光，竹籬茅舍出青黃。 
香霧噀人驚半破，清泉流齒怯初嘗，吳姬三日手猶香。 

浣溪沙　公守湖，辛未上元日，作會於伽藍中。時長老法惠在坐，人有獻剪綵花者，甚奇，謂有初春之興，作浣溪沙二首，因寄袁公濟。 

雪頷霜髯不自驚，更將剪綵發春榮，羞顔未醉已先赬。 
莫唱黃鶏幷白髮，且呼張丈喚殷兄，有人歸去欲卿卿。 

又 

料峭東風翠幕驚，雲何不飲對公榮，水晶盤瑩玉鱗赬。 
花影莫辜三夜月，朱顔未稱五年兄，翰林子墨主人卿。 

又　徐門石潭謝雨，道上作五首。潭在城東二十里，常與泗水增減，清濁相應。 

照日深紅暖見魚，連溪綠暗晚藏烏。黃童白叟聚睢盱。 
麋鹿逢人雖未慣，猿猱聞鼓不須呼。歸來說與採桑姑。 

又 

旋抹紅粧看使君，三三五五棘籬門，相排踏破蒨羅裙。 
老幼扶攜收麥社，烏鳶翔舞賽神村，道逢醉叟臥黃昏。 

又 

麻葉層層檾葉光，誰家煮繭一村香？隔籬嬌語絡絲娘。 
垂白杖藜擡醉眼，扶青搗麨欠饑腸，問言豆葉幾時黃? 

又 

簌簌衣巾落棗花，村裏村北響繰車，牛衣古柳賣黃瓜。 
酒困路長惟欲睡，日高人渴謾思茶，敲門試問野人家。 

又 

軟草平落過雨新，輕沙走馬路無塵，何時收拾耦耕身？ 
日暖桑麻光似潑，風來蒿艾氣如薰，使君元是此中人。 

又 

道字嬌訛苦未成，未應春閤夢多情，朝來何事綠鬟傾？ 
綵索身輕長趁燕，紅窗睡重不聞鶯，困人天氣近清明。 

又　自杭移密守，席上別楊元素，時重九前一日。 

縹緲危樓紫翠間，良辰樂事古難全，感時懷舊獨凄然。 
璧月瓊枝空夜夜，菊花人貌自年年，不知來歲與誰看？ 

又 

桃李溪邊駐畫輪，鷓鴣聲裏倒清樽，夕陽雖好近黃昏。 
香在衣裳粧在臂，水連芳草月連雲，幾時歸去不銷魂？ 

又 

四面垂楊十頃荷，問雲何處最花多？畫樓南畔夕陽過。 
天氣乍凉人寂寞，光陰須得酒消磨，且來花裏聽笙歌。 

又　贈閭丘朝議，時還徐州 

一別姑蘇已四年，秋風南浦送歸船，畫簾重見水中仙。 
霜鬢不須催我老，杏丹依舊駐君顔，夜闌相對夢魂間。 

又 

怪見眉間一點黃，詔書催發羽書忙，從教嬌淚洗紅粧。 
上殿雲霄生羽翼，論兵齒頰帶冰霜，歸來衫袖有天香。 

又　贈陳海州，陳嘗為眉令，有聲。 

長記鳴琴子賤堂，朱顔綠發映垂楊，如今秋鬢數莖霜。 
聚散交遊如夢寐，升沉閑事莫思量，仲卿終不忘桐鄉。 

又 

風壓輕雲貼水飛，乍晴池館燕爭泥，沈郎多病不勝衣。 
沙上不聞鴻雁信，竹間時有鷓鴣啼，此情惟有落花知。 

又　紹聖元年十月二十三日，舆程鄉令侯晉叔、歸善簿譚汲，同游大雲寺，野飲松下，仍設松黄湯，作此闋。余家近釀酒，名之曰“萬家春”，蓋嶺南萬戶酒也。 

羅襪空飛洛浦塵，錦袍不見謫仙人，攜壺藉草亦天真。 
玉粉輕黃千歲藥，雪花浮動“萬家春”，醉歸江路野梅新。 

又 

白雪清詞出坐間，愛君才器兩俱全，异鄉風景却依然。 
可恨相逢能幾日，不知重會是何年？茱萸子細更重看。 

又　元豐七年十二月二十四日，從泗州劉倩叔游南山。 

細雨斜風作小寒，淡烟疏柳媚晴灘，入淮清洛漸漫漫。 
雪沫乳花浮午盞，蓼茸蒿筍試春盤，人間有味是清歡。 

又　送梅廷老赴上黨學官 

門外東風雪灑裾，山頭回首望三吳，不應彈鋏爲無魚。 
上黨從來天下脊，先生元是古之儒，時平不用魯連書。 

又 

慚愧今年二麥豐，千歧細浪舞晴空，化工餘力染夭紅。 
歸去山公應倒載，闌街拍手笑兒童，甚時名作“錦薰籠”。 

又 

芍藥櫻花兩鬭新，名園高會送芳辰，洛陽初夏廣陵春。 
紅玉半開菩薩面，丹砂濃點柳枝唇，樽前還有箇中人。 

又　席上贈楚守田待問小鬟 

學畫鴉兒正妙年。陽城下蔡困嫣然，憑君莫唱“短因緣”。 
霧帳吹笙香嫋嫋，霜庭按舞月娟娟，曲終紅袖落雙纏。 

又 

一夢江湖費五年，歸來風物故依然，相逢一醉是前緣。 
遷客不應常眊燥，使君爲出小嬋娟，翠鬟聊着小詩纏。 

又　端午 

輕汁微微透碧紈，明朝端午浴芳蘭，流香漲膩滿晴川。 
彩線輕纏紅玉臂，小符斜掛綠雲鬟，佳人相見一千年。 

又 

徐邈能中酒聖賢，劉伶席地幕青天，潘郎白璧爲誰連？ 
無可奈何新白髮，不如歸去舊青山，恨無人借買山錢。 

又 

傾蓋相看勝白頭，故山空復夢松楸，此心安處是菟裘。 
賣劍買牛吾欲老，乞漿得酒更何求？願爲同社宴清秋。 

又 

炙手無人傍屋頭，蕭蕭晚雨脫梧楸，誰憐季子敝貂裘？ 
顧我已無當世望，似君須向古人求，歲寒松柏肯驚秋？ 

又 

畫隼橫江喜再遊，老魚跳檻識清謳，流年未肯付東流。 
黃菊籬邊無悵望，白雲鄉里有溫柔，挽回霜鬢莫教休。 

又 

入袂輕飄不破塵，玉簪犀璧醉佳辰，一番紅粉爲誰新？ 
團扇不堪題往事，新絲那解繫行人，酒闌滋味似殘春。 

又 

風捲珠簾自上鈎，蕭蕭亂葉報新秋，獨攜纖手上高樓。 
缺月向人舒窈窕，三星當戶照綢繆，香生霧縠見纖柔。 

又　游蘄水清泉寺，寺臨蘭溪，溪水西流。 

山下蘭芽短浸溪，松間沙路淨無泥，蕭蕭暮雨子規啼。 
誰道人生無再少，門前流水尚能西，休將白髮唱黃鶏。 

又 

西塞山邊白鷺飛，散花洲外片帆微，桃花流水鱖魚肥。 
自庇一身青箬笠，相隨到處綠蓑衣，斜風細雨不須歸。 

又　十二月二日雨後微雪，太守徐君猷酒見過，座上作浣溪沙三首。明日酒醒，雪大作，又作二首。 

覆塊青青麥未蘇，江南雲葉暗隨車，臨皋烟景世間無。 
雨脚半收簷斷綫，雪林初下瓦跳珠，歸來冰顆亂黏鬚。 

又 

醉夢醺醺曉未蘇，門前轣轆使君車，扶頭一盞怎生無？ 
廢圃寒蔬挑翠羽，小槽春酒凍真珠。清香細細嚼梅須。 

又 

雪裏餐氊例姓蘇，使君載酒爲回車，天寒酒色轉頭無。 
薦士已聞飛鶚表，報恩應不用蛇珠，醉中還許攬桓鬚。 

又 

半夜銀山上積蘇，朝來九陌帶隨車，濤江烟渚一時無。 
空腹有詩衣有結，濕薪如桂米如珠，凍吟誰伴撚髭須？ 

又 

萬頃風濤不記蘇，雪晴江上麥千車，但令人飽我愁無。 
翠袖倚風縈柳絮，絳唇得酒爛櫻珠，樽前呵手鑷霜鬚。 

南歌子　杭州端午 

山與歌眉斂，波同醉眼流。游人都上十三樓，不羨竹西歌吹古揚州。 
菰黍連昌歜，瓊彝倒玉舟。誰家水調唱歌頭。聲繞碧山飛去晚雲留。 

又 

雨暗初疑夜，風回便報晴。淡雲斜照着山明，細草軟沙溪路馬蹄輕。 
卯酒醒還困，仙村夢不成。藍橋何處覓雲英，只有多情流水伴人行。 

又　送行甫赴馀姚 

日出西山雨，無晴又有晴。亂山深處過清明，不見綵繩花板細腰輕。 
盡日行桑野，無人與目成。且將新句琢瓊英，我是世間閑客此閑行。 

又 

帶酒衝山雨，和衣睡晚晴。不知鐘鼓報天明，夢裏栩然蝴蝶一身輕。 
老去才都盡，歸來計未成。求田問舍笑豪英，自愛湖邊沙路免泥行。 

又 

日薄花房綻，風和麥浪輕。夜來微雨洗郊坰，正是一年春好近清明。 
已改煎茶火，猶調入粥餳。使君高會有餘清，此樂無聲無味最難名。 

又　八月十八日觀湖潮 

海上乘槎侶，仙人萼綠華。飛升元不用丹砂，住在潮頭來處渺天涯。 
雷輥夫差國，雲翻海若家。坐中安得弄琴牙？寫取余聲歸向水仙誇。 

又 

苒苒中秋過，蕭蕭兩鬢華。寓身化世一塵沙，笑看潮來潮去了生涯。 
方士三山路，漁人一葉家。早知身世兩聱牙，好伴騎鯨公子賦雄誇。 

又　冷齋夜話：東坡鎮錢塘，無日不在西湖，嘗攜妓謁大通禪師。大通慍於色，東坡作長短句，令妓歌之。 

師唱誰家曲，宗風嗣阿誰？借君拍板與門搥，我也逢場作戲莫相疑。 
溪女方偷眼，山僧莫皺眉。却愁彌勒下生遲，不見老婆三五少年時。 

又　別潤守許仲塗 

欲執河梁手，還升月旦堂。酒闌人散月侵廊，北客明朝歸去雁南翔。 
窈窕高明玉，風流鄭季莊。一時分散水雲鄉，惟有落花芳草斷人腸。 

又　湖州作 

山雨瀟瀟過，溪橋瀏瀏清。小園幽榭枕蘋汀，門外月華如水綵舟橫。 
苕岸霜花盡，江湖雪陣平。兩山遙指海門青，回首水雲何處覓孤城。 

又 

紫陌尋春去，紅塵拂面來。無人不道看花回，惟見石榴新蘂一枝開。 
冰簟堆雲髻，金樽灩玉醅。綠陰青子莫相催，留取紅巾千點照池臺。 

又　黃州臘八日，飲懷民小閣 

衛霍元勳後，韋平外族賢。吹笙只合在緱山，閑駕綵鸞歸去趁新年。 
烘暖燒香閣，輕寒浴佛天。他時一醉畫堂前，莫忘故人憔悴老江邊。 

又 

笑怕薔薇罥，行憂寶瑟僵。美人依約在西厢，只恐暗中迷路認餘香。 
午夜風翻幔，三更月到床。簟紋如水玉肌凉，何物與儂歸去有殘粧。 

又 

寸恨誰云短，綿綿豈易裁。半年眉綠未曾開，明月好風閑處是人猜。 
春雨消殘凍，溫風到冷灰。樽前舞雪爲誰回？留取曲終一拍待君來。 

又　楚守周豫出舞鬟 

紺綰雙蟠髻，雲欹小偃巾。輕盈紅臉小腰身，叠鼓忽催花拍鬭精神。 
空闊輕紅歇，風和約柳春。蓬山才調最清新，勝似纏頭千錦共藏珍。 

又 

琥珀裝腰佩，龍香入領巾。只應飛燕是前身，共看剝葱纖手舞凝神。 
柳絮風前轉，梅花雪裏春。鴛鴦翡翠兩爭新，但得周郎一顧勝珠珍。 

又 

古岸開青葑，新渠走碧流。會看光滿萬家樓，記取他年扶病入西州。 
佳節連梅雨，餘生寄葉舟。只將菱角與鶏頭，更有月明千頃一時留。 

江城子　陶淵明以正月五日遊斜川，臨流班坐，顧瞻南阜，愛曾城之獨秀，乃作斜川詩，至今使人想見其處。元豐壬戌之春，余躬耕於東坡，築雪堂居之，南挹四望亭之後丘，西控北山之微泉，慨然而嘆，此亦斜川之遊也。乃作長短句，以江城子歌之。 

夢中了了醉中醒。只淵明，是前生。走遍人間、依舊却躬耕。昨夜東坡春雨足，烏鵲喜，報新晴。
雪堂西畔暗泉鳴。北山傾，小溪橫。南望亭丘、孤秀聳曾城。都是斜川當日境，吾老矣，寄餘齡。

又　孤山竹閣送述古 

翠蛾羞黛怯人看。掩霜紈，淚偷彈。且盡一尊、收淚唱陽關。謾道帝城天樣遠，天易見，見君難。
畫堂新創近孤山。曲闌干，爲誰安？飛絮落花、春色屬明年。欲棹小舟尋舊事，無處問，水連天。

又　湖上與張先同賦 

鳳凰山下雨初晴。水風清，晚霞明。一朵芙蕖、開過尚盈盈。何處飛來雙白鷺，如有意，慕娉婷。
忽聞江上弄哀箏。苦念情，遣誰聽。烟斂雲收、依約是湘靈。欲待曲終尋問取，人不見，數峰青。

又　密州出獵 

老夫聊發少年狂。左牽黃，右擎蒼。錦帽貂裘、千騎卷平崗。爲報傾城隨太守，親射虎，看孫郎。
酒酣胸膽尚開張。鬢微霜，又何妨！持節雲中、何日遣馮唐？會挽彫弓如滿月，西北望，射天狼。

又　別徐州 

天涯流落思無窮。既相逢，却匆匆。攜手佳人、和淚折殘紅。爲問東風餘幾許？春縱在，與誰同！
隋堤三月水溶溶。背歸鴻，去吳中。回首彭城、清泗與淮通。欲寄相思千點泪，流不到，楚江東。

又　東武雪中送客 

相從不覺又初寒。對樽前，惜流年。風緊離亭、冰結淚珠圓。雪意留君君不住，從此去，少清歡。
轉頭山下轉頭看。路漫漫，玉花翻。雲海光寬、何處是超然？知道故人相念否，攜翠袖，倚朱欄。

又　大雪有懷朱康叔使君，亦知使君之念我也，作此以寄之。 

黃昏猶是雨纖纖。曉開簾，欲平簷。江闊天低、無處認青帘。孤坐凍吟誰伴我？揩病目，撚衰髯。
使君留客醉厭厭。水晶鹽，爲誰甜？手把梅花、東望憶陶潜。雪似故人人似雪，雖可愛，有人嫌。

又　陳直方妾嵇，錢塘人也，求新詞，為作此。錢塘人好唱陌上花緩緩曲，余嘗作數絕以紀其事。

玉人家在鳳凰山。水雲間，掩門閑。門外行人、立馬看弓彎。十裏春風誰指似？斜日映，綉簾斑。
多情好事與君還。閔新鰥，拭餘潸。明月空江、香霧著雲鬟。陌上花開春盡也，聞舊曲，破朱顔。

又　乙卯正月二十日夜記夢 

十年生死兩茫茫。不思量，自難忘。千里孤墳、無處話凄凉。縱使相逢應不識，塵滿面，鬢如霜。
夜來幽夢忽還鄉。小軒窗，正梳粧。相顧無言、惟有淚千行。料得年年斷腸處，明月夜，短松崗。

蝶戀花 

花褪殘紅青杏小。燕子飛時，綠水人家繞。枝上柳綿吹又少，天涯何處無芳草！ 
牆裏鞦韆牆外道。牆外行人，牆裏佳人笑。笑漸不聞聲漸悄，多情却被無情惱。 

又　代人贈別 

一顆櫻桃樊素口。不要黃金，只要人長久。學畫鴉兒猶未就，眉間已作傷春皺。 
撲蝶西園隨伴走。花落花開，漸解相思瘦。破鏡重來人在否？章臺折盡青青柳。 

又　京口得鄉書 

雨後春容清更麗。只有離人，幽恨終難洗。北固山前三面水，碧瓊梳擁青螺髻。 
一紙鄉書來萬里。問我何年，真箇成歸計？回首送春拚一醉，東風吹破千行淚。 

又 

簌簌無風花自墮。寂寞園林，柳老櫻桃過。落日有情還照坐，山青一點橫雲破。 
路盡河回人轉柁。繫纜漁村，月暗孤燈火。憑仗飛魂招楚些，我思君處君思我。 

又　密州上元 

燈火錢塘三五夜。明月如霜，照見人如畫。帳底吹笙香吐麝，更無一點塵隨馬。 
寂寞山城人老也。擊鼓吹簫，却入農桑社。火冷燈稀霜露下，昏昏雪意雲垂野。 

又　微雪，客有善吹笛擊鼓者。方醉中，有人送苦寒詩求和，遂以此答之。 

簾外東風交雨霰。簾裏佳人，笑語如鶯燕。深惜今年正月暖，燈光酒色搖金盞。 
摻鼓漁陽撾未遍。舞褪瓊釵，汗濕香羅輭。今夜何人吟古怨。清詩未了冰生硯。 

又　過漣水軍贈趙晦之 

自古漣漪佳絕地。繞郭荷花，欲把吳興比。倦客塵埃何處洗？真君堂下寒泉水。 
左海門前魚酒市。夜半潮來，月下孤舟起。傾蓋相逢拚一醉，雙鳧飛去人千里。 

又 

雲水縈回溪上路。叠叠青山，環繞溪東注。月白沙汀翹宿鷺，更無一點塵來處。 
溪叟相看私自語。底事區區，苦要爲官去？樽酒不空田百畝，歸來分取閑中趣。 

减字木蘭花 

雲鬟傾倒，醉倚闌干風月好。憑仗相扶，誤入仙家碧玉壺。 
連天衰草，下走湖南西去道。一舸姑蘇，便逐鴟夷去得無！ 

又　贈潤守許仲途，且以鄭容落籍、高瑩從良爲句首。 

鄭莊好客，容我樽前先墮幘。落筆生風，籍籍聲名不負公。 
高山白早，瑩骨冰膚那解老。從此南徐，良夜清風月滿湖。 

又　西湖食荔枝 

閩溪珍獻，過海雲帆來似箭。玉座金盤，不貢奇葩四百年。 
輕紅釅白，雅稱佳人纖手擘。骨細肌香，恰是當年十八娘。 

又　送東武令趙昶失官歸海州 

賢哉令尹，三仕已之無喜慍。我獨何人，猶把虛名玷搢紳？ 
不如歸去，二頃良田無覓處。歸去來兮，待有良田是幾時？ 

又　彭門留別 

玉觴無味，中有佳人千點淚。學道忘憂，一念還成不自由。 
如今未見，歸去東園花似霰。一語相開，匹似當初本不來。 

又　送趙令 

春光亭下，流水如今何在也！歲月如梭，白首相看擬奈何？ 
故人重見，世事年來千萬變。官况闌珊，慚愧青松守歲寒。 

又　祕閣古笑林云：“晉元帝生子，宴百官，赐束帛，殷羡謝曰：‘臣等無功受賞。’帝曰：‘此事豈容卿有功乎！’同舍每以爲笑。”余過吳興，而李公擇適生子，三日會客，求歌辭，乃為作此戲之，舉座皆絕倒。 

維熊佳夢，釋氏老君親抱送。壯氣橫秋，未滿三朝已食牛。 
犀錢玉果，利市平分霑四坐。多謝無功，此事如何着得儂？ 

又 

曉來風細，不會鵲聲來報喜。却羨寒梅，先覺春風一夜來。 
香箋一紙，寫盡回文機上意。欲卷重開，讀遍千回與萬回。 

又 

天臺舊路，應恨劉郎來又去。別酒頻傾，忍聽陽關第四聲。 
劉郎未老，懷戀仙鄉重得到。只恐因循，不見而今勸酒人。 

又　錢塘西湖，有詩僧清順。所居藏春塢，門前有二古松，各有凌霄花絡其上，順常晝臥其下。時余為郡，一日屏騎從過之，松風騷然，順指落花求韻，余為賦此。 

雙龍對起，白甲蒼髯煙雨裏。疏影微香，下有幽人晝夢長。 
湖風清軟，雙鵲飛來爭噪晚。翠颭紅輕，時上凌霄百尺英。 

又 

琵琶絕藝，年紀都來十一二。撥弄么弦，未解將心指下傳。 
主人嗔小，欲向春風先醉倒。已屬君家，且更從容等待他。 

又　己卯儋耳春詞 

春牛春杖，無限春風來海上。便丐春工，染得桃紅似肉紅。 
春幡春勝，一陣春風吹酒醒。不似天涯，捲起楊花似雪花。 

又　雪 

雲容皓白，破曉玉英紛似織。風力無端，欲學楊花更耐寒。 
相如未老，梁苑猶能陪俊少。莫惹閑愁，且折江梅上小樓。 

又 

玉房金蕊，宜在玉人纖手裏。淡月朦朧，更有微微弄袖風。 
溫香熟美，醉慢雲鬟垂兩耳。多謝春工，不是花紅是玉紅。 

又　二月十五夜，舆趙德麟小酌聚星堂。 

春庭月午，搖蕩香醪光欲舞。步轉回廊，半落梅花婉娩香。 
輕煙薄霧，總是少年行樂處。不似秋光，只與離人照斷腸。 

又　贈勝之 

天然宅院，賽了千千幷萬萬。說與賢知，表德元來是勝之。 
今來十四，海裏猴兒奴子是。要賭休癡，六隻骰兒六點兒。 

又 

空牀響琢，花上春禽冰上雹。醉夢樽前，驚起湖風入座寒。 
轉關鑊索，春水流弦霜入撥。月墮更闌，更請宮高奏獨彈。 

又　又五月二十四日，會于無咎之隨齋，主人汲泉置大盆中，漬白芙蓉，坐客翛然，無復有病暑意。 

回風落景，散亂東墻疏竹影。滿座清微，入袖寒泉不濕衣。 
夢回酒醒，百尺飛瀾鳴碧井。雪灑冰麾，散落佳人白玉肌。 

又　以大琉璃杯勸王仲翁 

海南奇寶，鑄出團團如栲栳。曾到崑崙，乞得山頭玉女盆。 
絳州王老，百歲癡頑推不倒。海口如門，一派黃流已電奔。 

行香子　茶詞 

綺席纔終，歡意猶濃。酒闌時高興無窮。共誇君賜，初拆臣封。看分香餅，黃金縷，密雲龍。 
鬭贏一水，功敵千鐘。覺凉生兩腋清風。暫留紅袖，少却紗籠。放笙歌散，庭館靜，略從容。 

又 

三入承明，四至九卿。問書生何辱何榮？金張七葉，紈綺貂纓。無汗馬事，不獻賦，不明經。 
成都卜肆，寂寞君平。鄭子真巌谷躬耕。寒灰炙手，人重人輕。除竺乾學，得無念，得無名。 

又 

清夜無塵，月色如銀。酒斟時須滿十分。浮名浮利，虛苦勞神。嘆隙中駒，石中火，夢中身。 
雖抱文章，開口誰親。且陶陶樂盡天真。幾時歸去，作箇閑人。對一張琴，一壺酒，一溪雲。 

又　病起小集 

昨夜霜風，先入梧桐。渾無處回避衰容。問公何事，不語書空？但一回醉，一回病，一回慵。 
朝來庭下，飛英如霰，似無言有意催儂。都將萬事，付與千鐘。任酒花白，眼花亂，燭花紅。 

又　丹陽寄述古 

携手江村，梅雪飄裙。情何限處處銷魂。故人不見，舊曲重聞。向望湖樓，孤山寺，涌金門。 
尋常行處，題詩千首，綉羅衫與拂紅塵。別來相憶，知是何人？有湖中月，江邊柳，隴頭雲。 

又　過七裏灘 

一葉舟輕，雙槳鴻驚。水天清影湛波平。魚翻藻鑑，鷺點烟汀。過沙溪急，霜溪冷，月溪明。 
重重似畫，曲曲如屏。算當年虛老嚴陵。君臣一夢，今古空名。但遠山長，雲山亂，曉山青。 

又 

北望平川，野水荒灣。共尋春飛步孱顔。和風弄袖，香霧縈鬟。正酒酣時，人語笑，白雲間。 
飛鴻落照，相將歸去。澹娟娟玉宇清閑。何人無事，宴坐空山？望長橋上，燈火亂，使君還。 

點絳唇　己巳重九，和蘇堅。 

我輩情鐘，古來誰似龍山宴。而今楚甸，戲馬餘飛觀。 
顧謂佳人，不覺秋强半。箏聲遠，鬢雲吹亂，愁入參差雁。 

又　庚午重九 

不用悲秋，今年身健還高宴。江村海甸，總作空花觀。 
尚想橫汾，蘭菊紛相半。樓船遠，白雲飛亂，空有年年雁。 

又　再和，送錢公永。 

莫唱陽關，風流公子方終宴。秦山禹甸，縹緲真奇觀。 
北望平原，落日山銜半。孤帆遠，我歌君亂，一送西飛雁。 

又 

醉漾輕舟，信流引到花深處。塵緣相誤，無計花間住。 
烟水茫茫，千里斜陽暮。山無數，亂紅如雨，不記來時路。 

又 

月轉烏啼，畫堂宮徵生離恨。美人愁悶，不管羅衣褪。 
清淚斑斑，揮斷柔腸寸。嗔人問，背燈偷揾，拭盡殘粧粉。 

皁羅特髻 

採菱拾翠，算似此佳名，阿誰消得？採菱拾翠，稱使君知客。千金買採菱拾翠，更羅袖滿把真珠結。採菱拾翠，正髻鬟初合。 
真箇、採菱拾翠，但深憐輕拍。一雙子採菱拾翠，綉衾下抱着俱香滑。採菱拾翠，待到京尋覓。 

虞美人 

定場賀老今何在？幾度新聲改。怨聲坐使舊聲闌。俗耳只知繁手不須彈。 
斷弦試問誰能曉？七歲文姬小。試教彈作輥雷聲，應有開元遺老淚縱橫。 

又 

歸心正似三春草，試著萊衣小。橘懷幾日向翁開？懷祖已嗔文度不歸來。 
禪心已斷人間愛，只有平交在。笑論瓜葛一枰同，看取靈光新賦有家風。 

又　有美堂贈述古 

湖山信是東南美，一望彌千里。使君能得幾回來？便使樽前醉倒更徘徊。 
沙河塘裏燈初上，水調誰家唱？夜闌風靜欲歸時，惟有一江明月碧琉璃。 

又 

波聲拍枕長淮曉，隙月窺人小。無情汴水自東流，只載一船離恨向西州。 
竹溪花浦曾同醉，酒味多于淚。誰教風鑑在塵埃，醞造一場煩惱送人來。 

醉落魄 

醉醒醒醉，憑君會取愁滋味。濃斟琥珀香浮蟻，一到愁腸，別有陽春意。 
須將幕席爲天地，歌前起舞花前睡。從他落魄陶陶裏，猶勝醒醒，惹得閑憔悴。 

又　席上呈楊元素 

分携如昨，人生到處萍飄泊。偶然相聚還離索，多病多愁，須信從來錯。 
樽前一笑休辭却，天涯同是傷淪落。故山猶負平生約，西望峨嵋，長羨歸飛鶴。 

又　蘇州閶門留別 

蒼顏華髮，故山歸計何時决？舊交新貴音書絕，惟有佳人，猶作慇懃別。 
離亭欲去歌聲咽，瀟瀟細雨凉吹頰。淚珠不用羅巾裛。彈在羅衫，圖得見時說。 

又　離京口作 

輕雲微月，二更酒醒船初發。孤城回望蒼烟合，記得歌時，不記歸時節。 
巾偏扇墜滕床滑，覺來幽夢無人說。此生飄蕩何時歇？家在西南，長作東南別。 

如夢令　元豐一七年十二月十八日，浴泗州雍熙塔下，戲作如夢令兩闋。此曲本唐莊宗製，名憶仙姿，嫌其名不雅，故改為如夢令。莊宗作詞，卒章云：“如夢，如夢，和淚出門相送。”因取以爲名云。 

水垢何曾相受，細看兩俱無有。寄語揩背人，盡日勞君揮肘。輕手，輕手，居士本來無垢。 

又 

自淨方能淨彼，我自汗流呀氣。寄語澡浴人，且共肉身游戲。但洗，但洗，俯爲世間一切。 

又 

爲向東坡傳語，人在玉堂深處。別後有誰來？雪壓小橋無路。歸去，歸去，江上一犂春雨。 

又 

手種堂前桃李，無限綠陰青子。簾外百舌兒，驚起五更春睡。居士，居士，莫忘小橋流水。 

阮郎歸 

綠槐高柳咽新蟬，薰風初入弦。碧紗窗下水沉烟，碁聲驚晝眠。 
微雨過，小荷翻，榴花開欲燃。玉盆纖手弄清泉，瓊珠碎却圓。 

又　梅花 

暗香浮動月黃昏，堂前一樹春。東風何事入西鄰？兒家常閉門。 
雪肌冷，玉容真，香腮粉未勻。折花欲寄嶺頭人。江南日暮春。 

又　一年三過蘇，最後赴密州時，有問這回來不來？其色凄然。太守王規甫嘉之，合作此詞。一本名醉桃源。 

一年三度過蘇臺，清樽長是開。佳人相問苦相猜，這回來下來？ 
情未盡，老先催，人生真可咍。它年桃李阿誰栽？劉郎雙鬢衰。 

雙荷葉　湖州賈耘老小妓名雙荷葉 

雙溪月，清光偏照雙荷葉。雙荷葉，紅心未偶，綠衣偷結。 
背風迎雨流珠滑，輕舟短棹先秋折。先秋折，烟鬟未上，玉杯微缺。 

殢人嬌　小王都尉席上贈侍人 

滿院桃花，盡是劉郎未見。於中更一枝纖軟。仙家日月，笑人間春晚。濃睡起、驚飛亂紅千片。 
密意難傳，羞容易變。平白地爲伊腸斷。問君終日，怎安排心眼？須信道、司空自來見慣。 

又 

白髮蒼顔，正是維摩境界。空方丈散花何礙？朱唇筯點，更髻鬟生采。這些箇，千生萬生只在。 
好事心腸，着人情態。閑窗下斂雲凝黛。明朝端午，待學紉蘭爲佩。尋一首好詩要書裙帶。 

又　戲邦直 

別賀來時，燈火熒煌無數。向青瑣隙中偷覷。元來便是，共綵鸞仙侶。方見了、管須低聲說與。 
百子流蘇，千枝寶炬。人間有洞房煙霧。春來何事，故拋人別處？坐望斷、樓中遠山歸路。 

訴衷情　送述古迓元素 

錢塘風景古今奇，太守例能詩。先驅負弩何在？心已浙江西。 
花盡後，葉飛時，雨凄凄。若爲情緒？更問新官，向舊官啼。 

又 

海棠珠綴一重重，清曉近簾櫳。胭脂誰與勻淡？偏向臉邊濃。 
看葉嫩，惜花紅，意無窮。如花似葉，歲歲年年，共占春風。 

又 

小蓮初上琵琶絃，彈破碧雲天。分明繡閣幽恨，都向曲中傳。 
膚瑩玉，鬢梳蟬，綺窗前。素娥今夜，故故隨人，似鬭嬋娟。 

謁金門 

秋帷裏，長漏伴人無寐。低玉枕凉輕繡被，一番秋氣味。 
曉色又侵窗紙，窗外鶏聲初起。聲斷幾聲還到耳，已明聲未已。 

又 

秋池閣，風傍曉庭簾幕。霜葉未衰吹未落，半驚鴉喜鵲。 
自笑浮名情薄，似與世人疏略。一片懶心雙懶脚，好教閑處着。 

又 

今夜雨，斷送一年殘暑。坐聽潮聲來別浦，明朝何處去？ 
辜負金樽綠醑，來歲今宵圓否？酒醒夢回愁幾許，夜闌還獨語。 

好事近　黃州送君猷 

紅粉莫悲啼，俯仰半年離別。看取雪堂坡下，老農夫凄切。 
明年春水漾桃花，柳岸隘舟楫。從此滿城歌吹，看黃州闐咽。 

又　西湖夜歸 

湖上雨晴時，秋水半篙初沒。朱檻俯窺寒鑑，照衰顔華髮。 
醉中吹墮白綸巾，溪風漾流月。獨棹小舟歸去，任烟波飄兀。 

鵲橋仙　七夕送陳令舉 

緱山仙子，高情雲渺，不學痴牛騃女。鳳簫聲斷月明中，舉手謝時人欲去。 
客槎曾犯，銀河波浪，尚帶天風海雨。相逢一醉是前緣，風雨散、飄然何處？ 

又　七夕和蘇堅 

乘槎歸去，成都何在？萬里江濤漢漾。與君各賦一篇詩，留織女鴛鴦機上。 
還將舊曲，重賡新韵，須信吾儕天放。人生何處不兒嬉，看乞巧朱樓綵舫。 

河滿子　湖州寄南守馮當世 

見說岷峨凄愴，旋聞江漢澄清。但覺秋來歸夢好，西南自有長城。東府三人最少，西山八國初平。
莫負花溪縱賞，何妨藥市微行。試問當壚人在否？空教是處聞名。唱着子淵新曲，應須分外含情。

陽關曲　中秋作，本名小秦王，入腔即陽關曲。 

暮雲收盡溢清寒，銀漢無聲轉玉盤。此生此夜不長好，明月明年何處看？ 

又 

受降城下紫髯郎，戲馬臺南舊戰場。恨君不取契丹首，金甲牙旗歸故鄉。 

又　答李公擇 

濟南春好雪初晴，纔到龍山馬足輕。使君莫忘霅溪女，還作陽關腸斷聲。 

畫堂春　寄子由 

柳花飛處麥搖波。晚湖淨，鑑新磨。小舟飛棹去如梭，齊唱採菱歌。 
平野水雲溶漾，小樓風日晴和。濟南何在暮雲多，歸去奈愁何！ 

天仙子 

走馬探花花發末？人與化工俱不易。千回來繞百回看，蜂作婢，鶯爲使。穀雨清明空屈指。 
白髮盧郎情未已。一夜翦刀收玉蘂。樽前還對斷腸紅，人有淚，花無意。明日酒醒應滿地。 

翻香令　此詞蘇次言傳於伯固家，云老人自製腔名。 

金爐猶暖麝煤殘，惜香更把寶釵翻。重聞處、餘薰在，這一番氣味勝從前。 
背人偷蓋小蓬山。更將沉水暗同然。且圖得、氤氲久，為情深嫌怕斷頭煙。 

桃源憶故人 

華胥夢斷人何處？聽得鶯啼紅樹。幾點薔薇香雨，寂寞閑庭戶。 
暖風不解留花住，片片着人無數。樓上望春歸去，芳草迷歸路。 

調笑令　效韋應物體 

漁父，漁父，江上微風細雨。青蓑黃箬裳衣，紅酒白魚暮歸。歸暮，歸暮，長笛一聲何處？ 

又 

歸雁，歸雁，飲啄江南南岸。將飛却下盤桓，塞外春來苦寒。寒苦，寒苦，藻荇欲生且住。 

荷花媚　湖州賈耘老小妓號雙荷葉 

霞苞電荷碧。天然地、別是風流標格。重重青蓋下，千嬌照水，好紅紅白白。 
每悵望明月清風夜，甚低迷不語，妖邪無力。終須放船兒去，清香深處住，看伊顔色。 



——vivo OCR、校對，依據底本為陳允吉編校《東坡樂府》（上海古籍出版社，1979年第一版）