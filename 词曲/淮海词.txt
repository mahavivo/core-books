淮海词 宋 秦观

提要
淮海词
 　 
 
提要

　　《淮海词》一卷，宋秦观撰。观有《淮海集》，已着录。《书录解题》载《淮海词》一卷，而传本俱称三卷。此本为毛晋所刻，仅八十七调，裒为一卷。乃杂采诸书而成，非其旧帙。其总目注原本三卷，特姑存旧数云尔。晋跋虽称订讹搜遗，而校雠尚多疏漏。如集内《长相思铁瓮城高》一阕，乃用贺铸韵，尾句作“鸳鸯未老否”，《词汇》所载则作“鸳鸯未老绸缪”。考当时杨无咎亦有此调，与观同赋，注云用方回韵，其尾句乃“佳期永卜绸缪”，知《词汇》为是矣。又《河传》一阕尾句作“闷损人天不管”。考黄庭坚亦有此调，尾句作“好杀人天不管”。自注云：“因少游词，戏以‘好’字易‘瘦’字。”是观原词当是“瘦杀人天不管”，“闷损”二字为后人妄改也。至“唤起一声人悄”一阕，乃在黄州咏海棠作，调名《醉乡春》，详见《冷斋夜话》。此本乃阙其题，但以三方空记之，亦为失考。今并厘正，稍还其旧。观诗格不及苏黄，而词则情韵兼胜，在苏黄之上。流传虽少，要为倚声家一作手。宋叶梦得《避暑录话》曰：“秦少游亦善为乐府，语工而入律，知乐者谓之作家歌。”蔡绦《铁围山丛谈》亦记“观婿范温常预贵人家会。贵人有侍儿喜歌秦少游长短句，坐间略不顾温。酒酣欢洽，始问此郎何人。温遽起叉手对曰：‘某乃“山抹微云”女婿也。’闻者绝倒”云云。梦得，蔡京客。绦，蔡京子。而所言如是，则观词为当时所重可知矣。  

淮海词

　　忆仙姿（旧刻如梦令五阕今増入二阕）

　　门外鸦啼杨栁，春色着人如酒。睡起熨沉香，玉腕不胜金斗。消痩，消痩，还是褪花时候。

　　又

　　遥夜沉沉如水，风紧驿亭深闭。梦破鼠窥灯，霜送晓寒侵被。无寐，无寐，门外马嘶人起。

　　又

　　幽梦匆匆破后，籹粉乱红沾袖。遥想酒醒来，无奈玉销花痩。回首，回首，遶岸夕阳踈栁。

　　又（或刻晏叔原）

　　楼外残阳红满，春入栁条将半。桃李不禁风，回首落英无限。肠断，肠断，人共楚天俱逺。

　　又（或刻周美成）

　　池上春归何处，满目落花飞絮。孤馆悄无人，梦断月堤归路。无绪，无绪，帘外五更风雨。

　　又（此二阕旧本逸）

　　门外緑阴千顷，两两黄鹂相应。睡起不胜情，行到碧梧金井。人静，人静，风弄一枝花影。

　　又

　　莺嘴啄花红溜，燕尾点波緑皱。指冷玉笙寒，吹彻小梅春透。依旧，依旧，人与緑杨俱痩。

　　昭君怨（春日寓意旧刻赵长卿）

　　隔叶乳鸦声软，号断日斜阴转。杨栁小腰肢，画楼西。役损风流心眼，眉上新愁无限。极目送云行，此时情。

　　调笑令

　　汉宫选女适单于，明妃敛袂登毡车。玉容寂寞花无主，顾影徘徊泣路隅。行行渐入阴山路，目断征鸿入云去。独抱琵琶恨更深，汉宫不见空回顾。

　　回顾，汉宫路。捍拨檀槽鸾对舞，玉容寂寞花无主。顾影偷弹玉筯，未央宫殿知何处。目送征鸿南去。

　　右王昭君

　　金陵往昔帝王州，乐昌主第最风流。一朝隋兵到江上，共抱凄凄去国愁。越公万骑鸣笳鼔，剑拥玉人天上去。空携破镜望红尘，千古江枫笼辇路。

　　辇路，江枫古。楼上吹箫人在否，菱花半璧香尘污。往日繁华何处，旧欢新爱谁为主。啼笑两难分付。

　　右乐昌公主

　　蒲中有女号崔徽，轻似南山翡翠儿。使君当日最宠爱，坐中对客常拥持。一见裴郎心似醉，夜解罗衣与门吏。西山寺里乐未央，乐府至今歌翡翠。

　　翡翠，好容止。谁使庸奴轻点缀，裴郎一见心如醉。笑里偷传深意，罗衣深夜与门吏。暗结城西幽会。

　　右崔徽

　　尚书有女名无双，蛾眉如画学新妆。伊家仙客最明俊，舅母惟只呼王郎。尚书往日先曾许，数载暌违今复遇。闻说襄江二十年，当时未必轻相慕。

　　相慕，无双女。当日尚书先曾许，王郎明俊神仙侣。肠断别离情苦，数年暌恨今复遇。笑指襄江归去。

　　右无双

　　锦城春■〈日耎〉花欲飞，灼灼当庭舞柘枝。相君上客河东秀，自言那得傍人知。妾愿身为梁上燕，朝朝暮暮长相见。云收月坠海沉沉，泪满红绡寄肠断。

　　肠断，绣帘卷。妾愿身为梁上燕，朝朝暮暮长相见。莫遣恩迁情变，红绡粉泪知何限。万古空传遗怨。

　　右灼灼

　　百尺楼髙燕子飞，楼上美人颦翠眉。将军一去音容逺，只有年年旧燕归。春风昨夜来深院，春色依然人不见。只余明月照孤眠，回望旧恩空恋恋。

　　恋恋，楼中燕。燕子楼空春日晚，将军一去音容逺。空锁楼中深院，春风重到人不见。十二阑干倚遍。

　　右眄眄

　　崔家有女名莺莺，未识春光先有情。河桥兵乱依萧寺，红愁緑惨见张生。张生一见春情重，明月拂墙花影动。夜半红娘拥抱来，脉脉惊魂若春梦。

　　春梦，神仙洞。冉冉拂墙花树动，西厢待月知谁。共更觉玉人情重，红娘深夜行云送。困亸钗横金凤。

　　右崔莺莺

　　若耶溪邉天气秋，采莲女儿溪岸头笑。隔荷花共人语，烟波渺渺荡轻舟。数声水调红娇晚，棹转舟回笑人逺。肠断谁家逰冶郎，尽日踟蹰临栁岸。

　　栁岸，水清浅。笑折荷花呼女伴，盈盈日照新妆面。水调空传幽怨，扁舟日暮笑声逺。对此令人肠断。

　　右采莲

　　鉴湖楼阁与云齐，楼上女儿名阿溪。十五能为绮丽句，平生未解出幽闺。谢郎巧思诗裁剪，能使佳人动幽怨。琼枝璧月结芳期，斗帐双双成眷恋。

　　眷恋，西湖岸。湖面楼台侵云汉，阿溪本是飞琼伴。风月朱扉斜掩，谢郎巧思诗裁剪。能动芳懐幽怨。

　　右烟中怨

　　深闺女儿娇复痴，春愁春恨那复知。舅兄唯有相拘意，暗想花心临别时。离舟欲解春江暮，冉冉香魂逐君去。重来两身复一身，梦觉春风话心素。

　　心素，与谁语。始信别离情最苦，兰舟欲解春江暮。精爽随君归去，异时携手重来处。梦觉春风庭户。

　　右离魂记

　　生查子（时刻不载）

　　眉黛逺山长，新栁开青眼。楼阁断霞明，罗幕春寒浅。杯嫌玉漏迟，烛厌金刀剪。月色忽飞来，花影和帘卷。

　　点绛唇（桃源记或刻苏子瞻）

　　醉漾轻舟，信流引到花深处。尘縁相误，无计花间住。　烟水茫茫，回首斜阳暮。山无数乱红如雨，不记来时路。

　　又

　　月转乌啼，画堂宫征生离恨。美人愁闷，不管罗衣褪。　清泪斑斑，挥断柔肠寸。嗔人问背灯偷揾，拭尽残妆粉。

　　浣溪沙（此首或刻欧阳永叔）

　　漠漠轻寒上小楼，晓阴无赖似穷秋。澹烟流水画屏幽。　自在飞花轻似梦，无邉丝雨细如愁。宝帘闲挂小银钩。

　　又（亦刻欧阳永叔）

　　香靥凝羞一笑开，栁腰如醉■〈日耎〉相挨。日长人困下楼台。　照水有情聊整鬓，倚阑无绪更兠鞋。眼邉牵恨懒归来。

　　又

　　霜缟同心翠黛连，红绡四角缀金钱。恼人香爇是龙涎。　枕上忽收疑是梦，灯前重看不成眠。又还一段恶姻缘。

　　又

　　脚上鞵儿四寸罗，唇邉朱粉一樱多。见人无语但回波。　料得有心怜宋玉，只应无奈楚襄何。今生有分共伊么。

　　又（或刻张子野）

　　锦帐重重卷暮霞，屏风曲曲鬬红牙。恨人何事苦离家。　枕上梦魏飞不去，觉来红日又西斜。满庭芳草衬残花。

　　采桑子（元刻丑奴儿）

　　夜来酒醒清无梦，愁倚阑干。露滴轻寒，雨打芙蓉泪不干。佳人别后音尘悄，痩尽难■〈扌弃〉。明月无端，已过红楼十二间。

　　菩萨鬘

　　虫声泣露惊秋枕，罗帏泪湿鸳鸯锦。独卧玉肌凉，残更与恨长。　阴风翻翠幔，雨涩灯花暗。毕竟不成眠，鸦啼金井寒。

　　又（时刻不载）

　　金风簌簌惊黄叶，高楼影转银蟾匝。梦断绣帘垂，月明乌鹊飞。　新愁知几鄦，欲似栁千丝。雁已不堪闻，砧声何处村。

　　减字木兰花

　　天涯旧恨，独自凄凉人不问。欲见回肠，断尽金炉小篆香。　黛蛾长敛，任是东风吹不展。困倚危楼，过尽飞鸿字字愁。

　　好事近（梦中作）

　　春路雨添花，花动一山春色。行到小溪深处，有黄鹂千百。　飞云当面化龙蛇，夭矫转空碧。醉卧古藤阴下，了不知南北。

　　阮郎归

　　褪花新緑渐团枝，扑人风絮飞。秋千未拆水平堤，落红成地衣。　游蝶困，乳莺啼，怨春春怎知。日长早被酒禁持，那堪更别离。

　　又

　　宫腰袅袅翠鬟松，夜堂深处逢。无端银烛殒秋风，灵犀得暗通。　更有限，恨无穷，星河沉晓空。陇头流水各西东，佳期如梦中。

　　又

　　潇湘门外水平铺，月寒征棹孤。红妆饮罢少踟蹰，有人偷向隅。　挥玉筯，洒眞珠，梨花春雨余。人人尽道断肠初，那堪肠也无。

　　又

　　湘天风雨破寒初，深深庭院虚。丽谯吹罢小单于，迢迢清夜徂。　乡梦断，旅魂孤，峥嵘岁又除。衡阳犹有雁传书，郴阳和雁无。

　　又（旧刻醉桃源另见今并入）

　　碧天如水月如眉，城头银漏迟。緑波风动画船移，娇羞初见时。　银烛暗，翠帘垂，芳心两自知。楚台魂断晓云飞，幽欢难再期。

　　画堂春

　　落红铺径水平池，弄晴小雨霏霏。杏园顦顇杜鹃啼，无奈春归。　栁外画楼独上，凭阑手捻花枝。放花无语对斜晖，此恨谁知。

　　又（或刻山谷年十六作）

　　东风吹栁日初长，雨余芳草斜阳。杏花零乱燕泥香，睡损红妆。　宝篆烟消龙凤，画屏云锁潇湘。夜寒微透薄罗裳，无限思量。

　　海棠春（旧刻不载）

　　流莺窻外啼声巧。睡未足、把人惊觉。翠被晓寒轻，宝篆沉烟袅。　宿酲未解宫娥报。道别院、笙歌会早。试问海棠花，昨夜开多少。

　　一落索

　　杨花终日飞舞。奈久长难驻。海潮虽是暂时来，却有个、堪凭处。　紫府碧云为路。好相将归去。肯如薄幸五更风，不解与、花为主。

　　虞美人影

　　秦楼深锁薄情种，清夜悠悠谁共。羞见枕衾鸳凤，闷即和衣拥。　无端画角严城动，惊破一番新梦。窓外月华霜重，聴彻梅花弄。

　　又（时刻不载）

　　碧纱影弄东风晓，一夜海棠开了。枝上数声啼鸟，妆点知多少。　妬云恨雨腰肢袅，眉黛不堪重埽。薄幸不来春老，羞带宜男草。

　　迎春乐

　　菖蒲叶叶知多少，惟有个、蜂儿妙。雨晴红粉齐开了，露一点、娇黄小。　早是被、晓风力暴，更春共、斜阳俱老。怎得花香深处，作个蜂儿抱。（花香原作香香，恐是当时语。）

　　南歌子（赠陶心儿）

　　玉漏迢迢尽，银潢淡淡横。梦回宿酒未全醒，已被邻鸡催起、怕天明。　臂上妆犹在，襟间泪尚盈。水邉灯火渐人行，天外一钩残月、带三星。

　　又

　　愁鬓香云坠，娇眸氷玉裁。月幈风幌为谁开，天外不知音耗、百般猜。　玉露沾庭砌，金风动管灰。相看有似梦初回，只恐又抛人去、几时来。

　　又

　　香墨弯弯画，燕脂淡淡匀。揉蓝衫子杏黄裙，独倚玉阑无语、点檀唇。　人去空流水，花飞半掩门。乱山何处觅行云，又是一钩新月、照黄昏。

　　品令

　　幸自得，一分索强，教人难吃。好好地恶了十来日，恰而今、较些不。　须管啜持教笑，又也何须肐织。衠倚赖脸儿得人惜，放软顽、道不得。

　　又

　　掉又■〈月翟〉，天然个品格，于中压一。帘儿下时把鞵儿踢，语低低、笑咭咭。　每每秦楼相见，见了无限怜惜。人前强不欲相沾识，把不定、脸儿赤。

　　玉楼春

　　秋容老尽芙蓉院，草上霜花匀似剪。西楼促坐酒杯深，风压绣帘香不卷。　玉纎慵整银筝雁，红袖时笼金鸭煗。岁华一任委西风，独有春红留醉脸。

　　鹊桥仙

　　纎云弄巧，飞星传恨，银汉迢迢暗度。金风玉露一相逢，便胜却人间无数。　柔情似水，佳期如梦，忍顾鹊桥归路。两情若是久长时，又岂在朝朝暮暮。

　　虞美人

　　高城望断尘如雾，不见聮骖处。夕阳村外小湾头，只有栁花无数、送归舟。　琼枝玉树频相见，只恨离人逺。欲将幽恨寄青楼，争奈无情江水、不西流。

　　又

　　碧桃天上栽和露，不是凡花数。乱山深处水萦洄，可惜一枝如画、为谁开。　轻寒细雨情何限，不道春难管。为君沉醉又何妨，祇怕酒醒时候、断人肠。

　　又

　　行行信马横塘畔，烟水秋平岸。緑荷多少斜阳中，知为阿谁凝恨、背西风。　红妆艇子来何处，荡桨偷相顾。鸳鸯惊起不无愁，栁外一双飞去、却回头。

　　南乡子

　　妙手写徽眞，水剪双眸点绛唇。疑是昔年窥宋玉，东邻，只露墙头一半身。　往事已酸辛，谁记当年翠黛颦。尽道有些堪恨处，无情，任是无情也动人。

　　踏莎行（郴州旅舍）

　　雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。　驿寄梅花，鱼传尺素。砌成此恨无重数。郴江幸自遶郴山，为谁流下潇湘去。（坡翁絶爱此词，尾两句自书于扇，云：“少游巳矣，虽万人何赎。”释天隐注三体唐诗，谓此二句实自“沅湘日夜东流去，不为愁人往少时”变化。然■〈比阝〉之毖，彼泉水亦流于淇，已有此意，秦公葢出诸此。又王直方诗话载：黄山谷惜此词斜阳暮意重，欲易之未得其字，今郴志遂作斜阳度。愚谓此亦何害而病其重也。李太白诗“■〈日卷〉彼落日暮”，即斜阳暮也。刘禹锡“乌衣巷口夕阳斜”，杜工部“山木苍苍落日曛”，皆此意。别如韩文公《纪梦诗》中有“一人壮非少”，《石鼓歌》“安置妥帖平不颇”之类尤多，岂可亦谓之重耶。山谷当无此言，即诚出山谷，亦岂足为定论耶。）

　　临江仙

　　千里潇湘接蓝浦，兰桡昔日曾经。月高风定露华清。微波澄不动，冷浸一天星。　独倚危楼情悄悄，遥闻妃瑟泠泠。新声含尽古今情。曲终人不见，江上数峯青。

　　又

　　髻子偎人娇不整，眼儿失睡微重。寻思模様早心忪。断肠携手处，何事太悤悤。　不忍残红犹在臂，翻疑梦里相逢。遥怜南埭上孤篷。夕阳流水，红满泪痕中。

　　蝶恋花

　　晓日窥轩双燕语。似与佳人，共惜春将暮。屈指艳阳都几许，可无时霎闲风雨。　流水落花无问处。只有飞云，冉冉来还去。持酒劝云云且住，凭君碍断春归路。

　　河传

　　乱花飞絮，又望空鬬合，离人愁苦。那更夜来，一霎薄情风雨。暗掩将、春色去。　篱枯壁尽因谁做。若说相思，佛也眉儿聚。莫怪为伊，抵死萦肠惹肚。为没教、人恨处。

　　又

　　恨眉醉眼。甚轻轻觑着，神魂迷乱。常记那回，小曲阑干西畔。鬓云松、罗袜刬。　丁香笑吐娇无限。语软声低，道我何曾惯。云雨未谐，早被东风吹散。痩杀人、天不管。

　　江城子

　　西城杨栁弄春柔。动离忧，泪难收。犹记多情，曾为系归舟。碧野朱桥当日事，人不见，水空流。　韶华不为少年留。恨悠悠，几时休。飞絮落花，时候一登楼。便做春江都是泪，流不尽，许多愁。

　　又

　　南来飞燕北归鸿。偶相逢，惨愁容。緑鬓朱颜，重见两衰翁。别后悠悠君莫问，无限事，不言中。　小槽春酒滴珠红。莫悤悤，满金锺。饮散落花，流水各西东。后会不知何处是，烟浪逺，暮云重。

　　又

　　枣花金钏约柔荑。昔曾携，事难期。只尺玉颜，和泪锁金闺。恰似小园桃与李，虽同处，不同枝。　玉笙初度颤鸾箆。落花飞，为谁吹。月冷风高，此恨只天知。任是行人无定处，重相见，是何时。

　　千秋岁（谪虔州作）

　　水邉沙外。城郭春寒退。花影乱，莺声碎。飘零踈酒盏，离别寛衣带。人不见，碧云暮合空相对。　忆昔西池会。鹓鹭同飞葢。携手处，今谁在。日邉清梦断，镜里朱颜改。春去也，飞红万点愁如海。

　　一丛花

　　年时今夜见师师。双颊酒红滋。踈帘半卷微灯外，露华上、烟袅凉飔。簮髻乱抛，偎人不起，弹泪唱新词。　佳期。谁料久参差。愁绪暗萦丝。想应妙舞情歌罢，又还对、秋色嗟咨。惟有画楼，当时明月，两处照相思。

　　促拍满路花（一无促拍二字）

　　露颗添花色。月彩投窓隙。春思如中酒，恨无力。洞房只尺，曾寄青鸾翼。云散无踪迹。罗帐熏残，梦回无处寻觅。　轻红腻白。步步熏兰泽。约腕金环重，宜装饰。未知安否，一向无消息。不似寻常忆。忆后教人，片时存济不得。

　　满园花

　　一向沉吟久。泪珠盈襟袖。我当初不合、苦撋就。惯纵得软顽，见底心先有。行待痴心守。甚捻着脉子，倒把人来僝僽。　近日来、非常罗皁丑。佛也须眉皱。怎掩得众人口，待收了孛罗。罢了从来斗。从今后。休道共我，梦见也、不能得勾。

　　八六子（春怨）

　　倚危亭。恨如芳草，凄凄刬尽还生。念栁外青总别后，水邉红袂分时，凄然暗惊。　无端天与娉婷。夜月一帘幽梦，春风十里柔情。怎奈何、欢娱渐随流水，素弦声断，翠绡香减，那堪片片飞花弄晚，蒙蒙残雨笼晴。正销凝。黄鹂又啼数声。

　　梦扬州

　　晚云収。正栁塘、烟雨初休。燕子未归，侧侧轻寒如秋。小栏外、东风软，透绣帏、花密香稠。江南逺，人何处，鹧鸪啼破春愁。　长记曽陪燕逰。酬妙舞清歌，丽锦纒头。殢酒困花，十载因谁淹留。醉鞭拂面归来晚，望翠楼、帘卷金钩。佳会阻，离情正乱，频梦扬州。

　　满庭芳

　　山抹微云，天粘衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦数点，流水绕孤村。　消魂。当此际，香囊暗解，罗带轻分。谩赢得、青楼薄幸名存。此去何时见也，襟袖上、空染啼痕。伤情处，高城望断，灯火已黄昏。（“天粘衰草”，今本改“粘”作“连”，非也。韩文洞庭漫“汗粘天无壁”，张祜诗“草色粘天鶗鴂恨”，山谷诗“逺水粘天呑钓舟”，邵博诗“平浪势粘天”，赵文升词“玉关芳草粘天碧”，严次山词“粘云红影伤千，叶梦得词“浪粘天蒲桃涨緑”，刘行简词“山翠欲粘天”，刘叔安词“暮烟细草粘天逺”，“粘”字极工，且有出处。若作连天是小儿之语也。）

　　又

　　红蓼花繁，黄芦叶乱，夜深玉露初零。霁天空阔，云淡楚江清。独棹孤篷小艇，悠悠过、烟渚沙汀。金钩细，丝纶慢卷，牵动一潭星。　时时，横短笛，清风皓月，相与忘形。任人笑生涯，泛梗飘萍。饮罢不妨醉卧，尘劳事、有耳谁聴。江风静，日高未起，枕上酒微醒。

　　又

　　碧水惊秋，黄云凝暮，败叶零乱空阶。洞房人静，斜月照徘徊。又是重阳近也，几处处，砧杵声催。西窓下，风揺翠竹，疑是故人来。　伤懐。憎怅望，新欢易失，往事难猜。问篱邉黄菊，知为谁开。谩道愁须殢酒，酒未醒、愁已先回。凭阑久，金波渐转，白露点苍苔。

　　又（咏茶　或刻黄山谷）

　　北苑研膏，方圭圆璧，万里名动京闗。碎身粉骨，功合上凌烟。尊爼风流战胜，降春睡，开拓愁邉。纎纎捧，香泉溅乳，金缕鹧鸪斑。　相如，方病酒，一觞一咏，宾友羣贤。为扶起灯前，醉玉颓山。搜搅胸中万巻，还倾动、三峡词源。归来晚，文君未寝，相对小妆残。

　　又（向误王观）

　　晚色云开，春随人意，骤雨方过还晴。高台芳树，飞燕蹴红英。舞困榆钱自落，秋千外、緑水桥平。东风里，朱门映栁，低按小秦筝。　多情。行乐处，珠钿翠葢，玉辔红缨。渐酒空金榼，花困蓬瀛。豆冦梢头旧恨，十年梦、屈指堪惊。凭阑久，踈烟淡日，寂莫下芜城。（今本误作“晚兎云开”，不通。维扬张紞刻《诗余谱》，以意改“兎”作“见”，亦非。按《花庵词选》作“晚色云开”，今从之。）

　　又（茶词）

　　雅燕飞觞，清谈挥麈，使君高会羣贤。密云双凤，初破缕金。窓外炉烟似动。开尊试、一品奔泉。轻淘起，香生玉乳，雪溅紫瓯圆。　娇鬟。宜美眄，双擎翠袖，穏步红莲。坐中客翻愁，酒醒歌阑。点上纱笼画烛，花骢弄、月影当轩。频相顾，余欢未尽，欲去且留连。

　　雨中花慢

　　点指虚无征路，醉乗斑虬，逺访西极。见天风吹落，满空寒皇。玉女明星迎笑，何苦自淹尘域。正火轮飞上，雾卷烟开，洞观金碧。　重重楼阁，横枕鳌峯，水面倒衔苍石。随处有、竒香幽火，杳然难测。好是蟠桃熟后，阿环偷报消息。在青天碧海，一枝难遇，占取春色。

　　长相思

　　铁瓮城高，蒜山渡阔，干云十二层楼。开尊待月，掩箔披风，依然灯火扬州。绮陌南头。记歌名宛转，乡号温柔。曲槛俯清流，想花阴、谁系兰舟。　念凄絶秦弦，感深荆赋，相望几许凝愁。勤勤裁尺素，奈双鱼、难渡瓜洲。晓鉴堪羞。潘鬓点、吴霜渐稠。幸于飞、鸳鸯未老绸缪。

　　水龙吟（赠妓楼东玉）

　　小楼连苑横空，下窥绣毂雕鞍骤。踈帘半卷，单衣初试，清明时候。破煗轻风，弄晴微雨，欲无还有。卖花声过尽，斜阳院落，红成阵、飞鸳甃。　玉佩丁东别后，怅佳期、参差难又。名缰利锁，天还知道，和天也痩。花下重门，栁邉深巷，不堪回首。念多情但有，当时皓月，照人依旧。

　　鼓笛慢

　　乱花丛里曽携手，穷艳景，迷欢赏。到如今谁把，雕鞍锁定，阻游人来往。好梦随春逺，从前事、不堪思想。念香闺正杳，佳欢未偶，难留恋、空惆怅。　永夜婵娟未满，叹玉楼、几时重上。那堪万里，却寻归路，指阳闗孤唱。苦恨东流水，桃源路、欲回双桨。仗何人，细与叮咛问呵，我如今怎向。

　　望海潮（广陵懐古）

　　星分牛斗，疆连淮海，扬州万井提封。花发路香，莺啼人起，朱帘十里春风。豪俊气如虹。曳照春金紫，飞葢相从。巷入垂杨，画桥南北翠烟中。　追思故国繁雄。有迷楼挂斗，月观横空。纹锦制帆，明珠溅雨，宁论雀马鱼龙。往事逐孤鸿。但乱云流水，萦带离宫。最好挥毫万字，一饮拚千锺。

　　又（越州懐古）

　　秦峰苍翠，耶溪潇洒，千岩万壑争流。鸳瓦雉城，谯门画戟，蓬莱燕阁三休。天际识归舟。泛五湖烟月，西子同游。茂草荒台，苎罗村冷起闲愁。　何人览古凝眸。怅朱颜易失，翠被难留。梅市旧书，兰亭古墨，依稀风韵生秋。狂客鉴湖头。有百年台沼，终日夷犹。最好金龟换酒，相与醉沧洲。

　　又（洛阳懐古）

　　梅英踈淡，氷澌溶泄，东风暗换年华。金谷俊游，铜駞巷陌，新晴细履平沙。长记误随车。正絮翻蝶舞，芳思交加。栁下桃蹊，乱分春色到人家。　西园夜饮鸣笳。有华灯碍月，飞葢妨花，兰苑未空，行人渐老，重来事事堪嗟。烟暝酒旗斜。但倚楼极目，时见栖鸦。无奈归心暗随，流水到天涯。

　　又（别意）

　　奴如飞絮，郎如流水，相沾便肯相随。微月户庭，残灯帘幙，怱怱共惜佳期。纔话暂分携。早抱人娇咽，双泪红垂。画舸难停，翠帏轻别两依依。　别来怎表相思。有分香帕子，合数松儿，红粉脆痕，青笺嫩约，丁宁莫遣人知。成病也因谁。更自言秋杪，亲去无疑。但恐生时注着，合有分于飞。

　　风流子（初春）

　　东风吹碧草，年华换、行客老沧洲。见梅吐旧英，栁揺新緑，恼人春色，还上枝头，寸心乱，北随云黯黯，东逐水悠悠。斜日半山，暝烟两岸，数声横笛，一叶扁舟。　青门同携手，前欢记、浑似梦里扬州。谁念断肠南陌，回首西楼。算天长地久，有时有尽，奈何绵绵，此恨无休。拟待倩人说与，生怕人愁。

　　沁园春（春思）

　　宿霭迷空，腻云笼日，昼景渐长。正兰皋泥润，谁家燕喜，蜜脾香少，触处蜂忙。尽日无人帘幕挂，更风递游丝时过墙。微雨后，有桃愁杏怨，红泪淋浪。　风流寸心易感，但依依竚立，回尽柔肠。念小奁瑶鉴，重匀绛蜡，玉笼金斗，时熨沉香。栁下相将游冶处，便回首青楼成异乡。相忆事，纵蛮笺万叠，难写微茫。

　　醉乡春（少游谪藤州，一日醉野人家，作此词。本集不载，见于地志。或不识舀字，妄改，可笑。）

　　唤起一声人悄，衾冷梦寒窗晓。瘴雨过，海棠开，春色又添多少。　社瓮酿成微笑，半缺椰瓢共舀。觉倾倒，急投床，醉乡广大人间小。

　　鹧鸪天（旧刻逸）

　　枝上流莺和泪闻，新啼痕间旧啼痕。一春鱼鸟无消息，千里闗山劳梦魂。　无一语，对芳尊，安排肠断到黄昏。甫能炙得灯儿了，雨打梨花深闭门。  
　
