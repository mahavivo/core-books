珠玉词[北宋]晏殊
谒金门
秋露坠。滴尽楚兰红泪。
往事旧欢何限意。思量如梦寐。
人貌老于前岁。风月宛然无异。
座有嘉宾尊有桂。莫辞终夕醉。
破阵子
海上蟠桃易熟，人间好月长圆。
惟有掰钗分钿侣，离别常多会面难。此情须问天。
蜡烛到明垂泪，熏炉尽日生烟。
一点凄凉愁绝意，谩道秦筝有剩弦。何曾为细传。
又
燕子欲归时节，高楼昨夜西风。
求得人间成小会，试把金尊傍菊丛。歌长粉面红。
斜日更穿帘幕，微凉渐入梧桐。
多少襟怀言不尽，写向蛮笺曲调中。此情千万重。
又
忆得去年今日，黄花已满东篱。
曾与玉人临小槛，共折香英泛酒卮。长条插鬓垂。
人貌不应迁换，珍丛又睹芳菲。
重把一尊寻旧径，所惜光阴去似飞。风飘露冷时。
又
湖上西风斜日，荷花落尽红英。
金菊满丛珠颗细，海燕辞巢翅羽轻。年年岁岁情。
美酒一杯新熟，高歌数阕堪听。
不向尊前同一醉，可奈光阴似水声。迢迢去未停。
浣溪沙
阆苑瑶台风露秋。整鬟凝思捧觥筹。欲归临别强迟留。
月好谩成孤枕梦，酒阑空得两眉愁。此时情绪悔风流。
又
三月和风满上林。牡丹妖艳直千金。恼人天气又春阴。
为我转回红脸面，向谁分付紫檀心。有情须殢酒杯深。
又
青杏园林煮酒香。佳人初试薄罗裳。柳丝无力燕飞忙。
乍雨乍晴花自落，闲愁闲闷日偏长。为谁消瘦减容光。
又
一曲新词酒一杯。去年天气旧亭台。夕阳西下几时回。
无可奈何花落去，似曾相识燕归来。小园香径独徘徊。
又
红蓼花香夹岸稠。绿波春水向东流。小船轻舫好追游。
渔父酒醒重拨棹，鸳鸯飞去却回头。一杯销尽两眉愁。
又
淡淡梳妆薄薄衣。天仙模样好容仪。旧欢前事入颦眉。
闲役梦魂孤烛暗，恨无消息画帘垂。且留双泪说相思。
又
小阁重帘有燕过。晚花红片落庭莎。曲阑干影入凉波。
一霎好风生翠幕，几回疏雨滴圆荷。酒醒人散得愁多。
又
宿酒才醒厌玉卮。水沈香冷懒熏衣。早梅先绽日边枝。
寒雪寂寥初散后，春风悠飏欲来时。小屏闲放画帘垂。
又
绿叶红花媚晓烟。黄蜂金蕊欲披莲。水风深处懒回船。
可惜异香珠箔外，不辞清唱玉尊前。使星归觐九重天。
又
湖上西风急暮蝉。夜来清露湿红莲。少留归骑促歌筵。
为别莫辞金盏酒。入朝须近玉炉烟。不知重会是何年。
又
杨柳阴中驻彩旌。芰荷香里劝金觥。小词流入管弦声。
只有醉吟宽别恨，不须朝暮促归程。雨条烟叶系人情。
又
一向年光有限身。等闲离别易销魂。酒筵歌席莫辞频。
满目山河空念远，落花风雨更伤春。不如怜取眼前人。
又
玉碗冰寒滴露华。粉融香雪透轻纱。晚来妆面胜荷花。
鬓亸欲迎眉际月，酒红初上脸边霞。一场春梦日西斜。
更漏子
蕣华浓，山翠浅。一寸秋波如剪。
红日永，绮筵开。暗随仙驭来。
遏云声，回雪袖。占断晓莺春柳。
才送目，又颦眉。此情谁得知。
又
塞鸿高，仙露满。秋入银河清浅。
逢好客，且开眉。盛年能几时。
宝筝调，罗袖软。拍碎画堂檀板。
须尽醉，莫推辞。人生多别离。
又
雪藏梅，烟著柳。依约上春时候。
初送雁，欲闻莺。绿池波浪生。
探花开，留客醉。忆得去年情味。
金盏酒，玉炉香。任他红日长。
又
菊花残，梨叶堕。可惜良辰虚过。
新酒熟，绮筵开。不辞红玉杯。
蜀弦高，羌管脆。慢飐舞娥香袂。
君莫笑，醉乡人。熙熙长似春。
鹊踏枝
槛菊愁烟兰泣露。罗幕轻寒，燕子双飞去。
明月不谙离恨苦。斜光到晓穿朱户。
昨夜西风凋碧树。独上高楼，望尽天涯路。
欲寄彩笺兼尺素。山长水阔知何处。
又
紫府群仙名籍秘。五色斑龙，暂降人间世。
海变桑田都不记，蟠桃一熟三千岁。
露滴彩旌云绕袂。谁信壶中，别有笙歌地。
门外落花随水逝。相看莫惜尊前醉。
点绛唇
露下风高，井梧宫簟生秋意。
画堂筵启。一曲呈珠缀。
天外行云，欲去凝香袂。
炉烟起。断肠声里。敛尽双蛾翠。
凤衔杯
青蘋昨夜秋风起。无限个、露莲相倚。
独凭朱阑、愁望晴天际。空目断、遥山翠。
彩笺长，锦书细。谁信道、两情难寄。
可惜良辰好景、欢娱地。只恁空憔悴。
凤衔杯
留花不住怨花飞。向南园、情绪依依。
可惜倒红斜白、一枝枝。经宿雨、又离披。
凭朱槛，把金卮。对芳丛、惆怅多时。
何况旧欢新恨、阻心期。空满眼、是相思。
又
柳条花颣恼青春。更那堪、飞絮纷纷。
一曲细丝清脆、倚朱唇。斟绿酒、掩红巾。
追往事，惜芳辰。暂时间、留住行云。
端的自家心下、眼中人。到处里、觉尖新。
清平乐
春花秋草。只是催人老。
总把千山眉黛扫。未抵别愁多少。
劝君绿酒金杯。莫嫌丝管声催。
兔走乌飞不住，人生几度三台。
又
秋光向晚，小阁初开讌。
林叶殷红犹未遍。雨后青苔满院。
萧娘劝我金卮。殷勤更唱新词。
暮去朝来即老，人生不饮何为。
又
春来秋去。往事知何处。
燕子归飞兰泣露。光景千留不住。
酒阑人散忡忡。闲阶独倚梧桐。
记得去年今日，依前黄叶西风。
又
金风细细。叶叶梧桐坠。
绿酒初尝人易醉。一枕小窗浓睡。
紫薇朱槿花残。斜阳却照阑干。
双燕欲归时节，银屏昨夜微寒。
又
红笺小字。说尽平生意。
鸿雁在云鱼在水。惆怅此情难寄。
斜阳独倚西楼。遥山恰对帘钩。
人面不知何处，绿波依旧东流。
红窗听
淡薄梳妆轻结束。天意与、脸红眉绿。
断环书素传情久，许双飞同宿。
一饷无端分比目。谁知道、风前月底，相看未足。
此心终拟，觅鸾弦重续。
又
记得香闺临别语。彼此有、万重心诉。
淡云轻霭知多少，隔桃源无处。
梦觉相思天欲曙。依前是、银屏画烛，宵长岁暮。
此时何计，托鸳鸯飞去。
采桑子
春风不负东君信，遍拆群芳。
燕子双双。依旧衔泥入杏梁。
须知一盏花前酒。占得韶光。
莫话匆忙。梦里浮生足断肠。
又
红英一树春来早，独占芳时。
我有心期。把酒攀条惜绛蕤。
无端一夜狂风雨，暗落繁枝。
蝶怨莺悲。满眼春愁说向谁。
又
阳和二月芳菲遍，暖景溶溶。
戏蝶游蜂。深入千花粉艳中。
何人解系天边日，占取春风。
免使繁红。一片西飞一片东。
又
樱桃谢了梨花发，红白相催。
燕子归来。几处风帘绣户开。
人生乐事知多少，且酌金杯。
管咽弦哀。慢引萧娘舞袖回。
又   石竹
古罗衣上金针样，绣出芳妍。
玉砌朱阑。紫艳红英照日鲜。
佳人画阁新妆了，对立丛边。
试摘婵娟。贴向眉心学翠钿。
又
时光只解催人老，不信多情。
长恨离亭。泪滴春衫酒易醒。
梧桐昨夜西风急，淡月胧明。
好梦频惊。何处高楼雁一声。
又
林间摘遍双双叶，寄与相思。
朱槿开时。尚有山榴一两枝。
荷花欲绽金莲子，半落红衣。
晚雨微微。待得空梁宿燕归。
喜迁莺
风转蕙，露催莲。莺语尚绵蛮。
尧蓂随月欲团圆。真驭降荷兰。
褰油幕。调清乐。四海一家同乐。
千官心在玉炉香。圣寿祝天长。
又
歌敛黛，舞萦风。迟日象筵中。
分行珠翠簇繁红。云髻袅珑璁。
金炉暖。龙香远。共祝尧龄万万。
曲终休解画罗衣，留伴彩云飞。
又
花不尽，柳无穷。应与我情同。
觥船一棹百分空。何处不相逢。
朱弦悄。知音少。天若有情应老。
劝君看取利名场。今古梦茫茫。
又
烛飘花，香掩烬，中夜酒初醒。
画楼残点两三声。窗外月胧明。
晓帘垂，惊鹊去。好梦不知何处。
南园春色已归来。庭树有寒梅。
又
曙河低，斜月淡，帘外早凉天。
玉楼清唱倚朱弦。余韵入疏烟。
脸霞轻，眉翠重。欲舞钗钿摇动。
人人如意祝炉香。为寿百千长。
撼庭秋
别来音信千里。怅此情难寄。
碧纱秋月，梧桐夜雨，几回无寐。
楼高目断，天遥云黯，只堪顦悴同憔悴。
念兰堂红烛，心长焰短，向人垂泪。
少年游
重阳过后，西风渐紧，庭树叶纷纷。
朱阑向晓，芙蓉妖艳，特地斗芳新。
霜前月下，斜红淡蕊，明媚欲回春。
莫将琼萼等闲分。留赠意中人。
又
霜华满树，兰凋蕙惨，秋艳入芙蓉。
胭脂嫩脸，金黄轻蕊，犹自怨西风。
前欢往事，当歌对酒，无限到心中。
更凭朱槛忆芳容。肠断一枝红。
又
芙蓉花发去年枝。双燕欲归飞。
兰堂风软，金炉香暖，新曲动帘帷。
家人拜上千春寿，深意满琼卮。
绿鬓朱颜，道家装束，长似少年时。
又
谢家庭槛晓无尘。芳宴祝良辰。
风流妙舞，樱桃清唱，依约驻行云。
榴花一盏浓香满，为寿百千春。
岁岁年年，共欢同乐，嘉庆与时新。
酒泉子
三月暖风，开却好花无限了，当年丛下落纷纷。
最愁人。
长安多少利名身。若有一杯香桂酒，莫辞花下醉芳茵。
且留春。
又
春色初来，遍拆红芳千万树，流莺粉蝶斗翻飞。
恋香枝。
劝君莫惜缕金衣。把酒看花须强饮，明朝后日渐离披。
惜芳时。
木兰花
东风昨夜回梁苑。日脚依稀添一线。
旋开杨柳绿蛾眉，暗拆海棠红粉面。
无情一去云中雁。有意归来梁上燕。
有情无意且休论，莫向酒杯容易散。
又
帘旌浪卷金泥凤。宿醉醒来长瞢忪。
海棠开后晓寒轻，柳絮飞时春睡重。
美酒一杯谁与共。往事旧欢时节动。
不如怜取眼前人，免更劳魂兼役梦。
又
燕鸿过后莺归去。细算浮生千万绪。
长于春梦几多时，散似秋云无觅处。
闻琴解佩神仙侣。挽断罗衣留不住。
劝君莫作独醒人，烂醉花间应有数。
又
池塘水绿风微暖。记得玉真初见面。
重头歌韵响铮琮，入破舞腰红乱旋。
玉钩阑下香阶畔。醉后不知斜日晚。
当时共我赏花人，点检如今无一半。
又
玉楼朱阁横金锁。寒食清明春欲破。
窗间斜月两眉愁，帘外落花双泪堕。
朝云聚散真无那。百岁相看能几个。
别来将为不牵情，万转千回思想过。
又
朱帘半下香销印。二月东风催柳信。
琵琶旁畔且寻思，鹦鹉前头休借问。
惊鸿去后生离恨。红日长时添酒困。
未知心在阿谁边，满眼泪珠言不尽。
又
杏梁归燕双回首。黄蜀葵花开应候。
画堂元是降生辰，玉盏更斟长命酒。
炉中百和添香兽。帘外青蛾回舞袖。
此时红粉感恩人，拜向月宫千岁寿。
又
紫薇朱槿繁开后。枕簟微凉生玉漏。
玳筵初启日穿帘，檀板欲开香满袖。
红衫侍女频倾酒。龟鹤仙人来献寿。
欢声喜气逐时新，青鬓玉颜长似旧。
又
春葱指甲轻拢捻。五彩条垂双袖卷。
雪香浓透紫檀槽，胡语急随红玉腕。
当头一曲情无限。入破铮琮金凤战。
百分芳酒祝长春，再拜敛容抬粉面。
又
红绦约束琼肌稳。拍碎香檀催急衮。
垅头呜咽水声繁，叶下间关莺语近。
美人才子传芳信。明月清风伤别恨。
未知何处有知音。长为此情言不尽。
迎春乐
长安紫陌春归早。亸垂杨、染芳草。
被啼莺语燕催清晓。正好梦、频惊觉。
当此际、青楼临大道。幽会处、两情多少。
莫惜明珠百琲，占取长年少。
诉衷情
青梅煮酒斗时新。天气欲残春。
东城南陌花下，逢著意中人。
回绣袂，展香茵。叙情亲。
此情拚作，千尺游丝，惹住朝云。
又
东风杨柳欲青青。烟淡雨初晴。
恼他香阁浓睡，撩乱有啼莺。
眉叶细，舞腰轻。宿妆成。
一春芳意，三月和风，牵系人情。
又
芙蓉金菊斗馨香。天气欲重阳。
远村秋色如画，红树间疏黄。
流水淡，碧天长。路茫茫。
凭高目断。鸿雁来时，无限思量。
又
数枝金菊对芙蓉。摇落意重重。
不知多少幽怨，和露泣西风。
人散后，月明中。夜寒浓。
谢娘愁卧，潘令闲眠，心事无穷。
又
露莲双脸远山眉。偏与淡妆宜。
小庭帘幕春晚，闲共柳丝垂。
人别后，月圆时。信迟迟。
心心念念，说尽无凭，只是相思。
又
秋风吹绽北池莲。曙云楼阁鲜。
画堂今日嘉会，齐拜玉炉烟。
斟美酒，祝芳筵。奉觥船。
宜春耐夏，多福庄严，富贵长年。
又
世间荣贵月中人。嘉庆在今辰。
兰堂帘幕高卷，清唱遏行云。
持玉盏，敛红巾。祝千春。
榴花寿酒，金鸭炉香，岁岁长新。
又
海棠珠缀一重重。清晓近帘栊。
胭脂谁与匀淡，偏向脸边浓。
看叶嫩，惜花红。意无穷。
如花似叶，岁岁年年，共占春风。
胡捣练
小桃花与早梅花，尽是芳妍品格。
未上东风先拆。分付春消息。
佳人钗上玉尊前，朵朵秾香堪惜。
谁把彩毫描得。免恁轻抛掷。
殢人娇
二月春风，正是杨花满路。那堪更、别离情绪。
罗巾掩泪，任粉痕霑汙。争奈向、千留万留不住。
玉酒频倾，宿眉愁聚。空肠断、宝筝弦柱。
人间后会，又不知何处。魂梦里、也须时时飞去。
又
玉树微凉，渐觉银河影转。林叶静、疏红欲遍。
朱帘细雨，尚迟留归燕。嘉庆日、多少世人良愿。
楚竹惊鸾，秦筝起雁。萦舞袖、急翻罗荐。
云回一曲，更轻栊檀板。香炷远、同祝寿期无限。
又
一叶秋高，向夕红兰露坠。风月好、乍凉天气。
长生此日，见人中嘉瑞。斟寿酒、重唱妙声珠缀。
凤筦移宫，钿衫回袂。帘影动、鹊炉香细。
南真宝箓，赐玉京千岁。良会永、莫惜流霞同醉。
踏莎行
细草愁烟，幽花怯露。凭阑总是销魂处。
日高深院静无人，时时海燕双飞去。
带缓罗衣，香残蕙炷。天长不禁迢迢路。
垂杨只解惹春风，何曾系得行人住。
又
祖席离歌，长亭别宴。香尘已隔犹回面。
居人匹马映林嘶，行人去棹依波转。
画阁魂消，高楼目断。斜阳只送平波远。
无穷无尽是离愁，天涯地角寻思遍。
又
碧海无波，瑶台有路。思量便合双飞去。
当时轻别意中人，山长水远知何处。
绮席凝尘，香闺掩雾。红笺小字凭谁附。
高楼目尽欲黄昏，梧桐叶上萧萧雨。
又
绿树啼莺，雕梁别燕。春光一去如流电。
当歌对酒莫沈吟，人生有限情无限。
弱袂萦春，修蛾写怨。秦筝宝柱频移雁。
尊中绿醑意中人，花朝月夜长相见。
又
小径红稀，芳郊绿遍。高台树色阴阴见。
春风不解禁杨花，濛濛乱扑行人面。
翠叶藏莺，朱帘隔燕。炉香静逐游丝转。
一场愁梦酒醒时，斜阳却照深深院。
渔家傲
画鼓声中昏又晓。时光只解催人老。
求得浅欢风日好。齐揭调。神仙一曲渔家傲。
绿水悠悠天杳杳。浮生岂得长年少。
莫惜醉来开口笑。须信道。人间万事何时了。
又
荷叶荷花相间斗。红娇绿嫩新妆就。
昨日小池疏雨后。铺锦绣。行人过去频回首。
倚遍朱阑凝望久。鸳鸯浴处波文皱。
谁唤谢娘斟美酒。萦舞袖。当筵劝我千长寿。
又
荷叶初开犹半卷。荷花欲拆犹微绽。
此叶此花真可羡。秋水畔。青凉伞映红妆面。
美酒一杯留客宴。拈花摘叶情无限。
争奈世人多聚散。频祝愿。如花似叶长相见。
又
杨柳风前香百步。盘心碎点真珠露。
疑是水仙开洞府。妆景趣。红幢绿盖朝天路。
小鸭飞来稠闹处。三三两两能言语。
饮散短亭人欲去。留不住。黄昏更下萧萧雨。
又
粉笔丹青描未得。金针彩线功难敌。
谁傍暗香轻采摘。风渐渐。船头解散双鸂鶒。
夜雨染成天水碧。朝阳借出胭脂色。
欲落又开人共惜。秋气逼。盘中已见新莲菂。
又   
叶下        眠未稳。风翻露飐香成阵。
仙女出游知远近。羞借问。饶将绿扇遮红粉。
一掬蕊黄霑雨润。天人乞与金英嫩。
试折乱条醒酒困。应有恨。芳心拗尽丝无尽。
又
罨画溪边停彩舫。仙娥绣被呈新样。
飒飒风声来一饷。愁四望。残红片片随波浪。
琼脸丽人青步障。风牵一袖低相向。
应有锦鳞闲倚傍。秋水上。时时绿柄轻摇扬。
又
宿蕊斗攒金粉闹。青房暗结蜂儿小。
敛面似啼开似笑。天与貌。人间不是铅华少。
叶软香清无限好。风头日脚干催老。
待得玉京仙子到。凭向道。红颜只合长年少。
又
脸傅朝霞衣剪翠。重重占断秋江水。
一曲采莲风细细。人未醉。鸳鸯不合惊飞起。
欲摘嫩条嫌绿刺。闲敲画扇偷金蕊。
半夜月明珠露坠。多少意，红腮点点相思泪。
又
越女采莲江北岸。轻桡短棹随风便。
人貌与花相斗艳。流水慢，时时照影看妆面。
莲叶层层张绿繖。莲房个个垂金盏。
一把藕丝牵不断。红日晚。回头欲去心撩乱。
又
粉面啼红腰束素。当年拾翠曾相遇。
密意深情谁与诉。空怨慕，西池夜夜风兼露。
池上夕阳笼碧树。池中短棹惊微雨。
水泛落英何处去。人不语，东流到了无停住。
又
幽鹭慢来窥品格。双鱼岂解传消息。
绿柄嫩香频采摘。心似织。条条不断谁牵役。
粉泪暗和清露滴。罗衣染尽秋江色。
对面不言情脉脉。烟水隔。无人说似长相忆。
又
楚国细腰元自瘦。文君腻脸谁描就。
日夜声声催箭漏。昏复昼。红颜岂得长如旧。
醉折嫩房和蕊嗅。天丝不断清香透。
欲傍小阑凝坐久。风满袖。西池月上人归后。
又
嫩绿堪裁红欲绽。蜻蜓点水鱼游畔。
一霎雨声香四散。风飐乱。高低掩映千千万。
总是调零终有恨。能无眼下生留恋。
何似折来妆粉面。勤看玩。胜如落尽秋江岸。
雨中花
剪翠妆红欲就。折得清香满袖。
一对鸳鸯眠未足，叶下长相守。
莫傍细条寻嫩藕。怕绿刺、罥衣伤手。
可惜许、月明风露好，恰在人归后。
瑞鹧鸪   咏红梅
越娥红泪泣朝云。越梅从此学妖颦。
腊月初头、庾岭繁开后，特染妍华赠世人。
前溪昨夜深深雪，朱颜不掩天真。
何时驿使西归，寄与相思客，一枝新。
报道江南别样春。
又
江南残腊欲归时。有梅红亚雪中枝。
一夜前村、间破瑶英拆，端的千花冷未知。
丹青改样匀朱粉，雕梁欲画犹疑。
何妨与向冬深，密种秦人路，夹仙溪。
不待夭桃客自迷。
望仙门
紫薇枝上露华浓。起秋风。
管弦声细出帘栊。象筵中。
仙酒斟云液，仙歌转绕梁虹。
此时佳会庆相逢。庆相逢。欢醉且从容。
又
玉壶清漏起微凉。好秋光。
金杯重叠满琼浆。会仙乡。
新曲调丝管，新声更飐霓裳。
博山炉暖泛浓香。泛浓香。为寿百千长。
又
玉池波浪碧如鳞。露莲新。
清歌一曲翠眉颦。舞华茵。
满酌兰英酒，须知献寿千春。
太平无事荷君恩。荷君恩。齐唱望仙门。
长生乐
玉露金风月正圆。台榭早凉天。
画堂嘉会，组绣列芳筵。洞府星辰龟鹤，来添福寿。
欢声喜色，同入金炉浓烟。
清歌妙舞，急管繁弦。榴花满酌觥船。
人尽祝、富贵又长年。莫教红日西晚，留著醉神仙。
又
阆苑神仙平地见，碧海架蓬瀛。
洞门相向，倚金铺微明。处处天花撩乱，飘散歌声。
装真筵寿，赐与流霞满瑶觥。
红鸾翠节，紫凤银笙。玉女双来近彩云。
随步朝夕拜三清。为传王母金箓，祝千岁长生。
蝶恋花
一霎秋风惊画扇。艳粉娇红，尚拆荷花面。
草际露垂虫响遍。珠帘不下留归燕。
扫掠亭台开小院。四坐清欢，莫放金杯浅。
龟鹤命长松寿远。阳春一曲情千万。
又
紫菊初生朱槿坠。月好风清，渐有中秋意。
更漏乍长天似水。银屏展尽遥山翠。
绣幕卷波香引穗。急管繁弦，共庆人间瑞。
满酌玉杯萦舞袂。南春祝寿千千岁。
又
帘幕风轻双语燕。午醉醒来，柳絮飞撩乱。
心事一春犹未见。余花落尽青苔院。
百尺朱楼闲倚遍。薄雨浓云，抵死遮人面。
消息未知归早晚。斜阳只送平波远。
又
玉碗冰寒消暑气。碧簟纱橱，晌午朦胧睡。
莺舌惺忪如会意。无端画扇惊飞起。
雨后初凉生水际。人面荷花，的的遥相似。
眼看红芳犹抱蕊。丛中已结新莲子。
又
梨叶疏红蝉韵歇。银汉风高，玉管声凄切。
枕簟乍凉铜漏咽。谁教社燕轻离别。
草际蛩吟珠露结。宿酒醒来，不记归时节。
多少衷肠犹未说。朱帘一夜朦胧月。
又
南雁依稀回侧阵。雪霁墙阴，偏觉兰牙嫩。
中夜梦馀消酒困。炉香卷穗灯生晕。
急景流年都一瞬。往事前欢，未免萦方寸。
腊后花期知渐近。寒梅已作东风信。
拂霓裳
庆生辰。庆生辰是百千春。
开雅宴，画堂高会有诸亲。
钿函封大国，玉色受丝纶。
感皇恩，望九重、天上拜尧云。
今朝祝寿，祝寿数，比松椿。
斟美酒，至心如对月中人。
一声檀板动，一炷蕙香焚。祷仙真。
愿年年今日、喜长新。
又
喜秋成。见千门万户乐升平。
金风细，玉池波浪縠文生。
宿露霑罗幕，微凉入画屏。
张绮宴，傍熏炉蕙炷、和新声。
神仙雅会，会此日，象蓬瀛。
管弦清，旋翻红袖学飞琼。
光阴无暂住，欢醉有闲情。祝辰星。
愿百千为寿、献瑶觥。
又
乐秋天。晚荷花缀露珠圆。
风日好，数行新雁贴寒烟。
银簧调脆管，琼柱拨清弦。
捧觥船。一声声、齐唱太平年。
人生百岁，离别易，会逢难。
无事日，剩呼宾友启芳筵。
星霜催绿鬓，风露损朱颜。惜清欢。
又何妨、沈醉玉尊前。
菩萨蛮
芳莲九蕊开新艳。轻红淡白匀双脸。
一朵近华堂。学人宫样妆。
看时斟美酒。共祝千年寿。
销得曲中夸。世间无此花。
又
秋花最是黄葵好。天然嫩态迎秋早。
染得道家衣。淡妆梳洗时。
晓来清露滴。一一金杯侧。
插向绿云鬟。便随王母仙。
又
人人尽道黄葵淡。侬家解说黄葵艳。
可喜万般宜。不劳朱粉施。
摘承金盏酒。劝我千长寿。
擎作女真冠。试伊娇面看。
又
高梧叶下秋光晚。珍丛化出黄金盏。
还似去年时。傍阑三两枝。
人情须耐久。花面长依旧。
莫学蜜蜂儿。等闲悠飏飞。
秋蕊香
梅蕊雪残香瘦。罗幕轻寒微透。
多情只似春杨柳。占断可怜时候。
萧娘劝我杯中酒。翻红袖。
金乌玉兔长飞走。争得朱颜依旧。
又
向晓雪花呈瑞。飞遍玉城瑶砌。
何人剪碎天边桂。散作瑶田琼蕊。
萧娘敛尽双蛾翠。回香袂。
今朝有酒今朝醉。遮莫更长无睡。
相思儿令
昨日探春消息，湖上绿波平。
无奈绕堤芳草，还向旧痕生。
有酒且醉瑶觥。更何妨、檀板新声。
谁教杨柳千丝，就中牵系人情。
又
春色渐芳菲也，迟日满烟波。
正好艳阳时节，争奈落花何。
醉来拟恣狂歌。断肠中、赢得愁多。
不如归傍纱窗，有人重画双蛾。
滴滴金
梅花漏泄春消息。柳丝长，草芽碧。
不觉星霜鬓边白。念时光堪惜。
兰堂把酒留嘉客。对离筵，驻行色。
千里音尘便疏隔。合有人相忆。
山亭柳   赠歌者
家住西秦。赌博艺随身。花柳上、斗尖新。
偶学念奴声调，有时高遏行云。
蜀锦缠头无数，不负辛勤。
数年来往咸京道，残杯冷炙谩消魂。
衷肠事、托何人。若有知音见采，不辞遍唱阳春。
一曲当筵落泪，重掩罗巾。
睿恩新
芙蓉一朵霜秋色。迎晓露、依依先拆。
似佳人、独立倾城，傍朱槛、暗传消息。
静对西风脉脉。金蕊绽、粉红如滴。
向兰堂、莫厌重深，免清夜、微寒渐逼。
又
红丝一曲傍阶砌。珠露下、独呈纤丽。
剪鲛绡、碎作香英，分彩线、簇成娇蕊。
向晚群花欲悴。放朵朵、似延秋意。
待佳人、插向钗头，更袅袅、低临凤髻。
玉堂春
帝城春暖。御柳暗遮空苑。海燕双双，拂扬帘栊。
女伴相携、共绕林间路，折得樱桃插髻红。
昨夜临明微雨，新英遍旧丛。
宝马香车、欲傍西池看，触处杨花满袖风。
又
后园春早。残雪尚濛烟草。数树寒梅，欲绽香英。
小妹无端、折尽钗头朵，满把金尊细细倾。
忆得往年同伴，沈吟无限情。
恼乱东风、莫便吹零落，惜取芳菲眼下明。
又
斗城池馆。二月风和烟暖。绣户珠帘，日影初长。
玉辔金鞍、缭绕沙堤路，几处行人映绿杨。
小槛朱阑回倚，千花浓露香。
脆管清弦、欲奏新翻曲，依约林间坐夕阳。
临江仙
资善堂中三十载，旧人多是凋零。
与君相见最伤情。一尊如旧，聊且话平生。
此别要知须强饮，雪残风细长亭。
待君归觐九重城。帝宸思旧，朝夕奉皇明。
燕归梁
双燕归飞绕画堂。似留恋虹梁。
清风明月好时光。更何况、绮筵张。
云衫侍女，频倾寿酒，加意动笙簧。
人人心在玉炉香。庆佳会、祝延长。
又
金鸭香炉起瑞烟。呈妙舞开筵。
阳春一曲动朱弦。斟美酒、泛觥船。
中秋五日，风清露爽，犹是早凉天。
蟠桃花发一千年。祝长寿、比神仙。
望汉月
千缕万条堪结。占断好风良月。
谢娘春晚先多愁，更撩乱、絮飞如雪。
短亭相送处，长忆得、醉中攀折。
年年岁岁好时节。怎奈尚、有人离别。
连理枝
玉宇秋风至。帘幕生凉气。
朱槿犹开，红莲尚拆，芙蓉含蕊。
送旧巢归燕拂高檐，见梧桐叶坠。
嘉宴凌晨启。金鸭飘香细。
凤竹鸾丝，清歌妙舞，尽呈游艺。
愿百千遐寿此神仙，有年年岁岁。
又
绿树莺声老。金井生秋早。
不寒不暖，裁衣按曲，天时正好。
况兰堂逢著寿筵开，见炉香缥缈。
组绣呈纤巧。歌舞夸妍妙。
玉酒频倾，朱弦翠管，移宫易调。
献金杯重叠祝长生，永逍遥奉道。
破阵子   春景
燕子来时新社，梨花落后清明。
池上碧苔三四点，叶底黄鹂一两声，日长飞絮轻。
巧笑东郊女伴，采桑径里逢迎。
疑怪昨宵春梦好，原是今朝斗草赢，笑从双脸生。
玉楼春
绿杨芳草长亭路，年少抛人容易去。
楼头残梦五更钟，花底离愁三月雨。
无情不似多情苦，一寸还成千万缕。
天涯地角有穷时，只有相思无尽处。
诉衷情
幕天席地斗豪奢，歌妓捧红牙。
从他醉醒醒醉，斜插满头花。
车载酒，解貂贳，尽繁华。
儿孙贤俊，家道荣昌，祝寿无涯。
又
喧天丝竹韵融融。歌唱画堂中。
玲女世间希有，烛影夜摇红。
一同笑，饮千锺。兴何穷。
功成名遂，富足年康，祝寿如松。
