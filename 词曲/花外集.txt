花外集

王沂孙


天香
龙涎香 

孤峤蟠烟，层涛蜕月，骊宫夜采铅水。泛远槎风，梦深薇露，化作断魂心字。红瓷候火，还乍识、冰环玉指。一缕萦帘翠影，依稀海天云气。
几回殢娇半醉。剪春灯、夜寒花碎。更好故溪飞雪．小窗深闭。荀令如今顿老，总忘却、尊前旧风味。谩惜余熏，空黄素被。


花犯
苔梅 

古蝉娟，苍鬟素靥、盈盈瞰流水。断魂十里。叹绀缕飘零，难寄离思、故山岁晚谁堪寄。琅玕聊自倚。谩记我、绿蓑冲雪，邓舟寒浪里。
三花两蕊破蒙茸，依依似有恨、明珠轻委。云卧稳，蓝衣正、护春憔悴。罗浮梦、半蟾挂晓，么凤冷、山中人乍起。又唤取、玉奴归去，余香空翠被。


露华
碧桃

绀葩乍坼。笑烂漫娇红，不是春色。换了素妆，重把青螺轻拂。旧歌共渡烟江，却占玉奴标格。风霜峭、瑶台种时，付与仙骨。 
闲门昼掩凄恻。似淡月梨花，重化清魄。尚带唾痕香凝，怎忍攀摘？嫩绿渐满溪阴，蔌蔌新粉云出。芳艳冷、刘郎朱应认得。


露华 
前题

晚寒伫立，记铅轻黛浅，初认冰魂。绀罗衬玉，犹凝茸唾香痕。净洗妒春颜色，胜小红、临水湔裙。烟渡远，应怜旧曲，换叶移根。
山中去年人到、怪月悄风轻，闲掩重门。琼肌瘦损，那堪燕子黄昏。几片故溪浮玉，似夜归、深雪前村。芳梦冷，双禽误宿粉云。


南浦
春水 

柳下碧粼粼，认曲尘乍生，包嫩如染。清溜满银塘，东风细、参差縠纹初遍。别君南浦，翠眉曾照波痕浅。再来涨绿迷旧处，添却残红几片。
葡萄过雨新痕，正拍拍轻鸥，翩翩小燕。帘影蘸楼阴，芳流去、应有泪珠千点。沧浪一舸，断魂重唱苹花怨。采香幽径鸳鸯睡，谁道湔裙人远？


南浦
前题 

柳外碧连天，漾翠纹渐平，低蘸云影。应是雪初消，巴山路、峨眉乍窥清镜。绿痕无际，几番漂荡江南恨。弄波素袜知甚处？空把落红流尽。
何时橘里莼乡，泛一舸翩翩，东风归兴。孤梦绕沧浪，苹花岸、漠漠雨昏烟瞑。连筒接缕，故溪深掩柴门静。只愁双燕衔芳去，拂破蓝光千顷。　


声声慢
催雪 

风声怂恿，云意商量，连朝滕六迟疑。茸帽貂裘。兔园准拟吟诗。红炉旋添兽炭，办金船、羔酒镕脂。问剪水，工夫犹未，还待何时？
休被梅花争白，好夸奇斗巧，早遍琼枝。彩索金铃，佳人等塑狮儿，怕寒绣帏慵起，梦梨云、说与春知。莫误了，约生猷、船过剡溪。


高阳台
纸被 

霜楮刳皮，冰花擘茧，满腔絮湿湘帘。抱瓮工夫，何须待吐吴蚕。水香玉色难裁剪，更绣针、茸线休拈。伴梅花、暗卷春风，斗帐孤眠。
篝熏鹊锦熊毡、任粉融脂涴，犹怯痴寒。我睡方浓，笑他欠此清缘。揉来细软烘烘暖。尽何妨、挟纩装绵。酒魂醒，半榻梨云，起坐诗禅。


疏影
咏梅影 

琼妃卧月，任素裳瘦损，罗带重结。石径春寒，碧藓参差，相思曾步芳屟。离魂分破东风恨，又梦入、水孤云阔。算如今，也厌娉婷，带了一痕残雪。
犹记奁半掩，冷枝画未就，归掉轻折。几度黄昏，忽到窗前，重想故人初别。苍虬欲卷涟漪去，慢蜕却、连环香骨。早翠荫蒙茸，不似一枝情绝。


无闷
雪意 

阴积龙荒，寒度雁门，西北高楼独倚。怅短景无多，乱山如此。欲唤飞琼起舞，怕搅碎、纷纷银河水。冻云一片，藏花护玉，未教轻坠。
清致，悄无似。有照水一枝，已搀着意。误几度凭栏，莫愁凝睇。应是梨花梦好，未肯放、东风来人世。待翠管、吹破苍茫，看取玉壶天地。


眉妩
新月 

渐新痕悬柳，淡彩穿花，依约破初瞑。便有团圆意，深深拜，相逢谁在香径？画眉未稳，料素娥、犹带离恨。最堪爱、一曲银钩小，宝帘挂秋冷。
千古盈亏休问。叹漫磨玉斧，难补金镜。太液池犹在。凄凉处、何人重赋清景？故山夜永。试待他、窥户端正。看云外山河，还老桂花旧影。


水龙吟
牡丹 

晓寒慵揭珠帘，牡丹院落花开未？玉栏杆畔，柳丝一把，和风半倚。国色微酣，天香乍染，扶春不起。自真妃舞罢，谪仙赋后，繁华梦、如流水。
池馆家家芳事。记当时、买栽无地。争如一朵，幽人独对，水边竹际。把酒花前。剩拚醉了，醒来还醉。怕洛中春色，匆匆又入，杜鹃声里。


水龙吟
海棠 

世间无此娉婷，玉环未破东风睡。将开半敛，似红还白，余花怎化？偏占年华，禁烟才过，夹衣初试。叹黄州一梦，燕宫绝笔，无人解、看花意。
犹记花阴同醉。小栏杆、月高人起。千枝媚色，一庭芳景，清寒似水。银烛延娇，绿房留艳，夜深花底。怕明朝、小雨濛濛，便化作燕支泪。


水龙吟
落叶 

晓霜初著青林，望中故国凄凉早。萧萧渐积，纷纷犹坠，门荒径悄。渭水风生，洞庭波起，几番秋杪。想重厓半没，千峰尽出，山中路、无人到。
前度题红杳杳。溯宫沟、暗流空绕、啼螀未歇，飞鸿欲过，此时怀抱。乱影翻窗，碎声敲砌，愁人多少。望吾庐甚处，只应今夜，满庭谁扫。


水龙吟
白莲 

淡妆不扫蛾眉，为谁伫立羞明镜。真妃解语，西施净洗，娉婷顾影。薄露初习，纤尘不染，移根玉井。想飘然一叶，飕飕短发，中流卧、浮烟艇。
可惜瑶台路回。抱凄凉、月中难认。相逢还是，冰壶浴罢，牙床酒醒。步袜空留，舞裳微褪，粉残香冷。望海山依约，时时梦想，素波千顷。


水龙吟
前题 

翠云遥拥环妃，夜深按彻霓裳舞。铅华净洗，涓涓出浴，盈盈解语。太液荒寒。海山依约，断魂何许？甚人间别有，冰肌雪艳？娇无奈、频相顾。
三十六陂烟雨。旧凄凉、向谁堪诉。如今谩说，汕姿自洁，苦心更苦。罗袜初停。玉珰还解，早凌波去。试乘风一叶，重来月底，与修花谱。


绮罗香
秋思 

屋角疏星，庭阴暗水，犹记藏鸦新树。试折梨花，行入小栏深处。听粉片。簌簌飘阶，有人在、夜窗无语。料如今、门掩孤灯，画屏尘满断肠句。
佳期浑似流水，还见梧桐几叶，轻敲朱户。一片秋声，应做两边愁绪。江路远、归雁无凭，写绣笺、倩谁将去？谩无聊，犹掩芳樽，醉听深夜雨。


绮罗香
红叶

玉杵余丹，金刀剩彩，重染吴江孤树。几点朱铅，几度怨啼秋暮。惊旧梦、绿鬓轻凋，诉新恨、绛唇微注。最堪怜、同拂新霜，绣蓉一镜晚妆妒。
千林摇落渐少，何事西风老色，争妍如许。二月残花，空误小车山路。重认取，流水荒沟，怕犹有、寄情芳语。但凄凉、秋苑斜阳，冷枝留醉舞。


绮罗香
前题 

夜滴研朱，晨妆试酒，寒树偷分春艳。赋冷吴江，一片试霜犹浅。惊汉殿、绛点初凝。认隋苑、彩技重剪。间仙丹、炼熟何迟？少年色换已秋晚。
疏枝频撼暮雨，俏得西风几度，舞衣吹断。绿水荒沟，终是赋情人远。空一似、零落桃花，又等闲、误他刘阮。且留取，闲写幽情，石阑三四片。


齐天乐
萤 

碧痕初化池塘草，荧荧野光相趁。扇薄星流，盘明露滴，零落秋原飞燐。练裳暗近。记穿柳生凉，度荷分瞑。误我残编，翠囊空叹梦无准。
楼阴时过数点，倚栏人未睡，曾赋幽恨。汉苑飘苔，秦陵坠叶，千古凄凉不尽。何人为省？但隔水余晖，傍林残影。已觉萧疏，更堪秋夜永！


齐天乐
蝉 

绿槐千村西窗悄，厌厌昼眠惊起。饮露身轻，吟风翅薄，半剪冰笺谁寄？凄凉倦耳。谩重拂琴丝，怕寻冠珥。短梦深宫，向人犹自诉憔悴。
残虹收尽过雨，晚来频断续，都是秋意。病叶难留，纤柯易老，空忆斜阳身世。窗明月碎。甚已绝余音，尚遗枯蜕。鬓影参差，断魂青镜里。


齐天乐
前题

一襟余恨宫魂断，年年翠阴庭树。乍咽凉柯，还移暗叶，重把离愁深诉。西窗过雨。怪瑶珮流空，玉筝调柱。镜暗妆残，为谁娇鬓尚如许？
铜汕铅泪似洗，叹携盘去远，难贮零露。病翼惊秋，枯形阅世，消得斜阳几度。余音更苦，甚独抱清高，顿成凄楚。谩想薰风，柳丝千万缕。


齐天乐
赠秋崖道人西归 

冷烟残水山阴道，家家拥门黄叶。故里鱼肥，初寒雁落，孤艇将归时节。江南恨切，问还与河人，共歌新阕？换尽秋芳，想渠西子更愁绝。
当时无限旧事，叹繁华似梦，如今休说。短褐临流，幽怀倚石，山色重逢都别。江云冻结，算只有梅花，尚堪攀折。寄取相思，一枝和夜雪。


齐天乐
四明别友 

十洲三岛曾行处，离恨几番悽惋。坠叶重题，枯条旧折，萧飒那逢秋半。登临顿懒，更葵箑难留，苎衣将换。试语孤怀，岂无人与共幽怨？
迟迟终是也别，算何如趁取，凉生江满。挂月催程，收风借泊，休忆征帆已远。山阴路畔。纵鸣壁犹蛩，过楼初雁。政恐黄花，等人归较晚。
　

一萼红
石屋探梅 

思飘飘。拥仙姝独步，明月照苍翘。在候犹迟，庭阴不扫。门掩山意萧条。抱芳恨、佳人分薄，似未许、芳魄化春娇。雨涩风悭，雾轻波细，湘梦迢迢。
谁伴碧尊雕俎？笑琼肌皎皎，绿鬓萧萧。青凤啼空，玉龙舞夜，遥睇河汉光摇。末须赋、疏香淡影，且同倚、枯藓听吹箫。听久余音欲绝，寒透鲛绡。


一萼红
丙午春赤城山中题花光卷

玉婵娟。甚春余雪尽，犹未跨青鸾。疏萼无香，柔条独秀，应恨流落人间。记曾照、黄昏淡月，渐瘦影、移上小栏杆。一点清魂，半枝空色，芳意班班。
重省嫩寒清晓，过断桥流水，问信孤山。冰粟微销，尘衣不浣，相见还误轻攀。未须讶、东南倦客，掩铅泪、看了又重看。故国吴天树老，雨过风残。


一萼红
红梅 

占芳菲。趁东风妩媚，重拂淡燕支。青凤衔丹，琼奴试酒，惊换玉质冰姿。甚春色、江南太早，有人怪、和雪杏花飞。藓珮萧疏。茜裙零乱，山意霏霏。
空惹别愁无数，照珊瑚海影，冷月枯枝。吴艳离魂，蜀妖浥泪，孤负多少心期。岁寒事、无人共省，破丹雾、应有鹤归时。可惜鲛绡碎剪，不寄相思。


一萼红
前题 

翦丹云。怕江皋路冷，千叠护清芬。弹泪绡单，凝妆枕重，惊认消瘦冰魂。为谁趁、东风换色，任绎雪、飞满绿罗裙。吴苑双身；蜀城高髻，忽到柴门。
欲寄故人千里，恨燕支太薄，寂寞春痕。玉管难留，金尊易注，几度残醉纷纷。谩重记、罗浮梦觉，步芳影、如宿杏花村。一树珊瑚淡月，独照黄昏。


一萼红
初春怀旧 

小庭深。有苍苔老树，风物似山林。侵户清寒，捎池急雨，时听飞过啼禽。扫荒径、残梅似雪，甚过了、人日更多阴？压酒人家，试灯天气，相次登临。
犹记旧游亭馆，正垂杨引缕，嫩草抽簪。罗带同心，泥金半臂，花畔低唱轻斟。又争信、风流一别，念前事、空惹恨沉沉。野服山筇醉赏，不似如今。


解连环
橄榄

万珠悬碧，想炎荒树密，◇◇◇◇。恨绛娣、先整吴帆，正鬟翠逞娇，故林难别。岁晚相逢，荐青子、独夸冰颊。点红盐乱落，最是夜寒，酒醒时节。
霜槎蝟芒冻裂，把孤花细嚼。时嚥芳冽。断味惜、回涩余甘，似重省家山，旧游风月。崖蜜重尝，到了输他清绝。更留人、绀丸半颗，素瓯泛雪。


三姝媚
次周公谨故京送别韵 

兰缸花半绽。正西窗凄凄，断萤新雁。别人逢稀，谩相看华发，共成销黯。总是飘零，更休赋、梨花秋苑。何况如今，离思难禁，俊才都减。
今夜山高江浅。又月落帆空，酒醒人远。彩袖乌纱，解愁人、惟有断歌幽婉。一信东风，再约着、红腮青眼。只恐扁舟西去，苹花弄晚。


三姝媚
樱桃 

红缨悬翠葆。渐金铃枝深，瑶阶花少。万颗燕支，赠旧情争奈，弄珠人老。扇底清歌，还记得、樊姬娇小。几度相思，红豆都销，碧丝空袅。
芳意荼縻开早。正夜色瑛盘，素蟾低照。荐笋同时，叹故园春事，已无多了。贮满筠笼，偏暗触、天涯怀抱。谩想青衣初见，花阴梦好。


庆清朝
榴花 

玉局歌残，金陵句绝。年年负却薰风。西邻窈窕，独怜入户飞红。前度绿阴载酒，枝头色比舞裙同。何须拟，蜡珠作蒂，缃彩成丛？
谁在旧家殿阁，自太真仙去，扫地春空。朱旛护取，如今应误花工。颠倒绛英满径，想无车马到山中。西风后，尚余数点，还胜春浓。


庆宫春
水仙花 

明玉擎金，纤罗飘带，为君起舞回雪。柔影参差，幽芳零乱，翠围腰瘦一捻。岁华相误，记前度、湘皋怨别。哀弦重听，都是凄凉，未须弹彻。
国香到此谁怜？烟冷沙昏，顿成愁绝。花恼难禁，酒销欲尽，门外冰澌初结。试招仙魄，怕今夜、瑶簪冻折。携盘独出，空想咸阳，故宫落月。


高阳台 

残萼梅酸，新沟水绿，初晴节序暄妍。独立雕栏，谁怜枉度华年？朝朝准拟清明近，料燕翎、须寄银笺。又争知、一字相思，不到吟边。
双蛾不拂青鸾冷，任花阴寂寂，掩户闲眠。屡卜佳期，无凭却恨金钱。何人寄与天涯信，趁东风、急整归船。纵飘零、满院杨花，犹是春前。


高阳台
陈君衡远游未还，周公谨有怀人之赋，倚歌和之

驼褐轻装，狨鞯小队，冰河夜渡流澌。朔雪平沙，飞花乱拂峨眉。琵琶已是凄凉调，更赋情、不比当时。想如今，人在龙庭，初劝金卮。
一枝芳信应难寄，向山边水际，独抱相思。江雁孤回，天涯人自归迟。归来依旧秦淮碧，问此愁、还有谁知？对东风、空似垂杨，零乱千丝。


高阳台
和周草窗寄越中诸友韵 

残雪庭阴，轻寒帘影，霏霏玉管春葭。小帖金泥，不知春在谁家。相思一夜窗前梦，奈个人、水隔天遮。但凄然、满树幽香，满地横斜。
江南自是离愁苦，况游骢古道，归雁平沙。怎得银笺，殷勤与说年华。如今处处生芳草，纵凭高、不见天涯。更消他，几度东风，几度飞花。


扫花游
秋声 

商飙乍发，渐淅淅初闻，萧萧还住。顿惊倦旅。背青灯吊影，起吟愁赋。断续无凭，试立荒庭听取。在何许？但落叶满阶，惟有高树。
迢递归梦阻，正老耳难禁，病怀凄楚。故山院宇，想边鸿孤唳，砌蛩私语。数点相和，更著芭蕉细雨。避无处，这闲愁、夜深尤苦。
　

扫花游
绿阴 

小庭荫碧，遇骤雨疏风，剩红如扫。翠交径小。问攀条弄蕊，有谁重到？谩说青青，比似花时更好。怎知道，自一别汉南，遗恨多少。
清昼人悄悄。任密护帘寒，暗迷窗晓，旧盟误了。又新枝嫩子，总随春老。渐隔相思，极目长亭路杳。搅怀抱，听蒙茸、数声啼鸟。
　

扫花游
前题 

卷帘翠湿，过几阵残寒，几番风雨。问春住否？但匆匆暗里，换将花去。乱碧迷人，总是江南旧村。谩凝伫，念昔日采香，今更何许？
芳径携酒处，又荫得青青，嫩苔无数。故林晚步，想参差渐满，野塘山路。倦枕闲床，正好微曛院宇。送凄楚，怕凉声、又催秋暮。


扫花游
前题

满庭嫩碧，渐密叶迷窗，乱枝交路。断红甚处？但匆匆换得，翠痕无数。暗影沉沉，静锁清和院宇。试凝伫，怕一点旧香，犹在幽树。
浓阴知几许？且拂簟清眠，引筇闲步。杜郎老去，算寻芳较晚，倦怀难赋。纵胜花时，到了愁风怨雨。短亭暮，漫青青、怎遮春去？

锁窗寒
春思

趁酒梨花，催诗柳絮，一窗春怨。疏疏过雨，洗尽满阶芳片。数东风、二十四番，几番误了西园宴。认小帘朱户，不如飞去，旧巢双燕。
曾见，双蛾浅。自别后多应，黛痕不展。扑蝶花阴，怕看题诗团扇。试凭他、流水寄情，溯红不到春更远。但无聊、病酒厌厌，夜月荼縻院。


锁窗寒
春寒 

料峭东风，廉纤细雨，落梅飞尽。单衣恻恻，再整金猊香烬。误千红、试妆较迟，故国不似清明近。但满庭柳色，柔丝羞舞，淡黄犹凝。
芳景，还重省。向薄晓窥帘，嫩阴攲枕。桐花渐老，已做一番风信。又看看、绿遍西湖，早催塞北归雁影。等旧时、为带将归，并带江南恨。
　

锁窗寒 

出谷莺迟，踏沙雁少，殢阴庭宇。东风似水，尚掩沉香双户。恁莓阶、雪痕乍铺，那回已趁飞梅去。奈柳边占得，一庭新瞑，又还留住。
前度，西园路。记半袖争持，斗娇眉妩。琼肌暗怯，醉立千红深处。问如今、山馆水村，共谁翠幄熏蕙炷？最难禁、向晚凄凉，化作梨花雨。


应天长 

疏帘蝶粉，幽径燕泥，花间小雨初足。又是禁城寒食，轻舟泛晴渌。寻芳地，来去熟，尚仿佛、大堤南北。望杨柳、一片阴阴，摇曳新绿。
重访艳歌人，听取春声，犹是杜郎曲。荡漾去年春色，深深杏花屋。东风曾共宿。记小刻、近窗新竹。旧游远，沉醉归来，满院银烛。


八六子 

扫芳林，几番风雨，匆匆老尽春禽。渐薄润侵衣不断，嫩凉随扇初生，晚窗自吟。
沉沉，幽径芳寻。晻霭苔香帘净，萧疏竹影庭深。谩淡却、蛾眉晨妆慵扫，宝钗虫散，绣屏鸾破，当时暗水和云泛酒，空山留月听琴。料如今，门前数重翠阴。


摸鱼儿 

洗芳林、夜来风雨，匆匆还送春去。方才送得春归了，那又送君南浦。君听取，怕此际、春归也过吴中路。君行到处，便快折湖边，千条翠柳，为我系春住。
春还住，休索吟春伴侣。残花今已尘土。姑苏台下烟波远，西子近来何许。能唤否？又恐怕、残春到了无凭据。烦君妙语，更为我将春，连花带柳，写入翠笺句。


摸鱼儿
莼 

玉帘寒、翠痕微断，浮空清影零碎。碧芽也抱春洲怨，双卷小缄芳字。还又似，系罗带、相思几点青钿缀。吴中旧事，怅酪乳争奇，鲈鱼谩好，谁与共秋醉？
江湖兴，昨夜西风又起。年年轻误归计。如今不怕归无准，却怕故人千里。何况是，正落日垂虹，怎赋登临意？沧浪梦里。纵一舸重游，孤怀暗老，余恨渺烟水。


声声慢 

啼螀门静，落叶阶深，秋声又入吾庐。一枕新凉，西窗晚雨疏疏。旧香旧色换却，但满川，残柳荒蒲。茂陵远，任岁华冉冉，老尽相如。
昨夜西风初起，想莼边呼棹、橘后思书。短景凄然，残歌空叩铜壶。当时送行共约，雁归时、人赋归欤？雁归也，问人归、如雁也无？


声声慢 

高寒户牖，虚白尊罍，千山尽入孤光。玉影如空，天葩暗落清香。平生此兴不浅，记当年、独据胡床。怎知道，是岁华换却，处处堪伤！
已是南楼曲断，纵疏花淡月，也只凄凉。冷雨斜风，何况独掩西窗。天涯故人总老，谩相思、永夜相望。断梦远，趁秋声、一片渡江。


声声慢 
和周草窗

迎门高髻，倚扇清吭，娉婷未数西州。浅拂朱铅，春风二月梢头。相逢靓妆俊语，有旧家、京洛风流。断肠句，试重拈彩笔，与赋闲愁。
犹记凌波欲去，问明珰罗袜，却为谁留？枉梦相思，几回南浦行舟。莫辞玉樽起舞，怕重来、燕子空楼。谩惆怅，抱琵琶、闲过此秋。


醉蓬莱
归故山

扫西风门径，黄叶凋零，白云萧散。柳换枯阴，赋归来何晚？爽气霏霏，翠蛾眉妩，聊慰登临眼。故国如尘，故人如梦，登高还懒。
数点寒英，为谁零落，楚魄难招，暮寒堪揽。步屟荒篱，谁念幽芳远？一室秋灯，一庭秋雨，更一声秋雁。试引芳尊，不知消得，几多依黯？


法曲献仙音
聚景亭梅，次草窗韵

层绿峨峨，纤琼皎皎，倒压波痕清浅。过眼年华，动人幽意，相逢几番春换。记唤酒，寻芳处，盈盈褪妆晚。
已销黯。况凄凉、近来离思，应忘却、明月夜深归辇。荏苒一枝春，恨东风、人似天远。纵有残花，洒征衣、铅泪都满。但殷勤折取，自遣一襟幽怨。


醉落魄

小窗银烛，轻鬟半拥钗横玉。数声春调清真曲，拂拂珠帘，残影乱红扑。
垂杨学画蛾眉绿，年年芳草迷金谷。如今休把佳期卜。一掬春情，斜月杏花屋。


长亭怨
重过中庵故园

泛孤艇、东皋过遍，尚记当日，绿阴门掩。屐齿莓阶，酒痕罗袖，事何限。欲寻前迹，空惆怅、成秋苑。自约赏花人，别后总、风流云散。
水远。怎知流水外，却是乱山尤远。天涯梦短，想忘了、绮疏雕槛。望不尽、冉冉斜阳，抚乔木、年华将晚。但数点红英，犹识西园凄婉。


西江月
为赵元父赋雪梅图

褪粉轻盈琼靥，护香重叠冰绡。数枝谁带玉痕描，夜夜东风不扫。
溪上横斜影淡，梦中落莫魂销。峭寒未肯放春娇，素被独眼清晓。


踏莎行
题草窗词卷

白石飞仙，紫霞凄调，断歌人听知音少。几番幽梦欲回时，旧家池馆生青草。
风月交游，山川怀抱，凭谁说与春知道。空留离恨满江南，相思一夜苹花老。


淡黄柳

甲戌冬，别周公谨丈于孤山中。次冬，公谨游会稽，相会一月。又次冬，公谨自剡还，执手聚别，且复别去。怅然于怀，敬赋此解

芳边短笛，初结孤山约。雨悄风轻寒漠漠。翠镜秦鬟钗别，同折幽芳怨摇落。
素裳薄，重拈旧红萼。叹携手，转离索。料青禽、一梦春无几。后夜相思，素蟾低照，谁扫花阴共酌？


金盏子

雨叶吟蝉，露草流萤，岁华将晚。对静夜无眠，稀星散、时度绛河清浅。甚处画角凄凉，引轻寒催燕。西楼外、斜月未沉，风急雁行吹断。
此际怎消遣？要相见、除非待梦见。盈盈洞房泪眼，看人似、冷落过秋纨扇。痛惜小院桐阴，空啼鸦零乱。厌厌地、终日为伊，香愁粉怨。


更漏子

日衔山，山带雪，笛弄晚风残月。湘梦断，楚魂迷，金河秋雁飞。
别离心，思忆泪，锦带已伤憔悴。蛩韵急，杵声寒，征衣不用宽。


锦堂春
七夕

桂嫩传香，榆高送影，轻罗小扇凉生。正鸳机梭静，凤渚桥成。穿线人来月底，曝衣花入风庭。看星残靥碎，露滴珠融，笑掩云扃。
彩盘凝望仙子，但三星隐隐，一水盈盈。暗想凭肩私语，鬓乱钗横。珠网飘丝罥恨，玉签传点催明。算人间待巧，似恁匆匆，有甚心情？


锦堂春
中秋

露掌秋深，花签漏永，那堪此夕新晴。正纤尘飞尽，万籁无声。金镜开奁弄影，玉壶盛水侵棱。纵帘斜树隔，烛暗花残，不碍虚明。
美人凝恨歌黛，念经年间阻，只恐云生。早是宫鞋鸳小，翠鬓蝉轻。蟾润妆梅夜发，桂熏仙骨香清。看姮娥此际，多情又似无情。


如梦令

妾似春茧抽楼，君似筝弦移柱。无语结同心，满地落花飞絮。归去，归去，遥指乱云遮处。

青房并蒂莲

醉凝眸，是楚天秋晓，湘岸云收。草绿兰红，浅浅小汀洲。芰荷香里鸳鸯浦，恨菱歌、惊起眠鸥。望云帆、一片孤光，棹声伊轧橹声柔。
愁窥汴堤翠柳，曾舞送当时，锦缆龙舟。拥倾国、纤腰皓齿，笑倚迷楼。空令五湖夜月，也羞照、三十六宫秋。正朗吟、不觉回桡，水花枫叶两悠悠。