沁园春　御阅还上郭殿帅
玉带猩袍，遥望翠华，马去似龙。拥貂蝉争出，千官鳞集，貔貅不断，万骑云从。细柳营开，团花袍窄，人指汾阳郭令公。山西将，算韬钤有种，五世元戎。
旌旗蔽满寒空。鱼阵整、从容虎帐中。想刀明似雪，纵横脱鞘，箭飞如雨，霹雳鸣弓。威撼边城，气吞胡虏，惨淡尘沙吹北风。中兴事，看君王神武，驾驭英雄。

又　题黄尚书夫人书壁后
缓辔徐驱，儿童聚观，神仙画图。正芹塘雨过，泥融路软，金莲自策，小小篮舆。傍柳题诗，穿花劝酒，嗅蕊攀条得自如。经行处，有苍松夹道，不用传呼。
清泉怪石盘纡。信风景江淮各异殊。记东城赋就，纱笼素壁，西山句好，帘卷晴珠。白玉堂深，黄金印大，无此文君载后车。挥毫罢，看淋漓雪壁，真草行书。

又　寄辛稼轩
古岂无人，可以似吾，稼轩者谁。拥七州都督，虽然陶侃，机明神鉴，未必能诗。常衮何如，羊公聊尔，千骑东方侯会稽。中原事，纵匈奴未灭，毕竟男儿。
平生出处天知。算整顿乾坤终有时。问湖南宾客，侵寻老矣，江西户口，流落何之。尽日楼台，四边屏幛，目断江山魂欲飞。长安道，奈世无刘表，王粲畴依。

又　寄孙竹湖
问讯竹湖，竹如之何，如何未归。道吴山越水，无非佳处，来无定止，去亦何之。莫是秋来，未能忘耳，心与孤云相伴飞。愁无奈，但北窗寄傲，南涧题诗。
人生万事成痴。算世上久无公是非。恨云台突兀，无君子者，雪堂寥落，有美人兮。疏雨梧桐，微云河汉，钟鼎山林无限悲。阳山县，是昌黎误汝，汝误昌黎。

又　卢蒲江席上，时有新第宗室
一剑横空，飞过洞庭，又为此来。有汝阳琎者，唱名殿陛，玉川公子，开宴尊罍。四举无成，十年不调，大宋神仙刘秀才。如何好，将百千万事，付两三杯。
未尝戚戚于怀。问自古英雄安在哉。任钱塘江上，潮生潮落，姑苏台畔，花谢花开。盗号书生，强名举子，未老雪从头上催。谁羡汝，拥三千珠履，十二金钗。

又　寿
玉带金鱼，绿鬓朱颜，神仙画图。把擎天柱石，空留绿野，济川舟楫，闲舣西湖。天欲安刘，公归重赵，许大元勋谁得如。平章处，看人如伊吕，世似唐虞。
不须别样规模。但收揽人才多用儒。况自昔军中，胆能寒虏，而今胸次，气欲吞胡。紫府真人，黑头元宰，收敛神功寂似无。归来好，正芝香枣熟，鹤瘦松臞。

又　寄稼轩承旨
斗酒彘肩，风雨渡江，岂不快哉。被香山居士，约林和靖，与东坡老，驾勒吾回。坡谓西湖，正如西子，浓抹淡妆临镜台。二公者，皆掉头不顾，只管衔杯。
白云天竺飞来。图画里、峥嵘楼观开。爱东西双涧，纵横水绕，两峰南北，高下云堆。逋曰不然，暗香浮动，争似孤山先探梅。须晴去，访稼轩未晚，且此徘徊。

又　柳思花情，湖山应怪，先生又来。想旧时谈舌，依然解使，六丁奔走，驱斥风雷。翠袖传觞，金貂换酒，痛饮何妨三百杯。人间世，算谪仙去后，谁是天才。
碧窗画鼓船斋。胸次与乾坤一样开。试云间招手，下呼余子，逡巡去矣，但觉尘埃。若是花时，无风无雨，一日须来一百回。教人道，看玉山自倒，不用相推。

又　张路分秋阅
万马不嘶，一声寒角，令行柳营。见秋原如掌，枪刀突出，星驰铁骑，阵势纵横。人在没幢，戎韬总制，羽扇从容裘带轻。君知否，是山西将种，曾系诗盟。
龙蛇纸上飞腾。看落笔四筵风雨惊。便尘沙出塞，封侯万里，印金如斗，未惬平生。拂拭腰间，吹毛剑在，不斩楼兰心不平。归来晚，听随军鼓吹，已带边声。

又　观竞渡
画鷁凌风，红旗翻雪，灵鼍震雷。叹沈湘去国，怀沙吊古，江山凝恨，父老兴哀。正直难留，灵修已化，三户真能存楚哉。空江上，但烟波渺渺，岁月洄洄。
持杯。西眺徘徊。些千载忠魂来不来。谩争标夺胜，鱼龙喷薄，呼声贾勇，地裂山摧。香黍缠丝，宝符插艾，犹有樽前儿女怀。兴亡事，付浮云一笑，身在天涯。

又　赠王禹锡
自注铜瓶，作梅花供，尊前数枝。说边头旧话，人生消得，几番行役，问我何之。小队红旗，黄金大印，直待封侯知几时。杯行处，且淋漓一醉，明日东西。
如椽健笔鸾飞。还为写春风陌上词。便平生豪气，销磨酒里，依然此乐，儿辈争知。霜重貂裘，夜寒如水，饮到月斜犹未归。仙山路，有笙簧度曲，声到琴丝。

又　送王玉良
万里湖南，江山历历，皆吾旧游。看飞凫仙子，张帆直上，周郎赤壁，鹦鹉汀洲。吸尽西江，醉中横笛，人在岳阳楼上头。波涛静，泛洞庭青草，重整兰舟。
长沙会府风流。有万户娉婷帘玉钩。恨楚城春晚，岸花樯燕，还将客送，不与人留。且唤阳城，更招元结，摩抚之余歌咏休。心期处，算世间真有，骑鹤扬州。

又　咏别
一别三年，一日三秋，庶几见之。念丹霞秋冷，风巾雾屦，五湖春暖，雨笠烟蓑。山水光中，要人携手，独欠金华俞紫芝。谁知道，向酴醿香里，杯酒同持。
油然川泳云飞。但口不能言心自知。便狂敲铜斗，我歌君和，醉拈如意，我舞君随。风韵如君，岂堪言别，别后如之何勿思。须金玉，再相逢莫负，芷约兰期。

又　王汝良自长沙归
一笛横风，稳转船头，系楫大江。还有人争说，鸣琴手段，教侬重吐，锦绣肝肠。不复少年，插花槌鼓，雅意在乎云水乡。阳关泪，笑琼姬犹恋，奇俊王郎。
谈兵齿颊冰霜。有万户侯封何用忙。借烟霞且作，诗中队仗，鹭鹓已是，归日班收行。收敛平生，筹边胸次，以酒浇之书传香。消凝处，怕三更枕上，疏雨潇湘。

又　美人指甲
销薄春冰，碾轻寒玉，渐长渐弯。见凤鞋泥污，偎人强剔，龙涎香断，拨火轻翻。学抚瑶琴，时时欲剪，更掬水鱼鳞波底寒。纤柔处，试摘花香满，镂枣成班。
时将粉泪偷弹。记绾玉曾教柳傅看。算恩情相著，搔便玉体，归期暗数，画遍阑干。每到相思，沈吟静处，斜倚朱唇皓齿间。风流甚，把仙郎暗掐，莫放春闲。

又　美人足
洛浦凌波，为谁微步，轻尘暗生。记踏花芳径，乱红不损，步苔幽砌，嫩绿无痕。衬玉罗悭，销金样窄，载不起、盈盈一段春。嬉游倦，笑教人款捻，微褪些跟。
有时自度歌声。悄不觉、微尖点拍频。忆金莲移换，文鸳得侣，绣茵催衮，舞凤轻分。懊恨深遮，牵情半露，出没风前烟缕裙。知何似，似一钩新月，浅碧笼云。

水调歌头
春事能几许，密叶著青梅。日高花困，海棠风暖想都开。不惜春衣典尽，只怕春光归去，片片点苍苔。能得几时好，追赏莫徘徊。
雨飘红，风换翠，苦相催。人生行乐，且须痛饮莫辞杯。坐则高谈风月，醉则恣眠芳草，醒后亦佳哉。湖上新亭好，何事不曾来。

又
弓剑出榆塞，铅椠上蓬山。得之浑不费力，失亦匹如閒。未必古人皆是，未必今人俱错，世事沐猴冠。老子不分别，内外与中间。
酒须饮，诗可作，铗休弹。人生行乐，何自催得鬓毛斑。达则牙旗金甲，穷则蹇驴破帽，莫作两般看。世事只如此，自有识#鸾。

又　寿王汝良
文采汉机轴，人物晋风流。丈夫有此，便可谈笑觅封侯。试问湘南水石，今古阅人多矣，曾见此公不。名姓出天上，声誉塞南州。
斩楼兰，擒颉利，志须酬。青衫何事，犹在楚尾与吴头。闻道长安灞水，尽是三槐风月，好奉板舆游。此曲为君寿，为我唤歌喉。

念奴娇　留别辛稼轩
知音者少，算乾坤许大，著身何处。直待功成方肯退，何日可寻归路。多景楼前，垂虹亭下，一枕眠秋雨。虚名相误，十年枉费辛苦。
不是奏赋明光，上书北阙，无惊人之语。我自匆忙天未许，赢得衣裾尘土。白璧追欢，黄金买笑，付与君为主。莼鲈江上，浩然明日归去。

又　七夕
并肩楼上，小阑干、独记年时凭处。百岁光阴弹指过，消得几番寒暑。鹊去桥空，燕飞钗在，不见穿针女。老怀凄断，夜凉知共谁诉。
不管天上人间，秋期月影，两处相思苦。闲揭纱窗人未寝，泪眼不曾晴雨。花落莲汀，叶喧梧井，孤雁应为侣。浩歌而已；一杯长记时序。

糖多令　安远楼小集，侑觞歌板之姬黄其姓者，乞词于龙洲道人，为赋此糖多令，同柳阜之、刘去非、石民瞻、周嘉仲、陈孟参、孟容，时八月五日也。按原题只"安远楼小集"五字，此从强村丛书本龙洲词
芦叶满汀洲。寒沙带浅流。二十年、重过南楼。柳下系舟犹未稳，能几日、又中秋。
黄鹤断矶头。故人今在不。旧江山、浑是新愁。欲买桂花同载酒，终不是、少年游。

满江红　同襄阳帅泛湖
猎猎风蒲，画船转、碧湾沙浦。都不是、蓼汀桃岸，橘洲梅渚。指点山公骑马地，经由羊祜登山处。悄一如、人在水晶宫，销烦暑。
薰风动，帘旌举。秦筝奏，凌波舞。拚冰壶沈醉，晚凉归去。侵岸一篙杨柳浪，过云几点荷花雨。倚楼人、十里凭阑干，神仙侣。

又　高帅席上
敌面风轻，一两点、海棠微雨。春总在、英雄元帅，晓来游处。楼阁万家帘幕卷，江郊十里旌旗驻。有黄鹂、百舌啭新声，垂杨舞。
寒食近，喧箫鼓。车马闹，铜鞮路。尽不妨沈醉，与花为主。风韵可将图画比，笑谈尽是惊人语。问何如、邹湛岘山头，陪羊祜。

又　寿霜树啼鸦，梅欲放、小春清晓。庆初度、佩环风外，笑声云表。一柱独擎梁栋重，十年整顿乾坤了。种春风、桃李满人间，知多少。
功甚大，心常小。居廊庙，思耕钓。奈华夷休戚，系王颦笑。盟府山河书带砺，成周师保须周召。看貂蝉、绿鬓本天人，真难老。

谒金门　次京口赋
归不去。船泊早春梅渚。试听玉人歌白苎。行云无觅处。
翦烛写诗无语。漠漠寒生窗户。明日短篷眠夜雨。宝钗留半股。

又
秋兴恶。愁怯罗衾风弱。雨线垂垂晴又落。轻烟笼翠箔。
休道旅怀萧索。生怕香浓灰薄。桂子莫教孤酒约。诗情浑落魄。

贺新郎　平原纳宠姬，能奏方响，席上有作
倦舞轮袍后。正鸾慵凤困，依然怨新怀旧。别有艳妆来执乐，春笋微揎罗袖。试一曲、琅璈初奏。莫放珠帘容易卷，怕人知、世有梨园手。钗玉冷，钏金瘦。
烛花对翦明于昼。画堂深、屏山掩翠，炭红围兽。错认佩环犹未是，依约雏莺啭柳。任箭滴、铜壶银漏。一片雄心天外去，为声清、响彻云霄透。人醉也，尚呼酒。

又　春思
院宇重重掩。醉沈沈、亭阴转午，绣帘高卷。金鸭香浓喷宝篆，惊起雕梁语燕。正一架、酴醿开遍。嫩萼梢头舒素脸。似月娥、初试宫妆浅。风力嫩，异香软。
佳人无意拈针线。绕朱阑、六曲徘徊，为他留恋。试把花心轻轻数，暗卜归期近远。柰数了、依然重怨。把酒问春春不管。枉教人、只恁空肠断。肠断处，怎消遣。

又
老去相如倦。向文君说似，而今怎生消遣。衣袂京尘曾染处，空有香红尚软。料彼此、魂销肠断。一枕新凉眠客舍，听梧桐、疏雨秋声颤。灯晕冷，记初见。
楼低不放珠帘卷。晚妆残、翠钿狼藉，泪痕凝面。人道愁来须殢酒，无奈愁深酒浅。但寄兴、焦琴纨扇。莫鼓琵琶江上曲，怕荻花、枫叶俱凄怨。云万叠，寸心远。

又　游西湖
睡觉莺啼晓。醉西湖、两峰日日，买花簪帽。去尽酒徒无人问，唯有玉山自倒。任拍手、儿童争笑。一舸乘风翩然去，避鱼龙、不见波声悄。歌韵歇，唤苏小。
神仙路远蓬莱岛。紫云深、参差禁树，有烟花绕。人世红尘西障日，百计不如归好。付乐事、与他年少。费尽柳金梨雪句，问沈香亭北何时召。心未惬，鬓先老。

又　赠张彦功
晓印霜花步。梦半醒、扶上雕鞍，马嘶人去。岚湿青丝双辔冷，缓鞚野梅江路。听画角、吹残更鼓。悲壮寒声撩客恨，甚貂裘、重拥愁无数。霜月白，照离绪。
青楼回首家何处。早山遥、水阔天低，断肠烟树。谁念天涯牢落况，轻负暖烟浓雨。记酒醒、香销时语。客里归鞯须早发，怕天寒、风急相思苦。应为我，翠眉聚。

又　赠邻人朱唐卿
多病刘郎瘦。最伤心、天寒岁晚，客他乡久。大舸翩翩何许至，元是高阳旧友。便一笑、相欢携手。为问武昌城下月，定何如、扬子江头柳。追往事，两眉皱。
烛花细翦明于昼。唤青娥、小红楼上，殷勤劝酒。昵昵琵琶恩怨语，春笋轻笼翠袖。看舞彻、金钗微溜。若见故乡吾父老，道长安、市上狂如旧。重会面，几时又。

又
弹铗西来路。记匆匆、经行十日，几番风雨。梦里寻秋秋不见，秋在平芜远树。雁信落、家山何处。万里西风吹客鬓，把菱花、自笑人如许。留不住，少年去。
男儿事业无凭据。记当年、悲歌击楫，酒酣箕踞。腰下光铓三尺剑，时解挑灯夜语。谁更识、此时情绪。唤起杜陵风月手，写江东渭北相思句。歌此恨，慰羁旅。

水龙吟　寄陆放翁
谪仙狂客何如，看来毕竟归田好。玉堂无此，三山海上，虚无缥缈。读罢离骚，酒香犹在，觉人间小。任菜花葵麦，刘郎去后，桃开处、春多少。
一夜雪迷兰棹。傍寒溪、欲寻安道。而今纵有，新诗冰柱，有知音否。想见鸾飞，如椽健笔，檄书亲草。算平生、白傅风流，未可向、香山老。

又
庆流阅古无穷，相门又见生名世。致君事业，全如忠献，经天纬地。十二年间，挺身为国，勋庸知几。便书之竹帛，铭之彝鼎，勤劳意、竟谁记。
一自平章庶政，觉人心、顿然兴起。朝廷既正，乾坤交泰，华夷欢喜。行定中原，锦衣归相，分茅□□。看貂蝉绿鬓，中书上考，过三千岁。

祝英台近
笑天涯，还倦客。欲起病无力。风雨春归，一日近一日。看人结束征衫，前呵骑马，腰剑上、陇西平贼。
鬓分白。只可归去家山，无田种瓜得。空抱遗书，憔悴小楼侧。杜鹃不管人愁，月明枝上，直啼到、枕边相觅。

柳梢青　送卢梅坡
泛菊杯深，吹梅角远，同在京城。聚散匆匆，雪边孤雁，水上浮萍。
教人怎不伤情。觉几度、魂飞梦惊。后夜相思，尘随马去，月逐舟行。

霜天晓角
霜天晓角。梦回滋味恶。酒醒不禁寒力，纱窗外、月华薄。
拥衾思旧约。无情风透幕。惟有梅花相伴，不成是、也吹落。

辘轳金井　席上赠马佥判舞姬
翠眉重扫。后房深、自唤小蛮娇小。绣带罗垂，报浓妆才了。堂虚夜悄。但依约、鼓箫声闹。一曲梅花，尊前舞彻，梨园新调。
高阳醉、玉山未倒。看鞋飞凤翼，钗梁微袅。秋满东湖，更西风凉早。桃源路杳。记流水、泛舟曾到。桂子香浓，梧桐影转，月寒天晓。

好事近　咏茶筅
谁斫碧琅玕，影撼半庭风月。尚有岁寒心在，留得数茎华发。
龙孙戏弄碧波涛，随手清风发。滚到浪花深处，起一窝香雪。

四字令
情深意真。眉长鬓青。小楼明月调筝。写春风数声。
思君忆君。魂牵梦萦。翠销香暖云屏。更那堪酒醒。

蝶恋花　赠张守宠姬
帘幕闻声歌已妙。一曲尊前，真个梅花早。眉黛两山谁为扫。风流京兆江南调。
醉得白须人易老。老去侯鲭，旧也曾年少。后夜短篷霜月晓。梦魂依约云山绕。

又
宝鉴年来微有晕。懒照容华，人远天涯近。昨夜灯花还失信。无心更唱江城引。
行过短墙回首认。醉撼花梢，红雨飞成阵。拌了为郎憔悴损。庞儿恰似江梅韵。

临江仙
满院花香晴昼永，愔愔亭户无人。谁将心绪管青春。游丝知我懒，江柳也眉颦。
近水远山都积恨，可堪芳草如茵。何曾一日不思君。无书凭朔雁，有泪在罗巾。

又
数叠小山亭馆静，落花红雨园林。画楼风月想重临。琵琶金凤语，长笛水龙吟。
青眼已伤前遇少，白头孤负知音。苔墙藓井夜沈沈。无聊成独坐，有恨即沾襟。

又
长短驿亭南北路，蒙茸醉拥驼裘。雪天行计欠人留。严风催酒醒，微雨替梅愁。
自作小词呵冻写，冷金淡衬银钩。此情知得几时休。寒云迷洛浦，残梦绕秦楼。

又　茶词
红袖扶来聊促膝，龙团共破春温。高标终是绝尘氛。两箱留烛影，一水试云痕。
饮罢清风生两腋，余香齿颊犹存。离情凄咽更休论。银鞍和月载，金碾为谁分。

江城子
海棠风韵玉梅春。小腰身。晓妆新。长是花时，犹系茜罗裙。一撮精神娇欲滴，说不似，画难真。
楼前江柳又江云。隔音尘。泪沾巾。一点征帆，烟浪渺无津。万斛相思红豆子，凭寄与，个中人。

又
淡香幽艳露华浓。晚妆慵。略匀红。春困恹恹，□□鬓云松。早是自来莲步小，新样子，为谁弓。
画堂西畔曲栏东。醉醒中，苦匆匆。卷上珠帘，依旧半床空。香炧满炉人未寝，花弄月，竹摇风。

浣溪沙　赠妓徐楚楚
黄鹤楼前识楚卿。彩云重叠拥娉婷。席间谈笑觉风生。
标格胜如张好好，情怀浓似薛琼琼。半帘花月听弹筝。

又　春晚书情
墙外蒙蒙雨湿烟。参差小树绿阴圆。残春中酒落花前。
海燕成巢终是客，鳏鱼入夜几曾眠。人间一段恶因缘。

又　留别
著意寻芳已自迟。可堪容易送春归。酒阑无奈思依依。
杨柳小桥人远别，梨花深巷月斜辉，此情惟我与君知。

又
谁把幽香透骨薰。韵高全似玉楼人。几时劝酒不深颦。
竹里绝怜闲体态，月边无限好精神。一枝斜插坐生春。

又
雾鬓云鬟已懒梳。君休乔木妾归欤。且来卖酒伴相如。
骨细肌丰周昉画，肉多韵胜子瞻书。琵琶弦索尚能无。

满庭芳
浅约鸦黄，轻匀螺黛，故教取次梳妆。减轻琶面，新样小鸾凰。每为花娇玉软，慵对客、斜倚银床。春来病，兰薰半歇，满笐舞衣裳。
悲凉。人事改，三春秾艳，一夜繁霜。似人归洛浦，云散高唐。痛念平生情分，孤负我、临老风光。罗裙在，凭谁留意，去觅反魂香。

西江月
细雨黄梅初熟，微风燕子交飞。手拈团扇写新题。心事恹恹难寄。
片月只堪供恨，双星却有重期。石榴裙子正芬菲。知为何人慵系。

又
素面偏宜酒晕，晓妆净洗啼痕。只疑身是玉梅魂。长为春风瘦损。
冉冉烟生兰渚，娟娟月挂愁村。落花飞絮耿黄昏。又是一番新恨。

又　武昌妓徐楚楚号问月索题
楼上佳人楚楚，天边皓月徐徐。呼童忙为卷虾须。试问中情几句。
圆少却因底事，缺多毕竟何如。嫦娥无语谩踌躇。飞过画栏西去。

天仙子　初赴省别妾
别酒醺醺容易醉。回过头来三十里。马儿只管去如飞，牵一会。坐一会。断送杀人山共水。
是则青衫终可喜。不道恩情拚得未。雪迷村店酒旗斜，去也是。住也是。烦恼自家烦恼你。

又
彩笔恹恹慵赋咏。斗草闲来寻小径。西园春事只供愁，当好景。成孤另。春又那知人欲病。
洗尽残妆临晚镜。淡玉一团浆水莹。强持檀板近芳樽，云遏定。君须听。低唱月来花弄影。

六州歌头　题岳鄂王庙
中兴诸将，谁是万人英。身草莽，人虽死，气填膺。尚如生。年少起河朔，弓两石，剑三尺，定襄汉，开虢洛，洗洞庭。北望帝京。狡兔依然在，良犬先烹。过旧时营垒，荆鄂有遗民。忆故将军。泪如倾。
说当年事，知恨苦，不奉诏，伪耶真。臣有罪，陛下圣，可鉴临。一片心。万古分茅土，终不到，旧奸臣。人世夜，白日照，忽开明。衮佩冕圭百拜，九泉下、荣感君恩。看年年三月，满地野花春。卤簿迎神。

又
镇长准，一都会，古扬州。升平日，珠帘十里春风、小红楼。谁知艰难去，边尘暗，胡马扰，笙歌散，衣冠渡，使人愁。屈指细思，血战成何事，万户封侯。但琼花无恙，开落几轻秋。故垒荒丘。似含羞。
怅望金陵宅，丹阳郡，山不断绸缪。兴亡梦，荣枯泪，水东流。甚时休。野灶炊烟里，依然是，宿貔貅。叹灯火，今萧索，尚淹留。莫上醉翁亭，看蒙蒙雨、杨柳丝柔。笑书生无用，富贵拙身谋。骑鹤东游。

沁园春　送辛幼安弟赴桂林官
天下稼轩，文章有弟，看来未迟。正三齐盗起，两河民散，势倾似土，国泛如杯。猛士云飞，狂胡灰灭，机会之来人共知。何为者，望桂林西去，一骑星驰。
离筵不用多悲。唤红袖佳人分藕丝。种黄柑千户，梅花万里，等闲游戏，毕竟男儿。入幕来南，筹边如北，翻覆手高来去棋。公余且，画玉簪珠履，倩米元晖。

八声甘州　送湖北招抚吴猎
问紫岩去后汉公卿，不知几貂蝉。谁能借留侯箸，著祖生鞭。依旧尘沙万里，河洛染腥膻。谁识道山客，衣钵曾传。
共记玉堂对策，欲先明大义，次第筹边。况重湖八桂，袖手已多年。望中原驱驰去也，拥十州、牙纛正翩翩。春风早，看东南王气，飞绕星躔。

四犯翦梅花　上建康钱大郎寿
水殿风凉，赐环归、正是梦熊华旦叠雪罗轻，称云章题扇西清侍宴。望黄伞、日华笼辇。金券三王，玉堂四世，帝恩偏眷。
临安记、龙飞凤舞，信神明有后，竹梧阴满。笑折花看，橐荷香红润。功名岁晚。带河与、砺山长远。麟脯杯行，狨鞯坐稳，内家宣劝。

小桃红　在襄州作
晚入纱窗静。戏弄菱花镜。翠袖轻匀，玉纤弹去，小妆红粉。画行人、愁外两青山，与尊前离恨。
宿酒醺难醒。笑记香肩并。暖借莲腮，碧云微透，晕眉斜印。最多情、生怕外人猜，拭香津微搵。

竹香子　同郭季端访旧不遇，有作
一琐窗儿明快。料想那人不在，熏笼脱下旧衣裳，件件香难赛。
匆匆去得忒煞。这镜儿、也不曾盖。千朝百日不曾来，没这些儿个采。

祝英台近　同妓游帅司东园
窄轻衫，联宝辔，花里控金勒。有底风光，都在画阑侧。日迟春暖融融，杏红深处，为花醉、一鞭春色。
对娇质。为我歌捧瑶觞，欢声动阡陌。□似多情，飞上鬓云碧。晚来约住青骢，蹋花归去，乱红碎、一庭风月。

临江仙　四景
半雨半晴模样，乍寒乍热天时。榴花香逐湿风飞。绿云翻翠浪，水急转前溪。
谁识清凉意思，珊瑚枕冷先知。秋光预若借些儿。剩催金粟闹，素魄好扬辉。

鹧鸪天
楼外云山千万重。画眉人隔小帘栊。风垂舞柳春犹浅，雪点酥胸暖未融。
携手处，又相逢。夜阑心事与郎同。一杯自劝羔儿酒，十幅销金暖帐笼。

清平乐　赠妓
忔憎憎地。一捻儿年纪。待道瘦来肥不是。宜著淡黄衫子。
唇边一点樱多。见人频敛双蛾。我自金陵怀古，唱时休唱西河。

西江月
堂上谋臣尊俎，边头将士干戈。天时地利与人和。燕可伐欤曰可。
今日楼台鼎鼐，明年带砺山河。大家齐唱大风歌。不日四方来贺。

临江仙
行道桥南无酒卖，老天犹困英雄。

糖多令
解缆蓼花湾。好风吹去帆。二十年、重过新滩。洛浦凌波人去后，空梦绕、翠屏间。
飞雾湿征衫。苍苍烟树寒。望星河、低处长安。绮陌红楼应笑我，为梅事、过江南。

贺新郎
水浴芙蓉净。护浓香、迟开半敛，靓妆临镜。长忆耶溪薰风里，年少红颜照映。夜露冷、酒随香醒。回首当时同舟侣，为相思、怕折琼瑶柄。千万缕，意难罄。
玻璃三万六千顷。洗精神、尘埃尽绝，敻然端整。浪蕊年来都慵问，爱此浓情淡性。待移种、灵根玉井。太一真人今何在，取高花、十丈供烟艇。来伴我，泛清影。

清平乐
新来塞北。传到真消息。赤地居民无一粒。更五单于争立。
维师尚父鹰扬。熊罴百万堂堂。看取黄金假钺。归来异姓真王。

西吴曲　怀襄阳
说襄阳、旧事重省。记铜驼巷陌、醉还醒。笑莺花别后，刘郎憔悴萍梗。倦客天涯，还买个、西风轻艇。便欲访、骑马山翁，问岘首、那时风景。
楚王城里，知几度轻过，摩挲故宫柳瘿。漫吊景。冷烟衰草凄迷，伤心兴废，赖有阳春古郢。乾坤谁望，陆百里路中原，空老尽英雄，肠断剑锋冷。

行香子　山水扇面
佛寺云边。茅舍山前。树阴中、酒旆低悬。峰峦空翠，溪水青连，只欠梅花，欠沙鸟，欠渔船。
无限风烟。景趣天然。最宜他。隐者盘旋。何人村墅，若个林泉。恰似欹湖，似枋口，似斜川。

望江南　元宵
元宵景，天气正融融。柳线正垂金落索，梅花初谢玉玲珑。明月映高空。
贤太守，欢乐与民同。箫鼓聒残灯火市，轮蹄踏破广寒宫。良夜莫匆匆。
