《南唐二主词》


中主李璟词


应天长
一钩初月临妆镜，蝉鬓凤钗慵不整。重帘静，层楼迥，惆怅落花风不定。
柳堤芳草径，梦断辘轳金井。昨夜更阑酒醒，春愁过却病。

望远行
玉（一作碧）砌花光锦绣（一作照眼）明，朱扉长日镇长扃。夜寒不去寝难成（一作余寒欲去梦难成），炉香烟冷自亭亭。
残月（一作辽阳月）秣陵砧，不传消息但传情。黄金窗（一作台）下忽然惊：征人归日二毛生！

浣溪沙
手卷真珠上玉钩，依前春恨锁重楼（一作眉头）。风里落花谁是主？思悠悠。
青鸟不传云外信，丁香空结雨中愁。回首绿波三楚（一作峡）莫，接天流。
按：此首一作李煜词，见《花庵词选》。

浣溪沙
菡萏香销翠叶残，西风愁起绿波间。还与韶（一作容）光共憔悴，不堪看！
细雨梦回鸡塞远（一作清漏永），小楼吹彻玉笙寒。多少（一作簌簌）泪珠无限（一作何限，一作多少）恨，倚栏杆。
按：此首一作李煜词，见《花庵词选》。


后主李煜词


虞美人
春花秋月何时了，往事知多少？小楼昨夜又东风，故国不堪回首月明中。
雕栏玉砌应犹在，只是朱颜改。问君能有几多愁？恰似一江春水向东流。

乌夜啼
昨夜风兼雨，帘帏飒飒秋声。烛残漏滴（一作断）频攲枕，起坐不能平。
世事漫随流水，算来一梦（一作梦里）浮生。醉乡路稳宜频到，此外不堪行。

一斛珠
晓（一作晚）妆初过，沉檀轻注些儿个。向人微露丁香颗。一曲清歌，暂引樱桃破。
罗袖裛残殷色可，杯深旋被香醪涴。绣床斜凭娇无那。烂嚼红茸，笑向檀郎唾。

子夜歌
人生愁恨何能免，销魂独我情何限。故国梦重归，觉来双泪垂。
高楼谁与上？长记秋晴望。往事已成空，还如一梦中。

更漏子
金雀钗，红粉面，花里暂时相见。知我意，感君怜，此情须问天。
香作穗，蜡成泪，还似两人心意。珊枕腻，锦衾寒，夜（一作觉）来更漏残。
按：此首一作温庭筠词，见《花间集》，是。

临江仙
樱桃落尽春归去，蝶翻金粉双飞。子规啼月小楼西。画帘珠箔（一作玉钩罗幕），惆怅卷金泥。
门巷寂寥人去后，望残烟草低迷。炉香闲袅凤凰儿。空持罗带，回首恨依依。

望江南
多少恨，昨夜梦魂中。还似旧时游上苑，车如流水马如龙。花月正春风。
多少泪，断脸（一作沾袖）复横颐。心事莫将和泪说（一作滴），凤笙休向泪时（一作月明）吹。肠断更无疑。
按：此首词《尊前集》、《全唐诗》、《历代诗余》均分为二阕。

清平乐
别来春半，触目柔（一作愁）肠断。砌下落梅如雪乱，拂了一身还满。
雁来音信无凭，路遥归梦难成。离恨恰（一作却）如春草，更行更远还生。

采桑子
庭（一作亭）前春逐红英尽，舞态徘徊。细雨霏微（一作霏），不放双眉时暂开。
绿窗冷静芳英（一作音）断，香印成灰。可奈情怀，欲睡朦胧入梦来。

喜迁莺
晓月堕，宿云（一作烟）微，无语枕频（原作凭）攲。梦回芳草思依依，天远雁声稀。
啼莺散，余花乱，寂寞画堂深院。片红休扫尽从伊，留待舞人归。

蝶恋花
遥夜亭皋闲信步。乍过清明，早觉伤春暮。数点雨声风约住，朦胧淡月云来去。
桃李依依春暗度。谁在秋千，笑里低低语？一片芳心千万绪，人间没个安排处。
按：此首又见双照楼本欧阳修《近体乐府》；《花庵词选》等作李世英词。

乌夜啼
林花谢了春红，太匆匆！无奈朝来寒雨晚来风。
胭脂泪，留人醉，几时重？自是人生长恨水长东！

长相思
云一涡，玉一梭。澹澹衫儿薄薄罗，轻颦双黛螺。
秋风多，雨相和。帘外芭蕉三两窠。夜长人奈何？

捣练子令
深院静，小庭空，断续寒砧断续风。无奈（一作早是）夜长人不寐，数声和月到帘栊。

浣溪沙
红日已高三丈透，金炉次第添香兽。红锦地依随步皱。
佳人舞点（一作急）金钗溜，酒恶时拈花蕊嗅。别殿遥闻箫鼓奏。

菩萨蛮
花明月暗笼（一作飞）轻雾，今宵好向郎边去。刬袜步香阶，手提金缕鞋。
画堂南畔见，一向（一作晌）偎人颤。奴（一作好）为出来难，教郎（一作君）恣意怜。

望江梅
闲梦远，南国正芳春。船上管弦江面淥，满城飞絮辊轻尘。忙（一作愁）杀看花人。
闲梦远，南国正清（一作新）秋。千里江山寒色远（一作暮），芦花深处泊孤舟。笛在月明楼。
按：此首《全唐诗》、《历代诗余》均分为二阕，调作《望江南》。

菩萨蛮
蓬莱院闭天台女，画堂昼寝人无（一作无人）语。抛枕翠云光，绣衣闻异香。
潜来珠琐动，惊觉银屏（一作鸳鸯）梦。脸慢（一作慢脸）笑盈盈，相看无限情。

菩萨蛮
铜簧韵脆锵寒竹，新声慢奏移纤玉。眼色暗相钩，秋波横欲流。
雨云深绣户，未（一作来）便谐衷素。宴罢又成空，魂迷春梦中。

阮郎归
东风吹（一作临）水日衔山，春来长是闲。落花狼籍酒阑珊，笙歌醉梦间。
珮声悄（一作春睡觉），晚妆残，凭谁（一作无人）整翠鬟？留连光景惜春颜，黄昏独倚栏。
按：此首又见冯延巳《阳春集》、欧阳修《近体乐府》。

浪淘沙
往事只堪哀，对景难排。秋风庭院藓侵阶。一任珠帘闲不卷，终日谁来？
金琐（一作剑）已沉埋，壮气蒿莱。晚凉天净月华开。想得玉楼瑶殿影，空照秦淮。

采桑子
辘轳金井梧桐晚，几树惊秋。昼（一作旧）雨新（一作如）愁，百尺虾须在玉钩。
琼窗梦断双蛾皱，回首边头。欲寄鳞游，九曲寒波不溯流。

虞美人
风回小院庭芜绿，柳眼春相续。凭栏半日独无言，依旧竹声新月似当年。
笙歌未散尊前（一作罍）在，池面冰初解。烛明香暗画楼深，满鬓清霜残雪思难任（一作禁）。

玉楼春
晚妆初了明肌雪，春殿嫔娥鱼贯列。笙箫吹断水云间，重按霓裳歌遍彻。
临春谁更飘香屑？醉拍栏杆情味（一作未）切。归时休放烛光（一作花）红，待踏马啼清夜月。

子夜歌
寻春须是先春早，看花莫待花枝老。缥色玉柔擎，醅浮盏面清。
何妨频笑粲，禁苑春归晚。同醉与闲平（一作评），诗随羯鼓成。

谢新恩
金窗力困起还慵。
按：此句王国维校勘记云：“‘金窗力困起还慵’七字，据《全唐诗》、《历代诗余》，当在第三十四阕‘新愁往恨何穷’句之下，误脱于此。”

谢新恩
秦楼不见吹箫女，空余上苑风光。粉英含蕊自低昂。东风恼我，才发一衿香。
琼窗梦◇留残日，当年得恨何长。碧栏杆外映垂杨。暂时相见，如梦懒思量。
按：此首王国维校勘记云：“此首实系《临江仙》调。”

谢新恩
樱花落尽阶前月，象床愁倚薰笼。远似去年今日，恨还同。
双鬟不整云憔翠，泪沾红抹胸。何处相思苦？纱窗醉梦中。

谢新恩
庭空客散人归后，画堂半掩珠帘。林风淅淅夜厌厌，小楼新月，回首自纤纤。
春光镇在人空老，新愁往恨何穷！（原注：下缺。一作金窗力困起还慵。）一声羌笛，惊起醉怡容。
按：此首王国维校勘记云：“此亦《临江仙》调。”

谢新恩
樱花落尽春将困，秋千架下归时。漏暗（原注：二字又疑是满阶。）斜月迟迟，花在枝。（原注：缺十二字。）彻晓纱窗下，待来君不知。

谢新恩
冉冉秋光留不住，满阶红叶暮。又是过重阳，台榭登临处。茱萸香坠，紫菊气，飘庭户，晚烟笼细雨。嗈嗈新雁咽寒（一作愁）声，愁恨年年长相似（一作侣）。

破阵子
四十年来家国，三千里地山河。凤阁龙楼连霄汉，玉树琼枝（一作琼枝玉树）作烟萝，几曾识干戈？
一旦归为臣虏，沈腰潘鬓销磨。最是仓皇辞庙日，教坊犹奏别离歌，垂泪对宫娥。

浪淘沙令
帘外雨潺潺，春意阑珊。罗衾不耐（一作暖）五更寒。梦里不知身是客，一饷（一作晌）贪欢。
独自莫凭栏，无限关（一作江）山，别时容易见时难。流水落花春去也，天上人间。

[补遗]

浣溪沙
风压轻云贴水飞，乍晴池馆燕争泥。沈郎多病不胜衣。
沙上未闻鸿雁信，竹间时有（一作听）鹧鸪啼。此情唯有落花知。
按：此首《花草粹编》、《历代诗余》等题作李璟词。也见于四印斋影印本《东坡乐府》。

浣溪沙
一曲新词酒一杯，去年天气旧亭台。夕阳西下几时回。
无可奈何花落去，似曾相识燕归来。小楼香径独徘徊。
按：此首又见晏殊《珠玉词》。毛晋汲古阁本《珠玉词》题下注云：“向误入《南唐二主词》。”

乌夜啼
无言独上西楼，月如钩。寂寞梧桐深院，锁清秋。
剪不断，理还乱，是离愁。别是一般滋味，在心头。
按：此首《花庵词选》题作李煜词。《花草粹编》引《古今词话》、《十国春秋》均认为是蜀主孟昶词。

更漏子
柳丝（一作絮）长，春雨细，花外漏声迢递。惊塞（一作寒）雁，起城乌，画屏金鹧鸪。
香雾薄，透重幙，惆怅谢家池阁。红烛背，乡帷垂，梦长君不知。
按：此首《尊前集》题作李煜词，实误。《花间集》及各选本均作温庭筠词，是。

长相思
一重山，两重山。山远天高烟水寒，相思枫叶丹。
菊花开，菊花残。寒雁高飞人未还，一帘风月闲。
按：此首《花草粹编》、《历代诗余》等均题作李煜词。也见邓肃《栟榈词》。

柳枝
风情渐老见春羞，到处芳魂感旧游。多谢长条似旧识，强垂烟穗拂人头。
按：此首张邦基《墨庄漫录》卷二云：“江南李后主（煜）常于黄罗扇上书赐宫人庆奴云（词略），想见其风流也。扇至今传在贵人家。”

后庭花破子
玉树后庭前，瑶草妆镜边。去年花不老，今年月又圆。莫教偏，和月和花，天教长少年。
按：此首四印斋本《阳春集》补遗后有附注云：“《词辨》上卷引陈氏《乐书》曰：‘《后庭花破子》，李后主、冯延巳相率为之。’此词李作冯作，惜未载明，各本选录李词，亦无此阕。”

三台令
不寐倦长更，披衣出户行。月寒秋竹冷，风切夜窗声。
按：此首沈雄《古今词话》引《教坊记》作李煜词。

捣练子
云鬓乱，晚妆残，带恨眉儿远岫攒。斜托香腮春笋嫩（一作懒），为谁和泪倚栏杆。
按：此首杨慎《词林万选》作李煜词。

浣溪沙
转烛飘蓬一梦归，欲寻陈迹怅人非。天教心愿与身违。
待月池馆空逝水，映花楼阁谩斜晖。登临不惜更沾衣。
按：此首《历代诗余》作李煜词。也见冯延巳《阳春集》。

渔父
浪花有意千重雪，桃李无言一队春。一壶酒，一竿身，世上（一作快活）如侬有几人。

渔父
一棹春风一叶舟，一纶茧缕一轻钩。花满渚，酒满瓯，万顷波中得自由。
按：以上二首《翰府名谈》、《花草粹编》、《全唐诗》、《历代诗余》均作李煜词。