　　钦定四库全书　　　　　集部十
　　东坡词　　　　　　　　词曲类一【词集之属】提要
　　【臣】等谨案东坡词一巻宋苏轼撰轼有易传诸书别着録宋史艺文志载轼词一巻马端临经籍考则称东坡词二巻此本乃毛晋所刻旧有晋跋云得金陵刋本凡附入苏黄秦栁之作俱经删去然刋削尚有未尽者如开巻阳闗曲三首已载入诗集之中乃饯李公择絶句其曰以小秦王歌之者乃唐人歌诗之法宋亦失传惟小秦王调近絶句故借其声律以歌之非别有词调谓之阳闗曲也使当时有阳闗曲一调则必自有本调之宫律何必更借小秦王乎以是收之词集未免泛滥至集中念奴娇一首朱彞尊词综据容斋随笔所载黄庭坚手书本改浪淘尽为浪声沈多情应笑我早生华发为多情应是笑我生华发因谓浪淘尽三字于调不协多情句应上四下五然考毛幵此调如算无地阆风顶皆作仄平仄岂可俱谓之未协石孝友此调云九重频念此衮衣华发周紫芝此调云白头应记得尊前倾葢亦未尝不作上四下五句晋此刻不取其説仍从旧本则特为有见矣词自晚唐五代以来以清切婉丽为宗至栁永而一变如诗家之有白居易至轼而又一变如诗家之有韩愈遂开南宋辛弃疾等一派寻源溯流不能不谓之变格然谓之不工则不可故至今日尚与花间一派并行而不能偏废也乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　东坡词
　　宋　苏轼　撰
　　阳关曲【中秋作夲名小秦王入腔卽阳关曲】
　　暮云収尽溢清寒银汉无声转玉盘此生此夜不长好明月明年何处看
　　又【军中】
　　受降城下紫髯郎戏马台南旧战场恨君不取契丹首金甲牙旗归故乡
　　又【李公择○旧刻重出】
　　济南春好雪初晴才到龙山马足轻使君莫忘霅溪女时作阳关肠防声
　　如梦令【元丰十年十二月十八日浴泗州雅熙墖下戏作如梦令阕此曲本唐庄宗制名忆仙姿嫌其名不雅故改为如梦令葢庄宗作此词卒章云如梦如梦和泪出门相送因取以为名】
　　水垢何曾相受细看两俱无有寄语揩背人尽日劳君挥肘轻手轻手居士夲来无垢
　　又【同前】
　　自净方能洗彼我自汗流呀气寄语澡浴人且共肉身游戏但洗但洗俯为人间一切
　　又【有寄】
　　为向东坡传语人在画堂深处别后有谁来雪压小桥无路归去归去江上一犂春雨
　　又【春思】
　　手种堂前桃李无限绿阴青子帘外百舌儿惊起五更春睡居士居士莫忘小桥流水
　　又【题淮山楼】
　　城上层楼疉巘城下清淮古汴举手揖吴云人与暮天俱远魂防魂防后夜松江月满
　　生查子【诉别】
　　三度别君来此别真迟暮白尽老髭须明日淮南去酒罢月随人泪湿花如雾后夜逐君还梦绕湖边路
　　昭君怨【送别】
　　谁作桓伊三弄惊破绿窗幽梦新月与愁烟满江天欲去又还不去明日落花飞絮飞絮送行舟水东流点绛唇【己已重九和苏坚○旧刻七首攷醉漾轻舟又月转乌啼俱秦淮海作或云此二词东坡有手迹流传于世遂编入东坡词然亦安知非秦词苏字耶今依宋夲删去】
　　我辈情钟古来谁似龙山宴而今楚甸戏马余飞观顾谓佳人不觉秋强半箫声远鬓云撩乱愁入参差雁
　　又【庚午重九再用前韵】
　　不用悲秋今年身健还高宴江村海甸总作空花观尚想横汾兰菊纷相半楼船逺白云飞乱空有年年雁
　　又【再和送钱公永】
　　莫唱阳关风流公子方终宴秦山禹甸缥缈真竒观北望平原落日山衔半孤防远我歌君乱一送西飞雁
　　又【杭州】
　　闲倚胡床庾公楼外峰千朶与谁同坐明月清风我别椉一来有唱应须和还知麽自从添个风月平分破
　　又【或刻贺方囘】
　　红杏飘香柳含烟翠拖金缕水边朱戸门掩黄昏烛影摇风一枕伤春绪归不去凤楼何处芳草迷归路浣溪沙【新秋○旧刻四十五首攷风压轻云贴水飞是李后主作玉椀氷寒滴露华是晏同叔作俱删去旧逸晩菊花前敛翠蛾一首今増入】
　　风卷珠帘自上钩萧萧乱叶报新秋独携纤手上高楼缺月向人舒窈窕三星当戸照绸缪香生雾縠见纤
　　柔
　　又【游蕲水清泉寺寺临兰溪溪水西流】
　　山下兰芽短浸溪松间沙路净无泥萧萧暮雨子规啼谁道人生无再少门前流水尚能西休将白发唱黄
　　鸡
　　又【真子渔父云西塞山边白鸟飞桃花流水鳜鱼肥青蒻笠绿簑衣斜风细雨不须归此语妙絶恨莫能歌者故増数语令以浣溪沙歌之○或刻黄山谷】
　　西塞山边白鹭飞散花洲外片防微桃花流水鳜鱼肥自庇一身青篛笠相随到处绿蓑衣斜风细雨不须
　　归
　　又【十一月二日雨后微雪太守徐君猷携酒见过坐上作浣溪沙三首明日酒醒雪大作又作二首】
　　覆块青青麦未苏江南云叶暗随车临臯烟景世间无雨脚半収檐防线雪林初下瓦疎珠归来氷颗乱黏
　　须
　　又【前韵】
　　醉梦昏昏晓未苏门前辘辘使君车扶头一盏怎生无废圃寒蔬挑翠羽小槽春酒冻真珠清香细细嚼梅
　　须
　　又【前韵】
　　雪里餐氊例姓苏使君载酒为囘车天寒酒色转头无荐士已闻飞鹗表报恩应不用蛇珠醉中还许揽桓
　　须
　　又【再和前韵】
　　半夜银山上积苏朝来九陌带随车涛江烟渚一时无空腹有诗衣有结湿薪如桂米如珠冻吟谁伴撚髭
　　须
　　又【前韵】
　　万顷风涛不记苏雪晴江上麦千车但令人饱我愁无翠袖倚风萦柳絮绛唇得酒烂樱珠尊前呵手镊霜
　　须
　　又【九月九日二首】
　　珠桧丝杉冷欲霜山城歌舞助凄凉且餐山色饮湖光共挽朱轓留半日强揉青蕋作重阳不知明日为谁
　　黄
　　又【和前韵】
　　霜鬓真堪插拒霜哀弦危柱作伊凉暂时流转为风光未遣清尊空北海莫因长笛赋山阳金钗玉腕泻鹅
　　黄
　　又【有感】
　　傅粉郎君又粉奴莫教施粉与施朱自然氷玉照香酥有客能为神女赋慿君送与雪儿书梦魂东去觅桑
　　榆
　　又【咏橘】
　　菊暗荷枯一夜霜新苞绿叶照林光竹篱茆舍出青黄香雾噀人惊半破清泉流齿怯初尝吴姬三日手犹
　　香
　　又【公守湖辛未上元日作防于伽蓝中时长老法惠在座人有献剪伽花防甚竒谓有初春兴因作浣溪沙二首寄袁公济】
　　雪颔霜髯不自惊更将剪防发春荣羞颜未醉已先頳莫唱黄鸡并白髪且呼张友唤殷兄有人归去欲卿
　　卿
　　又【和前韵】
　　料峭东风翠幕惊云何不饮对公荣水精盘莹玉鳞頳花影莫辜三夜月朱颜未称五年兄翰林子墨主人
　　卿
　　又【徐门石潭谢雨道上作五首】
　　照日深红防见鱼连溪绿暗晩藏乌黄童白叟聚睢盱麋鹿逢人虽未惯猿猱闻鼓不须呼归家説与采桑
　　姑
　　又
　　旋抹红妆看使君三三五五棘篱门相挨踏破蒨罗裙老幼扶携収麦社乌鸢翔舞赛神村道逢醉叟卧黄
　　昏
　　又
　　麻叶层层檾叶光谁家煑茧一村香隔篱娇语络丝娘垂白杖藜擡醉眼捋青捣麨软饥肠问言豆叶几时
　　黄
　　又
　　蔌蔌衣巾落枣花村南村北响缲车牛衣古柳卖黄瓜酒困路长惟欲睡日高人渴谩思茶敲门试问野人
　　家
　　又
　　软草平莎过雨新轻沙走马路无尘何时収拾耦畊身日防桑麻光似泼风来蒿艾气如薰使君元是此中
　　人
　　又【春情】
　　道字娇讹苦未成未应春阁梦多情朝来何事绿鬟倾防索身轻长趂燕红窗睡重不闻莺困人天气近清
　　明
　　又【菊节别元素】
　　缥缈危楼紫翠间良辰乐事苦难全感时怀旧独凄然璧月琼枝空夜夜菊花人貌自年年不知来岁与谁
　　看
　　又【春情】
　　桃李溪边驻画轮鹧鸪声里倒清尊夕阳虽好近黄昏香在衣裳妆在臂水连芳草月连云几人归去不销
　　魂
　　又【荷花】
　　四面垂杨十里荷问君何处最花多画楼南畔夕阳和天气乍凉人寂寞光阴须得酒消磨且来花里听笙
　　歌
　　又【赠闾邱朝议时过徐州】
　　一别姑苏已四年秋风南浦送归船画帘重见水中仙霜鬓不须催我老杏花依旧驻君颜夜阑相对梦魂
　　间
　　又【有赠】
　　惟见眉间一点黄诏书催发羽书忙从教娇泪洗红妆上殿云霄生羽翼论兵齿颊带风霜归来衫袖有天
　　香
　　又【忆旧】
　　长记鸣琴子贱堂朱颜绿髪映垂杨如今秋鬓数茎霜聚散交游如梦寐升沉闲事莫思量仲卿终不避桐
　　乡
　　又【绍圣元年十月十三日与程乡令侯晋叔归安簿谭汲游大口寺野饮松下设松黄汤作此阕余近酿酒名万家春盖岭南万戸酒也】
　　罗袜空飞洛浦尘锦袍不见谪仙神携壶借草亦天真玉粉轻黄千岁药雪花浮动万家春醉归江路野梅
　　新
　　又【重九】
　　白雪清词出坐间爱君才器两俱全异乡风景却依然可恨相逢能几日不知重防是何年茱茰子细更重
　　看
　　又【元丰七年十月二十四日从泗州刘倩叔游南山】
　　细雨斜风作晓寒淡烟疎柳媚晴滩入淮清洛渐漫漫雪沫乳花浮午盏蓼芽蒿笋试春盘人间有味是清
　　欢
　　又【送梅庭老赴潞州学官】
　　门外东风雪洒裾山头囘首望三吴不应弹铗为无鱼上党从来天下脊先生元是古之儒时平不用鲁连
　　书
　　又【徐州藏春阁园中】
　　惭愧今年二麦丰千畦翠浪舞晴空化工余力染夭红归去三公应倒载阑街拍手笑儿童甚时名作锦薰
　　笼
　　又【扬州赏芍药樱桃】
　　芍药樱桃两鬬新名园高会送芳辰洛阳初夏广陵春红玉半开菩萨面丹砂秾点柳枝唇尊前还有个中
　　人
　　又【赠楚守田待制小鬟】
　　学画鵶儿正妙年阳城下蔡困嫣然慿君莫唱短因缘雾帐吹笙香嫋嫋霜庭按舞月娟娟曲终红袖落双
　　缠
　　又【和前韵】
　　一梦江湖费五年归来风物故依然相从一醉是前缘迁客不应常眊矂使君为出小婵娟翠鬟聊着小诗
　　纒
　　又【端午】
　　轻汗微微透碧纨明朝端午浴芳兰流香涨腻满晴川防线轻纒红玉臂小符斜挂绿云鬟佳人相见一千
　　年
　　又【感旧】
　　徐邈能中酒圣贤刘伶席地幕青天潘郎白璧为谁连无可奈何新白髪不如归去旧青山恨无人借买山
　　钱
　　又【自适】
　　倾葢相逢胜白头故山空复梦松楸此心安处是菟裘卖劒买牛真欲老乞浆得酒更何求愿为辞社宴春
　　秋
　　又【寓意和前韵】
　　炙手无人傍屋头萧萧晩雨脱梧楸谁怜季子敝貂裘顾我已无当世望似君须向古人求岁寒松栢肯惊
　　秋
　　又【即事】
　　画隼横江喜再游老鱼跳槛识清讴流年未肯付东流黄菊篱边无怅望白云乡里有温柔挽囘霜鬓莫教
　　休
　　又【方响】
　　花满银塘水漫流犀槌玉板奏凉州顺风环佩过秦楼逺汉碧云轻漠漠今宵人在鹊桥头一声敲彻绛河
　　秋
　　又【端午】
　　【阙】袂轻风不破尘玉簪犀璧醉佳辰一番红粉【阙】谁新团扇只堪题往事新丝那解系行人酒阑滋味似残
　　春
　　又
　　几共查梨到雪霜一经题品便生光木奴何处避雌黄北客有来初未识南金无价喜新尝含滋嚼句齿牙
　　香
　　又
　　山色横侵蘸晕霞湘川风静吐寒花远林屋散【阙】啼鸦梦到故园多少路酒醒南望隔天涯月明千里照平
　　沙
　　又【重阳○旧刻逸】
　　晩菊花前敛翠蛾挼花传酒缓声歌柳枝团扇别离多拥髻凄凉论旧事防随织女度银梭当年今夕奈愁
　　何
　　减字木兰花【自钱塘被召林子中作郡守有防坐中营妓出牒郑容求落籍高莹求从良子中呈东坡东坡索笔为减字木兰花书牒后时用郑容落籍高莹从良八字于句端也兼赠润守许仲途】
　　郑庄好客容我尊前先堕帻落笔生风籍籍声名不负公　高山白早莹骨氷肤那解老从此南徐良夜清风月满湖
　　又【寓意】
　　云鬟倾倒醉倚阑干风月好慿仗相扶误入仙家碧玉壶　连天衰草不走湖南西去道一舸姑苏便逐防夷去得无
　　又【荔枝】
　　闽溪珍献过海云防来似箭玉座金盘不贡竒葩四百年　轻红酿白雅称佳人纤手擘骨细肌香恰是当年十八娘
　　又【送东武令赵晦之】
　　贤哉令尹三仕已之无喜愠我独何人犹把虚名玷搢绅　不如归去二顷良田无觅处归去来兮待有良田是几时
　　又【送别】
　　玉觞无味中有佳人千点泪学道忘忧一念还成不自由　如今未见归去东园花似霰一语相开匹似当初本不来
　　又【送赵令】
　　春光亭下流水如今何在也岁月如梭白首相看拟奈何　故人重见世事年来千万变官况阑惭愧青松守岁寒
　　又【过吴兴李公择生子三日防客作此词戏之】
　　惟熊佳梦释氏老君防抱送壮气横秋未满三朝已食牛　犀钱玉果利市平分沾四座多谢无功此事如何到得侬
　　又【得书】
　　晓来风细不防鹊声来报喜却羡寒梅先觉春风一夜来　香牋一纸写尽囘纹机上意欲巻重开读徧千囘与万囘
　　又【送别】
　　天台旧路应恨刘郎来又去别酒频倾忍听阳关第四声　刘郎未老怀恋仙乡重得到只恐因循不见如今劝酒人
　　又【钱塘西湖有诗僧清顺居其上自名藏春坞门前有二古松各有凌霄花络其上顺常昼卧其下子瞻为郡一日屏骑从过之松风骚然顺指落花觅句子瞻为赋此词】
　　双龙对起白甲苍髯烟雨里疎影微香下有幽人昼梦长　湖风清软双鹊飞来争噪晩翠红轻时下凌霄百尺英
　　又【赠小鬟琵琶】
　　琵琶絶艺年记都来十一二拨弄么弦未解将心指下传　主人嗔小欲向东风先醉倒已属君家且更从容等待他
　　又【立春】
　　春牛春杖无限春风来海上便与春工染得桃红似肉红　春幡春胜一阵春风吹酒醒不似天涯卷起杨花似雪花
　　又【雪词】
　　雪容皓白破晓玉英纷似织风力无端欲学杨花更耐寒　相如未老梁苑犹能陪俊少莫惹闲愁且折江梅上小楼
　　又
　　玉房金蕋宜在玉人纤手里淡月朦胧更有微微弄袖风　温香熟美醉慢云鬟垂两耳多谢春工不是花红是玉红
　　又【春月】
　　春庭月午摇荡香醪光欲舞歩转回廊半落梅花婉娩香　轻风薄雾总是少年行乐处不似秋光只与离人照防肠
　　又【赠胜之】
　　天然宅院赛了千千并万万説与贤知表德元来是胜之　今来十四海里猴儿奴子是要睹休痴六只骰儿六点儿
　　又【琴】
　　神闲意定万籁収声天地静玉指氷弦未动宫商意已传　悲风流水写出寥寥千古意归去无眠一夜余音在耳边
　　又
　　银筝旋品不用纒头千尺锦妙思如泉一洗闲愁十五年　为公少止起舞属公公莫起风里银山摆撼鱼龙我自闲
　　又【赠君猷家姬】
　　柔和性气雅称佳名呼懿懿解舞能讴絶妙年中有品流　眉长眼细淡淡梳妆新绾髻懊恼风情春着花枝百态生
　　又
　　莺初解语最是一年春好处微如酥草色遥看近却无　休辞醉倒花不看开人易老莫待春囘颠倒红英间绿苔
　　又
　　江南游女问我何年归得去细风微两足如霜挽纻衣　江亭夜语喜见京华新様舞莲歩轻飞迁客今朝始是归
　　又【赠徐君猷三侍人一妩卿】
　　娇多媚防体柳轻盈千万态殢主尤宾敛黛含嚬喜又嗔　徐君乐饮笑谑从伊情意恁脸嫩肤红花倚朱阑裹住风
　　又【胜之】
　　双鬟绿坠娇眼横波眉黛翠妙舞蹁跹掌上身轻意态妍　曲穷力困笑倚人防香喘喷老大逢欢昏眼犹能仔细防
　　又【庆姬】
　　天真雅丽容态温柔心性慧响亮歌喉遏住行云翠不収　妙词佳曲啭出新声能防续重客多情满劝金巵玉手擎
　　诉衷情【送述古迓元素】
　　钱塘风景古来竒太守例能诗先驱负弩何在心已浙江西　花尽后叶飞时凄凄若为情绪更问新官向旧官啼
　　又【海棠○或刻晏同叔】
　　海棠珠缀一重重清晓近帘栊胭脂谁与匀淡偏向脸边浓　看叶嫩惜花红意无穷如花似叶岁岁年年共占春风
　　又【琵琶女】
　　小莲初上琵琶弦弹破碧云天分明绣阁幽恨都向曲中传　肤莹玉鬓梳蝉绮窗前素蛾今夜故故随人似鬬婵娟
　　菩萨鬘【歌妓】
　　绣帘高卷倾城出灯前防滟横波溢皓齿发清歌春山入翠蛾　凄音休怨乱我已先偷玩梅蕚月窗虚累累一串珠
　　又
　　碧纱微露纤纤玉一曲云和湘水绿越调变新声龙吟彻骨清　夜长残酒醒顿觉霜袍冷不见意中人新啼压旧痕
　　又【西湖】
　　秋风湖上萧萧雨使君欲去还留住今日谩留君明朝愁杀人　尊前千点泪洒向长河水不用敛双蛾路人啼更多
　　又【杭妓往苏】
　　玉童西迓浮邱伯洞天冷落秋萧瑟不用许飞琼瑶台空月明　清香凝夜宴借与韦郎看莫便过姑苏扁舟下五湖
　　又【阙文】
　　天怜豪俊【原缺】　　　　向松江满【缺】景为淹留从君都占秋　身闲惟【缺】　　　遨游首帝梦【缺】　　匆匆归去时
　　又【代妓送陈述古】
　　娟娟缺月西南落相思拨防琵琶索枕泪梦魂中觉来眉晕重　画堂堆烛泪长笛吹新水醉客各西东应思陈孟公
　　又【感旧】
　　玉笙不受珠唇防离声凄咽胸填满遗恨几千秋恩留人不留　他年京国酒泪攀枯柳莫唱短因縁长安远似天
　　又【新月】
　　画檐初挂弯弯月孤光未满先忧缺还认玉帘钩天孙梳洗楼　佳人言语好不愿求新巧此恨固应知愿人无别离
　　又【七夕】
　　风回仙【原缺】开扇更阑月坠星河转枕上梦魂惊晓檐疎雨零　相逢虽草草长共天难老终不羡人间人间夜似年
　　又【有寄】
　　城隅静女何人见先生日夜歌彤管谁识蔡姬贤江南顾彦先　先生那久困汤沐须名郡惟有谢夫人从来见拟伦
　　又
　　买田阳羡吾将老从来只为溪山好来往一虚舟聊随物外游　有书仍懒着水调歌归去筋力不辞诗要须风雨时
　　又【囘文】
　　落花闲院春衫薄薄衫春院闲花落迟日恨依依依依恨日迟　梦囘鸎舌弄弄舌鸎囘梦邮便问人羞羞人问便邮
　　又【夏景囘文】
　　火云凝汗挥珠颗颗珠挥汗凝云火琼防碧纱轻轻纱碧防琼　晕腮嫌枕印印枕嫌腮晕闲照晩妆残残妆晩照闲
　　又【囘文】
　　峤南江浅红梅小小梅红浅江南峤窥我向疎篱篱疎向我窥　老人行即到到即行人老离别惜残枝枝残惜别离
　　又【囘文春闺怨】
　　翠鬟斜幔云垂耳耳垂云幔斜鬟翠春晩睡昏昏昏昏睡晩春　细花梨雪坠坠雪梨花细颦浅念谁人人谁念浅颦
　　又【囘文夏闺怨】
　　柳庭风静人眠昼昼眠人静风庭柳香汗薄衫凉凉衫薄汗香　手红氷腕藕藕腕氷红手郎笑藕丝长长丝藕笑郎
　　又【囘文秋闺怨】
　　井梧双照新妆冷冷妆新照双梧井羞对井花愁愁花井对羞　影孤怜夜永永夜怜孤影楼上不宜愁愁宜不上楼
　　又【囘文冬闺怨】
　　雪花飞防融香颊颊香融防飞花雪欺雪任单衣衣单任雪欺　别时梅子结结子梅时别归不恨开迟迟开恨不归
　　又
　　娟娟侵鬓妆痕浅双颦相媚弯如剪一瞬百般宜无论笑与啼　酒阑思翠被特故腾腾地生怕促归轮微波先泥人
　　又【咏足】
　　涂香莫惜莲承歩长愁罗袜凌波去只见舞回风都无行处踪　偷穿宫様稳并立双趺困纤妙説应难须从掌上看
　　又
　　玉镮坠耳黄金饰轻衫罩体香罗碧缓歩困春醪春融脸上桃　花钿从委地谁与郎为意长爱月华清此时憎月明
　　采桑子【润州东景楼与孙巨源相遇】
　　多情多感仍多病多景楼中樽酒相逢乐事囘头一笑空　停杯且听琵琶语细撚轻拢醉脸春融斜照江天一抹红
　　卜算子【感旧】
　　蜀客到江南长忆吴山好吴蜀风流自古同归去应须早　还与去年人共借西湖草莫惜尊前仔细看应是容颜老
　　又【惠州有温都监女颇有色年十六不肯嫁人闻坡至甚喜毎夜闻坡讽咏则徘徊窗下坡觉而推窗则其女逾墙而去坡从而物色之曰吾当呼王郎与之子为婣未几而坡过海女遂卒于沙滩侧坡囘惠为赋此词】
　　缺月挂疎桐漏防人初静时见幽人独往来缥缈孤鸿影　惊起却囘头有恨无人省拣尽寒枝不肯栖寂寞沙洲冷【一刻枫落吴江冷】
　　好事近【送君猷】
　　红粉莫悲啼俯仰半年离别看取雪堂坡下老农夫凄切　明年春水漾桃花柳防隘舟楫从此满城歌吹看黄州阗咽
　　又【元刻不载】
　　烟外倚危楼初见远灯明灭却跨玉虹归去看洞天星月　当时张范风流在况一樽浮雪莫问世间何事与劎头微吷
　　又【湖上】
　　湖上晴时秋水半篙初没朱槛俯窥寒鉴照衰颜华髪　醉中欲堕白纶巾溪风漾流月独棹小舟归去任烟波飘兀
　　华清引【感旧】
　　平时十月幸莲汤玉甃琼梁五家车马如水珠玑满路防　翠华一去掩方床独留烟树苍苍至今清夜月依旧过缭墙
　　谒金门【秋夜】
　　秋帷里长漏伴人无寐低玉枕凉轻绣被一番秋气味晓色又侵窗纸窗外鸡声初起声断几声还到耳已
　　明声未已
　　又【秋兴】
　　秋池阁风傍晓庭帘幙霜叶未衰吹未落半惊鸦喜鹊自笑浮名情薄似与世人疎略一片嬾心双嬾脚好
　　教闲处着
　　又【秋感】
　　今夜雨断送一年残暑坐听潮声来别浦明朝何处去辜负金尊绿醑来岁今宵圆否酒醒梦囘愁几许夜
　　阑还独语
　　清平乐【秋词】
　　清淮浊汴更在江西防红斾到时黄叶乱霜入梁王故苑　秋原何处携壶停骖访古踟蹰双庙遗风尚在漆园傲吏应无
　　双荷叶
　　双溪月清光偏照双荷叶双荷叶红心未偶绿衣偷结背风迎雨泪珠滑轻舟短櫂先秋折先秋折烟鬟未
　　上玉杯微缺
　　更漏子【送孙巨源】
　　水涵空山照市西汉二疎乡里新白髪旧黄金故人恩义深　海东头山尽处自古客槎来去槎有信赴秋期使君行不归
　　占春芳
　　红杏了夭桃尽独自占春芳不比人间兰麝自然透骨生香　对酒莫相忘似佳人兼合明光只忧长笛吹花落除是宁王
　　乌夜啼【寄远】
　　莫怪归心甚速西湖自有蛾眉若见故人须细説白髪倍当时　小郑非常强记二南依旧能诗更有鲈鱼堪切脍儿辈莫教知
　　阮郎归【初夏】
　　绿槐高柳咽新蝉薰风初入弦碧纱窗下水沉烟棊声惊昼眠　微雨过小荷翻榴花开欲然玉盆纤手弄清泉琼珠碎又圆
　　又【集句梅花○旧重刻醉桃源香腮作宫妆莫春作莫云】
　　暗香浮动月黄昏堂前一树春东风何事入西邻儿家常闭门　雪肌冷玉容真香腮粉未匀折花欲寄陇头人江南日莫春
　　又【苏州席上作】
　　一年三度过苏台清尊长是开佳人相问苦相猜这囘来不来　情未尽老先催人生真可咍他年桃李阿谁栽刘郎双鬓摧
　　虞美人影【莫春】
　　华胥梦断人何处听得鸎啼红树几点蔷薇香雨寂寞闲庭戸　防风不解留花住片片着人无数楼上望春归去芳草迷归路
　　西江月【真觉赏瑞香】
　　公子眼花乱发老夫鼻观先通领巾飘下瑞香风惊起谪仙春梦　后土祠中玉蕋蓬莱殿后鞓红此花清絶更纤秾把酒何人心动
　　又【坐客见和复次韵】
　　小院朱栏几曲重城画鼓三通更看微月转光风归去香云入梦　翠袖争浮大白皁罗半插斜红灯花零落酒花秾妙语一时飞动
　　又【再用前韵戏曹子方坐客云瑞香为紫丁香遂以此曲辩证之】
　　恠此花枝怨泣托君诗句名通慿将草木记吴风继取相如云梦　点笔袖沾醉墨谤花面有慙红知君却是为情秾怕见此花撩动
　　又
　　闻道双衔凤带不妨单着鲛绡夜香知与阿谁烧怅望水沉烟袅　云鬓风前绿巻玉顔醉里红潮莫教空度可怜宵月与佳人共撩
　　又【重九】
　　点点楼头细雨重重江外平湖当年戏马防东徐今日凄凉南浦　莫恨黄花未吐且教红粉相扶酒阑不必看茱萸頫仰人间今古
　　又【送茶并谷帘与王胜之】
　　龙焙今年絶品谷帘自古珍泉雪芽双井散神仙苗裔来从北苑　汤发云腴酽白盏浮花乳轻圆人间谁敢更争妍鬬取红窗粉面
　　又【姑熟再见胜之次前韵○或刻山谷词】
　　别梦已随流水泪巾犹裛香泉相如依旧是臞仙人在瑶台阆苑　花雾萦风缥缈歌珠滴水清圆蛾眉新作十分妍走马归来便面
　　又【黄州中秋】
　　世事一场大梦人生几度秋凉夜来风叶已鸣廊看取眉头鬓上　酒贱常愁客少月明多被云妨中秋谁与共孤光把醆凄然北望
　　又【送钱待制】
　　莫叹平原落落且应去鲁迟迟与君各记少年时须信人生如寄　白髪千茎相送深杯百罚休辞拍浮何用酒为池我已为君德醉
　　又【梅花】
　　玉骨那愁瘴雾氷肌自有仙风海仙时遣探芳樷倒挂绿毛么凤　素面翻嫌粉涴洗妆不褪唇红高情已逐晓云空不与梨花同梦【惠州梅花上珍禽曰倒挂子似绿毛凤而小】
　　又【春夜行蕲水中过酒家饮酒醉乘月至一溪桥上解鞍曲肱少休及觉已晓乱山葱茏不谓人世也书此词于桥柱上】
　　照野弥弥浅浪横空暧暧微霄障泥未解玉骢骄我欲醉眠芳草　可惜一溪明月莫教踏碎琼瑶解鞍欹枕绿杨桥杜宇数声春晓
　　又【平山堂】
　　三过平山堂下半生弹指声中十年不见老仙翁壁上龙蛇飞动　欲吊文章太守仍歌杨柳春风休言万事转头空未转头时皆梦
　　又【苏州交代林子中席上作】
　　昨日扁舟京口今朝马首长安旧官何物与新官只有湖山公案　此景百年几变个中下语千难使君才气巻波澜与把新诗判断
　　少年游【端午赠黄守徐君猷】
　　银塘朱槛麴尘波圆绿巻新荷兰条荐浴菖花酿酒天气尚清和　好将沉醉酬佳节十分酒十分歌狱草烟深讼庭人悄无恡宴游过
　　又【黄之侨人郭氏毎岁正月迎紫姑神以箕为腹箸为口画灰盘中为诗敏捷立成余往观之神请予作少年游乃以此戏之】
　　玉肌铅粉傲秋霜凖拟凤呼凰伶伦不见清香未吐且糠粃吹扬　到处成双君独只空无数烂文章一点香檀谁能借箸无复似张良
　　又【润州作】
　　去年相送余杭门外飞雪似杨花今年春尽杨花似雪犹不见还家　对酒卷帘邀明月风露透窗纱恰似嫦娥怜双燕分明照画梁斜
　　瑶池燕【琴曲有瑶池燕变其词作闺怨寄陈季常】
　　飞花成阵春心困寸寸别肠多少愁闷无人问偷啼自揾残妆粉　抱瑶琴寻出新韵玉纤趁南风未解幽愠低云鬓眉峰敛晕娇和恨
　　南柯子【游赏】
　　山与歌眉敛波同醉眼流游人都上十三楼不羡竹西歌吹古扬州　菰黍连昌歜琼彞倒玉舟谁家水调唱歌头声绕碧山飞去晩云留
　　又【湖景和前韵】
　　古岸开青葑新渠走碧流防看光满万家楼记取他年扶路入西州　佳节连梅余生寄叶舟只将菱角与鸡头更有月明千顷一时留
　　又【寓意】
　　雨暗初疑夜风囘忽报晴淡云斜照着山明细草软沙溪路马蹄轻　卯酒醒还困仙材梦不成蓝桥何处觅云英只有多情流水伴人行
　　又【和前韵】
　　日出西山雨无晴又有晴乱山深处过清明不见防绳花板细腰轻　尽日行桑野无人与目成且将新句琢琼英我是世间闲客此闲行
　　又【再用前韵】
　　带酒冲山雨和衣睡晩晴不知钟鼓报天明梦里栩然蝴蝶一身轻　老去才都尽归来计未成求田问舍笑豪英自爱湖边沙路免泥行
　　又【晩春】
　　日薄花房绽风和麦浪轻夜来微洗郊坰正是一年春好近清明　已改煎茶火犹调入粥饧使君高防有余清此乐无声无味最难名
　　又【八月十八日观潮】
　　海上乘槎侣仙人蕚绿华飞升元不用丹砂住在潮头来处天涯　雷辊夫差国云翻海若家坐中安得弄琴牙写取余声归向水仙夸
　　又【再用前韵】
　　苒苒中秋过萧萧两鬓华寓身化世一尘沙笑看潮来潮去了生涯　方士三山路渔人一叶家早知身世两聱牙好伴骑鲸公子赋雄夸
　　又【东坡守钱塘无日不在西湖尝携妓谒大通禅师大通愠形于色东坡作长短句令妓歌之】
　　师唱谁家曲宗风嗣阿谁借君拍板与门捶我也逢场作戏莫相疑　溪女方偷眼山僧莫贬眉却愁弥勒下生迟不见老婆三五少年时
　　又【别润州许仲途】
　　欲执河梁手还升月旦堂酒阑人散月侵廊北客明朝归去雁南翔　窈窕高明玉风流郑季庄一时分散水云乡惟有落花芳草防人肠
　　又【湖州作】
　　山雨潇潇过溪桥浏浏清小园幽榭枕苹汀门外月华如水防舟横　岧防霜花尽江湖雪阵平两山遥指海门青囘首水云何处觅孤城
　　又【莫春】
　　紫陌寻春去红尘拂面来无人不道看花囘惟见石榴新蕋一枝开　氷簟堆云髻金樽滟玉醅绿阴青子莫相催留取红巾千点照池台
　　又【黄州腊月八日饮怀民小阁】
　　卫霍元勲后韦平外族贤吹笙只合在缑山闲驾防鸾归去趁新年　烘暖烧香阁轻寒浴佛天他年一醉画堂前莫忘故人顦顇老江边
　　又【有感】
　　笑怕蔷薇罥行忧宝瑟僵美人依约在西厢只恐暗中迷路认余香　午夜风翻幔三更月到床簟纹如水玉肌凉何物与侬归去有残妆
　　又【感旧】
　　才恨谁云短绵绵岂易裁半年眉绿未防开明月好风闲处是人猜　春消残冻温风到冷灰樽前一曲为谁哉留取曲中一拍待君来
　　又【楚守周豫出舞鬟因作二首赠之】
　　绀绾双蟠髻云欹小偃巾轻盈红脸小腰身叠鼓忽催花拍鬬精神　空濶轻红歇风和约柳春蓬山才调最清新胜似纒头千锦共藏珍
　　又【同前】
　　琥珀装腰佩龙香入领巾只应飞燕是前身共看剥葱纤手舞凝神　柳絮风前转梅花雪里春鸳鸯翡翠两争新但得周郎一顾胜珠珍
　　又【舞妓】
　　云鬓裁新绿霞衣曳晓红待歌凝立翠筵中一朶彩云何事下巫峰　趁拍鸾飞镜囘身燕漾空莫翻红袖过帘栊怕被杨花勾引嫁东风
　　又
　　见説东园好能消北客愁虽非吾土且登楼行尽江南南防此淹留　短日明枫缬清香暗菊毬流年囘首付东流慿仗挽囘潘鬓莫教秋
　　望江南
　　春未老风细柳斜斜试上超然台上看半壕春水一城花烟雨暗千家　寒食后酒醒却咨嗟休对故人思故国且将新火试新茶诗酒趁年华
　　又【莫春】
　　春已老春服几时成曲水浪低蕉叶稳舞雩风软苎罗轻酣咏乐升平　微雨过何处不催耕百舌无言桃李尽柘枝深处鹁鸪鸣春色属芜菁
　　浪淘沙【探春】
　　昨日出东城试探春情墙头红杏暗如倾槛内羣芳芽未吐早已囘春　绮陌敛香尘雪霁前村东君用意不辞辛料想春光先到处吹绽梅英
　　鹧鸪天【时谪黄州○旧刻三首攷西塞山前白鹭飞一首是黄山谷作今删去】
　　林断山明竹隐墙乱蝉衰草小池塘翻空白鸟时时见照水红蕖细细香　村舍外古城傍杖藜徐歩转斜阳慇懃昨夜三更又得浮生一日凉
　　又【陈公密出侍儿素娘歌紫玉箫曲劝老人酒老人饮尽因为赋此词】
　　笑撚红牙亸翠翘扬州十里最妖娆夜来绮席亲曾见撮得精神滴滴娇　娇后眼舞时腰刘郎几度欲魂消明朝酒醒知何处肠断云间紫玉箫
　　玉楼春【次欧公西湖韵】
　　霜余已失长淮阔空听潺潺清濑咽佳人犹唱醉翁词四十三年如电抹　草头秋露流珠滑三五盈盈还二八与予同是识翁人惟有西湖波底月
　　又【次马中玉韵】
　　知君仙骨无寒暑千载相逢犹旦暮故将别语恼佳人要看梨花枝上　落花已逐回风去花本无心莺自诉明朝归路下塘西不见莺啼花落处
　　又【宿造口闻夜寄子由才叔】
　　梧桐叶上三更雨惊破梦魂无覔处夜凉枕簟已知秋更听寒蛩促机杼　梦中厯厯来时路犹在江亭醉歌舞尊前必有问君人为道别来心与绪
　　又
　　元宵似是欢游好何况公庭民讼少万家游赏上春台十里神仙迷海岛　平原不似高阳傲促席雍容陪语笑坐中有客最多情不惜玉山醉倒
　　又
　　经旬未识东君信一夕薰风来解愠红绡衣薄麦秋寒绿绮韵低梅雨润　瓜头绿染山光嫩弄色金桃新傅粉日高慵卷水晶帘犹带春醪红玉困
　　又【上三调元刻不载】
　　高平四面开雄垒三月风光初觉媚园中桃李使君家城上亭台游客醉　歌翻杨柳金尊沸饮散凭阑无限意云深不见玉关遥草细山重残照里
　　南乡子【春情】
　　晩景落琼杯照眼云山翠作堆认得岷峨春雪浪初来万顷蒲萄涨渌醅　暮雨暗阳台乱洒高楼湿粉腮一阵东风来卷地吹回落照江天一半开
　　又【梅花词和杨元素】
　　寒雀满疎篱争抱寒柯看玉蕤忽见客来花下坐惊飞踏散芳英落酒巵　痛饮又能诗坐客无氊醉不知花尽酒阑春到也离离一点微酸已着枝
　　又【席上劝李公择酒】
　　不到谢公台明月清风好在哉旧日髯孙何处去重来短李风流更上才　秋色渐摧頺满院黄英映酒杯看取桃花春二月争开尽是刘郎去后栽
　　又【重九涵辉楼呈徐君猷】
　　霜降水痕収浅碧鳞鳞露远洲酒力渐消风力软飕飕破帽多情却恋头　佳节若为酬但把清尊断送秋万事到头都是梦休休明日黄花蝶也愁
　　又【送述古】
　　囘首乱山横不见居人只见城谁似临平山上墖亭亭迎客西来送客行　临路晩风清一枕初寒梦不成今夜残灯斜照处荧荧秋雨晴时泪不晴
　　又【有感】
　　氷雪透香肌姑射仙人不似伊濯锦江头新样锦非宜故着寻常淡薄衣　防日下重帏春睡香凝索起迟曼倩风流缘底事当时爱被西真唤作儿
　　又【和杨元素】
　　东武望余杭云海天涯两杳茫何日功成名遂了还乡醉笑陪公三万场　不用诉离觞痛饮从来别有肠今夜送归灯火冷河塘堕泪羊公却姓杨
　　又【自述】
　　凉簟碧纱防一枕清风昼睡余卧听晩衙无一事徐徐读尽牀头几巻书　搔首赋归欤自觉功名嬾更疎若问使君才与术何如占得人间一味愚
　　又【沈强辅雯上出犀丽玉作胡琴送元素还朝同子野各赋一首】
　　裙带石榴红却水慇懃解赠侬应许逐鸡鸡莫怕相逢一点灵犀必暗通　何处遇良工琢刻天真半欲空愿作龙香双凤拨轻拢长在环儿白雪胷
　　又【赠行】
　　旌斾满江湖诏发楼船万舳舻投笔将军因笑我迂儒帕首腰刀是丈夫　粉泪怨离居喜子垂窗报捷书试问伏波三万语何如一斛明珠换绿珠
　　又【双荔枝】
　　天与化工知赐得衣裳总是绯毎向华堂深处见怜伊两个心肠一片儿　自小便相随绮席歌筵不暂离苦恨人人分析破东西怎得成双似旧时
　　又【集句】
　　寒玉细凝肤【吴融】清歌一曲倒金壶【郑谷】杏叶菖条徧相识【李啇隐】争如豆防花梢二月初【杜牧】　年少即须臾【白居昜】芳时偷得醉工夫【白居易】罗帐细垂银烛背【韩渥】欢娱豁得平生俊气无【杜牧】
　　又【集句】
　　怅望送春杯【杜牧】渐老逢春能几囘【杜甫】花满楚城愁远别【许浑】伤懐何况清丝急管催【刘禹锡】　吟防望乡台【李啇隐】万里归心独上来【许浑】景物登临闲始见【杜牧】徘徊一寸相思一寸灰【李啇隐】
　　又【集句】
　　何处倚阑干【杜牧】弦管髙楼月正圆【杜牧】蝴蝶梦中家万里【崔涂】依然老去愁来强自寛【杜甫】　明镜借红顔【李啇隐】须着人间比梦间【韩愈】蜡烛半笼金翡翠【李啇隐】更阑绣被焚香独自眠【许浑】
　　又【用韵和道辅】
　　未倦长卿游漫舞天歌烂不収不是使君能矫世谁留教有琼梳脱麝油　香粉缕金裘花艳红笺笔欲流从此丹唇并皓齿清柔唱遍山东一百州
　　又【用前韵赠田叔通家舞鬟】
　　绣鞅玉镮游灯晃帘疎笑却収久立香车催欲上还留更且檀唇点杏油　花遍六么毬面旋回风带雪流春入腰肢金缕细轻柔种柳应须柳柳州
　　鹊桥仙【七夕】
　　缑山仙子高情云不学痴牛騃女凤箫声断月明中举手谢时人欲去　客槎曾犯银河微浪尚带天风海雨相逢一醉是前縁风散飘然何处
　　又【七夕和苏坚韵】
　　乘槎归去成都何在万里江沱汉漾与君各赋一篇诗留织女鸳鸯机上　还将旧曲重赓新韵须信吾侪天放人生何处不儿嬉看乞巧朱楼防舫
　　瑞鹧鸪【观潮】
　　碧山影里小红旗侬是江南踏浪儿拍手欲嘲山简醉齐声争唱浪婆词　西兴渡口防初落渔浦山头日未欹侬欲送潮歌底曲尊前还唱使君诗
　　又
　　城头月落尚啼乌朱舰红船早满湖鼓吹未容迎五马水云先已漾双鳬　映山黄帽螭头舫夹防青烟鹊尾炉老病逢春只思睡独求僧榻寄须防
　　翻香令
　　金炉犹防麝煤残惜香更把寳钗翻重闻处余熏在这一番气味胜从前　背人偷葢小蓬山更将沉水暗同燃且图得氤氲乆为情深嫌怕断头烟
　　虞美人【琵琶】
　　定场贺老今何在几度新声改新声坐使旧声阑俗耳只知繁手不须弹　断试问谁能晓七岁文姬小试教弹作辊雷声应有开元遗老泪纵横
　　又【送马中玉○元刻述怀】
　　归心正似三春草试着莱衣小橘懐几日向翁开懐祖已嗔文度不归来　禅心已断人间爱只有平交在笑论瓜葛一枰同看取灵光新赋有家风
　　又【陈述古守杭已及瓜代未交前数日宴僚佐于有美堂因请贰车苏子瞻赋词子瞻即席而就寄摊破虞美人】
　　湖山信是东南美一望须千里使君能得几囘来便使樽前醉倒且徘徊　沙河塘里灯初上水调谁家唱夜阑风静欲归时惟有一江明月碧琉璃
　　又【东坡与秦少游维扬饮别作此词○或刻贺方囘或刻黄山谷或刻秦淮海或刻晏小山】
　　波声拍枕长淮晓隙月窥人小无情忭水自东流只载一船离恨向西州　竹溪花浦曾同醉酒味多于泪谁教风鉴在尘埃醖造一场烦恼送人来
　　又
　　落花已作风前舞又送黄昏晓来庭院半残红惟有游丝千丈袅晴空　慇懃花下重携手更尽杯中酒美人不用敛歌眉我亦多情无奈酒阑时
　　又
　　氷肌自是生来瘦更分飞后日长帘幙望黄昏及至黄昏时候转销魂　君还知道相思苦怎忍抛奴去不辞迢逓过关山只恐别郎容易见郎难
　　又
　　深深庭院清明过桃李初红破柳丝搭在玉栏干帘外潇潇微雨做轻寒　晩晴台榭增明媚已花前醉更阑人静月侵廊独自行来行去好思量
　　又
　　持杯遥劝天边月愿月圆无缺持杯更复劝花枝且愿花枝长在莫离披　持杯月下花前醉休问荣枯事此欢能有几人知对酒逢花不饮待何时
　　一斛珠
　　洛城春晩垂杨乱掩红楼半小池轻浪纹如篆烛下花前曾醉离歌宴　自惜风流云雨散关山有限情无限待君重见寻芳伴为説相思目断西楼燕
　　醉落魄【旧刻四首山谷老人云醉醒醒醉非东坡作删去○席上呈元素】
　　分携如昨人生到处萍飘泊偶然相聚还离索多病多愁须信从来错　樽前一笑休辞却天涯同是伤沦落故山犹负平生约西望峨嵋长羡归飞鹤
　　又【苏州阊门留别○一刻山谷但故山归计何时决作故乡归路无因得】
　　苍头华发故山归计何时决旧交新贵音书絶惟有佳人犹作殷勤别　离亭欲去歌声咽潇潇细雨凉吹颊泪珠不用罗巾裛弹在罗衣图得见时説
　　又【离京口作】
　　轻云微月二更酒醒船初发孤城囘望苍烟合公子佳人不记归时节　巾偏扇坠藤床滑觉来幽梦无人説此生飘荡何时歇家在西南长作东南别
　　临江仙【龙邱子自洛之蜀载二侍女戎装骏马至溪山佳处辄留数日见者以为异人后十年筑室黄冈之北号曰静庵居士作此赠之】
　　细马远驮双侍女青巾玉带红靴溪山好处便为家谁知巴峡路却见洛城花　面旋落英飞玉蕋人间春日初斜十年不见紫云车龙邱新洞府铅鼎养丹砂
　　又【赠送】
　　诗句揣来磨我钝钝锥不解生铓欢顔为我解氷霜酒阑清梦觉春草满池塘　应念雪堂坡下老昔年共采芸香功成名遂早还乡囘车来过我乔木拥千章
　　又【辛未离杭至润别张弼秉道】
　　我劝髯张归去好从来自已忘情尘心消尽道心平江南与塞北何处不堪行　俎豆庚桑真过矣慿君説与南荣愿闻吴越报丰登君王如有问结袜赖王生
　　又【冬日即事】
　　自古相从休务日何妨低唱微吟天垂云重作春阴坐中人半醉帘外雪将深　闻道分司狂御史紫云无路追寻凄风寒雨更骎骎问囚长损气见鹤总惊心
　　又【送王缄】
　　忘却成都来十载因君未免思量慿将清泪洒江阳故乡知好在孤客自悲凉　坐上别愁君未见归来欲断无肠殷勤且更尽离觞此身如传舍何处是吾乡
　　又【夜到扬州席上作】
　　尊酒何人怀李白草堂遥指江东珠帘十里巻香风花开花又谢离恨几千重　轻舸度江连夜到一时惊笑衰容语音犹自带吴侬夜阑相对处依旧梦魂中
　　又
　　九十日春都过了贪忙何处追游三分春色一分愁雨翻榆荚阵风转柳花毬　阆苑先生须自责蟠桃动是千秋不知人世苦厌求东皇不拘束肯为使君留
　　又【风水洞作】
　　四大从来都遍满此间风水何疑故应为我发新诗幽花香涧谷寒藻舞沦漪　借与玉川生两腋天仙未必相思还慿流水送人归层巅余落日草露已沾衣
　　又
　　一别都门三改火天涯踏尽红尘依然一笑作春温无波真古井有节是秋筠　惆怅孤防连夜发送行淡月微云尊前不用翠眉颦人生如逆旅我亦是行人
　　又【疾愈登望湖楼赠项长官】
　　多病休文都瘦损不堪金带垂腰望湖楼上暗香飘和风春弄袖明月夜闻箫　酒醒梦囘清漏永隐牀无限更潮佳人不见董娇娆徘徊花上月空度可怜宵
　　又
　　夜饮东坡醒复醉归来髣髴三更家童鼻息已雷鸣敲门都不应倚杖听江声　长恨此身非我有何时忘却营营夜阑风静縠纹平小舟从此逝江海寄余生
　　又
　　冬夜夜寒氷合井画堂明月侵帏青釭明灭照悲啼青釭挑欲尽粉泪裛还垂　未尽一尊先掩泪歌声半带清悲情声两尽莫相违欲知肠断处梁上暗尘飞
　　又【赠王友道】
　　谁道东阳都瘦损凝然点漆精神瑶林终自隔风尘试看披鹤氅仍是谪仙人　省可清言挥玉尘真须保器全真风流何似道家纯不应同蜀客唯爱卓文君
　　又【元刻不载】
　　昨夜渡江何处宿望中疑是秦淮月明谁起笛中哀多情玉谢女相逐过江来　云雨未成还又散思量好事难谐慿陵急桨两相催想伊归去后应似我情怀
　　蝶恋花【春景】
　　花褪残红青杏了燕子飞时绿水人家绕枝上柳绵吹又少天涯何处无芳草　墙里秋千墙外道墙外行人墙里佳人笑笑渐不闻声渐悄多情却被无情恼【飞一作来】
　　又【佳人】
　　一颗樱桃樊素口不爱黄金只爱人长乆学画鸦儿犹未就眉尖已作伤春皱　扑蝶西园随伴走花落花开渐解相思瘦破镜重圆人在否章台折尽青青柳
　　又【送春】
　　雨过春容清更丽只有幽人幽恨终难洗北固山前三面水碧琼梳拥青螺髻　一纸乡书来万里问我何年真个成归计白首送春一醉东风吹破千行泪
　　又【莫春别李公择】
　　蓛蓛无风花自亸寂莫园林柳老樱桃过落日多情还照座山青一点横云破　路尽河囘千转柁系揽渔村月暗孤灯火慿仗飞魂招楚些我思君处君思我
　　又【密州上元】
　　灯火钱塘三五夜明月如霜照见人如画帐底吹笙香吐麝此般风味应无价　寂莫山城人老也击鼓吹箫乍入农桑社火冷灯希霜露下昏昏雪意云垂野
　　又【密州冬夜文安国席上作】
　　帘外东风交雨霰帘里佳人笑语如莺燕深惜今年正月暖灯光酒色摇金盏　掺鼓渔阳挝未遍舞褪琼钗汗湿香罗软今夜何人吟古怨清诗未就氷生砚
　　又【过涟水赠赵晦之】
　　自古涟漪佳絶地绕郭荷花欲把吴兴比倦客尘埃何处洗真君堂下寒泉水　左海门前酤酒市夜半潮来月下孤舟起倾葢相逢一醉双鳬飞去人千里
　　又【述懐】
　　云水萦囘溪上路疉疉青山环绕溪东注月白沙汀翘宿鹭更无一点尘来处　溪叟相看私自语底事区区苦要为官去尊酒不空田百亩归来分得闲中趣
　　又【离别】
　　春事阑芳草歇客里风光又过清明节小院黄昏人忆别落红处处闻啼鴂　咫尺江山分楚越目断魂消应是音尘絶梦破五更心欲折角声吹落梅花月
　　又【送潘大临】
　　别酒劝君君一醉清润潘郎又是何郎壻记取钗头新利市莫将分付东邻子　囘首长安佳丽地三十年前我是风流帅为向青楼寻旧事花枝缺处余名字
　　又【同安生日放鱼取金光明经救鱼事】
　　泛泛东风初破五江柳微黄万万千千缕佳气郁葱来绣戸当年江上生竒女　一盏寿觞谁与举三个明珠膝上王文度放尽穷鳞看圉圉天公为下曼陀雨
　　又【下五调俱元刻不载】
　　记得画堂初防遇好梦惊囘望防高唐路燕子双飞来又去纱窗几度春光暮　那日绣帘相见处低眼佯行笑整香云缕敛尽春山羞不语人前深意难轻诉
　　又
　　昨夜秋风来万里月上屏帏冷透人衣袂有客抱衾愁不寐那堪玉漏长如岁　羇舍留连归计未梦防魂销一枕相思泪衣带渐寛无别意新书报我添顦顇
　　又【或刻晏同叔】
　　玉枕氷寒消暑气碧簟纱厨向午朦胧睡莺舌惺憁如防意无端画扇惊飞起　雨后初凉生水际人面桃花的的遥相似眼看红芳犹抱蕋樷中已结新莲子
　　又
　　雨霰疎疎经泼火巷陌秋千犹未清明过杏子梢头香蕾破淡红褪白胭脂涴　苦被多情相折挫病绪厌厌浑似年时过绕遍回廊还独坐月笼云暗重门锁
　　又
　　蝶嬾莺慵春过半花落狂风小院残红满午醉未醒红日晩黄昏帘幙无人卷　云鬓鬅松眉黛浅总是愁媒欲诉谁消遣未信此情难系绊杨花犹有东风管
　　荷华媚【荷花】
　　霞苞霓荷碧天然地别是风流标格重重青葢下千娇照水好红红白白　每恨望明月清风夜甚低迷不语妖邪无力终须放船儿去清香深处住看伊顔色
　　渔家傲【金陵赏心亭送王胜之龙图王守金陵视事一日移南郡】
　　千古龙蟠并虎踞从公一吊兴亡处斜风吹细雨芳草渡江南父老留公住　公驾飞车凌彩雾红鸾骖椉青鸾驭却讶此洲名白鹭非吾侣翻然欲下还飞去
　　又【送台守江郎中】
　　送客归来灯火尽西楼淡月凉生晕明日潮来无定凖风未稳舟横渡口重城近　江水似知孤客恨南风为解佳人愠莫学时流轻久困频寄问钱塘江上须忠信
　　又
　　皎皎牵牛河汉女盈盈临水无由语望防碧云空日暮无寻处梦囘芳草生春浦　鸟散余花纷似雨汀洲苹老香风度明月多情来照戸但揽取清光长送人归去
　　又【送张元唐省亲秦州】
　　一曲阳关情几许知君欲向秦川去白马皂貂留不住囘首处孤城不见天霖雾　到日长安花似故关杨柳初飞絮渐见靴刀迎夹路谁得似风流膝上王文度
　　又【赠曹光州】
　　些小白须何用染几人得见星星点作郡浮光虽似箭君莫厌也应胜我三年贬　我欲自嗟还不敢向来三郡宁非忝婚嫁事稀年冉冉知有渐千钧重担从头减
　　又【元刻不载】
　　临水纵横囘晩鞚归来转觉情怀动梅笛烟中闻几弄秋阴重西山雪淡云凝冻　美酒一杯谁与共尊前舞雪狂歌送腰跨金鱼旌斾拥将何用只堪妆点浮生梦定风波【十月九日孟亨之置酒秋香亭有拒霜独向君猷而开坐客喜笑以为非使君莫可当此花故作是词】
　　两两轻红半晕腮依依独为使君囘若道使君无此意何为双花不向别人开　但看低昻烟雨里不已劝君休诉十分杯更问尊前狂副使来岁花开时节与谁来又【三月七日沙湖道中遇雨雨具先去同行皆狼狈余独不觉已而遂晴故作此词】
　　莫听穿林打叶声何妨吟啸且徐行竹杖芒鞵轻胜马谁怕一蓑烟雨任平生　料峭春风吹酒醒微冷山头斜照却相迎囘首向来潇洒处归去也无风雨也无晴
　　又【重阳括杜牧之诗】
　　与客携壶上翠微江涵秋影雁初飞尘世难逢开口笑年少菊花须插满头归　酩酊但酬佳节了云峤登临不用怨斜晖古往今来谁不老多少牛山何必更沾衣
　　又【感旧】
　　莫怪鸳鸯绣带长腰轻不胜舞衣裳薄幸只贪游冶去何处垂杨系马恣轻狂　花谢絮飞春又尽堪恨防弦尘管伴啼妆不信归来但自看怕见为郎顦顇却羞郎
　　又【送元素】
　　千古风流阮歩兵平生游宦爱东平千里远来还不住归去空留风韵照人清　红粉尊前深懊恼知道怎生留得许多情记得明年花絮乱须看泛西湖是断肠声
　　又【元丰六年七月六日王文甫家饮酿白酒大醉集古句作墨竹词】
　　雨洗涓涓嫩叶光风吹细细绿筠香秀色乱侵书帙晩帘巻清阴微过酒尊凉　人画竹身肥拥肿何用先生落笔胜萧郎记得小轩岑寂夜廊下月和疎影上东墙
　　又【咏红梅】
　　好睡慵开莫厌迟自怜氷脸不时宜偶作小红桃杏色闲雅尚余孤瘦雪霜姿　休把闲心随物态何事酒生微晕沁瑶肌诗老不知梅格在吟咏更看绿叶与青枝又【余昔与张子野刘孝叔李公择陈令举杨公素防于吴兴时子野作六客词其卒章尽道贤人聚吴分试问也应防有老人星凡二十五年再过吴兴而五人者皆已亡矣时张仲谋与曹子方刘景文苏伯固张秉道为坐客仲谋请作后六客词】
　　月满苕溪照夜堂五星一老鬭光芒十五年间真梦里何事长庚对月独凄凉　绿鬓苍顔同一醉还是六人吟笑水云乡宾主谈锋谁得似看取曹刘今对两苏张又【王定国歌儿曰柔奴姓宇文氏眉目娟丽善应对家世住京师定国南迁归余问柔广南风土应是不好柔对曰此心安处便是吾乡因为缀词云】
　　常羡人间琢玉郎天教分付点酥娘自作清歌传皓齿风起雪飞炎海变清凉　万里归来顔愈少微笑时时犹带岭梅香试问岭南应不好却道此心安处是吾乡
　　十拍子【莫秋】
　　白酒新开九醖黄花已过重阳身外傥来都似梦醉里无何即是乡东坡日月长　玉粉旋烹茶乳金虀新捣橙香强染霜髭扶翠袖莫道狂夫不解狂狂夫老更狂
　　苏幙遮【咏选仙图】
　　暑笼晴风解愠雨后余清暗袭衣裾润一局选仙逃暑困笑指尊前谁向青霄近　整金盆轮玉笋凤驾鸾车谁敢争先进重五休言升最纵有碧油到了输堂印
　　调笑令
　　渔父渔父江上微风细雨青蓑黄篛裳衣红酒白鱼莫归归莫归莫长笛一声何处　归雁归雁饮啄江南南防将飞却下盘旋塞外春来苦寒寒苦寒苦藻荇欲生且住
　　行香子【密云龙茶名极为甘馨宋廖正一字明畧晩登苏东坡之门公大竒之时黄秦张号苏门四学士东坡待之厚毎来必令侍妾朝云取密云龙家人以此知之一日又命取密云龙家人谓是四学士窥之乃廖明略也】
　　绮席才终欢意犹浓酒阑时高兴无穷共夸君赐初拆臣封看分香饼黄金缕密云龙　鬬赢一水功敌千钟觉凉生两腋清风暂留红袖少却纱笼放笙歌散庭馆静略从容
　　又【寓意】
　　三入承明四至九卿问书生何辱何荣金张七叶纨绮貂缨无汗马事不献赋不明经　成都卜肆寂莫君平郑子真岩谷躬耕寒灰炙手人重人轻除竺干学得无念得无名
　　又【述怀】
　　清夜无尘月色如银酒斟时须满十分浮名浮利休苦劳神叹隙中驹石中火梦中身　虽抱文章开口谁亲且陶陶乐尽天真几时归去作个闲人对一张琴一壶酒一溪云
　　又【秋兴】
　　凉夜霜风先入梧桐浑无处囘避衰容问公何事不语书空但一囘醉一囘病一囘慵　秋来庭下光阴如箭似无言有意伤侬都将万事付与千钟任酒花白眼花乱烛花红
　　又【冬思】
　　携手江村梅雪飘裙情何限处处销魂故人不见旧曲重闻向望湖楼孤山寺涌金门　寻常行处题诗千首绣罗衫与拂红尘别来相忆知是何人有湖中月江边柳陇头云
　　又【过七里滩】
　　一叶舟轻双桨鸿惊水天清影湛波平鱼翻藻鉴鹭点烟汀过沙溪急霜溪冷月溪明　重重似画曲曲如屏算当年空老严陵君臣一梦今古虚名但远山长云山乱晓山青
　　又【与泗守过南山晩归作】
　　北望平川野水荒湾共寻春飞歩孱顔【一作潺湲】和风弄袖香雾萦鬟正酒酣适人语笑白云间　飞鸿落照相将归去澹娟娟玉宇清闲何人无事晏坐空山望长桥上灯火乱使君还
　　青玉案【和贺方囘韵送伯固归吴中故居】
　　三年枕上吴中路遣黄耳随君去若到松江呼小渡莫惊鸥鹭四桥尽是老子经行处　辋川图上看春莫常记高人右丞句作个归期天已许春衫犹是小蛮针线曾湿西湖雨
　　殢人娇【王都尉席上赠侍人】
　　满院桃花尽是刘郎未见于中更一枝纤软仙家日月笑人间春晩浓睡起惊飞乱红千片　密意难窥羞容易见平白地为伊肠断问君终日怎安排心眼须信道司空自来见惯
　　又【赠朝云】
　　白发苍顔正是维摩境界空方丈散花何碍朱唇筯点更髻鬟生采这防个千生万生只在　好事心肠着人情态闲窗下敛云凝黛明朝端午学糿兰为佩寻一首好诗要书裙带
　　又【戏邦直】
　　别驾来时满城灯火无数向青琐隙中偷覻元来便是共采鸾仙侣方见了管须低声説与　百子流苏千枝宝炬人间有洞房烟雾春来何事故抛人别处坐望断楼中远山归路
　　江城子【陶渊明以正月五日游斜川临流班坐顾瞻南阜爱曾城之独秀乃作斜川诗至今使人想见其处元丰壬戌之春余躬耕于东坡筑雪堂居之南挹四望亭之后邱西控北山之微泉慨然而叹此亦斜川之游也乃作长短句以江城子歌之○旧刻十四首攷南来飞燕北归鸿是秦淮海作删】
　　梦中了了醉中醒只渊明是前生走遍人间依旧却躬耕昨夜东坡春雨足乌鹊喜报新晴　雪堂西畔暗泉鸣北山倾小溪横南望亭邱孤秀耸曾城都是斜川当日境吾老矣寄余龄
　　又【述古去余杭为去思者作○元刻孤竹阁送述古】
　　翠蛾羞黛怯人看掩霜纨泪偷弹且尽一尊収泪唱阳关谩道帝城天样远天易见见君难　画堂新搆近孤山曲栏干为谁安飞絮落花春色属明年欲棹小舟寻旧事无处问水连天
　　又【湖上与张先同赋○元刻江景】
　　凤皇山下雨初晴水风清晩霞明一朶芙蕖开过尚盈盈何处飞来双白鹭如有意慕娉婷　忽闻江上弄哀笔苦含情遣谁听烟敛云収依约是湘灵欲待曲终寻问取人不见数峰青
　　又【猎词】
　　老夫聊发少年狂左牵黄右擎苍锦帽貂裘千骑巻平冈为报倾城随太守亲射虎看孙郎　酒酣胷胆尚开张鬓微霜又何妨持节云中何日遣冯唐防挽雕弓如满月西北望射天狼
　　又【恨别】
　　天涯流落思无穷旣相逢却匆匆携手佳人和泪折残红为问东风余几许春纵在与谁同　隋堤三月水溶溶背归鸿去吴中囘望彭城清泗与淮通寄我相思千点泪流不到楚江东
　　又【冬景】
　　相逢不觉又初寒对尊前惜流年风离亭氷结泪珠圆雪意留君君且住从此去少清欢　转头山下转头看路漫漫玉花翻银海光寛何处是超然知道故人相念否携翠袖倚朱栏
　　又【大雪有怀朱康叔使君亦知使君之念我也作江神子以寄之】
　　黄昏犹是雨纤纤晓开帘欲平檐江濶天低无处认青帘孤坐冻吟谁伴我揩病目撚衰髯　使君留客醉厌厌水晶盐为谁甜手把梅花东望忆陶潜雪似故人人似雪虽可爱有人嫌
　　又【陈直方妾钱塘人也丐新词为作此钱塘人好唱陌上花缓缓曲余尝作数絶以纪其事矣】
　　玉人家在凤皇山水云间掩门闲门外行人立马看弓弯十里春风谁指似斜日映绣帘斑　多情好事与君还悯新鳏拭余潸明月空江香雾着云鬟陌上花开看尽也闻旧曲破朱顔
　　又
　　十年生死两茫茫不思量自难忘千里孤坟无处话凄凉纵使相逢应不识尘满面鬓如霜　夜来幽梦忽还乡小轩窗正梳妆相顾无言惟有泪千行料得年年肠防处明月夜短松冈
　　又【或刻叶梦得或刻张元干】
　　银涛无际巻蓬瀛落霞明暮云平曾见青鸾紫凤下层城二十五弦弹不尽空感慨惜离情　苍梧烟水防归程巻霓旌为谁迎空有千行流泪寄幽贞舞罢鱼龙云海晩千古恨入江声
　　又
　　前瞻马耳九仙山碧连天晩云间城上高台真个是超然莫使匆匆云雨散今夜里月婵娟　小溪鸥鹭静聨拳去翩翩点轻烟人事凄凉回首便他年莫忘使君歌笑处垂柳下矮槐前
　　又
　　墨云拖雨过西楼水东流晩烟収柳外残阳囘照动帘钩今夜巫山真个好花未落酒新篘　美人微笑转星眸月华羞捧金瓯歌扇萦风吹散一春愁试问江南诸伴侣谁似我醉扬州
　　又【元刻不载】
　　腻红匀脸衬檀唇晚妆新暗伤春手撚花枝谁防两眉颦连理带头双【原缺】留待与个中人　淡烟笼月绣帘阴画堂深夜沉沉谁道【缺】　　系得人心一自绿窗偷见后便顦顇到如今
　　千秋岁【湖州暂来徐州重阳作】
　　浅霜侵緑发少仍新沐冠直缝巾横幅美人怜我老玉手簪黄菊秋露重真珠落袖沾余馥　座上人如玉花映花奴肉蜂蝶乱飞相逐明年人纵健此防应难复须细防晩来月上和银烛
　　河满子【湖州作】
　　见説岷峨凄怆旋闻江汉澄清但觉秋来归梦好西南自有长城东府三人最少西山八国初平　莫负花溪纵赏何妨药市微行试问当垆人在否空敎是处闻名唱着子渊新曲应须分外含情
　　祝英台近【惜别】
　　挂轻防飞急桨还过钓台路酒病无聊欹枕听鸣橹断肠簇簇云山重重烟树囘首望孤城何处　间离阻谁念萦损襄王何曾梦云雨旧恨前欢心事两无据要知欲见无由痴心犹自倩人道一声传语
　　一丛花
　　今年春浅腊侵年氷雪破春妍东风有信无人见露微意柳际花边寒夜纵长孤衾易防钟鼓渐清圆　朝来初日半含山楼阁淡疎烟游人便作寻芳计小桃杏应已争先衰病少情疎慵自放惟爱日高眠
　　皂罗特髻【采菱拾翠】
　　采菱拾翠算似此佳名阿谁消得采菱拾翠称使君知客千金买采菱拾翠更罗裙满把真珠结采菱拾翠正髻鬟初合　真个采菱拾翠但深怜轻拍一双手采菱拾翠绣衾下抱着俱香滑采菱拾翠待到京寻觅
　　洞仙歌【咏柳】
　　江南腊尽早梅花开后分付新春与垂柳细腰肢自有入格风流仍更是骨体清英雅秀　永丰坊那畔尽日无人惟见金丝弄晴昼防肠是飞絮时绿叶成阴无个事一成消瘦又莫是东风逐君来便吹散眉间一点春皱
　　又【仆七岁时见眉山老尼姓朱忘其名年九十余自言尝随其师入蜀主孟昶宫中一日大热蜀主与花蕋夫人夜起避暑摩诃池上作一词朱具能记之今四十年朱已死矣人无知此词者独记其首两句暇日寻味岂洞仙歌令乎乃为足之】
　　氷肌玉骨自清凉无汗水殿风来暗香满绣帘开一点明月窥人人未寝欹枕钗横鬓乱　起来携素手庭戸无声时见疎星渡河汉试问夜如何夜已是三更金波淡玉绳低转但屈指西风几时来又不道流年暗中偷换
　　劝金船【和元素韵自撰腔命名】
　　无情流水多情客劝我如曾识杯行到手休辞却这公道难得曲水池上小字更书年月如对茂林脩竹似永和节　纤纤素手如霜雪笑把秋花插尊前莫怪歌声咽又还是轻别此去翺翔遍赏玉堂金阙欲问再来何岁应有华发
　　意难忘【妓舘元刻不载】
　　花拥鸳房记駞肩髻小约鬓眉长轻身翻燕舞低语转莺簧相见处便难忘肯亲度瑶觞向夜阑歌翻郢曲带换韩香　别来音信难将似云収楚峡雨散巫阳相逢情有在不语意难量些个事防人肠怎禁得恓惶待与伊移根换叶试又何妨
　　满江红【董义夫名钺自倅漕得罪归鄱阳遇东坡于齐安怪其丰暇自得曰吾再娶柳氏三日而去官吾固不戚戚而忧柳氏不能忘怀于进退也已而欣然同忧患如处富贵吾是以益安焉乃令家僮歌其所作满江红东坡嗟叹之次其韵】
　　忧喜相寻风过一江春绿巫峡梦至今空有乱山屏簇何似伯鸾携德耀箪瓢未足清欢足渐灿然光彩照阶庭生兰玉　幽梦里传心曲肠防处慿他续文君壻知否笑君卑辱君不见周南歌汉广天敎夫子休乔木便相将左手抱琴书云间宿
　　又【寄鄂州朱使君】
　　江汉西来高楼下蒲萄深碧犹自带岷峨云浪锦江春色君是南山遗爱守我为劒外思归客对此间风物岂无情慇懃説　江表传君休读狂处士真堪惜空洲对鹦鹉苇花萧瑟独笑书生争底事曹公黄祖俱飘忽愿使君还赋谪仙诗追黄鹤
　　又【东武会流杯亭】
　　东武南城新堤固涟漪初溢隐隐遍长林高阜卧红堆碧枝上残花吹尽也与君更向江头觅问向前犹有几多春三之一　官里事何时毕风雨外无多日相将泛曲水满城争出君不见兰亭脩禊事当时座上皆豪逸到如今脩竹满山阴空陈迹
　　又【怀子由作】
　　清颍东流愁目防孤防明灭宦游处青山白浪万重千疉辜负当年林下意对床夜雨听萧瑟恨此生长向别离中添华发　一樽酒黄河侧无限事从头説相看怳如昨许多年月衣上旧痕余苦泪眉间喜气添黄色便与君池上觅残春花如雪
　　又【正月十三日送姜安国还朝】
　　天岂无情天也解多情留客春向暖朝来底事尚飘轻雪君过春来纡组绶我应归去躭泉石恐异时杯酒忽相思云山隔　浮世事俱难必人纵健头应白何辞更一醉此欢难觅欲向佳人诉离恨泪珠先已凝双睫但莫追新燕却来时音书絶
　　满庭芳【元丰七年四月一日余将自黄移汝留别雪堂邻里二三君子防李仲览自江东来别遂书以遗之旧刻七首攷北苑龙团是淮海作删】
　　归去来兮吾归何处万里家在岷峨百年强半来日苦无多坐见黄州载闰儿童尽楚语吴歌山中友鸡豚社饮相劝老东坡　云何当远去人生底事来往如梭待闲看秋风洛水清波好在堂前细柳应念我莫剪柔柯仍传语江南父老时与防渔蓑
　　又【余居黄五年将赴临汝作满庭芳一篇以别黄人既至南都防恩放归阳羡复作一篇】
　　归去来兮清溪无底上有千仞嵯峨画桥西畔天远夕阳多老去君恩未报空囘首弹铗悲歌船头转长风万里归马驻平坡　无何何处是银潢尽处天女停梭问人间何事久戏风波顾问同来稺子应烂汝腰下长柯青衫破羣仙笑我千缕挂烟簑
　　又【佳人】
　　香靉雕盘寒生氷筯画堂别是风光主人情重开宴出红妆腻玉圆搓素颈藕丝嫩新织仙裳双歌罢虚櫩转月余韵尚悠飏　人间何处有司空见惯应谓寻常坐中有狂客恼乱愁肠报道金钗坠也十指露春笋纤长亲曾见全胜宋玉想像赋高唐
　　又【或注警悟】
　　蜗角虚名蝇头微利算来着甚干忙事皆前定谁弱又谁强且趂闲身未老尽放我些子疎狂百年里浑敎是醉三万六千场　思量能几许忧愁风雨一半相妨又何须抵死説短论长幸对清风皓月苔茵展云幙高张江南好千钟美酒一曲满庭芳
　　又【有王长官者弃官三十三年黄人谓之王先生因送陈慥来过余因赋】
　　三十三年今谁存者算只君与长江凛然苍桧霜榦苦难双闻道司州古县云溪上竹坞松窗江南岸不因送子宁肯过吾邦　枞枞疎雨过风林舞破烟葢云幢愿持此邀君一饮空缸居士先生老矣真梦里相对残釭歌舞防行人未起船鼓已逄逄
　　又【余年十七始与刘仲逹往来于眉山今年四十九相逢于泗上洛水浅冻久留郡中晦日同游南山话旧感叹因作此词】
　　三十三年漂流江海万里烟浪云防故人惊怪顦顇老青衫我自疎狂异趣君何事奔走尘凡流年尽穷途坐守船尾冻相衔　巉巉淮浦外层楼翠壁古寺空嵓歩携手林间笑挽纤纤莫上孤峯尽处萦望眼云水相搀家何在因君问我归歩绕松杉
　　水调歌头【快哉亭作】
　　落日绣帘卷亭下水连空知君为我新作窗戸湿青红长记平山堂上欹枕江南烟雨杳杳没孤鸿认得醉翁语山色有无中　一千顷都镜净倒碧峰忽然浪起掀舞一叶白头翁堪笑兰台公子未解庄生天籁刚道有雌雄一点浩然气千里快哉风
　　又【余去岁在东武作水调歌头以寄子由今年子由相从彭城百余日过中秋而去作曲以别余以其语过悲乃为和之其意以不早退为戒以退而相从之乐为慰云耳】
　　安石在东海从事鬓惊秋中年亲友难别丝竹缓离愁一旦功成名遂凖拟东还海道扶病入西州雅志因轩冕遗恨寄沧洲　岁云莫须早计要褐裘故乡归去千里佳处輙迟留我醉歌时君和醉倒须君扶我惟酒可忘忧一任刘德相对卧高楼
　　又【丙辰中秋欢饮逹旦大醉作此篇兼懐子由】
　　明月几时有把酒问青天不知天上宫阙今夕是何年我欲乘风归去又恐琼楼玉宇高处不胜寒起舞弄清影何似在人间　转朱阁低绮戸照无眠不应有恨何事长向别时圆人有悲欢离合月有阴晴圆缺此事古难全但愿人长乆千里共婵娟
　　又【欧阳文忠公尝问余琴诗何者最善畣以退之颖师琴诗最善公曰此诗最竒丽然非听琴乃听琵琶也余深然之建安章质夫家善琵琶者乞为歌词余久不作特取退之词稍加櫽括使就声律以遗之】
　　昵昵儿女语灯火夜微明恩寃尔汝来去弹指泪和声忽变轩昻勇士一鼓填然作气千里不留行囘首莫云远飞絮搅青冥　众禽里真彩凤独不鸣跻攀寸歩千险一落百寻轻烦子指间风置我肠中氷炭起坐不能平推手从归去无泪与君倾
　　又【子由徐州中秋作】
　　离别一何久七度过中秋去年东武今夕明月不胜愁岂意彭城山下同泛清河古汴船上载凉州鼓吹助清赏鸿雁起汀洲　坐中客翠羽被紫绮裘素娥无赖西去曾不为人留今夜清尊对客明夜孤防水驿依旧照离忧但恐同王粲相对永登楼
　　雨中花慢【初至密州以旱蝗斋素者累月方春牡丹盛开不获一赏至九月忽开千叶一朶雨中为置酒作】
　　今岁花时深院尽日东风荡漾茶烟但有绿苔芳草柳絮榆钱闻道城西长廊古寺甲第名园有国艳带酒天香染袂为我留连　清明过了残红无处对此泪洒尊前秋向晩一枝何事向我依然高防聊追短景清啇不假余妍不如留取十分春态付与明年
　　又【元刻逸】
　　防院重帘何处惹得多情愁对风光睡起酒阑花谢蝶乱蜂忙今夜何人吹笙北岭待月西厢空怅望处一株红杏斜倚低墙　羞顔易变傍人先觉到处被着猜防谁信道防儿恩爱无限凄凉好事若无间阻幽欢却是寻常一般滋味就中香美除是偷尝
　　又【元刻逸】
　　嫩脸羞蛾因甚化作行云却返巫阳但有寒灯孤枕皓月空牀长记当初乍谐云雨便学鸾皇又岂料正好三春桃李一夜风霜　丹青画无言无笑看了谩结愁肠襟袖上犹存残黛渐减余香一自醉中忘了奈何酒后思量算应负你枕前珠涙万防千行
　　八声甘州【寄参寥子】
　　有情风万里巻潮来无情送潮归问钱塘江上西兴浦口几度斜晖不用思量今古俯仰昔人非谁似东坡老白首忘机　记取西湖西畔正算山好处空翠烟霏算诗人相得如我与君稀约他年东还海道愿谢公雅志莫相违西州路不应囘首为我沾衣
　　醉蓬莱【重九上君猷】
　　笑劳生一梦羇旅三年又还重九华发萧萧对荒园搔首赖有多情好饮无事似古人贤守岁岁登高年年落帽物华依旧　此防应须烂醉仍把紫菊茱茰细看重嗅摇落霜风有手栽双柳来岁今朝为我西顾酹羽觞江口防与州人饮公遗爱一江醇酎
　　三部乐【情景】
　　美人如月乍见掩暮云更增妍絶算应无恨安用阴晴圆缺娇甚空只成愁待下床又嬾未语先咽数日不来落尽一庭红叶　今朝置酒强起问为谁减动一分香雪何事散花却病维摩无疾却低眉惨然不畣唱金缕一声怨切堪折便折且惜取少年花发
　　念奴娇【赤壁怀古】
　　大江东去浪淘尽千古风流人物故垒西边人道是三国周郎赤壁乱石穿空惊涛拍防卷起千堆雪江山如画一时多少豪杰　遥想公瑾当年小乔初嫁了雄姿英发羽扇纶巾谈笑间强虏灰飞烟灭故国神游多情应笑我早生华髪人间如梦一尊还酧江月
　　又【中秋】
　　慿高眺远见长空万里云无留迹桂魄飞来光射处冷浸一天秋碧玉宇琼楼乘鸾来去人在清凉国江山如画望中烟树历历　我醉拍手狂歌举杯邀月对影成三客起舞徘徊风露下今夕不知何夕便欲乘风翻然归去何用骑鹏翼水晶宫里一声吹断横笛
　　水龙吟【昔谢自然欲过海求师蓬莱至海中或谓自然蓬莱隔弱水三十万里不可到天台有司马子微身居赤城名在绛阙可往从之自然乃还受道于子微白日仙去子防着坐忘论七篇枢一篇年百余将终谓弟子曰吾居玉霄峰东望蓬莱尝有真灵降焉今为东海青童君所召乃蝉脱而去其后李太白作大鹏赋云尝见子防于江陵谓余有仙风道骨可与神游八极之表元丰七年冬予过临淮而湛然先生梁公在焉童顔清彻如二三十许人然人亦有自少见之者善吹铁笛嘹然有穿云烈石之声乃作水龙吟一首记子微太白之事倚其声而歌之】
　　古来云海茫茫蓬山绛阙知何处人间自有赤城居士龙蟠凤举清净无为坐忘遗照八篇竒语向玉霄东望蓬莱晻霭有云驾骖风驭　行尽九州四海笑纷纷落花飞絮临江一见谪仙风采无言心许八表神游浩然相对酒酣箕踞待垂天赋就骑鲸路稳约相将去又【岭南大守闾邱公显致仕居姑苏东坡每过必留连尝言过姑苏不游虎邱不谒闾邱乃二欠事其重之如此一日出其后房佐酒有懿卿者甚有才色善吹笛因作水龙吟赠之○一云赠赵晦之吹笛侍儿】
　　楚山脩竹如云异材秀出千林表龙须半剪凤膺微涨玉肌匀绕木落淮南雨晴云梦月明风袅自中郎不见桓伊去后知辜负秋多少　闻道岭南太守后堂深緑珠娇小绮窗学弄梁州初遍霓裳未了嚼征含宫泛商流羽一声云杪为使君洗尽蛮风瘴雨作霜天晓
　　又【次韵章质夫杨花词】
　　似花还似非花也无人惜从教坠抛街傍路思量却是无情有思萦损柔肠困酣娇眼欲开还闭梦随风万里寻郎去处又还被莺呼起　不恨此花飞尽恨西园落红难缀晓来雨过遗踪何在一池萍碎春色三分二分尘土一分流水细看来不是杨花点点是离人泪又【闾邱大夫孝直公显尝守黄州作栖霞楼为郡中胜絶元丰五年予谪居于黄正月十七日梦扁舟渡江中流囘望楼中歌乐杂作舟中人言公显方防客也觉而异之乃作此词公显时已致仕在苏州】
　　小舟横截春江卧看翠壁红楼起云间笑语使君高防佳人半醉危柱哀弦艳歌余响绕云萦水念故人老大风流未减独囘首烟波里　推枕惘然不见但空江月明千里五湖闻道扁舟归去仍携西子云梦南州武昌南防昔游应记料多情梦里端来见我也参差是
　　又【元刻不载】
　　小沟东接长江柳堤苇防连云际烟村潇洒人间一閧渔樵早市永昼端居寸阴虚度了成何事但丝莼玉藕珠秔锦鲤相留恋又经岁　因念浮邱旧侣惯瑶池羽觞沉醉青鸾歌舞铢衣摇曵壶中天地飘堕人间歩虚声防露寒风细抱素琴独向银蟾影里此懐难寄
　　又【咏雁○元刻不载】
　　露寒烟冷蒹葭老天外征鸿寥唳银河秋晩长门灯悄一声初至应念潇湘防遥人静水多菰米望极平田徘徊欲下依前被风惊起　须信衡阳万里有谁家锦书遥寄万里云外斜行横阵才疎又缀仙掌月明石头城下影摇寒水念征衣未捣佳人拂杵有盈盈泪
　　归朝欢【旧刻归朝歌○公尝有诗与苏伯固其序曰昔有九江与苏伯固唱和其略曰我梦扁舟浮震泽雪浪横江千顷白觉来满眼是庐山倚天无数开青壁葢实梦也然公诗复云扁舟震泽定何时满眼庐山觉又非】
　　我梦扁舟浮震泽雪浪摇空千顷白觉来满眼是庐山倚天无数开青壁此生长接淅与君同是江南客梦中游觉来清赏同作飞梭掷　明日西风还挂席唱我新词泪沾臆灵均去后楚山空澧阳兰芷无顔色君才如梦得武陵更在西南极竹枝词莫摇新唱谁谓古今隔
　　永遇乐【寄孙巨源】
　　长忆别时景疎楼下明月如水美酒清歌留连不住月随人千里别来三度孤光又满冷落共谁同醉卷珠帘凄然顾影共伊到明无寐　今朝有客来从淮上能道使君深意慿仗清淮分明到海中有相思泪而今何在西垣清禁夜永云华侵被此时看回廊晓月也应暗记
　　又【夜宿燕子楼梦眄眄因作此词一云徐州梦觉北登燕子楼作】
　　明月如霜好风如水清景无限曲港跳鱼圆荷泻露寂莫无人见沈沈三鼓飘然一叶黯黯梦云惊防夜茫茫重寻无觅处觉来小园行遍　天涯倦客山中归路望防故园心眼燕子楼空佳人何在空锁楼中燕古今如梦何曾梦觉但有旧欢新怨异时对南楼夜景为余浩叹
　　又【眺望○时刻不载】
　　天末山横半空箫鼓楼观高起指点裁成东风满院总是新桃李纶巾羽扇一尊饮罢目送防鸿千里揽清歌余音不防缥缈尚萦流水　年来自笑无情何事犹有多情遗思绿鬓朱顔匆匆了却记花前醉明年春到重寻幽梦应在乱莺声里拍防干斜阳转处有谁共倚无愁可解【国士范日新作越调解愁雒阳刘九伯寿闻而悦之戏作俚语之诗天下传咏以谓几于逹者龙邱子犹笑之此虽免乎愁犹有所解也者夫游于自然而托于不得已人乐亦乐人愁亦愁彼且恶乎解哉乃反其词作无愁可解】
　　光景百年看便一世生来不识愁味问愁何处来更开解个甚底万事从来风过耳何用不着心里你唤做展却眉便是逹者也则恐未　此理夲不通言何曾道欢游胜如名利道则浑是错不道如何即是这里元无我与你甚唤做物情之外若须待醉了方开解时问无酒怎生醉
　　沁园春
　　孤馆灯青野店鸡号旅枕梦残渐月华収练晨霜耿耿云山摛锦朝露漙漙世路无穷劳生有限似此区区长鲜欢微吟罢凭征鞍无语往事千端　当时共客长安似二陆初来俱少年有笔头千字胷中万巻致君尧舜此事何难用舍由时行藏在我袖手何妨闲处看身长健但优游卒岁且鬬尊前
　　贺新郎【余倅杭日府僚湖中高防羣妓毕集惟秀兰不来营将督之再三乃来仆问其故畣曰沐浴倦卧忽有扣门声急起询之乃营将催督也整妆趋命不觉稍迟时府僚有属意于兰者见其不来恚恨不已云必有私事秀兰含泪力辩而仆亦从旁冷语阴为之解府僚终不释然也适榴花开盛秀兰以一枝借手献座中府僚愈怒责其不恭秀兰进退无遽但低首垂泪而已仆乃作一曲名贺新郎令秀兰歌以侑觞声容妙絶府僚大悦剧饮而罢】
　　乳燕飞华屋悄无人桐阴转午晩凉新浴手弄生绡白团扇扇手一时似玉渐困倚孤眠清熟帘外谁来推绣戸枉教人梦防瑶台曲又却是风敲竹　石榴半吐红巾蹙待浮花浪蕋都尽伴君幽独秾艳一枝细看取芳心千重似束又恐被秋风惊绿若待得君来向此花前对酒不忍触共粉泪两蔌蔌
　　稍遍【陶渊明赋归去来有其词而无其声余治东坡筑雪堂于上人皆笑其陋独鄱阳董毅夫过而悦之有卜隣之意乃取归去来词稍加括使就声律以遗毅夫使家僮歌之时相从于东坡释耒而和之扣牛角而为之节不亦乐乎】
　　为米折腰因酒弃家口体交相累归去来谁不遣君归觉从前皆非今是露未晞征夫指予归路门前笑语喧童稚嗟旧菊都荒新松暗老吾年今已如此但小窗容膝闭柴扉策杖看孤云暮鸿飞云出无心鸟倦知还夲非有意　噫归去来兮我今忘我兼忘世亲戚无浪语琴书中有真味歩翠麓﨑岖泛溪窈窕涓涓暗谷流春水观草木欣荣幽人自感吾生行且休矣念寓形宇内复几时不自觉皇皇欲何之委吾心去留谁计神仙知在何处富贵非吾愿但知临水登山啸咏自引壶觞自醉此生天命更何疑且乘流遇坎还止【其词葢世所谓般瞻之稍遍也般瞻兹语也华言为五声葢羽声也于五音之次为第五今世作般渉误矣稍遍三疉每疉加促字当为稍读去声世作哨或作涉皆非是】
　　又【春词】
　　睡起画堂银蒜押帘珠幙云垂地初雨歇洗出碧罗天正溶溶养花天气一霎防风回芳草荣光浮动巻皱银塘水方杏靥勺酥花须吐绣园林翠红排比见乳燕捎蝶过繁枝忽一线炉香逐游丝昼永人间独立斜阳晩来情味　便乗兴防将佳丽深入芳菲里拨胡琴语轻拢慢撚总伶俐看约罗裙急趣檀板霓裳入破惊鸿起颦月临眉醉霞横脸歌声悠扬云际任满头红雨落花飞坠渐鳷鹊楼西玉蟾低尚徘徊未尽欢意君看今古悠悠浮幻人间世这些百岁光阴几日三万六千而已醉乡路稳不妨行但人生要适情耳
　　戚氏【此词详叙穆天子西王母事世不知所谓遂谓非东坡作李端叔跋云东坡在山中燕席间有歌戚氏调者坐客言调美而词不典以请于公公方观山海经卽叙其事为题使妓再歌之随其声填写歌竟篇就才点定五六字而己】
　　玉山东皇灵嫓统羣仙绛阙岧嶤翠房深迥倚霏烟幽闲志萧然金城千里锁婵娟当时穆满巡狩翠华曾到海西边风露明霁鲸波极目势浮舆葢方圆正迢迢丽日圃清寂琼草芊绵　争解绣勒香鞯鸾辂驻跸八马戏芝田瑶池近画楼隐隐翠鸟翩翩肆华筵【缺】间作管鸣弦宛若帝所钧天稚头皓齿绿发方瞳圆极恬淡高妍　尽倒琼壶酒献金鼎药固大椿年缥缈飞琼妙舞命双成奏曲醉留连云璈韵响泻寒泉浩歌畅饮斜月低河汉渐渐倚霞天际红深浅动归思回兮尘寰烂熳游玉辇东还杏花风数里响鸣鞭望长安路依稀柳色翠点春妍


　　东坡词
