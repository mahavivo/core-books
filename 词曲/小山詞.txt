小山詞

宋 · 晏幾道


臨江仙
鬭草階前初見，穿針樓上曾逢。羅裙香露玉釵風。靚粧眉沁緑，羞臉粉生紅。
流水便隨春遠，行雲終與誰同？酒醒長恨錦屏空。相尋夢裏路，飛雨落花中。

又
身外閑愁空滿，眼中歡事常稀。明年應賦送君詩。細從今夜數，相會幾多時？
淺酒欲邀誰勸？深情惟有君知。東溪春近好同歸。柳垂江上影，梅謝雪中枝。

又
淡水三年歡意，危絃幾夜離情。曉霜紅葉舞歸程。客情今古道，秋夢短長亭。
淥酒尊前清淚，陽關疊裏離聲。少陵詩思舊才名。雲鴻相約處，煙霧九重城。

又
淺淺餘寒春半，雪消蕙草初長。煙迷柳岸舊池塘。風吹梅蕊鬧，雨細杏花香。
月墮枝頭歡意，從前虛夢高唐。覺來何處放思量。如今不是夢，真個到伊行。

又
長愛碧闌干影，芙蓉秋水開時。臉紅凝露學嬌啼。霞觴熏冷艷，雲髻嫋纖枝。
煙雨依前時候，霜叢如舊芳菲。與誰同醉采香歸？去年花下客，今似蝶分飛。

又
旖旎仙花解語，輕盈春柳能眠。玉樓深處綺窗前。夢回芳草夜，歌罷落梅天。
沉水濃熏繍被，流霞淺酌金船。緑嬌紅小正堪憐。莫如雲易散，須似月頻圓。

又
夢後樓臺高鎖，酒醒簾幕低垂。去年春恨卻來時。落花人獨立，微雨燕雙飛。
記得小蘋初見，兩重心字羅衣。琵琶絃上說相思。當時明月在，曾照彩雲歸。

又
東野亡來無麗句，于君去後少交親。追思往事好沾巾。白頭王建在，猶見詠詩人。
學道深山空自老，留名千載不干身。酒筵歌席莫辭頻。爭如南陌上，占取一年春。

蝶戀花
卷絮風頭寒欲盡。墜粉飄紅，日日香成陣。新酒又添殘酒困，今春不減前春恨。
蝶去鶯飛無處問。隔水高樓，望斷雙魚信。惱亂層波橫一寸，斜陽只與黃昏近。

又
初撚霜紈生悵望。隔葉鶯聲，似學秦娥唱。午睡醒來慵一餉，雙紋翠簟鋪寒浪。
雨罷蘋風吹碧漲。脈脈荷花，淚臉紅相向。斜貼緑雲新月上，彎環正是愁眉樣。

又
庭院碧苔紅葉遍。金菊開時，已近重陽宴。日日露荷凋緑扇，粉塘煙水澄如練。
試倚凉風醒酒面。雁字來時，恰向層樓見。幾點護霜雲影轉，誰家蘆管吹秋怨。

又
喜鵲橋成催鳳駕。天為歡遲，乞與初涼夜。乞巧雙蛾加意畫。玉鈎斜傍西南掛。
分鈿擘釵涼葉下。香袖憑肩，誰記當時話？路隔銀河猶可借，世間離恨何年罷！

又
碧草池塘春又晚。小葉風嬌，尚學娥粧淺。雙燕來時還念遠，珠簾繡戶楊花滿。
緑柱頻移絃易斷。細看秦箏，正似人情短。一曲啼烏心緒亂，紅顏暗與流年換。

又
碾玉釵頭雙鳳小。倒暈工夫，畫得宮眉巧。嫩麹羅裙賸碧草，鴛鴦繡字春衫好。
三月露桃芳意早。細看花枝，人面爭多少。水調聲長歌未了，掌中杯盡東池曉。

又
醉別西樓醒不記。春夢秋雲，聚散真容易。斜月半窗還少睡，畫屏閑展吳山翠。
衣上酒痕詩裏字。點點行行，總是凄凉意。紅燭自憐無好計，夜寒空替人垂淚。

又
欲减羅衣寒未去，不卷珠簾，人在深深處。殘杏枝頭花幾許，啼紅正恨清明雨。
盡日沉香煙一縷。宿酒醒遲，惱破春情緒。遠信還因歸燕誤，小屏風上西江路。

又
千葉早梅誇百媚。笑面凌寒，內樣粧先試。月臉冰肌香細膩，風流新稱東君意。
一捻年光春有味。江北江南，更有誰相比。橫玉聲中吹滿地，好枝長恨無人寄。

又
金翦刀頭芳意動。彩蕊開時，不怕朝寒重。晴雪半消花䰒𩮰，曉粧呵盡香酥凍。
十二樓中雙翠鳳。縹緲歌聲，記得江南弄。醉舞春風誰可共？秦雲已有鴛屏夢。

又
笑艷秋蓮生緑浦。紅臉青腰，舊識淩波女。照影弄粧嬌欲語，西風豈是繁華主。
可恨良辰天不與。纔過斜陽，又是黃昏雨。朝落暮開空自許，竟無人解知心苦。

又
碧落秋風吹玉樹。翠節紅旌，晚過銀河路。休笑星機停弄杼，鳳幃已在雲深處。
樓上金針穿繡縷。誰管天邊，隔歲分飛苦。試等夜闌尋別緒，淚痕千點羅衣露。

又
碧玉高樓臨水住。紅杏開時，花底曾相遇。一曲陽春春已暮，曉鶯聲斷朝雲去。
遠水來從樓下路。過盡流波，未得魚中素。月細風尖垂柳渡，夢魂長在分襟處。

又
夢入江南煙水路。行盡江南，不與離人遇。睡裏消魂無說處，覺來惆悵消魂誤。
欲盡此情書尺素。浮雁沉魚，終了無憑據。却倚緩絃歌別緒，斷腸移破秦箏柱。

又
黃菊開時傷聚散。曾記花前，共說深深願。重見金英人未見，相思一夜天涯遠。
羅帶同心閑結遍。帶易成雙，人恨成雙晚。欲寫彩箋書別怨，淚痕早已先書滿。

又
彩袖殷勤捧玉鐘，當年拚却醉顏紅。舞低楊柳樓心月，歌罢桃花扇影風。
從別後，憶相逢，幾回魂夢與君同。今宵賸把銀釭照，猶恐相逢是夢中。

又
一醉醒來春又殘，野棠梨雨淚闌干。玉笙聲裏鸞空怨，羅幕香中燕未還。
終易散，且長閑。莫教離恨損朱顔。誰堪共展鴛鴦錦，同過西樓此夜寒。

又
梅蕊新粧桂葉眉，小蓮風韵出瑤池。雲隨緑水歌聲轉，雪繞紅綃舞袖垂。
傷別易，恨歡遲，惜無紅錦為裁詩。行人莫便消魂去，漢渚星橋尚有期。

又
守得蓮開結伴遊，約開萍葉上蘭舟。來時浦口雲隨棹，采罷江邊月滿樓。
花不語，水空流，年年拚得為花愁。明朝萬一西風動，爭向朱顔不耐秋。

又
鬭鴨池南夜不歸，酒闌紈扇有新詩。雲隨碧玉歌聲轉，雪繞紅瓊舞袖回。
今感舊，欲沾衣，可憐人似水東西。回頭滿眼凄凉事，秋月春風豈得知。

又
當日佳期鵲誤傳，至今猶作斷腸仙。橋成漢渚星波外，人在鸞歌鳳舞前。
歡盡夜，別經年，別多歡少奈何天。情知此會無長計，咫尺涼蟾亦未圓。

又
題破香箋小砑紅，詩篇多寄舊相逢。西樓酒面垂垂雪，南苑春衫細細風。
花不盡，柳無窮，別來歡事少人同。憑誰問取歸雲信，今在巫山第幾峰？

又
清潁尊前酒滿衣，十年風月舊相知。憑誰細話當時事，腸斷山長水遠詩。
金鳳闕，玉龍墀，看君來換錦袍時。姮娥已有殷勤約，留著蟾宮第一枝。

又
醉拍春衫惜舊香，天將離恨惱疏狂。年年陌上生秋草，日日樓中到夕陽。
雲渺渺，水茫茫，征人歸路許多長。相思本是無憑語，莫向花箋費淚行。

又
小令尊前見玉簫，銀燈一曲太妖嬈。歌中醉倒誰能恨，唱罷歸來酒未消。
春悄悄，夜迢迢，碧雲天共楚宮遙。夢魂慣得無拘檢，又踏楊花過謝橋。

又
楚女腰肢越女腮，粉圓雙蕊髻中開。朱絃曲怨愁春盡，淥酒杯寒記夜來。
新擲果，舊分釵，冶遊音信隔章臺。花間錦字空頻寄，月底金鞍竟未回。

又
十里樓臺依翠微，百花深處杜鵑啼。殷勤自與行人語，不似流鶯取次飛。
驚夢覺，弄晴時，聲聲只道不如歸。天涯豈是無歸意，爭奈歸期未可期。

又
陌上濛濛殘絮飛。杜鵑花裏杜鵑啼。年年底事不歸去？怨月愁煙長為誰。
梅雨細，曉風微，倚樓人聽欲沾衣。故園三度羣花謝，曼倩天涯猶未歸。

又
曉日迎長歲歲同，太平簫鼓間歌鐘。雲高未有前村雪，梅小初開昨夜風。
羅幕翠，錦筵紅，釵頭羅賸寫宜冬。從今屈指春期近，莫使金尊對月空。

又
小玉樓中月上時，夜來惟許月華知。重簾有意藏私語，雙燭無端惱暗期。
傷別易，恨歡遲，歸來何處驗相思？沈郎春雪愁消臂，謝女香膏懶畫眉。

又
手拈香箋憶小蓮，欲將遺恨倩誰傳？歸來獨臥逍遙夜，夢裏相逢酩酊天。
花易落，月難圓，只應花月似歡緣。秦箏算有心情在，試寫離聲入舊絃。

又
九日悲秋不到心，鳳城歌管有新音。風凋碧柳愁眉淡，露染黃花笑靨深。
初見雁，已聞砧，綺羅叢裏賸登臨。須教月戶纖纖玉，細捧霞觴灩灩金。

又
碧藕花開水殿涼，萬年枝外轉紅陽。升平歌管隨天仗，祥瑞封章滿禦牀。
金掌露，玉爐香，歲華方共聖恩長。皇州又奏圜扉靜，十樣宮眉捧壽觴。

又
緑橘梢頭幾點春，似留香蕊送行人。明朝紫鳳朝天路，十二重城五碧雲。
歌漸咽，酒初醺，儘將紅淚濕湘裙。贛江西畔從今日，明月清風憶使君。

生查子
金鞭美少年，去躍青驄馬。牽系玉樓人，繍被春寒夜。
消息未歸來，寒食梨花謝。無處說相思，背面鞦韆下。

又
輕勻兩臉花，淡掃雙眉柳。會寫錦箋時，學弄朱絃後。
今春玉釧寬，昨夜羅裙皺。無計奈情何，且醉金杯酒。

又
關山魂夢長，魚雁音塵少。兩鬢可憐青，只爲相思老。
歸夢碧紗窗，說與人人道。真個別離難，不似相逢好。

又
墜雨已辭雲，流水難歸浦。遺恨幾時休，心抵秋蓮苦。
忍淚不能歌，試托哀絃語。絃語愿相逢，知有相逢否？

又
一分殘酒霞，兩點愁蛾暈。羅幕夜猶寒，玉枕春先困。
心情剪綵慵，時節燒燈近。見少別離多，還有人堪恨。

又
輕輕製舞衣，小小裁歌扇。三月柳濃時，又向津亭見。
垂淚送行人，濕破紅粧面。玉指袖中彈，一曲清商怨。

又
紅塵陌上遊，碧柳堤邊住。纔趁彩雲來，又逐飛花去。
深深美酒家，曲曲幽香路。風月有情時，總是相思處。

又
長恨涉江遙，移近溪頭住。閑蕩木蘭舟，誤入雙鴛浦。
無端輕薄雲，暗作廉纖雨。翠袖不賸寒，欲向荷花語。

又
遠山眉黛長，細柳腰肢嫋。粧罷立春風，一笑千金少。
歸去鳳城時，說與青樓道。遍看潁川花，不似師師好。

又
落梅庭榭香，芳草池塘緑。春恨最關情，日過闌干曲。
幾時花裏閑，看得花枝足。醉後莫思家，借取師師宿。

又
狂花頃刻香，晚蝶纏綿意。天與短因緣，聚散常容易。
傳唱入離聲，惱亂雙蛾翠。遊子不堪聞，正是衷腸事。

又
官身幾日閑，世事何時足。君貌不長紅，我鬢無重緑。
榴花滿琖香，金縷多情曲。且盡眼中歡，莫嘆時光促。

又
春從何處歸？試向溪邊問。岸柳弄嬌黃，隴麥回青潤。
多情美少年，屈指芳菲近。誰寄嶺頭梅，來報江南信？

南鄉子
淥水帶青潮，水上朱闌小渡橋。橋上女兒雙笑靨，妖嬈，倚著闌干弄柳條。
月夜落花朝，减字偷聲按玉簫。柳外行人回首處，迢迢，若比銀河路更遙。

又
小蕊受春風，日日宮花花樹中。恰向柳綿撩亂處，相逢，笑靨旁邊心字濃。
歸路草茸茸，家在秦樓更近東。醒去醉來無限事，誰同？說著西池滿面紅。

又
花落未須悲，紅蕊明年又滿枝。惟有花間人別後，無期，水闊山長雁字遲。
今日最相思，記得攀條話別離。共說春來春去事，多時，一點愁心入翠眉。

又
何處別時難？玉指偷將粉淚彈。記得來時樓上燭，初殘，待得清霜滿畫闌。
不慣獨眠寒，自解羅衣襯枕檀。百媚也應愁不睡，更闌，惱亂心情半被閑。

又
畫鴨懶熏香，繡茵猶展舊鴛鴦。不似同衾愁易曉，空牀，細剔銀燈怨漏長。
幾夜月波涼，夢魂隨月到蘭房。殘睡覺來人又遠，難忘，便是無情也斷腸。

又
眼約也應虛，昨夜歸來鳳枕孤。且據如今情分裏，相於，只恐多時不似初。
深意託雙魚，小剪蠻箋細字書。更把此情重問得，何如，共結因緣久遠無？

又
新月又如眉，長笛誰教月下吹？樓倚暮雲初見雁，南飛，漫道行人雁後歸。
意欲夢佳期，夢裏關山路不知。卻待短書來破恨，應遲，還是涼生玉枕時。

清平樂
留人不住，醉解蘭舟去。一棹碧濤春水路，過盡曉鶯啼處。
渡頭楊柳青青，枝枝葉葉離情。此後錦書休寄，畫樓雲雨無憑。

又
千花百草，送得春歸了。拾蕊人稀紅漸少，葉底杏青梅小。
小瓊閑抱琵琶，雪香微透輕紗。正好一枝嬌艷，當筵獨占韶華。

又
煙輕雨小，紫陌香塵少。謝客池塘生緑草，一夜紅梅先老。
旋題羅帶新詩，重尋楊柳佳期。强半春寒去後，幾番花信來時。

又
可憐嬌小，掌上承恩早。把鏡不知人易老，欲占朱顔長好。
畫堂秋月佳期，藏鈎賭酒歸遲。紅燭淚前低語，緑箋花裏新詞。

又
紅英落盡，未有相逢信。可恨流年凋緑鬢，睡得春酲欲醒。
鈿箏曾醉西樓，朱絃玉指梁州。曲罷翠簾高卷，幾回新月如鈎。

又
春雲緑處，又見歸鴻去。側帽風前花滿路，冶葉倡條情緒。
紅樓桂酒新開，曾攜翠袖同來。醉弄影娥池水，短簫吹落殘梅。

又
波紋碧皺，曲水清明後。折得疏梅香滿袖，暗喜春紅依舊。
歸來紫陌東頭，金釵換酒消愁。柳影深深細路，花梢小小層樓。

又
西池煙草，恨不尋芳早。滿路落花紅不掃，春色漸隨人老。
遠山眉黛嬌長，清歌細逐霞觴。正在十洲殘夢，水心宮殿斜陽。

又
蕙心堪怨，也逐春風轉。丹杏牆東當日見，幽會緑窗題遍。
眼中前事分明，可憐如夢難憑。都把舊時薄倖，只消今日無情。

又
么絃寫意，意密絃聲碎。書得鳳箋無限事，猶恨春心難寄。
臥聽疏雨梧桐，雨餘淡月朦朧。一夜夢魂何處，挪回楊葉樓中。

又
笙歌宛轉，臺上吳王宴。宮女如花倚春殿，舞綻縷金衣線。
酒闌畫燭低迷，彩鴛驚起雙棲。月底三千繍戶，雲間十二瓊梯。

又
暫來還去，輕似風頭絮。縱得相逢留不住，何況相逢無處？
去時約略黃昏，月華却到朱門。別後幾番明月，素娥應是消魂。

又
雙紋彩袖，笑捧金船酒。嬌妙如花輕似柳，勤客千春長壽。
艷歌更倚疏絃，有情須醉尊前。恰是可憐時候，玉嬌今夜初圓。

又
寒催酒醒，曉陌飛霜定。背照畫簾殘燭影，斜月光中人靜。
錦衣才子西征，萬重雲水初程。翠黛倚門相送，鶯腸斷處難聲。

又
蓮開欲遍，一夜秋聲轉。殘緑斷紅香片片，長是西風堪怨。
莫愁家住溪邊，采蓮心事年年。誰管水流花謝，月明昨夜蘭船。

又
沉思暗記，幾許無憑事。菊靨開殘秋少味，閑卻畫闌風意。
夢雲歸處難尋，微涼暗入香襟。猶恨那回庭院，依前月淺燈深。

又
鶯來燕去，宋玉牆東路。草草幽歡能幾度？便有繫人心處。
碧天秋月無端，別來長照關山。一點懨懨誰會？依前憑暖闌干。

又
心期休問，只有尊前分。勾引行人添別恨，因是語低香近。
勸人滿酌金鐘，清歌唱徹還重。莫道後期無定，夢魂猶有相逢。

木蘭花
鞦韆院落重簾暮，彩筆閑來題繍戶。牆頭丹杏雨餘花，門外緑楊風後絮。
朝雲信斷知何處，應作襄王春夢去。紫騮認得舊遊踪，嘶過畫橋東畔路。

又
小顰若解愁春暮，一笑留春春也住。晚紅初減謝池花，新翠已遮瓊苑路。
湔裙曲水曾相遇，挽斷羅巾容易去。啼珠彈盡又成行，畢竟心情無會處。

又
小蓮未解論心素，狂似鈿箏絃底柱。臉邊霞散酒初醒，眉上月殘人欲去。
舊時家近章臺住，盡日東風吹柳絮。生憎繁杏緑陰時，正礙粉牆偷眼覷。

又
風簾向曉寒成陣，來報東風消息近。試從梅蒂紫邊尋，更繞柳枝柔處問。
來遲不是春無信，開晚却疑花有恨。又應添得幾分愁，二十五絃彈未盡。

又
念奴初唱離亭宴，會作離聲勾別怨。當時垂淚憶西樓，濕盡羅衣歌未遍。
難逢最是身強健，無定莫如人聚散。已拚歸袖醉相扶，更惱香檀珍重勸。

又
玉真能唱朱簾靜，憶在雙蓮池上聽。百分蕉葉醉如泥，却向斷腸聲裏醒。
夜涼水月鋪明鏡，更看嬌花閑弄影。曲終人意似流波，休問心期何處定。

又
阿茸十五腰肢好，天與懷春風味早。畫眉勻臉不知愁，殢酒熏香偏稱小。
東城楊柳西城草，月會花期如意少。思量心事薄輕雲，緑鏡臺前還自笑。

又
初心已恨花期晚，別後相思長在眼。蘭衾猶有舊時香，每到夢回珠淚滿。
多應不信人腸斷，幾夜夜寒誰共暖？欲將恩愛結來生，只恐來生緣又短。

減字木蘭花
長亭晚送，都似緑窗前日夢。小字還家，恰應紅燈昨夜花。
良時易過，半鏡流年春欲破。往事難忘，一枕高樓到夕陽。

又
留春不住，恰似年光無味處。滿眼飛英，彈指東風太淺情。
箏絃未穩，學得新聲難破恨。轉枕花前，且占香紅一夜眠。

又
長楊輦路，緑滿當年攜手處。試逐春風，重到宮花花樹中。
芳菲繞遍，今日不如前日健。酒罷凄凉，新恨猶添舊恨長。

泛清波摘遍
催花雨小，著柳風柔，都似去年時候好。露紅煙緑，儘有狂情鬭春早。長安道，鞦韆影裏，絲管聲中，誰放艷陽輕過了。倦客登臨，暗惜光陰恨多少。
楚天渺，歸思正如亂雲，短夢未成芳草。空把吳霜鬢華，自悲清曉。帝城杳，雙鳳舊約漸虛，孤鴻後期難到。且趁朝花夜月，翠尊頻倒。

洞仙歌
春殘雨過，緑暗東池道。玉艷藏羞媚赬笑。記當時、已恨飛鏡歡疏，那至此，仍苦題花信少。
連環情未已，物是人非，月下疏梅似伊好。澹秀色，暗寒香，粲若春容，何心願、閑花凡草。但莫使、情隨歲華遷，便杳隔秦源，也須能到。

菩薩蠻
來時楊柳東橋路，曲中暗有相期處。明月好因緣，欲圓還未圓。
卻尋芳草去，畫扇遮微雨。飛絮莫無情，閑花應笑人。

又
個人輕似低飛燕，春來綺陌時相見。堪恨兩橫波，惱人情緒多。
長留青鬢住，莫放紅顏去。占取艷陽天，且教伊少年。

又
鸞啼似作留春語，花飛鬭學回風舞。紅日又平西，畫簾遮燕泥。
煙光還自老，緑鏡人空好。香在去年衣，魚箋音信稀。

又
春風未放花心吐，尊前不擬分明語。酒色上來遲，緑鬢紅杏枝。
今朝眉黛淺，暗恨歸時遠。前夜月當樓，相逢南陌頭。

又
嬌香淡染胭脂雪，愁春細畫彎彎月。花月鏡邊情，淺粧勻未成。
佳期應有在，試倚鞦韆待。滿地落英紅，萬條楊柳風。

又
香蓮燭下勻丹雪，粧成笑弄金階月。嬌面賸芙蓉，臉邊天與紅。
玳筵雙揭鼓，喚上華茵舞。春淺未禁寒，暗嫌羅袖寬。

又
哀箏一弄湘江曲，聲聲寫盡湘波緑。纖指十三絃，細將幽恨傳。
當筵秋水慢，玉柱斜飛雁。彈到斷腸時，春山眉黛低。

又
江南未雪梅花白，憶梅人是江南客。猶記舊相逢，淡煙微月中。
玉容長有信，一笑歸來近。懷遠上樓時，晚雲和雁低。

又
相逢欲話相思苦，淺情肯信相思否？還恐漫相思，淺情人不知。
憶昔攜手處，月滿窗前路。長到月來時，不眠猶待伊。

玉樓春
雕鞍好爲鶯花住，占取東城南陌路。儘教春思亂如雲，莫管世情輕似絮。
古來多被虛名誤，寧負虛名身莫負。勸君頻入醉鄉來，此是無愁無恨處。

又
一尊相遇春風裏，詩好似君人有幾？吳姬十五語如絃，能唱當時樓下水。
良辰易去如彈指，金琖十分須盡意。明朝三丈日高時，共拚醉頭扶不起。

又
瓊酥酒面風吹醒，一縷斜紅臨晚鏡。小顰微笑盡妖繞，淺注輕勻長淡凈。
手挼梅蕊尋香徑，正是佳期期未定。春來還爲個般愁，瘦損宮腰羅帶賸。

又
清歌學得秦娥似，金屋瑤臺知姓字。可憐春恨一生心，長帶粉痕雙袖淚。
從來懶話低眉事，今日新聲誰會意？坐中應有賞音人，試問回腸斷曾未？

又
旗亭西畔朝雲住，沉水香煙長滿路。柳陰分到畫眉邊，花片飛來垂手處。
粧成儘任秋娘妒，嫋嫋盈盈當繡戶。臨風一曲醉朦騰，陌上行人凝恨去。

又
離鸞照罷塵生鏡，幾點吳霜侵緑鬢。琵琶絃上語無憑，豆蔻梢頭春有信。
相思拚損朱顔盡，天若多情終欲問。雪窗休記夜來寒，桂酒已消人去恨。

又
東風又作無情計，艷粉嬌紅吹滿地。碧樓簾影不遮愁，還似去年今日意。
誰知錯管春殘事，到處登臨曾費淚。此時金琖只須深，看盡落花能幾醉。

又
斑騅路與陽臺近，前度無題初借問。暖風鞭袖儘閑垂，微月簾櫳曾暗認。
梅花未足憑芳信，絃語豈堪傳素恨。翠眉饒似遠山長，寄與此愁顰不盡。

又
紅綃學舞腰肢軟，旋織舞衣宮樣染。織成雲外雁行斜，染作江南春水淺。
露桃宮裏隨歌管。一曲霓裳紅日晚。歸來雙袖酒成痕，小字香箋無意展。

又
當年信道情無價，桃葉尊前論別夜。臉紅心緒學梅粧，眉翠工夫如月畫。
來時醉倒旗亭下，知是阿誰扶上馬。憶曾挑盡五更燈，不記臨分多少話。

又
采蓮時候慵歌舞，永日閑從花裏度。暗隨蘋末曉風來，直待柳梢斜月去。
停橈共說江頭路，臨水樓臺蘇小住。細思巫峽夢回時，不减秦源腸斷處。

又
芳年正是香英嫩，天與嬌波長入鬢。蕊珠宮裏舊承恩，夜拂銀屏朝把鏡。
雲情去住終難信，花意有無休更問。醉中同盡一杯歡，歸後各成孤枕恨。

又
輕風拂柳冰初綻，細雨消塵雲未散。紅窗青鏡待粧梅，緑陌高樓催送雁。
華羅歌扇金蕉琖，記得尋芳心緒慣。鳳城寒盡又飛花，歲歲春光常有限。

阮郎歸
粉痕閑印玉尖纖，啼紅傍晚匳。舊寒新暖尚相兼，梅疏待雪添。
春冉冉，恨懨懨，章臺對卷簾。個人鞭影弄涼蟾，樓前側帽檐。

又
來時紅日弄窗紗，春紅入睡霞。去時庭樹欲棲鴉，香屏掩月斜。
收翠羽，整粧華，青驪信又差。玉笙猶戀碧桃花，今宵未憶家。

又
舊香殘粉似當初，人情恨不如。一春猶有數行書，秋來書更疏。
衾鳳冷，枕鴛孤，愁腸待酒舒。夢魂縱有也成虛，那堪和夢無。

又
天邊金掌露成霜，雲隨雁字長。緑杯紅袖稱重陽，人情似故鄉。
蘭佩紫，菊簪黃，殷勤理舊狂。欲將沉醉換悲凉，清歌莫斷腸。

又
晚粧長趁景陽鐘，雙蛾着意濃。舞腰浮動緑雲濃，櫻桃半點紅。
憐美景，惜芳容，沉思暗記中。春寒簾幕幾重重，楊花盡日風。

歸田樂
試把花期數，便早有、感春情緒。看即梅花吐，願花更不謝，春且長住。只恐花飛又春去。
花開還不語，問此意、年年春還會否？絳唇青鬢，漸少花前語。對花又記得，舊曾遊處，門外垂楊未飄絮。

浣溪沙
二月春花厭落梅，仙源歸路碧桃催。渭城絲雨勸離杯。
歡意似雲真薄倖，客鞭搖柳正多才。鳳樓人待錦書來。

又
臥鴨池頭小苑開，暄風吹盡北枝梅。柳長莎軟路縈回。
靜避緑陰鶯有意，漫隨遊騎絮多才。去年今日憶同來。

又
二月和風到碧城，萬條千縷緑相迎。舞煙眠雨過清明。
粧鏡巧眉偷葉樣，歌樓妍曲借枝名。晚秋霜霰莫無情。

又
白紵春衫楊柳鞭，碧蹄驕馬杏花韉。落英飛絮冶遊天。
南陌暖風吹舞榭，東城凉月照歌筵。賞心多是酒中仙。

又
牀上銀屏幾點山，鴨爐香過瑣窗寒。小雲雙枕恨春閑。
惜別漫成良夜醉，解愁時有翠箋還。那回分袂月初殘。

又
緑柳藏烏靜掩關，鴨爐香細瑣窗閑。那回分袂月初殘。
惜別漫成良夜醉，解愁時有翠箋還。欲尋雙葉寄情難。

又
家近旗亭酒易酤，花時長得醉工夫。伴人歌笑懶粧梳。
戶外緑楊春繫馬，床前紅燭夜呼盧。相逢還解有情無。

又
日日雙眉鬭畫長，行雲飛絮共輕狂。不將心嫁冶遊郎。
濺酒滴殘歌扇字，弄花熏得舞衣香。一春彈淚說凄凉。

又
飛鵲臺前暈翠蛾，千金新換絳仙螺。最難加意為顰多。
幾處睡痕留醉袖，一春愁思近橫波。遠山低盡不成歌。

又
午醉西橋夕未醒，雨花凄斷不堪聽。歸時應減鬢邊青。
衣化客塵今古道，柳含春意短長亭。鳳樓爭見路旁情。

又
一樣宮粧簇彩舟，碧羅團扇自障羞。水仙人在鏡中遊。
腰自細來多態度，臉因紅處轉風流。年年相遇緑江頭。

又
已拆鞦韆不奈閑，却隨胡蝶到花間。旋尋雙葉插雲鬢。
幾摺湘裙煙縷細，一鈎羅襪素蟾彎。緑窗紅豆憶前歡。

又
閑弄箏絃懶繫裙，鉛華消盡見天真。眼波低處事還新。
悵恨不逢如意酒，尋思難值有情人。可憐虛度瑣窗春。

又
團扇初隨碧簟收，畫檐歸燕尚遲留。靨朱眉翠喜清秋。
風意未應迷狹路，燈痕猶自記高樓。露花煙葉與人愁。

又
翠閣朱闌倚處危，夜凉閑捻彩簫吹。曲中雙鳳已分飛。
緑酒細傾消別恨，紅箋小寫問歸期。月華風意似當時。

又
唱得紅梅字字香，柳枝桃葉盡深藏。遏雲聲裏送雕觴。
纔聽便拚衣袖濕，欲歌先倚黛眉長。曲終敲損燕釵梁。

又
小杏春聲學浪仙，疏梅清唱替哀絃。似花如雪繞瓊筵。
腮粉月痕粧罷後，臉紅蓮艷酒醒前。今年水調得人憐。

又
銅虎分符領外臺，五雲深處彩旌來。春隨紅旆過長淮。
千裏袴襦添舊暖，萬家桃李間新栽。使星回首是三臺。

又
浦口蓮香夜不收，水邊風裏欲生秋。棹歌聲細不驚鷗。
涼月送歸思往事，落英飄去起新愁。可堪題葉寄東樓。

又
莫問逢春能幾回，能歌能笑是多才。露花猶有好枝開。
緑鬢舊人皆老大，紅梁新燕又歸來。儘須珍重掌中杯。

又
樓上燈深欲閉門，夢雲歸去不留痕。幾年芳草憶王孫。
向日闌干依舊緑，試將前事倚黃昏。記曾來處易消魂。

六么令
緑陰春盡，飛絮繞香閣。晚來翠眉宮樣，巧把遠山學。一寸狂心未說，已向橫波覺。畫簾遮匝。新翻曲妙，暗許閑人帶偷搯。
前度書多隱語，意淺愁難答。昨夜詩有回紋，韵險還慵押。都待笙歌散了，記取留時霎。不消紅蠟。閑雲歸後，月在庭花舊闌角。

又
雪殘風信，悠颺春消息。天涯倚樓新恨，楊柳幾絲碧。還是南雲雁少，錦字無端的。寶釵瑤席。彩絃聲裏，拚作尊前未歸客。
遙想疏梅此際，月底香英白。別後誰繞前溪，手揀繁枝摘？莫道傷高恨遠，付與臨風笛。儘堪愁寂。花時往事，更有多情個人憶。

又
日高春睡，喚起懶裝束。年年落花時候，慣得嬌眠足。學唱宮梅便好，更暖銀笙逐。黛蛾低緑。堪教人恨，却似江南舊時曲。
常記東樓夜雪，翠幕遮紅燭。還是芳酒杯中，一醉光陰促。曾笑陽臺夢短，無計憐香玉。此歡難續。乞求歌罷，借取歸雲畫堂宿。

更漏子
檻花稀，池草遍，冷落吹笙庭院。人去日，燕西飛。燕歸人未歸。
數書期，尋夢意。彈指一年春事。新悵望，舊悲涼，不堪紅日長。

又
柳間眠，花裏醉，不惜繡裙鋪地。釵燕重，鬢蟬輕，一雙梅子青。
粉箋書，羅袖淚，還有可憐新意。遮悶緑，掩羞紅，晚來團扇風。

又
柳絲長，桃葉小，深院斷無人到。紅日淡，緑煙晴，流鶯三兩聲。
雪香濃，檀暈少，枕上臥枝花好。春思重，曉粧遲，尋思殘夢時。

又
露華高，鳳信遠，宿醉畫簾低卷。梳洗倦，冶遊慵。緑窗春睡濃。
彩條輕，金縷重，昨日小橋相送。芳草恨，落花愁，去年同倚樓。

又
出牆花，當路柳，借問芳心誰有？紅解笑，緑能顰，千般惱亂春。
北來人，南去客，朝暮等閑攀折。憐晚秀，惜殘陽，情知枉斷腸。

又
欲論心，先掩淚，零落去年風味。閑臥處，不言時，愁多只自知。
到情深，俱是怨，惟有夢中相見。猶似舊，奈人禁，偎人說寸心。

河滿子
對人偷勻玉筯，背人學寫銀鈎。繫誰紅豆羅帶角，心情正著春遊。那日楊花陌上，多時杏子牆頭。
眼底關山無奈，夢中雲雨空休。問看幾許憐才意，兩蛾藏盡離愁。難拚此回腸斷，終須鎖定紅樓。

又
緑綺琴中心事，齊紈扇上時光。五陵年少渾薄倖，輕如曲水飄香。夜夜魂消夢峽，年年淚盡啼湘。
歸雁行邊遠字，驚鶯舞處離腸。蕙樓多少鉛華在，從來錯倚紅粧。可羨鄰姬十五，金釵早嫁王昌。

于飛樂
曉日當簾，睡痕猶占香顋。輕盈笑倚鸞臺。暈殘紅，勻宿翠，滿鏡花開。嬌蟬鬢畔，插一枝、淡蕊疏梅。
每到春深，多愁饒恨，粧成懶下香階。意中人，從別後，縈繫情懷。良辰好景，相思字、喚不歸來。

愁倚闌令
憑江閣，看煙鴻，恨春濃。還有當年聞笛淚，灑東風。
時候草緑花紅，斜陽外、遠水溶溶。渾似阿蓮雙枕畔，畫屏中。

又
花陰月，柳梢鶯，近清明。長恨去年今夜雨，灑離亭。
枕上懷遠詩成，紅箋紙、小砑吳綾。寄與征人教念遠，莫無情。

又
春羅薄，酒醒寒。夢初殘，欹枕片時雲雨事，已關山。
樓上斜日闌干。樓前路、曾試雕鞍。拚却一襟懷遠淚，倚闌看。

御街行
年光正似花梢露，彈指春還暮。翠眉仙子望歸來，倚遍玉城珠樹。豈知別後，好風良月，往事無尋處。
狂情錯向紅塵住，忘了瑤臺路。碧桃花蕊已應開，欲伴彩雲飛去。回思十載，朱顔青鬢，枉被浮名誤。

又
街南緑樹春饒絮，雪滿遊春路。樹頭花艷雜嬌雲，樹底人家朱戶。北樓閑上，疏簾高卷，直見街南樹。
闌干倚盡猶慵去，幾度黃昏雨。晚春盤馬踏青苔，曾傍緑陰深駐。落花猶在，香屏空掩，人面知何處。

浪淘沙
高閣對橫塘，新燕年光。柳花殘夢隔瀟湘。緑浦歸帆看不見，還是斜陽。
一笑解愁腸，人會娥粧。藕絲衫袖鬱金香。曳雪牽雲留客醉，且伴春狂。

又
小緑間長紅，露蕊煙叢。花開花落昔年同。惟恨花前攜手處，往事成空。
山遠水重重，一笑難逢。已拚長在別離中。霜鬢知他從此去，幾度春風。

又
麗曲醉思仙，十二哀絃。穠蛾叠柳臉紅蓮。多少雨條煙葉恨，紅淚離筵。
行子惜流年，鶗鴂枝邊。吳堤春水艤蘭船。南去北來今漸老，難負尊前。

又
翠幕綺筵張，淑景難忘。陽關聲巧繞雕梁。美酒十分誰與共？玉指持觴。
曉枕夢高唐，略話衷腸。小山池院竹風涼。明夜月圓簾四卷，今夜思量。

醜奴兒
昭華鳳管知名久，長閉簾櫳。日日春慵，閑倚庭花暈臉紅。
應說金穀無人後，此會相逢。三弄臨風，送得當筵玉盞空。

又
日高庭院楊花轉，閑淡春風。鶯語惺忪，似笑金屏昨夜空。
嬌慵未洗勻粧手，閑印斜紅。新恨重重，都與年時舊意同。

訴衷情
種花人自蕊宮來，牽衣問小梅。今年芳意何似？應向舊枝開。
憑寄語，謝瑤臺，客無才。粉香傳信，玉盞開筵，莫待春回。

又
凈揩粧臉淺勻眉，衫子素梅兒。苦無心緒梳洗，閑淡也相宜。
雲態度，柳腰肢，入相思。夜來月底，今日尊前，未當佳期。

又
渚蓮霜曉墜殘紅，依約舊秋同。玉人團扇恩淺，一意恨西風。
雲去住，月朦朧，夜寒濃。此時還是，淚墨書成，未有歸鴻。

又
憑觴靜憶去年秋，桐落故溪頭。詩成自寫紅葉，和恨寄東流。
人脈脈，水悠悠，幾多愁。雁書不到，蝶夢無憑，漫倚高樓。

又
小梅風韻最妖嬈，開處雪初消。南枝欲附春信，長恨隴人遙。
閑記憶，舊江皋，路迢迢。暗香浮動，疏影橫斜，幾處溪橋。

又
長因蕙草記羅裙，緑腰沉水熏。闌干曲處人靜，曾共倚黃昏。
風有韻，月無痕，暗消魂。擬將幽恨，試寫殘花，寄與朝雲。

又
御紗新制石榴裙，沉香慢火熏。越羅雙帶宮樣，飛鷺碧波紋。
隨錦字，疊香痕，寄文君。繫來花下，解向尊前，誰伴朝雲？

又
都人離恨滿歌筵，清唱倚危絃。星屏別後千里，更見是何年？
驄騎穩，繍衣鮮，欲朝天。北人歡笑，南國悲涼，迎送金鞭。

破陣子
柳下笙歌庭院，花間姊妹鞦韆。記得春樓當日事，寫向紅窗夜月前。憑誰寄小蓮？
絳蠟等閑陪淚，吳蠶到了纏綿。緑鬢能供多少恨？未肯無情比斷絃。今年老去年。

好女兒
緑遍西池，梅子青時。儘無端、盡日東風惡，更霏微細雨，惱人離恨，滿路春泥。
應是行雲歸路，有閑淚、灑相思。想旗亭、望斷黃昏月，又依前誤了，紅箋香信，翠袖歡期。

又
酌酒殷勤，儘更留春。忍無情、便賦餘花落，待花前細把，一春心事，問個人人。
莫似花開還謝，願芳意、且長新。倚嬌紅、待得歡期定，向水沉煙底，金蓮影下，睡過佳辰。

點絳唇
花信來時，恨無人似花依舊。又成春瘦，折斷門前柳。
天與多情，不與長相守。分飛後，淚痕和酒，占了雙羅袖。

又
明日征鞭，又將南陌垂楊折。自憐輕別，拚得音塵絕。
杏子枝邊，倚處闌干月。依前缺，去年時節，舊事無人說。

又
碧水東流，漫題涼葉津頭寄。謝娘春意，臨水顰雙翠。
日日驪歌，空費行人淚。成何計，未如濃醉，閑掩紅樓睡。

又
粧席相逢，旋勻紅淚歌金縷。意中曾許，欲共吹花去。
長愛荷香，柳色殷橋路。留人住，淡煙微雨，好個雙棲處。

又
湖上西風，露花啼處秋香老。謝家春草，唱得清商好。
笑倚蘭舟，轉盡新聲了。煙波渺，暮雲稀少，一點涼蟾小。

兩同心
楚鄉春晚，似入仙源。拾翠處、閑隨流水，踏青路、暗惹香塵。心心在，柳外青簾，花下朱門。
對景且醉芳尊，莫話消魂。好意思、曾同明月，惡滋味、最是黃昏。相思處，一紙紅箋，無限啼痕。

少年遊
緑勾闌畔，黃昏淡月，攜手對殘紅。紗窗影裏，朦騰春睡，繁杏小屏風。
須愁別後，天高海闊，何處更相逢。幸有花前，一杯芳酒，歡計莫匆匆。

又
西溪丹杏，波前媚臉，珠露與深勻。南樓翠柳，煙中愁黛，絲雨惱嬌顰。
當年此處，聞歌殢酒，曾對可憐人。今夜相思，水長山遠，閑臥送殘春。

又
離多最是，東西流水，終解兩相逢。淺情終似，行雲無定，猶到夢魂中。
可憐人意，薄于雲水，佳會更難重。細想從來，斷腸多處，不與者番同。

又
西樓別後，風高露冷，無奈月分明。飛鴻影裏，搗衣砧外，總是玉關情。
王孫此際，山重水遠，何處賦西征。金閨魂夢枉丁寧。尋盡短長亭。

又
雕梁燕去，裁詩寄遠，庭院舊風流。黃花醉了，碧梧題罷，閑臥對高秋。
繁雲破後，分明素月，凉影挂金鈎。有人凝澹倚西樓，新樣兩眉愁。

虞美人
閑敲玉鐙隋堤路，一笑開朱戶。素雲凝澹月嬋娟。門外鴨頭春水、木蘭船。
吹花拾蕊嬉遊慣，天與相逢晚。一聲長笛倚樓時，應恨不題紅葉、寄相思。

又
飛花自有牽情處，不向枝邊墜。隨風飄蕩已堪愁，更伴東流流水、過秦樓。
樓中翠黛含春怨，閑倚闌干見。遠彈雙淚惜香紅，暗恨玉顏光景、與花同。

又
曲闌干外天如水，昨夜還曾倚。初將明月比佳期，長向月圓時候、望人歸。
羅衣著破前香在。舊意誰教改？一春離恨懶調絃，猶有兩行閑淚、寶箏前。

又
疏梅月下歌金縷。憶共文君語。更誰情淺似春風。一夜滿枝新緑、替殘紅。
蘋香已有蓮開信。兩槳佳期近。采蓮時節定來無？醉後滿身花影、倩人扶。

又
玉簫吹遍煙花路，小謝經年去。更教誰畫遠山眉？又是陌頭風細、惱人時。
時光不解年年好，葉上秋聲早。可憐蝴蝶易分飛，只有杏梁雙燕、每來歸。

又
秋風不似春風好，一夜金英老。更誰來憑曲闌干？惟有雁邊斜月、照關山。
雙星舊約年年在，笑盡人情改。有期無定是無期，說與小雲新恨、也低眉。

又
小梅枝上東君信，雪後花期近。南枝開盡北枝開，長被隴頭遊子、寄春來。
年年衣袖年年淚，總為今朝意。問誰同是憶花人？賺得小鴻眉黛、也低顰。

又
濕紅箋紙回紋字，多少柔腸事。去年雙燕欲歸時，還是碧雲千裏、錦書遲。
南樓風月長依舊，別恨無端有。倩誰橫笛倚危闌？今夜落梅聲裏、怨關山。

又
一絃彈盡仙韶樂。曾破千金學。玉樓銀燭夜深深，愁見曲中雙淚、落香襟。
從來不奈離聲怨，幾度朱絃斷。未知誰解賞新音，長是好風明月、暗知心。

采桑子
鞦韆散後朦朧月，滿院人閑。幾處雕闌，一夜風吹杏粉殘。
昭陽殿裏春衣就，金縷初幹。莫信朝寒，明日花前試舞看。

又
花前獨占春風早，長愛江梅。秀艷清杯，芳意先愁鳳管催。
尋香已閑人後，此恨難裁。更晚須來，却恐初開勝未開。

又
蘆鞭墜遍楊花陌，晚見珍珍。疑是朝雲，來作高唐夢裏人。
應憐醉落樓中帽，長帶歌塵。試拂香茵，留解金鞍睡過春。

又
日高庭院楊花轉，閑淡春風。昨夜匆匆，顰入遙山翠黛中。
金盆水冷菱花凈，滿面殘紅。欲洗猶慵，絃上啼烏此夜同。

又
征人去日殷勤囑，莫負心期。寒雁來時，第一傳書慰別離。
輕春織就機中素，淚墨題詩。欲寄相思，日日高樓看雁飛。

又
花時惱得瓊枝瘦，半被殘香。睡損梅粧，紅淚今春第一行。
風流笑伴相逢處，白馬遊韁。共折垂楊，手撚芳條說夜長。

又
春風不負年年信，長趁花期。小錦堂西，紅杏初開第一枝。
碧簫度曲留人醉，昨夜歸遲。短恨憑誰，鶯語殷勤月落時。

又
秋來更覺消魂苦，小字還稀。坐想行思，怎得相看似舊時。
南樓把手憑肩處，風月應知。別後除非，夢裏時時得見伊。

又
誰將一點凄凉意，送入低眉。畫箔閑垂，多是今宵得睡遲。
夜痕記盡窗間月，曾誤心期。準擬相思，還是窗間記月時。

又
宜春苑外樓堪倚，雪意方濃。雁影冥濛，正共銀屏小景同。
可無人解相思處，昨夜東風。梅蕊應紅，知在誰家錦字中。

又
白蓮池上當時月，今夜重圓。曲水蘭船，憶伴飛瓊看月眠。
黃花緑酒分携後，淚濕吟箋。舊事年年，時節南湖又采蓮。

又
高吟爛醉淮西月，詩酒相留。明日歸舟，碧藕花中醉過秋。
文姬贈別雙團扇，自寫銀鈎。散盡離愁，携得清風出畫樓。

又
前歡幾處笙歌地，長負登臨。月幌風襟，猶憶西樓著意深。
鶯花見盡當時事，應笑如今。一寸愁心，日日寒蟬夜夜砧。

又
無端惱破桃源夢，明日青樓。玉膩花柔，不學行雲易去留。
應嫌衫袖前香冷，重傍金虬。歌扇風流，遮盡歸時翠黛愁。

又
年年此夕東城見，歡意匆匆。明日還重，卻在樓臺縹緲中。
垂螺拂黛清歌女，曾唱相逢。秋月春風，醉枕香衾一歲同。

又
雙螺未學同心綰，已占歌名。月白風清，長倚昭華笛裏聲。
知音敲盡朱顔改，寂寞時情。一曲離亭，借與青樓忍淚聽。

又
西樓月下當時見，淚粉偷勻。歌罷還顰，恨隔爐煙看未真。
別來樓外垂楊縷，幾換青春。倦客紅塵，長記樓中粉淚人。

又
非花非霧前時見，滿眼嬌春。淺笑微顰，恨隔垂簾看未真。
殷勤借問家何處？不在紅塵。若是朝雲，宜作今宵夢裏人。

又
當時月下分飛處，依舊凄凉。也會思量，不道孤眠夜更長。
淚痕揾遍鴛鴦枕，重繞回廊。月上東窗，長到如今欲斷腸。

又
湘妃浦口蓮開盡，昨夜紅稀。懶過前溪，閑艤扁舟看雁飛。
去年謝女池邊醉，晚雨霏微。記得歸時，旋折新荷蓋舞衣。

又
別來長記西樓事，結遍蘭襟。遺恨重尋，絃斷相如緑綺琴。
何時一枕逍遙夜，細話初心。若問如今，也似當時著意深。

又
紅窗碧玉新名舊，猶綰雙螺。一寸秋波，千斛明珠覺未多。
小來竹馬同遊客，慣聽清歌。今日蹉跎，惱亂工夫暈翠蛾。

又
昭華鳳管知名久，長閉簾櫳。聞道春慵。方倚庭花暈臉紅。
可憐金穀無人後，此會相逢。三弄臨風。送得當筵玉盞空。

又
金風玉露初凉夜，秋草窗前。淺醉閑眠，一枕江風夢不圓。
長情短恨難憑寄，枉費紅箋。試拂么絃，卻恐琴心可暗傳。

又
心期昨夜尋思遍，猶負殷勤。齊鬥堆金，難買丹誠一寸真。
須知枕上尊前意，占得長春。寄語東鄰，似此相看有幾人。

踏莎行
柳上煙歸，池南雪盡，東風漸有繁華信。花開花謝蝶應知，春來春去鶯能問。
夢意猶疑，心期欲近，雲箋字字縈方寸。宿粧曾比杏花紅，憶人細把香英認。

又
宿雨收塵，朝霞破暝，風光暗許花期定。玉人呵手試粧時，粉香簾幕陰陰靜。
斜雁朱絃，孤鸞緑鏡，傷春誤了尋芳興。去年今日杏牆西，啼鶯喚得閑愁醒。

又
緑徑穿花，紅樓壓水，尋芳誤到蓬萊地。玉顏人是蕊珠仙，相逢展盡雙蛾翠。
夢草閑眠，流觴淺醉，一春總見瀛洲事。別來雙燕又西飛，無端不寄相思字。

又
雪盡寒輕，月斜煙重，清歡猶記前時共。迎風朱戶背燈開，拂檐花影侵簾動。
繡枕雙鴛，香苞翠鳳，從來往事都如夢。傷心最是醉歸時，眼前少個人人送。

滿庭芳
南苑吹花，西樓題葉，故園歡事重重。憑闌秋思，閑記舊相逢。幾處歌雲夢雨，可憐便、漢水西東。別來久，淺情未有，錦字繫征鴻。
年光還少味，開殘檻菊，落盡溪桐。漫留得尊前，淡月西風。此恨誰堪共說？清愁付、緑酒杯中。佳期在，歸時待把，香袖看啼紅。

留春令
畫屏天畔，夢回依約，十洲雲水。手撚紅箋寄人書，寫無限、傷春事。
別浦高樓曾漫倚，對江南千里。樓下分流水聲中，有當日、憑高淚。

又
采蓮舟上，夜來陡覺，十分秋意。懊惱寒花暫時香，與情淺、人相似。
玉蕊歌清招晚醉，戀小橋風細。水濕紅裙酒初消，又記得、南溪事。

又
海棠風橫，醉中吹落，香紅強半。小粉多情怨花飛，仔細把、殘香看。
一抹濃檀秋水畔，縷金衣新換。鸚鵡杯深艷歌遲，更莫放、人腸斷。

風入松
柳陰庭院杏梢牆，依舊巫陽。鳳簫已遠青樓在，水沉難復暖前香。臨鏡舞鸞離照，倚箏飛雁辭行。
墜鞭人意自凄凉，淚眼回腸。斷雲殘雨當年事，到如今、幾處難忘。兩袖曉風花陌，一簾夜月蘭堂。

又
心心念念憶相逢，別恨誰濃？就中懊惱難拚處，是擘釵分鈿匆匆。却似桃源路失，落花空記前蹤。
彩箋書盡浣溪紅，深意難通。強歡殢酒圖消遣，到醒來、愁悶還重。若是初心未改，多應此意須同。

清商怨
庭花香信尚淺，最玉樓先暖。攀覺春衾，江南依舊遠。
回紋錦字暗剪，漫寄與、也應歸晚。要問相思，天涯獨自短。

秋蕊香
池苑清陰欲就，還傍送春時候。眼中人去難歡偶，誰共一杯芳酒？
朱闌碧砌皆如舊，記攜手。有情不管別離久，情在相逢終有。

又
歌徹郎君秋草，別恨遠山眉小。無情莫把多情惱，第一歸來須早。
紅塵自古長安道，故人多。相思不比相逢好，此別朱顔應老。

思遠人
紅葉黃花秋意晚，千里念行客。飛雲過盡，歸鴻無信，何處寄書得？
淚彈不盡臨窗滴，就硯旋研墨。漸寫到別來，此情深處，紅箋為無色。

碧牡丹
翠袖疏紈扇，凉葉催歸燕。一夜西風，幾處傷高懷遠。細菊枝頭，開嫩香還遍，月痕依舊庭院。
事何限，恨望秋意晚。離人鬢華將換。靜憶天涯，路比此情猶短。試約鸞箋，傳素期良願，南雲應有新雁。

長相思
長相思，長相思。若問相思甚了期，除非相見時。
長相思，長相思。欲把相思說似誰，淺情人不知。

醉落魄
滿街斜月，垂鞭自唱陽關徹。斷盡柔腸思歸切。都為人人，不許多時別。
南橋昨夜風吹雪，短長亭下征塵歇。歸時定有梅堪折。欲把離愁，細撚花枝說。

又
鸞孤月缺，兩春惆悵音塵絕。如今若負當時節。信道歡緣，枉向衣襟結。
若問相思何處歇？相逢便是相思徹。儘饒別後留心別。也待相逢，細把相思說。

又
天教命薄，青樓占得聲名惡。對酒當歌尋思着。月戶星窗，多少舊期約。
相逢細語初心錯，兩行紅淚尊前落。霞觴且共深深酌。惱亂春宵，翠被都閑却。

又
休休莫莫，離多還是因緣惡。有情無奈思量着。月夜佳期，近寫青箋約。
心心口口長恨昨，分飛容易當時錯。後期休似前歡薄。買斷青樓，莫放春閑却。

望仙樓
小春花信日邊來，未上江樓先坼。今歲東君消息，還自南枝得。
素衣染盡天香，玉酒添成國色。一自故溪疏隔，腸斷長相憶。

鳳孤飛
一曲畫樓鐘動，宛轉歌聲緩。綺席飛塵滿，更少待、金蕉暖。
細雨輕寒今夜短，依前是、粉牆別館。端的歡期應未晚，奈歸雲難管。

西江月
愁黛顰成月淺，啼粧印得花殘。只消鴛枕夜來閑，曉鏡心情便懶。
醉帽檐頭風細，征衫袖口香寒。緑江春水寄書難，攜手佳期又晚。

又
南苑垂鞭路冷，西樓把袂人稀。庭花猶有鬢邊枝，且插殘紅自醉。
畫幕凉催燕去，香屏曉放雲歸。依前青枕夢回時，試問閑愁有幾？

武陵春
緑蕙紅蘭芳信歇，金蕊正風流。應爲詩人多怨秋，花意與消愁。
梁王苑路香英密，長記舊嬉遊。曾看飛瓊戴滿頭，浮動舞梁州。

又
九日黃花如有意，依舊滿珍叢。誰似龍山秋興濃，吹帽落西風。
年年歲歲登高節，歡事旋成空。幾處佳人此會同，今在淚痕中。

又
煙柳長堤知幾曲，一曲一魂消。秋水無情天共遙，愁送木蘭橈。
熏香繍被心情懶，期信轉迢迢。記得來時倚畫橋，紅淚滿鮫綃。

解佩令
玉階秋感，年華暗去。掩深宮、團扇無緒。記得當時，自翦下、機中輕素。點丹青、畫成秦女。
凉襟猶在，朱絃未改，忍霜紈、飄零何處。自古悲涼，是情事、輕如雲雨。倚么絃、恨長難訴。

行香子
晚緑寒紅，芳意匆匆，惜年華、今與誰同？碧雲零落，數字征鴻。看渚蓮凋，宮扇舊，怨秋風。
流波墜葉，佳期何在？想天教、離恨無窮。試將前事，閑倚梧桐。有消魂處，明月夜，粉屏空。

慶春時
倚天樓殿，升平風月，彩仗春移。鶯絲鳳竹，長生調裏，迎得翠輿歸。
雕鞍遊罷，何處還有心期。濃熏翠被，深停畫燭，人約月西時。

又
梅梢已有，春來音信，風意猶寒。南樓暮雪，無人共賞，閑却玉闌干。
殷勤今夜，涼月還似眉彎。尊前爲把，桃根麗曲，重倚四絃看。

喜團圓
危樓靜鎖，窗中遠岫，門外垂楊。珠簾不禁春風度，解偷送餘香。
眠思夢想，不如雙燕，得到蘭房，別來只是，憑高淚眼，感舊離腸。

憶悶令
取次臨鸞勻畫淺，酒醒遲來晚。多情愛惹閑愁，長黛眉低斂。
月底相逢花不見，有深深良願。願期信、似月如花，須更教長遠。

梁州令
莫唱陽關曲，淚濕當年金縷。離歌自古最消魂，聞歌更在魂消處。
南樓楊柳多情緒，不繫行人住。人情却似飛絮，悠揚便逐春風去。

燕歸梁
蓮葉雨，蓼花風，秋恨幾枝紅。遠煙收盡水溶溶，飛雁碧雲中。
衷腸事，魚箋字，情緒年年相似。憑高雙袖晚寒濃，人在月橋東。

［補錄］

胡搗練
小亭初報一枝梅，惹起江南歸興。遙想玉溪風景，水漾橫斜影。
异香直到醉鄉中，醉後還因香醒。好是玉容相並，人與花爭瑩。

撲蝴蝶
風梢雨葉，綠遍江南岸。思歸倦客，尋芳來最晚。酒邊紅日初長，陌上飛花正滿。凄凉數聲弦管，怨春短。
玉人應在，明月樓中畫眉懶。魚箋錦字，多時音信斷。恨如去水空長，事與行雲漸遠。羅衾舊香餘暖。

醜奴兒
夜來酒醒清無夢，愁倚闌干。露滴輕寒，雨打芙蓉泪不乾。
佳人別後音塵悄，瘦盡難拚。明月無端，已過紅樓十二間。

謁金門
溪聲急，無數落花漂出。燕子分泥蜂釀蜜，遲遲艶風日。
須信芳菲隨失，況複佳期難必。擬把此情書萬一，愁多翻閣筆。


——vivo注：只爲網上流布方便，凡有疑惑處，斟酌後徑改而無校記。所依據底本爲上海古籍出版社1989版王恨林校點《小山詞》，其書錯謬甚夥，第一個“鬭”字即付空缺，然聊勝于無。