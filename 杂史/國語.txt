國語


﻿
周語



《祭公諫穆王征犬戎》

穆王將征犬戎，祭公謀父諫曰：「不可。先王耀德不觀兵。夫兵戢而時動，動則威，觀則玩，玩則無震。是故周文公之《頌》曰：『載戢干戈，載櫜弓矢。我求懿德，肆于時夏，允王保之。』先王之於民也，懋正其德而厚其性，阜其財求而利其器用，明利害之鄉，以文修之，使務利而避害，懷德而畏威，故能保世以滋大。
「昔我先王世后稷，以服事虞、夏。及夏之衰也，棄稷不務，我先王不窋用失其官，而自竄于戎、狄之閒，不敢怠業，時序其德，纂修其緒，修其訓典，朝夕恪勤，守以敦篤，奉以忠信，奕世載德，不忝前人。至于〔文王〕、武王，昭前之光明而加之以慈和，事神保民，莫弗欣喜。商王帝辛，大惡於民。庶民不忍，欣戴武王，以致戎于商牧。是先王非務武也，勤恤民隱而除其害也。
「夫先王之制：邦內甸服，邦外侯服，侯、衛賓服，夷蠻要服，戎、狄荒服。甸服者祭，侯服者祀，賓服者享，要服者貢，荒服者王。日祭、月祀、時享、歲貢、終王，先王之訓也。有不祭則修意，有不祀則修言，有不享則修文，有不貢則修名，有不王則修德，序成而有不至則修刑。於是乎有刑不祭，伐不祀，征不享，讓不貢，告不王。於是乎有刑罰之辟，有攻伐之兵，有征討之備，有威讓之令，有文告之辭。布令陳辭而又不至，則增修於德而無勤民於遠，是以近無不聽，遠無不服。
「今自大畢、伯士之終也，犬戎氏以其職來王，天子曰：『予必以不享征之，且觀之兵。』其無乃廢先王之訓而王幾頓乎！吾聞夫犬戎樹，惇帥舊德，而守終純固，其有以禦我矣！」
王不聽，遂征之，得四白狼、四白鹿以歸。自是荒服者不至。

《密康公母論小醜備物終必亡》

恭王遊於涇上，密康公從，有三女奔之。其母曰：「必致之於王。夫獸三為群，人三為眾，女三為粲。王田不取群，公行下眾，王御不參一族。夫粲、美之物也。眾以美物歸女，而何德以堪之？王猶不堪，況爾小醜乎？小醜備物，終必亡。」康公不獻。一年，王滅密。

《邵公諫厲王弭謗》

厲王虐，國人謗王。邵公告曰：「民不堪命矣！」王怒，得衛巫，使監謗者，以告，則殺之。國人莫敢言，道路以目。王喜，告邵公曰：「吾能弭謗矣，乃不敢言。」邵公曰：「是障之也。防民之口，甚於防川。川壅而潰，傷人必多，民亦如之。是故為川者決之使導，為民者宣之使言。故天子聽政，使公卿至於列士獻詩，瞽獻曲，史獻書，師箴，瞍賦，矇誦，百工諫，庶人傳語，近臣盡規，親戚補察，瞽、史教誨，耆、艾修之，而後王斟酌焉，是以事行而不悖。民之有口，猶土之有山川也，財用於是乎出；猶其原隰之有衍沃也，衣食於是乎生。口之宣言也，善敗於是乎興，行善而備敗，其所以阜財用、衣食者也。夫民慮之於心而宣之於口，成而行之，胡可壅也？若壅其口，其與能幾何？」王不聽，於是國莫敢出言，三年，乃流王於彘。

《芮良夫論榮夷公專利》

厲王說榮夷公，芮良夫曰：「王室其將卑乎！夫榮夷公好專利而不知大難。夫利、百物之所生也，天地之所載也，而或專之，其害多矣。天地百物，皆將取焉，胡可專也？所怒甚多，而不備大難，以是教王，王能久乎？夫王人者，將導利而布之上下者也，使神人百物無不得其極，猶曰怵惕，懼怨之來也。故《頌》曰：『思文后稷，克配彼天。立我蒸民，莫匪爾極。』《大雅》曰：『陳錫載周。』是不布利而懼難乎？故能載周，以至于今。今王學專利，其可乎？匹夫專利，猶謂之盜，王而行之，其歸鮮矣。榮公若用，周必敗。」既，榮公為卿士，諸侯不享，王流于彘。

《邵公以其子代宣王死》

彘之亂，宣王在邵公之宮，國人圍之。邵公曰：「昔吾驟諫王，王不從，是以及此難。今殺王子，王其以我為懟而怒乎！夫事君者險而不懟，怨而不怒，況事王乎？」乃以其子代宣王，宣王長而立之。

《虢文公諫宣王不籍千畝》

宣王即位，不籍千畝。虢文公諫曰：「不可。夫民之大事在農，上帝之粢盛於是乎出，民之蕃庶於是乎生，事之供給於是乎在，和協輯睦於是乎興，財用蕃殖於是乎始，敦庬純固於是乎成，是故稷為大官。古者，太史順時覛土，陽癉憤盈，土氣震發，農祥晨正，日月底于天廟，士乃脈發。
「先時九日，太史告稷曰：『自今至于初吉，陽氣俱蒸，土膏其動。弗震弗渝，脈其滿眚，穀乃不殖。』稷以告王曰：『史帥陽官以命我司事曰：「距今九日，土其俱動，王其祗祓，監農不易。」』王乃使司徒咸戒公卿、百吏、庶民，司空除壇于籍，命農大夫咸戒農用。
「先時五日，瞽告有協風至，王即齋宮，百官御事，各即其齋三日。王乃淳濯饗醴，及期，鬱人薦鬯，犧人薦醴，王祼鬯，饗醴乃行，百吏、庶民畢從。及籍，后稷監之，膳夫、農正陳籍禮，太史贊王，王敬從之。王耕一墢，班三之，庶民終于千畝。其后稷省功，太史監之；司徒省民，太師監之；畢，宰夫陳饗，膳宰監之。膳夫贊王，王歆大牢，班嘗之，庶人終食。
「是日也，瞽師、音官以風土。廩于籍東南，鍾而藏之，而時布之于農。稷則徧誡百姓，紀農協功，曰：『陰陽分布，震雷出滯。』土不備墾，辟在司寇。乃命其旅曰：『徇，農師一之，農正再之，后稷三之，司空四之，司徒五之，太保六之，太師七之，太史八之，宗伯九之，王則大徇。耨穫亦如之。』民用莫不震動，恪恭于農，修其疆畔，日服其鎛，不解于時，財用不乏，民用和同。
「是時也，王事唯農是務，無有求利於其官，以干農功，三時務農而一時講武，故征則有威，守則有財。若是，乃能媚於神而和於民矣，則享祀時至而布施優裕也。
「今天子欲修先王之緒而棄其大功，匱神乏祀而困民之財，將何以求福用民？」
王不聽。三十九年，戰于千畝，王師敗績于姜氏之戎。

《仲山父諫宣王立戲》

魯武公以括與戲見王，王立戲，樊仲山父諫曰：「不可立也！不順必犯，犯王命必誅，故出令不可不順也。令之不行，政之不立，行而不順，民將棄上。夫下事上，少事長，所以為順也。今天子立諸侯而建其少，是教逆也。若魯從之而諸侯效之，王命將有所壅，若不從而誅之，是自誅王命也。是事也，誅亦失，不誅亦失，天子其圖之！」王卒立之。魯侯歸而卒，及魯人殺懿公而立伯御。

《穆仲論魯侯孝》

三十二年春，宣王伐魯，立孝公，諸侯從是而不睦。宣王欲得國子之能導訓諸侯者，樊穆仲曰；「魯侯孝。」王曰：「何以知之？」對曰：「肅恭明神而敬事耇老；賦事行刑，必問於遺訓而咨於故實；不干所問，不犯所咨。」王曰：「然則能訓治其民矣。」乃命魯考公於夷宮。

《仲山公諫宣王料民》

宣王既喪南國之師，乃料民於太原。仲山父諫曰：「民不可料也！夫古者不料民而知其少多，司民協孤終，司商協民姓，司徒協旅，司寇協姦，牧協職，工協革，場協入，廩協出，是則少多、死生、出入、往來者皆可知也。於是乎又審之以事，王治農於籍，蒐于農隙，耨穫亦於籍，獮於既烝，狩於畢時，是皆習民數者也，又何料焉？不謂其少而大料之，是示少而惡事也。臨政示少，諸侯避之。治民惡事，無以賦令。且無故而料民，天之所惡也，害於政而妨於後嗣。」王卒料之，及幽王乃廢滅。

《西周三川皆震伯陽父論周將亡》

幽王二年，西周三川皆震。伯陽父曰：「周將亡矣！夫天地之氣，不失其序；若過其序，民亂之也。陽伏而不能出，陰迫而不能烝，於是有地震。今三川實震，是陽失其所而鎮陰也。陽失而在陰，川源必塞；源塞，國必亡。夫水土演而民用也。（水）土無所演，民乏財用，不亡何待？昔伊、洛竭而夏亡，河竭而商亡。今周德若二代之季矣，其川源又塞，塞必竭。夫國必依山川，山崩川竭，亡之徵也。川竭，山必崩。若國亡不過十年，數之紀也。夫天之所棄，不過其紀。」是歲也，三川竭，岐山崩。十一年，幽王乃滅，周乃東遷。

《鄭厲公與虢叔殺子頹納惠王》

惠王（三）〔二〕年，邊伯、石速、蒍國出王而立子頹。王處于鄭三年。王子頹飲三大夫酒，子國為客，樂及徧儛。鄭厲公見虢叔，曰：「吾聞之，司寇行戮，君為之不舉，而況敢樂禍乎！今吾聞子頹歌舞不息，樂禍也。夫出王而代其位，禍孰大焉！臨禍忘憂，是謂樂禍。禍必及之，盍納王乎？」虢叔許諾。鄭伯將王自圉門入，虢叔自北門入，殺子頹及三大夫，王乃入也。

《內史過論神》

十五年，有神降於莘，王問於內史過曰：「是何故？固有之乎？」對曰：「有之。國之將興，其君齊明、衷正、精潔、惠和，其德足以昭其馨香，其惠足以同其民人。神饗而民聽，民神無怨，故明神降之，觀其政德而均布福焉。國之將亡，其君貪冒、辟邪、淫佚、荒怠、麤穢、暴虐；其政腥臊，馨香不登；其刑矯誣，百姓攜貳。明神不蠲而民有遠志，民神怨痛，無所依懷，故神亦往焉，觀其苛慝而降之禍。是以或（見）〔䙷〕神以興，亦或以亡。昔夏之興也，融降于崇山；其亡也，回祿信於耹隧。商之興也，檮杌次於丕山；其亡也，夷羊在牧。周之興也，鸑鷟鳴於岐山；其衰也，杜伯射王於鄗。是皆明神之志者也。」
王曰：「今是何神也？」對曰：「昔昭王娶於房，曰房后，實有爽德，協於丹朱，丹朱憑身以儀之，生穆王焉。是實臨照周之子孫而禍福之。夫神壹，不遠徙遷，若由是觀之，其丹朱之神乎？」王曰：「其誰受之？」對曰：「在虢土。」王曰：「然則何為？」對曰：「臣聞之：道而得神，是謂逢福；淫而得神，是謂貪禍。今虢少荒，其亡乎？」王曰：「吾其若之何？」對曰：「使太宰以祝、史帥狸姓，奉犧牲、粢盛、玉帛往獻焉，無有祈也。」
王曰：「虢其幾何？」對曰：「昔堯臨民以五，今其冑見，神之見也，不過其物。若由是觀之，不過五年。」王使太宰忌父帥傅氏及祝、史奉犧牲、玉鬯往獻焉。內史過從至虢，虢公亦使祝、史請土焉。內史過歸，以告王曰：「虢必亡矣，不禋於神而求福焉，神必禍之；不親於民而求用焉，人必違之。精意以享，禋也；慈保庶民，親也。今虢公動匱百姓以逞其違，離民怒神而求利焉，不亦難乎！」十九年，晉取虢。

《內史過論晉惠公必無後》

襄王使邵公過及內史過賜晉惠公命，呂甥、郄芮相晉侯不敬，晉侯執玉卑，拜不稽首。
內史過歸，以告王曰：「晉不亡，其君必無後。且呂、郄將不免。」王曰：「何故？」對曰：「《夏書》有之曰：『眾非元后，何戴？后非眾，無與守邦。』在《湯誓》曰：『余一人有罪，無以萬夫；萬夫有罪，在余一人。』在《盤庚》曰：『國之臧，則惟女眾。國之不臧，則惟余一人，是有逸罰。』如是則長眾使民，不可不慎也。民之所急在大事，先王知大事之必以濟眾也，是故祓除其心，以和惠民。考中度衷以莅之，昭明物則以訓之，制義庶孚以行之。祓除其心，精也；考中度衷，忠也；昭明物則，禮也；制義庶孚，信也。然則長眾使民之道，非精不和，非忠不立，非禮不順，非信不行。今晉侯即位而背外內之賂，虐其處者，棄其信也；不敬王命，棄其禮也；施其所惡，棄其忠也；以惡實心，棄其精也。四者皆棄，則遠不至而近不和矣，將何以守國？
「古者，先王既有天下，又崇立於上帝、明神而敬事之，於是乎有朝日、夕月以教民事君。諸侯春秋受職於王以臨其民，大夫、士日恪位著以儆其官，庶人、工、商各守其業以共其上。猶恐其有墜失也，故為車服、旗章以旌之，為贄幣、瑞節以鎮之，為班爵、貴賤以列之，為令聞、嘉譽以聲之。猶有散、遷、懈慢而著在刑辟，流在裔土，於是乎有蠻夷之國，有斧鉞、刀墨之民，而況可以淫縱其身乎？
「夫晉侯非嗣也，而得其位，亹亹怵惕，保任戒懼，猶曰未也。若將廣其心而遠其鄰，陵其民而卑其上，將何以固守？
「夫執玉卑，替其贄也；拜不稽首，誣其王也。替贄無鎮，誣王無民。夫天事恆象，任重享大者必速及，故晉侯誣王，人亦將誣之；欲替其鎮，人亦將替之。大臣享其祿，弗諫而阿之，亦必及焉。」
襄王三年而立晉侯，八年而隕於韓，十（六）〔七〕年而晉人殺懷公。懷公無冑，秦人殺子金、子公。

《內史興論晉文公必霸》

襄王使太宰文公及內史興賜晉文公命，上卿逆於境，晉侯郊勞，館諸宗廟，饋九牢，設庭燎。及期，命于武宮，設桑主，布几筵，太宰莅之，晉侯端委以入。太宰以王命命冕服，內史贊之，三命而後即冕服。既畢，賓、饗、贈、餞如公命侯伯之禮，而加之以宴好。內史興歸，以告王曰：「晉，不可不善也。其君必霸，逆王命敬，奉禮義成。敬王命，順之道也；成禮義，德之則也。則德以導諸侯，諸侯必歸之。且禮所以觀忠、信、仁、義也，忠、所以分也，仁、所以行也，信、所以守也，義、所以節也。忠分則均，仁行則報，信守則固，義節則度。分均無怨，行報無匱，守固不偷，節度不攜。若民不怨而財不匱，令不偷而動不攜，其何事不濟！中能應外，忠也；施三服義，仁也；守節不淫，信也；行禮不疚，義也。臣入晉境，四者不失，臣故曰：『晉侯其能禮矣，王其善之！』樹於有禮，艾人必豐。」
王從之，使於晉者，道相逮也。及惠后之難，王出在鄭，晉侯納之。
襄王十（六）〔七〕年，立晉文公。二十一年，以諸侯朝王于衡雍，且獻楚捷，遂為踐土之盟，於是乎始霸也。

《富辰諫襄王以狄伐鄭及以狄女為后》

襄王十三年，鄭人伐滑。王使游孫伯請滑，鄭人執之。王怒，將以狄伐鄭。富辰諫曰：「不可。古人有言曰：『兄弟讒鬩，侮人百里。』周文公之詩曰：『兄弟鬩于牆，外禦其侮。』若是則鬩乃內侮，而雖鬩不敗親也。鄭在天子，兄弟也。鄭武、莊有大勳力于平、桓；我周之東遷，晉、鄭是依；子頹之亂，又鄭之繇定。今以小忿棄之，是以小怨置大德也，無乃不可乎！且夫兄弟之怨，不徵於他，徵於他，利乃外矣。章怨外利，不義；棄親即狄，不祥；以怨報德，不仁。夫義、所以生利也，祥、所以事神也，仁、所以保民也。不義則利不阜，不祥則福不降，不仁則民不至。古之明王不失此三德者，故能光有天下，而和寧百姓，令聞不忘。王其不可以棄之。」王不聽。十七年，王降狄師以伐鄭。
王德狄人，將以其女為后，富辰諫曰：「不可。夫婚姻、禍福之階也。由之利內則福，利外則取禍。今王外利矣，其無乃階禍乎？昔摯、疇之國也由大任，杞、繒由大姒，齊、許、申、呂由大姜，陳由大姬，是皆能內利親親者也。昔𨻳之亡也由仲任，密須由伯姞，鄶由叔妘，聃由鄭姬，息由陳媯，鄧由楚曼，羅由季姬，盧由荊媯，是皆外利離親者也。」
王曰：「利何如而內，何如而外？」對曰：「尊貴、明賢、庸勳、長老、愛親、禮新、親舊。然則民莫不審固其心力以役上令，官不易方，而財不匱竭，求無不至，動無不濟。百姓兆民，夫人奉利而歸諸上，是利之內也。若七德離判，民乃攜貳，各以利退，上求不暨，是其外利也。夫狄無列於王室，鄭伯南也，王而卑之，是不尊貴也。狄、豺狼之德也，鄭未失周典，王而蔑之，是不明賢也。平、桓、莊、惠皆受鄭勞，王而棄之，是不庸勳也。鄭伯捷之齒長矣，王而弱之，是不長老也。狄、隗姓也，鄭出自宣王，王而虐之，是不愛親也。夫禮、新不閒舊，王以狄女閒姜、任，非禮，且棄舊也。王一舉而棄七德，臣故曰『利外』矣。《書》有之曰：『必有忍也，若能有濟也。』王不忍小忿而棄鄭，又登叔隗以階狄。狄、封豕豺狼也，不可猒也。」王不聽。
十（八）〔七〕年，王黜狄后。狄人來誅殺譚伯。富辰曰：「昔吾驟諫王，王弗從，以及此難。若我不出，王其以我為懟乎！」乃以其屬死之。
初，惠后欲立王子帶，故以其黨啟狄人。狄人遂入，周王乃出，居于鄭，晉文公納之。

《襄王拒晉文公請隧》

晉文公既定襄王于郟，王勞之以地，辭，請隧焉。王不許，曰：「昔我先王之有天下也，規方千里以為甸服，以供上帝山川百神之祀，以備百姓兆民之用，以待不庭不虞之患。其餘以均分公侯伯子男，使各有寧宇，以順及天地，無逢其災害，先王豈有賴焉。內官不過九御，外官不過九品，足以供給神祇而已，豈敢猒縱其耳目心腹以亂百度？亦唯是死生之服物采章，以臨長百姓而輕重布之，王何異之有？今天降禍災於周室，余一人僅亦守府，又不佞以勤叔父，而班先王之大物以賞私德，其叔父實應且憎，以非余一人，余一人豈敢有愛？先民有言曰：『改玉改行。』叔父若能光裕大德，更姓改物，以創制天下，自顯庸也，而縮取備物以鎮撫百姓，余一人其流辟旅於裔土，何辭之有與？若由是姬姓也，尚將列為公侯，以復先王之職，大物其未可改也。叔父其懋昭明德，物將自至，余何敢以私勞變前之大章，以忝天下，其若先王與百姓何？何政令之為也？若不然，叔父有地而隧焉，余安能知之？」文公遂不敢請，受地而還。

《陽人不服晉侯》

王至自鄭，以陽樊賜晉文公。陽人不服，晉侯圍之。倉葛呼曰：「王以晉君為能德，故勞之以陽樊，陽樊懷我王德，是以未從於晉。謂君其何德之布以懷柔之，使無有遠志？今將大泯其宗祊，而蔑殺其民人，宜吾不敢服也！夫三軍之所尋，將蠻夷、戎狄之驕逸不虔，於是乎致武。此羸者陽也，未狎君政，故未承命。君若惠及之，唯官是徵，其敢逆命，何足以辱師！君之武震，無乃玩而頓乎？臣聞之曰：『武不可覿，文不可匿。覿武無烈，匿文不昭。』陽不（承獲）〔獲承〕甸，而衹以覿武，臣是以懼。不然，其敢自愛也？且夫陽，豈有裔民哉？夫亦皆天子之父兄甥舅也，若之何其虐之也？」晉侯聞之，曰：「是君子之言也。」乃出陽民。

《襄王拒殺衛成公》

溫之會，晉人執衛成公歸之于周。晉侯請殺之，王曰：「不可。夫政自上下者也，上作政，而下行之不逆，故上下無怨。今叔父作政而不行，無乃不可乎？夫君臣無獄，今元咺雖直，不可聽也。君臣皆獄，父子將獄，是無上下也。而叔父聽之，一逆矣。又為臣殺其君，其安庸刑？布刑而不庸，再逆矣。一合諸侯，而有再逆政，余懼其無後。不然，余何私於衛侯？」晉人乃歸衛侯。

《王孫滿觀秦師》

二十四年，秦師將襲鄭，過周北門。左右皆免冑而下拜，超乘者三百乘。王孫滿觀之，言於王曰：「秦師必有讁。」王曰：「何故？」對曰：「師輕而驕，輕則寡謀，驕則無禮。無禮則脫，寡謀自陷。入險而脫，能無敗乎？秦師無讁，是道廢也。」是行也，秦師還，晉人敗諸崤，獲其三帥丙、術、視。

《定王論不用全烝之故》

晉侯使隨會聘于周，定王享之餚烝，原公相禮。范子私於原公，曰：「吾聞王室之禮無毀折，今此何禮也？」王見其語，召原公而問之，原公以告。
王召士季，曰：「子弗聞乎，禘郊之事，則有全烝；王公立飫，則有房烝；親戚宴饗，則有餚烝。今女非他也，而叔父使士季實來修舊德，以獎王室。唯是先王之宴禮，欲以貽女。余一人敢設飫禘焉，忠非親禮，而干舊職，以亂前好？且唯戎、狄則有體薦。夫戎、狄，冒沒輕儳，貪而不讓。其血氣不治，若禽獸焉。其適來班貢，不俟馨香嘉味，故坐諸門外，而使舌人體委與之。女今我王室之一二兄弟，以時相見，將和協典禮，以示民訓則，無亦擇其柔嘉，選其馨香，潔其酒醴，品其百籩，修其簠簋，奉其犧象，出其樽彝，陳其鼎俎，淨其巾羃，敬其祓除，體解節折而共飲食之。於是乎有折俎加豆，酬幣宴貨，以示容合好，胡有孑然其效戎、狄也？
「夫王公諸侯之有飫也，將以講事成章，建大德、昭大物也，故立成禮烝而已。飫以顯物，宴以合好，故歲飫不倦，時宴不淫，月會、旬修，日完不忘。服物昭庸，采飾顯明，文章比象，周旋序順，容貌有崇，威儀有則，五味實氣，五色精心，五聲昭德，五義紀宜，飲食可饗，和同可觀，財用可嘉，則順而德建。古之善禮者，將焉用全烝？」
武子遂不敢對而退。歸乃講聚三代之典禮，於是乎修執秩以為晉法。

《單襄公論陳必亡》

定王使單襄公聘於宋。遂假道於陳，以聘於楚。火朝覿矣，道茀不可行，候不在疆，司空不視塗，澤不陂，川不梁，野有庾積，場功未畢，道無列樹，墾田若（蓺）〔蓻〕，饍宰不致餼，司里不授館，國無寄寓，縣無施舍，民將築臺於夏氏。及陳，陳靈公與孔寧、儀行父南冠以如夏氏，留賓不見。
單子歸，告王曰：「陳侯不有大咎，國必亡。」王曰：「何故？」對曰：「夫辰角見而雨畢，天根見而水涸，本見而草木節解，駟見而隕霜，火見而清風戒寒。故先王之教曰：『雨畢而除道，水涸而成梁，草木節解而備藏，隕霜而冬裘具，清風至而修城郭宮室。』故《夏令》曰：『九月除道，十月成梁。』其時儆曰：『收而場功，㣥而畚梮，營室之中，土功其始。火之初見，期於司里。』此先王所以不用財賄，而廣施德於天下者也。今陳國火朝覿矣，而道路若塞，野場若棄，澤不陂障，川無舟梁，是廢先王之教也。
「周制有之曰：『列樹以表道，立鄙食以守路。國有郊牧，疆有寓望，藪有圃草，囿有林池，所以禦災也。其餘無非穀土，民無懸耜，野無奧草。不奪民時，不蔑民功。有優無匱，有逸無罷。國有班事，縣有序民。』今陳國道路不可知，田在草閒，功成而不收，民罷於逸樂，是棄先王之法制也。
「周之《秩官》有之曰：『敵國賓至，關尹以告，行理以節逆之，候人為導，卿出郊勞，門尹除門，宗祝執祀，司里授館，司徒具徒，司空視塗，司寇詰姦，虞人入材，甸人積薪，火師監燎，水師監濯，膳宰致饔，廩人獻餼，司馬陳芻，工人展車，百官以物至，賓入如歸。是故小大莫不懷愛。其貴國之賓至，則以班加一等，益虔。至於王吏，則皆官正莅事，上卿監之。若王巡守，則君親監之。』今雖朝也不才，有分族於周，承王命以為過賓於陳，而司事莫至，是蔑先王之官也。
「先王之令有之曰：『天道賞善而罰淫，故凡我造國，無從非彝，無即慆淫，各守爾典，以承天休。』今陳侯不念胤續之常，棄其伉儷妃嬪，而帥其卿佐以淫於夏氏，不亦嬻姓矣乎？陳、我大姬之後也。棄袞冕而南冠以出，不亦簡彝乎？是又犯先王之令也。
「昔先王之教，懋帥其德也，猶恐殞越。若廢其教而棄其制，蔑其官而犯其令，將何以守國？居大國之閒，而無此四者，其能久乎？」
六年，單子如楚。八年，陳侯殺於夏氏。九年，楚子入陳。

《劉康公論魯大夫儉與侈》

定王八年，使劉康公聘於魯，發幣於大夫。季文子、孟獻子皆儉，叔孫宣子、東門子家皆侈。
歸，王問魯大夫孰賢？對曰：「季、孟其長處魯乎！叔孫、東門其亡乎！若家不亡，身必不免。」王曰：「何故？」對曰：「臣聞之：為臣必臣，為君必君。寬肅宣惠，君也；敬恪恭儉，臣也。寬、所以保本也，肅、所以濟時也，宣、所以教施也，惠、所以和民也。本有保則必固，時動而濟則無敗功，教施而宣則徧，惠以和民則阜。若本固而功成，施徧而民阜，乃可以長保民矣，其何事不徹？敬、所以承命也，恪、所以守業也，恭、所以給事也，儉、所以足用也。以敬承命則不違，以恪守業則不懈，以恭給事則寬於死，以儉足用則遠於憂。若承命不違，守業不懈，寬於死而遠於憂，則可以上下無隙矣，其何任不堪？上作事而徹，下能堪其任，所以為令聞長世也。今夫二子者儉，其能足用矣，用足則族可以庇。二子者侈，侈則不恤匱，匱而不恤，憂必及之，若是則必廣其身。且夫人臣而侈，國家弗堪，亡之道也。」王曰：「幾何？」對曰：「東門之位不若叔孫，而泰侈焉，不可以事二君。叔孫之位不若季、孟，而亦泰侈焉，不可以事三君。若皆蚤世猶可，若登年以載其毒，必亡。」
十六年，魯宣公卒。赴者未及，東門氏來告亂，子家奔齊。𥳑王十一年，魯叔孫宣伯亦奔齊，成公未歿二年。

《王孫說請勿賜叔孫僑如》

𥳑王八年，魯成公來朝，使叔孫僑如先聘且告。見王孫說，與之語。說言於王曰：「魯叔孫之來也，必有異焉。其享覲之幣薄而言諂，殆請之也；若請之，必欲賜也。魯執政唯強，故不歡焉而後遣之；且其狀方上而銳下，宜觸冒人。王其勿賜。若貪陵之人來而盈其願，是（不賞）〔賞不〕善也，且財不給。故聖人之施舍也議之，其喜怒取與亦議之。是以不主寬惠，亦不主猛毅，主德義而已。」王曰：「諾。」使私問諸魯，請之也。王遂不賜，禮如行人。及魯侯至，仲孫蔑為介，王孫說與之語，說讓。說以語王，王厚賄之。

《單襄公論郤至佻天之功》

晉既克楚于鄢，使郤至告慶于周。未將事，王叔𥳑公飲之酒，交酬好貨皆厚，飲酒宴語相說也。
明日，王叔子譽諸朝。郄至見邵桓公，與之語。邵公以告單襄公曰：「王叔子譽溫季，以為必相晉國，相晉國，必大得諸侯，勸二三君子必先導焉，可以樹。今夫子見我，以晉國之克也，為己實謀之，曰：『微我，晉不戰矣！楚有五敗，晉不知乘，我則強之。背宋之盟，一也；德薄而以地賂諸侯，二也；棄壯之良而用幼弱，三也；建立卿士而不用其言，四也；夷、鄭從之，三陳而不整，五也。罪不由晉，晉得其民，四軍之帥，旅力方剛；卒伍治整，諸侯與之。是有五勝也：有辭，一也；得民，二也，軍帥強禦，三也；行列治整，四也；諸侯輯睦，五也。有一勝猶足用也，有五勝以伐五敗，而避之者，非人也。不可以不戰。欒、范不欲，我則強之。戰而勝，是吾力也。且夫戰也微謀，吾有三伐；勇而有禮，反之以仁。吾三逐楚軍之卒，勇也；見其君必下而趨，禮也；能獲鄭伯而赦之，仁也。若是而知晉國之政，楚、越必朝。』
「吾曰：『子則賢矣。抑晉國之舉也，不失其次，吾懼政之未及子也。』謂我曰：『夫何次之有？昔先大夫荀伯自下軍之佐以政，趙宣子未有軍行而以政，今欒伯自下軍往。是三子也，吾又過於四之無不及。若佐新軍而升為政，不亦可乎？將必求之。』是其言也，君以為奚若？」
襄公曰：「人有言曰：『兵在其頸。』其郤至之謂乎！君子不自稱也，非以讓也，惡其蓋人也。夫人性，陵上者也，不可蓋也。求蓋人，其抑下滋甚，故聖人貴讓。且諺曰：『獸惡其網，民惡其上。』《書》曰：『民可近也，而不可上也。』《詩》曰：『愷悌君子，求福不回。』在禮，敵必三讓，是則聖人知民之不可加也。故王天下者必先諸民，然後庇焉，則能長利。今郤至在七人之下而欲上之，是求蓋七人也，其亦有七怨。怨在小醜，猶不可堪，而況在侈卿乎？其何以待之？
「晉之克也，天有惡於楚也，故儆之以晉。而郤至佻天之功以為己力，不亦難乎？佻天不祥，乘人不義，不祥則天棄之，不義則民叛之。且郤至何三伐之有？夫仁、禮、勇，皆民之為也。以義死用謂之勇，奉義順則謂之禮，畜義豐功謂之仁。姦仁為佻，姦禮為羞，姦勇為賊。夫戰、盡敵為上，守和同順義為上。故制戎以果毅，制朝以序成。叛戰而擅舍鄭君，賊也；棄毅行容，羞也；叛國即讎，佻也。有三姦以求替其上，遠於得政矣。以吾觀之，兵在其頸，不可久也。雖吾王叔，未能違難。在《太誓》曰：『民之所欲，天必從之。』王叔欲郤至，能勿從乎？」
郤至歸，明年死難。及伯輿之獄，王叔陳生奔晉。

《單襄公論晉將有亂》

柯陵之會，單襄公見晉厲公視遠步高。晉郤錡見其語犯。郤犨見，其語迂；郤至見，其語伐；齊國佐見，其語盡；魯成公見，言及晉難及郤犨之譖。
單子曰：「君何患焉！晉將有亂，其君與三郤其當之乎！」魯侯曰：「寡人懼不免於晉，今君曰『將有亂』，敢問天道乎，抑人故也？」對曰：「吾非瞽、史，焉知天道？吾見晉君之容，而聽三郤之語矣，殆必禍者也。夫君子目以定體，足以從之，是以觀其容而知其心矣。目以處義，足以步目，今晉侯視遠而足高，目不在體，而足不步目，其心必異矣。目、體不相從，何以能久？夫合諸侯，民之大事也，於是乎觀存亡。故國將無咎，其君在會，步言視聽，必皆無謫，則可以知德矣。視遠，日絕其義；足高，日棄其德；言爽，日反其信；聽淫，日離其名。夫目以處義，足以踐德，口以庇信，耳以聽名者也，故不可不慎也。偏喪有咎，既喪則國從之。晉侯爽二，吾是以云。
「夫郤氏、晉之寵人也，三卿而五大夫，可以戒懼矣。高位寔疾顛，厚味寔腊毒。今郤伯之語犯，叔迂，季伐，犯則陵人，迂則誣人，伐則掩人。有是寵也，而益之以三怨，其誰能忍之！雖齊國子亦將與焉。立於淫亂之國，而好盡言，以招人過，怨之本也。唯善人能受盡言，齊其有乎？吾聞之，國德而鄰於不修，必受其福。今君偪於晉，而鄰於齊，齊、晉有禍，可以取伯，無德之患，何憂於晉？且夫長翟之人利而不義，其利淫矣，流之若何？」
魯侯歸，乃逐叔孫僑如。𥳑王十（一）〔二〕年，諸侯會于柯陵。（十二年），晉殺三郤。十三年，晉侯弒，於翼東門葬，以車一乘。齊人殺國武子。

《單襄公論晉周將得晉國》

晉孫談之子周適周，事單襄公，立無跛，視無還，聽無聳，言無遠；言敬必及天，言忠必及意，言信必及身，言仁必及人，言義必及利，言智必及事，言勇必及制，言教必及辯，言孝必及神，言惠必及和，言讓必及敵；晉國有憂未嘗不戚，有慶未嘗不怡。
襄公有疾，召頃公而告之，曰：「必善晉周，將得晉國。其行也文，能文則得天地。天地所祚，小而後國。夫敬、文之恭也，忠、文之實也，信、文之孚也，仁、文之愛也，義、文之制也，智、文之輿也，勇、文之帥也，教、文之施也，孝、文之本也，惠、文之慈也，讓、文之材也。象天能敬，帥意能忠，思身能信，愛人能仁，利制能義，事建能智，帥義能勇，施辯能教，昭神能孝，慈和能惠，推敵能讓。此十一者，夫子皆有焉。
「天六地五，數之常也。經之以天，緯之以地。經緯不爽，文之象也。文王質文，故天祚之以天下。夫子被文矣，其昭穆又近，可以得國。且夫立無跛，正也；視無還，端也；聽無聳，成也；言無遠，慎也。夫正、德之道也，端、德之信也，成、德之終也，慎、德之守也。守終純固，道正事信，明令德矣。慎成端正，德之相也。為晉休戚，不背本也。被文相德，非國何取！
「成公之歸也，吾聞晉之筮之也，遇《乾》之《否》，曰：『配而不終，君三出焉。』一既往矣，後之不知，其次必此。且吾聞成公之生也，其母夢神規其臀以墨，曰：『使有晉國，三而畀驩之孫。』故名之曰『黑臀』，於今再矣。單襄公曰驩，此其孫也。而令德孝恭，非此其誰？且其夢曰：『必驩之孫，實有晉國。』其卦曰：『必三取君於周。』其德又可以君國，三襲焉。吾聞之《大誓》，故曰：『朕夢協朕卜，襲于休祥，戎商必克。』以三襲也。晉仍無道而鮮冑，其將失之矣。必早善晉子，其當之也。」
頃公許諾。及厲公之亂，召周子而立之，是為悼公。

《太子晉諫靈王壅穀水》

靈王二十（二）〔三〕年，穀、洛鬭，將毀王宮。王欲壅之，太子晉諫曰：「不可。晉聞古之長民者，不墮山，不崇藪，不防川，不竇澤。夫山、土之聚也，藪、物之歸也，川、氣之導也，澤、水之鍾也。夫天地成而聚於高，歸物於下。䟽為川谷，以導其氣；陂塘汙庳，以鍾其美。是故聚不阤崩，而物有所歸；氣不沈滯，而亦不散越。是以民生有財用，而死有所葬。然則無夭、昏、扎、瘥之憂，而無飢、寒、乏、匱之患，故上下能相固，以待不虞，古之聖王唯此之慎。
「昔共工棄此道也，虞于湛樂，淫失其身，欲壅防百川，墮高堙庳，以害天下。皇天弗福，庶民弗助，禍亂並興，共工用滅。其在有虞，有崇伯鯀，播其淫心，稱遂共工之過，堯用殛之于羽山。其後伯禹念前之非度，釐改制量，象物天地，比類百則，儀之于民，而度之于群生，共之從孫四嶽佐之，高高下下，䟽川導滯，鍾水豐物，封崇九山，決汩九川，陂鄣九澤，豐殖九藪，汩越九原，宅居九隩，合通四海。故天無伏陰，地無散陽，水無沈氣，火無災燀，神無閒行，民無淫心，時無逆數，物無害生。帥象禹之功，度之于軌儀，莫非嘉績，克厭帝心。皇天嘉之，祚以天下，賜姓曰『姒』、氏曰『有夏』，謂其能以嘉祉殷富生物也。祚四嶽國，命以侯伯，賜姓曰『姜』、氏曰『有呂』，謂其能為禹股肱心膂，以養物豐民人也。
「此一王四伯，豈繄多寵？皆亡王之後也。唯能釐舉嘉義，以有胤在下，守祀不替其典。有夏雖衰，杞、鄫猶在；申、呂雖衰，齊、許猶在。唯有嘉功，以命姓受（祀）〔氏〕，迄于天下。及其失之也，必有慆淫之心閒之。故亡其氏姓，踣斃不振；絕後無主，湮替隸圉。夫亡者豈繄無寵？皆黃、炎之後也。唯不帥天地之度，不順四時之序，不度民神之義，不儀生物之則，以殄滅無胤，至于今不祀。及其得之也，必有忠信之心閒之。度於天地而順於時動，和於民神而儀於物則，故高朗令終，顯融昭明，命姓受氏，而附之以令名。若啟先王之遺訓，省其典圖刑法，而觀其廢興者，皆可知也。其興者，必有夏、呂之功焉；其廢者，必有共、鯀之敗焉。今吾執政無乃實有所避，而滑夫二川之神，使至於爭明，以妨王宮，王而飾之，無乃不可乎！
「人有言曰：『無過亂人之門。』又曰：『佐𩟀者嘗焉，佐鬭者傷焉。』又曰：『禍不好，不能為禍。』《詩》曰：『四牡騤騤，旟旐有翩，亂生不夷，靡國不泯。』又曰：『民之貪亂，寧為荼毒。』夫見亂而不惕，所殘必多，其飾彌章。民有怨亂，猶不可遏，而況神乎？王將防鬭川以飾宮，是飾亂而佐鬭也，其無乃章禍且遇傷乎？自我先王厲、宣、幽、平而貪天禍，至于今未弭。我又章之，懼長及子孫，王室其愈卑乎？其若之何？
「自后稷以來寧亂，及文、武、成、康而僅克安民。自后稷之始基靖民，十五王而文始平之，十八王而康克安之，其難也如是。厲始革典，十四王矣。基德十五而始平，基禍十五其不濟乎！吾朝夕儆懼，曰：『其何德之修，而少光王室，以逆天休？』王又章輔禍亂，將何以堪之？王無亦鑒于黎、苗之王下及夏、商之季，上不象天，而下不儀地，中不和民，而方不順時，不共神祇，而蔑棄五則。是以人夷其宗廟，而火焚其彝器，子孫為隸，不夷於民，而亦未觀夫前哲令德之則。則此五者而受天之豐福，饗民之勳力，子孫豐厚，令聞不忘，是皆天子之所知也。
「天所崇之子孫，或在畎畝，由欲亂民也。畎畝之人，或在社稷，由欲靖民也。無有異焉！《詩》云：『殷鑒不遠，在夏后之世。』將焉用飾宮？其以徼亂也。度之天神，則非祥也。比之地物，則非義也。類之民則，則非仁也。方之時動，則非順也。咨之前訓，則非正也。觀之詩書，與民之憲言，則皆亡王之為也。上下議之，無所比度，王其圖之！夫事大不從象，小不從文。上非天刑，下非地德，中非民則，方非時動而作之者，必不節矣。作又不節，害之道也。」
王卒壅之。及景王多寵人，亂於是乎始生。景王崩，王室大亂。及定王，王室遂卑。

《晉羊舌肸聘周論單靖公敬儉讓咨》

晉羊舌肸聘于周，發幣於大夫及單靖公。靖公享之，儉而敬；賓禮贈餞，視其上而從之；燕無私，送不過郊；語說《昊天有成命》。
單之老送叔向，叔向告之曰：「異哉！吾聞之曰：『一姓不再興。』今周其興乎！其有單子也。昔史佚有言曰：『動莫若敬，居莫若儉，德莫若讓，事莫若咨。』單子之貺我，禮也，皆有焉。夫宮室不崇，器無彤鏤，儉也；身聳除潔，外內齊給，敬也；宴好享賜，不踰其上，讓也；賓之禮事，放上而動，咨也。如是，而加之以無私，重之以不殽，能避怨矣。居儉動敬，德讓事咨，而能避怨，以為卿佐，其有不興乎！
「且其語說《昊天有成命》，頌之盛德也。其詩曰：『昊天有成命，二后受之，成王不敢康。夙夜基命宥密，於，緝熙！亶厥心肆其靖之。』是道成王之德也。成王能明文昭，能定武烈者也。夫道成命者，而稱昊天，翼其上也。二后受之，讓於德也。成王不敢康，敬百姓也。夙夜、恭也，基、始也，命、信也，宥、寬也，密、寧也，緝、明也，熙、廣也，亶、厚也，肆、固也，靖、龢也。其始也，翼上德讓，而敬百姓。其中也，恭儉信寬，帥歸於寧。其終也，廣厚其心，以固龢之。始於德讓，中於信寬，終於固和，故曰成。單子儉敬讓咨，以應成德。單若不興，子孫必蕃，後世不忘。
「《詩》曰：『其類維何？室家之壼。君子萬年，永錫祚胤。』類也者，不忝前哲之謂也。壼也者，廣裕民人之謂也。萬年也者，令聞不忘之謂也。胤也者，子孫蕃育之謂也。單子朝夕不忘成王之德，可謂不忝前哲矣。膺保明德，以佐王室，可謂廣裕民人矣。若能類善物，以混厚民人者，必有章譽蕃育之祚，則單子必當之矣。單若有闕，必茲君之子孫實續之，不出於他矣。」

《單穆公諫景王鑄大錢》

景王二十一年，將鑄大錢。單穆公曰：「不可。古者，天災降戾，於是乎量資幣，權輕重，以振救民。民患輕，則為作重幣以行之，於是乎有母權子而行，民皆得焉。若不堪重，則多作輕而行之，亦不廢重，於是乎有子權母而行，小大利之。
「今王廢輕而作重，民失其資，能無匱乎？若匱，王用將有所乏，乏則將厚取於民。民不給，將有遠志，是離民也。且夫備有未至而設之，有至而後救之，是不相入也。可先而不備，謂之怠；可後而先之，謂之召災。周固羸國也，天未厭禍焉，而又離民以佐災，無乃不可乎？將民之與處而離之，將災是備禦而召之，則何以經國？國無經，何以出令？令之不從，上之患也，故聖人樹德於民以除之。
「《夏書》有之曰：『關石、和鈞，王府則有。』《詩》亦有之曰：『瞻彼旱麓，榛楛濟濟。愷悌君子，干祿愷悌。』夫旱麓之榛楛殖，故君子得以易樂干祿焉。若夫山林匱竭，林麓散亡，藪澤肆既，民力彫盡，田疇荒蕪，資用乏匱，君子將險哀之不暇，而何易樂之有焉？
「且絕民用以實王府，猶塞川原而為潢汙也，其竭也無日矣。若民離而財匱，災至而備亡，王其若之何？吾周官之於災備也，其所怠棄者多矣，而又奪之資，以益其災，是去其藏而翳其人也。王其圖之！」
王弗聽，卒鑄大錢。

《單穆公諫景王鑄大鍾》

二十三年，王將鑄無射，而為之大林。單穆公曰：「不可。作重幣以絕民資，又鑄大鍾以鮮其繼。若積聚既喪，又鮮其繼，生何以殖？且夫鍾不過以動聲，若無射有林，耳弗及也。夫鍾聲以為耳也，耳所不及，非鍾聲也。猶目所不見，不可以為目也。夫目之察度也，不過步武尺寸之閒；其察色也，不過墨丈尋常之閒。耳之察和也，在清濁之閒；其察清濁也，不過一人之所勝。是故先王之制鍾也，大不出鈞，重不過石。律度量衡於是乎生，小大器用於是乎出，故聖人慎之。今王作鍾也，聽之弗及，比之不度，鍾聲不可以知和，制度不可以出節，無益於樂，而鮮民財，將焉用之！
「夫樂不過以聽耳，而美不過以觀目。若聽樂而震，觀美而眩，患莫甚焉。夫耳目、心之樞機也，故必聽和而視正。聽和則聰，視正則明。聰則言聽，明則德昭。聽言昭德，則能思慮純固。以言德於民，民歆而德之，則歸心焉。上得民心，以殖義方，是以作無不濟，求無不獲，然則能樂。夫耳內和聲，而口出美言，以為憲令，而布諸民，正之以度量，民以心力，從之不倦。成事不（貳）〔貣〕，樂之至也。口內味而耳內聲，聲味生氣。氣在口為言，在目為明。言以信名，明以時動。名以成政，動以殖生。政成生殖，樂之至也。若視聽不和，而有震眩，則味入不精，不精則氣佚，氣佚則不和。於是乎有狂悖之言，有眩惑之明，有轉易之名，有過慝之度。出令不信，刑政放紛，動不順時，民無據依，不知所力，各有離心。上失其民，作則不濟，求則不獲，其何以能樂？三年之中，而有離民之器二焉，國其危哉！」
王弗聽，問之伶州鳩。對曰：「臣之守官弗及也。臣聞之，琴瑟尚宮，鍾尚羽，石尚角，匏竹利制，大不踰宮，細不過羽。夫宮、音之主也。第以及羽，聖人保樂而愛財，財以備器，樂以殖財。故樂器重者從細，輕者從大。是以金尚羽，石尚角，瓦絲尚宮，匏竹尚議，革木一聲。
「夫政象樂，樂從和，和從平。聲以和樂，律以平聲。金石以動之，絲竹以行之，詩以道之，歌以詠之，匏以宣之，瓦以贊之，革木以節之。物得其常曰樂極，極之所集曰聲，聲應相保曰和，細大不踰曰平。如是，而鑄之金，磨之石，繫之絲木，越之匏竹，節之鼓而行之，以遂八風。於是乎氣無滯陰，亦無散陽，陰陽序次，風雨時至，嘉生繁祉，人民龢利，物備而樂成，上下不罷，故曰樂正。今細過其主妨於正，用物過度妨於財，正害財匱妨於樂。細抑大陵，不容於耳，非和也。聽聲越遠，非平也。妨正匱財，聲不和平，非宗官之所司也。
「夫有和平之聲，則有蕃殖之財。於是乎道之以中德，詠之以中音，德音不愆，以合神人，神是以寧，民是以聽。若夫匱財用，罷民力，以逞淫心，聽之不和，比之不度，無益於教，而離民怒神，非臣之所聞也。」
王不聽，卒鑄大鍾。二十四年，鍾成，伶人告和。王謂伶州鳩曰：「鍾果和矣。」對曰：「未可知也。」王曰：「何故？」對曰：「上作器，民備樂之，則為和。今財亡民罷，莫不怨恨，臣不知其和也。且民所曹好，鮮其不濟也；其所曹惡，鮮其不廢也。故諺曰：『眾心成城，眾口鑠金。』三年之中，而害金再興焉，懼一之廢也。」王曰：「爾老耄矣！何知？」二十五年，王崩，鍾不和。

《景王問鍾律於伶州鳩》

王將鑄無射，問律於伶州鳩。對曰：「律所以立均出度也。古之神瞽考中聲而量之以制，度律均鍾，百官軌儀，紀之以三，平之以六，成於十二，天之道也。夫六、中之色也，故名之曰黃鍾，所以宣養六氣、九德也。由是第之：二曰太蔟，所以金奏贊陽出滯也。三曰姑洗，所以修潔百物，考神納賓也。四曰蕤賓，所以安靖神人，獻酬交酢也。五曰夷則，所以詠歌九則，平民無（貳）〔貣〕也。六曰無射，所以宣布哲人之令德，示民軌儀也。為之六閒，以揚沈伏，而黜散越也。元閒大呂，助〔陽〕宣物也。二間夾鍾，出四隙之細也。三閒仲呂，宣中氣也。四閒林鍾，和展百事，俾莫不任肅純恪也。五閒南呂，贊陽秀〔物〕也。六閒應鍾，均利器用，俾應復也。
「律呂不易，無姦物也。細鈞有鍾無鎛，昭其大也。大鈞有鎛無鍾，甚大無鎛，鳴其細也。大昭小鳴，和之道也。和平則久，久固則純，純明則終，終復則樂，所以成政也，故先王貴之。」
王曰：「七律者何？」對曰：「昔武王伐殷，歲在鶉火，月在天駟，日在析木之津，辰在斗柄，星在天黿。星與日辰之位，皆在北維。顓頊之所建也，帝嚳受之。我姬氏出自天黿，及析木者，有建星及牽牛焉，則我皇妣大姜之姪伯陵之後，逄公之所憑神也。歲之所在，則我有周之分野。月之所在，辰馬農祥也。我大祖后稷之所經緯也，王欲合是五位三所而用之。自鶉及駟七列。南北之揆七同，凡人神以數合之，以聲昭之。數合聲和，然後可同也。故以七同其數，而以律和其聲，於是乎有七律。
「王以二月癸亥夜陳，未畢而雨。以夷則之上宮畢，當辰。辰在戍上，故長夷則之上宮，名之曰羽，所以藩屏民則也。王以黃鍾之下宮，布戎于牧之野，故謂之厲，所以厲六師。以太蔟之下宮，布令于商，昭顯文德，底紂之多罪，故謂之宣，所以宣三王之德也。反及嬴內，以無射之上宮，布（憲）〔㥁〕施舍於百姓，故謂之羸亂，所以優柔容民也。」

《賓孟見雄鷄自斷其尾》

景王既殺下門子。賓孟適郊，見雄雞自斷其尾，問之，侍者曰：「憚其犧也。」遽歸告王，曰：「吾見雄雞自斷其尾，而人曰『憚其犧也』，吾以為信畜矣。人犧實難，己犧何害？抑其惡為人用也乎，則可也。人異於是。犧者、實用人也。」王弗應，田于鞏，使公卿皆從，將殺單子，未克而崩。

《劉文公與萇弘欲城周》

敬王十年，劉文公與萇弘欲城周，為之告晉。魏獻子為政，說萇弘而與之。將合諸侯。
衛彪傒適周，聞之，見單穆公曰：「萇、弘其不歿乎？周詩有之曰：『天之所支，不可壞也。其所壞，亦不可支也。』昔武王克殷，而作此詩也，以為飫歌，名之曰『支』，以遺後之人，使永監焉。夫禮之立成者為飫，昭明大節而已，少典與焉。是以為之日惕，其欲教民戒也。然則夫『支』之所道者，必盡知天地之為也。不然，不足以遺後之人。今萇、劉欲支天之所壞，不亦難乎？自幽王而天奪之明，使迷亂棄德，而即慆淫，以亡其百姓，其壞之也久矣。而又將補之，殆不可矣！水火之所犯，猶不可救，而況天乎？諺曰：『從善如登，從惡如崩。』昔孔甲亂夏，四世而隕；玄王勤商，十有四世而興。帝甲亂之，七世而隕。后稷勤周，十有五世而興；幽王亂之，十有四世矣。守府之謂多，胡可興也？夫周，高山、廣川、大藪也，故能生是良材，而幽王蕩以為魁陵、糞土、溝瀆，其有悛乎？」
單子曰：「其咎孰多？」曰：「萇叔必速及，將天以道補者也。夫天道導可而省否，萇叔反是，以誑劉子，必有三殃：違天，一也；反道，二也；誑人，三也。周若無咎，萇叔必為戮。雖晉魏子亦將及焉。若得天福，其當身乎？若劉氏，則必子孫實有禍。夫子而棄常法，以從其私欲，用巧變以崇天災，勤百姓以為己名，其殃大矣。」
是歲也，魏獻子合諸侯之大夫於狄泉，遂田于大陸，焚而死。及范、中行之難，萇弘與之，晉人以為討，二十八年，殺萇弘。及定王，劉氏亡。


﻿
魯語



《曹劌問戰》

長勺之役，曹劌問所以戰於莊公。公曰：「余不愛衣食於民，不愛牲玉於神。」對曰：「夫惠本而後民歸之志，民和而後神降之福。若布德于民而平均其政事，君子務治而小人務力；動不違時，財不過用；財用不匱，莫不能使共祀。是以用民無不聽，求福無不豐。今將惠以小賜，祀以獨恭。小賜不咸，獨恭不優。不咸，民不歸也；不懮，神弗福也。將何以戰？夫民求不匱於財，而神求優裕於享者也，故不可以不本。」公曰：「余聽獄雖不能察，必以情斷之。」對曰：「是則可矣。知夫苟中心圖民，智雖弗及，必將至焉。」

《曹劌諫莊公如齊觀社》

莊公如齊觀社。曹劌諫曰：「不可。夫禮、所以正民也。是故先王制諸侯，使五年四王、一相朝。終則講於會，以正斑爵之義，帥長幼之序，訓上下之則，制財用之節，其閒無由荒怠。夫齊棄太公之法而觀民於社，君為是舉而往觀之，非故業也，何以訓民？土發而社，助時也。收攟而蒸，納要也。今齊社而往觀旅，非先王之訓也。天子祀上帝，諸侯會之受命焉。諸侯祀先王、先公，卿大夫佐之受事焉。臣不聞諸侯相會祀也，祀又不法。君舉必書，書而不法，後嗣何觀？」公不聽，遂如齊。

《匠師慶諫莊公丹楹刻桷》

莊公丹桓宮之楹，而刻其桷。匠師慶言於公曰：「臣聞聖王公之先封者，遺後之人法，使無陷於惡。其為後世昭前之令聞也，使長監於世，故能攝固不解以久。今先君儉而君侈，令德替矣。」公曰：「吾屬欲美之。」對曰：「無益於君，而替前之令德，臣故曰庶可已矣。」公弗聽。

《夏父展諫宗婦覿哀姜用幣》

哀姜至，公使大夫、宗婦覿用幣。宗人夏父展曰：「非故也。」公曰：「君作故。」對曰：「君作而順則故之，逆則亦書其逆也。臣從有司，懼逆之書於後也，故不敢不告。夫婦贄不過棗、栗，以告虔也。男則玉、帛、禽、鳥，以章物也。今婦執幣，是男女無別也。男女之別、國之大節也，不可無也。」公弗聽。

《臧文仲如齊告糴》

魯饑，臧文仲言於莊公曰：「夫為四鄰之援，結諸侯之信，重之以婚姻，申之以盟誓，固國之艱急是為。鑄名器，藏寶財，固民之殄病是待。今國病矣，君盍以名器請糴于齊！」公曰：「誰使？」對曰：「國有饑饉，卿出告糴，古之制也。辰也備卿，辰請如齊。」公使往。
從者曰：「君不命吾子，吾子請之，其為選事乎？」文仲曰：「賢者急病而讓夷，居官者當事不避難，在位者恤民之患，是以國家無違。今我不如齊，非急病也。在上不（䘏）〔卹〕下，居官而惰，非事君也。」
文仲以鬯圭與玉磬如齊告糴，曰：「天災流行，戾于弊邑，饑饉荐降，民羸幾卒，大懼乏周公、太公之命祀，職貢業事之不共而獲戾。不腆先君之幣器，敢告滯積，以紓執事；以救弊邑，使能共職。豈唯寡君與二三臣實受君賜，其周公、太公及百辟神祇實永饗而賴之！」齊人歸其玉而予之糴。

《展禽使乙喜以膏沫犒師》

齊孝公來伐魯，臧文仲欲以辭告，病焉，問於展禽。對曰：「獲聞之，處大教小，處小事大，所以禦亂也，不聞以辭。若為小而崇以怒大國，使加己亂，亂在前矣，辭其何益？」文仲曰：「國急矣！百物唯其可者，將無不趨也。願以子之辭行賂焉，其可賂乎？」
展禽使乙喜以膏沐犒師，曰：「寡君不佞，不能事疆埸之司，使君盛怒，以暴露於弊邑之野，敢犒輿師。」齊侯見使者曰：「魯國恐乎？」對曰：「小人恐矣，君子則否。」公曰：「室如懸磬，野無青草，何恃而不恐？」對曰：「恃二先君之所職業。昔者成王命我先君周公及齊先君太公曰：『女股肱周室，以夾輔先王。賜女土地，質之以犧牲，世世子孫無相害也。』君今來討弊邑之罪，其亦使聽從而釋之，必不泯其社稷；豈其貪壤地，而棄先王之命？其何以鎮撫諸侯？恃此以不恐。」齊侯乃許為平而還。

《臧文仲說僖公請免衛成公》

溫之會，晉人執衛成公歸之于周，使毉鴆之，不死，毉亦不誅。
臧文仲言於僖公曰：「夫衛君殆無罪矣。刑五而已，無有隱者，隱乃諱也。大刑用甲兵，其次用斧鉞；中刑用刀鋸，其次用鑽笮；薄刑用鞭扑，以威民也。故大者陳之原野，小者致之市朝，五刑三次，是無隱也。今晉人鴆衛侯不死，亦不討其使者，諱而惡殺之也。有諸侯之請，必免之。臣聞之：班相恤也，故能有親。夫諸侯之患，諸侯恤之，所以訓民也。君盍請衛君以示親於諸侯，且以動晉？夫晉新得諸侯，使亦曰：『魯不棄其親，其亦不可以惡。』」公說，行玉二十瑴，乃免衛侯。
自是晉聘於魯，加於諸侯一等，爵同，厚其好貨。衛侯聞其臧文仲之為也，使納賂焉。辭曰：「外臣之言不越境，不敢及君。」

《臧文仲請賞重館人》

晉文公解曹地以分諸侯。僖公使臧文仲往，宿於重館，重館人告曰：「晉始伯而欲固諸侯，故解有罪之地以分諸侯。諸侯莫不望分而欲親晉，皆將爭先；晉不以固班，亦必親先者，吾子不可以不速行。魯之班長而又先，諸侯其誰望之？若少安，恐無及也。」從之，獲地於諸侯為多。反，既復命，為之請曰：「地之多也，重館人之力也。臣聞之曰：『善有章，雖賤賞也；惡有釁，雖貴罰也。』今一言而辟境，其章大矣，請賞之。」乃出而爵之。

《展禽論祭爰居非政之宜》

海鳥曰「爰居」，止於魯東門之外三日，臧文仲使國人祭之。展禽曰：「越哉，臧孫之為政也！夫祀、國之大節也，而節、政之所成也。故慎制祀以為國典。今無故而加典，非政之宜也。
「夫聖王之制祀也，法施於民則祀之，以死勤事則祀之，以勞定國則祀之，能禦大災則祀之，能扞大患則祀之。非是族也，不在祀典。昔烈山氏之有天下也，其子曰柱，能殖百穀百蔬；夏之興也，周棄繼之，故祀以為稷。共工氏之伯九有也，其子曰后土，能平九土，故祀以為社。黃帝能成命百物，以明民共財，顓頊能修之。帝嚳能序三辰以固民，堯能單均刑法以儀民，舜勤民事而野死，鯀鄣洪水而殛死，禹能以德修鯀之功，契為司徒而民輯，冥勤其官而水死，湯以寬治民而除其邪，稷勤百穀而山死，文王以文昭，武王去民之穢。故有虞氏禘黃帝而祖顓頊，郊堯而宗舜；夏后氏禘黃帝而祖顓頊，郊鯀而宗禹；商人禘舜而祖契，郊冥而宗湯；周人禘嚳而郊稷，祖文王而宗武王；幕、能帥顓頊者也，有虞氏報焉；杼、能帥禹者也，夏后氏報焉；上甲微，能帥契者也，商人報焉；高圉、大王，能帥稷者也，周人報焉。凡禘、郊、祖、宗、報，此五者、國之典祀也。
「加之以社稷山川之神，皆有功烈於民者也；及前哲令德之人，所以為明質；及天之三辰，民所以瞻仰也；及地之五行，所以生殖也；及九州名山川澤，所以出財用也。非是不在祀典。
「今海鳥至，已不知而祀之，以為國典，難以為仁且智矣。夫仁者講功，而智者處物。無功而祀之，非仁也；不知而不能問，非智也。今茲海其有災乎？夫廣川之鳥獸，恆知避其災也。」
是歲也，海多大風，冬煖。文仲聞柳下季之言，曰：「信吾過也，季子之言不可不法也。」使書以為三筴。

《文公欲弛孟文子與郈敬子之宅》

文公欲弛孟文子之宅，使謂之曰：「吾欲利子於外之寬者。」對曰：「夫位、政之建也，署、位之表也，車服、表之章也，宅、章之次也，祿、次之食也。君議五者以建政，為不易之故也。今有司來命易臣之署與其車服，而曰：『將易而次，為寬利。』夫署、所以朝夕虔君命也。臣立先臣之署，服其車服，為利故而易其次，是辱君命也，不敢聞命。若罪也，則請納祿與車服而違署，唯里人所命次。」公弗取。臧文仲聞之曰：「孟孫善守矣，其可以蓋穆伯而守其後於魯乎！」
公欲弛郤敬子之宅，亦如之。對曰：「先臣惠伯以命於司里，嘗、禘、蒸、享之所致君胙者有數矣。出入受事之幣以致君命者，亦有數矣。今命臣更次於外，為有司之以班命事也，無乃違乎！請從司徒以班徙次。」公亦不取。

《夏父弗忌改昭穆之常》

夏父弗忌為宗，蒸將躋僖公。宗有司曰：「非昭穆也。」曰：「我為宗伯，明者為昭，其次為穆，何常之有！」有司曰：「夫宗廟之有昭穆也，以次世之長幼，而等冑之親䟽也。夫祀、昭孝也，各致齊敬於其皇祖，昭孝之至也。故工史書世，宗祝書昭穆，猶恐其踰也。今將先明而後祖，自玄王以及主癸莫若湯，自稷以及王季莫若文、武，商、周之蒸也，未嘗躋湯與文、武，為不踰也。魯未若商、周而改其常，無乃不可乎？」弗聽，遂躋之。
展禽曰：「夏父弗忌必有殃。夫宗有司之言順矣，僖又未有明焉。犯順不祥，以逆訓民亦不祥，易神之班亦不祥，不明而躋之亦不祥，犯鬼道二，犯人道二，能無殃乎？」侍者曰：「若有殃焉在？抑刑戮也，其夭札也？」曰：「未可知也。若血氣強固，將壽寵得沒，雖壽而沒，不為無殃。」既，其葬也焚，煙徹于上。

《里革更書逐莒太子僕》

莒太子僕弒紀公，以其寶來奔。宣公使僕人以書命季文子曰：「夫莒太子不憚以吾故殺其君，而以其寶來，其愛我甚矣。為我予之邑。今日必授，無逆命矣。」里革遇之而更其書曰：「夫莒太子殺其君而竊其寶來，不識窮固又求自邇，為我流之於夷。今日必通，無逆命矣。」明日，有司復命，公詰之，僕人以里革對。公執之，曰：「違君命者，女亦聞之乎？」對曰：「臣以死奮筆，奚啻其聞之也！臣聞之曰：『毀則者為賊，掩賊者為藏，竊寶者為宄，用宄之財者為姦。』使君為藏姦者，不可不去也。臣違君命者，亦不可不殺也。」公曰：「寡人實貪，非子之罪。」乃舍之。

《僕里革斷宣公罟而棄之》

宣公夏濫於泗淵，里革斷其罟而棄之，曰：「古者大寒降，土蟄發，水虞於是乎講罛罶，取名魚，登川禽，而嘗之寢廟，行諸國，助宣氣也。鳥獸孕，水蟲成，獸虞於是乎禁罝羅，矠魚鱉以為夏犒，助生阜也。鳥獸成，水蟲孕，水虞於是禁（罝）罜䍡，設穽鄂，以實廟庖，畜功用也。且夫山不槎蘖，澤不伐夭，魚禁鯤鮞，獸長麑䴠，鳥翼鷇卵，蟲舍蚳蝝，蕃庶物也，古之訓也。今魚方別孕，不教魚長，又行罣罟，貪無藝也。」
公聞之曰：「吾過而里革匡我，不亦善乎！是良罟也，為我得法。使有司藏之，使吾無忘諗。」師存侍，曰：「藏罟不如寘里革於側之不忘也。」

《子叔聲伯辭邑》

子叔聲伯如晉謝季文子，郤犨欲予之邑，弗受也。歸，鮑國謂之曰：「子何辭苦成叔之邑，欲信讓耶，抑知其不可乎？」對曰：「吾聞之，不厚其棟，不能任重。重莫如國，棟莫如德。夫苦成叔家欲任兩國而無大德，其不存也，亡無日矣。譬之如疾，余恐易焉。苦成氏有三亡：少德而多寵，位下而欲上政，無大功而欲大祿，皆怨府也。其君驕而多私，勝敵而歸，必立新家。立新家，不因民不能去舊；因民，非多怨民無所始。為怨三府，可謂多矣。其身之不能定，焉能予人之邑！」鮑國曰：「我信不若子，若鮑氏有釁，吾不圖矣。今子圖遠以讓邑，必常立矣。」

《里革論君之過》

晉人殺厲公，邊人以告，成公在朝。公曰：「臣殺其君，誰之過也？」大夫莫對，里革曰：「君之過也。夫君人者，其威大矣；失威而至於殺，其過多矣。且夫君也者，將牧民而正其邪者也，若君縱私回而棄民事，民旁有慝，無由省之，益邪多矣。若以邪臨民，陷而不振，用善不肯專，則不能使，至於殄滅而莫之恤也，將安用之？桀奔南巢，紂踣于京，厲流于彘，幽滅于戲，皆是術也。夫君也者、民之川澤也。行而從之，美惡皆君之由，民何能為焉。」

《季文子論妾馬》

季文子相宣、成，無衣帛之妾，無食粟之馬。仲孫它諫曰：「子為魯上卿，相二君矣，妾不衣帛，馬不食粟，人其以子為愛，且不華國乎！」文子曰：「吾亦願之。然吾觀國人，其父兄之食麤而衣惡者猶多矣，吾是以不敢。人之父兄食麤衣惡，而我美妾與馬，無乃非相人乎！且吾聞以德榮為國華，不聞以妾與馬。」
文子以告孟獻子，獻子囚之七日。自是，子服之妾衣不過七升之布，馬餼不過稂莠。文子聞之，曰：「過而能改者，民之上也。」使為上大夫。

《叔孫穆子聘於晉》

叔孫穆子聘於晉，晉悼公饗之，樂及《鹿鳴》之三，而後拜樂三。晉侯使行人問焉，曰：「子以君命鎮撫弊邑，不腆先君之禮，以辱從者，不腆之樂以節之。吾子舍其大而加禮於其細，敢問何禮也？」
對曰：「寡君使豹來繼先君之好，君以諸侯之故，貺使臣以大禮。夫先樂金奏《肆夏樊》、《遏》、《渠》，天子所以饗元侯也；夫歌《文王》、《大明》、《緜》，則兩君相見之樂也。皆昭令德以合好也，皆非使臣之所敢聞也。臣以為肄業及之，故不敢拜。今伶簫詠歌及《鹿鳴》之三，君之所以貺使臣，臣敢不拜貺。夫《鹿鳴》、君之所以嘉先君之好也，敢不拜嘉？《四牡》、君之所以章使臣之勤也，敢不拜章？《皇皇者華》、君教使臣曰『每懷靡及』，諏、謀、度、詢，必咨於周。敢不拜教？臣聞之曰：『和為每懷，咨才為諏，咨事為謀，咨義為度，咨親為詢，忠信為周。』君貺使臣以大禮，重之以六德，敢不重拜？」

《叔穆子諫季武子為三軍》

季武子為三軍，叔孫穆子曰：「不可。天子作師，公帥之以征不德。元侯作師，卿帥之以承天子。諸侯有卿無軍，帥教衛以贊元侯。自伯、子、男有大夫無卿，帥賦以從諸侯。是以上能征下，下無姦慝。今我、小侯也，處大國之閒，繕貢賦以共從者，猶懼有討。若為元侯之所，以怒大國，無乃不可乎？」弗從。遂作中軍。自是齊、楚代討於魯，襄、昭皆如楚。

《諸侯伐秦魯人以莒人先濟》

諸侯伐秦，及涇莫濟。晉叔向見叔孫穆子曰：「諸侯謂秦不恭而討之，及涇而止，於秦何益？」穆子曰：「豹之業（及）〔在〕《匏有苦葉》矣，不知其他。」叔向退，召舟虞與司馬，曰：「夫苦匏不材於人，共濟而已。魯叔孫賦《匏有苦葉》，必將涉矣。具舟除隧，不共有法。」是行也，魯人以莒人先濟，諸侯從之。

《襄公如楚》

襄公如楚，及漢，聞康王卒，欲還。叔仲昭伯曰：「君之來也，非為一人也，為其名與其眾也。今王死，其名未改，其眾未敗，何為還？」諸大夫皆欲還。子服惠伯曰：「不知所為，姑從君乎！」叔仲曰：「子之來也，非欲安身也，為國家之利也，故不憚勤遠而聽於楚；非義楚也，畏其名與眾也。夫義人者，固慶其喜而弔其憂，況畏而服焉？（聞）畏而往，聞喪而還，苟羋姓實嗣，其誰代之任喪？王太子又長矣，執政未改；予為先君來，死而去之，其誰曰不如先君？將為喪舉，聞喪而還，其誰曰非侮也？事其君而任其政，其誰由己貳？求說其侮，而亟於前之人，其讎不滋大乎？說侮不懦，執政不貳，帥大讎以憚小國，其誰云待之？若從君而走患，則不如違君以避難。且夫君子計成而後行，二三子計乎？有禦楚之術而有守國之備，則可也；若未有，不如往也。」乃遂行。
反，及方城，聞季武子襲卞，公欲還，出楚師以伐魯。榮成伯曰：「不可。君之於臣，其威大矣。不能令於國而恃諸侯，諸侯其誰暱之？若得楚師以伐魯，魯既不違夙之取卞也，必用命焉，守必固矣。若楚之克魯，諸姬不獲闚焉，而況君乎？彼無亦置其同類以服東夷，而大攘諸夏，將天下是王，而何德於君，其予君也？若不克魯，君以蠻、夷伐之，而又求入焉，必不獲矣。不如予之。夙之事君也，不敢不悛。醉而怒，醒而喜，庸何傷？君其入也！」乃歸。

《季冶致祿》

襄公在楚，季武子取卞，使季冶逆，追而予之璽書，以告曰：「卞人將畔，臣討之，既得之矣。」公未言，榮成子曰：「子股肱魯國，社稷之事，子實制之。唯子所利，何必卞？卞有罪而子征之，子之隸也，又何謁焉？」子冶歸，致祿而不出，曰：「使予欺君，謂予能也。能而欺其君，敢享其祿而立其朝乎？」

《叔孫穆子知楚公子圍有篡國之心》

虢之會，楚公子圍，二人執戈先焉。蔡公孫歸生與鄭罕虎見叔孫穆子，穆子曰：「楚公子甚美，不大夫矣，抑君也。」鄭子皮曰：「有執戈之前，吾惑之。」蔡子家曰：「楚、大國也，公子圍、其令尹也。有執戈之前，不亦可乎？」穆子曰：「不然。天子有虎賁，習武訓也；諸侯有旅賁，禦災害也；大夫有貳車，備承事也；士有陪乘，告奔走也。今大夫而設諸侯之服，有其心矣。若無其心，而敢設服以見諸侯之大夫乎？將不入矣。夫服、心之文也，如龜焉，灼其中，必文於外。若楚公子不為君，必死，不合諸侯矣。」公子圍反，殺郟敖而代之。

《叔孫穆子不以貨私免》

虢之會，諸侯之大夫尋盟未退。季武子伐莒取鄆，莒人告于會，楚人將以叔孫穆子為戮。晉樂王鮒求貨於穆子，曰：「吾為子請於楚。」穆子不予。梁其踁謂穆子曰：「有貨，以衛身也。出貨而可以免，子何愛焉？」穆子曰：「非女所知也。承君命以會大事，而國有罪，我以貨私免，是我會吾私也。苟如是，則又可以出貨而成私欲乎？雖可以免，吾其若諸侯之事何？夫必將或循之，曰：『諸侯之卿有然者，故也。』則我求安身而為諸侯法矣。君子是以患作。作而不衷，將或道之，是昭其不衷也。余非愛貨，惡不衷也。且罪非我之由，為戮何害？」楚人乃赦之。
穆子歸，武子勞之，日中不出。其人曰：「可以出矣。」穆子曰：「吾不難為戮，養吾棟也。夫棟折而榱崩，吾懼壓焉。故曰雖死於外，而庇宗於內，可也。今既免大恥，而不忍小忿，可以為能乎？」乃出見之。

《子服惠伯從季平子如晉》

平丘之會，晉昭公使叔向辭昭公，弗與盟。子服惠伯曰：「晉信蠻、夷而棄兄弟，其執政貳也。貳心必失諸侯，豈唯魯然？夫失其政者，必毒於人，魯懼及焉，不可以不恭。必使上卿從之。」季平子曰：「然則意如乎！若我往，晉必患我，誰為之貳？」子服惠伯曰：「椒既言之矣，敢逃難乎？椒請從。」
晉人執平子。子服惠伯見韓宣子曰：「夫盟、信之要也，晉為盟主，是主信也。若盟而棄魯侯，信抑闕矣。昔欒氏之亂，齊人閒晉之禍，伐取朝歌。我先君襄公不敢寧處，使叔孫豹發帥敝賦，踦跂畢行，無有處人，以從軍吏，次於雍渝，與邯鄲勝擊齊之左，掎止晏萊焉，齊師退而後敢還，非以求遠也，以魯之密邇於齊，而又小國也；齊朝駕，則夕極於魯國，不敢憚其患，而與晉共其憂，亦曰：『庶幾有益於魯國乎！』今信蠻、夷而棄之，夫諸侯之勉於君者，將安勸矣？若棄魯而苟固諸侯，群臣敢憚戮乎？諸侯之事晉者，魯為勉矣。若以蠻、夷之故棄之，其無乃得蠻、夷而失諸侯之信乎？子計其利者，小國共命。」宣子說，乃歸平子。

《季桓子穿井獲羊》

季桓子穿井，獲如土缶，其中有羊焉。使問之仲尼曰：「吾穿井而獲狗，何也？」對曰：「以丘之所聞，羊也。丘聞之：木石之怪曰夔、蝄蜽，水之怪曰龍、罔象，土之怪曰羵羊。」

《公父文伯之母對季康子問》

季康子問於公父文伯之母曰：「主亦有以語肥也。」對曰：「吾能老而已，何以語子。」康子曰：「雖然，肥願有聞於主。」對曰：「吾聞之先姑曰：『君子能勞，後世有繼。』」子夏聞之，曰：「善哉！商聞之曰：『古之嫁者，不及舅、姑，謂之不幸。』夫婦學於舅、姑者，禮也。」

《公父文伯飲南宮敬叔酒》

公父文伯飲南宮敬叔酒，以露睹父為客。羞鱉焉小。睹父怒，相延食鱉，辭曰：「將使鱉長而後食之。」遂出。文伯之母聞之，怒曰：「吾聞之先子曰：『祭養尸，饗養上賓。』鱉於何有？而使夫人怒也！」遂逐之。五日，魯夫人辭而復之。

《公父文伯之母論內朝與外朝》

公父文伯之母如季氏，康子在其朝，與之言，弗應，從之，及寑門，弗應而入。康子辭於朝，而入見，曰：「肥也不得聞命，無乃罪乎？」曰：「子弗聞乎？天子及諸侯合民事於外朝，合神事於內朝；自卿以下，合官職於外朝，合家事於內朝；寑門之內，婦人治其業焉。上下同之。夫外朝、子將業君之官職焉，內朝、子將庀季氏之政焉，皆非吾所敢言也。」

《公父文伯之母論勞逸》

公父文伯退朝，朝其母，其母方績。文伯曰：「以歜之家而主猶績，懼忓季孫之怨也，其以歜為不能事主乎！」
其母歎曰：「魯其亡乎！使僮子備官而未之聞耶？居，吾語女。昔聖王之處民也，擇瘠土而處之，勞其民而用之，故長王天下。夫民勞則思，思則善心生；逸則淫，淫則忘善，忘善則惡心生。沃土之民不材，（淫）〔逸〕也；瘠土之民莫不嚮義，勞也。是故天子大采朝日，與三公、九卿祖識地德；日中考政，與百官之政事，師尹維旅、牧、相宣序民事；少采夕月，與大史、司載糾虔天刑；日入，監九御，使潔奉禘、郊之粢盛，而後即安。諸侯朝修天子之業命，晝考其國職，夕省其典刑，夜儆百工，使無慆淫，而後即安。卿大夫朝考其職，晝講其庶政，夕序其業，夜庀其家事，而後即安。士朝受業，晝而講貫，夕而習復，夜而計過無憾，而後即安。自庶人以下，明而動，晦而休，無日以怠。
「王后親織玄紞，公侯之夫人加之以紘、綖，卿之內子為大帶，命婦成祭服，列士之妻加之以朝服，自庶士以下，皆衣其夫。社而賦事，蒸而獻功，男女效績，愆則有辟，古之制也。君子勞心，小人勞力，先王之訓也。自上以下，誰敢淫心舍力？今我、寡也，爾又在下位，朝夕處事，猶恐忘先人之業。況有怠惰，其何以避辟！吾冀而朝夕修我曰：『必無廢先人。』爾今曰：『胡不自安。』以是承君之官，余懼穆伯之絕嗣也。」仲尼聞之曰：「弟子志之，季氏之婦不淫矣。」

《公父文伯之母別於男女之禮》

公父文伯之母，季康子之從祖叔母也。康子往焉，䦱門與之言，皆不踰閾。祭悼子，康子與焉，胙不受，徹俎不宴，宗不具不繹，繹不盡飫則退。仲尼聞之，以為別於男女之禮矣。

《公父文伯之母欲室文伯》

公父文伯之母欲室文伯，饗其宗老，而為賦《綠衣》之三章。老請守龜卜室之族。師亥聞之曰：「善哉！男女之饗，不及宗臣；宗室之謀，不過宗人。謀而不犯，微而昭矣。詩所以合意，歌所以詠詩也。今詩以合室，歌以詠之，度於法矣。」

《公父文伯卒其母戒其妾》

公父文伯卒，其母戒其妾曰：「吾聞之：好內，女死之；好外，士死之。今吾子夭死，吾惡其以好內聞也。二三婦之辱共先者祀，請無瘠色，無洵涕，無掐膺，無憂容，有降服，無加服。從禮而靜，是昭吾子也。」仲尼聞之曰：「女知莫若婦，男知莫若夫。公父氏之婦智也夫！欲明其子之令德。」

《孔丘謂公父文伯之母知禮》

公父文伯之母朝哭穆伯，而暮哭文伯。仲尼聞之曰：「季氏之婦可謂知禮矣。愛而無私，上下有章。」

《孔丘論大骨》

吳伐越，墮會稽，獲骨焉，節專車。吳子使來好聘，且問之仲尼，曰：「無以吾命。」賓發幣於大夫，及仲尼，仲尼爵之。既徹俎而宴，客執骨而問曰：「敢問骨何為大？」仲尼曰：「丘聞之：昔禹致群神於會稽之山，防風氏後至，禹殺而戮之，其骨節專車。此為大矣。」客曰：「敢問誰守為神？」仲尼曰：「山川之靈，足以紀綱天下者，其守為神；社稷之守者為公侯。皆屬於王者。」客曰：「防風何守也？」仲尼曰：「汪芒氏之君也，守封、嵎之山者也，為（漆）〔來〕姓。在虞、夏、商為汪芒氏，於周為長狄，今為大人。」客曰：「人長之極幾何？」仲尼曰：「僬僥氏長三尺，短之至也。長者不過十，數之極也。」

《孔丘論楛矢》

仲尼在陳，有隼集于陳侯之庭而死，楛矢貫之，石砮其長尺有咫。陳惠公使人以隼如仲尼之館問之。仲尼曰：「隼之來也遠矣！此肅慎氏之矢也。昔武王克商，通道于九夷、百蠻，使各以其方賄來貢，使無忘職業。於是肅慎氏貢楛矢、石砮，其長尺有咫。先王欲昭其令德之致遠也，以示後人，使永監焉，故銘其栝曰『肅慎氏之貢矢』，以分大姬，配虞胡公而封諸陳。古者，分同姓以珍玉，展親也；分異姓以遠方之職貢，使無忘服也。故分陳以肅慎氏之貢。君若使有司求諸故府，其可得也。」使求，得之金櫝，如之。

《閔馬父笑子服景伯》

齊閭丘來盟，子服景伯戒宰人曰：「陷而入於恭。」閔馬父笑，景伯問之，對曰：「笑吾子之大也。昔正考父校商之名頌十二篇於周大師，以《那》為首，其輯之亂曰：『自古在昔，先民有作。溫恭朝夕，執事有恪。』先聖王之傳恭，猶不敢專，稱曰『自古』，古曰『在昔』，昔曰『先民』。今吾子之戒吏人曰『陷而入於恭』，其滿之甚也。周恭王能庇昭、穆之闕而為『恭』，楚恭王能知其過而為『恭』。今吾子之教官僚曰『陷而後恭』，道將何為？」

《孔丘非難季康子以田賦》

季康子欲以田賦，使冉有訪諸仲尼。仲尼不對，私於冉有曰：「求來！女不聞乎？先王制土，籍田以力，而砥其遠邇；賦里以入，而量其有無；任力以夫，而議其老幼。於是乎有鰥、寡、孤、疾，有軍旅之出，則徵之，無則已。其歲，收田一井，出稷禾、秉芻、缶米，不是過也。先王以為足。若子季孫欲其法也，則有周公之籍矣；若欲犯法，則苟而賦，又何訪焉！」


﻿
齊語



《管仲對桓公以霸術》

桓父自莒反於齊，使鮑叔為宰，辭曰：「臣、君之庸臣也。君加惠於臣，使不凍餒，則是君之賜也。若必治國家者，則非臣之所能也。若必治國家者，則其管夷吾乎。臣之所不若夷吾者五：寬惠柔民，弗若也；治國家不失其柄，弗若也；忠信可結於百姓，弗若也；制禮義可法於四方，弗若也；執枹鼓立於軍門，使百姓皆加勇焉，弗若也。」桓公曰：「夫管夷吾射寡人中鉤，是以濱於死。」鮑叔對曰：「夫為其君動也。君若宥而反之，夫猶是也。」桓公曰：「若何？」鮑子對曰：「請諸魯。」桓公曰：「施伯、魯君之謀臣也，夫知吾將用之，必不予我矣。若之何？」鮑子對曰：「使人請諸魯，曰：『寡君有不令之臣，在君之國，欲以戮之於群臣，故請之。』則予我矣。」桓公使請諸魯，如鮑叔之言。
莊公以問施伯，施伯對曰：「此非欲戮之也，欲用其政也。夫管子、天下之才也，所在之國，則必得志於天下。令彼在齊，則必長為魯國憂矣。」莊公曰：「若何？」施伯對曰：「殺而以其屍授之。」莊公將殺管仲，齊使者請曰：「寡君欲以親為戮，若不生得以戮於群臣，猶未得請也。請生之。」於是莊公使束縛以予齊使，齊使受之而退。
比至，三舋、三浴之。桓公親逆之于郊，而與之坐而問焉，曰：「昔吾先君襄父築臺以為高位，田、狩、罼、弋，不聽國政，卑聖侮士，而唯女是崇。九妃、六嬪，陳妾數百，食必粱肉，衣必文繡。戎士凍餒，戎車待遊車之𧛯，戎士待陳妾之餘。優笑在前，賢材在後。是以國家不日引，不月長。恐宗廟之不掃除，社稷之不血食，敢問為此若何？」管子對曰：「昔吾先王昭王、穆王，世法文、武遠績以成名，合群叟，比校民之有道者，設象以為民紀，式權以相應，比綴以度，竱本肇末，勸之以賞賜，糾之以刑罰，班序顛毛，以為民紀統。」桓公曰：「為之若何？」管子對曰：「昔者，聖王之治天下也，參其國而伍其鄙，定民之居，成民之事，陵為之終，而慎用其六柄焉。」
桓公曰：「成民之事若何？」管子對曰：「四民者，勿使雜處，雜處則其言哤，其事易。」公曰：「處士、農、工、商若何？」管子對曰：「昔聖王之處士也，使就閒燕；處工，就官府；處商，就市井；處農，就田野。
「令夫士，群萃而州處，閒燕則父與父言義，子與子言孝，其事君者言敬，其幼者言悌。少而習焉，其心安焉，不見異物而遷焉。是故其父兄之教不肅而成，其子弟之學不勞而能。夫是，故士之子恆為士。
「令夫工，群萃而州處，審其四時，辨其功苦，權節其用，論比協材，旦暮從事，施於四方以飭其子弟相語以事，相示以巧，相陳以功。少而習焉，其心安焉，不見異物而遷焉。是故其父兄之教不肅而成，其子弟之學不勞而能。夫是，故工之子恆為工。
「令夫商，群萃而州處，察其四時，而監其鄉之資，以知其市之賈，負、任、擔、荷，服牛、軺馬，以周四方，以其所有，易其所無，市賤鬻貴，旦暮從事於此，以飭其子弟，相語以利，相示以賴，相陳以知賈。少而習焉，其心安焉，不見異物而遷焉。是故其父兄之教不肅而成，其子弟之學不勞而能。夫是，故商之子恆為商。
「令夫農，群萃而州處，察其四時，權節其用，耒、耜、耞、芟，及寒，擊菒除田，以待時耕；及耕，深耕而疾耰之，以待時雨；時雨既至，挾其槍、刈、耨、鎛，以旦暮從事於田野。脫衣就功，首戴茅蒲，身衣襏襫，霑體塗足，暴其髮膚，盡其四支之敏，以從事於田野。少而習焉，其心安焉，不見異物而遷焉。是故其父兄之教不肅而成，其子弟之學不勞而能。是故農之子恆為農，野處而不（暱）〔匿〕。其秀民之能為士者，必足賴也。有司見而不以告，其罪五。有司已於事而竣。」
桓公曰：「定人之居若何？」管子對曰：「制國以為二十一鄉。」桓公曰：「善。」管子於是制國以為二十一鄉：工商之鄉六；士鄉十五，公帥五鄉焉，國子帥五鄉焉，高子帥五鄉焉。參國起案，以為三官，臣立三宰，工立三族，市立三鄉，澤立三虞，山立三衡。
桓公曰：「吾欲從事於諸侯，其可乎？」管子對曰：「未可。國未安。」桓公曰：「安國若何？」管子對曰：「修舊法，擇其善者而業用之；遂滋民，與無財，而敬百姓，則國安矣。」桓公曰：「諾。」遂修舊法，擇其善者而業用之；遂滋民，與無財，而敬百姓。國既安矣，桓公曰：「國安矣，其可乎？」管子對曰：「未可。君若正卒伍，修甲兵，則大國亦將正卒伍，修甲兵，則難以速得志矣。君有攻伐之器，小國諸侯有守禦之備，則難以速得志矣。君若欲速得志於天下諸侯，則事可以隱令，可以寄政。」桓公曰：「為之若何？」管子對曰：「作內政而寄軍令焉。」桓公曰：「善。」
管子於是制國：「五家為軌，軌為之長；十軌為里，里有司；四里為連，連為之長；十連為鄉，鄉有良人焉。以為軍令：五家為軌，故五人為伍，軌長帥之；十軌為里，故五十人為小戎，里有司帥之；四里為連，故二百人為卒，連長帥之；十連為鄉，故二千人為旅，鄉良人帥之；五鄉一帥，故萬人為一軍，五鄉之帥帥之。三軍，故有中軍之鼓，有國子之鼓，有高子之鼓。春以蒐振旅，秋以獮治兵。是故卒伍整於里，軍旅整於郊。內教既成，令勿使遷徙。伍之人祭祀同福，死喪同恤，禍災共之。人與人相疇，家與家相疇，世同居，少同遊。故夜戰聲相聞，足以不乖；晝戰目相見，足以相識。其歡欣足以相死。居同樂，行同和，死同哀。是故守則同固，戰則同彊。君有此士也三萬人，以方行於天下，以誅無道，以屏周室，天下大國之君莫之能禦。」

《管仲佐桓公為政》

正月之朝，鄉長復事。君親問焉，曰：「於子之鄉，有居處〔為義〕好學、慈孝於父母、聰惠質仁、發聞於鄉里者，有則以告。有而不以告，謂之蔽明，其罪五。」有司已於事而竣。桓公又問焉，曰：「於子之鄉，有拳勇股肱之力秀出於眾者，有則以告。有而不以告，謂之蔽賢，其罪五。」有司已於事而竣。桓公又問焉，曰：「於子之鄉，有不慈孝於父母、不長悌於鄉里、驕躁淫暴、不用上令者，有則以告。有而不以告，謂之下比，其罪五。」有司已於事而竣。是故鄉長退而修德進賢，桓公親見之，遂使役官。
桓公令官長期而書伐，以告且選，選其官之賢者而復（用）之，曰：「有人居我官，有功休德，惟慎端愨以待時，使民以勸，綏謗言，足以補官之不善政。」桓公召而與之語，訾相其質，足以比成事，誠可立而授之。設之以國家之患而不疚，退問之其鄉，以觀其所能而無大厲，升以為上卿之贊。謂之三選。國子、高子退而修鄉，鄉退而修連，連退而修里，里退而修軌，軌退而修伍，伍退而修家。是故匹夫有善，可得而舉也；匹夫有不善，可得而誅也。政既成，鄉不越長，朝不越爵，罷士無伍，罷女無家。夫是，故民皆勉為善。與其為善於鄉也，不如為善於里；與其為善於里也，不如為善於家。是故士莫敢言一朝之便，皆有終歲之計；莫敢以終歲之議，皆有終身之功。
桓公曰：「伍鄙若何？」管子對曰：「相地而衰征，則民不移；政不旅舊，則民不偷；山澤各致其時，則民不苟；陵、阜、陸、墐、井、田、疇均，則民不（憾）〔惑〕；無奪民時，則百姓富；犧牲不略，則牛羊遂。」
桓公曰：「定民之居若何？」管子對曰：「制鄙。三十家為邑，邑有司；十邑為卒，卒有卒帥；十卒為鄉，鄉有鄉帥；三鄉為縣，縣有縣帥；十縣為屬，屬有大夫。五屬，故立五大夫，各使治一屬焉；立五正，各使聽一屬焉。是故正之政聽屬，牧政聽縣，下政聽鄉。」桓公曰：「各保治爾所，無或淫怠而不聽治者！」

《桓公為政既成》

正月之朝，五屬大夫復事。桓公擇（是）〔其〕寡功者而讁之，曰：「制地、分民如一，何故獨寡功？教不善則政不治，一再則宥，三則不赦。」桓公又親問焉，曰：「於子之屬，有居處為義好學、慈孝於父母、聰慧質仁、發聞於鄉里者，有則以告。有而不以告，謂之蔽明，其罪五。」有司已於事而竣。桓公又問焉，曰：「於子之屬，有拳勇股肱之力秀出於眾者，有則以告。有而不以告，謂之蔽賢，其罪五。」有司已於事而竣。桓公又問焉，曰：「於子之屬，有不慈孝於父母、不長悌於鄉里、驕躁淫暴、不用上令者，有則以告。有而不以告，謂之下比，其罪五。」有司已於事而竣。五屬大夫於是退而修屬，屬退而修縣，縣退而修鄉，鄉退而修卒，卒退而修邑，邑退而修家。是故匹夫有善，可得而舉也；匹夫有不善，可得而誅也。政既成矣，以守則固，以征則彊。

《管仲教桓公親鄰國》

桓公曰：「吾欲從事於諸侯，其可乎？」管子對曰：「未可。鄰國未吾親也。君欲從事於天下諸侯，則親鄰國。」桓公曰：「若何？」管子對曰：「審吾疆埸，而反其侵地；正其封疆，無受其資；而重為之皮幣，以驟聘眺於諸侯，以安四鄰，則四鄰之國親我矣。為遊士八十人，奉之以車馬、衣裘，多其資幣，使周遊於四方，以號召天下之賢士。皮幣玩好，使民鬻之四方，以監其上下之所好，擇其淫亂者而先征之。」

《管仲教桓公足甲兵》

桓公問曰：「夫軍令則寄諸內政矣，齊國寡甲兵，為之若何？」管子對曰：「輕過而移諸甲兵。」桓公曰：「為之若何？」管子對曰：「制重罪贖以犀甲一戟，輕罪贖以鞼盾一戟，小罪讁以金分，宥閒罪。索訟者三禁而不可上下，坐成以束矢。美金以鑄劍戟，試諸狗馬；惡金以鑄鉏、夷、斤、斸，試諸壤土。」甲兵大足。

《桓公帥諸侯而朝天子》

桓公曰：「吾欲南伐，何主？」管子對曰：「以魯為主。反其侵地棠、潛，使海於有蔽，渠弭於有渚，環山於有牢。」桓公曰：「吾欲西伐，何主？」管子對曰：「以衛為主。反其侵地臺、原、姑與漆里，使海於有蔽，渠弭於有渚，環山於有牢。」桓公曰：「吾欲北伐，何主？」管子對曰：「以燕為主。反其侵地柴夫、吠狗，使海於有蔽，渠弭於有渚，環山於有牢。」四鄰大親。既反侵地，正其封疆，地南至於（𩛽）〔岱〕陰，西至于濟，北至于河，東至于紀酅，有革車八百乘。擇天下之甚淫亂者而先征之。
即位數年，東南多有淫亂者，萊、莒、徐夷、吳、越，一戰帥服三十一國。遂南征伐楚，濟汝，踰方城，望汶山，使貢絲於周而反。荊州諸侯莫敢不來服。遂北伐山戎，刜令支、斬孤竹而南歸。海濱諸侯莫敢不來服。與諸侯飭牲為載，以約誓于上下庶神，與諸侯戮力同心。西征攘白狄之地，至於西河，方舟設泭，乘桴濟河，至于石枕。懸車束馬，踰太行與辟耳之谿拘夏，西服流沙、西吳。南城於周，反胙于絳。嶽濱諸侯莫敢不來服，而大朝諸侯於陽穀。兵車之屬六，乘車之會三，諸侯甲不解纍，兵不解翳，弢無弓，服無矢。隱武事，行文道，帥諸侯而朝天子。

《葵丘之會天子致胙於桓公》

葵丘之會，天子使宰孔致胙於桓公，曰：「余一人（之命）有事於文、武，使孔致胙。」且有後命曰：「以爾自卑勞，實謂爾伯舅，無下拜。」桓公召管子而謀，管子對曰：「為君不君，為臣不臣，亂之本也。」桓公懼，出見客曰：「天威不違顏咫尺，小白余敢承天子之命曰『爾無下拜』，恐隕越於下，以為天子羞。」遂下拜，升，受命。賞服大輅，龍旗九旒，渠門赤旂，諸侯稱順矣。

《桓公霸諸侯》

桓公憂天下諸侯。魯有夫人、慶父之亂，二君弒死，國絕無嗣。桓公聞之，使高子存之。
狄人攻邢，桓公築夷儀以封之，男女不淫，牛馬選具。狄人攻衛，衛人出廬于曹，桓公城楚丘以封之。其畜散而無育，桓公與之繫馬三百。天下諸侯稱仁焉。於是天下諸侯知桓公之非為己動也，是故諸侯歸之。
桓公知諸侯之歸己也，故使輕其幣而重其禮。故天下諸侯罷馬以為幣，縷綦以為奉，鹿皮四分；諸侯之使垂櫜而入，𦓾載而歸。故拘之以利，結之以信，示之以武，故天下小國諸侯既許桓公，莫之敢背，就其利而信其仁、畏其武。桓公知天下諸侯多與己也，故又大施忠焉。可為動者為之動，可為謀者為之謀，軍譚、遂而不有也，諸侯稱寬。通齊國之魚鹽于東萊，使關市幾而不征，以為諸侯利，諸侯稱廣焉。築葵茲、晏、負夏、領釜丘，以禦戎、狄之地，所以禁暴於諸侯也；築五鹿、中牟、蓋與、牡丘，以衛諸夏之地，所以示權於中國也。教大成，定三革，隱五刃，朝服以濟河而無怵惕焉，文事勝矣。是故大國慚媿，小國附協。唯能用管夷吾、甯戚、隰朋、賓胥無、鮑叔牙之屬而伯功立。


﻿
晉語



《武公伐翼止欒共子無死》

武公伐翼，殺哀侯，止欒共子曰：「苟無死，吾以子見天子，令子為上卿，制晉國之政。」辭曰：「成聞之：『民生於三，事之如一。』父生之，師教之，君食之。非父不生，非食不長，非教不知，生之族也，故壹事之。唯其所在，則致死焉。報生以死，報賜以力，人之道也。臣敢以私利廢人之道，君何以訓矣？且君知成之從也，未知其待於曲沃也。從君而貳，君焉用之？」遂鬭而死。

《史蘇論獻公伐驪戎勝而不吉》

獻公卜伐驪戎，史蘇占之，曰：「勝而不吉。」公曰：「何謂也？」對曰：「遇兆，挾以銜骨，齒牙為猾，戎、夏交捽。交捽，是交勝也，臣故云。且懼有口，攜民，國移心焉。」公曰：「何口之有！口在寡人，寡人弗受，誰敢興之？」對曰：「苟可以攜，其入也必甘，受逞而不知，胡可壅也？」公弗聽，遂伐驪戎，克之。獲驪姬以歸，有寵，立以為夫人。公飲大夫酒，令司正實爵與史蘇，曰：「飲而無肴。夫驪戎之役，女曰『勝而不吉』，故賞女以爵，罰女以無肴。克國得妃，其有吉孰大焉！」史蘇卒爵，再拜稽首曰：「兆有之，臣不敢蔽。蔽兆之紀，失臣之官，有罪二焉，何以事君？大罰將及，不唯無肴。抑君亦樂其吉而備其凶，凶之無有，備之何害？若其有凶，備之為瘳。臣之不信，國之福也，何敢憚罰。」
飲酒出，史蘇告大夫曰：「有男戎必有女戎。若晉以男戎勝戎，而戎亦必以女戎勝晉，其若之何！」里克曰：「何如？」史蘇曰：「昔夏桀伐有施，有施人以妹喜女焉，妹喜有寵，於是乎與伊尹比而亡夏。殷辛伐有蘇，有蘇氏以妲己女焉，妲己有寵，於是乎與膠鬲比而亡殷。周幽王伐有襃，襃人以襃姒女焉，襃姒有寵，生伯服，於是乎與虢石甫比，逐太子宜臼而立伯服。太子出奔申，申人、鄫人召西戎以伐周，周於是乎亡。今晉寡德而安俘女，又增其寵，雖當三季之王，亦不可乎？且其兆云：『挾以銜骨，齒牙為猾。』我卜伐驪，龜往，離散以應我。夫若是，賊之兆也，非吾宅也，離則有之。不跨其國，可謂挾乎？不得其君，能銜骨乎？若跨其國而得其君，雖逢齒牙，以猾其中，誰云不從？諸夏從戎，非敗而何？從政者不可以不戒，亡無日矣！」
郭偃曰：「夫三季王之亡也宜。民之主也，縱惑不疚，肆侈不違，流志而行，無所不疚，是以及亡而不獲追鑒。今晉國之方，偏侯也。其土又小，大國在側，雖欲縱惑，未獲專也。大家、鄰國將師保之，多而驟立，不其集亡。雖驟立，不過五矣。且夫口，三五之門也。是以讒口之亂，不過三五。且夫挾、小鯁也。可以小戕，而不能喪國。當之者戕焉，於晉何害？雖謂之挾，而猾以齒牙，口弗堪也，其與幾何？晉國懼則甚矣，亡猶未也。商之衰也，其銘有之曰：『嗛嗛之德，不足就也，不可以矜，而祇取憂也。嗛嗛之食，不足狃也，不能為膏，而祇罹咎也。』雖驪之亂，其罹咎而已，其何能服？吾聞以亂得聚者，非謀不卒時，非人不免難，非禮不終年，非義不盡齒，非德不及世，非天不離數。今不據其安，不可謂能謀；行之以齒牙，不可謂得人；廢國而向己，不可謂禮；不度而迂求，不可謂義；以寵賈怨，不可謂德；少族而多敵，不可謂天。德義不行，禮義不則，棄人失謀，天亦不贊。吾觀君夫人也，若為亂，其猶隸農也。雖獲沃田而勤易之，將不克饗，為人而已。」
士蒍曰：「誡莫如豫，豫而後給。夫子誡之，抑二大夫之言其皆有焉。」
既，驪姬不克，晉正於秦，五立而後平。

《史蘇論驪姬必亂晉》

獻公伐驪戎，克之，滅驪子，獲驪姬以歸，立以為夫人，生奚齊。其娣生卓子。驪姬請使申生主曲沃以速懸，重耳處蒲城，夷吾處屈，奚齊處絳，以儆無辱之故。公許之。
史蘇朝，告大夫曰：「二三大夫其戒之乎，亂本生矣！曰：君以驪姬為夫人，民之疾心固皆至矣。昔者之伐也，興百姓以為百姓也，是以民能欣之，故莫不盡忠極勞以致死也。今君起百姓以自封也，民外不得其利，而內惡其貪，則上下既有判矣；然而又生男，其天道也？天彊其毒，民疾其態，其亂生哉！吾聞君子好好而惡惡，樂樂而安安，是以能有常。伐木不自其本，必復生；塞水不自其源，必復流；滅禍不自其基，必復亂。今君滅其父而畜其子，禍之基也。畜其子，又從其欲，子思報父之恥而信其欲，雖好色，必惡心，不可謂好。好其色，必授之情。彼得其情以厚其欲，從其惡心，必敗國，且深亂。亂必自女戎，三代皆然。」驪姬果作難，殺太子而逐二公子。君子曰：「知難本矣。」

《獻公將黜太子申生而立奚齊》

驪姬生奚齊，其娣生卓子。公將黜太子申生而立奚齊。里克、丕鄭、荀息相見，里克曰：「夫史蘇之言將及矣！其若之何？」荀息曰：「吾聞事君者，竭力以役事，不聞違命。君立臣從，何貳之有？」丕鄭曰：「吾聞事君者，從其義，不阿其惑。惑則誤民，民誤失德，是棄民也。民之有君，以治義也。義以生利，利以豐民，若之何其民之與處而棄之也？必立太子。」里克曰：「我不佞，雖不識義，亦不阿惑，吾其靜也。」三大夫乃別。
蒸于武（公）〔宮〕，公稱疾不與，使奚齊莅事。猛足乃言於太子曰：「伯氏不出，奚齊在廟，子盍圖乎！」太子曰：「吾聞之羊舌大夫曰：『事君以敬，事父以孝。』受命不遷為敬，敬順所安為孝。棄命不敬，作令不孝，又何圖焉？且夫間父之愛而嘉其貺，有不忠焉；廢人以自成，有不貞焉。孝、敬、忠、貞，君父之所安也。棄安而圖，遠於孝矣，吾其止也。」

《獻公伐翟柤》

獻公田，見翟柤之氛，歸寑不寐。郤叔虎朝，公語之。對曰：「床笫之不安邪？抑驪姬之不存側邪？」公辭焉。出遇士蒍，曰：「今夕君寑不寐，必為翟柤也。夫翟柤之君，好專利而不忌，其臣競諂以求媚，其進者壅塞，其退者拒違。其上貪以忍，其下偷以幸，有縱君而無諫臣，有冒上而無忠下。君臣上下各饜其私，以縱其回，民各有心而無所據依。以是處國，不亦難乎！君若伐之，可克也。吾不言，子必言之。」士蒍以告，公悅，乃伐翟柤。郤叔虎將乘城，其徒曰：「棄政而役，非其任也。」郤叔虎曰：「既無老謀，而又無壯事，何以事君？」被羽先升，遂克之。

《優施教驪姬遠太子》

公之優曰施，通於驪姬。驪姬問焉，曰：「吾欲作大事，而難三公子（之徒），如何？」對曰：「早處之，使知其極。夫人知極，鮮〔不〕有慢心；雖其慢，乃易殘也。」驪姬曰：「吾欲為難，安始而可？」優施曰：「必於申生。其為人也小心精潔而大志重，又不忍人。精潔易辱，重僨可疾，不忍人，必自忍也。辱之近行。」驪姬曰：「重，無乃難遷乎？」優施曰：「知辱可辱，可辱遷重；若不知辱，亦必不知，固秉常矣。今子內固而外寵，且善否莫不信。若外殫善而內辱之，無不遷矣。且吾聞之：甚精必愚。精為易辱，愚不知避難。雖欲無遷，其得之乎？」是故先施讒於申生。
驪姬賂二五，使言於公曰：「夫曲沃、君之宗也，蒲與二屈，君之疆也，不可以無主。宗邑無主，則民不威；疆（場）〔埸〕無主，則啟戎心。戎之生心，民慢其政，國之患也。若使太子主曲沃，而二公子主蒲與屈，乃可以威民而懼戎，且旌君伐。」使俱曰：「狄之廣莫，於晉為都。晉之啟土，不亦宜乎？」公說，乃城曲沃，太子處焉；又城蒲，公子重耳處焉；又城二屈，公子夷吾處焉。驪姬既遠太子，乃生之言，太子由是得罪。

《獻公作二軍以伐霍》

十六年，公作二軍，公將上軍，太子申生將下軍以伐霍。師未出，士蒍言於諸大夫曰：「夫太子、君之貳也，恭以俟嗣，何官之有？今君分之土而官之，是左之也。吾將諫以觀之。」乃言於公曰：「夫太子、君之貳也，而帥下軍，無乃不可乎？」公曰：「下軍、上軍之貳也，寡人在上，申生在下，不亦可乎？」士蒍對曰：「下不可以貳上。」公曰：「何故？」對曰：「貳若體焉，上下左右，以相心目，用而不倦，身之利也。上貳代舉，下貳代履，周旋變動，以役心目，故能治事，以制百物。若下攝上，與上攝下，周旋不動，以違心目，其反為物用也，何事能治？故古之為軍也，軍有左右，闕從補之，成而不知，是以寡敗。若以下貳上，闕而變，敗弗能補也。變非聲章，弗能移也。聲章過數則有釁，有釁則敵入，敵入而凶，救敗不暇，誰能退敵？敵之如志，國之憂也。可以陵小，難以征國。君其圖之！」公曰：「寡人有子而制焉，非子之憂也。」對曰：「太子、國之棟也。棟成乃制之，不亦危乎！」公曰：「輕其所任，雖危何害？」
士蒍出，語人曰：「太子不得立矣。改其制而不患其難，輕其任而不憂其危，君有異心，又焉得立？行之克也，將以害之；若其不克，其因以罪之。雖克與否，無以避罪。與其勤而不入，不如逃之。君得其欲，太子遠死，且有令名，為吳太伯，不亦可乎？」太子聞之，曰：「子輿之為我謀，忠矣。然吾聞之：為人子者，患不從，不患無名；為人臣者，患不勤，不患無祿。今我不才而得勤與從，又何求焉？焉能及吳太伯乎？」太子遂行，克霍而反，讒言彌興。

《優施教驪姬譖申生》

優施教驪姬夜半而泣謂公曰：「吾聞申生甚好仁而彊，甚寬惠而慈於民，皆有所行之。今謂君惑於我，必亂國，無乃以國故而行彊於君。君未終命而不歿，君其若之何？盍殺我，無以一妾亂百姓。」公曰：「夫豈惠其民而不惠於其父乎？」驪姬曰：「妾亦懼矣。吾聞之外人言曰：為仁與為國不同。為仁者，愛親之謂仁；為國者，利國之謂仁。故長民者無親，眾以為親。苟利眾而百姓和，豈能憚君？以眾故不敢愛親，眾況厚之，彼將惡始而美終，以晚蓋者也。凡民利是生，殺君而厚利眾，眾孰沮之？殺親無惡於人，人孰去之？苟交利而得寵，志行而眾悅，欲其甚矣，孰不惑焉？雖欲愛君，惑不釋也。今夫以君為紂，若紂有良子，而先喪紂，無章其惡而厚其敗。鈞之死也，無必假手於武王，而其世不廢，祀至于今，吾豈知紂之善否哉？君欲勿恤，其可乎？若大難至而恤之，其何及矣！」君懼曰：「若何而可？」驪姬曰：「君盍老而授之政。彼得政而行其欲，得其所索，乃其釋君。且君其圖之，自桓叔以來，孰能愛親？唯無親，故能兼翼。」公曰：「不可與政。我以武與威，是以臨諸侯。未歿而亡政，不可謂武；有子而弗勝，不可謂威。我授之政，諸侯必絕；能絕於我，必能害我。夫政而害國，不可忍也。爾勿憂，吾將圖之。」
驪姬曰：「以皋落狄之朝夕苛我邊鄙，使無日以牧田野，君之倉廩固不實，又恐削封疆。君盍使之伐狄，以觀其果於眾也，與眾之信輯睦焉。若不勝狄，雖濟其罪，可也；若勝狄，則善用眾矣，求必益廣，乃可厚圖也。且夫勝狄，諸侯驚懼，吾邊鄙不儆，倉廩盈，四鄰服，封疆信，君得其賴，又知可否，其利多矣。君其圖之！」公說。是故使申生伐東山，衣之偏裻之衣，佩之以金玦。僕人贊聞之，曰：「太子殆哉！君賜之奇，奇生怪，怪生無常，無常生不立。使之出征，先以觀之，故告之以離心，而示之以堅忍之權，則必惡其心而害其身矣。惡其心，必內險之；害其身，必外危之。危自中起，難哉！且是衣也，狂夫阻之衣也。其言曰：『盡敵而反。』雖盡敵，其若內讒何！」申生勝狄而反，讒言作於中。君子曰：「知微。」

《申生伐東山》

十七年冬，公使太子伐東山。里克諫曰：「臣聞皋落氏將戰，君其釋申生也！」公曰：「行也！」里克對曰：「非也。君行，太子居，以監國也；君行，太子從，以撫軍也。今君居，太子行，未有此也。」公曰：「非子之所知也。寡人聞之，立太子之道三：身鈞以年，年同以愛，愛疑決之以卜、筮。子無謀吾父子之間，吾以此觀之。」公不說。里克退，見太子。太子曰：「君賜我以偏衣、金玦，何也？」里克曰：「孺子懼乎？衣躬之偏，而握金玦，令不偷矣。孺子何懼！夫為人子者，懼不孝，不懼不得。且吾聞之曰：『敬賢於請。』孺子勉之乎！」君子曰：「善處父子之閒矣。」
太子遂行，狐突御戎，先友為右，衣偏之衣而佩金玦。出而告先友曰：「君與我此，何也？」先友曰：「中分而金玦之權，在此行也。孺子勉之乎！」狐突歎曰：「以庬衣純，而玦之以金銑者，寒之甚矣，胡可恃也？雖勉之，狄可盡乎？」先友曰：「衣躬之偏，握兵之要，在此行也，勉之而已矣。偏躬無慝，兵要遠災，親以無災，又何患焉？」至于稷桑，狄人出逆，申生欲戰。狐突諫曰：「不可。突聞之：國君好艾，大夫殆；好內，適子殆，社稷危。若惠於父而遠於死，惠於眾而利社稷，其可以圖之乎？況其危身於狄以起讒於內也？」申生曰：「不可。君之使我，非歡也，抑欲測吾心也。是故賜我奇服，而告我權。又有甘言焉。言之大甘，其中必苦。譖在中矣，君故生心。雖蝎譖，焉避之？不若戰也。不戰而反，我罪滋厚；我戰死，猶有令名焉。」果敗狄於稷桑而反。讒言益起，狐突杜門不出。君子曰：「善深謀也。」

《驪姬譖殺太子申生》

反自稷桑，處五年，驪姬謂公曰：「吾聞申生之謀愈深。曰：吾固告君日得眾，眾不利，焉能勝狄？今矜狄之善，其志益廣。狐突不順，故不出。吾聞之，申生甚好信而彊，又失言於眾矣，雖欲有退，眾將責焉。言不可食，眾不可弭，是以深謀。君若不圖，難將至矣！」公曰：「吾不忘也，抑未有以致罪焉。」
驪姬告優施曰：「君既許我殺太子而立奚齊矣，吾難里克，奈何！」優施曰：「吾來里克，一日而已。子為我具特羊之饗，吾以從之飲酒。我優也，言無郵。」驪姬許諾，乃具，使優施飲里克酒。中飲，優施起舞，謂里克妻曰：「主孟啗我，我教茲暇豫事君。」乃歌曰：「暇豫之吾吾，不如鳥烏。人皆集於苑，己獨集於枯。」里克笑曰：「何謂苑？何謂枯？」優施曰：「其母為夫人，其子為君，可不謂苑乎？其母既死，其子又有謗，可不謂枯乎？枯且有傷。」
優施出，里克辟奠，不餐而寑。夜半，召優施，曰：「曩而言戲乎？抑有所聞之乎？」曰：「然。君既許驪姬殺太子而立奚齊，謀既成矣。」里克曰；「吾秉君以殺太子，吾不忍。通復故交，吾不敢。中立其免乎？」優施曰：「免。」
旦而里克見丕鄭，曰：「夫史蘇之言將及矣！優施告我，君謀成矣，將立奚齊。」丕鄭曰：「子謂何？」曰：「吾對以中立。」丕鄭曰：「惜也！不如曰不信以䟽之，亦固太子以攜之，多為之故，以變其志，志少䟽，乃可閒也。今子曰中立，況固其謀也，彼有成矣，難以得閒。」里克曰：「往言不可及也，且人中心唯無忌之〔固〕，何可敗也！子將何如？」丕鄭曰：「我無心。是故事君者，君為我心，制不在我。」里克曰：「弒君以為廉，長廉以驕心，因驕以制人家，吾不敢。抑撓志以從君，為廢人以自利也，利方以求成人，吾不能。將伏也！」明日，稱疾不朝。三旬，難乃成。
驪姬以君命命申生曰：「今夕君夢齊姜，必速祠而歸福。」申生許諾，乃祭于曲沃，歸福于絳。公田，驪姬受福，乃寘鴆于酒，寘堇于肉。公至，召申生獻，公祭之地，地墳。申生恐而出。驪姬與犬肉，犬斃；飲小臣酒，亦斃。公命殺杜原款。申生奔新城。
杜原款將死，使小臣圉告于申生，曰：「款也不才，寡智不敏，不能教導，以至于死。不能深知君之心度，棄寵求廣土而竄伏焉；小心狷介，不敢行也。是以言至而無所訟之也，故陷於大難，乃逮于讒。然款也不敢愛死，唯與讒人鈞是惡也。吾聞君子不去情，不反讒，讒行身死，可也，猶有令名焉。死不遷情，彊也。守情說父，孝也。殺身以成志，仁也。死不忘君，敬也。孺子勉之！死必遺愛，死民之思，不亦可乎？」申生許諾。
人謂申生曰：「非子之罪，何不去乎？」申生曰：「不可。去而罪釋，必歸於君，是怨君也。章父之惡，取笑諸侯，吾誰鄉而入？內困於父母，外困於諸侯，是重困也。棄君去罪，是逃死也。吾聞之：『仁不怨君，智不重困，勇不逃死。』若罪不釋，去而必重。去而罪重，不智。逃死而怨君，不仁。有罪不死，無勇。去而厚怨，惡不可重，死不可避，吾將伏以俟命。」
驪姬見申生而哭之，曰：「有父忍之，況國人乎？忍父而求好人，人孰好之？殺父以求利人，人孰利之？皆民之所惡也，難以長生！」驪姬退，申生乃雉經于新城之廟。將死，乃使猛足言於狐突曰：「申生有罪，不聽伯氏，以至于死。申生不敢愛其死，雖然，吾君老矣，國家多難，伯氏不出，奈吾君何？伯氏苟出而圖吾君，申生受賜以（至于）死，雖死何悔！」是以謚為共君。
驪姬既殺太子申生，又譖二公子曰：「重耳、夷吾與知共君之事。」公令閹楚刺重耳，重耳逃于狄；令賈華刺夷吾，夷吾逃于梁。盡逐群公子，乃立奚齊焉。始為令，國無公族焉。

《公子重耳夷吾出奔》

二十二年，公子重耳出亡，及柏谷，卜適齊、楚。狐偃曰：「無卜焉。夫齊、楚道遠而望大，不可以困往。道遠難通，望大難走，困往多悔。困且多悔，不可以走望。若以偃之慮，其狄乎！夫狄近晉而不通，愚陋而多怨，走之易達。不通可以竄惡，多怨可與共憂。今若休憂於狄，以觀晉國，且以監諸侯之為，其無不成。」乃遂之狄。
處一年，公子夷吾亦出奔，曰：「盍從吾兄竄於狄乎？」冀芮曰：「不可。後出同走，不免於罪。且夫偕出偕入難，聚居異情惡，不若走梁。梁近於秦，秦親吾君。吾君老矣，子往，驪姬懼，必援於秦。以吾存也，且必告悔，是吾免也。」乃遂之梁。居二年，驪姬使奄楚，以環釋言。四年，復為君。

《虢將亡舟之僑以其族適晉》

虢公夢在廟，有神人面、白毛、虎爪，執鉞立於西阿，公懼而走。神曰：「無走！帝命曰：『使晉襲於爾門。』」公拜稽首，覺，召史嚚占之，對曰：「如君之言，則蓐收也，天之刑神也，天事官成。」公使囚之，且使國人賀夢。舟之僑告諸其族曰：「眾謂虢不久，吾乃今知之。君不度而賀大國之襲於己也何瘳？吾聞之曰：『大國道，小國襲焉曰服。小國傲，大國襲焉曰誅。』民疾君之侈也，是以遂於逆命。今嘉其夢，侈必展，是天奪之鑒，而益其疾也。民疾其態，天又誑之；大國來誅，出令而逆；宗國既卑，諸侯遠己。內外無親，其誰云救之？吾不忍俟也！」將行，以其族適晉。六年，虢乃亡。

《宮之奇知虞將亡》

伐虢之役，師出於虞。宮之奇諫而不聽，出，謂其子曰：「虞將亡矣！唯忠信者能留外寇而不害。除闇以應外謂之忠，定身以行謂之信。今君施其所惡於人，闇不除矣；以賄滅親，身不定矣。夫國非忠不立，非信不固。既不忠信，而留外寇，寇知其釁而歸圖焉。已自拔其本矣，何以能久？吾不去，懼及焉。」以其孥適西山，三月，虞乃亡。

《獻公問卜偃攻虢何月》

獻公問於卜偃曰：「攻虢何月也？」對曰：「童謠有之曰：『丙之晨，龍尾伏辰，均服振振，取虢之旂。鶉之賁賁，天策焞焞，火中成軍，虢公其奔！』火中而旦，其九月十月之交乎？」

《宰周公論齊侯好示》

葵丘之會，獻公將如會，遇宰周公，曰：「君可無會也。夫齊侯好示，務施與力而不務德，故輕致諸侯而重遣之，使至者勸而叛者慕。懷之以典言，薄其要結而厚德之，以示之信。三屬諸侯，存亡國三，以示之施。是以北伐山戎，南伐楚，西為此會也。譬之如室，既鎮其甍矣，又何加焉？吾聞之，惠難徧也，施難報也。不徧不報，卒於怨讎。夫齊侯將施惠出責，是之不果奉，而暇晉是皇，雖後之會，將在東矣。君無懼矣，其有勤也！」公乃還。

《宰周公論晉侯將死》

宰孔謂其御曰：「晉侯將死矣！景霍以為城，而汾、河、涑、澮以為渠，戎、狄之月實環之。汪是土也，苟違其違，誰能懼之！今晉侯不量齊德之豐否，不度諸侯之勢，釋其閉修，而輕於行道，失其心矣。君子失心，鮮不夭昏。」是歲也，獻公卒。八年，為淮之會。〔九年〕，桓公在殯，宋人伐之。

《里克殺奚齊而秦立惠公》

二十六年，獻公卒。里克將殺奚齊，先告荀息曰：「三公子之徒將殺孺子，子將如何？」荀息曰：「死吾君而殺其孤，吾有死而已，吾蔑從之矣！」里克曰：「子死，孺子立，不亦可乎？子死，孺子廢，焉用死？」荀息曰：「昔君問臣事君於我，我對以忠貞。君曰：『何謂也？』我對曰：『可以利公室，力有所能，無不為，忠也。葬死者，養生者，死人復生不悔，生人不媿，貞也。』吾言既往矣，豈能欲行吾言，而又愛吾身乎？雖死，焉避之？」
里克告丕鄭曰：「三公子之徒將殺孺子，子將何如？」丕鄭曰：「荀息謂何？」荀息曰：「死之。」丕鄭曰：「子勉之。夫二國士之所圖，無不遂也。我為子行之。子帥七輿大夫以待我。我使狄以動之，援秦以搖之。立其薄者，可以得重賂，厚者可使無入。國，誰之國也！」里克曰：「不可。克聞之，夫義者、利之足也，貪者、怨之本也。廢義則利不立，厚貪則怨生。夫孺子豈獲罪於民？將以驪姬之惑蠱君而誣國人，讒群公子而奪之利，使君迷亂，信而亡之，殺無罪以為諸侯笑，使百姓莫不有藏惡於其心中，恐其如壅大川，潰而不可救禦也。是故將殺奚齊而立子之在外者，以定民弭憂，於諸侯且為援，庶幾曰：諸侯義而撫之，百姓欣而奉之，國可以固。今殺君而賴其富，貪且反義。貪則民怨，反義則富不為賴。賴富而民怨，亂國而身殆，懼為諸侯載，不可常也。」丕鄭許諾。於是殺奚齊、卓子及驪姬，而請君于秦。
既殺奚齊，荀息將死之。人曰：「不如立其弟而輔之。」荀息立卓子。里克又殺卓子，荀息死之。君子曰：「不食其言矣。」
既殺奚齊、卓子，里克及丕鄭使屠岸夷告公子重耳於狄，曰：「國亂民擾，得國在亂，治民在擾，子盍入乎？吾請為子鉥。」重耳告舅犯曰：「里克欲納我。」舅犯曰：「不可。夫堅樹在始，始不固本，終必槁落。夫長國者，唯知哀樂喜怒之節，是以導民。不哀喪而求國，難；因亂以入，殆。以喪得國，則必樂喪，樂喪必哀生。因亂以入，則必喜亂，喜亂必怠德。是哀樂喜怒之節易也，何以導民？民不我導，誰長？」重耳曰：「非喪誰代？非亂誰納我？」舅犯曰：「偃也聞之，喪亂有小大。大喪大亂之剡也，不可犯也。父母死為大喪，讒在兄弟為大亂。今適當之，是故難。」公子重耳出見使者，曰：「子惠顧亡人重耳，父生不得供備洒掃之臣，死又不敢涖喪以重其罪，且辱大夫，敢辭。夫固國者，在親眾而善鄰，在因民而順之。苟眾所利，鄰國所立，大夫其從之。重耳不敢違。」
呂甥及郤稱亦使蒲城午告公子夷吾于梁，曰：「子厚賂秦人以求入，吾主子。」夷吾告冀芮曰：「呂甥欲納我。」冀芮曰：「子勉之。國亂民擾，大夫無常，不可失也。非亂何入？非危何安？幸苟君之子，唯其索之也。方亂以擾，孰適禦我？大夫無常，苟眾所置，孰能勿從？子盍盡國以賂外內，無愛虛以求入，既入而後圖聚。」公子夷吾出見使者，再拜稽首許諾。
呂甥出，告大夫曰：「君死自立則不敢，久則恐諸侯之謀，徑召君於外也，則民各有心，恐厚亂，盍請君于秦乎？」大夫許諾。乃使梁由靡告于秦穆公曰：「天降禍于晉國，讒言繁興，延及寡君之紹續昆裔，隱悼播越，託在草莽，未有所依。又重之以寡君之不祿，喪亂並臻。以君之靈，鬼神降衷，罪人克伏其辜，群臣莫敢寧處，將待君命。君若惠顧社稷，不忘先君之好，辱收其逋遷裔冑而建立之，以主其祭祀，且鎮撫其國家及其民人，雖四鄰諸侯之聞之也，其誰不儆懼於君之威，而欣喜於君之德？終君之重愛，受君之重貺，而群臣受其大德，晉國其誰非君之群隸臣也？」
秦穆公許諾。反使者，乃召大夫子明及公孫枝，曰：「夫晉國之亂，吾誰使先，若夫二公子而立之？以為朝夕之急。」大夫子明曰：「君使縶也。縶敏且知禮，敬以知微。敏能竄謀，知禮可使；敬不墜命，微知可否。君其使之。」
乃使公子縶弔公子重耳于狄，曰：「寡君使縶弔公子之憂，又重之以喪。寡人聞之，得國常於喪，失國常於喪。時不可失，喪不可久，公子其圖之！」重耳告舅犯。舅犯曰：「不可。亡人無親，信仁以為親，是故置之者不殆。父死在堂而求利，人孰仁我？人實有之，我以徼倖，人孰信我？不仁不信，將何以長利？」公子重耳出見使者，曰：「君惠弔亡臣，又重有命。重耳身亡，父死不得與於哭泣之位，又何敢有他志以辱君義？」再拜，不稽首，起而哭，退而不私。
公子縶退，弔公子夷吾于梁，如弔公子重耳之命。夷吾告冀芮曰：「秦人勤我矣！」冀芮曰：「公子勉之。亡人無狷潔，狷潔不行。重賂配德，公子盡之，無愛財！人實有之，我以徼倖，不亦可乎？」公子夷吾出見使者，再拜稽首，起而不哭，退而私於公子縶曰：「中大夫里克與我矣，吾命之以汾陽之田百萬。丕鄭與我矣，吾命之以負蔡之田七十萬。君苟輔我，蔑天命矣！亡人苟入掃宗廟，定社稷，亡人何國之與有？君實有郡縣，且入河外列城五。豈謂君無有，亦為君之東游津梁之上，無有難急也。亡人之所懷挾纓纕，以望君之塵垢者。黃金四十鎰，白玉之珩六雙，不敢當公子，請納之左右。」
公子縶反，致命穆公。穆公曰；「吾與公子重耳，重耳仁。再拜不稽首，不役為後也。起而哭，愛其父，孝也。退而不私，不役於利也。」公子縶曰：「君之言過矣。君若求置晉君而載之，置仁，不亦可乎？君若求置晉君以成名於天下，則不如置不仁以猾其中，且可以進退。臣聞之曰：『仁有置，武有置。仁置德，武置服。』」是故先置公子夷吾，寔為惠公。

《冀芮答秦穆公問》

穆公問冀芮曰：「公子誰恃於晉？」對曰：「臣聞之，亡人無黨，有黨必有讎。夷吾之少也，不好弄戲，不過所復，怒不及色，及其長也，弗改。故出亡無怨於國，而眾安之。不然，夷吾不佞，其誰能恃乎？」君子曰：「善以微勸也。」

《惠公入而背外內之賂》

惠公入而背外內之賂。輿人誦之曰：「佞之見佞，果喪其田。詐之見詐，果喪其賂。得之而狃，終逢其咎。喪田不懲，禍亂其興。」既，里、丕死禍，公隕於韓。郭偃曰：「善哉！夫眾口、禍福之門，是以君子省眾而動，監戒而謀，謀度而行，故無不濟。內謀外度，考省不倦，日考而習，戒備畢矣。」

《惠公改葬共世子》

惠公即位，出共世子而改葬之，臭達於外。國人誦之曰：「貞之無報也。孰是人斯而有是臭也？貞為不聽，信為不誠。國斯無刑，偷居倖生。不更厥貞，大命其傾。威兮懷兮，各聚爾有，以待所歸兮。猗兮違兮，心之哀兮。歲之二七，其靡有徵兮。若狄公子，吾是之依兮。鎮撫國家，為王妃兮。」郭偃曰：「甚哉，善之難也！君改葬共君以為榮也，而惡滋章。夫人美於中，必播於外，而越於民，民實戴之。惡亦如之。故行不可不慎也。必或知之，十四年，君之冢嗣其替乎？其數告於民矣。公子重耳其入乎？其魄兆於民矣。若入，必伯諸侯以見天子，其光耿於民矣。數、言之紀也，魄、意之術也，光、明之曜也。紀言以敘之，述意以導之，明曜以昭之。不至何待？欲先導者行乎，將至矣！」

《惠公悔殺里克》

惠公既殺里克而悔之，曰：「芮也，使寡人過殺我社稷之鎮。」郭偃聞之，曰：「不謀而諫者，冀芮也。不圖而殺者，君也。不謀而諫，不忠；不圖而殺，不祥；不忠，受君之罰；不祥，罹天之禍。受君之罰，死戮。罹天之禍，無後。志道者勿忘，將及矣！」及文公入，秦人殺冀芮而施之。

《惠公殺丕鄭》

惠公既即位，乃背秦賂。使丕鄭聘於秦，且謝之。而殺里克，曰：「子殺二君與一大夫，為子君者，不亦難乎？」
丕鄭如秦謝緩賂，乃謂穆公曰：「君厚問以召呂甥、郤稱、冀芮而止之，以師奉公子重耳，臣之屬內作，晉君必出。」穆公使泠至報問，且召三大夫。鄭也與客將行事，冀芮曰：「鄭之使薄而報厚，其言我於秦也，必使誘我。弗殺，必作難。」是故殺丕鄭及七輿大夫：共華、賈華、叔堅、騅歂、纍虎、特宮、山祁，皆里、丕之黨也。丕豹出奔秦。
丕鄭之自秦反也，聞里克死，見共華曰：「可以入乎？」共華曰：「二三子皆在外而不及，子使於秦，可哉！」丕鄭入，君殺之。共賜謂共華曰：「子行乎？其及也！」共華曰：「夫子之入，吾謀也，將待也。」賜曰：「孰知之？」共華曰：「不可。知而背之，不信；謀而困人，不智；困而不死無勇。任大惡三，行將安入？子其行矣，我姑待死。」
丕鄭之子曰豹，出奔秦，謂穆公曰：「晉君大失其眾，背君賂，殺里克，而忌處者，眾固不說。今又殺臣之父及七輿大夫，此其黨半國矣。君若伐之，其君必出。」穆公曰：「失眾安能殺人？且夫禍唯無斃，足者不處，處者不足，勝敗若化。以禍為違，孰能出君？爾俟我！」

《秦薦晉饑晉不予秦糴》

晉饑，乞糴於秦。丕豹曰：「晉君無禮於君，眾莫不知。往年有難，今又荐饑。已失人，又失天，其有殃也多矣。君其伐之，勿予糴！」公曰：「寡人其君是惡，其民何罪？天殃流行，國家代有。補乏薦饑，道也，不可以廢道於天下。」謂公孫枝曰：「予之乎？」公孫枝曰：「君有施於晉君，晉君無施於其眾。今旱而聽於君，其天道也。君若弗予，而天予之。苟眾不說其君之不報也，則有辭矣。不若予之，以說其眾。眾說，必咎於其君。其君不聽，然後誅焉。雖欲禦我，誰與？」是故氾舟於河，歸糴於晉。
秦饑，公令河上輸之粟。虢射曰：「弗與賂地而予之糴，無損於怨而厚於寇，不若勿予。」公曰：「然。」慶鄭曰：「不可。已賴其地，而又愛其實，忘善而背德，雖我必擊之。弗予，必擊我。」公曰：「非鄭之所知也。」遂不予。

《秦侵晉止惠公於秦》

六年，秦歲定，帥師侵晉，至於韓。公謂慶鄭曰：「秦寇深矣，奈何？」慶鄭曰：「君深其怨，能淺其寇乎？非鄭之所知也，君其訊射也。」公曰：「舅所病也？」卜右，慶鄭吉。公曰：「鄭也不遜。」以家僕徒為右，步揚御戎；梁由靡御韓𥳑，虢射為右，以承公。
公禦秦師，令韓𥳑視師，曰：「師少於我，鬭士眾。」公曰：「何故？」𥳑曰：「以君之出也處己，入也煩己，饑食其糴，三施而無報，故來。今又擊之，秦莫不慍，晉莫不怠，鬭士是故眾。」公曰：「然。今我不擊，歸必狃。一夫不可狃，而況國乎！」公令韓𥳑挑戰，曰：「昔君之惠也，寡人未之敢忘。寡人有眾，能合之，弗能離也。君若還，寡人之願也。君若不還，寡人將無所避。」穆公衡彫戈，出見使者，曰：「昔君之未入，寡人之憂也。君入而列未成，寡人未敢忘。今君既定而列成，君其整列，寡人將親見。」
客還，公孫枝進諫曰：「昔君之不納公子重耳而納晉君，是君之不置德而置服也。置而不遂，擊而不勝，其若為諸侯笑何？君盍待之乎？」穆公曰：「然。昔吾之不納公子重耳而納晉君，是吾不置德而置服也。然公子重耳實不肯，吾又奚言哉？殺其內主，背其外賂，彼塞我施，若無天乎？若有天，吾必勝之。」君揖大夫就車，君鼓而進之。晉師潰，戎馬濘而止。公號慶鄭曰：「載我！」慶鄭曰：「忘善而背德，又廢吉卜，何我之載？鄭之車！不足以辱君避也！」梁由靡御韓𥳑，輅秦公，將止之，慶鄭曰：「釋來救君！」亦不克救，君遂止于秦。
穆公歸，至于王城，合大夫而謀曰：「殺晉君與逐出之，與以歸之，與復之，孰利？」公子縶曰：「殺之利。逐之恐搆諸侯，以歸則國家多慝，復之則君臣合作，恐為君憂，不若殺之。」公孫枝曰：「不可。恥大國之士於中原，又殺其君以重之，子思報父之仇，臣思報君之讎。雖微秦國，天下孰弗患？」公子縶曰：「吾豈將徒殺之？吾將以公子重耳代之。晉君之無道莫不聞，公子重耳之仁莫不知。戰勝大國，武也。殺無道而立有道，仁也。勝無後害，智也。」公孫枝曰：「恥一國之士，又曰：『余納有道以臨女。』無乃不可乎？若不可，必為諸侯笑。戰而取笑諸侯，不可謂武。殺其弟而立其兄，兄德我而忘其親，不可謂仁。若弗忘，是再施不遂也，不可謂智。」君曰：「然則若何？」公孫枝曰：「不若以歸，以要晉國之成，復其君而質其適子，使子父代處秦，國可以無害。」是故歸惠公而質子圉，秦始知河東之政。

《呂甥逆惠公於秦》

公在秦三月，聞秦將成，乃使郤乞告呂甥。呂甥教之言，令國人於朝曰：「君使乞告二三子曰：『秦將歸寡人，寡人不足以辱社稷，二三子其改置以代圉也。』」且賞以悅眾，眾皆哭焉，作轅田。
呂甥致眾而告之曰；「吾君慚焉其亡之不（䘏）〔卹〕，而群臣是憂，不亦惠乎？君猶在外，若何？」眾曰：「何為而可？」呂甥曰：「以韓之病，兵甲盡矣。若征繕以輔孺子，以為君援，雖四鄰之聞之也，喪君有君，群臣輯睦，兵甲益多，好我者勸，惡我者懼，庶有益乎？」眾皆說焉，作州兵。
呂甥逆君於秦，穆公訊之，曰：「晉國和乎？」對曰：「不和。」公曰：「何故？」對曰：「其小人不念其君之罪，而悼其父兄子弟之死喪者，不憚征繕以立孺子，曰：『必報讎，吾寧事齊、楚，齊、楚又交輔之。』其君子思其君，且知其罪，曰：『事秦，有死無他。』故不和。比其和之而來，故久。」公曰：「而無來，吾固將歸君。國謂君何？」對曰：「小人曰不免，君子則否。」公曰：「何故？」對曰：「小人忌而不思，願從其君而與報秦，是故云。其君子則否，曰：『吾君之入也，君之惠也。能納之，能執之，則能釋之。德莫厚焉，惠莫大焉。納而不遂，廢而不起，以德為怨，君其不然？』」秦君曰：「然。」乃改館晉君，饋七牢焉。

《惠公斬慶鄭》

惠公未至，蛾析謂慶鄭曰：「君之止，子之罪也。今君將來，子何俟？」慶鄭曰：「鄭也聞之曰：『軍敗，死之；將止，死之。』二者不行，又重之以誤人，而喪其君，有大罪三，將安適？君若來，將待刑以快君志；君若不來，將獨伐秦。不得君，必死之。此所以待也。臣得其志，而使君瞢，是犯也。君行犯，猶失其國，而況臣乎？」
公至于絳郊，聞慶鄭止，使家僕徒召之，曰：「鄭也有罪，猶在乎？」慶鄭曰：「臣怨君始入而報德，不降；降而聽諫，不戰；戰而用良，不敗。既敗而誅，又失有罪，不可以封國。臣是以待即刑，以成君政。」君曰：「刑之！」慶鄭曰：「下有直言，臣之行也；上有直刑，君之明也。臣行君明，國之利也。君雖弗刑，必自殺也。」蛾析曰：「臣聞奔刑之臣，不若赦之以報讎。君盍赦之，以報于秦？」梁由靡曰：「不可。我能行之，秦豈不能？且戰不勝，而報之以賊，不武；出戰不克，入處不安，不智；成而反之，不信；失刑亂政，不威。出不能用，入不能治，敗國且殺孺子，不若刑之。」君曰：「斬鄭，無使自殺！」家僕徒曰：「有君不忌，有臣死刑，其聞賢於刑之。」梁由靡曰：「夫君政刑，是以治民。不聞命而擅進退，犯政也；快意而喪君，犯刑也。鄭也賊而亂國，不可失也！且戰而自退，退而自殺；臣得其志，君失其刑，後不可用也。」君令司馬說刑之。司馬說進三軍之士而數慶鄭曰：「夫韓之誓曰：失次犯令，死；將止不面夷，死；偽言誤眾，死。今鄭失次犯令，而罪一也；鄭擅進退，而罪二也；女誤梁由靡，使失秦公，而罪三也；君親止，女不面夷，而罪四也：鄭也就刑！」慶鄭曰：「說！三軍之士皆在，有人能坐待刑，而不能面夷？趣行事乎！」丁丑，斬慶鄭，乃入絳。
十五年，惠公卒，懷公立，秦乃召重耳於楚而納之。晉人殺懷公於高梁，而授重耳，實為文公。

《重耳自狄適齊》

文公在狄十二年，狐偃曰：「日，吾來此也，非以狄為榮，可以成事也。吾曰：『奔而易達，困而有資，休以擇利，可以戾也。』今戾久矣，戾久將底。底著滯淫，誰能興之？盍速行乎！吾不適齊、楚，避其遠也。蓄力一紀，可以遠矣。齊侯長矣，而欲親晉。管仲歿矣，多讒在側。謀而無正，衷而思始。夫必追擇前言，求善以終，饜邇逐遠，遠人入服，不為郵矣。會其季年可也，茲可以親。」皆以為然。
乃行，過五鹿，乞食於野人。野人舉塊以與之，公子怒，將鞭之。子犯曰：「天賜也。民以土服，又何求焉！天事必象，十有二年，必獲此土。二三子志之。歲在壽星及鶉尾，其有此土乎！天以命矣，復於壽星，必獲諸侯。天之道也，由是始之。有此，其以戊申乎！所以申土也。」再拜稽首，受而載之。遂適齊。

《齊姜勸重耳勿懷安》

齊侯妻之，甚善焉。有馬二十乘，將死於齊而已矣。曰：「民生安樂，誰知其他？」
桓公卒，孝公即位。諸侯叛齊。子犯知齊之不可以動，而知文公之安齊而有終焉之志也，欲行，而患之，與從者謀於桑下。蠶妾在焉，莫知其在也。妾告姜氏，姜氏殺之，而言於公子曰：「從者將以子行，其聞之者吾以除之矣。子必從之，不可以貳，貳無成命。《詩》云：『上帝臨女，無貳爾心。』先王其知之矣，貳將可乎？子去晉難而極於此。自子之行，晉無寧歲，民無成君。天未喪晉，無異公子，有晉國者，非子而誰？子其勉之！上帝臨子，貳必有咎。」
公子曰：「吾不動矣，必死於此。」姜曰：「不然。《周詩》曰：『莘莘征夫，每懷靡及。』夙夜征行，不遑啟處，猶懼無及。況其順身縱欲懷安，將何及矣！人不求及，其能及乎？日月不處，人誰獲安？西方之書有之曰：『懷與安，實疚大事。』《鄭詩》云：『仲可懷也，人之多言，亦可畏也。』昔管敬仲有言，小妾聞之，曰：『畏威如疾，民之上也；從懷如流，民之下也；見懷思威，民之中也；畏威如疾，乃能威民；威在民上，弗畏有刑；從懷如流，去威遠矣，故謂之下。其在辟也，吾從中也。《鄭詩》之言，吾其從之。』此大夫管仲之所以紀綱齊國，裨輔先君而成霸者也。子而棄之，不亦難乎？齊國之政敗矣，晉之無道久矣，從者之謀忠矣，時日及矣，公子幾矣。君國可以濟百姓，而釋之者，非人也。敗不可處，時不可失，忠不可棄，懷不可從，子必速行。吾聞晉之始封也，歲在大火，閼伯之星也，實紀商人。商之饗國三十一王。瞽史之紀曰：『唐叔之世，將如商數。』今未半也。亂不長世，公子唯子，子必有晉。若何懷安？」公子弗聽。

《齊姜與子犯謀遣重耳》

姜與子犯謀，醉而載之以行。醒，以戈逐子犯，曰：「若無所濟，吾食舅氏之肉，其知饜乎！」舅犯走，且對曰：「若無所濟，余未知死所，誰能與豺狼爭食？若克有成，公子無亦晉之柔嘉，是以甘食。偃之肉腥臊，將焉用之？」遂行。

《衛文公不禮重耳》

過衛，衛文公有邢、狄之虞，不能禮焉。甯莊子言於公曰：「夫禮、國之紀也，親、民之結也，善、德之建也。國無紀不可以終，民無結不可以固，德無建不可以立。此三者、君之所慎也。今君棄之，無乃不可乎！晉公子、善人也，而衛親也，君不禮焉，棄三德矣。臣故云：『君其圖之。』康叔、文之昭也，唐叔、武之穆也。周之大功在武，天祚將在武族。苟姬未絕周室，而俾守天聚者，必武族也。武族唯晉實昌，晉胤公子實德。晉仍無道，天祚有德，晉之守祀，必公子也。若復而修其德，鎮撫其民，必獲諸侯，以討無禮。君弗蚤圖，衛而在討。小人是懼，敢不盡心。」公弗聽。

《曹共公不禮重耳而觀其駢脅》

自衛過曹，曹共公亦不禮焉，聞其骿脅，欲觀其狀，止其舍，謀其將浴，設微薄而觀之。僖負羈之妻言於負羈曰：「吾觀晉公子賢人也，其從者皆國相也，以相一人，必得晉國。得晉國而討無禮，曹其首誅也。子盍蚤自貳焉？」僖負羈饋飧，寘璧焉。公子受飧反璧。
負羈言於曹伯曰：「夫晉公子在此，君之匹也，不亦禮焉？」曹伯曰：「諸侯之亡公子其多矣，誰不過此！亡者皆無禮者也，余焉能盡禮焉！」對曰：「臣聞之：愛親明賢，政之幹也。禮賓矜窮，禮之宗也。禮以紀政，國之常也。失常不立，君所知也。國君無親，以國為親。先君叔振，出自文王，晉祖唐叔，出自武王，文、武之功，實建諸姬。故二王之嗣，世不廢親。今君棄之，不愛親也。晉公子生十七年而亡，卿材三人從之，可謂賢矣，而君蔑之，是不明賢也。謂晉公子之亡，不可不憐也。比之賓客，不可不禮也。失此二者，是不禮賓，不憐窮也。守天之聚，將施於宜。宜而不施，聚必有闕。玉帛酒食，猶糞土也，愛糞土以毀五常，失位而闕聚，是之不難，無乃不可乎？君其圖之。」公弗聽。

《宋襄公贈重耳以馬二十乘》

公子過宋，與司馬公孫固相善，公孫固言於襄公曰：「晉公子亡，長幼矣，而好善不厭，父事狐偃，師事趙衰，而長事賈佗。狐偃、其舅也，而惠以有謀；趙衰、其先君之戎御，趙夙之弟也，而文以忠貞。賈佗、公族也，而多識以恭敬。此三人者，實左右之。公子居則下之，動則諮焉，成幼而不倦，殆有禮矣。樹於有禮，必有艾。《商頌》曰：『湯降不遲，聖敬日躋。』降、有禮之謂也。君其圖之。」襄公從之，贈以馬二十乘。

《鄭文公不禮重耳》

公子過鄭，鄭文公亦不禮焉。叔詹諫曰：「臣聞之：親有天，用前訓，禮兄弟，資窮困，天所福也。今晉公子有三祚焉，天將啟之。同姓不婚，惡不殖也。狐氏出自唐叔。狐姬、伯行之子也，實生重耳。成而儁才，離違而得所，久約而無釁，一也。同出九人，唯重耳在，離外之患，而晉國不靖，二也。晉侯日載其怨，外內棄之；重耳日載其德，狐、趙謀之，三也。在《周頌》曰：『天作高山，大王荒之。』荒、大之也。大天所作，可謂親有天矣。晉、鄭，兄弟也，吾先君武公與晉文侯戮力一心，股肱周室，夾輔平王，平王勞而德之，而賜之盟質，曰：『世相起也。』若親有天，獲三祚者，可謂大天。若用前訓，文侯之功，武公之業，可謂前訓。若禮兄弟，晉、鄭之親，王之遺命，可謂兄弟。若資窮困，亡在長幼，還軫諸侯，可謂窮困。棄此四者，以徼天禍，無乃不可乎？君其圖之。」弗聽。
叔詹曰：「若不禮焉，則請殺之。諺曰：『黍稷無成，不能為榮。黍不為黍，不能蕃廡。稷不為稷，不能蕃殖。所生不疑，唯德之基。』」公弗聽。

《楚成王以周禮享重耳》

遂如楚，楚成王以周禮享之，九獻，庭實旅百。公子欲辭，子犯曰：「天命也，君其饗之。亡人而國薦之，非敵而君設之，非天，誰啟之心！」既饗，楚子問於公子曰：「子若克復晉國，何以報我？」公子再拜稽首對曰：「子女玉帛，則君有之。羽旄齒革，則君地生焉。其波及晉國者，君之餘也，又何以報？」王曰：「雖然，不穀願聞之。」對曰：「若以君之靈，得復晉國，晉、楚治兵，會于中原，其避君三舍。若不獲命，其左執鞭弭，右屬櫜鞬，以與君周旋。」
令尹子玉曰：「請殺晉公子。弗殺，而反晉國，必懼楚師。」王曰：「不可。楚師之懼，我不修也。我之不德，殺之何為！天之祚楚，誰能懼之？楚不可祚，冀州之土，其無令君乎？且晉公子敏而（有）文，約而不諂，三材侍之，天祚之矣。天之所興，誰能廢之？」子玉曰：「然則請止狐偃。」王曰：「不可。《曹詩》曰：『彼己之子，不遂其媾。』郵之也。夫郵而效之，郵又甚焉。效郵，非禮也。」於是懷公自秦逃歸。秦伯召公子於楚，楚子厚幣以送公子于秦。

《重耳婚媾懷嬴》

秦伯歸女五人，懷嬴與焉。公子使奉匜沃盥，既而揮之。嬴怒曰：「秦、晉匹也，何以卑我？」公子懼，降服囚命。秦伯見公子曰：「寡人之適，此為才。子圉之辱，備嬪嬙焉，欲以成婚，而懼離其惡名。非此，則無故。不敢以禮致之，懽之故也。公子有辱，寡人之罪也。唯命是聽。」
公子欲辭，司空季子曰：「同姓為兄弟。黃帝之子二十五人，其同姓者二人而已，唯青陽與夷鼓皆為己姓。青陽、方雷氏之甥也，夷鼓、彤魚氏之甥也。其同生而異姓者，四母之子別為十二姓。凡黃帝之子，二十五宗，其得姓者十四人為十二姓。姬、酉、祁、己、滕、箴、任、（荀）〔苟〕、僖、姞、儇、（依）〔衣〕是也。唯青陽與蒼林氏同于黃帝，故皆為姬姓。同德之難也如是。昔少典娶于有蟜氏，生黃帝、炎帝。黃帝以姬水成，炎帝以姜水成。成而異德，故黃帝為姬，炎帝為姜，二帝用師以相濟也，異德之故也。異姓則異德，異德則異類。異類雖近，男女相及，以生民也。同姓則同德，同德則同心，同心則同志。同志雖遠，男女不相及，畏黷（敬）〔故〕也。黷則生怨，怨亂毓災，災毓滅姓。是故娶妻避其同姓，畏亂災也。故異德合姓，同德合義。義以導利，利以阜姓。姓利相更，成而不遷，乃能攝固，保其土房。今子於子圉，道路之人也，取其所棄，以濟大事，不亦可乎？」
公子謂子犯曰：「何如？」對曰：「將奪其國，何有於妻，唯秦所命從也。」謂子餘曰：「何如？」對曰：「《禮志》有之曰：『將有請於人，必先有入焉。欲人之愛己也，必先愛人。欲人之從己也，必先從人。無德於人，而求用於人，罪也。』今將婚媾以從秦，受好以愛之，聽從以德之，懼其未可也，又何疑焉？」乃歸女而納幣，且逆之。

《秦伯享重耳以國君之禮》

他日，秦伯將享公子，公子使子犯從。子犯曰：「吾不如衰之文也，請使衰從。」使子餘從。秦伯享公子如享國君之禮，子餘相如賓。卒事，秦伯謂其大夫曰：「為禮而不終、恥也，中不勝貌、恥也，華而不實、恥也，不度而施、恥也，施而不濟、恥也。恥門不閉，不可以封。非此，用師則無所矣。二三子敬乎！」
明日宴，秦伯賦《采菽》，子餘使公子降拜。秦伯降辭。子餘曰：「君以天子之命服命重耳，敢有安志，敢不降拜？」成拜卒登，子餘使公子賦《黍苗》。子餘曰：「重耳之仰君也，若黍苗之仰陰雨也。若君實庇廕膏澤之，使能成嘉穀，薦在宗廟，君之力也。君若昭先君之榮，東行濟河，整師以復彊周室，重耳之望也。重耳若獲集德而歸載，使主晉民，成封國，其何實不從。君若恣志以用重耳，四方諸侯，其誰不惕惕以從命！」秦伯嘆曰：「是子將有焉，豈專在寡人乎！」秦伯賦《鳩飛》，公子賦《河水》。秦伯賦《六月》，子餘使公子降拜。秦伯降辭。子餘曰：「君稱所以佐天子匡王國者以命重耳，重耳敢有惰心，敢不從德？」

《重耳親筮得晉國》

公子親筮之，曰：「尚有晉國。」得貞《屯》、悔《豫》，皆八也。筮史占之，皆曰：「不吉。閉而不通，爻無為也。」司空季子曰：「吉。是在《周易》，皆利建侯。不有晉國，以輔王室，安能建侯？我命筮曰：『尚有晉國。』筮告我曰：『利建侯。』得國之務也，吉孰大焉！《震》、車也，《坎》、水也，《坤》、土也，《屯》、厚也，《豫》、樂也。車班外內，順以訓之，泉原以資之，土厚而樂其實。不有晉國，何以當之？《震》、雷也，車也。《坎》、勞也，水也，眾也。主雷與車，而尚水與眾。車有震，武。眾順，文也。文、武具，厚之至也。故曰《屯》。其繇曰：『元亨利貞，勿用有攸往，利建侯。』主震雷，長也，故曰元。眾而順，嘉也，故曰亨。內月震雷，故曰利貞。車上水下，必伯。小事不濟，壅也。故曰『勿用有攸往』，一夫之行也。眾順而有武威，故曰『利建侯』。《坤》、母也，《震》、長男也。母老子彊，故曰《豫》。其繇曰：『利建侯行師。』居樂、出威之謂也。是二者，得國之卦也。」

《秦伯納重耳於晉》

（十）〔七〕月，惠公卒。十（二）〔一〕月，秦伯納公子。及河，子犯授公子載璧，曰：「臣從君還軫，巡於天下，怨其多矣！臣猶知之，而況君乎？不忍其死，請由此亡。」公子曰：「所不與舅氏同心者，有如河水。」沈璧以質。
董因（迎）〔逆〕公於河，公問焉，曰：「吾其濟乎？」對曰：「歲在大梁，將集天行。元年始受，實沈之星也。實沈之墟，晉人是居。所以興也。今君當之，無不濟矣。君之行也，歲在大火。閼伯之星也，是謂大辰。辰以成善，后稷是相，唐叔以封。」瞽史記曰：「嗣續其祖，如穀之滋，必有晉國。臣筮之，得《泰》之八。曰：是謂天地配亨，小往大來。今及之矣，何不濟之有？且以辰出而以參入，皆晉祥也，而天之大紀也。濟且秉成，必霸諸侯。子孫賴之，君無懼矣。」
公子濟河，召令狐、臼衰、桑泉，皆降。晉人懼，懷公奔高梁。呂甥、冀芮帥師，〔十二月〕甲午軍于廬柳。秦伯使公子縶如師，師退，次于郇。辛丑，狐偃及秦、晉大夫盟于郇。壬寅，公入于晉師。甲辰，秦伯還。丙午，入于曲沃。丁未，入絳，即位于武宮。戊申，刺懷公于高梁。

《寺人勃鞮求見文公》

初，獻公使寺人勃鞮伐公於蒲城，文公踰垣，勃鞮斬其袪。及入，勃鞮求見，公辭焉，曰：「驪姬之讒，爾射余於屏內，困余於蒲城，斬余衣袪。又為惠公從余於渭濱，命曰三日，若宿而至。若干二命，以求殺余。余於伯楚屢困，何舊怨也？退而思之，異日見我。」對曰：「吾以君為已知之矣，故入；猶未知之也，又將出矣。事君不貳是謂臣，好惡不易是謂君。君君臣臣，是謂明訓。明訓能終，民之主也。二君之世，蒲人、狄人，余何有焉？除君之惡，唯力所及，何貳之有？今君即位，其無蒲、狄乎？伊尹放太甲而卒〔以〕為明王，管仲賊桓公而卒以為侯伯。乾時之役，申孫之矢集于桓鉤，鉤近於袪，而無怨言，佐相以終，克成令名。今君之德宇，何不寬裕也？惡其所好，其能久矣？君實不能明訓，而棄民主。余、罪戾之人也，又何患焉？且不見我，君其無悔乎！」
於是呂甥、冀芮畏偪，悔納文公，謀作亂，將以己丑焚公宮，公出救火而遂弒之。伯楚知之，故求見公。公（懼）遽出見之，曰：「豈不如女言，然是吾惡心也，吾請去之。」伯楚以呂、郤之謀告公。公懼，乘馹自下，脫會秦伯于王城，告之亂故。及己丑，公宮火，二子求公不獲，遂如河上，秦伯誘而殺之。

《文公遽見豎頭須》

文公之出也，豎頭須，守藏者也，不從。公入，乃求見，公辭焉以沐。謂謁者曰：「沐則心覆，心覆則圖反，宜吾不得見也。從者為羈紲之僕，居者為社稷之守，何必罪居者！國君而讎匹夫，懼者眾矣。」謁者以告，公遽見之。

《文公修內政納襄王》

元年春，公及夫人嬴氏至自王城。秦伯納衛三千人，實紀綱之僕。公屬百官，賦職任功。棄責薄斂，施舍分寡。救乏振滯，匡困資無。輕關易道，通商寬農。懋穡勸分，省用足財。利器明德，以厚民性。舉善援能，官方定物，正名育類。昭舊族，愛親戚，明賢良，尊貴寵，賞功勞，事耇老，禮賓旅，友故舊。胥、籍、狐、箕、欒、郤、柏、先、羊舌、董、韓，寔掌近官。諸姬之良，掌其中官。異姓之能，掌其遠官。公食貢，大夫食邑，士食田，庶人食力，工商食官，皂隸食職，官宰食加。政平民阜，財用不匱。
冬，襄王避昭叔之難，居于鄭地汜。使來告難，亦使告于秦。子犯曰：「民親而未知義也，君盍納王以教之義。若不納，秦將納之，則失周矣，何以求諸侯？不能修身而又不能宗人，人將焉依？繼文之業，定武之功，啟土安疆，於此乎在矣，君其務之。」公說，乃行賂于草中之戎與麗土之狄，以啟東道。

《文公出陽人》

二年春，公以二軍下，次於陽樊。右師取昭叔于溫，殺之于隰城。左師迎王于鄭。王入于成周，遂定之于郟。王饗醴，命公胙侑。公請隧，弗許。曰：「王章也，不可以二王，無若政何。」賜公南陽陽樊、溫、原、州、陘、絺、組、攢茅之田。陽人不服，公圍之，將殘其民，倉葛呼曰：「君補王闕，以順禮也。陽人未狎君德，而未敢承命。君將殘之，無乃非禮乎！陽人有夏、商之嗣典，有周室之師旅，樊仲之官守焉，其非官守，則皆王之父兄甥舅也。君定王室而殘其姻族，民將焉放？敢私布於吏，唯君圖之！」公曰：「是君子之言也。」迺出陽人。

《文公伐原》

文公伐原，令以三日之糧。三日，而原不降，公令䟽軍而去之。諜出曰：「原不過一二日矣！」軍吏以告，公曰：「得原而失信，何以使人？夫信、民之所庇也，不可失。」乃去之，及孟門，而原請降。

《文公救宋敗楚於城濮》

文公立四年，楚成王伐宋，公率齊、秦伐曹、衛以救宋。宋人使門尹班告急於晉，公告大夫曰：「宋人告急，舍之則宋絕。告楚則不許我。我欲擊楚，齊、秦不欲，其若之何？」先軫曰：「不若使齊、秦主楚怨。」公曰：「可乎？」先軫曰：「使宋舍我而賂齊、秦，藉之告楚。我分曹、衛之地以賜宋人。楚愛曹、衛，必不許齊、秦。齊、秦不得其請，必屬怨焉，然後用之，蔑不欲矣。」公說，是故以曹田、衛田賜宋人。
令君子玉使宛春來告曰：「請復衛侯而封曹，臣亦釋宋之圍。」舅犯慍曰：「子玉無禮哉！君取一，臣取二，必擊之。」先軫曰：「子與之。我不許曹、衛之請，是不許釋宋也。宋眾無乃彊乎！是楚一言而有三施，子一言而有三怨。怨已多矣，難以擊人。不若私許復曹、衛以攜之，執宛春以怒楚，既戰而後圖之。」公說，是故拘宛春於衛。
子玉釋宋圍，從晉師。楚既陳，晉師退舍，軍吏請曰：「以君避臣，辱也。且楚師老矣，必敗。何故退？」子犯曰：「二三子忘在楚乎？偃也聞之：戰鬭，直為壯，曲為老。未報楚惠而抗宋，我曲楚直，其眾莫不生氣，不可謂老。若我以君避臣，而不去，彼亦曲矣。」退三舍避楚。楚眾欲止，子玉不肯，至于城濮，果戰，楚眾大敗。君子曰：「善以德勸。」

《鄭叔詹據鼎耳而疾號》

文公誅觀狀以伐鄭，反其陴。鄭人以名寶行成，公弗許，曰：「予我詹而師還。」詹請往，鄭伯弗許，詹固請曰：「一臣可以赦百姓而定社稷，君何愛於臣也？」鄭人以詹予晉，晉人將烹之。詹曰：「臣願獲盡辭而死，固所願也。」公聽其辭。詹曰：「天降鄭禍，使淫觀狀，棄禮違親。臣曰：『不可。夫晉公子賢明，其左右皆卿才，若復其國，而得志於諸侯，禍無赦矣。』今禍及矣。尊明勝患，智也。殺身贖國，忠也。」乃就烹，據鼎耳而疾號曰：「自今以往，知忠以事君者，與詹同。」乃命弗殺，厚為之禮而歸之。鄭人以詹伯為將軍。

《箕鄭對文公問》

晉饑，公問於箕鄭曰：「救饑何以？」對曰：「信。」公曰：「安信？」對曰：「信於君心，信於名，信於令，信於事。」公曰：「然則若何？」對曰：「信於君心，則美惡不踰；信於名，則上下不干；信於令，則時無廢功；信於事，則民從事有業。於是乎民知君心，貧而不懼，藏出如入，何匱之有？」公使為箕。及清原之蒐，使佐新上軍。

《文公任賢與趙衰舉賢》

文公問元帥於趙衰，對曰：「郤縠可，行年五十矣，守學彌惇。夫先王之法，志德義之府也。夫德義、生民之本也。能惇篤者，不忘百姓也。請使郤縠。」公從之。公使趙衰為卿，辭曰：「欒枝貞慎，先軫有謀，胥臣多聞，皆可以為輔佐，臣弗若也。」乃使欒枝將下軍，先軫佐之。取五鹿，先軫之謀也。郤縠卒，使先軫代之。胥臣佐下軍。公使原季為卿，辭曰：「夫三德者、偃之出也。以德紀民，其章大矣，不可廢也。」使狐偃為卿，辭曰：「毛之智賢於臣，其齒又長。毛也不在位，不敢聞命。」乃使狐毛將上軍，狐偃佐之。狐毛卒，使趙衰代之，辭曰：「城濮之役，先且居之佐軍也善，軍伐有賞，善君有賞，能其官有賞。且居有三賞，不可廢也。且臣之倫，箕鄭、胥嬰、先都在。」乃使先且居將上軍。公曰：「趙衰三讓。其所讓，皆社稷之衛也。廢讓，是廢德也。」以趙衰之故，蒐于清原，作五軍。使趙衰將新上軍，箕鄭佐之；胥嬰將新下軍，先都佐之。子犯卒，蒲城伯請佐，公曰：「夫趙衰三讓不失義。讓、推賢也，義、廣德也。德廣賢至，又何患矣。請令衰也從子。」乃使趙衰佐新上軍。

《文公學讀書於臼季》

文公學讀書於臼季，三日，曰：「吾不能行也，咫、聞則多矣。」對曰：「然而多聞以待能者，不猶愈也？」

《郭偃論治國之難易》

文公問於郭偃曰：「始也，吾以治國為易，今也難。」對曰：「君以為易，其難也將至矣。君以為難，其易也將至焉。」

《胥臣論教誨之力》

文公問於胥臣曰：「吾欲使陽處父傅讙也而教誨之，其能善之乎？」對曰：「是在讙也。蘧蒢不可使俯，戚施不可使仰，僬僥不可使舉，侏儒不可使援，矇瞍不可使視，嚚瘖不可使言，聾聵不可使聽，童昏不可使謀。質將善而賢良贊之，則濟可竢。若有違質，教將不入，其何善之為！臣聞昔者大任娠文王不變，少溲於豕牢，而得文王不加疾焉。文王在母不憂，在傅弗勤，處師弗煩，事王不怒，孝友二虢，而惠慈二蔡，刑于大姒，比於諸弟。《詩》云：『刑于寡妻，至于兄弟，以御于家邦。』於是乎用四方之賢良。及其即位也，詢于『八虞』，而諮于『二虢』，度於閎夭而謀於南宮，諏於蔡、原而訪於辛、尹，重之以周、邵、畢、榮，億寧百神，而柔和萬民。故《詩》云：『惠于宗公，神罔時恫。』若是，則文王非專教誨之力也。」公曰：「然則教無益乎？」對曰：「胡為文，益其質。故人生而學，非學不入。」公曰：「奈夫八疾何！」對曰：「官師之所材也，戚施直鎛，蘧蒢蒙璆，侏儒扶盧，矇瞍（修）〔循〕聲，聾聵司火。童昏、嚚瘖、僬僥，官師之所不材也，以實裔土。夫教者，因體能質而利之者也。若川然，有原以卬浦而後大。」

《文公稱霸》

文公即位二年，欲用其民，子犯曰：「民未知義，盍納天子以示之義？」乃納襄王于周。公曰：「可矣乎？」對曰：「民未知信，盍伐原以示之信？」乃伐原。曰：「可矣乎？」對曰：「民未知禮，盍大蒐備師尚禮以示之。」乃大蒐于被廬，作三軍。使郤縠將中軍，以為大政，郤溱佐之。子犯曰：「可矣。」遂伐曹、衛，出穀戍，釋宋圍，敗楚師于城濮，於是乎遂伯。

《臼季舉冀缺》

臼季使，舍於冀野。〔見〕冀缺薅，其妻饁之，敬，相待如賓。從而問之，冀芮之子也，與之歸；既復命，而進之曰：「臣得賢人，敢以告。」文公曰：「其父有罪，可乎？」對曰：「國之良也，滅其前惡，是故舜之刑也殛鯀，其舉也興禹。今君之所聞也。齊桓公親舉管敬子，其賊也。」公曰：「子何以知其賢也？」對曰：「臣見其不忘敬也。夫敬、德之恪也。恪於德以臨事，其何不濟！」公見之，使為下軍大夫。

《寧嬴氏論貌與言》

陽處父如衛，反，過甯，舍於逆旅甯嬴氏。嬴謂其妻曰：「吾求君子久矣，今乃得之。」舉而從之，陽子道與之語，及山而還。其妻曰：「子得所求而不從之，何其懷也！」曰：「吾見其貌而欲之，聞其言而惡之。夫貌、情之華也，言、貌之機也。身為情，成於中。言、身之文也。言文而發之，合而後行，離則有釁。今陽子之貌濟，其言匱，非其實也。若中不濟，而外彊之，其卒將復，中以外易矣。若內外類，而言反之，瀆其信也。夫言以昭信，奉之如機，歷時而發之，胡可瀆也！今陽子之情譓矣，以濟蓋也，且剛而主能，不本而犯，怨之所聚也。吾懼未獲其利而及其難，是故去之。」朞年，乃有賈季之難，陽子死之。

《趙宣子論比與黨》

趙宣子言韓獻子於靈公，以為司馬。河曲之役，趙孟使人以其乘車干行，獻子執而戮之。眾咸曰：「韓厥必不沒矣。其主朝升之，而暮戮其車，其誰安之！」宣子召而禮之，曰：「吾聞事君者比而不黨。夫周以舉義，比也；舉以其私，黨也。夫軍事無犯，犯而不隱，義也。吾言女於君，懼女不能也。舉而不能，黨孰大焉！事君而黨，吾何以從政？吾故以是觀女。女勉之。苟從是行也，臨長晉國者，非女其誰？」皆告諸大夫曰：「二三子可以賀我矣！吾舉厥也而中，吾乃今知免於罪矣。」

《趙宣子請師伐宋》

宋人弒昭公，趙宣子請師於靈公以伐宋，公曰：「非晉國之急也。」對曰：「大者天地，其次君臣，所以為明訓也。今宋人弒其君，是反天地而逆民則也，天必誅焉。晉為盟主，而不（修）〔循〕天罰，將懼及焉。」公許之。乃發令于太廟，召軍吏而戒樂正，令三軍之鍾鼓必備。趙同曰：「國有大役，不鎮撫民而備鍾鼓，何也？」宣子曰：「大罪伐之，小罪憚之。襲侵之事，陵也。是故伐備鍾鼓，聲其罪也；戰以錞于、丁寧，儆其民也。襲侵密聲，為蹔事也。今宋人弒其君，罪莫大焉！明聲之，猶恐其不聞也。吾備鍾鼓，為君故也。」乃使旁告於諸侯，治兵振旅，鳴鍾鼓以至于宋。

《靈公使鉏麑殺趙宣子》

靈公虐，趙宣子驟諫，公患之，使鉏麑賊之，晨往，則寑門辟矣，盛服將朝，早而假寐。麑退，歎而言曰：「趙孟敬哉！夫不忘恭敬，社稷之鎮也。賊國之鎮，不忠；受命而廢之，不信。享一名於此，不如死。」觸庭之槐而死。靈公將殺趙盾，不克。趙穿攻公於桃園，逆公子黑臀而立之，寔為成公。

《范武子退朝告老》

郤獻子聘于齊，齊頃公使婦人觀而笑之。郤獻子怒，歸，請伐齊。范武子退自朝，曰：「爕乎，吾聞之，干人之怒，必獲毒焉。夫郤子之怒甚矣，不逞於齊，必發諸晉國。不得政，何以逞怒？余將致政焉，以成其怒，無以內易外也。爾勉從二三子，以承君命，唯敬。」乃老。

《范武子杖文子》

范文子暮退於朝。武子曰：「何暮也？」對曰：「有秦客廋辭於朝，大夫莫之能對也，吾知三焉。」武子怒曰：「大夫非不能也，讓父兄也。爾童子，而三掩人於朝。吾不在晉國，亡無日矣。」擊之以杖，折委笄。

《郤獻子分謗》

靡笄之役，韓獻子將斬人。郤獻子駕，將救之，至，則既斬之矣。郤獻子請以徇，其僕曰：「子不將救之乎？」獻子曰：「敢不分謗乎！」

《張侯御郤獻子》

靡笄之役，郤獻子傷，曰：「余病喙〔矣〕。」張侯御，曰：「三軍之心，在此車也。其耳目在於旗鼓。車無退表，鼓無退聲，軍事集焉。吾子忍之，不可以言病。受命於廟，受脤於社，甲冑而效死，戎之政也。病未若死，衹以解志。」乃左并轡，右援枹而鼓之，馬逸不能止，三軍從之。齊師大敗，逐之，三周華不注之山。

《師勝而范文子後入》

靡笄之役，郤獻子師勝而返，范文子後入。武子曰：「爕乎，女亦知吾望爾也乎？」對曰：「夫師、郤子之師也，其事臧。若先，則恐國人之屬耳目於我也，故不敢。」武子曰：「吾知免矣。」

《郤獻子等各推功於上》

靡笄之役，郤獻子見，公曰：「子之力也夫！」對曰：「克也以君命命三軍之士，三軍之士用命，克也何力之有焉？」范文子見，公曰：「子之力也夫！」對曰：「爕也受命於中軍，以命上軍之士，上軍之士用命，爕也何力之有焉？」欒武子見，公曰：「子之力也夫！」對曰：「書也受命於上軍，以命下軍之士，下軍之士用命，書也何力之有焉？」

《苗棼皇謂郤獻子為不知禮》

靡笄之役也，郤獻子伐齊。齊侯來，獻之以得殞命之禮，曰：「寡君使克也，不腆弊邑之禮，為君之辱，敢歸諸下執政，以（整）〔憖〕御人。」苗棼皇曰：「郤子勇而不知禮，矜其伐而恥國君，其與幾何！」

《車者論梁山崩》

梁山崩，以傳召伯宗，遇大車當道而覆，立而辟之，曰：「避傳。」對曰：「傳為速也，若俟吾避，則加遟矣，不如捷而行。」伯宗喜，問其居，曰：「絳人也。」伯宗曰：「何聞？」曰：「梁山崩而以傳召伯宗。」伯宗問曰：「乃將若何？」對曰：「山有朽壤而崩，將若何？夫國主山川，故川涸山崩，君為之降服、出次，乘縵、不舉，策於上帝，國三日哭，以禮焉。雖伯宗，亦如是而已，其若之何？」問其名，不告；請以見，不許。伯宗及絳，以告，而從之。

《伯宗妻謂民不戴其上難必及》

伯宗朝，以喜歸。其妻曰：「子貌有喜，何也？」曰：「吾言於朝，諸大夫皆謂我智似陽子。」對曰：「陽子華而不實，主言而無謀，是以難及其身。子何喜焉？」伯宗曰：「吾飲諸大夫酒，而與之語，爾試聽之。」曰：「諾。」既飲，其妻曰：「諸大夫莫子若也。然而民不能戴其上久矣，難必及子乎！盍亟索士整庇州犂焉。」得畢陽。
及欒弗忌之難，諸大夫害伯宗，將謀而殺之。畢陽實送州犂于荊。

《趙文子冠》

趙文子冠，見欒武子，武子曰：「美哉！昔吾逮事莊主，華則榮矣，實之不知，請務實乎。」
見中行宣子，宣子曰：「美哉！惜也，吾老矣。」
見范文子，文子曰：「而今可以戒矣，夫賢者、寵至而益戒，不足者為寵驕。故興王賞諫臣，逸王罰之。吾聞古之言王者，政德既成，又聽於民，於是乎使工誦諫於朝，在列者獻詩，使勿（兜）〔𠑹〕，風聽臚言於市，辨祅祥於謠，考百事於朝，問謗譽於路，有邪而正之，盡戒之術也。先王疾是驕也。」
見郤駒伯，駒伯曰：「美哉！然而壯不若老者多矣。」
見韓獻子，獻子曰：「戒之，此謂成人，成人在始與善。始與善，善進善，不善蔑由至矣；始與不善，不善進不善，善亦蔑由至矣。如草木之產也，各以其物。人之有冠，猶宮室之有牆屋也，糞除而已，又何加焉。」
見智武子，武子曰：「吾子勉之，成、宣之後而老為大夫，非恥乎！成子之文，宣子之忠，其可忘乎！夫成子、導前志以佐先君，導法而卒以政，可不謂文乎！夫宣子、盡諫於襄、靈，以諫取惡，不憚死進，可不謂忠乎！吾子勉之，有宣子之忠，而納之以成子之文，事君必濟。」
見苦成叔子，叔子曰：「抑年少而執官者眾，吾安容子。」
見溫季子，季子曰：「誰之不如，可以求之。」
見張老而語之，張老曰：「善矣，從欒伯之言，可以滋；范叔之教，可以大；韓子之戒，可以成。物備矣，志在子。若夫三郤，亡人之言也，何稱述焉！智子之道善矣，是先主覆露子也。」

《范文子不欲伐鄭》

厲公將伐鄭，范文子不欲，曰：「若以吾意，諸侯皆叛，則晉可為也。唯有諸侯，故擾擾焉。凡諸侯、難之本也。得鄭憂滋長，焉用鄭！」郤至曰：「然則王者多憂乎？」文子曰：「我王者也乎哉？夫王者成其德，而遠人以其方賄歸之，故無憂。今我寡德而求王者之功，故多憂。子見無土而欲富者，樂乎哉？」

《晉敗楚師於鄢陵》

厲公六年，伐鄭，且使苦成叔及欒黶興齊、魯之師。楚恭王帥東夷救鄭。楚半陣，公使擊之。欒書曰：「君使黶也興齊、魯之師，請俟之。」郤至曰：「不可。楚師將退，我擊之，必以勝歸。夫陣不違忌，一閒也；夫南夷與楚來而不與陣，二閒也；夫楚與鄭陣而不與整，三閒也；且其士卒在陣而譁，四閒也；夫眾聞譁則必懼，五閒也。鄭將顧楚，楚將顧夷，莫有鬭心，不可失也。」公說。於是敗楚師於鄢陵，欒書是以怨郤至。

《郤至勇而知禮》

鄢之戰，郤至以𩎟韋之跗注，三逐楚平王卒，見王必下奔退戰。王使工尹襄問之以弓，曰：「方事之殷也，有𩎟韋之跗注，君子也，屬見不穀而下，無乃傷乎？」郤至甲冑而見客，免冑而聽命，曰：「君之外臣至，以寡君之靈，閒蒙甲冑，不敢當拜君命之辱，為使者故，敢三肅之。」君子曰：勇以知禮。

《范文子論內睦而後圖外》

鄢之役，晉人欲爭鄭，范文子不欲，曰：「吾聞之，為人臣者，能內睦而後圖外，不睦而圖外，必內爭，盍姑謀睦乎！考訊其阜以出，則怨靖。」

《范文子論外患與內憂》

鄢之役，晉伐鄭，荊救之。大夫欲戰，范文子不欲，曰：「吾聞之，君人者刑其民，成，而後振武於外，是以內和而外威。今吾司寇之刀鋸日弊，而斧鉞不行。內猶有不刑，而況外乎？夫戰、刑也，刑之過也（過）由大，而怨由細，故以惠誅怨，以忍去過。細無怨而大不過，而後可以武，刑外之不服者。今吾外刑乎大人，而忍於小民，將誰行武？武不行而勝，幸也。幸以為政，必有內憂。且唯聖人能無外患，又無內憂，詎非聖人，必偏而後可。偏而在外，猶可救也，疾自中起，是難。盍姑釋荊與鄭以為外患乎。」

《范文子論勝楚必有內憂》

鄢之役，晉伐鄭，荊救之。欒武子將上軍，范文子將下軍。欒武子欲戰，范文子不欲，曰：「吾聞之，唯厚德者能受多福，無德而服者眾，必自傷也。稱晉之德，諸侯皆叛，國可以少安。唯有諸侯，故擾擾焉，凡諸侯、難之本也。且唯聖人能無外患，又無內憂，詎非聖人，不有外患，必有內憂，盍姑釋荊與鄭以為外患乎！諸臣之內相與，必將輯睦。今我戰，又勝荊與鄭，吾君將伐智而多力，怠教而重斂，大其私暱而益婦人田，不奪諸大夫田，則焉取以益此？諸臣之委室而徒退者將與幾人？戰若不勝，則晉國之福也；戰若勝，亂地之秩者也，其產將害大，盍姑無戰乎！」
欒武子曰：「昔韓之役，惠公不復舍；邲之役，三軍不振旅；箕之役，先軫不復命：晉國之政固有大恥三。今我任晉國之政，不毀晉恥，又以違蠻、夷重之，雖有後患，非吾所知也。」
范文子曰：「擇福莫若重，擇禍莫若輕，福無所用輕，禍無所用重，晉國故大恥，與其君臣不相聽以為諸侯笑也，盍姑以違蠻夷為恥乎。」
欒武子不聽，遂與荊人戰於鄢陵，大勝之。於是乎君伐智而多力，怠教而重斂，大其私暱，殺三郤而尸諸朝，納其室以分婦人，於是乎國人不蠲，遂弒諸翼，葬於翼東門之外，以車一乘。厲公之所以死者，唯無德而功烈多，服者眾也。

《范文子論德為福之基》

鄢之役，荊壓晉軍，軍吏患之，將謀。范匄自公族趨過之，曰：「夷竈堙井，非退而何？」范文子執戈逐之，曰：「國之存亡，天命也，童子何知焉？且不及而言，姦也，必為戮。」苗賁皇曰：「善逃難哉！」既退荊師於鄢，將穀，范文子立於戎馬之前，曰：「君幼弱，諸臣不佞，吾何福以及此！吾聞之，『天道無親，唯德是授。』吾庸知天之不授晉且以勸楚乎，君與二三臣其戒之！夫德、福之基也，無德而福隆，猶無基而厚墉也，其壞也無日矣。」

《范文子論私難必作》

反自鄢，范文子謂其宗、祝曰：「君驕泰而有烈，夫以德勝者猶懼失之，而況驕泰乎？君多私，今以勝歸，私必昭。昭私，難必作，吾恐及焉。凡吾宗、祝，為我祈死，先難為免。」七年夏，范文子卒。冬，難作，始於三郤，卒於公。

《欒書發郤至之罪》

既戰，獲王子發鉤。欒書謂王子發鉤曰：「子告君曰：『郤至使人勸王戰，及齊、魯之未至也。且夫戰也，微郤至，王必不免。』吾歸子。」發鉤告君，君告欒書，欒書曰：「臣固聞之，郤至欲為難，使苦成叔緩齊、魯之師，己勸君戰，戰敗，將納孫周，事不成，故免楚王。然戰而擅捨國君，而受其問，不亦大罪乎？且今君若使之於周，必見孫周。」君曰：「諾。」欒書使人謂孫周曰：「郤至將往，必見之！」郤至聘於周，公使覘之，見孫周。是故使胥之昧與夷羊五刺郤至、苦成叔及郤錡，郤錡謂郤至曰：「君不道於我，我欲以吾宗與吾黨夾而攻之，雖死必敗，君必危，其可乎？」郤至曰：「不可。至聞之，武人不亂，智人不詐，仁人不黨。夫利君之富，富以聚黨，利黨以危君，君之殺我也後矣。且眾何罪，鈞之死也，不若聽君之命。」是故皆自殺。既刺三郤，欒書弒厲公，乃納孫周而立之，寔為悼公。

《長魚矯脅欒中行》

長魚矯既殺三郤，乃脅欒、中行而言於公曰：「不殺此二子者，憂必及君。」公曰：「一旦而尸三卿，不可益也。」對曰：「臣聞之，亂在內為宄，在外為姦，御宄以德，禦姦以刑。今治政而內亂，不可謂德。除鯁而避彊，不可謂刑。德刑不立，姦宄並至，臣脆弱，不能忍俟也。」乃奔狄。三月，厲公弒。

《韓獻子不從欒中行召》

欒武子、中行獻子（圍）〔圉〕公於匠麗氏，乃召韓獻子，獻子辭曰：「弒君以求威，非吾所能為也。威行為不仁，事廢為不智，享一利亦得一惡，非所務也。昔者吾畜於趙氏，趙孟姬之讒，吾能違兵。人有言曰：『殺老牛莫之敢尸。』而況君乎？二三子不能事君，安用厥也！」中行偃欲伐之，欒書曰：「不可。其身果而辭順。順無不行，果無不徹，犯順不祥，伐果不克，夫以果戾，民不犯也，吾雖欲攻之，其能乎！」乃止。

《欒武子立悼公》

既弒厲公，欒武子使智武子、彘恭子如周迎悼公。庚午，大夫逆于清原。公言於諸大夫曰：「孤始願不及此，孤之及此，天也。抑人之有元君，將稟命焉。若稟而棄之，是焚穀也；其稟而不材，是穀不成也。穀之不成，孤之咎也；成而焚之，二三子之虐也。孤欲長處其願，出令將不敢不成，二三子為令之不從，故求元君而訪焉。孤之不元，廢也，其誰怨？元而以虐奉之，二三子之制也。若欲奉元以濟大義，將在今日；若欲暴虐以離百姓，反易民常，亦在今日。圖之進退，願由今日。」大夫對曰：「君鎮撫群臣而大庇廕之，無乃不堪君訓而陷於大戮，以煩刑、史，辱君之允令，敢不承業。」及盟而入。
辛巳，朝于武宮。定百事，立百官，育門子，選賢良，興舊族，出滯賞，畢故刑，赦囚繫，宥閒罪，薦積德，逮鰥寡，振廢淹，養老幼，恤孤疾，年過七十，公親見之，稱曰王父，敢不承。

《悼公即位》

〔十〕二月乙酉，公即位。使呂宣子將下軍，曰：「邲之役，呂錡佐智莊子於上軍，獲楚公子穀臣與連尹襄老，以免子羽。鄢之役，親射楚王而敗楚師，以定晉國而無後，其子（孫）不可不崇也。」使彘恭子將新軍，曰：「武子之季、文子之母弟也。武子宣法以定晉國，至於今是用，文子勤身以定諸侯，至於今是賴。夫二子之德，其可忘乎！」故以彘季屏其宗。使令狐文子佐之，曰：「昔克潞之役，秦來圖敗晉功，魏顆以其身卻退秦師于輔氏，親止杜回，其勳銘於景鍾。至于今不育，其子不可不興也。」
君知士貞子之帥志博聞而宣惠於教也，使為太傅。知右行辛之能以數宣物定功也，使為元司空。知欒糾之能御以和于政也，使為戎御。知荀賓之有力而不暴也，使為戎右。
欒伯請公族大夫，公曰：「荀家惇惠，荀會文敏，黶也果敢，無忌鎮靜，使茲四人者為之。夫膏粱之性難正也，故使惇惠者教之，使文敏者導之，使果敢者諗之，使鎮靜者修之。惇惠者教之，則徧而不倦；文敏者導之，則婉而入；果敢者諗之，則過不隱；鎮靜者修之，則壹。使茲四人者為公族大夫。」
公知祁奚之果而不淫也，使為元尉。知羊舌職之聰敏肅給也，使佐之。知魏絳之勇而不亂也，使為元司馬。知張老之智而不詐也，使為元候。知鐸遏寇之恭敬而信彊也，使為輿尉。知籍偃之惇帥舊職而恭給也，使為輿司馬。知程鄭端而不淫，且好諫而不隱也，使為贊僕。

《悼公始合諸侯》

始合諸侯于虛朾以救宋，使張老延君譽于四方，且觀道逆者。呂宣子卒，公以趙文子為文也，而能恤大事，使（佐）〔將〕新軍。三年，公始合諸侯。四年，諸侯會于雞丘，於是乎布命、結援、脩好、申盟而還。令狐文子卒，公以魏絳為不犯，使佐新軍。使張老為司徒，使范獻子為候奄。公譽達于戎。五年，諸戎來請服，使魏莊子盟之，於是乎始復霸。
四年，會諸侯於雞丘，魏絳為中軍司馬，公子揚干亂行於曲梁，魏絳斬其僕。公謂羊舌赤曰：「寡人屬諸侯，魏絳戮寡人之弟，為我勿失。」赤對曰：「臣聞絳之志，有事不避難，有罪不避刑，其將來辭。」言終，魏絳至，授僕人書而伏劍。士魴、張老交止之。僕人授公，公讀書曰：「臣誅於揚干，不忘其死。日君乏使，使臣狃中軍之司馬。臣聞師眾以順為武，軍事有死無犯為敬，君合諸侯，臣敢不敬，君不說，請死之。」公跣而出，曰：「寡人之言、兄弟之禮也，子之誅、軍旅之事也，請無重寡人之過。」反役，與之禮食，令之佐新軍。

《祁奚薦子午以自代》

祁奚辭於軍尉，公問焉，曰：「孰可？」對曰：「臣之子午可。人有言曰：『擇臣莫若君，擇子莫若父。』午之少也，婉以從令，遊有鄉，處有所，好學而不戲。其壯也，彊志而用命，守業而不淫。其冠也，和安而好敬，柔惠小物，而鎮定大事，有直質而無流心，非義不變，非上不舉。若臨大事，其可以賢於臣。臣請薦所能擇而君比義焉。」公使祁午為軍尉，歿平公，軍無秕政。

《魏絳諫悼公伐諸戎》

五年，無終子嘉父使孟樂因魏莊子納虎豹之皮以和諸戎。公曰：「戎、狄無親而好得，不若伐之。」魏絳曰：「勞師於戎，而失諸華，雖有功，猶得獸而失人也，安用之？且夫戎、狄荐處，貴貨而易土。予之賞而獲其土，其利一也；邊鄙耕農不儆，其利二也；戎、狄事晉，四鄰莫不震動，其利三也。君其圖之！」公說，故使魏絳撫諸戎，於是乎遂伯。

《悼公使韓穆子掌公族大夫》

韓獻子老，使公族穆子受事於朝。辭曰：「厲公之亂，無忌備公族，不能死。臣聞之曰：『無功庸者，不敢居高位。』今無忌智不能匡君，使至於難，仁不能救，勇不能死，敢辱君朝以忝韓宗，請退也。」固辭不立。悼公聞之，曰：「難雖不能死君而能讓，不可不賞也。」使掌公族大夫。

《悼公使魏絳佐新軍》

悼公使張老為卿，辭曰：「臣不如魏絳。夫絳之智能治大官，其仁可以利公室不忘，其勇不疚於刑，其學不廢其先人之職。若在卿位，外內必平。且雞丘之會，其官不犯而辭順，不可不賞也。」公五命之，固辭，乃使為司馬。使魏絳佐新軍。

《悼公賜魏絳女樂歌鍾》

十二年，公伐鄭，軍于蕭魚。鄭伯嘉來納女工妾三十人，女樂二八，歌鍾二肆，及寶鎛，輅車十五乘。公錫魏絳女樂一八、歌鍾一肆，曰：「子教寡人和諸戎、狄而正諸華，於今八年，七合諸侯，寡人無不得志，請與子共樂之。」魏絳辭曰：「夫和戎、狄，君之幸也。八年之中，七合諸侯，君之靈也。二三子之勞也，臣焉得之？」公曰：「微子，寡人無以待戎，無以濟河，二三子何勞焉！子其受之。」君子曰：「能志善也。」

《司馬侯薦叔向》

悼公與司馬侯升臺而望，曰：「樂夫！」對曰：「臨下之樂則樂矣，德義之樂則未也。」公曰：「何謂德義？」對曰：「諸侯之為，日在君側，以其善行，以其惡戒，可謂德義矣。」公曰：「孰能？」對曰；「羊舌肸習於春秋。乃召叔向使傅太子彪。」

《陽畢教平公滅欒氏》

平公六年，箕遺及黃淵、嘉父作亂，不克而死。公遂逐群賊，謂陽畢曰：「自穆侯以至于今，亂兵不輟，民志不厭，禍敗無已。離民且速寇，恐及吾身，若之何？」陽畢對曰：「本根猶樹，枝葉益長，本根益茂，是以難已也。今若大其柯，去其枝葉，絕其本根，可以少閒。」
公曰：「子實圖之。」對曰：「圖在明訓，明訓在威權，威權在君。君掄賢人之後有常位於國者而立之，亦掄逞志虧君以亂國者之後而去之，是遂威而遠權。民畏其威，而懷其德，莫能勿從。若從，則民心皆可畜。畜其心而知其欲惡，人孰偷生？若不偷生，則莫思亂矣。且夫欒氏之誣晉國久也，欒書實覆宗，弒厲公以厚其家，若滅欒氏，則民威矣。今吾若起瑕、原、韓魏之後而賞立之，則民懷矣。威與懷各當其所，則國安矣，君治而國安，欲作亂者誰與？」
君曰：「欒書立吾先君，欒盈不獲罪，如何？」陽畢曰：「夫正國者，不可以暱於權，行權不可以隱於私。暱於權，則民不導；行權隱於私，則政不行。政不行，何以導民？民之不導，亦無君也，則其為暱與隱也，復害矣，且勤身。君其圖之！若愛欒盈，則明逐群賊，而知國倫，數而遣之，厚箴戒圖以待之。彼若求逞志而報於君，罪孰大焉，滅之猶少。彼若不敢而遠逃，乃厚其外交而勉之，以報其德，不亦可乎？」
公許諾，盡逐群賊而使祁午及陽畢適曲沃逐欒盈，欒盈出奔楚。遂令於國人曰：「自文公以來有力於先君而子孫不立者，將授立之，得之者賞。」居三年，欒盈晝入，為賊於絳。范宣子以公入于襄公之宮，欒盈不克，出奔曲沃，遂刺欒盈，滅欒氏。是以沒平公之身無內亂也。

《辛俞從欒氏出奔》

欒懷子之出，執政使欒氏之臣勿從，從欒氏者大戮施。欒氏之臣辛俞行，吏執之，獻諸公。公曰：「國有大令，何故犯之？」對曰：「臣順之也，豈敢犯之？執政曰『無從欒氏而從君』，是明令必從君也。臣聞之曰：『三世事家，君之；再世以下，主之。』事君以死，事主以勤，君之明令也。自臣之祖，以無大援於晉國，世隸於欒氏，於今三世矣，臣故不敢不君。今執政曰『不從君者為大戮』，臣敢忘其死而叛其君，以煩司寇。」公說，固止之，不可，厚賂之。辭曰：「臣嘗陳辭矣，心以守志，辭以行之，所以事君也。若受君賜，是墮其前言。君問之，陳辭，未退而逆之，何以事君？」君知其不可得也，乃遣之。

《叔向母謂羊舌氏必滅》

叔魚生，其母視之，曰：「是虎目而豕喙，鳶肩而牛腹，谿壑可盈，是不可饜也，必以賄死。」遂不視。楊食我生，叔向之母聞之，往，及堂，聞其號也，乃還，曰：「其聲，豺狼之聲，終滅羊舌氏之宗者，必是子也。」

《叔孫穆子論死而不朽》

魯襄公使叔孫穆子來聘，范宣子問焉，曰：「人有言曰『死而不朽』，何謂也？」穆子未對。宣子曰：「昔匄之祖，自虞以上為陶唐氏，在夏為御龍氏，在商為豕韋氏，在周為唐、杜氏。周卑，晉繼之，為范氏，其此之謂也？」對曰：「以豹所聞，此之謂世祿，非不朽也。魯先大夫臧文仲，其身歿矣，其言立於後世，此之謂死而不朽。」

《范宣子與和大夫爭田》

范宣子與和大夫爭田，久而無成。宣子欲攻之，問於伯華。伯華曰：「外有軍，內有事。赤也，外事也，不敢侵官。且吾子之心有出焉，可徵訊也。」問於孫林甫，孫林甫曰：「旅人，所以事子也，唯事是待。」問於張老，張老曰：「老也以軍事承子，非戎，則非吾所知也。」問於祁奚，祁奚曰：「公族之不恭，公室之有回，內事之邪，大夫之貪，是吾罪也。若以君官從子之私，懼子之應且增也。」問於籍偃，籍偃曰：「偃也以斧鉞從於張孟，日聽命焉，若夫子之命也，何二之有？釋夫子而舉，是反吾子也。」問於叔魚，叔魚曰：「待吾為子殺之。」
叔向聞之，見宣子曰：「聞子與和未寧，徧問於大夫，又無決，盍訪之訾祏。訾祏實直而博，直能端辨之，博能上下比之，且吾子之家老也。吾聞國家有大事，必順於典刑，而訪諮於耇老，而後行之。」司馬侯見，曰：「聞吾子有和之怒，吾以為不信。諸侯皆有二心，是之不憂，而怒和大夫，非子之任也。」祁午見，曰：「晉為諸侯盟主，子為正卿，若能靖端諸侯，使服聽命於晉，晉國其誰不為子從，何必和？盍密和，和大以平小乎！」
宣子問於訾祏，訾祏對曰：「昔隰叔子違周難於晉國，生子輿為理，以正於朝，朝無姦官；為司空，以正於國，國無敗績。世及武子，佐文、襄為諸侯，諸侯無二心。及為卿，以輔成、景，軍無敗政。及為成（師）〔帥〕，居太傅，端刑法，緝訓典，國無姦民，後之人可則，是以受隨、范。及文子成晉、荊之盟，豐兄弟之國，使無有閒隙，是以受郇、櫟。今吾子嗣位，於朝無姦行，於國無邪民，於是無四方之患，而無外內之憂，賴三子之功而饗其祿位。今既無事矣，而非和，於是加寵，將何治為？」宣子說，乃益和田而與之和。

《訾祏死范宣子勉范獻子》

訾祏死，范宣子謂獻子曰：「鞅乎！昔者吾有訾祏也，吾朝夕顧焉，以相晉國，且為吾家。今吾觀女也，專則不能，謀則無與也，將若之何？」對曰：「鞅也，居處恭，不敢安易，敬學而好仁，和於政而好其道，謀於眾不以賈好，私志雖衷，不敢謂是也，必長者之由。」宣子曰：「可以免身。」

《師曠論樂》

平公說新聲，師曠曰：「公室其將卑乎！君之明兆於衰矣。夫樂以開山川之風也，以耀德於廣遠也。風德以廣之，風山川以遠之，風物以聽之，循詩以詠之，循禮以節之。夫德廣遠而有時節，是以遠服而邇不遷。」

《叔向諫殺豎襄》

平公射鴳，不死，使豎襄搏之，失。公怒，拘將殺之。叔向聞之，夕，君告之。叔向曰：「君必殺之。昔吾先君唐叔射兕于徒林，殪，以為大甲，以封于晉。今君嗣吾先君唐叔，射鴳不死，搏之不得，是揚吾君之恥者也。君其必速殺之，勿令遠聞。」君忸怩，乃趣赦之。

《叔向論比而不別》

叔向見司馬侯之子，撫而泣之，曰：「自此其父之死，吾蔑與比而事君矣！昔者此其父始之，我終之；我始之，夫子終之，無不可。」籍偃在側曰：「君子有比乎？」叔向曰：「君子比而不別，比德以贊事，比也引黨以封己，利己而忘君，別也。」

《叔向與子朱不心競而力爭》

秦景公使其弟鍼來求成，叔向命召行人子員。行人子朱曰：「朱也在此。」叔向曰：「召子員。」子朱曰：「朱也當御。」叔向曰：「肸也欲子員之對客也。」子朱怒曰：「皆君之臣也，班爵同，何以黜朱也？」撫劍就之。叔向曰：「秦、晉不和久矣，今日之事幸而集，子孫饗之。不集，三軍之士暴骨。夫子員、導賓主之言無私，子常易之。姦以事君者，吾所能禦也。」拂衣從之，入救之。平公聞之，曰：「晉其庶乎！吾臣之所爭者大。」師曠侍，曰：「公室懼卑，其臣不心競而力爭。」

《叔向論忠信而本固》

諸侯之大夫盟于宋，楚令尹子木欲襲晉軍，曰：「若盡晉師而殺趙武，則晉可弱也。」文子聞之，謂叔向曰：「若之何？」叔向曰：「子何患焉。忠不可暴，信不可犯，忠自中，而信自身，其為德也深矣，其為本也固矣，故不可損也。今我以忠謀諸侯，而以信覆之，荊之逆諸侯也亦云，是以在此。若襲我，是自背其信而塞其忠也。信反必斃，忠塞無用，安能害我？且夫合諸侯以為不信，諸侯何望焉。為此行也，荊敗我，諸侯必叛之，子何愛於死，死而可以固晉國之盟，主何懼焉？」是行也，以藩為軍，攀輦即利而舍，候遮扞衛不行，楚人不敢謀，畏晉之信也。自是，沒平公無楚患。

《叔向論務德無爭先》

宋之盟，楚人固請先歃。叔向謂趙文子曰：「夫霸王之勢，在德不在先歃，子若能以忠信贊君，而裨諸侯之闕，歃雖在後，諸侯將載之，何爭於先？若違於德而以賄成事，今雖先歃，諸侯將棄之，何欲於先？昔成王盟諸侯于歧陽，楚為荊蠻，置茆蕝，設望表，與鮮卑守燎，故不與盟。今將與狎主諸侯之盟，唯有德也，子務德無爭先，務德，所以服楚也。」乃先楚人。

《趙文子請免叔孫穆子》

虢之會，魯人食言，楚令尹圍將以魯叔孫穆子為戮，樂王鮒求貨焉，不予。趙文子謂叔孫曰：「夫楚令尹有欲於楚，少懦於諸侯。諸侯之故，求治之，不求致也。其為人也，剛而尚寵，若及，必不避也。子盍逃之？不幸，必及於子。」對曰：「豹也受命於君，以從諸侯之盟，為社稷也。若魯有罪，而受盟者逃，必不免，是吾出而危之也。若為諸侯戮者，魯誅盡矣，必不加師，請為戮也。夫戮出於身，實難；自他及之，何害？苟可以安君利國，美惡一心也。」
文子將請之於楚，樂王鮒曰：「諸侯有盟未退，而魯背之，安用齊盟？縱不能討，又免其受盟者，晉何以為盟主矣，必殺叔孫豹。」文子曰：「有人不難以死安利其國，可無愛乎！若皆卹國如是，則大不喪威，而小不見陵矣。若是道也果，可以教訓，何敗國之有！吾聞之曰：『善人在位患弗救，不祥；惡人在位不去，亦不祥。』必免叔孫。」固請於楚而免之。

《趙文子為室張老謂應禮》

趙文子為室，斲其椽而礱之，張老夕焉而見之，不謁而歸。文子聞之，駕而往，曰：「吾不善，子亦告我，何其速也？」對曰：「天子之室，斲其椽而礱之，加密石焉；諸侯礱之；大夫斲之；士首之。備其物，義也；從其等，禮也。今子貴而忘義，富而忘禮，吾懼不免，何敢以告。」文子歸，令之勿礱也。匠人請皆斲之，文子曰：「恥。為後世之見之也，其斲者，仁者之為也；其礱者，不仁者之為也。」

《趙文子稱賢隨武子》

趙文子與叔向遊於九原，曰：「死者若可作也，吾誰與歸？」叔向曰：「其陽子乎！」文子曰：「夫陽子行廉直於晉國，不免其身，其知不足稱也。」叔向曰；「其舅犯乎！」文子曰：「夫舅犯見利而不顧其君，其仁不足稱也。其隨武子乎！納諫不忘其師，言身不失其友，事君不援而進，不阿而退。」

《秦后子謂趙孟將死》

秦后子來奔，趙文子見之，問曰：「秦君道乎？」對曰：「不識。」文子曰：「公子辱於弊邑，必避不道也。」對曰：「有焉。」文子曰：「猶可以久乎？」對曰：「鍼聞之，國無道而年穀龢熟，鮮不五稔。」文子視日曰：「朝夕不相及，誰能俟五！」文子出，后子謂其徒曰：「趙孟將死矣！夫君子寬惠以卹後，猶恐不濟。今趙孟相晉國，以主諸侯之盟，思長世之德，厤遠年之數，猶懼不終其身；今忨日而㵣歲，怠偷甚矣，非死逮之，必有大咎。」冬，趙文子卒。

《醫和視平公疾》

平公有疾，秦景公使毉和視之，出曰：「不可為也。是謂遠男而近女，惑以生蠱；非鬼非食，惑以喪志。良臣不生，天命不祐。若君不死，必失諸侯。」趙文子聞之，曰：「武從二三子以佐君為諸侯盟主，於今八年矣，內無苛慝，諸侯不二，子胡曰：『良臣不生，天命不祐』？」對曰：「自今之謂。和聞之曰：『直不輔曲，明不規闇，拱木不生危，松柏不生埤。』吾子不能諫惑，使至於生疾，又不自退而寵其政，八年之謂多矣，何以能久！」文子曰：「毉及國家乎？」對曰：「上毉毉國，其次疾人，固毉官也。」文子曰：「子稱蠱，何實生之？」對曰：「蠱之慝，穀之飛實生之。物莫伏於蠱，蠱莫嘉於穀，穀興蠱伏而章明者也。故食穀者，晝選男德以象穀明，宵靜女德以伏蠱慝，今君一之，是不饗穀而食蠱也，是不昭穀明而皿蠱也。夫文，『蟲』、『皿』為『蠱』，吾是以云。」文子曰：「君其幾何？」對曰：「若諸侯服，不過三年；不服，不過十年。過是，晉之殃也。」是歲也，趙文子卒，諸侯叛晉，十年，平公薨。

《叔向均秦楚二公子之祿》

秦后子來仕，其車千乘。楚公子干來仕，其車五乘。叔向為太傅，實賦祿，韓宣子問二公子之祿焉，對曰：「大國之卿，一旅之田，上大夫，一卒之田。夫二公子者，上大夫也，皆一卒，可也。」宣子曰：「秦公子富，若之何其鈞之？」對曰：「夫爵以建事，祿以食爵，德以賦之，功庸以稱之，若之何以富賦祿也！夫絳之富商，韋藩木（楗）〔槤〕以過於朝，唯其功庸少也，而能金玉其車，文錯其服，能行諸侯之賄，而無尋尺之祿，無大績於民故也。且秦、楚匹也，若之何其回於富也。」乃均其祿。

《鄭子產來聘》

鄭𥳑公使公孫成子來聘，平公有疾，韓宣子贊授客館。客問君疾，對曰：「寡君之疾久矣，上下神祇無不徧諭，而無除。今夢黃熊入於寢門，不知人殺乎，抑厲鬼邪！」子產曰：「以君之明，子為大政，其何厲之有？僑聞之，昔者鯀違帝命，殛之于羽山，化為黃熊，以入于羽淵，實為夏郊，三代舉之。夫鬼神之所及，非其族類，則紹其同位，是故天子祀上帝，公侯祀百辟，自卿以下不過其族。今周室少卑，晉實繼之，其惑者未舉夏郊邪？」宣子以告，祀夏郊，董伯為尸，五日〔瘳〕，公見子產，賜之莒鼎。

《叔向論憂德不憂貧》

叔向見韓宣子，宣子憂貧，叔向賀之，宣子曰：「吾有卿之名，而無其實，無以從二三子，吾是以憂，子賀我，何故？」對曰：「昔欒武子一卒之田，其宮不備其宗器，宣其德行，順其憲則，使越于諸侯，諸侯親之，戎、狄懷之，以正晉國，行刑不疚，以免於難。及桓子驕泰奢侈，貪慾無藝，略則行志，假貸居賄，宜及於難，而賴武之德，以沒其身。及懷子改桓之行，而修武之德，可以免於難，而離桓之罪，以亡於楚。夫郤昭子，其富半公室，其家半三軍，恃其富寵，以泰于國，其身尸於朝，其宗滅於絳。不然，夫八郤，五大夫三卿，其寵大矣，一朝而滅，莫之哀也，唯無德也。今吾子有欒武子之貧，吾以為能其德矣，是以賀。若不憂德之不建，而患貨之不足，將弔不暇，何賀之有？」宣子拜，稽首焉，曰：「起也將亡，賴子存之，非起也敢專承之，其自桓叔以下嘉吾子之賜。」

《叔向論三姦同罪》

士景伯如楚，叔魚為贊理。邢侯與雍子爭田，雍子納其女於叔魚以求直。及斷獄之日，叔魚抑邢侯，邢侯殺叔魚與雍子於朝。韓宣子患之，叔向曰：「三姦同罪，請殺其生者而戮其死者。」宣子曰：「若何？」對曰：「鮒也鬻獄，雍子賈之以其子，邢侯非其官也而干之。夫以回鬻國之中，與絕親以買直，與非司寇而擅殺，其罪一也。」邢侯聞之，逃。遂施邢侯氏，而尸叔魚與雍子於市。

《中行穆子帥師伐狄圍鼓》

中行穆子帥師伐狄，圍鼓。鼓人或請以城叛，穆子不受，軍吏曰：「可無勞師而得城，子何不為？」穆子曰：「非事君之禮也。夫以城來者，必將求利於我。夫守而二心，姦之大者也；賞善罰姦，國之憲法也。許而弗予，失吾信也；若其予之，賞大姦也。姦而盈祿，善將若何？且夫狄之憾者以城來盈願，晉豈其無？是我以鼓教吾邊鄙貳也。夫事君者量力而進，不能則退，不以安賈貳。」令軍吏呼城儆將攻之，未傅而鼓降。中行伯既克，以鼓子苑支來。令鼓人各復其所，非僚勿從。
鼓子之臣曰夙沙釐，以其孥行，軍吏執之，辭曰：「我君是事，非事土也。名曰君臣，豈曰土臣？今君實遷，臣何賴於鼓？」穆子召之，曰：「鼓有君矣，爾心事君，吾定而祿爵。」對曰：「臣委質於狄之鼓，未委質於晉之鼓也。臣聞之：委質為臣，無有二心。委質而策死，古之法也。君有烈名，臣無叛質。敢即私利以煩司寇而亂舊法，其若不虞何！」穆子歎，而謂其左右曰：「吾何德之務而有是臣也？」乃使行。既獻，言於公，與鼓子田於河陰，使夙沙釐相之。

《范獻子戒人不可以不學》

范獻子聘於魯，問具山、敖山，魯人以其鄉對。獻子曰：「不為具、敖乎？」對曰：「先君獻、武之諱也。」獻子歸，徧戒其所知曰：「人不可以不學。吾適魯而名其二諱，為笑焉，唯不學也。人之有學也，猶木之有枝葉也。木有枝葉，猶庇廕人，而況君子之學乎？」

《董叔欲為繫援》

董叔將娶於范氏，叔向曰：「范氏富，盍已乎！」曰：「欲為繫援焉。」他日，董祁愬於范獻子曰：「不吾敬也。」獻子執而紡於庭之槐，叔向過之，曰：「子盍為我請乎？」叔向曰：「求繫，既繫矣；求援，既援矣。欲而得之，又何請焉？」

《趙簡子欲有鬥臣》

趙𥳑子曰：「魯孟獻子有鬭臣五人。我無一，何也？」叔向曰：「子不欲也。若欲之，肸也待交捽可也。」

《閻沒叔寬諫魏獻子無受賄》

梗陽人有獄，將不勝，請納賂於魏獻子，獻子將許之。閻沒謂叔寬曰：「與子諫乎！吾主以不賄聞於諸侯，今以梗陽之賄殃之，不可。」二人朝，而不退。獻子將食，問誰於庭，曰：「閻明、叔襃在。」召之，使佐食。比已食，三歎。既飽，獻子問焉，曰：「人有言曰：唯食可以忘憂。吾子一食之閒而三歎，何也？」同辭對曰：「吾小人也，貪。饋之始至，懼其不足，故歎。中食而自咎也，曰：豈主之食而有不足？是以再歎。主之既已食，願以小人之腹為君子之心，屬饜而已，是以三歎。」獻子曰：「善。」乃辭梗陽人。

《董安于辭趙簡子賞》

下邑之役，董安于多。趙𥳑子賞之，辭，固賞之，對曰：「方臣之少也，進秉筆，贊為名命，稱於前世，立義於諸侯，而主弗志。及臣之壯也，耆其股肱以從司馬，苛慝不產。及臣之長也，端委韠帶以隨宰人，民無二心。今臣一旦為狂疾，而曰『必賞女』，與余以狂疾賞也，不如亡！」趨而出，乃釋之。

《趙簡子以晉陽為保鄣》

趙𥳑子使尹鐸為晉陽。請曰：「以為繭絲乎？抑為保鄣乎？」𥳑子曰：「保鄣哉！」尹鐸損其戶數。𥳑子誡襄子曰：「晉國有難，而無以尹鐸為少，無以晉陽為遠，必以為歸。」

《郵無正諫趙簡子無殺尹鐸》

趙𥳑子使尹鐸為晉陽，曰：「必墮其壘培。吾將往焉，若見壘培，是見寅與吉射也。」尹鐸往而增之。𥳑子如晉陽，見壘，怒曰：「必殺鐸也而後入。」大夫辭之，不可，曰：「是昭余讎也。」郵無正進，曰：「昔先主文子少釁於難，從姬氏於公宮，有孝德以出在公族，有恭德以升在位，有武德以羞為正卿，有溫德以成其名譽，失趙氏之典刑，而去其師保，基於其身，以克復其所。及景子長於公宮，未及教訓而嗣立矣，亦能纂修其身以受先業，無謗於國，順德以學子，擇言以教子，擇師保以相子。今吾子嗣位，有文之典刑，有景之教訓，重之以師保，加之以父兄，子皆䟽之，以及此難。夫尹鐸曰：『思樂而喜，思難而懼，人之道也。委土可以為師保，吾何為不增？』是以修之，庶曰可以鑑而鳩趙宗乎！若罰之，是罰善也。罰善必賞惡。臣何望矣！」𥳑子說，曰：「微子，吾幾不為人矣！」以免難之賞賞尹鐸。初，伯樂與尹鐸有怨，以其賞如伯樂氏，曰：「子免吾死，敢不歸祿。」辭曰：「吾為主圖，非為子也。怨若怨焉。」

《鐵之戰趙簡子等三人誇功》

鐵之戰，趙𥳑子曰：「鄭人擊我，吾伏弢衉血，鼓音不衰。今日之事，莫我若也。」衛莊公為右，曰：「吾九上九下，擊人盡殪。今日之事，莫我加也。」郵無正御，曰：「吾兩鞁將絕，吾能止之。今日之事，我上之次也。」駕而乘材，兩鞁皆絕。

《衛莊公禱》

衛莊公將禱，曰：「曾孫蒯聵以（諄）〔諒〕趙鞅之故，敢昭告于皇祖文王、烈祖康叔、文祖襄公、昭考靈公，夷請無筋無骨，無面傷，無敗用，無隕懼，死不敢請。」𥳑子曰：「志父寄也。」

《史黯諫趙簡子田于螻》

趙𥳑子田于螻，史黯聞之，以犬待于門。𥳑子見之，曰：「何為？」曰：「有所得犬，欲試之茲囿。」𥳑子曰：「何為不告？」對曰：「君行臣不從，不順。主將適螻而麓不聞，臣敢煩當日。」𥳑子乃還。

《少室周知賢而讓》

少室周為趙𥳑子之右，聞牛談有力，請與之戲，弗勝，致右焉。𥳑子許之，使少室周為宰，曰：「知賢而讓，可以訓矣。」

《史黯論良臣》

趙𥳑子曰：「吾願得范、中行之良臣。」史黯侍，曰：「將焉用之？」𥳑子曰：「良臣、人之所願也，又何問焉？」對曰：「臣以為不良故也。夫事君者，諫過而賞善，薦可而替否，獻能而進賢，擇材而薦之，朝夕誦善敗而納之。道之以文，行之以順，勤之以力，致之以死。聽則進，否則退。今范、中行氏之臣不能匡相其君，使至於難；君出在外，又不能定，而棄之，則何良之為？若弗棄，則主焉得之？夫二子之良，將勤營其君，復使立於外，死而後止，何日以來？若來，乃非良臣也。」𥳑子曰：「善。吾言實過矣。」

《趙簡子問賢於壯馳茲》

趙𥳑子問於壯馳茲曰：「東方之士孰為愈？」壯馳茲拜曰：「敢賀！」𥳑子曰：「未應吾問，何賀？」對曰：「臣聞之：國家之將興也，君子自以為不足；其亡也，若有餘。今主任晉國之政而問及小人，又求賢人，吾是以賀。」

《竇犨謂君子哀無人》

趙𥳑子歎曰：「雀入于海為蛤，雉入于淮為蜃。黿鼉、魚鱉莫不能化，唯人不能。哀夫！」竇犨侍，曰：「臣聞之：君子哀無人，不哀無賄；哀無德，不哀無寵；哀名之不令，不哀年之不登。夫范、中行氏不恤庶難，欲擅晉國，令其子孫將耕於齊，宗廟之犧為畎畝之勤，人之化也，何日之有！」

《趙襄子使新稚穆子伐狄》

趙襄子使新稚穆子伐狄，勝左人、中人，遽人來告，襄子將食（尋）〔專〕飯，有恐色。侍者曰：「狗之事大矣，而主之色不怡，何也？」襄子曰：「吾聞之：德不純而福祿並至，謂之幸。夫幸非福，非德不當雍，雍不為幸，吾是以懼。」

《智果論智瑤必滅宗》

智宣子將以瑤為後，智果曰：「不如宵也。」宣子曰：「宵也佷。」對曰：「宵之佷在面，瑤之佷在心。心佷敗國，面佷不害。瑤之賢於人者五，其不逮者一也。美鬢長大則賢，射御足力則賢，伎藝畢給則賢，巧文辯惠則賢，彊毅果敢則賢。如是而甚不仁。以其五賢陵人，而以不仁行之，其誰能待之？若果立瑤也，智宗必滅。」弗聽。智果別族于太史，為輔氏。及智氏之亡也，唯輔果在。

《士茁謂土木勝懼其不安人》

智襄子為室美，士茁夕焉。智伯曰：「室美夫！」對曰：「美則美矣，抑臣亦有懼也。」智伯曰：「何懼？」對曰：「臣以秉筆事君。志有之曰：『高山峻原，不生草木。松柏之地，其土不肥。』今土木勝，臣懼其不安人也。」室成，三年而智氏亡。

《智伯國諫智襄子》

還自衛，三卿宴于藍臺，智襄子戲韓康子而侮段規。智伯國聞之，諫曰：「主不備，難必至矣。」曰：「難將由我，我不為難，誰敢興之！」對曰：「異於是。夫郤氏有車轅之難，趙有孟姬之讒，欒有叔祁之愬，范、中行有亟治之難，皆主之所知也。《夏書》有之曰：『一人三失，怨豈在明？不見是圖。』《周書》有之曰：『怨不在大，亦不在小。』夫君子能勤小物，故無大患。今主一宴而恥人之君相，又弗備，曰『不敢興難』，無乃不可乎？夫誰不可喜，而誰不可懼？蜹蟻蜂蠆，皆能害人，況君相乎！」弗聽。自是五年，乃有晉陽之難。段規反，首難，而殺智伯于師，遂滅智氏。

《晉陽之圍》

晉陽之圍，張談曰：「先主為重器也，為國家之難也，盍姑無愛寶於諸侯乎？」襄子曰：「吾無使也。」張談曰：「地也可。」襄子曰：「吾不幸有疾，不夷於先子，不德而賄。夫地也求飲吾欲，是養吾疾而干吾祿也。吾不與皆斃。」襄子出，曰：「吾何走乎？」從者曰：「長子近，且城厚完。」襄子曰：「民罷力以完之，又斃死以守之，其誰與我？」從者曰：「邯鄲之倉庫實。」襄子曰：「浚民之膏澤以實之，又因而殺之，其誰與我？其晉陽乎！先主之所屬也，尹鐸之所寬也，民必和矣。」乃走晉陽，晉師圍而灌之，沈竈產鼃，民無叛意。


﻿
鄭語



《史伯為桓公論興衰》

桓公為司徒，甚得周眾與東土之人，問於史伯曰：「王室多故，余懼及焉，其何所可以逃死？」史伯對曰：「王室將卑，戎、狄必昌，不可偪也。當成周者，南有荊蠻、申、呂、應、鄧、陳、蔡、隨、唐；北有衛、燕、狄、鮮虞、潞、洛、泉、徐、蒲；西有虞、虢、晉、隗、霍、楊、魏、芮；東有齊、魯、曹、宋、滕、薛、鄒、莒；是非王之支子母弟甥舅也，則皆蠻、荊、戎、狄之人也。非親則頑，不可入也。其濟、洛、河、潁之間乎！是其子男之國，虢、鄶為大，虢叔恃勢，鄶仲恃險，是皆有驕侈怠慢之心，而加之以貪冒。君若以周難之故，寄孥與賄焉，不敢不許。周亂而弊，是驕而貪，必將背君，君若以成周之眾，奉辭伐罪，無不克矣。若克二邑，鄔、弊、補、舟、依、𪑶、歷、華，君之土也。若前華後河，右洛左濟，主芣、騩而食溱、洧，修典刑以守之，是可以少固。」
公曰：「南方不可乎？」對曰：「夫荊子熊嚴生子四人：伯霜、仲雪、叔熊、季紃。叔熊逃難於濮而蠻，季紃是立，薳氏將起之，禍，又不克。是天啟之心也，又甚聰明和協，蓋其先王。臣聞之，天之所啟，十世不替。夫其子孫必光啟土，不可偪也。且重、黎之後也，夫黎為高辛氏火正，以（淳）〔焞〕燿敦大，天明地德，光照四海，故命之曰『祝融』，其功大矣。
「夫成天地之火功者，其子孫未嘗不章，虞、夏、商、周是也。虞幕能聽協風，以成樂物生者也。夏禹能單平水土，以品處庶類者也。商契能和合五教，以保于百姓者也。周棄能播殖百穀蔬，以衣食民人者也。其後皆為王公侯伯。祝融亦能昭顯天地之光明，以生柔嘉材者也，其後八姓，於周未有侯伯。佐制物於前代者，昆吾為夏伯矣，大彭、豕韋為商伯矣。當周未有。己姓昆吾、蘇、顧、溫、董，董姓鬷夷、豢龍，則夏滅之矣。彭姓彭祖、豕韋、諸稽，則商滅之矣。禿姓舟人，則周滅之矣。妘姓鄔、鄶、路、偪陽，曹姓鄒、莒，皆為采衛，或在王室，或在夷、狄，莫之數也。而又無令聞，必不興矣。斟姓無後。融之興者，其在羋姓乎？羋姓夔越，不足命也。蠻羋蠻矣，唯荊實有昭德，若周衰，其必興矣。姜、嬴、荊、羋，實與諸姬代相干也。姜、伯夷之後也，嬴、伯翳之後也。伯夷能禮於神以佐堯者也，伯翳能議百物以佐舜者也。其後皆不失祀，而未有興者，周衰，其將至矣。」
公曰：「謝西之九州，何如？」對曰：「其民沓貪而忍，不可因也。唯謝、郟之閒，其冢君侈驕，其民怠沓其君，而未及周德；若更君而周訓之，是易取也，且可長用也。」
公曰：「周其弊乎？」對曰：「殆於必弊者也。《泰誓》曰：『民之所欲，天必從之。』今王棄高明昭顯，而好讒慝暗昧；惡角犀（豊）〔豐〕盈，而近頑童窮固。去和而取同。夫和實生物，同則不繼。以他平他謂之和，故能（豊）〔豐〕長而物歸之；若以同裨同，盡乃棄矣。故先王以土與金木水火雜，以成百物。是以和五味以調口，剛四支以衛體，和六律以聰耳，正七體以役心，平八索以成人，建九紀以立純德，合十數以訓百體。出千品，具萬方，計億事，材兆物，收經入，行姟極。故王者居九垓之田，收經入以食兆民，周訓而能用之，和樂如一。夫如是，和之至也。於是乎先王聘后於異姓，求財於有方，擇臣取諫工，而講以多物，務和同也。聲一無聽，物一無文，味一無果，物一不講。王將棄是類也，而與剸同。天奪之明，欲無弊，得乎？
「夫虢石父、讒諂巧從之人也，而立以為卿士，與剸同也；棄聘后而立內妾，好窮固也；侏儒戚施，寔御在側，近頑童也；周法不昭，而婦言是行，用讒慝也；不建立卿士，而妖試幸措，行暗昧也。是物也，不可以久。且宣王之時有童謠曰：『檿孤箕服，實亡周國。』於是宣王聞之，有夫婦鬻是器者，王使執而戮之。府之小妾生女，而非王子也，懼而棄之。此人也，收以奔襃。天之命此久矣，其又何可為乎？《訓語》有之，曰：『夏之衰也，襃人之神，化為二龍，以同于王庭，而言曰：「余，襃之二君也。」夏后卜殺之，與去之，與止之，莫吉。卜請其漦而藏之，吉。乃布幣焉而策告之，龍亡而漦在，櫝而藏之，傳郊之。』及殷、周，莫之發也。及厲王之末，發而觀之，漦流于庭，不可除也。王使婦人不幃而譟之，化為玄黿，以入于王府。府之童妾未既齓而遭之，既笄而孕，當宣王時而生。不夫而育，故懼而棄之。為弧服者方戮在路，夫婦哀其夜號也，而取之以逸，逃于襃。襃人襃姁有獄，而以為入於王，王遂置之，而嬖是女也，使至於為后而生伯服。天之生此久矣，其為毒也大矣，將使候淫德而加之焉。毒之酋腊者，其殺也滋速。申、繒、西戎方彊，王室方騷，將以縱欲，不亦難乎？王欲殺太子以成伯服，必求之申，申人弗畀，必伐之。若伐申，而繒與西戎會以伐周，周不守矣！繒與西戎方將德申，申、呂方彊，其隩愛太子亦必可知也，王師若在，其救之亦必然矣。王心怒矣，虢公從矣，凡周存亡，不三稔矣！君若欲避其難，其速規所矣，時至而求用，恐無及也！」
公曰：「若周衰，諸姬其孰興？」對曰：「臣聞之，武實昭文之功，文之祚盡，武其嗣乎！武王之子，應、韓不在，其在晉乎！距險而鄰於小，若加之以德，可以大啟。」公曰：「姜、嬴其孰興？」對曰：「夫國大而有德者近興，秦仲、齊侯，姜、嬴之儁也，且大，其將興乎？」公說，乃東寄帑與賄，虢、鄶受之，十邑皆有寄地。

《平王之末秦晉齊楚代興》

幽王八年而桓公為司徒，九年而王室始騷，十一年而斃。及平王之末，而秦、晉、齊、楚代興，秦景、襄於是乎取周土，晉文侯於是乎定天子，齊莊、僖於是乎小伯，楚蚠冒於是乎始啟濮。


﻿
楚語



《申叔時論傅太子之道》

莊王使士亹傅太子箴，辭曰：「臣不才，無能益焉。」王曰：「賴子之善善之也。」對曰：「夫善在太子，太子欲善，善人將至；若不欲善，善則不用。故堯有丹朱，舜有商均，啟有五觀，湯有太甲，文王有管、蔡。是五王者，皆有元德也，而有姦子。夫豈不欲其善，不能故也。若民煩，可教訓。蠻、夷、戎、狄，其不賓也久矣，中國所不能用也。」王卒使傅之。
問於申叔時，叔時曰：「教之春秋，而為之聳善而抑惡焉，以戒勸其心；教之世，而為之昭明德而廢幽昏焉，以休懼其動；教之詩，而為之導廣顯德，以耀明其志；教之禮，使知上下之則；教之樂，以䟽其穢而鎮其浮；教之令，使訪物官；教之語，使明其德，而知先王之務用明德於民也；教之故志，使知廢興者而戒懼焉；教之訓典，使知族類，行比義焉。
「若是而不從，動而不悛，則文詠。物以行之，求賢良以翼之。悛而不攝，則身勤之，多訓典刑以納之，務慎惇篤以固之。攝而不徹，則明施舍以導之忠，明久長以導之信，明度量之導之義，明等級以導之禮，明恭儉以導之孝，明敬戒以導之事，明慈愛以導之仁，明昭利以導之文，明除害以導之武，明精意以導之罰，明正德以導之賞，明齊肅以耀之臨。若是而不濟，不可為也。
「且夫誦詩以輔相之，威儀以先後之，體貌以左右之，明行以宣翼之，制節義以動行之，恭敬以臨監之，勤勉以勸之，孝順以納之，忠信以發之，德音以揚之，教備而不從者，非人也。其可興乎！夫子踐位則退，自退則敬，否則𧹞。」

《子囊議恭王之謚》

恭王有疾，召大夫曰：「不穀不德，失先君之業，覆楚國之師，不穀之罪也。若得保其首領以歿，唯是春秋所以從先君者，請為『靈』若『厲』。大夫許諾。」
王卒，及葬，子囊議謚。大夫曰：「王有命矣。」子囊曰：「不可。夫事君者，先其善，不從其過。赫赫楚國，而君臨之，撫征南海，訓及諸夏，其寵大矣。有是寵也，而知其過，可不謂『恭』乎？若先君善，則請為『恭』。」大夫從之。

《屈建祭父不薦芰》

屈到嗜芰。有疾，召其宗老而屬之，曰：「祭我必以芰。」及祥，宗老將薦芰，屈建命去之。老曰：「夫子屬之。」子木曰：「不然。夫子承楚國之政，其法刑在民心而藏在王府，上之可以比先王，下之可以訓後世，雖微楚國，諸侯莫不譽。其祭典有之曰：國君有牛享，大夫有羊饋，士有豚犬之奠，庶人有魚炙之薦，籩豆、脯醢則上下共之。不羞珍異，不陳庶侈。夫子不以其私欲干國之典。」遂不用。

《蔡聲子論楚材晉用》

椒舉娶於申公子牟，子牟有罪而亡，康王以為椒舉遣之，椒舉奔鄭，將遂奔晉。蔡聲子將如晉，遇之於鄭，饗之以璧侑，曰：「子尚良食，二先子其皆相子，尚能事晉君以為諸侯主。」辭曰：「非所願也。若得歸骨於楚，死且不朽。」聲子曰：「子尚良食，吾歸子。」椒舉降三拜，納其乘馬，聲子受之。
還見令尹子木，子木與之語，曰：「子雖兄弟於晉，然蔡、吾甥也，二國孰賢？」對曰：「晉卿不若楚，其大夫則賢，其大夫皆卿材也。若杞梓、皮革焉，楚實遺之，雖楚有材，不能用也。」子木曰：「彼有公族甥、舅，若之何其遺之材也？」對曰：「昔令尹子元之難，或譖王孫啟於成王，王弗是，王孫啟奔晉，晉人用之。及城濮之役，晉將遁矣，王孫啟豫於軍事，謂先軫曰：『是師也，唯子玉欲之，與王心違，故唯東宮與西廣寔來。諸侯之從者，叛者半矣，若敖氏離矣，楚師必敗，何故去之！』先軫從之，大敗楚師，則王孫啟之為也。
「昔莊王方弱，申公子儀父為師，王子爕為傅，使師崇、子孔帥師以伐舒。爕及儀父施二師而分其室。師還至，則以王如廬戢黎，廬戢黎殺二子而復王。或譖析公臣於王，王弗是，析公奔晉，晉人用之。寔讒敗楚，使不規東夏，則析公之為也。
「昔雍子之父兄譖雍子於恭王，王弗是，雍子奔晉，晉人用之。及鄢之役，晉將遁矣，雍子與於軍事，謂欒書曰：『楚師可料也，在中軍王族而已。若易中下，楚必歆之。若合而（函）〔臽〕吾中，吾上下必敗其左右，則三萃以攻其王族，必大敗之。』欒書從之，大敗楚師，王親面傷，則雍子之為也。
「昔陳公子夏為御叔娶於鄭穆公，生子南。子南之母亂陳而亡之，使子南戮於諸侯。莊王既以夏氏之室賜申公巫臣，則又畀之子反，卒於襄老。襄老死于邲，二子爭之，未有成。恭王使巫臣聘於齊，以夏姬行，遂奔晉。晉人用之，寔通吳、晉。使其子狐庸為行人於吳，而教之射御，導之伐楚。至于今為患，則申公巫臣之為也。
「今椒舉娶於子牟，子牟得罪而亡，執政弗是，謂椒舉曰：『女實遣之。』彼懼而奔鄭，緬然引領南望，曰：『庶幾赦吾罪。』又不圖也，乃遂奔晉，晉人又用之矣。彼若謀楚，其亦必有豐敗也哉。」
子木愀然，曰：「夫子何如，召之，其來乎？」對曰：「亡人得生，又何不來為。」子木曰：「不來，則若之何？」對曰：「夫子不居矣，春秋相事，以還軫於諸侯，若資東陽之盜，使殺之，其可乎？不然，不來矣。」子木曰：「不可。我為楚卿，而賂盜以賊一夫於晉，非義也。子為我召之，吾倍其室。」乃使椒鳴召其父而復之。

《伍舉論臺美而楚殆》

靈王為章華之臺，與伍舉升焉，曰：「臺美夫！」對曰：「臣聞國君服寵以為美，安民以為樂，聽德以為聰，致遠以為明。不聞其以土木之崇高、彤鏤為美，而以金石匏竹之昌大、囂庶為樂；不聞其以觀大、視侈、淫色以為明，而以察清濁為聰。
「先君莊王為匏居之臺，高不過望國氛，大不過容宴豆，木不妨守備，用不煩官府，民不廢時務，官不易朝常。問誰宴焉，則宋公、鄭伯；問誰相禮，則華元、駟騑；問誰贊事，則陳侯、蔡侯、許男、頓子，其大夫侍之。先君以是除亂克敵，而無惡於諸侯。今君為此臺也，國民罷焉，財用盡焉，年穀敗焉，百官煩焉，舉國留之，數年乃成。願得諸侯與始升焉，諸侯皆距無有至者。而後使太宰啟彊請於魯侯，懼之以蜀之役，而僅得以來。使富都那豎贊焉，而使長鬣之士相焉，臣不知其美也。
「夫美也者，上下、內外、小大、遠近皆無害焉，故曰美。若於目觀則美，縮於財用則匱，是聚民利以自封而瘠民也，胡美之焉？夫君國者，將民之與處；民實瘠矣，君安得肥？且夫私欲弘侈，則德義鮮少；德義不行，則邇者騷離而遠者距違。天子之貴也，唯其以公侯為官正也，而以伯子男為師旅。其有美名也，唯其施令德於遠近，而小大安之也。若斂民利以成其私欲，使民蒿焉忘其安樂而有遠心，其為惡也甚矣，安用目觀？
「故先王之為臺榭也，榭不過講軍實，臺不過望氛祥。故榭度於大卒之居，臺度於臨觀之高。其所不奪穡地，其為不匱財用，其事不煩官業，其日不廢時務。瘠磽之地，於是乎為之；城守之木，於是乎用之；官僚之暇，於是乎臨之；四時之隙，於是乎成之。故《周詩》曰：『經始靈臺，經之營之。庶民攻之，不日成之。經始勿亟，庶民子來。王在靈囿，麀鹿攸伏。』夫為榭臺，將以教民利也，不知其以匱之也。若君謂此臺美而為之正，楚其殆矣！」

《范無宇論國為大城未有利者》

靈王城陳、蔡、不羹，使僕夫子晳問於范無宇，曰：「（吾）〔諸夏〕不服（諸夏）〔吾〕而獨事晉，何也？唯晉近我遠也。今吾城三國，賦皆千乘，亦當晉矣。又加之以楚，諸侯其來乎？」對曰：「其在志也，國為大城，未有利者。昔鄭有京、櫟，衛有蒲、戚，宋有蕭、蒙，魯有弁、費，齊有渠丘，晉有曲沃，秦有徵、衙。叔段以京患莊公，鄭幾不克，櫟人寔使鄭子不得其位。衛蒲、戚寔出獻公，宋蕭、蒙寔弒昭公，魯弁、費寔弱襄公，齊渠丘寔殺無知，晉曲沃寔納齊師，秦徵、衙寔難桓、景，皆志於諸侯，此其不利者也。
「且夫制城邑，若體性焉，有首領股肱，至于手拇毛脈，大能掉小，故變而不勤。地有高下，天有晦明，民有君臣，國有都鄙，古之制也。先王懼其不帥，故制之以義，施之以服，行之以禮，辯之以名，書之以文，道之以言。既其失也，易物之由。夫邊境者、國之尾也，譬之如牛馬，處暑之既至，䖟䗽之既多，而不能掉其尾，臣亦懼之。不然，是三城也，豈不使諸侯之心惕惕焉。」
子晳復命，王曰：「是知天咫，安知民則？是言誕也。」右尹子革侍，曰：「民，天之生也；知天，必知民矣。是其言可以懼哉！」三年，陳、蔡及不羹人納棄疾而弒靈王。

《左史倚相儆申公子亹》

左史倚相（廷）〔迋〕見申公子亹，子亹不出，左史謗之，舉伯以告。子亹怒而出，曰：「女無亦謂我老耄而舍我，而又謗我！」
左史倚相曰：「唯子老耄，故欲見以交儆子。若子方壯，能經營百事，倚相將奔走承序，於是不給，而何暇得見？昔衛武公年數九十有五矣，猶箴儆於國，曰：『自卿以下至于師長士，苟在朝者，無謂我老耄而舍我，必恭恪於朝，朝夕以交戒我；聞一二之言，必誦志而納之，以訓導我。』在輿有旅賁之規，位宁有官師之典，倚几有誦訓之諫，居寢有褻御之箴，臨事有瞽史之導，宴居有師工之誦。史不失書，矇不失誦，以訓御之，於是乎作《懿》（戒）以自儆也。及其沒也，謂之睿聖武公。子實不睿聖，於倚相何害。《周書》曰：『文王至于日中昃，不皇暇食。惠于小民，唯政之恭。』文王猶不敢驕。今子老楚國而欲自安也，以禦數戒者，王將何為？若常如此，楚其難哉！」子亹曰：「老之過也。」乃驟見左史。

《白公子張諷靈王宜納諫》

靈王虐，白公子張驟諫。王患之，謂史老曰：「吾欲已子張之諫，若何？」對曰：「用之寔難，已之易矣。若諫，君則曰：『余左執鬼中，右執殤宮，凡百箴諫，吾盡聞之矣，寧聞他言？』」
白公又諫，王如史老之言。對曰：「昔殷武丁能聳其德，至于神明，以入于河，自河徂亳，於是乎三年默以思道。卿士患之，曰：『王言以出令也，若不言，是無所稟令也。』武丁於是作書，曰：『以余正四方，余恐德之不類，茲故不言。』如是而又使以（象夢）〔夢象〕旁求四方之賢，得傅說以來，升以為公，而使朝夕規諫，曰：『若金，用女作礪。若津水，用女作舟。若天旱，用女作霖雨。啟乃心，沃朕心。若藥不瞑眩，厥疾不瘳。若跣不視地，厥足用傷。』若武丁之神明也，其聖之睿廣也，其智之不疾也，猶自謂未乂，故三年默以思道。既得道，猶不敢專制，使以象旁求聖人。既得以為輔，又恐其荒失遺忘，故使朝夕規誨箴諫，曰：『必交修余，無余棄也。』今君或者未及武丁，而惡規諫者，不亦難乎！
「齊桓、晉文，皆非嗣也，還軫諸侯，不敢淫逸，心類德音，以德有國。近臣諫，遠臣謗，輿人誦，以自誥也。是以其入也，四封不備一同，而至於是有（幾曰）〔畿田〕，以屬諸侯，至于今為令君。桓、文皆然，君不度憂於二令君，而欲自逸也，無乃不可乎？《周詩》有之曰：『弗躬弗親，庶民弗信。』臣懼民之不信君也，故不敢不言。不然，何急以其言取罪也？」
王病之，曰：「子復語。不穀雖不能用，吾憖寘之於耳。」對曰：「賴君用之也，故言。不然，巴浦之犀、犛、兕、象，其可盡乎，其又以規為瑱也？」遂趨而退，歸，杜門不出。七月，乃有乾谿之亂，靈王死之。

《左史倚相儆司馬子期唯道是從》

司馬子期欲以妾為內子，訪之左史倚相，曰：「吾有妾而愿，欲笄之，其可乎？」對曰：「昔先大夫子囊違王之命謚；子夕嗜芰，子木有羊饋而無芰薦。君子曰：違而道。穀陽豎愛子反之勞也，而獻飲焉，以斃於鄢；芋尹申亥從靈王之欲，以隕於乾谿。君子曰：從而逆。君子之行，欲其道也，故進退周旋，唯道是從。夫子木，能違若敖之欲，以之道而去芰薦，吾子經營楚國，而欲薦芰以干之，其可乎？」子期乃止。

《觀射父論絕地天通》

昭王問於觀射父，曰：「《周書》所謂重、黎寔使天地不通者，何也？若無然，民將能登天乎？」
對曰：「非此之謂也。古者民神不雜。民之精爽不攜貳者，而又能齊肅衷正，其智能上下比義，其聖能光遠宣朗，其明能光照之，其聰能聽徹之，如是，則明神降之，在男曰覡，在女曰巫。是使制神之處位次主，而為之牲器時服，而後使先聖之後之有光烈，而能知山川之號、高祖之主、宗廟之事、昭穆之世、齊敬之勤、禮節之宜、威儀之則、容貌之崇、忠信之質、禋絜之服，而敬恭明神者，以為之祝。使名姓之後，能知四時之生、犧牲之物、玉帛之類、采服之儀、彝器之量、次主之度、屏攝之位、壇場之所、上下之神、氏姓之出，而心率舊典者為之宗。於是乎有天地神民類物之官，是謂五官，各司其序，不相亂也。民是以能有忠信，神是以能有明德，民神異業，敬而不瀆，故神降之嘉生，民以物享，禍災不至，求用不匱。
「及少暭之衰也，九黎亂德，民神雜糅，不可方物。夫人作享，家為巫史，無有要質。民匱于祀，而不知其福。烝享無度，民神同位。民瀆齊盟，無有嚴威。神狎民則，不蠲其為。嘉生不降，無物以享。禍災荐臻，莫盡其氣。顓頊受之，乃命南正重司天以屬神，命火正黎司地以屬民，使復舊常，無相侵瀆，是謂絕地天通。
「其後，三苗復九黎之德，堯復育重黎之後，不忘舊者，使復典之。以至于夏、商，故重、黎氏世敘天地，而別其分主者也。其在周，程伯休父其後也，當宣王時，失其官守，而為司馬氏。寵神其祖，以取威于民，曰：『重寔上天，黎寔下地。』遭世之亂，而莫之能禦也。不然，夫天地成而不變，何比之有？」

《觀射父論祀牲》

子期祀平王，祭以牛俎於王，王問於觀射父，曰：「祀牲何及？」對曰：「祀加于舉。天子舉以大牢，祀以會；諸侯舉以特牛，祀以太牢；卿舉以少牢，祀以特牛；大夫舉以特牲，祀以少牢；士食魚炙，祀以特牲；庶人食菜，祀以魚。上下有序，民則不慢。」
王曰：「其小大何如？」對曰：「郊禘不過繭栗，烝嘗不過把握。」王曰：「何其小也？」對曰：「夫神以精明臨民者也，故求備物，不求豐大。是以先王之祀也，以一純、二精、三牲、四時、五色、六律、七事、八種、九祭、十日、十二辰以致之，百姓、千品、萬官、億醜，兆民經入垓數以奉之，明德以昭之，和聲以聽之，以告徧至，則無不受休。毛以示物，血以告殺，接誠拔取以獻具，為齊敬也。敬不可久，民力不堪，故齊肅以承之。」
王曰：「芻豢幾何？」對曰：「遠不過三月，近不過浹日。」王曰：「祀不可以已乎？」對曰：「祀所以昭孝息民、撫國家、定百姓也，不可以已。夫民氣縱則底，底則滯，滯久而不振，生乃不殖。其用不從，其生不殖，不可以封。是以古者先王日祭、月享、時類、歲祀。諸侯舍日，卿、大夫舍月，士、庶人舍時。天子徧祀群神品物，諸侯祀天地、三辰及其土之山川，卿、大夫祀其禮，士、庶人不過其祖。日月會于龍𧱓，土氣含收，天明昌作，百嘉備舍，群神頻行。國於是乎蒸嘗，家於是乎嘗祀，百姓夫婦擇其令辰，奉其犧牲，敬其粢盛，絜其糞除，慎其采服，禋其酒醴，帥其子姓，從其時享，虔其祝宗，道其順辭，以昭祀其先祖，肅肅濟濟，如或臨之。於是乎合其州鄉朋友婚姻，比爾兄弟親戚。於是乎弭其百苛，殄其讒慝，合其嘉好，結其親暱，億其上下，以申固其姓。上所以教民虔也，下所以昭事上也。天子禘郊之事，必自射其牲，王后必自舂其粢；諸侯宗廟之事，必自射牛、刲羊、擊豕，夫人必自舂其盛。況其下之人，其誰敢不戰戰兢兢，以事百神！天子親舂禘郊之盛，王后親繰其服，自公以下至于庶人，其誰敢不齊肅恭敬致力於神！民所以攝固者也，若之何其舍之也！」
王曰：「所謂一純、二精、七事者，何也？」對曰：「聖王正端冕，以其不違心，帥其群臣精物以臨監享祀，無有苛慝於神者，謂之一純。玉、帛為二精。天、地、民及四時之務為七事。」王曰：「三事者，何也？」對曰：「天事武，地事文，民事忠信。」王曰：「所謂百姓、千品、萬官、億醜、兆民經入垓數者，何也？」對曰：「民之徹官百。王公之子弟之質能言能聽徹其官者，而物賜之姓，以監其官，是為百姓。姓有徹品，十於王謂之千品。五物之官，陪屬萬為萬官。官有十醜，為億醜。天子之田九垓，以食兆民，王取經入焉，以食萬官。」

《子常問蓄貨聚馬鬭且論其必亡》

鬭且（廷）〔迋〕見令尹子常，子常與之語，問蓄貨聚馬。歸以語其弟，曰：「楚其亡乎！不然，令尹其不免乎。吾見令尹，令尹問蓄聚積實，如餓豺狼焉，殆必亡者也。
「夫古者聚貨不妨民衣食之利，聚馬不害民之財用，國馬足以行軍，公馬足以稱賦，不是過也。公貨足以賓獻，家貨足以共用，不是過也。夫貨、馬郵則闕於民，民多闕則有離叛之心，將何以封矣。
「昔鬭子文三舍令尹，無一日之積，恤民之故也。成王聞子文之朝不及夕也，於是乎每朝設脯一束、糗一筐，以羞子文。至于今令尹秩之。成王每出子文之祿，必逃，王止而後復。人謂子文曰：『人生求富，而子逃之，何也？』對曰：『夫從政者，以庇民也。民多曠也，而我取富焉，是勤民以自封，死無日矣。我逃死，非逃富也。』故莊王之世，滅若敖氏，唯子文之後在，至于今處鄖，為楚良臣。是不先恤民而後己之富乎？
「今子常、先大夫之後也，而相楚君，無令名於四方。民之羸餒，日已甚矣。四境盈壘，道殣相望，盜賊司目，民無所放。是之不恤，而蓄聚不厭，其速怨於民多矣。積貨滋多，蓄怨滋厚，不亡何待。
「夫民心之慍也，若防大川焉，潰而所犯必大矣。子常其能賢於成、靈乎？成不禮於穆，願食熊蹯，不獲而死。靈不顧於民，一國棄之，如遺迹焉。子常為政，而無禮不顧，甚於成、靈，其獨何力以待之！」期年，乃有柏舉之戰，子常奔鄭，昭王奔隨。

《藍尹亹避昭王而不載》

吳人入楚，昭王出奔，濟於成臼，見藍尹亹載其孥。王曰：「載予。」對曰：「自先王莫墜其國，當君而亡之，君之過也。」遂去王。王歸，又求見，王欲執之，子西曰：「請聽其辭，夫其有故。」王使謂之曰：「成臼之役，而棄不穀，今而敢來，何也？」曰：「昔瓦唯長舊怨，以敗於柏舉，故君及此。今又效之，無乃不可乎？臣避於成臼，以儆君也，庶悛而更乎？今之敢見，觀君之德也，曰：庶憶懼而鑒前惡乎？君若不鑒而長之，君實有國而不愛，臣何有於死，◇◇死在司敗矣！惟君圖之！」子西曰：「使復在其位，以無忘前敗。」王乃見之。

《鄖公辛與弟懷或禮於君或禮於父》

吳人入楚，昭王奔鄖，鄖公之弟懷將弒王，鄖公辛止之。懷曰：「平王殺吾父，在國則君，在外則讎也。見讎弗殺，非人也。」鄖公曰：「夫事君者，不為外內行，不為豐約舉，苟君之，卑尊一也。且夫自敵以下則有讎，非是不讎。下虐上為弒，上虐下為討，而況君乎！君而討臣，何讎之為？若皆讎君，則何上下之有乎？吾先人以善事君，成名於諸侯，自鬭伯比以來，未之失也。今爾以是殃之，不可。」懷弗聽，曰：「吾思父，不能顧矣。」鄖公以王奔隨。
王歸而賞及鄖、懷，子西諫曰：「君有二臣，或可賞也，或可戮也。君王均之，群臣懼矣。」王曰：「夫子期之二子耶？吾知之矣。或禮於君，或禮於父，均之，不亦可乎！」

《藍尹亹論吳將斃》

子西歎於朝，藍尹亹曰：「吾聞君子唯獨居思念前世之崇替者，與哀殯喪，於是有歎，其餘則否。君子臨政思義，飲食思禮，同宴思樂，在樂思舊，無有歎焉。今吾子臨政而歎，何也？」子西曰：「闔廬能敗吾師。闔廬即世，吾聞其嗣又甚焉。吾是以歎。」
對曰：「子患政德之不修，無患吳矣。闔廬口不貪嘉味，耳不樂逸聲，目不淫於色，身不懷於安，朝夕勤志，卹民之羸，聞一善〔言〕若驚，得一士若賞，有過必悛，有不善必懼，是故得民以濟其志。今吾聞夫差好罷民力以成私好，縱過而翳諫，一夕之宿，臺榭陂池必成，六畜玩好必從。夫差先自敗也已，焉能敗人。子修德以待吳，吳將斃矣。」

《王孫圉論國之寶》

王孫圍聘於晉，定公饗之，趙𥳑子鳴玉以相，問於王孫圍曰：「楚之白珩猶在乎？」對曰：「然。」𥳑子曰：「其為寶也，幾何矣。」
曰：「未嘗為寶。楚之所寶者，曰觀射父，能作訓辭，以行事於諸侯，使無以寡君為口實。又有左史倚相，能道訓典，以敘百物，以朝夕獻善敗于寡君，使寡君無忘先王之業；又能上下說于鬼神，順道其欲惡，使神無有怨痛于楚國。又有藪曰雲連徒洲，金木竹箭之所生也。龜、珠、角、齒、皮、革、羽、毛，所以備賦，以戒不虞者也。所以共幣帛，以賓享於諸侯者也。若諸侯之好幣具，而導之以訓辭，有不虞之備，而皇神相之，寡君其可以免罪於諸侯，而國民保焉。此楚國之寶也。若夫白珩、先王之玩也，何寶之焉？
「圍聞國之寶、六而已。明王聖人能制議百物，以輔相國家，則寶之；玉足以庇廕嘉穀，使無水旱之災，則寶之；龜足以憲臧否，則寶之；珠足以禦火災，則寶之；金足以禦兵亂，則寶之；山林藪澤足以備財用，則寶之。若夫譁囂之美，楚雖蠻夷，不能寶也。」

《魯陽文子辭惠王所與梁》

惠王以梁與魯陽文子，文子辭，曰：「梁險而在境，懼子孫之有貳者也。夫事君無憾，憾則懼偪，偪則懼貳。夫盈而不偪，憾而不貳者，臣能自壽，不知其他。縱臣而得以其首領以沒，懼子孫之以梁之險，乏臣之祀也。」王曰：「子之仁人，不忘子孫，施及楚國，敢不從子。」與之魯陽。

《葉公子高論白公勝必亂楚國》

子西使人召王孫勝，沈諸梁聞之，見子西曰：「聞子召王孫勝，信乎？」曰：「然。」子高曰：「將焉用之？」曰：「吾聞之，勝直而剛，欲寘之境。」
子高曰：「不可。其為人也，展而不信，愛而不仁，詐而不智，毅而不勇，直而不衷，周而不淑。復言而不謀身，展也；愛而不謀長，不仁也；以謀蓋人，詐也；彊忍犯義，毅也；直而不顧，不衷也；周言棄德，不淑也。是六德者，皆有其華而不實者也，將焉用之。
「彼其父為戮於楚，其心又狷而不絜。若其狷也，不忘舊怨，而不以絜悛德，思報怨而已。則其愛也足以得人，其展也足以復之，其詐也足以謀之，其直也足以帥之，其周也足以蓋之，其不絜也足以行之，而加之以不仁，奉之以不義，蔑不克矣。
「夫造勝之怨者，皆不在矣。若來而無寵，速其怒也。若其寵之，毅貪無厭，既能得（入）〔人〕，而耀之以大利，不仁以長之，思舊怨以修其心，苟國有釁，必不居矣。非子職之，其誰乎？彼將思舊怨而欲大寵，動而得人，怨而有術，若果用之，害可待也。余愛子與司馬，故不敢不言。」
子西曰：「德其忘怨！余善之，夫乃其寧。」子高曰：「不然。吾聞之，唯仁者可好也，可惡也，可高也，可下也。好之不偪，惡之不怨，高之不驕，下之不懼。不仁者則不然。人好之則偪，惡之則怨，高之則驕，下之則懼。驕有欲焉，懼有惡焉，欲惡怨偪，所以生詐謀也。子將若何？若召而下之，將戚而懼；為之上者，將怒而怨。詐謀之心，無所靖矣。有一不義，猶敗國家，今壹五六，而必欲用之，不亦難乎？吾聞國家將敗，必用姦人，而嗜其疾味，其子之謂乎？
「夫誰無疾眚！能者早除之。舊怨滅宗，國之疾眚也，為之關籥蕃籬而遠備閉之，猶恐其至也，是之為日惕。若召而近之，死無日矣。人有言曰：『狼子野心，怨賊之人也。』其又何善乎？若子不我信，盍求若敖氏與子于、子晳之族而近之？安用勝也，其能幾何？
「昔齊騶馬繻以胡公入於貝水，邴歜、閻職戕懿公於囿竹，晉長魚矯，殺三郤於榭，魯圉人犖殺子般於次，夫是誰之故也，非唯舊怨乎？是皆子之所聞也。人求多聞善敗，以監戒也。今子聞而棄之，猶蒙耳也。吾語子何益，吾知逃也已。」
子西笑曰：「子之尚勝也。」不從，遂使為白公。子高以疾閒居于蔡。及白公之亂，子西、子期死。葉公聞之，曰：「吾怨其棄吾言，而德其治楚國，楚國之能平均以復先王之業者，夫子也。以小怨寘大德，吾不義也，將入殺之。」帥方城之外以入，殺白公而定王室，葬二子之族。


﻿
吳語



《越王句踐命諸稽郢行成於吳》

吳王夫差起師伐越，越王句踐起師逆之。大夫種乃獻謀曰：「夫吳之與越，唯天所授，王其無庸戰。夫申胥、華登𥳑報吳國之士於甲兵，而未嘗有所挫也。夫一人善射，百夫決拾，勝未可成也。夫謀必素見成事焉，而後履之，不可以授命。王不如設戎，約辭行成，以喜其民，以廣侈吳王之心。吾以卜之於天，天若棄吳，必許吾成而不吾足也，將必寬然有伯諸侯之心焉。既罷弊其民，而天奪之食，安受其燼，乃無有命矣。」
越王許諾，乃命諸稽郢行成於吳，曰：「寡君句踐使下臣郢不敢顯然布幣行禮，敢私告於下執事曰：昔者越國見禍，得罪於天王。天王親趨玉趾，以心孤句踐，而又宥赦之。君王之於越也，繄起死人而肉白骨也。孤不敢忘天災，其敢忘君王之大賜乎！今句踐申禍無良，草鄙之人，敢忘天王之大德，而思邊垂之小怨，以重得罪於下執事？句踐用帥二三之老，親委重罪，頓顙於邊。
「今君王不察，盛怒屬兵，將殘伐越國。越國固貢獻之邑也，君王不以鞭箠使之，而辱軍士使寇令焉。句踐請盟：一介嫡女，執箕箒以晐姓於王宮；一介嫡男，奉槃匜以隨諸御；春秋貢獻，不解於王府。天王豈辱裁之？亦征諸侯之禮也。
「夫諺曰：『狐埋之，而狐搰之，是以無成功。』今天王既封植越國，以明聞於天下，而又刈亡之，是天王之無成勞也。雖四方之諸侯，則何實以事吳？敢使下臣盡辭，唯天王秉利度義焉！」

《吳王夫差與越荒成不盟》

吳王夫差乃告諸大夫曰：「孤將有大志於齊，吾將許越成，而無拂吾慮。若越既改，吾又何求？若其不改，反行，吾振旅焉。」
申胥諫曰：「不可許也。夫越、非實忠心好吳也，又非懾畏吾兵甲之彊也。大夫種勇而善謀，將還玩吾國於股掌之上，以得其志。夫固知君王之蓋威以好勝也，故婉約其辭，以從逸王志，使淫樂於諸夏之國，以自傷也。使吾甲兵鈍弊，民人離落，而日以憔悴，然後安受吾燼。夫越王好信以愛民，四方歸之，年穀時熟，日長炎炎。及吾猶可以戰也，為虺弗摧，為蛇將若何？」
吳王曰：「大夫奚隆於越，越曾足以為大虞乎？若無越，則吾何以春秋曜吾軍士？」乃許之成。
將盟，越王又使諸稽郢辭曰：「以盟為有益乎？前盟口血未乾，足以結信矣。以盟為無益乎？君王舍甲兵之威以臨使之，而胡重於鬼神而自輕也？」吳王乃許之，荒成不盟。

《夫差伐齊不聽申胥之諫》

吳王夫差既許越成，乃大戒師徒，將以伐齊。申胥進諫曰：「昔天以越賜吳，而王弗受。夫天命有反，今越王句踐恐懼而改其謀，舍其愆令，輕其征賦，施民所善，去民所惡，身自約也，裕其眾庶，其民殷眾，以多甲兵。越之在吳，猶人之有腹心之疾也。夫越王之不忘敗吳，於其心也（戚）〔侙〕然服士以伺吾閒。今王非越是圖，而齊、魯以為憂。夫齊、魯譬諸疾，疥癬也，豈能涉江、淮而與我爭此地哉？將必越實有吳土。
「王其盍亦鑑於人，無鑑於水。昔楚靈王不君，其臣箴諫以不入。乃築臺於章華之上，闕為石郭、陂漢以象帝舜。罷弊楚國，以閒陳、蔡。不修方城之內，踰諸夏而圖東國，三歲於沮、汾以服吳、越。其民不忍饑勞之殃，三軍叛王於乾谿。王親獨行，屏營仿偟於山林之中，三日，乃見其涓人疇。王呼之曰；『余不食三日矣。』疇趨而進，王枕其股以寢於地。王寐，疇枕王以墣而去之。王覺而無見也，乃匍匐將入於棘闈，棘闈不納，乃入芋尹申亥氏焉。王縊，申亥負王以歸，而土埋之其室。此志也，豈遽忘於諸侯之耳乎？
「今王既變鯀、禹之功，而高高下下，以罷民於姑蘇。天奪吾食，都鄙荐饑。今王將很天而伐齊。夫吳民離矣，體有所傾，譬如群獸然，一个負矢，將百群皆奔，王其無方收也。越人必來襲我，王雖悔之，其猶有及乎？」
王弗聽。十二年，遂伐齊。齊人與戰於艾陵，齊師敗績，吳人有功。

《夫差勝於艾陵使奚斯釋言於齊》

吳王夫差既勝齊人於艾陵，乃使行人奚斯釋言於齊，曰：「寡人帥師不腆吳國之役，遵汶之上，不敢左右，唯好之故。今大夫國子興其眾庶，以犯獵吳國之師徒，天若不知有罪，則何以使下國勝！」

《申胥自殺》

吳王還自伐齊，乃訊申胥曰：「昔吾先王體德明聖，達於上帝，譬如農夫作耦，以刈殺四方之蓬蒿，以立名於荊，此則大夫之力也。今大夫老，而又不自安恬逸，而處以念惡，出則罪吾眾，撓亂百度，以妖㜸吳國。今天降衷于吳，齊師受服。孤豈敢自多，先王之鍾鼓，寔式靈之。敢告于大夫。」
申胥釋劍而對曰：「昔吾先王世有輔弼之臣，以能遂疑計惡，以不陷於大難。今王播棄黎老，而近孩童焉，比謀，曰：『余令而不違。』夫不違，乃違也。夫不違，亡之階也。夫天之所棄，必驟近其小喜，而遠其大憂。王若不得志於齊，而以覺寤王心，而吳國猶世。吾先君得之也，必有以取之；其亡之也，亦有以棄之。用能援持盈以沒，而驟救傾以時。今王無以取之，而天祿亟至，是吳命之短也。員不忍稱疾辟易，以見王之親為越之擒也。員請先死。」遂自殺。將死，曰：「以懸吾目於東門，以見越之入，吳國之亡也。」王慍曰：「孤不使大夫得有見也。」乃使取申胥之尸，盛以鴟鴺，而投之於江。

《吳晉爭長未成句踐襲吳》

吳王夫差既殺申胥，不稔於歲，乃起師北征。闕為深溝，通於商、魯之閒，北屬之沂，西屬之濟，以會晉公午於黃池。
於是越王句踐乃命范蠡、后庸，率師沿海泝淮以絕吳路。敗王子友於姑熊夷。越王句踐乃率中軍泝江以襲吳，入其郛，焚其姑蘇，徙其大舟。
吳、晉爭長未成，邊遽乃至，以越亂告。吳王懼，乃合大夫而謀曰：「越為不道，背其齊盟。今吾道路脩遠，無會而歸，與會而先晉，孰利？」王孫雒曰：「夫危事不齒，雒敢先對。二者莫利。無會而歸，越聞章矣，民懼而走，遠無正就。齊、宋、徐、夷曰：『吳既敗矣！』將夾溝而㢋我，我無生命矣。會而先晉，晉既執諸侯之柄以臨我，將成其志以見天子。吾須之不能，去之不忍。若越聞愈章，吾民恐叛。必會而先之。」
王乃步就王孫雒曰：「先之圖之，將若之何？」王孫雒曰：「王其無疑，吾道路悠遠，必無有二命，焉可以濟事。」王孫雒進，顧揖諸大夫曰：「危事不可以為安，死事不可以為生，則無為貴智矣。民之惡死而欲貴富以長沒也，與我同。雖然，彼近其國，有遷；我絕慮，無遷。彼豈能與我行此危事也哉？事君勇謀，於此用之。今夕必挑戰，以廣民心。請王勵士，以奮其朋勢。勸之以高位重畜，備刑戮以辱其不勵者，令各輕其死。彼將不戰而先我，我既執諸侯之柄，以歲之不穫也，無有誅焉，而先罷之，諸侯必說。既而皆入其地，王安挺志，一日惕，一日留，以安步王志。必設以此民也，封於江、淮之閒，乃能至於吳。」吳王許諾。

《吳欲與晉戰得為盟主》

吳王昏乃戒，令秣馬食士。夜中，乃令服兵擐甲，係馬舌，出火竈，陳（士）〔王〕卒百人，以為徹行百行。行頭皆官師，擁鐸拱稽，建肥胡，奉文犀之渠。十行一嬖大夫，建旌提鼓，挾經秉枹。十旌一將軍，載常建鼓，挾經秉枹。萬人以為方陣，皆白裳、白旂、素甲、白羽之矰，望之如荼。王親秉鉞，載白旗以中陳而立。左軍亦如之，皆赤裳、赤旟、丹甲、朱羽之矰，望之如火。右軍亦如之，皆玄裳、玄旗、黑甲、烏羽之矰，望之如墨。為帶甲三萬，以勢攻，雞鳴乃定。既陳，去晉軍一里。昧明，王乃秉枹，親就鳴鐘鼓、丁寧、錞于振鐸，勇怯盡應，三軍皆譁釦以振旅，其聲動天地。
晉師大駭，不出，周軍飾壘，乃令董褐請事，曰：「兩君偃兵接好，日中為期。今大國越錄，而造於弊邑之軍壘，敢請亂故。」
吳王親對之曰：「天子有命，周室卑約，貢獻莫入，上帝鬼神而不可以告。無姬姓之振也，徒遽來告孤。日夜相繼，匍匐就君。今非王室不平安是憂，億負晉眾庶，不式諸戎、狄、楚、秦；將不長弟，以力征一二兄弟之國。孤欲守吾先君之班爵，進則不敢，退則不可。今會日薄矣，恐事之不集，以為諸侯笑。孤之事君在今日，不得事君亦在今日。為使者之無遠也，孤用親聽命於藩籬之外。」
董褐將還，王稱左畸曰：「攝少司馬茲與王士五人，坐於王前。」乃皆進曰：𠜲於客前以酬客。
董褐既致命，乃告趙鞅曰：「臣觀吳王之色，類有大憂，小則嬖妾、嫡子死，不則國有大難；大則越入吳。將毒，不可與戰。主其許之先，無以待危，然而不可徒許也。」趙鞅許諾。
晉乃令董褐復命曰：「寡君未敢觀兵身見，使褐復命曰：『曩君之言，周室既卑，諸侯大夫失禮於天子，請貞於陽卜，收文、武之諸侯。孤以下密邇於天子，無所逃罪，訊讓日至，曰：昔吳伯父不失春秋，必率諸侯以顧在余一人。今伯父有蠻、荊之虞，禮世不續，用命孤禮佐周公，以見我一二兄弟之國，以休君憂。今君掩王東海，以淫名聞於天（子）〔下〕，君有短垣而自踰之，況蠻、荊則何有於周室？夫命圭有命，固曰吳伯，不曰吳王。諸侯是以敢辭。夫諸侯無二君，而周無二王，君若無卑天子，以干其不祥，而曰吳公，孤敢不順從君命！』」長弟（許諾）。
吳王許諾，乃退就幕而會。吳公先歃，晉侯亞之。吳王既會，越聞愈章，恐齊、宋之為己害也，乃命王孫雒先與勇獲帥徒師以為過賓於宋，以焚其北郛焉而過之。

《夫差退于黃池使王孫苟告于周》

吳王夫差既退于黃池，乃使王孫苟告勞于周，曰：「昔者楚人為不道，不共承王事，以遠我一二兄弟之國。吾先君闔廬不貰不忍，被甲帶劍，挺鈹搢鐸，以與楚昭王毒逐於中原柏舉。天舍其衷，楚師敗績，王去其國，遂至于郢。王總其百執事，以奉其社稷之祭。其父子、昆弟不相能，夫概王作亂，是以復歸于吳。今齊侯壬不鑒于楚。又不承共王命，以遠我一二兄弟之國。夫差不貰不忍，被甲帶劍，挺鈹搢鐸，遵汶伐博，簦笠相望於艾陵。天舍其衷，齊師還。夫差豈敢自多，文、武寔舍其衷。歸不稔於歲，余沿江泝淮，闕溝深水，出於商、魯之閒，以徹於兄弟之國。夫差克有成事，敢使苟告於下執事。」
周王荅曰：「苟，伯父令女來，明紹享余一人，若余嘉之。昔周室逢天之降禍，遭民之不祥，余心豈忘憂恤，不唯下土之不康靖。今伯父曰：『戮力同德。』伯父若能然，余一人兼受而介福。伯父多厤年以沒元身，伯父秉德已侈大哉！」

《句踐滅吳夫差自殺》

吳王夫差還自黃池，息民不戒。越大夫種乃唱謀曰：「吾謂吳王將遂涉吾地，今罷師而不戒以忘我，我不可以怠。日臣嘗卜於天，今吳民既罷，而大荒荐饑，市無赤米，而囷鹿空虛，其民必移就蒲蠃於東海之濱。天占既兆，人事又見，我篾卜筮矣。王若今起師以會，奪之利，無使夫悛。夫吳之邊鄙遠者，罷而未至，吳王將恥不戰，必不須至之會也，而以中國之師與我戰。若事夸而從我，我遂踐其地，其至者亦將不能之會也已，吾用禦兒臨之。吳王若慍而又戰，奔遂可出。若不戰而結成，王安厚取名而去之。」越王曰：「善哉！」乃大戒師，將伐吳。
楚申包胥使於越，越王句踐問焉，曰：「吳國為不道，求殘我社稷宗廟，以為平原，弗使血食。吾欲與之徼天之衷，唯是車馬、兵甲、卒伍既具，無以行之。請問戰奚以而可？」包胥辭曰：「不知。」王固問焉，乃對曰：「夫吳、良國也，能博取於諸侯。敢問君王之所以與之戰者？」王曰：「在孤之側者，觴酒、豆肉、簞食，未嘗敢不分也。飲食不致味，聽樂不盡聲，求以報吳。願以此戰。」包胥曰：「善則善矣，未可以戰也。」王曰：「越國之中，疾者吾問之，死者吾葬之，老其老，慈其幼，長其孤，問其病，求以報吳。願以此戰。」包胥曰：「善則善矣，未可以戰也。」王曰：「越國之中，吾寬民以子之，忠惠以善之。吾修令寬刑，施民所欲，去民所惡，稱其善，掩其惡，求以報吳。願以此戰。」包胥曰：「善則善矣，未可以戰也。」王曰：「越國之中，富者吾安之，貧者吾與之，救其不足，裁其有餘，使貧富皆利之，求以報吳。願以此戰。」包胥曰：「善則善矣，未可以戰也。」王曰：「越國南則楚，西則晉，北則齊，春秋皮幣、玉帛、子女以賓服焉，未嘗敢絕，求以報吳。願以此戰。」包胥曰：「善哉，蔑以加焉，然猶未可以戰也。夫戰、智為始，仁次之，勇次之。不智，則不知民之極，無以銓度天下之眾寡；不仁，則不能與三軍共饑勞之殃；不勇，則不能斷疑以發大計。」越王曰：「諾。」
越王句踐乃召五大夫，曰：「吳為不道，求殘吾社稷宗廟，以為平原，不使血食。吾欲與之徼天之衷，唯是車馬、兵甲、卒伍既具，無以行之。吾問於王孫包胥，既命孤矣；敢訪諸大夫，問戰奚以而可？句踐願諸大夫言之，皆以情告，無阿孤，孤將以舉大事。」大夫后庸乃進對曰：「審賞則可以戰乎？」王曰：「聖。」大夫苦成進對曰：「審罰則可以戰乎？」王曰：「猛。」大夫種進對曰：「審物則可以戰乎？」王曰：「辯。」大夫蠡進對曰：「審備則可以戰乎？」王曰：「巧。」大夫皋如進對曰：「審聲則可以戰乎？」王曰：「可矣。」王乃命有司大令於國曰：「苟在戎者，皆造於國門之外。」王乃命於國曰：「國人欲告者來告，告孤不審，將為戮不利，及五日，必審之，過五日，道將不行。」
王乃入命夫人。王背屏而立，夫人向屏。王曰：「自今日以後，內政無出，外政無入。內有辱，是子也；外有辱，是我也。吾見子於此止矣。」王遂出，夫人送王不出屏，乃闔左闔，填之以土，去笄，側席而坐，不掃。王背檐而立，大夫向檐。王命大夫曰：「食土不均，土地之不修，內有辱於國，是子也；軍士不死，外有辱，是我也。自今日以後，內政無出，外政無入，吾見子於此止矣。」王遂出，大夫送王不出檐，乃闔左闔，填之以土，側席而坐，不掃。
王乃之壇列，鼓而行之，至於軍，斬有罪者以徇，曰：「莫如此以環瑱通相問也。」明日徙舍，斬有罪者以徇，曰：「莫如此不從其伍之令。」明日徙舍，斬有罪者以徇，曰：「莫如此不用王命。」明日徙舍，至於禦兒，斬有罪者以徇，曰：「莫如此淫逸不可禁也。」
王乃命有司大徇於軍，曰：「有父母耆老而無昆弟者，以告。」王親命之曰：「我有大事，子有父母耆老，而子為我死，子之父母將轉於溝壑，子為我禮已重矣。子歸，歿而父母之世。後若有事，吾與子圖之。」明日徇於軍，曰：「有兄弟四五人皆在此者，以告。」王親命之曰：「我有大事，子有昆弟四五人皆在此，事若不捷，則是盡也。擇子之所欲歸者一人。」明日徇於軍，曰：「有眩瞀之疾者，以告。」王親命之曰：「我有大事，子有眩瞀之疾，其歸若已。後若有事，吾與子圖之。」明日徇於軍，曰：「筋力不足以勝甲兵，志行不足以聽命者歸，莫告。」明日，遷軍接龢，斬有罪者以徇，曰：「莫如此志行不果。」於是人有致死之心。王乃命有司大徇於軍，曰：「謂二三子歸而不歸，處而不處，進而不進，退而不退，左而不在左，右而不在右，身斬，妻子鬻。」
於是吳王起師，軍于江北，越王軍于江南。越王乃中分其師以為左右軍，以其私卒君子六千人為中軍。明日將舟戰於江，及昏，乃令左軍銜枚泝江五里以須，亦令右軍銜枚踰江五里以須。夜中，乃命左軍、右軍涉江鳴鼓中水以須。吳師聞之，大駭，曰：「越人分為二師，將以夾攻我師。」乃不待旦，且亦中分其師，將以禦越。越王乃令其中軍銜枚潛涉，不鼓不譟以襲攻之，吳師大北。越之左軍、右軍乃遂涉而從之，又大敗之於沒，又郊敗之，三戰三北，乃至于吳。越師遂入吳國，圍王臺。
吳王懼，使人行成，曰：「昔不穀先委制於越君，君告孤請成，男女服從。孤無奈越之先君何，畏天之不祥，不敢絕祀，許君成，以至于今。今孤不道，得罪於君王，君王以親辱於弊邑。孤敢請成，男女服為臣御。」越王曰：「昔天以越賜吳，而吳不受；今天以吳賜越，孤敢不聽天之命，而聽君之令乎？」乃不許成。因使人告于吳王曰：「天以吳賜越，孤不敢不受。以民生之不長，王其無死！民生於地上，寓也，其與幾何？寡人其達王於甬句東，夫婦三百，唯王所安，以沒王年。」夫差辭曰：「天既降禍於吳國，不在前後，當孤之身，寔失宗廟社稷。凡吳土地人民，越既有之矣，孤何以視於天下！」夫差將死，使人說於子胥曰：「使死者無知，則已矣；若其有知，吾何面目以見員也！」遂自殺。
越滅吳，上征上國，宋、鄭、魯、衛、陳、蔡執玉之君皆入朝。夫唯能下其群臣，以集其謀故也。


﻿
越語



《句踐滅吳》

越王句踐（捿）〔棲〕於會稽之上，乃號令於三軍曰：「凡我父兄昆弟及國子姓，有能助寡人謀而退吳者，吾與之共知越國之政。」大夫種進對曰：「臣聞之賈人，夏則資皮，冬則資絺，旱則資舟，水則資車，以待乏也。夫雖無四方之憂，然謀臣與爪牙之士，不可不養而（檡）〔擇〕也。譬如蓑笠，時雨既至，必求之。今君王既（捿）〔棲〕於會稽之上，然後乃求謀臣，無乃後乎？」句踐曰：「苟得聞子大夫之言，何後之有？」執其手而與之謀。
遂使之行成於吳，曰：「寡君句踐之無所使，使其下臣種，不敢徹聲聞於天王，私於下執事曰：寡君之師徒不足以辱君矣，願以金玉、子女賂君之辱，請句踐女女於王，大夫女女於大夫，士女女於士。越國之寶器畢從，寡君帥越國之眾，以從君之師徒，唯君左右之。若以越國之罪為不可赦也，將焚宗廟，係妻孥，沈金玉於江，有帶甲五千人將以致死，乃必有偶。是以帶甲萬人事君也，無乃即傷君王之所愛乎？與其殺是人也，寧其得此國也，其孰利乎？」
夫差將欲聽與之成，子胥諫曰：「不可。夫吳之與越也，仇讎敵戰之國也。三江環之，民無所移，有吳則無越，有越則無吳矣，將不可改於是矣。員聞之，陸人居陸，水人居水。夫上黨之國，我攻而勝之，吾不能居其地，不能乘其車。夫越國，吾攻而勝之，吾能居其地，吾能乘其舟。此其利也，不可失也已，君必滅之。失此利也，雖悔之，必無及已。」
越人飾美女八人納之太宰嚭，曰：「子苟赦越國之罪，又有美於此者將進之。」太宰嚭諫曰；「嚭聞古之伐國者，服之而已。今已服矣，又何求焉。」夫差與之成而去之。
句踐說於國人曰：「寡人不知其力之不足也，而又與大國執讎，以暴露百姓之骨於中原，此則寡人之罪也。寡人請更。」於是葬死者，問傷者，養生者，弔有憂，賀有喜，送往者，迎來者，去民之所惡，補民之不足。然後卑事夫差，宦士三百人於吳，其身親為夫差前馬。
句踐之地，南至于句無，北至于禦兒，東至于鄞，西至于姑蔑，廣運百里。乃致其父母昆弟而誓之曰：「寡人聞古之賢君，四方之民歸之，若水之歸下也。今寡人不能，將帥二三子夫婦以蕃。」令壯者無取老婦，令老者無取壯妻。女子十七不嫁，其父母有罪；丈夫二十不娶，其父母有罪。將免者以告，公毉守之。生丈夫，二壺酒，一犬；生女子，二壺酒，一豚。生三人，公與之母；生二人，公與之餼。當室者死，三年釋其政；支子死，三月釋其政。必哭泣葬埋之，如其子。令孤子、寡婦、疾疢、貧病者，納官其子。其達士絜其居，美其服，飽其食，而摩厲之於義。四方之士來者，必廟禮之。句踐載（稻）〔稃〕與脂於舟以行，國之孺子之遊者，無不餔也，無不歠也，必問其名。非其身之所種則不食，非其夫人之所織則不衣，十年不收於國，民俱有三年之食。
國之父兄請曰：「昔者夫差恥吾君於諸侯之國，今越國亦節矣，請報之。」句踐辭曰：「昔者之戰也，非二三子之罪也，寡人之罪也。如寡人者，安與知恥？請姑無庸戰。」父兄又請曰：「越四封之內，親吾君也，猶父母也。子而思報父母之仇，臣而思報君之讎，其有敢不盡力者乎？請復戰。」句踐既許之，乃致其眾而誓之曰：「寡人聞古之賢君，不患其眾之不足也，而患其志行之少恥也。今夫差衣水犀之甲者億有三千，不患其志行之少恥也，而患其眾之不足也。今寡人將助天威之。吾不欲匹夫之勇也，欲其旅進旅退。進則思賞，退則思刑，如此則有常賞。進不用命，退則無恥，如此則有常刑。」果行，國人皆勸，父勉其子，兄勉其弟，婦勉其夫，曰：「孰是吾君也？而可無死乎？」是故敗吳於囿，又敗之於沒，又郊敗之。
夫差行成，曰：「寡人之師徒，不足以辱君矣。請以金玉、子女賂君之辱。」句踐對曰：「昔天以越予吳，而吳不受命；今天以吳予越，越可以無聽天之命而聽君之令乎！吾請達王甬句東，吾與君為二君乎。」夫差對曰：「寡人禮先壹飯矣，君若不忘周室，而為弊邑宸宇，亦寡人之願也。君若曰：『吾將殘汝社稷，滅汝宗廟。』寡人請死，余何面目以視於天下乎！」越君其次也，遂滅吳。

《范蠡進諫句踐持盈定傾節事》

越王句踐即位三年而欲伐吳，范蠡進諫曰：「夫國家之事，有持盈，有定傾，有節事。」王曰：「為三者，奈何？」對曰：「持盈者與天，定傾者與人，節事者與地。王不問，蠡不敢言。天道盈而不溢，盛而不驕，勞而不矜其功。夫聖人隨時以行，是謂守時。天時不作，弗為人客；人事不起，弗為之始。今君王未盈而溢，未盛而驕，不勞而矜其功，天時不作而先為人客，人事不起而創為之始，此逆於天而不和於人。王若行之，將妨於國家，靡王躬身。」王弗聽。
范蠡進諫曰：「夫勇者、逆德也，兵者、凶器也，爭者、事之末也。陰謀逆德，好用凶器，始於人者，人之所卒也；淫佚之事，上帝之禁也，先行此者，不利。」王曰：「無是貳言也，吾已斷之矣！」果興師而伐吳，戰於五湖，不勝，棲於會稽。
王召范蠡而問焉，曰：「吾不用子之言，以至於此，為之奈何？」范蠡對曰：「君王其忘之乎？持盈者與天，定傾者與人，節事者與地。」王曰：「與人奈何？」對曰：「卑辭尊禮，玩好女樂，尊之以名。如此不已，又身與之市。」王曰：「諾。」乃令大夫種行成於吳，曰：「請士女女於士，大夫女女於大夫，隨之以國家之重器。」吳人不許。大夫種來而復往，曰：「請委管籥、屬國家，以身隨之，君王制之。」吳人許諾。王曰：「蠡為我守於國。」對曰：「四封之內，百姓之事，蠡不如種也。四封之外，敵國之制，立斷之事，種亦不如蠡也。」王曰：「諾。」令大夫種守於國，與范蠡入官於吳。
三年，而吳人遣之。歸，及至於國，王問於范蠡曰：「節事奈何？」對曰；「節事者與地。唯地能包萬物以為一，其事不失。生萬物，容畜禽獸，然後受其名而兼其利。美惡皆成，以養其生，時不至，不可彊生；事不究，不可彊成。自若以處，以度天下，待其來者而正之，因時之所宜而定之。同男女之功，除民之害，以避天殃。田野開闢，府倉實，民眾殷。無曠其眾，以為亂梯。時將有反，事將有閒，必有以知天地之恆制，乃可以有天下之成利。事無閒，時無反，則撫民保教以須之。」
王曰：「不穀之國家，蠡之國家也，蠡其圖之！」對曰：「四封之內，百姓之事，時節三樂，不亂民功，不逆天時，五穀睦熟，民乃蕃滋，君臣上下交得其志，蠡不如種也。四封之外，敵國之制，立斷之事，因陰陽之恆，順天地之常，柔而不屈，彊而不剛，德虐之行，因以為常；死生因天地之刑，天因人，聖人因天；人自生之，天地形之，聖人因而成之。是故戰勝而不報，取地而不反，兵勝於外，福生於內，用力甚少而名聲章明，種亦不如蠡也。」王曰：「諾。」令大夫種為之。

《范蠡勸句踐無蚤圖吳》

四年，王召范蠡而問焉，曰：「先人就世，不穀即位。吾年既少，未有恆常，出則禽荒，入則酒荒。吾百姓之不圖，唯舟與車。上天降禍於越，委制於吳。吳人之那不穀，亦又甚焉。吾欲與子謀之，其可乎？」對曰：「未可也。蠡聞之，上帝不考，時反是守，彊索者不祥。得時不成，反受其殃。失德滅名，流走死亡。有奪，有予，有不予，王無蚤圖。夫吳、君王之吳也，王若蚤圖之，其事又將未可知也。」王曰：「諾。」

《范蠡謂人事至而天應未至》

又一年，王召范蠡而問焉，曰：「吾與子謀吳，子曰『未可也』。今吳王淫於樂而忘其百姓，亂民功，逆天時；信讒喜優，憎輔遠弼，聖人不出，忠臣解骨；皆曲相御，莫適相非，上下相偷。其可乎？」對曰：「人事至矣，天應未也，王姑待之。」王曰：「諾。」

《范蠡謂先為之征其事不成》

又一年，王召范蠡而問焉，曰：「吾與子謀吳，子曰『未可也』。今申胥驟諫其王，王怒而殺之，其可乎？」對曰：「逆節萌生。天地未形，而先為之征，其事是以不成，雜受其刑。王姑待之。」王曰：「諾。」

《范蠡謂人事與天地相參乃可以成功》

又一年，王召范蠡而問焉，曰：「吾與子謀吳，子曰『未可也』。今其稻蟹不遺種，其可乎？」對曰：「天應至矣，人事未盡也，王姑待之。」王怒曰：「道固然乎，妄其欺不穀邪？吾與子言人事，子應我以天時；今天應至矣，子應我以人事。何也？」范蠡對曰：「王姑勿怪。夫人事、必將與天地相參，然後乃可以成功。今其禍新民恐，其君臣上下皆知其資財之不足以支長久也，彼將同其力，致其死，猶尚殆。王其且馳騁弋獵，無至禽荒；宮中之樂，無至酒荒；肆與大夫觴飲，無忘國常。彼其上將薄其德，民將盡其力，又使之望而不得食，乃可以致天地之殛。王姑待之。」

《越興師伐吳而弗與戰》

至於玄月，王召范蠡而問焉，曰：「諺有之曰：『觥飲不及壺飱。』今歲晚矣，子將奈何？」對曰：「微君王之言，臣故將謁之。臣聞從時者，猶救火、追亡人也，蹶而趨之，唯恐弗及。」王曰：「諾。」遂興師伐吳，至於五湖。
吳人聞之，出而挑戰，一日五反。王弗忍，欲許之。范蠡進諫曰：「夫謀之廊廟，失之中原，其可乎？王姑勿許也。臣聞之，得時無怠，時不再來，天予不取，反為之災。嬴縮轉化，後將悔之。天節固然，唯謀不遷。」王曰：「諾。」弗許。
范蠡曰：「臣聞古之善用兵者，嬴縮以為常，四時以為紀，無過天極，究數而止。天道皇皇，日月以為常，明者以為法，微者則是行。陽至而陰，陰至而陽；日困而還，月盈而匡。古之善用兵者，因天地之常，與之俱行。後則用陰，先則用陽；近則用柔，遠則用剛。後無陰蔽，先無陽察，用人無藝。往從其所。剛柔以禦，陽節不盡，不死其野。彼來從我，固守勿與。若將與之，必因天地之災，又觀其民之饑飽勞逸以參之。盡其陽節，盈吾陰節，而奪之利。宜為人客，剛彊而力疾；陽節不盡，輕而不可取。宜為人主，安徐而重固；陰節不盡，柔而不可迫。凡陳之道，設右以為牝，益左以為牡，蚤晏無失，必順天道，周旋無究。今其來也，剛彊而力疾，王姑待之。」王曰：「諾。」弗與戰。

《范蠡諫句踐勿許吳成卒滅吳》

居軍三年，吳師自潰。吳王帥其賢良，與其重祿，以上姑蘇。使王孫雒行成於越，曰：「昔者上天降禍於吳，得罪於會稽。今王君其圖不穀，不穀請復會稽之和。」王弗忍，欲許之。范蠡進諫曰：「臣聞之，聖人之功，時為之庸。得時不成，天有還形。天節不遠，五年復反，小凶則近，大凶則遠。先人有言曰：『伐柯者其則不遠。』今君王不斷，其忘會稽之事乎？」王曰：「諾。」不許。
使者往而復來，辭愈卑，禮愈尊，王又欲許之。范蠡諫曰：「孰使我蚤朝而晏罷者，非吳乎？與我爭三江、五湖之利者，非吳耶？夫十年謀之，一朝而棄之，其可乎？王姑勿許，其事將易冀已。」王曰：「吾欲勿許，而難對其使者，子其對之。」范蠡乃左提鼓，右援枹，以應使者，曰：「昔者上天降禍於越，委制於吳，而吳不受。今將反此義以報此禍，吾王敢無聽天之命，而聽君王之命乎？」王孫雒曰：「子范子，先人有言曰：『無助天為虐，助天為虐者不祥。』今吳稻蟹不遺種，子將助天為虐，不忌其不祥乎？」范蠡曰：「王孫子，昔吾先君、固周室之不成子也，故濱於東海之陂，黿龜魚鱉之與處，而鼃黽之與同渚。余雖靦然而人面哉，吾猶禽獸也，又安知是諓諓者乎？」王孫雒曰：「子范子將助天為虐，助天為虐、不祥。雒請反辭於王。」范蠡曰：「君王已委制於執事之人矣。子往矣，無使執事之人得罪於子。」
使者辭反。范蠡不報於王，擊鼓興師以隨使者，至於姑蘇之宮，不傷越民，遂滅吳。

《范蠡乘輕舟以浮於五湖》

反至五湖，范蠡辭於王曰：「君王勉之，臣不復入越國矣。」王曰：「不穀疑子之所謂者何也？」對曰：「臣聞之，為人臣者，君憂臣勞，君辱臣死。昔者君王辱於會稽，臣所以不死者，為此事也。今事已濟矣，蠡請從會稽之罰。」王曰：「所不掩子之惡、揚子之美者，使其身無終沒於越國。子聽吾言，吾與子分國。不聽吾言，身死，妻子為戮。」范蠡對曰：「臣聞命矣。君行制，臣行意。」遂乘輕舟以浮於五湖，莫知其所終極。
王命金工以良金寫范蠡之狀而朝禮之，浹日而令大夫朝之，環會稽三百里者以為范蠡地，曰：「後世子孫，有敢侵蠡之地者，使無終沒於越國，皇天后土、四鄉地主正之。」