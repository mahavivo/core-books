华阳国志

晋 · 常璩




卷一
　

　　巴志
 
　　昔在唐尧，洪水滔天，鲧功无成。圣禹嗣兴，导江疏河，百川蠲修，封殖天下，因古九囿，以置九州；仰禀参伐，俯壤华阳，黑水、江、汉为梁州。厥土青黎，厥田惟下上，厥赋惟下中，厥贡璆、铁、银、镂、砮、磬、熊、罴、狐、狸、织皮。于是四隩既宅，九州攸同，六府孔修，庶土交正，底慎财赋，成贡中国。盖时雍之化东被西渐矣。
 
　　历夏、殷、周，九州牧伯率职。周文为伯，西有九国。及武王克商，并徐合青，省梁合雍，而职方氏犹掌其地，辨其土壤，甄其贯利，迄于秦帝。汉兴，高祖藉之成业，乃改雍曰凉，革梁曰益，故巴、汉、庸、蜀属益州。
 
　　至魏咸熙元年平蜀，始分益州巴汉七郡置梁州，治汉中。以相国参军中山耿黼为刺史。元康六年，广汉还益州，更割雍州之武都、阴平、荆州之新城、上庸、魏兴以属焉。凡统郡一十二，县五十八。
 
　　《洛书》曰：人皇始出，继地皇之后，兄弟九人分理九州，为九囿，人皇居中州，制八辅。华阳之壤，梁岷之域，是其一囿，囿中之国则巴、蜀矣。其分野：舆鬼、东井。其君上世未闻。五帝以来，黄帝、高阳之支庶世为侯伯。及禹治水，命州巴、蜀，以属梁州。禹娶于涂山，辛壬癸甲而去，生子启，呱呱啼，不及视，三过其门而不入室，务在救时——今江州涂山是也，帝禹之庙铭存焉。会诸侯于会稽，执玉帛者万国，巴、蜀往焉。周武王伐纣，实得巴、蜀之师，著乎《尚书》。巴师勇锐，歌舞以凌殷人，前徒倒戈。故世称之曰“武王伐纣，前歌后舞”也。武王既克殷，以其宗姬封于巴，爵之以子，——古者远国虽大，爵不过子，故吴、楚及巴皆曰子。
 
　　其地东至鱼复，西至僰道，北接汉中，南极黔、涪。土植五谷，牲具六畜。桑、蚕、麻、纻，鱼、盐、铜、铁、丹、漆、茶、蜜、灵龟、巨犀、山鸡、白雉，黄润、鲜粉，皆纳贡之。其果实之珍者：树有荔芰，蔓有辛蒟，园有芳蒻、香茗、给客橙、葵。其药物之异者有巴戟、天椒；竹木之璝者有桃支、灵寿。其名山有涂籍、灵台，石书刊山。
 
　　其民质直好义，土风敦厚，有先民之流。故其诗曰：“川崖惟平，其稼多黍。旨酒嘉谷，可以养父。野惟阜丘，彼稷多有。嘉谷旨酒，可以养母。”其祭祀之诗曰：“惟月孟春，獭祭彼崖。永言孝思，享祀孔嘉。彼黍既洁，彼牺惟泽。蒸命良辰，祖考来格。”其好古乐道之诗曰：“日月明明，亦惟其夕；谁能长生，不朽难获。”又曰：“惟德实宝，富贵何常。我思古人，令问令望。”而其失在于重迟鲁钝，俗素朴，无造次辨丽之气。其属有濮、賨、苴、共、奴、獽、夷蜑之蛮。
 
　　周之仲世，虽奉王职，与秦、楚、邓为比。春秋鲁桓公九年，巴子使韩服告楚，请与邓为好。楚子使道朔将巴客聘邓，邓南鄙攻而夺其币。巴子怒，伐邓，败之。其后，巴师、楚师伐申，楚子惊巴师。鲁庄公十八年，巴伐楚，克之。鲁文公十六年，巴与秦、楚共灭庸。哀公十八年，巴人伐楚，败于鄾。是后，楚主夏盟，秦擅西土，巴国分远，故于盟会希。
 
　　战国时，尝与楚婚。及七国称王，巴亦称王。周之季世，巴国有乱，将军有蔓子请师于楚，许以三城。楚王救巴。巴国既宁，楚使请城。蔓子曰：“藉楚之灵，克弭祸难。诚许楚王城，将吾头往谢之，城不可得也！”乃自刎，以头授楚使。王叹曰：“使吾得臣若巴蔓子，用城何为！”乃以上卿礼葬其头；巴国葬其身，亦以上卿礼。
 
　　周显王时，楚国衰弱，秦惠文王与巴、蜀为好。蜀王弟苴侯私亲于巴。巴、蜀世战争。周慎王五年，蜀王伐苴侯，苴侯奔巴，巴为求救于秦。秦惠文王遣张仪、司马错救苴、巴，遂伐蜀，灭之。仪贪巴、苴之富，因取巴，执王以归，置巴、蜀及汉中郡，分其地为三十一县。仪城江州。司马错自巴涪水取楚商于地为黔中郡。
 
　　秦昭襄王时，白虎为害，自秦、蜀、巴、汉患之。秦王乃重募国中：“有能杀虎者，邑万家，金帛称之。”于是夷朐忍廖仲药、何射虎、秦精等乃作白竹弩于高楼上，射虎，中头三节。白虎常从群虎，瞋恚，尽搏杀群虎，大呴而死。秦王嘉之曰：“虎历四郡，害千二百人。一朝患除，功莫大焉。”欲如要，王嫌其夷人；乃刻石为盟，要复夷人顷田不租、十妻不算，伤人者论，杀人雇死倓钱。盟曰：“秦犯夷，输黄龙一双；夷犯秦，输清酒一锺。”夷人安之。汉兴，亦从高祖定秦有功。高祖因复之，专以射白虎为事，户岁出賨钱口四十，故世号“白虎复夷”，一曰“板楯蛮”，今所谓“头虎子”者也。
 
　　汉高帝灭秦，为汉王，王巴、蜀。阆中人范目有恩信方略，知帝必定天下，说帝，为募发賨民，要与共定秦。秦地既定，封目为长安建章乡侯。帝将讨关东，賨民皆思归。帝嘉其功而难伤其意，遂谈晒巴。谓目曰：“富贵不归故乡，如衣绣夜行耳。”徙封阆中慈凫乡侯。目固辞，乃封渡沔侯。故世谓“三秦亡，范三侯”也。复除民罗、朴、昝、鄂、度、夕、龚七姓不供租赋。阆中有渝水。賨民多居水左右。天性劲勇，初为汉前锋，陷阵，锐气喜舞。帝善之，曰：“此武王伐纣之歌也。”乃令乐人习学之。今所谓“巴渝舞”也。
 
　　天下既定，高帝乃分巴、蜀置广汉郡。孝武帝又两割置犍为郡。故世曰“分巴割蜀，以成犍、广”也。
 
　　自时厥后，五教雍和，秀茂挺逸。英伟既多，缎掮谣旁作。故朝廷有忠贞尽节之臣，乡党有主文歌咏之音。
 
　　巴郡谯靖善仕成、哀之世，为谏大夫，数进忠言。后违避王莽，又不事公孙述。述怒，遣使赉药酒以惧之。靖善笑曰：“吾不省药乎！”其子瑛纳钱八百万得免。国人作诗曰：“肃肃清节士，执德寔固贞。违恶以授命，没世遗令声。”
 
　　巴郡陈纪山为汉司隶校尉，严明正直。西虏献眩王庭，试之，分公卿以为嬉，纪山独不视。京师称之。巴人歌曰：“筑室载直梁，国人以贞真。邪娱不扬目，枉行不动身。奸轨辟乎远，理义协乎民。”
 
　　巴郡严王思为扬州刺史，惠爱在民。每当迁官，吏民塞路攀辕，诏遂留之。居官十八年卒，百姓若丧考妣。义送者赉钱百万，欲以赡王思家。其子徐州刺史不受。送吏义崇不忍持还，乃散以为食，食行客。巴郡太守汝南应季先善而美之，乃作诗曰：“乘彼西汉，潭潭其渊。君子恺悌，作民二亲。没世遗爱，式镜后人。”
 
　　汉安帝时，巴郡太守连失道，国人风之曰：“明明上天，下土是观。帝选元后，求定民安。孰可不念？祸福由人。愿君奉诏，惟德日亲。”
 
　　永初中，广汉、汉中羌反，虐及巴郡。有马妙祈妻义、王元愦妻姬、赵蔓君妻华，夙丧夫，执共姜之节，守一醮之礼，号曰“三贞”。遭乱兵迫匿，惧见拘辱，三人同时自沉于西汉水而没死。有黄鸟鸣其亡处，徘徊焉。国人伤之，乃作诗曰：“关关黄鸟，爰集于树。窈窕淑女，是绣是黼。惟彼绣黼，其心匪石。嗟尔临川，邈不可获。”
 
　　永建中，泰山吴资元约为郡守，屡获丰年。民歌之曰：“习习晨风动，澍雨润乎苗。我后恤时务，我民以优饶。”及资迁去，民人思慕，又曰：“望远忽不见，惆怅尝徘徊。恩泽实难忘，悠悠心永怀。”
 
　　孝桓帝时，河南李盛仲和为郡守，贪财重赋。国人刺之曰：“狗吠何喧喧，有吏来在门。披衣出门应，府记欲得钱。语穷乞请期，吏怒反见尤。旋步顾家中，家中无可与。思往从邻贷，邻人已言匮。钱钱何难得，令我独憔悴。”
 
　　汉末政衰，牧守自擅，民人思治，作诗曰：“混混浊沼鱼，习习激清流。温温乱国民，业业仰前修。”
 
　　其德操仁义、文学政干若洛下闳、任文公、冯鸿卿、庞宣孟、玄文和、赵温柔、龚升侯、杨文义等播名立事、言行表世者，不胜次载者也。
 
　　孝安帝永初二年，凉州羌反，入汉中，杀太守董炳，扰动巴中。中郎将尹就讨之，不克，益州诸郡皆起兵御之。三府举广汉王堂为巴郡太守。拨乱致治，进贤达士，贡孝子严永、隐士黄错、名儒陈髦、俊士张璊，皆至大位。益州刺史张乔表其尤异，徙右扶风，民为立祠。
 
　　孝桓帝以并州刺史泰山但望字伯阖为巴郡太守，勤恤民隐。郡文学掾宕渠赵芬、掾弘农冯尤、垫江龚荣、王祈、李温、临江严就、胡良、文恺、安汉陈禧、阆中黄阊、江州毋成、阳誉、乔就、张绍、牟成、平直等诣望自讼曰：“郡境广远，千里给吏，兼将人从，冬往夏还，夏单冬复。惟逾时之役，怀怨旷之思。其婚丧吉凶，不得相见解缓补绽。下至薪菜之物，无不躬买于市。富者财得自供，贫者无以自久。是以清俭夭枉不闻。加以水陆艰难，山有猛兽，思迫期会，陨身江河，投死虎口。咨嗟之叹，历世所苦。天之应感，乃遭明府，欲为更新。童儿匹妇，欢喜相贺，将去远就近，释危蒙安。县无数十，民无远迩，恩加未生，泽及来世，巍巍之功，勒于金石。乞以文书付计掾史。人鬼同符，必获嘉报，芬等幸甚。”望深纳之。
 
　　郡户曹史枳白望曰：“芬等前后百馀人历政讼诉，未蒙感寤。明府运机布政，稽当皇极，为民庶请命救患，德合天地，泽润河海。开辟以来，今遇慈父。经曰：‘奕奕梁山，惟禹甸之；有倬其道，韩侯受命。’比隆等盛，于斯为美。”
 
　　永兴二年三月甲午，望上疏曰：“谨按《巴郡图经》境界，南北四千，东西五千，周万馀里。属县十四，盐、铁五官各有丞、史。户四十六万四千七百八十，口百八十七万五千五百三十五。远县去郡千二百至千五百里，乡亭去县或三、四百，或及千里。土界遐远，令尉不能穷诘奸凶。时有贼发，督邮追案，十日乃到，贼已远逃踪迹，灭绝罪录。逮捕证验，文书诘讯，即从春至冬，不能究讫。绳宪未加，或遇德令。是以贼盗公行，奸宄不绝。荣等及陇西太守冯含、上谷太守陈弘说，往者至有劫阆中令杨殷、终津侯姜昊，伤尉苏鸿、彭亭侯孙鲁、雍亭侯陈已、殷侯乐普。又有女服贼千有余人，布散千里，不即发觉，谋成乃诛。其水陆复害杀郡掾枳谢盛、塞威、张御，鱼复令尹寻、主簿胡直。若此非一。给吏休谒，往还数千。闭囚须报，或有弹劾，动便历年，吏坐逾科。恐失冬节，侵疑先死；如当移传，不能待报，辄自刑戮。或长吏忿怒，冤枉弱民，欲赴诉郡官，每惮还往。太守行桑农不到四县，刺史行部不到十县。郡治江州，时有温风，遥县客吏多有疾病。地势侧险，皆重屋累居，数有火害，又不相容。结舫水居五百馀家，承二江之会，夏水涨盛，坏散颠溺，死者无数。而江州以东，滨江山险，其人半楚，姿态敦重；垫江以西，土地平敞，精敏轻疾。上下殊俗，情性不同。敢欲分为二郡，一治临江，一治安汉，各有桑麻、丹漆、布帛、鱼池、盐铁，足相供给，两近京师。荣等自欲义出财帛，造立府寺，不费县官，得百姓欢心。孝武以来，亦分吴、蜀诸郡。圣德广被，民物滋繁，增置郡土，释民之劳，诚圣主之盛业也。臣虽贪大郡以自优假，不忍小民颙颙蔽隔，谨具以闻。”朝议未许，遂不分郡。分郡之议，始于是矣。
 
　　顺、桓之世，板楯数反，太守蜀郡赵温恩信降服。于是宕渠出九穗之禾，朐忍有连理之木。光和二年，板楯复叛，攻害三蜀、汉中，州郡连年苦之。天子欲大出军。时征役疲弊，问益州计曹，考以方略。益州计曹掾程苞对曰：“板楯七姓以射白虎为业，立功先汉，本为义民，复除徭役，但出賨钱口岁四十。其人勇敢能战。昔羌数入汉中，郡县破坏，不绝若线。后得板楯，来虏殄尽，号为神兵。羌人畏忌，传语种辈，勿复南行。后建和二年，羌复入汉，牧守遑遑，复赖板楯破之。若微板楯，则蜀汉之民为左衽矣。前车骑将军冯绲南征，虽授丹阳精兵，亦倚板楯。近益州之乱，朱龟以并、凉劲卒讨之，无功，太守李颙以板楯平之。忠功如此，本无恶心。长吏乡亭，更赋至重，仆役过于奴婢，箠楚降于囚虏，至乃嫁妻卖子，或自刭割。陈冤州郡，牧守不理；去阙廷遥远，不能自闻。含怨呼天，叩心穷谷，愁于赋役，困乎刑酷，邑域相聚，以致叛戾，非有深谋至计，僣号不轨。但选明能牧守，益其资谷，安便赏募，从其利隙，自然安集，不烦征伐也。昔中郎将尹就伐羌，扰动益部，百姓谚云：‘虏来尚可，尹将杀我。’就征还后，羌自破退。如臣愚见，权之遣军，不如任之州郡。”天子从之，遣太守曹谦宣诏降赦，一朝清戢。
 
　　献帝兴平元年，征东中郎将安汉赵韪建议分巴为二郡。韪欲得巴旧名，故白益州牧刘璋：以垫江以上为巴郡，河南庞羲为太守，治安汉；以江州至临江为永宁郡，朐忍至鱼复为固陵郡。巴遂分矣。建安六年，鱼复蹇胤白璋，争巴名。璋乃改永宁为巴郡，以固陵为巴东，徙羲为巴西太守，是为“三巴”。于是涪陵谢本白璋，求以丹兴、汉发二县为郡。初以为巴东属国，后遂为涪陵郡。分后，属县七，户二万，去洛三千七百八十五里。东接朐忍，西接符县，南接涪陵，北接安汉、德阳。
 
　　巴子时虽都江州，或治垫江，或治平都，后治阆中。其先王陵墓多在枳。其畜牧在沮，今东突峡下畜沮是也。又立市于龟亭北岸，今新市里是也。其郡东枳有明月峡、广德峡，故巴亦有裙瓤。巴、楚使揉攻伐，故置扞关、阳关及沔关。
 
　　汉世，郡治江州巴水北，有甘橘官，今北府城是也，后乃还南城。刘先主初以江夏费观为太守，领江州都督。后都护李严更城大城，周回十六里；欲穿城后山，自汶江通水入巴江，使城为洲。求以五郡置巴州，丞相诸葛亮不许。亮将北征，召严汉中，故穿山不逮；然造苍龙白虎门，别郡县，仓皆有城。严子丰代为都督。丰解后，梓潼李福为都督。延熙中，车骑将军邓芝为都督，治阳关。十七年，省平都、乐城、常安。咸熙元年，但四县，以镇西参军陇西怡思和为太守，二部守军。
 
　　江州县郡治。涂山有禹王祠及涂后祠。北水有铭书，词云：“汉初，犍为张君为太守，忽得仙道，从此升度。”今民曰“张府君祠”。县下有清水穴，巴人以此水为粉，则膏晖鲜芳，贡粉京师，因名粉水；故世谓江州堕休粉也。有荔芰园，至熟，二千石常设厨膳，命士大夫共会树下食之。县北有稻田，出御米。陂池出蒲蒻蔺席。其冠族有波、钅公、毋、谢、然、忄盖、杨、白、上官、程、常，世有大官也。
 
　　枳县郡东四百里，治涪陵水会。土地确瘠。特多人士，有章、常、连、黎、牟、阳，郡冠首也。
 
　　临江县枳东四百里，接朐忍。有盐官，在监、涂二溪，一郡所仰；其豪门亦家有盐井。又严、甘、文、杨、杜为大姓。晋初，文立实作常伯，纳言左右；杨宗有称武陵；甘宁亦县人，在吴为孙氏虎臣也。
 
　　平都县蜀延熙时省。大姓殷、吕、蔡氏。
 
　　垫江县郡西北中水四百里。有桑蚕牛马。汉时龚荣以俊才为荆州刺史，后有龚扬、赵敏，以令德为巴郡太守。淳于长宁雅有美貌。黎、夏、杜皆大姓也。
 
　　乐城县在江州西三百里。延熙十七年省。
 
　　常安县亦省。
 
　　巴东郡，先主入益州，改为江关都尉。建安二十一年，以朐忍、鱼复、汉丰、羊渠及宜都之巫、北井六县为固陵郡，武陵廖立为太守。章武元年，朐忍徐虑、鱼复蹇机以失巴名，上表自讼，先主听复为巴东，南郡辅匡为太守。先主征吴，于夷道还，薨斯郡；以尚书令李严为都督，造设围戍。严还江州，征西将军汝南陈到为都督。到卒官，以征北大将军南阳宗预为都督。预还内，领军襄阳罗献为代。
 
　　蜀平，献仍其任，拜凌江将军，领武陵太守。泰始二年，吴大将步阐、唐咨攻献，献保城。咨西侵至朐忍。故蜀尚书郎巴郡杨宗告急于洛，未还，献出击阐，大破之，阐、咨退。献迁监军、假节、安南将军，封西鄂侯；入朝，加锡御盖朝服。吴武陵太守孙恢寇南浦，安蛮护军杨宗讨之，退走。因表以宗为武陵太守，住南浦，诱恤武陵蛮夷，得裙蓉初附民。献卒，以犍为太守天水杨欣为监军。欣迁凉州刺史，朝议以唐彬及宗为代。晋武帝问散骑常侍文立曰：“彬、宗孰可用？”立对曰：“彬、宗俱立事绩在西，不可失者。然宗才诚佳，有酒嗜；彬亦其人，性在财欲。惟陛下裁之。”帝曰：“财欲可足，酒嗜难改。”遂用彬为监军，加广武将军。
 
　　迄吴平，巴东后省羊渠，置南浦。晋太康初，将巫、北井还建平，但四县。去洛二千五百里。东接建平，南接武陵，西接巴郡，北接房陵。有奴、獽、夷蜑之蛮民。
 
　　鱼复县郡治。公孙述更名白帝，章武二年改曰永安，咸熙初复。有橘官。又有泽水神，天旱鸣鼓于傍即雨也。
 
　　朐忍县郡西二百九十里。水道有东阳、下瞿数滩，山有大小石城势。有灵寿木、橘圃、盐井、灵龟。咸熙元年，献灵龟于相府。大姓扶、先、徐氏，汉时有扶徐，荆州著名。楚记有“头白虎复夷”者也。
 
　　汉丰县建安二十一年置。在郡西北彭溪源。
 
　　南浦县郡南三百里。晋初置，主夷。
 
　　郡与楚接，人多劲勇，少文学，有将帅才。
 
　　涪陵郡，巴之南鄙，从枳南入，溯舟涪水。本与楚商于之地接，秦将司马错由之取楚商于地为黔中郡也。汉后恒有都尉守之。旧属县五，去洛五千一百七十里。东接巴东，南接武陵，西接牂柯，北接巴郡。土地山险水滩，人多戆勇，多獽、蜑之民。县邑阿党，斗讼必死。无蚕桑，少文学，惟出茶、丹、漆、蜜、蜡。汉时赤甲军常取其民，蜀丞相亮亦发其劲卒三千人为连弩士，遂移家汉中。延熙十三年，大姓徐巨反，车骑将军邓芝讨平之。见玄猿缘其山，芝性好弩，手自射猿，中之。猿子拔其箭，卷木叶塞其创。芝叹曰：“嘻！吾伤物之性，其将死矣。”乃移其豪徐、蔺、谢、范五千家于蜀，为猎射官。分羸弱配督将韩、蒋，名为助郡军，遂世掌部曲，为大姓。晋初，移弩士于冯翊莲勺。其人性质直，虽徙他所，风俗不变，故迄今有蜀、汉、关中、涪陵；其为军在南方者犹存。山有大龟，其甲可卜，其缘可作叉，世号“灵叉”。
 
　　涪陵县郡治。
 
　　丹兴县蜀时省。山出名丹。
 
　　汉平县延熙十三年置。
 
　　万宁县孝灵帝时置，本名永宁。
 
　　汉发县有盐井。
 
　　诸县北有獽、蜑，又有蟾夷也。
 
　　巴西郡，属县七，去洛二千八百一十五里。东接巴郡，南接广汉，西接梓潼，北接汉中、西城。土地山原多平，有牛马桑蚕。其人自先汉以来，傀伟俶傥，冠冕三巴。及郡分后，叔布、荣始、周群父子、程公弘等，或学兼三才，或精秀奇逸；其次马盛衡、承伯才藻清妙，龚德绪兄弟英气晔然，黄公衡应权通变，马德信、王子均、勾孝兴、张伯岐建功立事，刘二主之世，称美荆楚。乃先汉以来，冯车骑、范镇南皆植斯乡，故曰“巴有将，蜀有相”也。及晋，谯侯修文于前，陈靖衫炳于后，并迁双固，倬群颖世，甄在传记，缙绅之徒不胜次载焉。
 
　　阆中县郡治。有彭池大泽，名山灵台，见文纬书谶。大姓有三狐、五马、蒲、赵、任、黄、严也。
 
　　南充国县和帝时置。有盐井。大姓侯、谯氏。
 
　　安汉县号出人士。大姓陈、范、阎、赵。
 
　　平州县
 
　　其裙蓉为郡。
 
　　宕渠郡，延熙中置，以广汉王士为太守。郡建九年省。永兴元年，李雄复置，今遂为郡。长老言，宕渠盖为故賨国，今有賨城、卢城。秦始皇时，有长人二十五丈见宕渠。秦史胡母敬曰：“是后五百年外必有异人为大人者。”及雄之王祖世，出自宕渠，有识者皆以为应之。先汉以来，士女贤贞，县民车骑将军冯绲、大司农玄贺、大鸿胪庞雄、桂阳太守李温等皆建功立事，有补于世。绲、温各葬所在。常以三月，二子之灵还乡里，水暴涨，郡县吏民莫不于水上祭之。其列女节义在《先贤志》。
 
　　宕渠县郡治。有铁官。石蜜，山图所采也。
 
　　汉补蓉和帝时置。大姓勾氏。
 
　　宣汉县今省。
 
　　右巴国凡分为五郡二十裙蓉。
 
　　撰曰：巴国远世则黄、炎之支封，在周则宗姬之戚亲，故于《春秋》班侔秦、楚，示甸卫也。若蔓子之忠烈，范目之果毅，风淳俗厚，世挺名将，斯乃江、汉之含灵，山岳之精爽乎！观其俗足以知其敦壹矣。昔沙麓崩，卜偃言其后当有圣女兴，元城建公谓王翁孺属当其时，故有政君。李雄，宕渠之厮伍、略阳之黔首耳，起自流隶，获君士民，其长人之魄，良有以也。



　
卷二
　

　　汉中志
 
　　汉中郡，本附庸国，属蜀。周赧王年，秦惠文王置郡，因水名也。汉有二源，东源出武都氐道漾山，因名漾，《禹贡》“导漾东流为汉”是也；西源出陇西西县嶓冢山，会白水，经葭萌入汉。始源曰沔，故曰“汉沔”。在《诗》曰：“滔滔江汉，南国之纪。”其应上昭于天。又曰：“惟天有汉”。其分野与巴、蜀同占。其地东接南郡，南接广汉，西接陇巴、阴平，北接秦川。厥壤沃美，赋贡所出，略侔三蜀。
 
　　六国时，楚强盛，略有其地，后为秦，恒成争地。汉高帝既克秦，获子婴，项羽封高帝为汉王。王巴蜀三十一县。帝不悦。丞相萧何谋曰：“虽王汉中之恶，不犹愈于死乎？且语曰‘天汉’，其称甚美。夫能屈于一人之下，则伸于万乘之上者，汤、武是也。愿大王王汉中，抚其民，以致贤人，收用巴蜀，还定三秦，天下可图也。”帝从之，都南郑。及项籍弑义帝，高帝东伐，萧何常居守汉中，足食足兵。既定三秦，萧何镇关中，资其众，卒平天下。以田叔为汉中守。属县十二，去洛一千九十一里。叔既馈以军饷，又致名材立宫室，帝嘉之。后为鲁相。然以帝业所兴，不封藩王。
 
　　自叔之后，世修文教，有俶傥之士，异人并挺。邓公抗言于孝景之朝，以明忠枉之情。张骞特以蒙险远，为孝武帝开缘边之地，宾沙越之国，致大宛之马，入南海之象，而车渠、玛瑙、珊瑚、琳碧、罽宝、明珠、玳瑁、虎魄、水晶、琉璃、火浣之布、蒲桃之酒、筇竹、蒟酱，殊方奇玩，盈于市朝，振扬威灵，被于幽裔。遂登九列，杖节绣衣，剖符博望。谷口子真秉箕颍之操，湛然岳立，不营不求，德声迈流。杨王孙应至人之概。
 
　　自建武以后，群儒修业，开按图纬，汉之宰相当出坤乡。于是司徒李公屡登七政，太尉子坚弈世论道。其珪璋瑚琏之器则陈伯台、李季子、陈申伯之徒，文秀玮晔。其州牧郡守，冠盖相继，于西州为盛，盖济济焉。
 
　　莽时，公孙述据蜀，跨有汉中，当秦、陇之径，每罹于其害。
 
　　安帝永初二年，阴平、武都羌反，入汉中，杀太守董炳，没略吏民。四年，羌复来。太守郑廑出屯褒中，欲与羌战。主簿段崇陈谏，以为但可坚守，来虏乘胜，其锋不可当。廑不从，战，败绩。崇与门下史王宗、原展及崇子勃、兄子伯生力战捍廑，并命。功曹程信素居守，驰来赴难，冒寇殡殓廑。虏遂大盛。天子乃拜巴郡陈禅为汉中太守。虏素惮禅，更来盘结。禅知攻守未可卒下，而年荒民困，乃矫诏赦之，大小咸服。既诛其乱首，天子善之，徙禅左冯翊太守。程信怨耻，乃结故吏冠盖子弟严孳、李容、姜济、陈巴、曹廉、勾矩、刘旌等二十五人，誓志报羌，各募壮士，预结同死以待寇。太守邓成命信为五官，孳等门下官属。元初二年，羌复来，巴郡板楯救之。信等将其士卒力奋讨，大破之。信被八创，二十五人战死。自是后羌不敢南向。五年，天子下诏褒叹信、崇等，赐其家谷各千斛，宗、展、孳等家谷各五百斛，列画东观。每新太守到，必先存问其家。以羌畏服陈禅，拜禅子澄汉中太守。
 
　　汉末，沛国张陵学道于蜀鹤鸣山，造作道书，自称“太清玄元”，以惑百姓。陵死，子衡传其业。衡死，子鲁传其业。鲁字公祺，以鬼道见信于益州牧刘焉。鲁母有少容，往来焉家。初平中，以鲁为督义司马，住汉中，断谷道。鲁既至，行宽惠，以鬼道教。立义舍，置义米、义肉其中，行者取之，量腹而已，不得过。过多云鬼病之。其市肆贾平亦然。犯法者三原而后行刑。学道未信者谓之“鬼卒”，后乃为“祭酒”。巴、汉夷民多便之。其供道限出五斗米，故世谓之“米道”。
 
　　扶风苏固为汉中太守，鲁遣其党张修攻固。成固人陈调素游侠，学毙蕤，固以为门下掾。说固守捍御寇之术，固不能用，逾墙走，投南郑赵嵩，嵩将俱逃。贼盛，固遣嵩求隐避处。嵩未还，固又令铃下侦贼。贼得钤下，遂得杀固。嵩痛愤，杖剑直入。调亦聚其宾客百馀人攻修，战死。鲁遂有汉中。数害汉使，焉上书言“米贼断道”。
 
　　至刘焉子璋为牧时，鲁益骄恣，璋怒。建安五年，杀鲁母、弟。鲁说巴夷杜濩、朴胡、袁约等叛为雠敌。鲁时使使汉朝，亦慢骄。帝室以乱，不能征，就拜镇民中郎将，汉宁太守。不置长吏，皆以祭酒为治。璋数遣庞羲、李思等讨之，不能克。而巴夷日叛，乃以羲为巴西太守；又遣杨怀、高沛守关头。请刘先主讨鲁。先主更袭取璋。
 
　　二十年，魏武帝西征鲁，鲁走巴中。先主将迎之，而鲁功曹巴西阎圃说鲁北降归魏武：“赞以大事，宜附讬；不然，西结刘备以归之。”鲁勃然曰：“宁为曹公作奴，不为刘备上客！”遂委质魏武。武帝拜鲁镇南将军，封襄平侯，又封其五子皆列侯。
 
　　时先主东下公安，巴汉稽服。魏武以巴夷王杜濩、朴胡、袁约为三巴太守；留征西将军夏侯渊及张郃、益州刺史赵颙等守汉中，迁其民于关陇。
 
　　二十四年春，先主进军攻汉中，至定军。渊、郃、颙来战，大为先主所破，将军黄忠斩渊、颙首。魏武帝复西征先主。先主曰：“孟德虽来，无能为也，我必有汉川矣。”先主遂为汉中王。将还成都，当得重将以镇汉中，众皆以必张飞，张飞心亦自许。先主乃以牙门义阳魏延为镇远将军、汉中太守。先主大会群臣，问延曰：“今委卿以汉中，卿居之若何？”对曰：“若曹操举天下而来，请为大王拒之；若偏将十万而来，请为大王吞之。”众壮其言。
 
　　初，魏武之留渊、郃也，以鸡肋示外，外人莫察，惟主簿杨修知之，故曰：“夫鸡肋，弃之如可惜，食之无所得，以比汉中也。”
 
　　是后处蜀、魏界，固险重守，自丞相、大司马、大将军皆镇汉中。
 
　　蜀平，梁州治沔阳。太康中，晋武帝孙汉王迪受封，更曰汉国。郡但六县。
 
　　南郑县郡治。周贞王十八年秦厉公城之。有池水，从旱山来入沔。大姓李、郑、赵氏。
 
　　沔阳县州治。有铁官。又有度水，水有二源，一曰清检，二曰浊检。有鱼穴，清水出，浊水出鲋，常以二月、八月取。蜀丞相诸葛亮葬定军山。
 
　　褒中县孝昭帝元凤六年置，本都尉治也。山名扶木。有唐公房祠也。
 
　　成固县蜀时以沔阳为汉城，成固为乐城。
 
　　蒲池县
 
　　西乡县
 
　　魏兴郡，本汉中西城县。哀、平之世，县民锡光字长冲为交州刺史，徙交阯太守。王莽篡位，据郡不附。莽方有事海内，未以为意。寻值所在兵起，遂自守。更始即祚，正其本官。世祖嘉其忠节，徵拜为大将军、朝侯祭酒，封盐水侯。后汉中数寇乱，县土独存。汉季世别为郡。
 
　　建安二十四年，刘先主命宜都太守孟达从姊归北伐房陵、上庸；又遣副军中郎将刘封乘沔水会达上庸。以申耽弟仪为建信将军、西城太守。达、耽降魏。黄初二年，文帝转仪为魏兴太守，封郧乡侯。蜀平，遂治西城。属县六，户万，去洛一千七百里。土地险隘，其人半楚，风俗略与荆州沔中郡同。
 
　　西城县郡治。元康元年封越骑校尉蜀郡何攀为公国也。
 
　　喂蓉
 
　　安康县
 
　　兴晋县晋置。
 
　　郧乡县本名长利县，县有郧乡。
 
　　洵阳县洵水所出。
 
　　上庸郡，故庸国，楚与巴、秦所共灭者也。秦时属蜀，后属汉中。汉末为上庸郡。建安二十四年，孟达、刘封征上庸，上庸太守申耽稽服，遣子弟及宗族诣成都。先主拜耽征北将军，封郧乡侯，仍郡如故。黄初中降魏，文帝拜耽怀集将军，徙居南阳。省上庸，并新城。孟达诛后复为郡。属县六，户七千，去洛一千七百里。
 
　　上庸县郡治。
 
　　北巫县
 
　　安乐县咸熙元年为公国，封刘后主也。
 
　　武陵县
 
　　安富县
 
　　微阳县
 
　　新城郡，本汉中房陵县也，秦始皇徙吕不韦舍人万家于房陵，以其隘地也。汉时宗族大臣有罪，亦多徙此县。汉末以为房陵郡。
 
　　建安二十四年，孟达征房陵，杀太守蒯祺，进平三郡。与刘封不和，封夺达鼓吹。关羽围樊城，求助于封、达，封、达以新据山郡、未可扰动为辞。羽为吴所破杀。达既忿封，又惧先主见责，遂拜书先主，告叛降魏。魏文帝善达姿才容观，以为散骑常侍、建武将军。袭刘封，封败走，达据房陵。文帝合三郡为新城郡，以达为太守。后蜀丞相诸葛亮将北伐，招达为外援，故贻书曰：“嗟乎孟子度！迩者刘封侵凌足下，以伤先帝待士之望，慨然永叹。每存足下平素之志，岂虚讬名荣者哉！”都护李严亦与书曰：“吾与孔明并受遗诏，思得良伴。”吴主孙权亦招之。达遂背魏通吴、蜀，表请马弩于文帝。抚军司马宣王以为不可许。帝曰：“吾为天下主，义不先负人，当使吴、蜀知吾心。”乃多与之，过其所求。
 
　　明帝太和初，达叛魏归蜀。时宣王屯宛，知其情，乃以书喻之曰：“将军昔弃刘备，讬身国家。委将军以疆场之任，任将军图蜀之事，可谓心贯白日。蜀人愚智莫不切齿于将军。诸葛亮欲相破，惟苦无路耳。模之所言非小事也，亮岂轻之而令宣露，此殆易知耳。”达乃以书与亮曰：“宛去洛八百，去此千二百里。闻吾举事，当表上天子，比相反覆，一月閒也，则吾城已固，诸军足辨。吾所在深险，司马公必不自来；诸剿愦，吾无患矣。”及兵到，达又告亮曰：“吾起事八日而兵至城下，何其神速也！”亮以其数反覆，亦不救，遂为宣王所诛灭。宣王分为三郡。新城属县四，户二万，去洛一千六百里。
 
　　房陵县郡治。有维山，维水所出，东入沔。
 
　　沶乡县
 
　　昌魏县
 
　　绥阳县
 
　　右三郡，汉中所分也。在汉中之东，故蜀汉谓之“东三郡”。蜀时为魏，属荆州，晋元康六年始还梁州。山水艰阻，有黄金、子午，马聪、建鼓之阻。又有作道——九君抟土作人处。而其记及《汉中记》不载，又不为李雄所据，璩识其大梗概，未能详其小委曲也。
 
　　梓潼郡，本广汉属县也。建安十八年，刘先主自葭萌南攻州牧刘璋，留中郎将南郡霍峻守葭萌城。张鲁遣将杨帛诱峻，求共城守。峻曰：“小人头可得，城不可得也！”帛退。刘璋将向存、扶禁由巴阆水攻峻，岁馀不能克。峻众才八百人，存众万计，更为峻所破败，退走。成都既定，先主嘉峻功。二十二年，分广汉置梓潼郡，以峻为太守。属县五，户万，去洛二千八百三十八里。东接巴西，南接广汉，西接阴平，北接汉中。土地出金、银、丹、漆、药、蜜也。世有隽彦，人侔于巴、蜀。
 
　　梓潼县郡治。有五妇山，故蜀五丁士所拽蛇崩山处也。有善板祠，一曰恶子，民岁上雷杼十枚，岁尽不复见，云雷取去。四姓：文、景、雍、邓者也。
 
　　涪县去成都三百五十里，水通于巴。于蜀为东北之要，蜀时大将军镇之。有山原田，本稻田。孱水出孱山，其源出金银矿，洗取，火融合之为金银。阳泉出石丹。大司马蒋琬葬此。大姓杨、杜、李，人士多见《耆旧传》也。
 
　　晋寿县本葭萌城，刘氏更曰汉寿。水通于巴西，又入汉川。有金银矿，民今岁岁取洗之。蜀亦大将军镇之。漆、药、蜜所出也。大将军费祎葬此山，大姓葬此者多。
 
　　白水县有关尉，故州牧刘璋将杨怀、高沛守也。
 
　　汉德县有剑阁道三十里，至险，有阁尉，桑下兵民也。
 
　　武都郡，本广汉西部都尉治也，元鼎六年别为郡。属县九，户万，去洛一千八百七十八里。东接汉中，南接梓潼，北接天水，西接阴平。土地险阻，有麻田，氐傁，多羌戎之民。其人半秦，多勇戆。出名马、牛、羊、漆、蜜。有瞿堆百顷险势，氐傁常依之为叛。汉世数征讨之，分徙其羌远至酒泉、敦煌。其攻战垒戍处所亦多。
 
　　建安二十四年，先主遣将军雷同、吴兰平之，为魏将曹洪所破杀。魏益州刺史天水杨阜治此郡。阜以滨蜀境，移其氐傁于汧、雍及天水略阳。建兴七年，丞相诸葛亮遣护军陈戒伐之，遂平武都、阴平二郡，还属益州。魏将夏侯渊、张郃、徐晃征伐常由此郡；而蜀丞相亮及魏延、姜维等多从此出秦川，遂荒无留民。其氐傁杨濮属魏，魏遥置其郡。蜀平，属雍州。元康六年还梁州。
 
　　八年，氐傁齐万年反，郡罹其寇，晋民流徙入蜀及梁州。永嘉初，天水氐傁杨茂搜率种人为寇，保据其郡，贡献长安。愍帝以胡寇方盛，欲怀来戎翟，拜骠骑将军、左贤王。刘曜破长安，丞相平昌公上陇据天水。茂搜数馈平昌公，拜茂搜长子难敌征南将军，少子坚头龙骧将军。种众彊盛，东破梁州，南连李雄，威服羌戎。时平昌公为刘曜所破，陈安作贼，于时并氐傁如一国。茂搜死，敌、坚代为主。数岁，刘曜自攻武都，敌、坚南奔雄。至晋寿，遣子为质；又厚赂雄兄子晋寿守将稚。曜不获敌、坚，腋晒，敌、坚还武都。恃险骄慢，攻走雄阴平太守罗演。演，稚舅也。稚鞭恚，白兄含与雄，求征之。雄使含、稚将数千人攻之。时敌妻死，葬于阴平。含、稚径至下辨，入武街城，以深入无继，尽为氐傁所破杀。敌、坚死，子盘、毅复代为王。咸康四年，敌从弟初杀盘、毅兄弟，代为主，迄今。自茂搜父子之结据也，通晋家及李雄、刘曜、石勒、石虎、张骏，皆称臣奉贡，受其官号，所向用其官及其年号。
 
　　下辨县郡治。一曰武街。
 
　　武都县东汉水所出。有天池泽。
 
　　上禄县
 
　　故道县
 
　　河池县泉街水入沮合汉也。
 
　　沮县沮水所出端闱谷也。
 
　　平乐县
 
　　修城县
 
　　嘉陵县
 
　　阴平郡，本广汉北部都尉。永平后，羌虏数反，遂置为郡。属县四，户万，去洛二千三百四十四里。东接汉中，南接梓潼，西接陇西，北接酒泉。土地山险，人民刚勇。多氐傁，有黑、白水羌、紫羌，胡虏风俗、所出与武都略同。
 
　　汉安帝永初二年，羌反，烧郡城，郡人退住白水。会汉阳诸羌反，溢入汉，杀太守。汉阳杜琦自称将军，叛乱广汉郡，屯葭萌。汉使侍御史唐喜讨琦，进讨羌，经年不下，诏赐死。更遣中郎将尹就讨羌，亦无功。诸郡太守皆屯涪。元初五年，巴郡板楯军救汉中，汉中大破羌，羌乃退。郡复治，置助郡都尉。
 
　　刘先主之入汉中也，争二郡不得。建兴七年，诸葛亮始命陈戒平之。魏亦遥置其郡，属雍州。元康六年，还属梁州。
 
　　永嘉末，太守王鉴粗暴，郡民毛深、左腾等逐出之，相率降李雄。晋民尽出蜀，氐、羌为杨茂搜所占有。
 
　　阴平县郡治，汉曰阴平道也。
 
　　甸氐县有白水，出徼外，入汉。
 
　　平武县有关尉。自景谷有步道径江油左儋出涪，邓艾伐蜀道也。刘主时，置义守，号关尉。
 
　　刚氐县涪水所出，有金银矿。
 
　　右梁州。
 
　　撰曰：汉沔彪炳，灵光上照。在天鉴为云汉，于地画为梁州。而皇刘应之，洪祚悠长。萧公之云，不亦宜乎！



　
卷三
　

　　蜀志
 
　　蜀之为国，肇于人皇，与巴同囿。至黄帝，为其子昌意娶蜀山氏之女，生子高阳，是为帝颛顼；封其支庶于蜀，世为侯伯。历夏、商、周，武王伐纣，蜀与焉。其地东接于巴，南接于越，北与秦分，西奄峨嶓。地称天府，原曰华阳。故其精灵则井络垂耀，江汉遵流。《河图括地象》曰：“岷山之地，上为井络，帝以会昌，神以建福。”《夏书》曰：“岷山导江，东别为沱。”泉源深盛，为四渎之首，缎拗为九江。其宝则有璧玉、金、银、珠、碧、铜、铁、铅、锡、赭、垩、锦、绣、罽、氂、犀、象、毡、毦，丹黄、空青、桑、漆、麻、纻之饶，滇、獠、賨、僰僮仆六百之富。其卦值坤，故多班采文章；其辰值未，故尚滋味；德在少昊，故好辛香；星应舆鬼，故君子精敏，小人鬼黠；与秦同分，故多悍勇。在《诗》，文王之化，被乎江汉之域；秦豳同咏，故有夏声也。其山林泽渔，园囿瓜果，四节代熟，靡不有焉。
 
　　有周之世，限以秦、巴，虽奉王职，不得与春秋盟会，君长莫同书轨。周失纲纪，蜀先称王。有蜀侯蚕丛，其目纵，始称王。死，作石棺石椁，国人从之，故俗以石棺椁为纵目人冢也。次王曰柏灌。次王曰鱼凫。鱼凫王田于湔山，忽得仙道，蜀人思之，为立祠。
 
　　后有王曰杜宇，教民务农，一号杜主。时朱提有梁氏女利游江源，宇悦之，纳以为妃。移治郫邑，或治瞿上。七国称王，杜宇称帝，号曰望帝，更名蒲卑。自以功德高诸王，乃以褒斜为前门，熊耳、灵关为后户，玉垒、峨眉为城郭，江、潜、绵、洛为池泽，以汶山为畜牧，南中为园苑。会有水灾，其相开明决玉垒山以除水害。帝遂委以政事，法尧、舜禅授之义，遂禅位于开明，帝升西山隐焉。时適二月，子鹃鸟鸣，故蜀人悲子鹃鸟鸣也。巴亦化其教而力农务，迄今巴、蜀民农时先祀杜主君。
 
　　开明立，号曰丛帝。丛帝生卢帝。卢帝攻秦，至雍，生保子帝。帝攻青衣，雄张獠僰。九世有开明帝，始立宗庙，以酒曰醴，乐曰荆，人尚赤，帝称王。时蜀有五丁力士，能移山，举万钧。每王薨，辄立大石，长三丈，重千钧，为墓志，今石筍是也，号曰筍里。未有谥列，但以五色为主，故其庙称青、赤、黑、黄、白帝也。开明王自梦廓移，乃徙治成都。
 
　　周显王之世，蜀王有褒、汉之地。因猎谷中，与秦惠王遇。惠王以金一笥遗蜀王，王报珍玩之物，物化为土。惠王怒。群臣贺曰：“天承我矣，王将得蜀土地。”惠王喜，乃作石牛五头，朝泻金其后，曰“牛便金”，有养卒百人。蜀人悦之，使使请石牛。惠王许之。乃遣五丁迎石牛。既不便金，怒，遣还之。乃嘲秦人曰“东方牧犊儿”。秦人笑之曰：“吾虽牧犊，当得蜀也。”
 
　　武都有一丈彬化为女子，美而艳，盖山精也，蜀王纳为妃。不习水土，欲去。王必留之，乃为《东平之歌》以乐之。无几，物故。蜀王哀念之，乃遣五丁之武都担土为妃作冢，盖地数亩，高七丈，上有石镜，今成都北角武担是也。后王悲悼，作《臾邪歌》、《陇归之曲》。其亲埋作冢者，皆立方石以志其墓。成都县内有一方折石，围可六尺，长三丈许。去城北六十里曰毗桥，亦有一折石，亦如之。长老传言，五丁士担土担也。公孙述时，武担石折，故治中从事任文公叹曰：“噫，西方智士死，吾其应之！”岁中卒。
 
　　周显王三十二年，蜀侯使朝秦，——秦惠王数以美女进，蜀王感之，故朝焉。惠王知蜀王好色，许嫁五女于蜀，蜀遣五丁迎之。还到梓潼，见一大蛇入穴中。一人揽其尾掣之，不禁，至五人相助，大呼抴蛇，山崩。时压杀五人，及秦五女并将从。而山分为五岭，直顶上有平石。蜀王痛伤，乃登之，因命曰“五妇冢山”；于平石上为望妇堠，作思妻台。今其山或名五丁冢。
 
　　蜀王别封弟葭萌于汉中，号苴侯，命其邑曰葭萌焉。苴侯与巴王为好，巴与蜀仇，故蜀王怒，伐苴侯。苴侯奔巴，求救于秦。秦惠王方欲谋楚，群臣议曰：“夫蜀，西僻之国，戎狄为邻，不如伐楚。”司马错、中尉田真黄曰：“蜀有桀、纣之乱，其国富饶，得其布帛金银，足给军用。水通于楚，有巴之劲卒，浮大舶船以东向楚，楚地可得。得蜀则得楚，楚亡则天下并矣。”惠王曰：“善”。
 
　　周慎王五年秋，秦大夫张仪、司马错、都尉墨等从石牛道伐蜀。蜀王自于葭萌拒之，败绩。王遯走，至武阳，为秦军所害。其相、傅及太子退至逢乡，死于白鹿山，开明氏遂亡。凡王蜀十二世。冬十月，蜀平，司马错等因取苴与巴。
 
　　周赧王元年，秦惠王封子通国为蜀侯，以陈壮为相。置巴郡。以张若为蜀国守。戎伯尚强，乃移秦民万家实之。三年，分巴、蜀置汉中郡。六年，陈壮反，杀蜀侯通国。秦遣庶长甘茂、张仪、司马错复伐蜀，诛陈壮。七年，封子惲为蜀侯。司马错率巴、蜀众十万，大舶船万艘，米六百万斛，浮江伐楚，取商于之地为黔中郡。
 
　　赧王四年，惠王二十七年，仪与若城成都，周回十二里，高七丈；郫城周回七里，高六丈；临邛城周回六里，高五丈。造作下仓，上皆有屋，而置观楼射兰。成都县本治赤里街，若徙置少城内。营广府舍，置盐、铁、市官并长丞；修整里阓，市张列肆，与咸阳同制。其筑城取土，去城十里，因以养鱼，今万岁池是也。城北又有龙坝池，城东有千秋池，城西有柳池，西北有天井池，津流径通，冬夏不竭，其园囿因之。平阳山亦有池泽，蜀之渔畋之地也。
 
　　赧王十四年，蜀侯惲祭山川，献馈于秦昭襄王。惲后母害其宠，加毒以进王。王将尝之，后母曰：“馈从二千里来，当试之。”王与近臣，近臣即毙。王大怒，遣司马错赐惲剑，使自裁。惲惧，夫妇自杀。秦诛其臣郎中令婴等二十七人。蜀人葬惲郭外。十五年，王封其子绾为蜀侯。十七年，闻惲无罪冤死，使使迎丧入葬之郭内。初则炎旱，三月后又霖雨；七月，车溺不得行。丧车至城北门，忽陷入地中。蜀人因名北门曰咸阳门，为蜀侯惲立祠。其神有灵，能兴云致雨，水旱祷之。
 
　　三十年，疑蜀侯绾反，王复诛之，但置蜀守。张若因取笮及楚江南地也。
 
　　周灭后，秦孝文王以李冰为蜀守。冰能知天文地理，谓汶山为天彭门；乃至湔氐县，见两山对如阙，因号天彭阙。仿佛若见神，遂从水上立祀三所，祭用三牲，珪璧沈濆。汉兴，数使使者祭之。
 
　　冰乃壅江作堋，穿郫江、检江，别支流双过郡下，以行舟船。岷山多梓、柏、大竹，颓随水流，坐致材木，功省用饶；又溉灌三郡，开稻田。于是蜀沃野千里，号为“陆海”。旱则引水浸润，雨则杜塞水门，故记曰：水旱从人，不知饥馑，时无荒年，天下谓之“天府”也。外作石犀五头以厌水精；穿石犀溪于江南，命曰犀牛里。后转置犀牛二头：一在府市市桥门，今所谓石牛门是也；一在渊中。乃自湔堰上分穿羊摩江，灌江西。于玉女房下白沙邮作三石人，立三水中。与江神要：水竭不至足，盛不没肩。
 
　　时青衣有沫水出蒙山下，伏行地中，会江南安，触山胁溷崖，水脉漂疾，破害舟船，历代患之。冰发卒凿平溷崖，通正水道。或曰：冰凿崖时，水神怒，冰乃操刀入水中与神斗，迄今蒙福。
 
　　僰道有故蜀王兵兰，亦有神作大滩江中。其崖崭峻不可凿，乃积薪烧之，故其处悬崖有赤白五色。
 
　　冰又通笮道文井江，径临邛，与蒙溪分水白木江会武阳天社山下，合江。又导洛通山洛水，或出瀑口，经什邡，与郫别江会新都大渡。又有绵水，出紫岩山，经绵竹入洛，东流过资中，会江江阳。皆溉灌稻田，膏润稼穑。是以蜀川人称郫、繁曰膏腴，绵、洛为浸沃也。又识察水脉，穿广都盐井、诸陂池，蜀于是盛有养生之饶焉。
 
　　汉祖自汉中出三秦伐楚，萧何发蜀、汉米万船而给助军粮，收其精锐以补伤疾。虽王有巴、蜀，南中不宾也。高祖六年，始分置广汉郡。高后六年，城僰道，开青衣。
 
　　孝文帝末年，以庐江文翁为蜀守，穿湔江口，溉灌郫繁田千七百顷。是时世平道治，民物阜康，承秦之后，学校陵夷，俗好文刻。翁乃立学，选吏子弟就学；遣隽士张叔等十八人东诣博士受七经，还以教授。学徒鳞萃，蜀学比于齐鲁。巴、汉亦立文学。孝景帝嘉之，令天下郡国皆立文学，因翁倡其教，蜀为之始也。孝武帝皆徵入叔为博士。叔明天文、灾异，始作《春秋章句》，官至侍中、扬州刺史。
 
　　元光四年，置蜀四部都尉。元鼎二年，立成都郭、十八门，于是郡县多城观矣。
 
　　建元六年，分巴、蜀置犍为郡。元封元年，分犍为置牂柯郡。元封二年，分牂柯置益州郡。
 
　　元居六年，以广汉西部白马为武都郡，蜀南部邛都为越巂郡，北部冉駹为汶山郡，西部笮都为沈黎郡，合置二十馀县。天汉四年，罢沈黎，置两部都尉：一治旄牛，主外羌；一治青衣，主汉民。孝宣帝地节三年，罢汶山郡，置北部都尉。时又穿临邛、蒲江盐井二十所，增置盐、铁官。
 
　　蜀自汉兴至乎哀、平，皇德隆熙，牧守仁明，宣德立教，风雅英伟之士命世挺生，感于帝思。于是玺书交驰于斜谷之南，玉帛戋戋乎梁、益之乡。而西秀彦盛，或龙飞紫闼，允陟璿玑；或盘桓利居，经纶皓素。故司马相如耀文上京，杨子云齐圣广渊，严君平经德秉哲，王子渊才高名隽，李仲元湛然岳立，林公孺训诂玄远，何君公谟明弼谐，王延世著勋河平。其次，杨壮、何显、得意之徒恂恂焉。斯盖华、岷之灵标，江、汉之精华也。故益州刺史王襄悦之，命王褒作《中和颂》，令胄子作《鹿鸣》声歌之，以上孝宣帝。帝曰：“此盛德之事，朕何以堪之！”即拜为郎。
 
　　降及建武以后，爰迄灵、献，文化弥纯，道德弥臻。赵志伯三迁台衡，子柔兄弟相继元辅，司空张公宣融皇极，太常仲经为“天下材英”，广陵太守张文纪号“天下整理”，武陵太守杜伯持能决天下所疑，王稚子震名华夏，常茂尼流芳京尹。其次，张俊、秦宓英辩博通，董扶、杨厚究知天文，任定祖训徒，同风洙泗。其性譬则有姜诗感物寤灵，禽坚精动殊俗，隗通石横中流，吴顺赤乌来巢。其忠贞，则王皓陨身不倾，朱遵绊马必死，王累悬颈州门，张任守节故主。其淑媛则有元常、靡常、程玦及吴几、先络、郫之二姚、殷氏两女、赵公夫人。自时厥后，龙宗有鳞，凤集有翼，搢绅邵右之畴比肩而进，世载其美。是以四方述作，有志者莫不仰其高风，范其遗则，擅名八区，为世师表矣。其忠臣孝子、烈士贞女，不胜咏述，虽鲁之咏洙泗，齐之礼稷下，未足尚也。故汉徵八士，蜀有四焉。
 
　　然秦惠文、始皇克定六国，辄徙其豪侠于蜀，资我丰土。家有盐铜之利，户专山川之材，居给人足，以富相尚。故工商致结驷连骑，豪族服王侯美衣，娶嫁设趟阄之厨膳，归女有百两之从车，送葬必高坟瓦椁，祭涤邙羊豕夕牲，赠襚兼加，赗赙过礼，此其所失。原其由来，染秦化故也。若卓王孙家僮千数，程郑亦八百人；而郄公从禽，巷无行人。箫鼓歌吹，击钟肆悬，富侔公室，豪过田文，汉家食货，以为称首。盖亦地沃土丰，奢侈不期而至也。
 
　　蜀郡，州治，属县六。户：汉廿七万，晋六万五千。去洛三千一百二十里。东接广汉，北接汶山，西接汉嘉，南接犍为。州治太城，郡治少城。西南两江有七桥：直西门郫江中曰冲桥；西南石牛门曰市桥，下，石犀所潜渊也；城南曰江桥；南渡流曰万里桥；西上曰夷里桥，亦曰笮桥；从冲治桥西北折曰长昇桥；郫江上西有永平桥。长老传言：李冰造七桥，上应七星。故世祖谓吴汉曰：“安军宜在七星间。”城北十里有晒壬桥，有送客观。司马相如初入长安，题其门曰：“不乘赤车驷马，不过汝下”也。于是江上多作桥，故蜀立里，多以桥为名。
 
　　其大江自湔堰下至犍为有五津：始曰白华津；二曰皂里津；三曰江首津；四曰沙头津，刘璋时召东州民居此，改曰东州头；五曰江南津。入犍为有汉安桥、玉津、东沮津，津亦七。
 
　　始，文翁立文学精舍、讲堂，作石室，一曰玉室，在城南。永初后，堂遇火，太守陈留高更修立，又增杂邺石室。州夺郡文学为州学，郡更于夷里桥南岸道东边起文学，有女墙。其道西城，故锦官也。锦工织锦濯其江中则鲜明，濯他江则不好。故命曰“锦里”也。西又有车官城，其城东西南北皆有军营垒城。其郡四出大道，道实二十里，有衢。今言十八里者，昔蜀王女未嫁，年二十亡，王哀悼，不忍言二十，故言十八也。王女墓在城北，今王女陌是也。
 
　　其太守著德垂绩者，前汉莫闻。建武以来，有第五伦、廉范叔度特垂惠爱。百姓歌之曰：“廉叔度，来何暮，来时我单衣，去时重五袴。”其后汉中赵瑶自扶风太守来之郡，司空张温谓曰：“第五伯鱼从蜀郡为司空，今扫吾第以待足下。”瑶换广汉。陈留高亦播文教。太尉赵公初为九卿，適子甯还蜀，命为文学，撰《乡俗记》。亦能屈士如此。广汉王商、犍为杨洪皆见咏怀。及晋建西夷府，太守多迁为西夷校尉，亦迁益州刺史。
 
　　成都县郡治。有十二乡，五部尉。汉户七万，晋三万七千。名难治。汉时广汉冯颢为令，而太守京兆刘宣不奉法，颢奏免之。立文学，学徒八百人；实户口万八千，开稻田百顷，治有尤异。后有广汉刘宠为令。大姓恣纵，诸赵倚公，故多犯法。濮阳太守赵子真父子强横，宠治其罪，莫不震肃。郫民杨伯侯奢侈，大起冢营，因宠为郫令，伯侯遂徙占成都；宠复为成都，豪右敬服。有蜀侯祠。大姓有柳、杜、张、赵、郭、杨氏。豪富：先有程郑、郄公，后有郭子平。奢豪：杨伯侯兄弟。
 
　　郫县郡西北六十里。冠冕大姓：何、罗、郭氏。
 
　　繁县郡北九十里。有泉水稻田。三张为甲族。
 
　　江原县郡西，渡大江，滨文井江，去郡一百二十里。有青城山，称江祠。安汉上下、朱邑出好麻、黄润细布，有羌筒盛。小亭有好稻田。东方常氏为大姓。文井江上有常堤三十里，上有天马祠。
 
　　临邛县郡西南二百里。本有邛民，秦始皇徙上郡实之。有布濮水，从布濮来合文井江。有火井，夜时光映上昭。民欲其火，先以家火投之。顷许，如雷声，火焰出，通耀数十里，以竹筒盛其光藏之，可拽行终日不灭也。井有二，一燥一水。取井火煮之，一斛水得五斗盐；家火煮之，得无几也。有古石山，有石矿，大如蒜子，火烧合之，成流支铁，甚刚，因置铁官，有铁祖庙祠。汉文帝时，以铁铜赐侍郎邓通，通假民卓王孙，岁取千匹；故王孙赀累巨万，邓通钱亦尽天下。王孙女文君能鼓琴。时有司马长卿者，临邛令王吉与之游王孙家，文君因奔长卿。汉世，县民陈立历巴郡、牂柯、天水太守，有异政。陈氏、刘氏为大姓冠盖也。
 
　　广都县郡西三十里。元朔二年置。有盐井、渔田之饶。大豪冯氏有鱼池盐井，县凡有小井十数所。江有鱼漕梁，山有铁矿。江西有好稻田。穿山崖过水二十里。汉时县民朱辰字元燕为巴郡太守，甚著德惠。辰卒官，郡獽民北送及墓。獽蜑鼓刀辟踊，感动路人，于是葬所草木顷许皆仿之曲折。迄今蜀人莫不叹辰之德，灵为之感应。今朱氏为首族也。
 
　　成都市官本有长，建武十八年省。蜀郡，太康初属王国，改号曰成都内史；王改封，乃复旧。
 
　　广汉郡，高帝六年置。属县八。汉户十七万，晋四万。去洛三千里，南去成都百二十里。西接汶山，北接梓潼，东接巴郡。本治绳乡，安帝永初中，阴平、汉中羌反，元初二年移涪，后治雒城。王莽改曰就都，公孙述名曰子同。
 
　　益州以蜀郡、广汉、犍为为“三蜀”。土地沃美，人士俊乂，一州称望。然汉选蜀郡、广汉太守，每重德高俊。故前有赵护、第五伯鱼，后有蔡、陈，表章礼物，殊于诸郡。其太守著功德者有刘咸、孙宝、蔡茂、陈宠。伯鱼自郡迳迁司徒，宠亦至三公。而礻殳讽、尹睦、鲜于定、赵瑶，皆公望也；薛鸿辈，卿佐也；而许靖亦为上公，及何祇、常闳皆有称。
 
　　以处州中，益州恒治此郡。初平中，益州牧刘焉自绵竹移雒县城，筑阙门；云其地不王，乃留孙循据之。建安十八年，刘先主自涪攻围且一年，军师庞统中流矢死。先主痛惜，言则涕泣。广汉太守南阳张存曰：“统虽可惜，违大雅之体。”先主怒曰：“统杀身成仁，非仁乎？”即免存官。十九年夏，雒城拔。襄阳马良书诒诸葛亮曰：“承雒城已下，尊兄配业光国，魄兆见矣。”时州或治成都，时复治雒，为蜀渊府。
 
　　雒县郡治。汎乡有孝子姜诗田地宅。姓族有镡、李、郭、翟氏。
 
　　绵竹县刘焉初所治。绵与雒各出稻稼，亩收三十斛，有至五十斛。汉时任定祖以儒学教，号侔洙泗。有多士，秦、杜为首族也。
 
　　什邡县山出好茶。杨氏为大姓。美田，有盐井。
 
　　新都县蜀以成都、广都、新都为三都，号名城。有金堂山，水通于巴。汉时五仓，名万安仓。有枣、鱼梁。多名士，有杨厚、董扶。又有四姓：马、史、汝、郑者也。
 
　　五城县郡东南。有水通于巴。汉时置五仓，发五县民，尉部主之，后因以为县。玄武山一名三隅山，山出龙骨。传云龙升其山，值天门闭，不达，堕死于此，后没地中，故掘取得龙骨。
 
　　郪县有山原田、富国盐井。濮出好枣。宜君山出麈尾，特好，入贡。大姓王、李氏。又有高、马家，世掌部曲，蜀时高胜、马秦皆叛，伏诛。
 
　　广汉县有山原田。蜀时彭羕有俊才，晋世段容号令德，故二姓为甲族也。
 
　　德阳县有青石祠。山原肥沃，有泽渔之利。士女贞孝，望山乐水，土地易为生事。车骑将军邓芝雅有终焉之思，后遂葬其山。太守夏侯慕时，古濮为功曹。康、古、袁氏为四姓，大族之甲者也。
 
　　刘氏延熙中，分广汉四县置东广汉郡，咸熙初省。泰始末又分置新都郡，太康省。末年又置，属王国，蜀郡常骞为内史。永嘉末省。
 
　　犍为郡，孝武建元六年置。时治鄨，县十二，汉户十万。鄨，故夜郎地是也。鄨有犍山，见《保乾图》。
 
　　武帝初欲开南中，令蜀通僰、青衣道。建元中，僰道令通之，费功无成，百姓愁怨，司马相如讽谕之。使者唐蒙将南入，以道不通，执令，将斩之，叹曰：“忝官益土，恨不见成都市！”蒙即令送成都市而杀之。蒙乃斩石通阁道。故世为谚曰：“思都邮，斩令头”云。后蒙为都尉，治南夷道。
 
　　元光五年，郡移治南广。太初四年，益州刺史任安城武阳。孝昭元年，郡治僰道，后遂徙武阳。至晋，属县五，户二万，去洛三千二百七十里。东接江阳，南接朱提，北接蜀郡，西接汉嘉。王桥升其北山，彭祖家其彭蒙，白虎仁于广德，宝鼎见于江溉。绥和元年，又上宝磬十六，刘向以为美化所降，用立辟雍。而士多仁孝，女性贞专。王莽改曰西顺，郡人不服。会更始都南阳，远奉贡职。及公孙述有蜀，郡拒守，述伐之。郡功曹朱遵逆战，众寡不敌，遵绊马死战，遂为述所并。而任君业闭户，费贻素隐。光武帝嘉之，曰：“士大夫之郡也！”
 
　　郡去成都百五十里，渡大江。昔人作大桥曰汉安桥，广一里半，每秋夏水盛，断绝，岁岁修理，百姓苦之。建安二十一年，太守南阳李严乃凿天社山，寻江通车道，省桥，梁三津，吏民悦之。严因更造起府寺，城观壮丽，为一州胜宇。二十四年，黄龙见武阳赤水九日，蜀以刘氏瑞应。其太守，汉兴以来，鲜有显者。
 
　　武阳县郡治。有王桥、彭祖祠。蒲江为大堰，灌郡下，六门。有朱遵祠。山出铁及白玉。特多大姓，有七杨、五李，诸姓十二也。
 
　　南安县郡东四百里，治青衣江会。县溉有名滩，一曰雷坻，二曰盐溉，李冰所平也。有柑橘官社。汉有盐井。南安、武阳皆出名茶。多陂池。西有熊耳峡，南有峨眉山。山去县八十里。《孔子地图》言有仙药，汉武帝遣使者祭之，欲致其药，不能得。有四姓：能、宣、谢、审；五大族：杨、费。又有信士吕孟，莫纪至行也。
 
　　僰道县在南安东四百里，距郡百里，高后六年城之。治马湖江会，水通越巂。本有僰人，故《秦纪》言僰童之富，汉民多，渐斥徙之。有荔芰、薑、蒟。滨江有兵兰——李冰所烧之崖，有五色，赤白，映水玄黄。鱼从楚来，至此而止，畏崖映水也。有韩原素祠。又有孝子隗通，为母汲江裔水，天为出平石，生江中，今石在马湖江。而孝子吴顺奉母，赤乌巢其门。崩容江出好磨石，崩江多鱼害。民失在徵巫，好鬼妖。大姓吴、隗，又有楚、石、薛、相者。
 
　　牛鞞县受新都江，去郡三百里，元鼎二年置。有阳明盐井。程、韩氏为冠盖之族。
 
　　资中县受牛鞞江也。先有王延世著勋河平，后有董钧为汉定礼。王、董、张、赵为四族。二县在中，多山田，少种稻之地。
 
　　江阳郡，本犍为枝江都尉，建安十八年置郡。汉安程徵、石谦白州牧刘璋，求立郡。璋听之，以都尉广汉成存为太守。属县四，户五千，去洛四千八十里。东接巴郡，南接牂柯，西接犍为，北接广汉。有荔芰、巴菽、桃枝、蒟、给客橙。俗好文刻，少儒学，多朴野，盖天性也。
 
　　江阳县郡治，治江、洛会。有方山、兰祠。江中有大阙、小阙，季春黄龙堆没，阙即平。昔云世祖微时，过江阳，有一子，望气者曰：“江阳有贵儿气。”王莽求之，县人杀之。后世祖为子立祠，谪江阳民不使冠带者数世。有富义盐井。又郡下百二十里者曰伯涂鱼梁，云伯氏女为涂氏妇，造此梁。四姓：王、孙、程、郑；八族：又有赵、魏、先、周也。
 
　　汉安县郡东五百里。土地虽迫，山水特美好，宜蚕桑；有盐井、鱼池以百数，家家有焉，一郡丰沃。四姓：程、姚、郭、石；八族：张、季、李、赵辈。而程、石杰立，郡常秉议论选之。
 
　　符县郡东二百里，元鼎二年置，治安乐水会。东接巴乐城；南，水通平夷鄨县。永建元年十二月，县长赵祉遣吏先尼和拜檄巴郡守，过成瑞滩，死。子贤求丧不得。女络年二十五，乃分金珠作二锦囊，系儿头下。至二年二月十五日，女络乃乘小船至父没所，哀哭自沈。见梦告贤曰：“至二十一日与父尸俱出。”至日，父子浮出。县言郡，太守萧登高之，上尚书，遣户曹掾为之立碑。人为语曰：“符有先络，僰道张帛，求其夫，天下无有其偶者矣。”
 
　　新乐县郡西二百八十里，元康五年置。西楚僰道。有盐井。大姓魏、吕氏。
 
　　汶山郡，本蜀郡北部冉駹都尉，孝武元鼎六年置。旧属县八，户二十五万，去洛三千四百六十三里。东接蜀郡，南接汉嘉，西接凉州酒泉，北接阴平。有六夷、羌胡、羌虏、白兰峒、九种之戎，牛马、旄毡、班罽、青顿、毞毲、羊羖之属。特多杂药名香。有醎石，煎之得盐。土地刚卤，不宜五谷，惟种麦。而多冰寒，盛夏凝冻不释。故夷人冬则避寒入蜀，庸赁自食，夏则避暑反落，岁以为常，故蜀人谓之作氐、白石子也。
 
　　宣帝地节三年，武都白马羌反，使者骆武平之，因慰劳。汶山吏及百姓诣武自讼：“一岁再度，更赋至重，边人贫苦，无以供给，求省郡。”郡建以来四十五年矣。武以状上，遂省汶山郡，复置都尉。
 
　　下缺
 
　　汉嘉郡缺
 
　　越巂郡以上缺拜越巂太守，迎者如云。后蜀郡赵温亦著治绩。故王莽遣任贵为领戎大尹守之，自武后数叛。
 
　　章武三年，越巂叟大帅高定元称王，恣睢，遣斯都耆帅李承之杀将军梓潼焦璜，破没郡土。丞相亮遣越巂太守龚禄住安上县，遥领太守。安上去郡八百里，有名而已。延熙三年，蜀安南将军马忠讨越巂郡夷，郡夷刚很，皆鸱视。忠率越巂太守张嶷将所领之郡，诱杀苏祁邑君冬逢及其弟隗渠等，怀集种落，威信允著，诸种渐服。又斩斯都耆帅李承之首，乃手杀焦璜、龚禄者也。又讨叛鄙，降夷人，安种落，蛮夷率服。嶷始以郡郛宇颓，更筑小坞居之。延熙五年，乃还旧郡，更城郡城，夷人男女，莫不致力。兴复七县。嶷迁后，复颇奸轨。虽有四部斯臾及七营军，不足固守，乃置赤甲、北军二牙门及斯臾督军中坚，卫夷徼。
 
　　邛都县郡治，因邛邑名也。邛之初有七部，后为七部营军。又有四部斯臾。南山出铜。有邛都河，河中有蜯巂山。有温泉穴，冬夏常热，其源可汤鸡豚，下流澡洗治疾病。馀多恶水，水神护之，不可污秽及沈乱发，照面则使人被恶疾，一郡通云然。
 
　　台登县有孙水，一曰白沙江，入马湖水。山有砮石，火烧成铁，刚利，《禹贡》“厥赋砮”是也。又有漆，汉末夷皆有之，张嶷取焉。
 
　　阑县故邛人邑，治邛部城，接寒关。今省。
 
　　零道县缺
 
　　苏示县汉末，夷王及弟隗渠数偝叛，以服诸种。张嶷先杀王，弟隗渠又叛遁入西徼，遣亲信二人使嶷。嶷知奸计，以重赂使使杀渠。渠死，夷徼肃清。县晋省。
 
　　会无县路通宁州，渡泸得堂狼县。故濮人邑也。今有濮人冢，冢不闭户，其穴多有碧珠，人不可取，取之不祥。有天马河，马日千里，后死于蜀，葬江原小亭，今天马冢是也。县有天马祠。初，民家马牧山下，或产骏驹，云天马子也。今有天马径，厥迹存焉。河中有铜胎，今以羊祀之，可取，河中见存。土地特产犀牛。东山出青碧。
 
　　大筰县汉末省也。
 
　　定筰县筰，笮夷也。汶山曰夷，南中曰昆明，汉嘉、越巂曰筰，蜀曰邛，皆夷种也。县在郡西，渡泸水。宾刚徼，曰摩沙夷。有盐池，积薪，以齐水灌，而后焚之，成盐。汉末，夷皆锢之，张嶷往争。夷帅狼岑，槃木王舅，不肯服。嶷禽，挞杀之，厚赏赐馀类，皆安。官迄有之。北沙河是。
 
　　三缝县一曰小会无，音三播。道通宁州，渡泸得蜻蛉县。有长谷，石猪坪中有石猪，子母数千头。长老传言：夷昔牧猪于此，一朝猪化为石。迄今夷不敢牧于此。
 
　　卑水县去郡三百里，水流通马湖。
 
　　潜街县汉末置，晋初省。
 
　　安上县
 
　　马湖县水通僰道，入江。晋初省。
 
　　右益州。汉初统郡五。后渐分建：蜀郡及巴郡又分为七郡；广汉、汉中、犍为为九郡；又开益州五郡，合二十六郡。及宁州、梁州建，复增七郡。蜀于是有三州三十三郡，一百八十二县。州分后，益州凡新旧郡七，县四十八。户：夷、晋二十四万。
 
　　撰曰：蜀之为邦：天文，井络辉其上；地理，岷嶓镇其域；五岳，则华山表其阳；四渎，则汶江出其徼。故上圣则大禹生其乡，媾姻则黄帝婚其族，大贤彭祖育其山，列仙王乔升其冈。而宝鼎辉光于中流，离龙仁虎跃乎渊陵。开辟及汉，国富民殷，府腐谷帛，家蕴畜积。《雅》《颂》之声，充塞天衢，《中和》之咏，侔乎二《南》。蕃衍三州，土广万里，方之九区，于斯为盛。固乾坤之灵囿，先王之所经纬也。



　
卷四
　

　　南中志
 
　　宁州，晋泰始六年初置，蜀之南中诸郡，庲降都督治也。
 
　　南中在昔盖夷越之地，滇濮、句町、夜郎、叶榆、桐师、巂唐侯王国以十数。编发左衽，随畜迁徙，莫能相雄长。
 
　　周之季世，楚顷襄王遣将军庄蹻溯沅水，出且兰，以伐夜郎，植牂柯系舡于且兰。既克夜郎，秦夺楚黔中地，无路得归，遂留王之，号为庄王。以且兰有椓舡牂柯柯处，乃改其名为牂柯。分侯支党，传数百年。秦并蜀，通五尺道，置吏主之。汉兴，遂不宾。
 
　　有竹王者，兴于遯水。有一女子浣于水滨，有三节大竹流入女子足间，推之不肯去。闻有儿声，取持归破之，得一男儿。长养，有才武，遂雄夷濮。氏以竹为姓。捐所破竹于野，成竹林，今竹王祠竹林是也。王与从人尝止大石上，命作羹。从者曰：“无水。”王以剑击石，水出，今竹王水是也，破石存焉。后渐骄恣。
 
　　武帝使张骞至大夏国，见邛竹、蜀布，问所从来，曰：“吾贾人从身毒国得之。”身毒国，蜀之西国，今永昌是也。骞以白帝。东越攻南越，大行王恢救之。恢使番阳令唐蒙晓喻南越。南越人食有蒟酱，蒙问所从，曰：“牂柯来。”蒙亦以白帝，因上书曰：“南越地东西万里，名为外臣，实一州主。今以长沙、豫章往，水道多绝，难行。窃闻夜郎精兵可得十万，若从牂柯浮船番禺，出其不意，此制越之一奇也。可通夜郎道，为置吏主之。”帝乃拜蒙中郎将，发巴、蜀兵千人，奉币帛见夜郎侯，喻以威德，为置吏。旁小邑皆贪汉缯帛，以为道远，汉终不能有也，故皆且听命。司马相如亦言：西戎邛、笮，蜀之后园，可置为郡。帝既感邛竹，又甘蒟酱，乃拜为中郎将，往喻意，皆听命。
 
　　后西南夷数反，发运兴役，费甚多。相如知其不易也，乃假巴、蜀之论以讽帝，且以宣使指于百姓。卒开僰门，通南中。相如持节开越巂，按道侯韩说开益州。武帝转拜唐蒙为都尉，开牂柯，以重币喻告诸种侯王，侯王服从。因斩竹王，置牂柯郡，以吴霸为太守；及置越巂、朱提、益州，四郡。后夷濮阻城，咸怨诉竹王非血气所生，求立后嗣。霸表封其三子列侯；死，配食父祠，今竹王三郎神是也。
 
　　昭帝始元元年，益州廉头、姑缯等二十四县民反，水衡都尉吕破胡募吏民及发犍为、蜀郡奔命击破之。后三岁，姑缯复反，都尉吕辟胡击之，败绩。明年，遣大鸿胪田广明等大破之，斩首捕虏五万人，获畜产十馀万头，富埒中国。封其渠帅亡波为钩町王，以助击反者故也。广明赐爵邑。
 
　　成帝时，夜郎王兴与钩町王禹、漏卧侯愈更相攻击。帝使太中大夫张匡持节和解之。钩町、夜郎王不服，乃刻木作汉使，射之。大将军王凤荐金城司马蜀郡陈立为牂柯太守，何霸为中郎将，出益州。立既到郡，单至夜郎召兴。兴与邑君数十人来见立，立责数，斩兴。邑君皆悦服。兴妻父翁指与兴子耻，复反，立讨之，威震南裔。
 
　　平帝末，梓潼文齐为益州太守。公孙述时，据郡不服。光武称帝，以南中有义。益州西部，金银宝货之地，居其官者，皆富及十世。孝明帝初，广汉郑纯独尚清廉，毫毛不犯。夷汉歌咏，表荐无数，上自三司，下及卿士，莫不叹赏。明帝嘉之，因以为永昌郡，拜纯太守。章帝时，蜀郡王阜为益州太守，治化尤异，神马四匹出滇池河中，甘露降，白乌见；始兴文学，渐迁其俗。
 
　　安帝永初中，汉中、阴平、广汉羌反，征战连年。元初四年，益州、永昌、越巂诸夷封离等反，众十馀万，多所残破。益州刺史张乔遣从事蜀郡杨竦将兵讨之。竦先以诏书告谕；告谕不从，方略涤讨。凡杀虏三万馀人，获生口千五百人，财物四千馀万，降赦夷三十六种；举劾奸贪长吏九十人，黄绶六十人。诸郡皆平。竦以伤死，故功不录。自是后，少宁五十馀年。
 
　　迄灵帝熹平中，蛮夷复反，拥没益州太守雍陟。遣御史中丞朱龟将并、凉劲兵讨之，不克。朝议不能征，欲依朱崖故事弃之。太尉掾巴郡李颙献陈方策，以为可讨。帝乃拜颙益州太守，与刺史庞芝伐之，徵龟还。颙将巴郡板楯军讨之，皆破，陟得生出。后复更叛。梓潼景毅为益州太守，承丧乱后，民夷困饿，米一斗千钱，皆离散。毅至，安集，后米一斗八钱。
 
　　建安十九年，刘先主定蜀，遣安远将军南郡邓方以朱提太守、庲降都督治南补蓉。轻财果毅，夷汉敬其威信。方亡，先主问代于治中从事建宁李恢，对曰：“西零之役，赵充国有言：‘莫若老臣。’”先主遂用恢为都督，治平夷县。
 
　　先主薨后，越巂叟帅高定元杀郡将军焦璜，举郡称王以叛。益州大姓雍闿亦杀太守正昂。更以蜀郡张裔为太守。闿假鬼教曰：“张裔府君如瓠壶，外虽泽内实粗，杀之不可缚与吴。”于是执送裔于吴。吴主孙权遥用闿为永昌太守，遣故刘璋子阐为益州刺史，处交、益州际。牂柯郡丞朱提朱褒领太守，恣睢。丞相诸葛亮以初遭大丧，未便加兵，遣越巂太守巴西龚禄住安上县，遥领郡。从事蜀郡常颀行部南入，以都护李严书晓喻闿。闿答曰：“愚闻天无二日，土无二王。今天下派敝，正朔有三，远人惶惑，不知所归。”其傲慢如此。颀至牂柯，收郡主簿考讯奸。褒因杀颀为乱。益州夷复不从闿，闿使建宁孟获说夷叟曰：“官欲得乌狗三百头，膺前尽黑，螨脑三斗，斫木构三丈者三千枚，汝能得不？”夷以为然，皆从闿。斫木坚刚，性委曲，高不至二丈，故获以欺夷。
 
　　建兴三年春，亮南征，自安上由水路入越巂。别遣马忠伐牂柯，李恢向益州，以犍为太守广汉王士为益州太守。高定元自旄牛、定笮、卑水多为垒守。亮欲俟定元军众集合，并讨之，军卑水。定元部曲杀雍闿及士庶等，孟获代闿为主。亮既斩定元，而马忠破牂柯，李恢败于南中。夏五月，亮渡泸，进征益州。生虏孟获，置军中，问曰：“我军如何？”获对曰：“恨不相知，公易胜耳。”亮以方务在北，而南中好叛乱，宜穷其诈，乃赦获使还，合军更战。凡七虏七赦。获等心服，夷汉亦思反善。亮复问获，获对曰：“明公，天威也，边民长不为恶矣。”
 
　　秋，遂平四郡。改益州为建宁，以李恢为太守，加安汉将军，领交州刺史，移治味县。分建宁、越巂置云南郡，以吕凯为太守。又分建宁、牂柯置兴古郡。以马忠为牂柯太守。移南中劲卒青羌万馀家于蜀，为五部，所当无前，号为飞军。分其羸弱配大姓焦、雍、娄、爨、孟、量、毛、李为部曲；置五部都尉，号“五子”，故南人言“四姓五子”也。以夷多刚很，不宾大姓富豪，乃劝令出金帛，聘策恶夷为家部曲，得多者奕世袭官。于是夷人贪货物，以渐服属于汉，成夷、汉部曲。亮收其俊杰建宁爨习、朱提孟琰及获为官属，习官至领军，琰辅汉将军，获御史中丞。出其金、银、丹、漆，耕牛、战马给军国之用。
 
　　都督常用重人。李恢卒后，以蜀郡太守犍为张翼为都督。翼持法严，不得殊俗和。夷帅刘胄反，徵翼，以马忠为代。忠未至，翼修攻战方略资储，群下惧。翼曰：“吾方临战场，岂可以绌退之故废公家之务乎！”忠至，承以灭胄。蜀赐翼爵关内侯。忠在南，柔远能尔，甚垂惠爱，官至镇南大将军。卒后，南人为之立祠，水旱祷之。以蜀郡张表为代，加安南将军；又以犍为杨羲为参军，副贰之。表后，以南郡阎宇为都督，南郡霍弋为参军。弋甚善参毗之体，遂代宇为监军、安南将军。抚和异俗，为之立法施教，轻重允当，夷晋安之。
 
　　及晋世，因仍其任。时交趾来附，假弋节，遥领交州刺史，得以便宜选用长吏。今官和解夷人，及適罚之，皆依弋故事。弋卒，子在袭领其兵，和诸姓。晋以巴西太守吴静。在官数年，抚恤失和，军司鲜于婴表徵静还。婴因代之。
 
　　泰始六年，以益州大，分南中四郡为宁州，婴为刺史。咸宁五年，尚书令卫瓘奏兼并州郡。太康五年，罢宁州，置南夷，以天水李毅为校尉，持节，统兵镇南中，统五十八部夷族都监行事。每夷供贡南夷府，入牛、金、旃、马，动以万计，皆豫作忿恚致校尉官属；其供郡县亦然。南人以为饶。自四姓子弟仕进，必先经都监。
 
　　夷人大种曰“昆”，小种曰“叟”。皆曲头木耳，环铁裹结，无大侯王，如汶山、汉嘉夷也。夷中有桀黠能言议屈服种人者，谓之“耆老”，便为主。论议好譬喻物，谓之“夷经”。今南人言论，虽学者亦半引“夷经”。与夷为姓曰“遑耶”，诸姓为“自有耶”。世乱犯法，辄依之藏匿。或曰：有为官所法，夷或为报仇。与夷至厚者谓之“百世遑耶”，恩若骨肉，为其逋逃之薮。故南人轻为祸变，恃此也。其俗徵巫鬼，好诅盟，投石结草，官常以盟诅要之。诸葛亮乃为夷作图谱，先画天地、日月、君长、城府；次画神龙，龙生夷，及牛、马、羊；后画部主吏乘马幡盖，巡行安恤；又画夷牵牛负酒、赍金宝诣之之象，以赐夷。夷甚重之，许致生口直。又与瑞锦、铁券，今皆存。每刺史、校尉至，赍以呈诣，动亦如之。
 
　　毅后，永昌吕祥为校尉。祥后数人，李广汉从云南、犍为郡守为校尉。久之，建宁太守巴西杜俊、朱提太守梓潼雍约懦钝无治，政以贿成。俊夺大姓铁官令毛诜、中郎李叡部曲，致诜弟耐罪。朱提大姓、太中大夫李猛有才干，弟为功曹，分当察举；而约受都尉雷逢赂，举逢子炤孝廉，不礼猛。猛等怨之。太安元年秋，诜、叡逐俊以叛。猛贻之书曰：“昔鲁侯失道，季氏出之。天之爱民，君师所治。知足下追踵古人，见贤思齐。足下箕帚，枉惭吾郡。”亦逐约应之作乱，众数万。毅讨破之，斩诜首。叡走依遑耶五茶夷帅于陵承。猛笺降曰：“生长遐荒，不达礼教，徒与李特和光合势。虽不能营师五丈，略地渭滨，冀北断褒斜，东据永安。退考灵符，晋德长久，诚非狂夫所能干。辄表革面，归罪有司。”毅恶其言，遂诱杀之。
 
　　部永昌从事江阳孙辨上南中形势：“七郡斗绝，晋弱夷强。加其土人屈塞，应复宁州，以相镇慰。”冬十一月丙戌，诏书复置宁州，增统牂柯、益州、朱提，合七郡；以毅为刺史，加龙骧将军，叫掴成都县侯。
 
　　二年，于陵承诣毅，请恕叡罪。毅许之。叡至，群下以为诜、叡破乱州土，必杀之。毅不得已，许诺。及叡死，于陵承及诜、猛遑耶怒，扇动谋反，奉建宁太守巴西马恢为刺史，烧郡伪发。毅方疾作，力出军。初以救恢，及闻其情，乃杀恢。夷愈强盛，破坏郡县，没吏民。会毅疾甚，军连不利。晋民或入交州，或入永昌、牂柯，半亦为夷所困虏。夷因攻围州城。毅但疾力固孤城，病笃，不能战讨。时李特、李雄作乱益州，而所在有事，救援莫至。毅上疏陈谢：“不能式遏寇虐，疾与事遇，使虏游魂。兵谷既单，器械穷尽，而求救无望，坐待殄毙。若必不垂矜忧，乞请大使，及臣尚存，加臣重罪；若臣已死，陈尸为戮。”
 
　　积四年，光熙元年春三月，毅薨。子钊任洛，还赴到牂柯，路塞，停住交州。文武以毅女秀明达有父才，遂奉领州事。秀初適汉嘉太守广汉王载，载将家避地在南，故共推之。又以载领南夷、龙骧参军。秀奖励战讨。食粮已尽，人但樵草炙鼠为命。秀伺夷怠缓，辄出军掩破。首尾三年，钊乃得达丁丧。文武复逼钊领州府事。毅故吏毛孟等诣洛求救，至欲自刎。怀帝乃下交州使救助之；以钊为平寇将军，领南夷护军；遣御史赵涛赠毅少府，谥曰威侯。交州刺史吾彦遣子威远将军咨以援之。
 
　　朝廷以广汉太守魏兴王逊为南夷校尉、宁州刺史，代毅。自永嘉元年受除，四年乃至。遥举建宁董敏为秀才。郡久无太守，功曹周悦行郡事，轻敏，不下其板。逊至，怒，杀悦。悦弟秦臧长周昺合夷叟谋，以赵涛父混昔为建宁，有德惠，欲杀逊树涛。逊诛之，并杀涛。夷晋莫不惶惧。表钊为朱提太守，治南广，御李雄。时荒乱后，仓无斗粟，众无一旅，官民虚竭，绳纪弛废。逊恶衣菜食，招集夷民。夷徼厌乱，渐亦返善。劳来不怠，数年克复。以五茶夷昔为乱首，图讨之，未有致罪。会夷发夜郎庄王墓。逊因此遂讨灭之；及讨恶獠刚夷数千落，威震南方。官至平西、安南将军，又兼益州刺史，加散骑常侍，封褒中伯。而严猛太过，多所诛锄。平夷太守朱提雷炤、流民阴贡、平乐太守董霸破牂柯、平夷、南广，北降李雄。建宁爨量与益州太守李逷、梁水太守董慬保兴古盘南以叛。雄遣叔父骧破越巂，伐宁州。逊使督护云南姚岳距骧于堂螂县，违逊指授，虽大破之，骧不获。太兴四年，逊发病薨。州人推中子坚领州事。
 
　　永昌元年，晋朝更用零陵太守南阳尹奉为宁州刺史、南夷校尉，加安西将军。奉威刑缓钝，政治不理。咸和八年，遂为雄弟寿所破获，南中尽为雄所有。惟牂柯谢恕不为寿所用，遂保郡，独为晋，官至抚夷中郎将、宁州刺史、冠军。
 
　　牂柯郡，汉武帝元鼎六年开。属县：汉十七，户二万；及晋，县八，户五千。去洛五千六百一十里。郡上值天井，故多雨潦。俗好鬼巫，多禁忌。畬山为田，无蚕桑。颇尚学书，少威棱，多懦怯。寡畜产，虽有僮仆，方诸郡为贫。王莽更名牂柯曰同亭。郡不服。会公孙述据三蜀，大姓龙、傅、尹、董氏与功曹谢暹保郡，闻汉世祖在河北，乃远使使由爆禺江出，奉贡汉朝。世祖嘉之，号为“义郎。”
 
　　明、章之世，毋敛人尹珍，字道真，以生遐裔，未渐庠序，乃远从汝南许叔重受五经，又师事应世叔学图纬，通三材；还以教授，于是南域始有学焉。珍以经术选用，历尚书丞、郎，荆州刺史；而世叔为司隶校尉，师生并显。平夷傅宝、夜郎尹贡亦有名德。宝历尚书郎、长安令、巴郡太守，贡至彭城相，号南州人士。
 
　　郡特多阻险，有延江、雾赤、煎水为池卫。少有乱，惟朱褒见诛。其郡守垂功名者，前有吴霸、陈立，后有汉中张亮则、广汉刘宠、犍为费诗、巴西马忠，皆著勋烈。晋愍帝世，太守建宁孟才以骄暴无恩，郡民王清、范朗逐出之。刺史王逊怒，分鄨半为平夷郡，夜郎以南为夜郎郡，但四县。
 
　　万寿县郡治。有万寿山。汉本有盐井，汉末时夷民共诅盟不开，今三郡皆无盐。
 
　　且兰县音沮。汉曰故且兰。有柱蒲关也。
 
　　广谈县
 
　　毋敛县有刚水也。
 
　　平夷郡，晋愍帝建兴元年置。属县二，户千。
 
　　平夷县郡治。有津、安乐水。山出茶、蜜。
 
　　鄨县故犍为郡城也。不狼山出鄨水，入沅。有野生薜，可食。大姓王氏。
 
　　夜郎郡，故夜郎国也。属县二，户千。
 
　　夜郎县郡治。有遯水通广郁林。有竹王三郎祠，甚有灵响也。
 
　　谈指县
 
　　晋宁郡，本益州也。元鼎初属牂柯、越巂。汉武帝元封二年，叟反，遣将军郭昌讨平之，因开为郡，治滇池上，号曰益州。汉属县二十四，户八万；晋县七，户万。去洛五千六百里。司马相如、韩说初开，得牛马羊属三十万。汉乃募徙死罪及奸豪实之。郡土平敞，有原田，多长松，皋有鹦鹉、孔雀，盐池田渔之饶，金银畜产之富。俗奢豪，难抚御，惟文齐、王阜、景毅、李颙及南郡董和为之防检，后遂为善。蜀建兴三年丞相亮之南征，以郡民李恢为太守，改曰建宁，治味县。宁州别建，为益州郡。后太守李逷，恢孙也，与前太守董慬、建宁爨量共叛、宁州刺史王逊表改益州为晋宁郡。
 
　　滇池县郡治。故滇国也。有泽水，周回二百里。所出深广，下流浅狭，如倒流，故曰滇池。长老传言，池中有神马，或交焉，即生骏驹，俗称之曰“滇池驹”，日行五百里。有黑水神祠祀。亦有温泉，如越巂温水。又有白猬山，山无石，惟有猬也。
 
　　同劳县
 
　　同安县
 
　　连然县有盐泉，南中共仰之。
 
　　建伶县
 
　　毋单县
 
　　秦臧县
 
　　建宁郡，治故庲降都督屯也，南人谓之“屯下”。属县十七。后分为益州、平乐二郡。分后属县十三，户万。去洛五千六百三十九里。有五部都尉、四姓及霍家部曲。
 
　　味县郡治。有明月社，夷晋不奉官，则官与共盟于此社也。
 
　　牧麻县山出好升麻。有涂水。
 
　　同乐县大姓爨氏。
 
　　谷补蓉汉武帝将军郭昌讨夷，平之，因名郭昌以威夷，孝章时改为谷昌也。
 
　　同濑县
 
　　双柏县
 
　　存县雍闿反，结垒于县山，系马枊柱生成林，今夷言雍无梁林——无梁，夷言马也。
 
　　昆泽县
 
　　漏江县九十里出蠙口。
 
　　谈槁县有濮、獠。
 
　　伶丘县主獠。
 
　　修云县
 
　　俞元县
 
　　平乐郡，愍帝建兴元年，刺史王逊割建宁之新定、兴迁二县，新立平乐、三沮二县，合四县为一郡。后太守建宁董霸叛降李雄，郡县遂省。宁州北属雄，复为郡，以朱提李壮为太守。
 
　　新定县
 
　　兴迁县
 
　　平乐县
 
　　三沮县
 
　　朱提郡，本犍为南部，孝武帝元封二年置，属县四。建武后省为犍为属国。至建安二十年，邓方为都尉，先主因易名太守。属县五，户八千，去洛五千三百里。先有梓潼文齐，初为属国，穿龙池，溉稻田，为民兴利，亦为立祠。大姓朱、鲁、雷、兴、仇、递、高、李，亦有部曲。其民好学，滨犍为，号多人士，为宁州冠冕。
 
　　朱提县郡治。
 
　　堂螂县因山名也。出银、铅、白铜、杂药，有堂螂附子。
 
　　南秦县自僰道、南广有八亭道通平夷。
 
　　汉阳县有汉水，入延江。
 
　　南补蓉故都督治，有邓安远城也。
 
　　南广郡，蜀延熙中置，以蜀郡常竺为太守。蜀朝召竺入为侍中，巴西令狐衷代之。郡建九年省。元帝世，刺史王逊移朱提治郡南广。太守李钊数破雄，杀贼大剿阒初。后刺史尹奉卻郡还旧治。及雄定宁州，复置郡，以兴古太守朱提李播为太守。属县四，户千。
 
　　自僰道至朱提有水、步道。水道有黑水及羊官水，至险，难行。步道度三津，亦艰阻。故行人为语曰：“犹溪、赤木，盘蛇七曲；盘羊、乌栊，气与天通。看都濩泚，住柱呼伊。庲降贾子，左儋七里。”又有牛叩头、马搏颊阪，其险如此。土地无稻田蚕桑，多蛇蛭虎狼。俗妖巫，惑禁忌，多神祠。
 
　　南广县郡治。汉武帝太初元年置。有盐官。
 
　　临利县
 
　　常迁县
 
　　新兴县
 
　　永昌郡，古哀牢国。哀牢，山名也。其先有一妇人，名曰沙壸，依哀牢山下居，以捕鱼自给。忽于水中触有一沈木，遂感而有娠。度十月，产子男十人。后沈木化为龙，出谓沙壸曰：“若为我生子，今在乎？”而九子惊走。惟一小子不能去，陪龙坐，龙就而舐之。沙壸与言语，以龙与陪坐，因名曰元隆，犹汉言陪坐也。沙壸将元隆居龙山下。元隆长大，才武。后九兄曰：“元隆能与龙言，而黠有智，天所贵也。”共推以为王。时哀牢山下复有一夫一妇，产十女，元隆兄弟妻之。由是始有人民，皆象之，衣后著尾，臂胫刻文。元隆死，世世相继，分置小王，往往邑居，散在溪谷。绝域荒外，山川阻深，生民以来，未尝通中国也。南中昆明祖之，故诸葛亮为其国谱也。
 
　　孝武时通博南山，度兰沧水、氵耆溪，置巂唐、不韦二县。徙南越相吕嘉子孙宗族实之，因名不韦，以彰其先人恶。行人歌之曰：“汉德广，开不宾。渡博南，越兰津。渡兰沧，为他人。”渡兰沧水以取哀牢地，哀牢转衰。
 
　　至世祖建武二十三年，王扈栗遣兵乘箄船南攻鹿茤。鹿茤民弱小，将为所禽。会天大震雷，疾风暴雨，水为逆流，箄船沈没，溺死者数千人。后扈栗复遣六王攻鹿茤。鹿茤王迎战，大破哀牢军，杀其六王。牢人埋六王。夜，虎掘而食之。哀牢人惊怖，引去。扈栗惧，谓诸耆老曰：“哀牢略徼，自古以来，初不如此。今攻鹿茤，辄被天诛，中国有受命之王乎，是何天祐之明也？汉威甚神！”即遣使诣越巂太守，愿率种人归义奉贡。世祖纳之，以为西部属国。其地东西三千里，南北四千六百里。有穿胸、儋耳种，闽越濮、鸠僚。其渠帅皆曰王。
 
　　孝明帝永平十二年，哀牢抑狼遣子奉献。明帝乃置郡，以蜀郡郑纯为太守。属县八，户六万，去洛六千九百里，宁州之极西南也。有闽濮、鸠獠、僄越、裸濮、身毒之民。土地沃腴，有黄金、光珠、虎魄、翡翠、孔雀、犀、象、蚕桑、绵、绢、采帛、文绣。又有貊兽食铁，猩猩兽能言，其血可以染朱罽。有大竹名濮竹，节相去一丈，受一斛许。有梧桐木，其华柔如丝，民绩以为布，幅广五尺以还，洁白不受污，俗名曰桐华布。以覆亡人，然后服之及卖与人。有兰干细布——兰干，獠言纻也，织成文如绫锦。又有罽旄、帛叠、水精、琉璃、轲虫、蚌珠。宜五谷，出铜锡。太守著名绩者，自郑纯后，有蜀郡张化、常员，巴郡沈稚、黎彪，然显者犹鲜。
 
　　章武初，郡无太守。值诸郡叛乱，功曹吕凯奉郡丞蜀郡王伉保境六年。丞相亮南征，高其义，表曰：“不意永昌风俗敦直乃尔！”以凯为云南太守，伉为永昌太守，皆封亭侯。李恢迁濮民数千落于云南、建宁界，以实二郡。凯子祥太康中献光珠五百斤，还临本郡，迁南夷校尉。祥子元康末为永昌太守。值南夷作乱，闽濮反，乃南移永寿，去故郡千里，遂与州隔绝。吕氏世官领郡，于今三世矣。大姓陈、赵、谢、杨氏。
 
　　不韦县故郡治。
 
　　比苏县
 
　　哀牢县
 
　　永寿县今郡治。
 
　　巂唐县有周水从徼外来。
 
　　雍乡县
 
　　南涪县有翡翠、孔雀。
 
　　博南县西山高三十里，越之得兰沧水。有金沙，以火融之为黄金。有光珠穴，出光珠。有虎魄，能吸芥。又有珊瑚。
 
　　云南郡，蜀建兴三年置。属县七，户万，去洛六千三百四十三里。本云川地。有熊仓山。上有神鹿，一身两头，食毒草。有上方、下方夷。亦出桐华布。孔雀常以二月来翔，月馀而去。土地有稻田蓄牧，但不蚕桑。
 
　　云南县郡治。
 
　　叶榆县有河洲。
 
　　遂久县有绳水也。
 
　　弄栋县有无血水，水出连山。
 
　　蜻蛉县有盐官。濮水出。禺同山有碧鸡金马，光影倏忽，民多见之，有山神。汉宣帝遣谏议大夫蜀郡王褒祭之，欲致鸡马。褒道病卒，故不宣著。
 
　　其县二，别为郡。
 
　　河阳郡，刺史王逊分云南置。属县四，户千。
 
　　河阳县郡治。在河源洲上也。
 
　　下阙
 
　　梁水郡，刺史王逊分置，在兴古之盘南。
 
　　梁水县郡治。有振山，出铜。
 
　　贲古县山出银、铜、铅、锡。
 
　　西随县
 
　　兴古郡，建兴三年置。属县七，户四万，去洛五千八百九十里。多鸠僚、濮。特有瘴气。自梁水、兴古、西平三郡少谷。有桄榔木，可以作面，以牛酥酪食之，人民资以为粮。欲取其木，先当祠祀。
 
　　宛温县郡治。元鼎六年置。
 
　　律高县西有石空山，出锡；东南有雚町山，出银。
 
　　镡封县有温水。
 
　　句町县故句町王国名也。其置自濮王，姓毋，汉时受封迄今。
 
　　汉兴县
 
　　胜休县有河水也。
 
　　都唐县故名都梦县。
 
　　西平郡，刺史王逊时，爨量保盘南，逊出军攻讨，不能克。及逊薨后，寇掠州下，吏民患之。刺史尹奉重募徼外夷刺杀量，而诱降李逷，盘南平。奉以功进安西将军，封迁陵伯。乃割兴古盘南之盘江、来如、南零裙蓉为郡。以下阙
 
　　右宁州。统郡十四，县六十八。
 
　　咸熙元年，吴交趾郡吏吕兴杀太守孙谞，内附魏，魏拜兴安南将军。时南中监军霍弋表遣建宁爨谷为交趾太守，率牙门将军建宁董元、毛炅、孟干、孟通、爨熊、李松、王素等领部曲以讨之。谷未至，兴已为功曹李统所杀。
 
　　泰始元年，谷等迳至郡，抚和初附。无几，谷卒，晋更用马忠子融代谷。融卒，遣犍为杨稷代之，加绥远将军；又进诸牙门，皆杂号将军，封侯。吴交州刺史刘峻、前部督修则领军三攻稷，皆为稷所败；郁林、九真皆附稷。稷表遣将军毛炅、董元等攻合浦，战于古城，大破吴军，杀峻、则。稷因表炅为郁林太守，元为九真太守。元病亡，更以益州王素代之，数攻交州诸郡。
 
　　泰始七年春，吴主孙皓遣大都督薛珝、交州刺史陶璜帅二十万军，兴扶严恶夷合十万伐交趾。稷遣炅及将军建宁孟岳等御之，战于封溪。众寡不敌，炅等败绩，仅以身还。交趾固城自守。破败之后，众才千人，并新附可有四千，男女万馀口。陶璜围之。杜塞蹊径，救援不至，虽班粮约食，犹不供继。至秋七月，城中食尽，病饿死者大半。交趾人广野将军王约反应陶璜，以梯援外，吴人遂得入城。得稷等，皆囚之，即斩稷长史张登、将军孟通及炅，并交趾人邵晖等二千馀人。受皓诏，传稷秣陵，故梏稷及孟干、爨熊、李松四人于吴，通四远消息。稷至合浦，发病欧血死，传首秣陵，弃其尸丧于海。干、松、熊至吴，将加斩刑。或说皓：宥免干等，可以劝边将。皓原之，欲徙付临海郡。初，稷等私誓：不能死节，困辱虏手，若蒙未死，必当思求北归。稷既路死，干等恐北路转远，以吴人爱蜀侧竹弓弩，言能作之，皓转付作部为弓工。九年，干自吴逃返洛阳，松、熊为皓所杀。初，晋武帝以稷为交州刺史，大封；半道，稷城陷，或传降，故不录。干至表状，乃追赠交州刺史，封松、熊后嗣侯焉。
 
　　古城之战，毛炅手杀修则。则子允随陶璜。璜以炅壮勇，欲赦之；而允必欲求杀炅，炅亦不屈于璜。璜怒，乃裸身囚结面缚，呵曰：“晋兵贼！”炅亦烈声呵曰：“吴狗，何等为贼！”吴人生剖其腹，允割其肝，骂曰：“虏腹作贼！”炅骂不断，曰：“尚欲斩汝孙皓，汝父何死狗也！”吴人斩之。武帝闻而矜哀，即诏炅子袭爵，封诸子三人关内侯。
 
　　九真太守王素以交趾败，与董元牙门王承等欲还南中，为陶璜别将卫濮所获。功曹李祚见交趾民残害，还，遂率吏民保郡为晋。祚舅黎晃为吴将，攻伐祚不下，数遣人解喻降之。祚答曰：“舅自吴将，祚自晋臣，惟力是视矣。”邵晖子胤先为父使诣洛，拜奉车都尉。比还，晖败亡，胤依祚固守，求救南中，南中遥为之援。诸姓得世有部曲，弋遣之南征，因以功相承也。
 
　　撰曰：南域处邛、笮、五夷之表，不毛闽濮之乡，固九服之外也。而能开土列郡，爰建方州，逾博南，越兰沧，远抚西垂，汉武之迹，可谓大业。然要荒之俗，不与华同，安边抚远，务在得才。故高祖思猛士作歌，孝文想颇、牧咨嗟。斯静御之将，信王者所详择也。马、霍、王、尹，得失之际，足以观矣。交趾虽异州部，事连南中，故并志焉。



　
卷五
　

　　公孙述刘二牧志
 
　　先王命史，立典建则，经纪人伦，三材炳焕，品物章矣。然而有志之士犹敢议论于乡校之下，萏荛之人加之谣诵于林野之中。管闚瞽言，君子有采，所以综核群善，休风惟照也。公孙述、刘牧、二主之废兴存亡，《汉书》、《国志》固以详矣。统之州部，物有条贯，必申斯篇者，格之前宪：《左氏》素臣之功，王侯之载籍也，而八国之《语》作焉；五《传》渊邃，大义洋洋，圣人之微言也，而八《览》之书兴焉。苟在宜称，虽道同世出，一事身见，游精博志，无嫌其繁矣。
 
　　汉十二世孝平皇帝，帝祚短促，国统三绝，孝元后兄子、安汉公、新都侯魏郡王莽篡盗称天子。改天下郡守为卒正，又改蜀郡为导江；迁故中散大夫、茂陵公孙述字子阳为导江卒正，治临邛。而刘辟起兵广汉，更始刘圣公在南阳，蜀欲应之。会宗成、垣副、王岑等作乱，述率吏民拒御之，所在讨破，作围守防遏逸越，斩首万计，遂据成都，威有巴、汉。政治严刻，民不为非。更始诛王莽，都关中，为赤眉贼所败。
 
　　建武元年，世祖光武皇帝即位河北。述梦人谓己曰：“八厶子系，十二为期。”述以语妇，妇曰：“朝闻道，夕死尚可，何况十二乎！”会夏四月，龙出府殿前，以为瑞应，述遂称皇帝，号大成，建元龙兴。以莽尚黄，乃服色尚白，自以兴西方，为金行也。以功曹李熊为大司徒，巴郡任满为大司空，弟恢为太尉。具置百官，造十层赤楼射兰船。改益州为司隶，蜀郡为成都尹。时世祖方平河北，而荆邯、延牙并归述，尽有益州。置铁钱官，废铜钱，百姓货卖不行。蜀中童谣曰：“黄牛白腹，五铢当复。”谓莽黄牛，述为白腹；五铢，汉钱，言汉当复也。故主簿李隆、常少数谏述归帝称藩，述不纳。天水隗嚣亦据陇连述。蜀土清晏，述乃移檄中国，称引图纬以惑众。世祖报曰：“《西狩获麟谶》曰‘乙子卯金’，即以未岁授刘氏，非西方之守也。‘光废昌帝，立子公孙’，即霍光废昌邑王，立孝宣帝也。黄帝姓公孙，自以土德，君所知也。‘汉家九百二十岁以蒙孙亡，受以丞相，其名当涂高’，‘高’岂君身耶？吾自继祖而兴，不称受命。求汉之断，莫过王莽。近张满作恶，兵围得之，叹曰：‘为天文所误！’恐君复误也。”又使述旧交马援喻述，述不从。
 
　　荆邯说述曰：“昔汤以七十里王天下，文王方百里臣诸侯。其次，汉祖败而复征，伤瘳复战，故能禽秦亡楚，以弱为强。况今地方数千，杖戟百万，天下之心，未有所归。不东出荆门，北陵关陇，与之进取，则王业不全，子孙不久安也。”述悦之，乃出军荆门、陈仓，欲震荡秦、楚。多改易郡县，分封子弟，淫恣过度。然国富民殷，户百馀万。世祖未遑加兵，与述及隗嚣书，辄署“公孙皇帝”。
 
　　七年，嚣背汉降述，述封为王，厚资给之。十年，世祖命大司马吴汉与大司徒邓禹讨嚣，平陇右。述闻而恶之。城东素有秦时空仓，述更名白帝仓，使人宣言白帝仓暴出米巨万。公卿以下及国人就视之，无米。述曰：“仓去此数里，虚妄如此；隗王在数千里外，言破坏，真不然矣。”
 
　　十一年，世祖命征南大将军岑彭自荆门溯江征述。又遣中郎剿愦歙及述旧交马援奉诏喻述。隆、少谏，令服从。述怒曰：“自古来有降天子乎！”尚书解文卿，大夫郑文伯初亦谏，述系之暴室六年，二子幽死。自是莫有言者。
 
　　彭破述荆门关及沔关，径至彭亡。述使刺客刺杀彭。由是改彭亡曰平无，言无贼也。又使刺客刺杀歙于武都。世祖重遣吴汉与刘尚征述，又遣臧宫从斜谷道入。述使妹婿延牙距宫，大司徒谢丰距汉，连战辄北。汉到城下，军其江桥，及其少城。丰在广都，牙腋晒成都。述谓曰：“事当奈何？”牙对曰：“男儿贵死中求生，败中求成，无爱财物也。”述乃大发金帛，开门募兵，得五千馀人，以配牙。牙告汉战，因伪遣鼓角麾帜渡市桥，汉兵争观，牙因放奇兵击汉，大破之。汉溺水，缘马尾至盎底得出。后宫兵已至北门，述复城守。占书曰：“虏死城下”。述以为汉等是“虏”，乃自出战。述当汉，牙当宫，大战。牙杀宫兵数百，三合三胜，士卒气骄。汉益鼓之，自旦至日中，饥不得食，倦不得息。日昃后，述兵败。汉骑士高午以戟刺述，中头，即坠马，叩心者数十。人都知是述，前取其首。牙等怅然还城。吏民穷急，即夜开门出降。汉尽诛公孙氏及牙等诸将帅二十馀人，放兵大掠，多所残害。是岁，十二年也。
 
　　汉搜求隐逸，旌表忠义。以述臣常少、李隆忠谏，发愤病死，表更迁葬，赠以汉卿官；蜀郡王皓、王嘉、广汉李业刎首死节，表其门闾；犍为朱遵绊马死战，赠以将军，为之立祠；费贻、任永、冯信等闭门素隐，公车特徵；文齐守义益州，封为列侯；董钧习礼明经，贡为博士；程乌、李育本有才干，擢而用之。于是西土宅心，莫不凫藻。
 
　　建武十八年，刺史、郡守抚恤失和，蜀郡史歆怨吴汉之残掠蜀也，拥郡自保。世祖以天下始平，民未忘兵，而歆唱之，事宜必克，复遣汉平蜀，多行诛戮。世祖诮让于汉，汉深陈谢。自是守藩供职，自建武至乎中平，垂二百载，府盈西南之货，朝多华岷之士矣。
 
　　汉二十二世孝灵皇帝政治衰缺，王室多故。太常竟陵刘焉字君朗建议言：刺史太守货赂为官，割剥百姓，以致离叛。可选清名重臣以为牧伯，镇安方夏。焉内求州牧以避世难。侍中广汉董扶私于焉曰：“京都将乱，益州分野有天子气。”焉惑之，意在益州。会刺史河南郤俭赋敛繁扰，流言远闻，而并州杀刺史张壹，凉州杀刺史耿鄙，焉议得行。汉帝将徵俭加刑，以焉为监军使，寻领益州牧。董扶亦求为蜀郡属国都尉。太仓令巴郡赵韪去官，从焉来西。
 
　　中平五年，益州黄巾逆贼马相、赵祗等聚众绵竹，杀县令李升，募疲役之民，一二日中得数千人。遣王饶、赵播等进攻雒城，杀刺史俭，并下蜀郡、犍为，旬月之间，破坏三郡。相自称天子，众以万数。又别破巴郡，杀太守赵部。州从事贾龙素领家兵，在犍为之青衣，率吏民攻相，破灭之，州界清净。龙乃选吏卒迎焉。焉既到州，移治绵竹，抚纳离叛，务行小惠。时南阳、三辅民数万家避地入蜀，焉恣饶之，引为党与，号“东州士”。遣张鲁断北道。枉诛大姓巴郡太守王咸、李权等十馀人以立威刑。前后左右部司马拟四军，统兵，位皆二千石。
 
　　汉献帝初平二年，犍为太守任岐与贾龙恶焉之阴图异计也，举兵攻焉，烧成都邑下。焉御之，东州人多为致力，遂克岐、龙。焉意渐盛，乃造乘舆车服千馀，僣拟至尊。焉长子范为左中郎将，仲子诞治书御史，季子璋奉车都尉，皆从献帝在长安，惟叔子别部司马瑁随焉。焉闻相者相陈留吴懿妹当大贵，为瑁聘之。荆州牧山阳刘表上焉有“子夏在西河疑圣人”论，帝遣璋晓谕焉，焉留璋不遣反。四年，征西将军马腾自郿与焉、范通，谋袭长安，治中从事广汉王商亟谏不从。谋泄，范、诞受诛。议郎河南庞羲以通家将范、诞诸子入蜀。而天火烧焉车乘荡尽，延及民家。
 
　　兴平元年，焉徙治成都。既痛二子，又感祅灾，疽发背卒。州帐下司马赵韪、治中从事王商等贪璋温仁，共表代父。京师大乱，不能更遣，天子除璋监军使者，领益州牧；以韪为征东中郎将，率众征刘表。
 
　　璋字季玉，既袭位，懦弱少断。张鲁稍骄于汉中，巴夷杜濩、朴胡、袁约等叛诣鲁。璋怒，杀鲁母、弟，遣和德中郎将庞羲讨鲁，不克。巴人日叛，乃以羲为巴郡太守，屯阆中御鲁。羲以宜须兵卫，辄召汉昌賨民为兵。或构羲于璋，璋与之情好携隙。赵韪数进谏，不从，亦恚恨也。
 
　　建安五年，赵韪起兵数万，将以攻璋，璋逆击之。明年，韪破败。羲惧，遣吏程郁宣旨于郁父汉昌令畿，索益賨兵。畿曰：“郡合部曲，本不为乱，纵有谗谀，要在尽诚，遂怀异志，非所闻也。”羲令郁重往，畿曰：“我受牧恩，当为尽节；汝自郡吏，宜念效力；不义之事，莫有二意。”羲恨之，使人告曰：“不从太守，家将及祸！”畿曰：“昔乐羊食子，非无父子之恩，大义然也。今虽羹子，畿饮之矣！”羲乃厚谢于璋。璋善畿，迁为江阳太守。
 
　　十年，璋闻曹公将征荆州，遣中郎将河内阴溥致敬。公表加璋振威将军，兄瑁平寇将军。十二年，璋复遣别驾从事蜀郡张肃送叟兵三百人，并杂御物。公辟肃为掾，拜广汉太守。十三年，仍遣肃弟松为别驾诣公。公时已定荆州，追刘主，不存礼松；加表望不足，但拜越巂苏示令，松以是怨公。会公军不利，兼以疫病，而刘主寻取荆州。松还，疵毁曹公，劝璋自绝，因说璋曰：“刘豫州，使君之肺腑，更可与通。”时扶风法正，字孝直，留客在蜀，不见礼，恨望；松亦以身抱利器，忖璋不足与有为，常与正窃叹息。松举正可使交好刘主，璋从之，使正将命。正佯为不得已，行。又遣正同郡孟达将兵助刘主守御。前后赂遗无限。
 
　　十六年，璋闻曹公将遣司隶校尉锺繇伐张鲁，有惧心。松进曰：“曹公兵强，无敌天下，若因张鲁之资以向蜀土，谁能御之者乎？”璋曰：“吾固忧之，而未有计。”松对曰：“刘豫州，使君之宗室，而曹公之深雠也，善用兵，使之伐鲁，鲁必破；破鲁则益州强，曹公虽来，无能为也。且州中诸将庞羲、李异等，皆恃功骄豪，欲有外意；不得豫州，则敌攻其外，民叛于内，必败之道也。”璋然之，复遣法正迎刘主。主簿巴西黄权谏曰：“左将军有骁名，今请到，欲以部曲遇之，则不满其心；欲以宾客待之，则一国不容二君。客有太山之安，则主有累卵之危。”璋不听。从事广汉王累倒悬于州门，以死谏璋，璋一无所纳。正既宣旨，阴献策曰：“以明将军之英才，乘刘牧之懦弱；张松，州之股肱，以响应于内；然后资益州之富，凭天设之险，以此成帝业，犹反手也。”刘主大悦，乃留军师中郎将诸葛亮、将军关羽、张飞镇荆州，率万人溯江西上。璋初敕所在供奉，入境如归。刘主至巴郡，巴郡严颜拊心叹曰：“此所谓独坐穷山、放虎自卫者也！”刘主由巴水达涪，璋往见之。松复令正白刘主曰：“今因此会，便可执璋，则将军无用兵之劳，坐定一州也。”军师中郎将襄阳庞统亦言之。刘主曰：“此大事也。初入他国，恩信未著，不可仓卒。”欢饮百馀日。璋推刘主行大司马、司隶校尉；刘主推璋行镇西大将军，领牧如故。益刘主兵，使伐张鲁；又令督白水军，并三万军，车甲精实，而别。璋还州。刘主次葭萌，厚树恩德，以收众心。
 
　　十七年，曹公征吴。吴主孙权呼刘主自救。刘主贻璋书曰：“孙氏与孤，本为唇齿。今乐进在清泥与关羽相拒，不往赴救，进必大克，转侵州界，其忧有甚于鲁。鲁自守之贼，不足虑也。”求益万兵及资实。璋但许四千，他物半给。张松书与刘主及法正曰：“今大事垂可立，如何释此去乎！”松兄广汉太守肃惧祸及己，白璋，露松谋，璋杀松。刘主叹曰：“君矫杀吾内主乎！”嫌隙始构。璋敕诸关守不内刘主。庞统说曰：“阴选精兵，昼夜兼行，径袭成都。璋既不武，又素无豫备，一举而定，此上计也。杨怀、高沛，璋之名将，各仗强兵，据守关头，数有笺谏璋遣将军还。将军遣与相闻，说当东归，并使速装。二子既服将军名，又嘉将军去，必乘轻骑来见。将军因此执之，进取其兵，乃向成都，此中计也。退还白帝，连引荆州，徐还图之，此下计也。”刘主然其中计，即斩怀等；遣将黄忠、卓膺、魏延等勒兵前行。梓潼令南阳王连固城坚守，刘主义之，不逼攻也。进据涪城。置酒作乐，谓庞统曰：“今日之会，可谓乐矣！”统对曰：“伐人之国，而以为欢，非仁者也。”刘主曰：“武王伐纣，前歌后舞，岂非仁也？”统退出，刘主寻请还，谓曰：“向者之谈，阿谁为失？”统曰：“君臣俱失。”
 
　　十八年，璋遣将刘璝、冷苞、张任、邓贤、吴懿等拒刘主于涪，皆破败，还保绵竹。懿诣军降，拜讨逆将军。初，刘主之南伐也，广汉郑度说璋曰：“左将军县军袭我，众不满万，百姓未附，野谷是资。计莫若驱巴西、梓潼民内涪川以南，其仓廪野谷，一皆烧除，高垒深沟，静以待之。彼请战不许，久无所资，不过百日，必禽矣。”先主闻而恶之。法正曰：“璋终不能用，无所忧也。”璋果谓群下曰：“吾闻拒敌以安民，未闻动民以避敌。”绌度不用。故刘主所至有资。进攻绵竹。璋复遣护军南阳李严、江夏费观等督绵竹军。严、观率众降，同拜裨将军。进围璋子循于雒城。
 
　　十九年，关羽统荆州事，诸葛亮、张飞、赵云等溯江降下巴东，入巴郡。巴郡太守巴西赵筰拒守，飞攻破之，获将军严颜，谓曰：“大军至，何以不降，而敢逆战？”颜对曰：“卿等无状，侵夺我州。我州但有断头将军，无降将军也！”飞怒曰：“牵去斫头！”颜正色曰：“斫头便斫，何为怒也！”飞义之，引为宾客。赵云自江州分定江阳、犍为，飞攻巴西，亮定德阳。巴西功曹龚谌迎飞。璋帐下司马蜀郡张裔距亮，败于陌下，裔退还。
 
　　夏，刘主克雒城，与飞等合围成都。而偏将军扶风马超率众自汉中请降，刘主遣建宁督邮李恢迎超，超径至。璋震恐。所署蜀郡太守汝南许靖将逾城出降，璋知，不敢诛。被围数十日，城中有精兵三万，谷支二年，众咸欲力战，璋曰：“父子在州二十馀年，无恩德以加百姓；攻战三年，肌膏草野，以璋故也，何以能安！”遂遣张裔奉使诣刘主，刘主许裔礼其君而安其民。刘主又遣从事中郎涿郡简雍说璋。璋素雅敬雍，遂与同舆而出降。吏民莫不歔欷涕泣。刘主复其所佩振威将军印绶，还其财物，迁璋于南郡之公安。吴主孙权之取荆州也，以璋为益州刺史。刘主东征，璋于吴卒也。
 
　　撰曰：公孙述藉导江之资，值王莽之虐，民莫援者，得跨巴、蜀；而欺天罔物，自取灭亡者也。然妖梦告终，期数有极，奉身归顺，犹可以免；而矜愚遂非，何其顽哉！刘焉器非英杰，图射侥幸；璋才非人雄，据土乱世，其见夺取，陈子以为非不幸也。昔齐侯嗤晋、鲁之使，旋蒙易乘之困；魏君贱公叔之侍人，亦受割地之辱。量才怀远，诚君子之先略也。观刘璋、曹公之侮慢法正、张松，二憾既徵，同怨相济，或家国覆亡，或三分天下。古人一馈十起，辍沐挥洗，良有以也。



　
卷六
　

　　刘先主志
 
　　先主讳备，字玄德，涿郡涿县人，汉景帝子中山靖王胜后也。胜子贞，元朔二年封涿郡陆成侯，因家焉。祖父雄，察孝廉，为东郡范令。父弘，早亡。
 
　　先主幼孤，与母贩履织席自业。舍东南角篱上有桑树生，高五丈馀，遥望童童如车盖，人皆异之，或谓当出贵人。先主少时与宗中诸儿戏于树下，言：“吾必乘此羽葆盖车！”叔父子敬谓曰：“汝勿妄言，灭吾门也！”年十五，母遣行学，与宗人刘德然、辽西公孙瓒俱事故九江太守同郡卢子干。德然父元起常资给先主，与德然等。元起妻曰：“各自一家，何能常尔！”元起曰：“宗中有此儿，非常人也。”而瓒深与先主善，瓒年长，先主兄事之。喜狗马、音乐、美衣服。长七尺五寸，垂臂下膝，顾自见耳。能下人，喜怒不形于色。善交结豪侠，少年争附之。中山大商张世平、苏双等见而奇之，多与之金，先主由是得合徒众。河东关羽云长、同郡张飞益德并以壮烈为御侮。先主与二子寝则同床，食则共器，恩若弟兄，然于稠人广众中侍立终日。
 
　　中平元年，从校尉邹靖讨黄巾贼有功，除安喜尉。求谒督邮，不得，乃入，缚执之，杖二百，以绶系督邮头颈著马枊柱，委官亡命。顷之，应大将军何进募，有功；彻嚷密丞。后为高唐尉，迁为令。瓒为中郎将，表先主为别部司马，拒冀州牧袁绍。数有战功，守平原令，进领平原相。郡民刘平耻为之下，使客刺之。客服其德，告之而去。北海相鲁国孔融为黄巾贼所围，使太史慈求救于先主。先主曰：“孔文举闻天下有刘备乎！”以兵救之。广陵太守下邳陈登元龙，太尉球孙也，有隽才，轻天下士，谓功曹陈矫曰：“闺门雍穆，有德有行，吾敬陈元方父子；冰清玉洁，有德有言，吾敬华子鱼；博闻强志，奇伟卓荦，吾敬孔文举；雄姿杰出，有王霸之略，吾敬刘玄德。名器尽此。”徐州牧陶谦表先主为豫州刺史。谦病笃，谓别驾东海麋竺曰：“非刘备不能安此州也。”谦卒，竺率州人迎先主，先主未许。陈登进曰：“今汉室陵迟，海内倾覆，立功立事在今日。鄙州殷富，户口百万，欲屈使君抚临州事。”先主曰：“袁公路近在寿春，此君四世五公，海内所归，可以州与之。”登曰：“公路骄豪，非治乱之主。今欲为使君合步骑十万，上可以匡主济民，成五霸之业；下可以割地守境，书功于竹帛。若使君不见听许，登亦未敢听使君也。”孔融谓先主曰：“袁术岂忧国忘家者耶？冢中枯骨，何足介意！今日之事，百姓与能，天与不取，悔不可追。”先主遂领徐州牧。
 
　　建安元年，曹公表为镇东将军，封宜城亭侯。先主与袁术相拒，而下邳守将曹豹叛，为吕布所取。先主失妻子，转军海西。麋竺进妹为夫人，及客奴二千，金银宝货资之。先主因而获振。连和于布，布还其妻子。先主众万馀，移军小沛。布恶之，自攻先主，先主归曹公。公以为豫州牧，益其军，使伐布。失利，布将高顺复虏先主妻子送布。公使夏侯惇助先主，不能克。
 
　　三年，公自征布，生禽之。布曰：“使布为明公将骑，天下不足定也。”公有疑色。先主曰：“公待布能如丁建阳、董太师乎？”公颔之。布目先主曰：“大耳儿最叵信者也！”遂杀布。先主还得妻子，从公还许，为左将军。顾泷之甚重，出则同舆，坐则同席。又拜关羽、张飞，皆中郎将。公谋臣程昱、郭嘉劝公杀先主，公虑失英豪望，不许。
 
　　袁术自淮南欲经徐州北就袁绍，公遣先主率军要击术。未至，术病死。先主未出时，献帝舅车骑将军董承受帝衣带中密诏，当杀公。承先与先主及长水校尉种辑、将军吴子兰、王子服等同谋，以将行，未发。公从容谓先主曰：“天下英雄，惟使君与操。本初之徒，不足数也。”先主方食，失匕箸。会天震雷，先主曰：“圣人言‘迅雷风烈必变’，良有以也。一震之威，乃至于此也！”公亦悔失言。先主还解，公使觇之，见其方披葱，使厮人为之，不端正，举杖击之。公曰：“大耳翁未之觉也。”其夜，先主急东行，昱、嘉复言之，公驰使追之，不及。先主遂杀徐州刺史车胄以叛，留关羽行下邳太守事，身还小沛。而承等谋泄受诛。
 
　　先主众数万，遣从事北海孙乾自结于袁绍。公遣将军刘岱、王忠击之，不克。五年，公东征先主。先主败绩，妻、子及关羽见获。先主奔青州，刺史袁谭奉迎道路，驰以白父绍，绍身出邺二百里与先主相见。公壮羽勇锐，拜偏将军。初，羽随先主从公围吕布于濮阳。时秦宜禄为布求救于张杨，羽启公：“妻无子，下城，乞纳宜禄妻。”公许之。及至城门，复白。公疑其有色，自纳之。后先主与公猎，羽欲于猎中杀公。先主为天下惜，不听。故羽常怀惧。公察其神不安，使将军张辽以情问之。羽叹曰：“吾极知曹公待我厚，然吾受刘将军恩，誓以共死，不可背之。要当立效以报曹公。”公闻而义之。是岁，绍征官渡，遣枭将颜良攻东郡太守刘延于白马。公使辽、羽为先锋。羽望见良麾盖，策马刺良于万众中，斩其首还，绍将莫敌，遂解延围。公即表封羽汉寿亭侯，重加赏赐。羽尽封其物，拜书告辞而归先主。左右欲追之，公曰：“彼各有主。”
 
　　先主说绍南连荆州牧刘表，绍遣将其本兵至汝南。公使将蔡杨击之。先主谓曰：“吾势虽不便，汝等百万来，未如吾何；曹孟德单车来，吾自去。”杨等必战，为先主所杀。
 
　　公既破绍，自南征汝南。先主遣麋竺、孙乾诣刘表。表郊迎之，待以上宾，使屯新野。颍川徐元直致琅琊诸葛亮，曰：“孔明，卧龙也，将军愿见之乎？”先主曰：“君与俱来。”庶曰：“此人可就见，不可屈致也。”先主遂造亮，凡三。因屏人曰：“汉室倾颓，奸臣窃命，主上蒙尘。孤不度德量力，欲信大义于天下；而智术浅短，遂用猖蹶。至于今日，志犹未已。君谓计将安出？”亮对曰：“自董卓以来，豪杰并起，跨州连郡，不可胜数。曹操比于袁绍，则名微而众寡，然遂能克绍，以弱为强，虽云天时，抑人谋也。今操已拥百万之众，挟天子而令诸侯，此诚不可与争锋也。孙权据有江东，已历三世，国险而民附，贤能为之用，此可以为援，而不可图也。荆州北据汉沔，利尽南海，东连吴、会，西通巴、蜀。此用武之国，而其主不能守，殆天所以资将军也。益州险塞沃野，天府之土，高祖因之以成帝业。刘璋闇弱，张鲁在北，国富民殷而不知恤，贤能之士，思得明君。将军既帝室之胄，信义著于四海，总揽英雄，思贤如渴。若跨有荆、益，保其险阻，西和诸戎，南抚夷、越，结好孙权，内修政理；天下有变，命一上将将荆州之军以向宛、洛，将军身率益州之众出于秦川，天下孰不箪食壶浆以迎将军者乎！如此，则霸业可成，汉室可兴矣。”先主曰：“善。”与亮情好日密，自以为犹鱼得水也。
 
　　十三年，表卒，少子绻犬位。曹公南征，琮遣使请降。先主屯樊，不知曹公卒至；至宛，先主乃知，遂将其众去。比到当阳，众十馀万人，车数千两，日行十馀里。别遣关羽乘船会江陵。或谓先主曰：“宜速行。虽拥大众，被甲者少，曹公军至，何以御之？”先主曰：“夫济大事，以人为本，今人归吾，何忍弃之！”公以江陵有军实，恐先主据之，乃释辎重，以轻骑五千追先主，一日一夜行三百里，及于当阳之长阪。先主弃妻子，与诸葛亮、张飞等数十骑走。公尽获其民众，急追先主。张飞据水断桥，横马按矛曰：“我，张益德也，可来决死！”公徒乃止。先主斜趣汉津，適与羽船会；而赵云身抱先主弱子后主，及拥先主甘夫人，相及济沔。亮曰：“事急矣！请奉命求救于孙将军。”时权军柴桑，既服先主大名，又悦亮奇雅，即遣周瑜、程普水军三万助先主拒曹公，大破公军于赤壁，焚其舫舟。公引军北归。
 
　　先主以刘表长子江夏太守琦为荆州刺史。先主南平四郡。武陵太守金旋、长沙太守韩玄、桂阳太守赵范、零陵太守刘度皆降。庐江雷绪率部曲数万口稽颡。琦病死，先主领荆州牧，治公安。孙权进妹，恩好绸缪。以亮为军师中郎将，督南三郡事；以关羽为荡寇将军，领襄阳太守，住江北；张飞为征虏将军，宜都太守。初，先主之败东走也，径往鄂，无土地。关羽责之曰：“早从猎中言，无今日。”先主曰：“安知此不为福也？”及得荆州，复有人众。
 
　　孙权遣使求共伐蜀，又曰：“雅愿以隆，成为一家。诸葛孔明母、兄在吴，可令相并。”主簿殷观曰：“若为吴先驱，大事去矣。今但可赞之，言新据诸郡，未可以动，彼必不越我而有蜀也。”先主乃报曰：“益州不明，得罪左右。庶几将军高义，上匡汉朝，下辅宗室。若必寻干戈，备将放发于山林，未敢闻命。”权果辍计。迁观别驾。
 
　　十六年，益州牧刘璋遣法正迎，遂西入益州。
 
　　建安十九年，先主克蜀。蜀中丰富盛乐，置酒大会，飨食三军。取蜀城中民金银颁赐将士，还其谷帛。赐诸葛亮、法正、关羽、张飞金五百斤、银千斤，钱五千万、锦万匹，其馀各有差。以亮为军师将军，署左将军府事，正扬武将军、蜀郡太守，关羽督荆州事，张飞为巴西太守，马超平西将军，不用许靖。法正说曰：“有获虚誉而无实者，靖也。然其浮名称播海内，人将谓公轻士。”乃以为长史。庞羲为司马，李严为犍为太守，费观为巴郡太守。徵益州太守南郡董和为掌军中郎将，巴郡太守汉嘉王谋为别驾，广汉彭羕为治中。辟零陵刘巴为西曹掾，广汉长黄权为偏将军。于是亮为股肱，正为谋主，羽、飞、超为爪牙，靖、羲及麋竺、简雍、孙乾、山阳伊籍为宾友。和、严、权，本刘璋所授用也；吴懿、费观，璋之婚亲也；彭羕，璋所排摈也；刘巴，己所宿恨也；皆处之显位，尽其器能，有志之士，无不竞劝。
 
　　群下劝先主纳刘瑁妻，先主嫌其同族。法正曰：“论其亲疏，何与晋文之于子圉乎！”从之。正既临郡，睚眦之怨，一餐之惠，无不报复。或谓诸葛亮曰：“法正于蜀郡太纵横，将军宜启主公。”亮曰：“主公之在公安也，北畏曹操之强，东惮孙权之逼，内虑孙夫人兴变于肘腋之下。孝直为辅翼，遂翻飞翱翔，不可复制。如何禁正使不得行其志也？”孙夫人才捷刚猛，有诸兄风，侍婢百人，皆仗剑侍立。先主每下车，心常凛凛。正劝先主还之。
 
　　二十年，孙权使报先主，欲得荆州。先主报曰：“吾方图凉州，凉州定，以荆州相与。”孙权怒，遣吕蒙袭夺长沙、零陵、桂阳三郡。先主下公安，令关羽下益阳。会曹公入汉中，张鲁走巴西，黄权进曰：“若失汉中，则三巴不振，此割蜀人股臂也。”于是先主与吴连和，分荆州：江夏、长沙、桂阳东属；南郡、零陵、武陵西属。引军还江州。以权为护军迎鲁，鲁已北降曹公。权破公所署三巴太守杜濩、朴胡、袁约等。公留征西将军夏侯渊、益州刺史赵颙及张郃守汉中，公东还。郃数犯掠巴界，先主令张飞等进军宕渠之蒙头拒郃，相持五十馀日。飞从他道邀郃战于阳石，遂大破郃军。郃失马，缘山，独与麾下十馀人从间道还南郑也。
 
　　二十一年，先主还成都。
 
　　二十二年，蜀郡太守法正进曰：“曹操一举降张鲁，定汉中，不因此势以图巴、蜀，而留渊、郃，身遽北还，非智不逮，力不足，将内有忧逼耳。今算渊、郃才略不胜吾将率，举众往讨，则必可擒。天以与我，时不可失也。”先主从之，以问儒林校尉巴西周群。群对曰：“当得其地，不得其民；若出偏军，必不利。”先主遂行。诸葛亮居守，足食足兵也。
 
　　二十三年，先主急书发兵。军师亮以问从事犍为杨洪，洪对曰：“汉中，蜀之咽喉，存亡之机，若无汉中，则无蜀矣。此家门之祸，男子当战，女子当运，发兵何疑！”亮以法正从行，白先主，以洪领蜀郡太守，后遂即真。初，洪为犍为太守李严功曹，去郡数年，已为蜀郡，严故在职；而蜀郡何祗为洪门下书佐，去郡数年，已为广汉太守，洪故在官。是以西土咸服亮能揽拔英秀也。后洪、祗俱会亮门下，洪谓祗曰：“君马何驶？”祗对曰：“故吏马不为驶，明府马不进耳。”
 
　　二十四年，先主定汉中，斩夏侯渊。张郃率吏民内徙。先主遣将吴兰、雷同入武都，皆没。乃举群茂才。时州后部司马张裕亦知占术，坐漏言，言先主得蜀，寅卯之间当失，汉凶年在庚子，诛。曹公为魏王，王西征，闻法正策，曰：“固知玄德不辨此。”又曰：“吾收奸雄略尽，独不得正邪！”
 
　　群下上先主为汉中王，大司马。以许靖为太傅，法正为尚书令，零陵赖恭为太常，南阳黄柱为光禄勋，王谋为少府，武陵廖立为侍中，关羽为前将军，张飞为右将军，马超为左将军，皆假节钺。又以黄忠为后将军，赵云翊军将军。其馀各进官号。军师诸葛亮曰：“黄忠名望本非关、张、马超之伦也。今张、马在近，亲见其功，犹可喻指；关遥闻之，恐必不悦。”先主曰：“吾自解之。”时关羽自江陵围曹仁于樊城，遣前部司马犍为费诗拜假节。羽怒曰：“大丈彬终不与老兵同列！”不肯受拜。诗谓曰：“昔萧、曹与高祖幼旧，陈、韩亡命后至，论其班爵，韩最居上，未闻萧、曹以此为怨。今王以一时之功隆崇于汉升，意之轻重宁当与君侯齐乎？王与君侯譬犹一体，祸福同之。愚谓君侯不宜计官号之高下，爵禄之多少也。”羽即受拜。初，羽闻马超来降，素非知故，书与诸葛亮问其人材。亮知羽忌前，答曰：“孟起，黥、彭之徒，一世之杰，当与益德并驱争先，犹不如髯之绝伦也。”羽省书忻悦，以示宾客。羽美鬓髭，故亮称云“髯”也。羽臂尝中流矢，每天阴疼痛，医言矢锋有毒，须破臂刮毒，患乃可除。羽即伸臂使治。时適会客，臂血流离，盈于盘器，而羽引酒割炙，言笑自若。
 
　　魏王遣左将军于禁督七军三万人救樊，汉水暴长，皆为羽所获。又杀魏将庞德，威震华夏。魏王议徙许都以避其锐。而孙权袭江陵，将军傅士仁、南郡太守麋芳降吴。羽久不拔城，魏右将军徐晃救樊，羽退还，遂为孙权所杀。吴尽取荆州，以刘璋为益州牧，驻姊归。是岁，尚书令法正卒，谥曰翼侯。以尚书刘巴为尚书令。
 
　　二十五年春正月，魏武王薨，嗣王丕即位，改元延康。蜀传闻汉帝见害，先主乃发丧制服，追谥曰孝愍皇帝。所在并言众瑞。故议郎阳泉亭侯刘豹、青衣侯向举、偏将军张裔、黄权、大司马属阴纯、别驾赵笮，治中杨洪、从事祭酒何宗、议曹从事杜琼、劝学从事张爽、尹默、谯周等上言：“河洛符验，孔子所甄。《洛书甄耀度》曰：‘赤三日德昌，九世会备，合为帝际。’《洛书宝号命》曰：‘逃谌帝道备称皇’。”又言：“周群父未亡时，数言西南有黄气，立数十丈，而景云祥风从璇玑下来应之。如《图》《书》，必有天子出。方今大王应际而生，与神合契，愿速即洪业，以宁海内。”先主未许。冬，魏王丕即皇帝位，改元黄初，汉献帝逊位为山阳公。
 
　　章武元年，魏黄初二年也。春，太傅许靖、安汉将军麋竺、军师将军诸葛亮、太常赖恭、光禄勋黄柱、少府王谋等乃劝先主绍汉绝统，即帝号。先主不许。亮进曰：“昔吴汉、耿弇等劝世祖即帝位，世祖辞让。耿纯进曰：‘天下英雄喁喁，冀有所望。若不从议者，士大夫各归求主，无从公也。’世祖感之。今曹氏篡汉，天下无主，大王绍世而起，乃其宜也。士大夫随大王久勤苦者，亦欲望尺寸之功如纯言耳。”先主乃从之。亮与博士许慈、议郎孟光建立礼仪，择令辰。费诗上疏曰：“殿下以曹操父子逼主篡位，故乃羁旅万里，纠合士众，将以讨贼。今大敌未克，而先自立，恐人疑惑。昔高祖与楚约，先破秦者王，及屠咸阳，获子婴，犹推让；况今殿下未出门，便欲自立。愚臣诚不为殿下取也。”朝廷左迁诗部永昌从事。
 
　　夏四月丙午，先主即帝位，大赦，改元章武。以诸葛亮为丞相，假节，录尚书事；许靖为右司徒；张飞车骑将车，领司隶校尉，叫掴西乡侯；马超骠骑将军，领凉州刺史，封斄乡侯，北督临沮；偏将军吴懿为关中都督；进魏延镇北将军；李严辅汉将军，襄阳马良为侍中，杨仪为尚书，蜀郡何宗为鸿胪。立宗庙，祫祭高皇帝、世祖光武皇帝。五月辛巳，立皇后吴氏——吴懿妹，刘璋兄瑁妻也。子禅为皇太子。六月，立子永为鲁王，理为梁王。
 
　　先主将东征以复关羽之耻，命张飞率巴西万兵，将会江州。飞帐下将张达、范彊杀飞，持其首奔吴。初，飞、羽勇冠三军，俱称万人之敌。羽善待小人，而骄士大夫；飞爱敬君子而不恤小人，是以皆败。先主常戒之曰：“卿刑杀过差，鞭挞健儿，令在左右，此取祸之道。”飞不悟，故败。先主闻飞营军都督之有表也，曰：“噫，飞死矣！”命丞相亮领司隶校尉。
 
　　秋七月，先主东伐。群臣多谏，不纳。广汉秦宓上陈天时必无其利，先主怒，絷之于理。孙权送书请和，先主不听。吴将陆议、李异、刘阿等军至姊归，左右领军南郡冯习、陈留吴班自建平攻破异等，军次姊归。武陵五溪蛮夷遣使请兵。
 
　　二年春正月，先主军姊归，吴班、陈戒等水军屯夷陵，夹江东西岸。二月，将进，黄权谏曰：“吴人悍战，而水军顺流，进易退难。臣请为先驱以尝寇，陛下宜为后镇。”先主不从，以权为镇北将军，督江北军。先主连营稍前，军于夷道猇亭。遣侍中马良经佷山安慰五溪蛮夷。
 
　　夏六月，黄气见，自姊归十馀里中，广十馀丈。后十数日，与吴人战，先主败绩，冯习及将张南皆死。先主叹曰：“吾之败，天也！”委舟舫由步道还鱼复。将军义阳傅彤为后殿，兵众死尽，彤气益烈。吴将喻令降，彤骂曰：“吴狗，何有汉将军降者！”遂战死。从事祭酒程畿独溯江退，众曰：“后追以至，宜解舫轻行。”畿曰：“吾在军，未习为敌走，况从天子乎！”亦见杀。黄权偏军孤绝，遂北降魏。李异、刘阿等踵蹑先主，屯南山。先主改鱼复曰永安。丞相亮闻而叹曰：“法孝直若在，则能制主上使不东行；既复东行，必不颠危矣！”
 
　　八月，司徒靖卒。是岁，骠骑将军马超亦卒，临没上疏曰：“臣宗门二百馀口，为孟德所诛略尽，唯从弟岱当为微宗血食之系，深讬陛下。”岱官至平北将军。拜彤子佥左中郎将。
 
　　冬十月，诏丞相亮营南北郊于成都。孙权闻先主在白帝，甚惧，遣使请和。先主使太中大夫南阳宗玮报命。十有一月，先主寝疾。十有二月，汉嘉太守黄元，素亮所不善，闻先主疾病，虑有后患，举郡拒守。
 
　　三年春正月，召丞相亮于成都，诏亮省疾于永安。元烧临邛城，治中从事杨洪启太子遣将军陈曶、郑绰由青衣水伐元，灭之。二月，亮至永安。先主谓曰：“君才十倍曹丕，必能安国，终定大事。若嗣子可辅，辅之；如其不才，君可自取。”亮涕泣对曰：“臣敢竭股肱之力，效忠贞之节，继之以死。”先主又为诏敕太子曰：“汝与丞相从事，事之如父。”亮与尚书令李严并受寄讬。
 
　　夏四月，先主殂于永安宫，时年六十三。亮表后主曰：“大行皇帝迈仁树德，覆育无疆。昊天不吊，今月二十四日奄忽升遐。臣妾号咷，如丧考妣。乃顾遗诏，事惟太宗，百寮发哀，三日除服，到葬复服。其郡国守、相、令、长、丞、尉三日除服。”五月，梓宫至成都，谥曰昭烈皇帝。秋八月，葬惠陵。
 
　　撰曰：汉末大乱，雄桀并起。若董卓、吕布、二袁、韩、马、张杨、刘表之徒，兼州连郡，众逾万计，叱吒之间，皆自谓汉祖可踵，桓、文易迈。而魏武神武干略，戡屠荡尽。于时先主名微人鲜，而能龙兴凤举，伯豫君徐，假翼荆楚，翻飞梁、益之地，克胤汉祚，而吴、魏与之鼎峙。非英才命世，孰克如之！然必以曹氏替汉，宜扶信顺，以明至公；还乎名号，为义士所非。及其寄死讬孤于诸葛亮，而心神无贰，陈子以为“君臣之至公，古今之盛轨”也。



　
卷七
　

　　刘后主志
 
　　后主讳禅，字公嗣，先主太子，甘夫人所生也。袭位时年十七。
 
　　建兴元年夏五月，后主即位，尊皇后吴氏曰皇太后。大赦，改元，——于魏黄初四年，吴黄武二年也。立皇后张氏，车骑将军飞女也。封丞相亮武乡侯；中都护李严假节，加光禄勋，封都乡侯，督永安事；中军师、卫尉鲁国刘琰亦都乡侯；中护军赵云，江州都督费观，屯骑校尉、丞相长史王连，中部督襄阳向宠，及魏延、吴懿，皆封都亭侯；杨洪、王谋等关内侯。
 
　　南中诸郡并叛乱，亮以新遭大丧，未便加兵。遣尚书南阳邓芝固好于吴。吴主孙权曰：“吾诚愿与蜀和亲，但主幼国小，虑不自存。”芝对曰：“吴、蜀二国之地，吴有三江之阻，蜀有重险之固。大王命世之英，诸葛一时之杰。合此二长，共为唇齿，进可兼并天下，退可鼎足而峙。大王如臣服于魏，魏则上望大王入朝，其次求太子入侍；若其不从，则奉辞伐叛，蜀必顺流，见可而进。如此，江南之地非复大王之有也。”吴主大悦，与蜀和报，使聘岁通。芝后累往，权曰：“若灭魏之后，二主分治，不亦乐乎！”芝对曰：“灭魏之后，大王未深识天命者，战争方始耳。”权曰：“君之诚恳，乃至于此！”书与亮曰：“丁宏掞张，阴化不实。和合二国，惟有邓芝。”
 
　　二年，丞相亮开府，领益州牧，事无巨细，咸决于亮。亮乃抚百姓，示仪轨，约官职，从权制；尽忠益时者虽仇必赏，犯法怠慢者虽亲必罚，服罪输情者虽重必释，游辞巧饰者虽亲必戮；善无微而不赏，恶无纤而不贬；庶事精练，物究其本，循名责实，虚伪不齿。终乎封域之内畏而爱之。刑政虽峻而无怨者，以其用心平、劝戒明也。辟尚书郎蒋琬及广汉李邵、巴西马勋为掾，南阳宗预为主簿，皆德举也；秦宓为别驾，犍为五梁为功曹，梓潼杜微为主簿，皆州俊彦也。而江夏费祎、南郡董允、郭攸之始为侍郎，赞扬日月。
 
　　吴遣中郎将张温来聘，报邓芝也。将返命，百官饯焉。惟秦宓未往，亮累催之。温问曰：“彼何人也？”亮曰：“益州学士也。”及至，温问宓曰：“君学乎？”答曰：“五尺童子皆学，何况小人！”温曰：“天有头乎？”宓曰：“有之”。温曰：“在何方也？”宓曰：“《诗》云，‘乃眷西顾’，知其在西。”又曰：“天有耳乎？”宓曰：“《诗》不云乎：‘鹤鸣九皋，声闻于天。’若其无耳，何以听之？”又曰：“天有足乎？”曰：“《诗》不云乎：‘天步艰难，之子不犹。’若其无足，何以步之？”又曰：“天有姓乎？”曰：“姓刘。”“何以知之？”曰：“其子姓刘。”又曰：“日生于东乎？”曰：“虽生于东，终没于西。”答问如响之应声，温大敬服。宓亦寻迁右中郎将、长水校尉、大司农。
 
　　三年春，长水校尉廖立坐谤讪朝廷，废徙汶山。立自荆州与庞统并见知，而性傲侮，后更冗散，怨望，故致黜废。三月，亮南征四郡，以弘农太守杨仪为参军从行，步兵校尉襄阳向朗为长史，统留府事。秋，南中平，军资所出，国以富饶。冬，亮还至汉阳，与魏降人李鸿相见，说新城太守孟达委仰于亮无已。亮方北图，欲招达为外援，谓参军蒋琬、从事费诗曰：“归当有书与子度相闻。”诗曰：“孟达小子，昔事振威不忠，后奉先帝，背叛，反覆之人，何足与书！”亮不答。诗数率意而言，故凌迟于世。十有二月，亮至。群官皆道迎，而亮命侍郎毖祎参乘，祎官小年幼，众士于是莫不易观。
 
　　四年，永安都督李严还督江州，城巴郡大城。以征西将军汝南陈到督永安，封亭侯。是岁，魏文帝崩，明帝立。
 
　　五年，魏太和元年也。春，丞相亮将北伐，上疏曰：“今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，咸追先帝之遇，欲报之陛下也。先帝以臣谨慎，故临崩寄臣以大事。受命以来，夙夜忧叹。故五月渡泸，深入不毛。今南方已定，兵甲已足，当帅奖三军，北平中原，庶竭驽钝，攘除奸凶，克复汉室，还于旧都。此臣所以报先帝而忠于陛下。愿陛下讬臣以讨贼兴复；不效，则治臣之罪，以告先帝之灵。陛下亦宜自谋，谘诹善道，察纳雅言，不宜引喻失谊，以塞忠谏之路也。”又曰：“亲贤臣，远小人，先汉所以兴隆；昵小人，疏君子，后汉所以倾覆。侍中郭攸之、费祎、侍郎董允，先帝简拔以遗陛下，斟酌规益，进尽忠言，则其任也。宫省之事，悉以谘之，必能裨补阙漏，有所广益也。”以尚书南阳陈震为尚书令，治中张裔为留府长史，与参军蒋公琰知居府事。二月，亮出屯汉中，营沔北阳平、石马。以镇北将军魏延为司马。
 
　　六年春，丞相亮扬声言由斜谷道取郿，使镇东将军赵云、中监军邓芝据箕谷为疑军。魏大将军曹真举众当之。亮身率大众攻祁山。赏罚肃而号令明。天水、南安、安定三郡叛魏应亮，关中响震。魏明帝西镇长安，命张郃拒亮。亮使参军襄阳马谡、裨将军巴西王平及张休、李盛、黄袭等在前，违亮节度，为郃所破，平独敛众为殿。而云、芝亦不利。亮拔将西县千馀家还汉中，戮谡及休、盛以谢众，夺袭兵，贬云秩，长史向朗以不时臧否免罢；超迁平参军，进位讨寇将军，封亭侯，统五部。亮上疏曰：“臣以弱才，叨窃非据，亲秉旄钺，以厉三军，不能训章明法，临事而惧，至有街亭违令之阙，箕谷不戒之失，咎皆在臣。臣授任无方，《春秋》责帅，职臣是当。请自贬三等，以督厥咎。”于是以亮为右将军，行丞相事。辟天水姜维为仓曹掾，加奉义将军，封当阳亭侯。亮书与长史张裔、参军蒋琬，称维曰：“姜伯约西州上士，马季长、李永南不如也。”
 
　　七年春，丞相亮遣护军陈式攻武都、阴平。魏雍州刺史郭淮出，将击式。亮自至建威，淮退，遂平二郡。后主诏策亮曰：“街亭之败，咎由马谡，而君引愆，深自抑损，重违君意，听顺所守。前年耀师，馘斩王双，今岁爰征，郭淮遯走，降集氐羌，兴复二郡，威震凶暴，功勋赫然。复君丞相，君其无辞。”夏四月，吴主孙权称尊，遣卫尉陈震庆问。吴与蜀约分天下。冬，城汉、乐。
 
　　八年春，丞相亮以参军杨仪为长史，加绥军将军。迁姜维护军、征西将军。秋，魏大将军司马宣王由西城，征西车骑将军张郃由子午，大司马曹真由斜谷，三道将攻汉中。丞相亮军成固，表进江州都督李严骠骑将军，将二万人赴汉中。严初求以五郡为巴州，书告亮，言魏大臣陈群、司马懿并开府，亮乃加严中都护，以严子丰为江州都督。大雨道绝，真等还。丞相亮以当西征，因留严汉中，署留府事。严改名平。
 
　　丞相司马魏延、将军吴懿西入羌中，大破魏后将军费曜、雍州刺史郭淮于阳溪。延迁前军师、征西大将军，封南郑侯。懿左将军、高阳乡侯。徙鲁王永为甘陵王、梁王理为安平王，皆以鲁、梁在吴分故也。
 
　　九年春，丞相亮复出围祁山，始以木牛运。参军王平守南围。司马宣王拒亮，张郃拒平。亮虑粮运不继，设三策告都护李平曰：“上计断其后道，中计与之持久，下计还住黄土。”时宣王等粮亦尽。盛夏雨水，平恐漕运不给，书白亮宜振旅。夏六月，亮承平指引退。张郃至青封交战，为亮所杀。秋八月，亮还汉中。平惧亮以运不辨见责，欲杀督运岑述，惊问亮何故来还；又表后主，言亮“伪退”。亮怒，表废平为民，徙梓潼；夺平子丰兵，以为从事中郎，与长史蒋琬共知居府事。时费祎为司马也。
 
　　十年春，丞相亮休士劝农。车骑将军刘琰与军师魏延不和，还成都。秋，旱，亮练兵讲武。
 
　　十一年，魏青龙元年也，丞相亮治斜谷邸阁，运粮谷口。
 
　　十二年春，丞相亮以流马运，从斜谷道出武功，据五丈原，与司马宣王对于渭南。亮每患粮不继，使志不伸，乃分兵屯田，为久住之基。耕者杂于渭滨居民之间，百姓安堵，军无私焉。秋八月，亮疾病，卒于军，时年五十四。还葬汉中定军山，冢足容棺，敛以时服。谥曰忠武侯。
 
　　征西大将军魏延与长史杨仪素不和。亮既恃延勇猛，又惜仪筹画，不能偏有所废，常恨恨之，为作《甘戚论》，二子不感。延常举刃拟仪，仪涕泪交流。惟护军费祎和解中间，终亮之世，尽其器用。仪欲案亮成规，将丧引退，使延断后，姜维次之。延怒，举军先归南郑，各相表反。留府长史蒋琬、侍中董允保仪疑延，延欲逆击仪，仪遣平北将军马岱讨灭延。初，延自以武干，常求将数万别行，依韩信故事，亮不许，以亮为怯。及仪将退，使费祎造延，延曰：“公虽亡，吾见在，当率众击贼，岂可以一人亡废国家大事乎！”使祎报，仪不可，故欲讨仪。
 
　　仪率诸军还成都。大赦。以吴懿为车骑将军，假节，督汉中事。初，亮密表后主，以若臣不幸，可以蒋琬代臣”。于是以琬为尚书令，总统国事，以仪为中军师，司马费祎为后军师，征西姜维为右监军、辅汉将军，邓芝前军师、领兖州刺史，张翼前领军，并典军政。
 
　　廖立在汶山闻亮卒，垂泣曰：“吾终为左衽矣！”李平亦发病死。初，立、平为亮所废，安奄没齿，常冀亮当自补复，策后人不能，故感愤焉。
 
　　十三年，拜尚书令蒋琬为大将军，领益州刺史；以费祎为尚书令。时新丧元帅，远近危悚，琬超登大位，既无戚容，又无喜色，众望渐服。侍中董允兼虎贲中郎将，统宿卫兵。军师杨仪自以年宦在琬前，虽同为参军、长史，己常征伐勤苦，更处琬下，殊怨望，谓费祎曰：“公亡际，吾当举众降魏，处世宁当落度如此耶！”祎表其言，废徙汉嘉。仪又上书激切，遂行仪重辟。
 
　　吴以亮之卒也，增巴丘守万人，蜀亦益白帝军。右中郎宗预使吴，吴主曰：“东之与西，共为一家，何以益白帝守？”预对曰：“东增巴丘之戍，蜀益白帝之兵，俱事势宜然，不足以相问也。”
 
　　十四年，夏四月，后主西巡至湔山，登阪观汶川之流。武都氐王符健请降，将军张尉迎之，过期不至，大将军琬忧之。牙门将巴西张嶷曰：“健求附款至，必无返滞。闻健弟狡，不能同功，各将乖离，是以稽耳。”健弟果叛就魏。健率四百家随尉，居广都县。
 
　　十五年，魏景初元年也。夏六月，皇后张氏薨，谥曰敬哀。是岁，车骑将军吴懿卒，以后典军、安汉将军王平领汉中太守，代懿督汉中事。懿从弟班，汉大将军何进官属吴匡之子也，名常亚懿，官至骠骑将军，持节，绵竹侯。时南郡辅匡元弼、刘邕南和，官亦至镇南将军；颍川袁綝、南郡高翔至大将军，綝征西将军。
 
　　延熙元年春正月，立皇后张氏，敬哀皇后妹也。大赦，改元。立子璿为太子，瑶为安定王。以典学从事巴西谯周为太子家令，梓潼李譔为仆，皆名儒也。冬十二月，大将军琬出屯汉中，更拜王平以前护军署大将军府事，尚书仆射李福为前监军，领大将军司马。
 
　　二年春三月，进大将军琬大司马，开府，辟治中从事犍为杨羲为东曹掾。羲性简，琬与言，时不应答，群吏以为慢。琬曰：“夫人心不同，各如其面；面从后言，古人所戒。羲欲赞吾是耶，则非本心；欲反吾言也，则显吾之非，是以嘿然。此羲之快也。”督农杨敏常毁琬：“作事愦愦，诚非及前人也。”或以白琬，琬曰：“吾信不如前人。”主者白：乞问“愦愦”状。琬曰：“苟其不如，则愦愦矣，复何问也。”后敏坐事下狱，人以为必死，琬心无適莫。是以上下辑睦，归仰于琬，蜀犹称治。辅汉将军姜维领大司马司马，西征入羌中。是岁，魏明帝崩，齐王即位。
 
　　三年，魏正始元年也。安南将军马忠率越巂太守张嶷平越巂郡。
 
　　四年，冬十月，尚书令费祎至汉中，与大司马琬谘论事计，岁尽还。
 
　　五年，春正月，姜维还屯涪县。大司马琬以丞相亮数入秦川，不克，欲顺沔东下征三郡，朝臣咸以为不可。安南将军马忠自建宁还朝，因至汉中宣诏旨于琬，琬亦连疾动，辍计。迁忠镇南大将军，封彭乡亭侯。
 
　　六年，大司马琬上疏曰：“臣既闇弱，加婴疾疹，奉辞六年，规方无成，夙夜忧惨。今魏跨带九州，除之未易。如东西掎角，但当蚕食；然吴期二三，连不克果。辄与费祎、马忠议，以为凉州胡塞之要，宜以姜维为凉州刺史，衔持河右。今涪水陆四通，惟急是赴，东北之便，应之不难。”冬十月，琬还镇涪。以王平为镇北大将军，督汉中事；姜维镇西大将军、凉州刺史。十有一月，大赦。迁尚书令费祎大将军，录尚书事；就迁江州都督邓芝车骑将军。
 
　　七年闰月，魏大将军曹爽、征西将军夏侯玄征蜀。王平白与护军零陵刘敏距兴势围。以大司马琬疾病，假大将军祎节，率军自成都赴汉中。旌旗启路，马人擐甲，羽檄交驰。严鼓将发，光禄大夫义阳来敏求共围棋。祎留意博弈，色守自若。敏曰：“聊试君耳。君信可人，必能辨贼者也。”比至，爽等退。命镇南将军马忠平尚书事。夏四月，安平王卒，子胤嗣。秋九月，祎还。
 
　　大司马琬以病故，让州职于费祎、董允。于是祎加大将军，领益州刺史，允加辅国将军，守尚书令。允立朝，正色处中，上则匡主，下帅群司，于时蜀人以诸葛亮、蒋、费及允为“四相”，一号“四英”。宦人黄皓，便僻佞慧，畏允，不敢为非。后主欲采择，允曰：“妃后之数，不可过十二。”允尝与典军义阳胡济、大将军祎共期游宴，命驾将出。郎中襄阳董恢造允修敬，自以官卑年少，求去。允曰：“本所以出者，欲同与好游谈耳。君以自屈，方展阔积，舍此就彼，非所谓也。”命解骖止驾。允之下士接物，皆此类也，君子以为有周公之德。
 
　　八年秋，皇太后吴氏薨，谥曰“穆”。冬，十有一月，大将军祎行军汉中。
 
　　九年，夏六月，祎还成都。秋，大赦。司农孟光众责祎曰：“夫赦者，偏枯之物，非明世之所宜有也。今主上贤仁，百寮称职，有何旦夕之急？数施非常之恩，以惠奸轨之恶，上犯天时，下违人理，岂具瞻之高美，所望于明德哉！”祎但顾谢焉。初，丞相亮时，有言“公惜赦”者。亮答曰：“治世以大德，不以小惠，故匡衡、吴汉不愿为赦。先帝亦言：‘吾周旋陈元方、郑康成间，每见启告治乱之道备矣，曾不语赦也。’若景升、季王父子，岁岁赦宥，何益于治！”故亮时军旅屡兴，赦不凸嚷也。自亮没后，兹制遂亏。
 
　　蜀初阙三司之位，以待天下贤人。其卿士皆勋德融茂：太常杜琼学通行修，卫尉陈震忠惇笃粹，孟光亮直著闻，皆良干也。但光好指擿利病，大长秋南阳许慈普记性，光禄来敏举措不慎，失执事者指，当世美名不及特进太常广汉镡承、光禄勋河东裴隽也。其朝臣：尚书巴西马齐、义阳胡博、仆射巴西姚伷、侍中汝南陈祗，并赞事业。以故丞相长史向朗为左将军。朗自去长史，优游无事，乃鸠合经籍，开门诱士，讲论古义，不预世务。是以上自执事，下及童冠，莫不宗敬焉。
 
　　冬，十有一月，大司马琬卒，谥曰恭侯。尚书令董允亦卒。超迁蜀郡太守南阳吕乂为尚书令，进姜维为卫将军，与大将军祎并录尚书事。维出陇西，与魏将郭淮、夏侯霸战，克之。
 
　　十年，凉州胡王白虎文、治无戴等率众降，卫将军维徙之繁县。汶山平康夷反，维复讨平之。过见廖立，意气自若。维还，假节。
 
　　十一年，镇北将军王平卒。以中监军胡济为骠骑将军，假节，领兖州刺史，代平督汉中事。平始出军武，不大知书，性警朗有思理，与马忠并垂事绩。平同郡勾扶亦果壮，亚平，官至右将军，封宕渠侯。后张翼与襄阳廖化并为大将，故时人为语曰：“前有何、勾，后有张、廖。”平本养外家何氏，后复姓。夏五月，大将军祎出屯汉中。
 
　　十二年，魏嘉平元年也，魏诛大将军曹爽，右将军夏侯霸来降，渊子也，拜车骑将军。四月，大赦。秋，卫将军维出雍州，不克，将军勾安、李韶降魏。
 
　　十三年，卫将军维复出西平，不克而还。
 
　　十五年，吴主孙权薨，子亮立，来告赴，如古义也。立子琮为西河王。命大将祎开府。尚书令吕乂卒，以侍中陈祇守尚书令，加镇军将军。
 
　　十六年，春正月朔，魏降人郭循因贺会手刃杀大将军费祎于汉寿，谥曰敬侯。祎当国功名略与蒋琬比，而任业相继，虽典戎于外，庆赏刑威，咸咨于己。承诸葛之成规，因循不革，故能邦家和壹。自祎殁后，阉宦秉权。卫将军维自负才兼文武，加练西方风俗，谓自陇以西可制而有，祎常裁制；至是无惮，屡出师旅，功绩不立，政刑失错矣。四月，维将数万攻南安，魏雍州刺史陈泰救之，维粮尽还。
 
　　十七年，魏正元元年也。春，卫将军维督中外军事。大赦。夏六月，维复出陇西，魏狄道长李简举县降。维围襄武，魏大将徐质救之。维拔狄道、河关、临洮裙蓉民入蜀，居于绵竹及繁。是岁，魏帝齐王废，高贵乡公即位。
 
　　十八年春，卫将军维复议出征，征西大将军张翼廷争，以国小不宜黩武，维不听。夏，率车骑将军夏侯霸及翼出狄道，大破魏雍州刺史王经于洮西，经众死数万。经退保狄道城。翼曰：“可矣，不宜进，或毁此成功，为蛇画足。”维必进。魏征西将军陈泰救狄道，维退驻锺题。
 
　　十九年，魏甘露元年也。春，进卫将军姜维为大将军。秋八月，维复出天水，至上邽。镇西大将军胡济失期不至，大为魏将邓艾所破，死者众。士庶由是怨维，而陇以西亦无宁岁。冬，维还，谢过引负，求自贬削，于是以维为后将军，行大将军事。立子瓒为新平王。大赦。
 
　　二十年，春，大赦。魏征东大将军诸葛诞以淮南叛，连吴，魏分关中兵东下。后将军姜维复从骆谷出长城，军芒水，与魏大将司马望、邓艾相持。
 
　　景耀元年，维以诞破，退还成都，复拜大将军。史官言景星见，大赦，改元。宦人黄皓与尚书令陈祗相表里，始预政，皓自黄门丞至今年为奉车都尉、中常侍。姜维虽班在祗右，权任不如，蜀人无不追思董允者。时兵车久驾，百姓疲弊，太中大夫谯周著《仇国论》，言“可为文王，难为汉祖”，人莫察焉。征北大将军宗预自永安徵拜镇军将军，领兖州刺史；以襄阳罗宪为领军，督永安事。吴大臣废其主亮，立孙休，来告难，如同盟也。大将军维议，以为汉中错守诸围，適可御敌，不获大利，不若退据汉、乐二城，积谷坚壁，听敌入平，且重关镇守以御之。敌攻关不克，野无散谷，千里悬粮，自然疲退，此殄敌之术也。于是督汉中胡济卻守汉寿，将军王含守乐城，护军蒋斌守汉城。又于西安、建威、武卫、石门、武城、建昌、临远皆立围守。
 
　　二年，夏六月，立子谌为北地王，恂为新兴王，虔为上党王。以征西张翼为左车骑将军，领冀州刺史；广武督廖化为右车骑将军，领并州刺史。时南郡阎宇为右大将军。秋八月丙子，镇军将军陈祗卒，谥曰忠侯。祗在朝，上希主指，下接阉宦，后主甚善焉。以仆射南乡侯董厥为尚书令。
 
　　三年，魏景初元年也。秋九月，追谥故前将军关羽曰壮缪侯，车骑将军张飞曰桓侯，骠骑将军马超曰威侯，军师庞统曰靖侯，后将军黄忠曰刚侯。是岁，魏帝高贵乡公卒，常道乡公即帝位。
 
　　四年春三月，追谥故镇军赵军赵云曰顺平侯。冬十月，大赦。拜丞相亮子武乡侯瞻中都护、卫将军；迁董厥辅国大将军，与瞻辅政；以侍中义阳樊建守尚书令。自瞻、厥用事，黄皓秉权，无能正矫者，惟建特不与皓和好往来。而秘书令河南郄正与皓比屋周旋，皓从微至著，既不憎正，又不爱之，官不过六百石，常免于忧患。
 
　　五年春正月，西河王琮卒。大将军维恶皓之恣擅，启后主欲杀之。后主曰：“皓，趋走小臣耳。往者董允切齿，吾常恨之，君何足介意！”维本羁旅自讬，而功效无称，见皓枝附叶连，惧于失言，逊辞而出。后主敕皓诣维陈谢，维说皓求沓中种麦，以避内逼。皓承白后主。秋，维出侯和，为魏将邓艾所破，还驻沓中。皓协比阎宇，欲废维树宇，故维惧，不敢还。
 
　　六年春，魏相国晋文王命征西将军邓艾、镇西将军锺会、雍州刺史诸葛绪、益州刺史师纂五道伐蜀。大将军姜维表后主，求遣左、右车骑张翼、廖化督诸军分护阳安关口及阴平桥头。黄皓信巫鬼，谓敌不来，启后主寝其事，群臣不知。
 
　　夏，艾将入沓中，会将向骆谷，蜀方闻之。遣张翼、董厥为阳安关外助，廖化为维援继。大赦。改元炎兴。比至阴平，闻诸葛绪向建威，故待月馀。维为邓艾所摧，还阴平。
 
　　锺会围乐城，遣别将攻关。守将蒋舒开门降，都督傅佥奋战而死。冬，会以乐城不下，径长驱而前。
 
　　翼、厥之至汉寿也，维、化舍阴平还保剑阁拒会。会不能克，粮运悬远，议欲还。而邓艾由阴平景谷傍入。后主又遣都护诸葛瞻督诸军拒艾，至涪，不进。尚书郎黄崇，权子也，劝瞻速行固险，无令敌得入坪，言至流涕。瞻不从。前锋已破，艾径至涪，瞻退保绵竹。艾书诱瞻曰：“若降者，必表封琅琊王。”瞻怒，杀艾使。战于绵竹，瞻军败绩，瞻临阵死。崇及羽林督李球、尚书张遵皆必死没命。瞻长子尚叹曰：“父子荷恩，不早斩黄皓，以致败国殄民，用生何为！”乃驱马赴魏军而死。
 
　　百姓闻艾入坪，惊迸山野。后主会群臣议，欲南入七郡，或欲奔吴。光禄大夫谯周劝降魏，魏必裂土封后主。后主从之，遣侍中张绍、驸马都尉邓良赍玺绶奉笺诣艾降。北地王谌恚愤，杀妻子而后自杀。
 
　　艾至成都，后主舆榇面缚，衔璧迎之。艾亲释其缚，受其璧，焚其榇，承制拜骠骑将军，使止其宫。执黄皓，将杀之，受贿而赦之。诸围守皆奉后主敕令乃下。姜维未知后主降，谓且固城；素与执政者不平，欲使其知卫敌之难，而后逞志；乃回由巴西，出郪、五城。会被后主手令，乃投戈释甲，诣锺会降于涪。军士莫不奋激，以刃斫石。
 
　　明年春正月，会构艾，槛车见徵。会图异计，奇维雄勇，还其节盖本兵，谓长史杜预曰：“姜伯约比中州名士，夏侯太初、诸葛公休不如也。”邓艾亦谓蜀人曰：“姜维，雄儿也！”会、维出则同车，坐则同席。将至成都，自称益州牧以叛。恃维为爪牙，欲遣维为前将军伐中国。维既失策，又知会志广，教会诛北来诸将；诸将既死，徐欲杀会，尽坑魏兵，还复蜀祚。密书通后主曰：“愿陛下忍数日之辱，臣欲使社稷危而复安，日月幽而复明。”魏太后崩，会命诸将发丧，因欲诛之。诸将半入，而南安太守胡烈等知其谋，烧成都东门以袭杀会及维、张翼、后主太子璿等。军众抄掠，数日乃定。
 
　　三月，后主举家东迁洛阳。丁亥，封安乐县公，食邑万户，赐绢万匹，奴婢百人，他物称此。弟兄子孙为三都尉、侯者五十馀人。以谯周全国济民，封城阳亭侯。秘书令郄正舍妻子随侍后主，相导威仪，封关内侯。于是尚书令樊建、殿中督张通、侍中张绍亦封侯。刘氏凡得蜀五十年，正称尊号四十三年。
 
　　蜀郡太守王崇论后主曰：“昔世祖内资神武之大才，外拔四七之奇将，犹勤而获济，然乃登天衢，车不辍驾，坐不安席。非渊明弘鉴，则中兴之业何容易哉！后主庸常之君，虽有一亮之经纬，内无胥附之谋，外无爪牙之将，焉可包括天下也！”又曰：“邓艾以疲兵二万溢出江油，姜维举十万之师案道南归，艾为成禽；禽艾已讫，复还拒会，则蜀之存亡未可量也。乃回道之巴，远至五城，使艾轻进，径及成都。毙拗家灭，己自招之。然以锺会之知略，称为子房，姜维陷之，莫至克揵，筹笇相应，优劣惜哉！”愚以为维徒能谋一会，不虑穷兵十万，难为制御，美意播越矣。
 
　　撰曰：诸葛亮虽资英霸之能，而主非中兴之器，欲以区区之蜀，假已废之命，北吞强魏，抗衡上国，不亦难哉！似宋襄求霸者乎！然亮政修民理，威武外振；爰迄琬、祎，遵修弗革，摄乎大国之间，以弱为强，犹可自保。姜维才非亮匹，志继洪轨，民嫌其劳，家国亦丧矣。



　
卷八
　

　　大同志
 
　　古者国无大小，必有记事之史，表成著败，以明惩劝。稽之前式，州部宜然。自刘氏祚替而金德当阳，天下文明不及曩世，逮以多故。族祖武平府君、汉嘉杜府君并作《蜀后志》，书其大同，及其丧乱。然逮在李氏，未相条贯，又其始末，或有不详。第璩往在蜀栉沐艰难，备谙诸事，故更叙次，显挺年号，上以彰明德，下以志违乱，庶几万分有益国史之广识焉。
 
　　魏咸熙元年，蜀破之明年也，以东郡袁邵为益州刺史，陇西太守安平牵弘为蜀郡，金城太守天水杨欣为犍为太守。后主既东迁，内移蜀大臣宗预、廖化及诸葛显等并三万家于东及关中，复二十年田租。董厥、樊建并为相国参军。冬，分州，置梁州。遣厥、建兼散骑常侍，使蜀慰劳。
 
　　晋泰始元年春，刺史袁邵以治城将被徵。故蜀侍郎蜀郡常忌诣相国府陈邵抚恤有方，远国初附，当以渐导化，不宜改易州将，失遐外心。相国听留，辟忌为舍人。冬十二月，晋武帝践祚。
 
　　二年春，武帝弘纳梁、益，引援方彦，用故黄金督蜀郡柳隐为西河，巴郡文立为济阴太守，常忌河内县令。
 
　　四年，故中军士王富有罪逃匿，密结亡命刑徒，得数百人，自称诸葛都护，起临邛，转侵江原。江原方略吏李高、闾术缚富送州，刺史童策斩之。初，诸葛瞻与邓艾战于绵竹也，时身死失丧，或言生走深逃。瞻亲兵言富貌似瞻，故富假之也。
 
　　五年，散骑常侍文立表复假故蜀大臣名勋后五百家不预厮剧，皆依故官号为降。
 
　　六年，分益州南中建宁、云南、永昌、兴古四郡为宁州。
 
　　七年，汶山守兵吕臣等杀其督将以叛，族灭之。初，蜀以汶山郡北逼阴平、武都，故于险要置守，自汶山、龙鹤、冉駹、白马、匡用五围，皆置修屯牙门。晋初以御夷徼，因仍其守。
 
　　八年，三蜀地生毛如白毫，裙圈长七、八寸，生数里。
 
　　十年，汶山白马胡恣纵，掠诸种。夏，刺史皇甫晏表出讨之。别驾从事王绍等固谏，不从。典学从事蜀郡何旅谏曰：“昔周宣王六月北伐者，犭佥狁孔炽，忧及诸夏故也。今胡夷相残，戎虏之常，未为大患；而盛夏出军，水潦将降，必有疾疫。宜须秋冬，图之未晚。”晏不听，遂西行。军城比人，麂入营中，军占以为不祥，晏不悟。胡康水子烧香言军出必败，晏以为沮众，斩之。夏五月，军至都安，屯观阪上。旅复谏曰：“今所安营地名观阪上，自上观下，反上之象，其徵不吉。昔汉祖悟柏人以免难，岑彭恶彭亡而不去，遂陷于祸。宜移营他所。”晏不纳其言。夜，所将中州兵蔡雄、宣班、张仪等以汶山道险，心畏胡之强，晏愎谏干时，众庶所怨，遂引牙门张弘、督张衡等反，杀晏。众夜乱，不知所为。惟兵曹从事犍为杨仓弯弓力战，射百馀发，且詈雄；众击之，矢尽见杀。从事广汉王绍亦赴之死。初，晏未出，蜀中传相告曰：“井中有人。”学士靳普言：“客星入东井，东井、益州之分野，忧刺客耳。又有猛风，是逆风。其日《观》卦用事，若军西行，护观阪门，人向天井，益可虑也。”故旅勤谏云。卒如其言。弘等遂诬表晏欲率己共反，故杀之，求以免罪。其众抄掠百姓。广汉主簿李毅白太守弘农王濬：宜急救益州祸乱，保晏无恶，必为弘等所枉害。濬从之。而晏主簿蜀郡何攀以母丧在家，闻乱，释縗绖诣洛，诉晏忠孝，而弘等恶逆，事得分明。诏书因以濬为益州刺史，加轻车将军。濬斩弘等，益州平。
 
　　咸宁三年春，刺史濬诛犍为民陈瑞。瑞初以鬼道惑民，其道始用酒一斗、鱼一头，不奉他神，贵鲜洁。其死丧产乳者不百日不得至道治。其为师者曰“祭酒”。父母妻子之丧不得抚殡入吊及问乳病者。后转奢靡，作朱衣、素带、朱帻、进贤冠。瑞自称“天师”，徒众以千百数。濬闻，以为不孝，诛瑞及祭酒袁旌等，焚其传舍。益州民有奉瑞道者、见官二千石长吏巴郡太守犍为唐定等，皆免官或除名。蜀中山川神祠皆种松柏，濬以为非礼，皆废坏烧除，取其松柏为舟船，惟不毁禹王祠及汉武帝祠。又禁民作巫祀。于是蜀无淫祀之俗，教化大行，有木连理、嘉禾、黄龙、甘露之祥。
 
　　三月，被诏罢屯田兵，大作舟船，为伐吴调。别驾何攀以为佃兵但五、六百人，无所辨，宜召诸休兵，借诸郡武吏，并万馀人造作，岁终可成。濬从之。攀又建议：裁船入山，动数百里，艰难。蜀民冢墓多种松柏，宜什四市取，入山者少。濬令攀典舟船器仗。冬十月，遣攀使诣洛表可征伐状，因使至襄阳与征南将军羊祜、荆州刺史宗廷论进取计。
 
　　四年春，汉中郡吏袭祚等谋杀太守姜宗以叛。宗觉，坚守。祚等烧南郑市及平民屋，族诛。刺史濬当迁大司农，至汉寿，重遣参军李毅诣洛，与何攀并表求伐吴。
 
　　五年，诏书拜濬龙骧将军，假节，监梁、益二州军事。除何攀郎中，参军事。以典军从事张任、赵明、李高、徐兆为牙门，姚显、郄坚为督。冬当大举。秋，攀使在洛，安东将军王浑表孙皓欲北侵，请兵，朝议征，欲须六年。攀因表可因今取之，策皓必不自送。帝乃许焉。
 
　　冬，十有二月，濬因自成都帅水陆军及梁州三水胡七万人伐吴。临发，斩牙门剿泐延，所爱侍将也，以争骑斩，众莫不肃。至江州，诏书进濬平东将军，都督二州，巴东监军唐彬及平南军皆受指授。别遣参军李毅将军由涪陵入取武陵，会巴陵。
 
　　太康元年春三月，吴平。攀、毅以下功封各有差。以淮南胡罴为益州刺史，濬迁辅国将军。初，濬将征，问靳普：“今行何如？”普对曰：“客星伏南斗中，而太白、岁星在西方，占曰：‘东方之国破’。必如志矣。”普学术，不贪荣贵，卒于布衣。
 
　　三年，更以梁、益州为轻州，刺史乘传奏事。以蜀多羌夷，置西夷府，以平吴军司张牧为校尉，持节统兵。州别立治西夷、治蜀，各置长史、司马。
 
　　五年，罢宁州，诸郡还益州，置南夷校尉，持节如西夷，皆举秀才、廉良。
 
　　八年，武帝子成都王颖受封，以蜀郡、广汉、犍为、汶山十万户为王国，易蜀郡太守号为成都内史。
 
　　元康六年，复以梁、益州为重州。迁益州刺史栗凯为梁州，加材官将军；扬烈将军赵廞为益州刺史，加折冲将军。关中氐及马兰羌反，寇天水、略阳、扶风、始平、武都、阴平。发梁州及东羌、镇西讨之，不克。益州遣牙门马玄、尹方救援之，以鹿车运成都米给军粮。
 
　　八年，廞至州，虽崇简约，而性实奢泰。略阳、天水六郡民李特及弟庠、阎式、赵肃、何巨、李远等，及氐叟、青叟数万家，以群土连年军荒，就谷入汉川。诏书不听入蜀，益州敕关禁之。而户曹李苾开关放入蜀，布散梁州及三蜀界。
 
　　汶山兴乐县黄石、北地卢水胡成豚坚、安角、成明石等与广柔、平康文降、刘紫利羌有雠，遂与蜯羌郅逢等数千骑劫县令，求助讨紫利。太守杨邠挞杀豚坚，而降其馀类，馀类遂叛，杀长吏。冬，西夷校尉西平麹炳表出军，遣牙门将孙眺为督护，万人征之。战于常安，大为胡所破。
 
　　九年，炳以败军徵还。夏，用江夏太守陈总为代。胡退散。
 
　　永康元年，诏徵刺史廞为大长秋；迁成都内史中山耿滕为益州刺史、折冲将军，因廞所服佩。初，廞以晋政衰而赵星黄，占曰“星黄者王”，阴怀异计：蜀土四塞，可以自安。乃倾仓赈施流民，以收众心。以李特弟庠卫六郡人，勇壮，厚恤遇之。流民恃此，专为劫盗，蜀民患之。滕数密表：“流民刚戆，而蜀人懦弱，客主不能相饶，宜移还其本土；不者，与东三郡隘地。观其情态，渐不可长，将移秦雍之祸于梁益矣。”又言：“仓库虚竭，无以应锋镝之急，必益圣朝西顾之忧。”由是廞恶滕。州被诏书，已遣文武士千馀人迎滕。滕以廞未出州，故在郡。廞募庠党罗安、王利等劫滕，大败，于广汉宣化亭杀传诏者。滕议欲入州城，功曹陈恂谏曰：“今州郡并治兵，怨构日深，入城必有大祸。不如安住少城，檄诸县合村保以备秦氐；陈西夷行至，且观其变。不尔，可退住犍为，西渡江原，以防非常。”滕不从。冬十有二月，滕入城，登西门。廞遣亲近代茂取滕，茂告之而去。廞又遣兵讨滕。滕军败绩，自投少城上。吏左雄负滕子奇依民宋宁藏。廞购千金，宁不出。廞寻败，得免。郡吏皆窜走，惟陈恂面缚诣廞，请滕死丧，廞义而不杀也。恂与户曹掾常敞共备棺冢葬之。
 
　　廞又遣军逆陈总。总至江阳，闻廞有异志。主簿赵模进曰：“今州郡不协，必生大变，惟当速行。府是兵要，助顺讨逆，莫有动者也。”总更缘道迟留，至南安鱼涪津，以与廞军遇。模白总：“散财货，募士卒距战，若克州军，则州可得；不克，顺流而退，必无害也。”总不能，更曰：“赵益州忿耿侯，故杀之，与吾无嫌，何为如此？”模曰：“今州起事，必当立威，虽不战，无益也。”言至垂涕。总不听。众弛，总逃草中，模衣总服格战。廞兵杀模，见非总，乃搜求总，杀之。
 
　　廞自称大都督、大将军、益州牧。以武阳令蜀郡杜淑、别驾张粲、巴西张龟、西夷司马袭尼、江原令犍为费远等为左右长史、司马、参军，徙犍为太守李庠为威寇将军，召临邛令涪陵许弇为牙门将。召诸王官，莫敢不往。又以广汉太守张征、汶山太守杨邠、成都令费立为军祭酒。时庠与兄特，弟流、骧，妹婿李含，天水任回、上官晶，扶风李攀、始平费他，氐符成、隗伯、董胜等四千骑在北门，廞使庠断北道。庠素东羌良将，晓军陈，不用麾志，举矛为行伍。庠劝称大号汉。庠部下放搅，廞等忌之，遂于会所斩庠及其兄子弘等十馀人；虑特等为变，又命为督将，安慰其军，还特庠丧。其夜，特、流彻众散归绵竹。廞遣故阴平令张衡、升迁费恕就绥纳，皆为特所杀。许弇求为巴东监军，杜淑、张粲逆不许，弇怒，于州閤下手刃杀淑、粲，淑、粲左右即亦杀弇。二子，廞腹心也。
 
　　永宁元年春正月，廞遣万馀人断北道，次绵竹，以长史费远为继，前军宿石亭。特等相合得七百馀人，夜袭之，因放火杀廞军略尽，进攻成都。城中忷惧，中郎常美与费远、李苾、张微等夜斩关委廞走，文武散尽。廞独与妻子乘小船顺水至广都，为下人朱竺所杀。廞字和叔，本巴西安汉人也。祖世随张鲁内移，家赵。赵王伦器之。历长安令，天门、武陵太守，来临州。长子昺在洛，亦见诛。特、流至成都，杀西夷护军姜发及袭尼、成都令袁洽，因大抄掠；遣牙门王角、李基诣洛表状。
 
　　初，梁州刺史罗尚闻廞反，表廞非雄才，又蜀人不愿为乱，必无同者，事终无成，败亡可计日而俟。惠帝因拜尚平西将军，假节，领护西夷校尉、益州刺史，给卫节兵一千，梁州兵二千，又配上庸都尉义歆部千五百人，合四千五百人。迁梓潼太守乐陵徐俭为蜀郡、扬烈将军，陇西辛冉为广汉太守。罗尚又表请牙门将王敦兵，凡七千馀人入蜀。
 
　　特等闻尚来，甚惧，使弟嫘揞迎。特厚进宝物，尚以骧为骑督。特、流奉牛酒劳尚于绵竹。王敦说尚曰：“特等陇上塞盗劫贼，宜军无后患也，会所杀之。”辛冉本赵王伦所用，非资次，召当还，欲讨廞以自新，亦言之。尚不纳。又冉谓特曰：“故人相逢，不吉当凶。”特自猜惧。
 
　　三月，尚至州治。汶山羌反于都安之天拭山，遣王敦讨之。杀数千人，大没女弱为生口。敦单马驰，为羌所杀。
 
　　御史冯该、张昌摄秦、雍州从事，督移还流民，徙者万馀家。而特兄辅素留乡里，讬言迎家，既至蜀，因谓特曰：“中国乱，不足还。”特遣天水阎式累诣尚，求弛领校，权停至秋，并进货赂于尚、该，许之。及秋，又求至冬。辛冉、李苾以为不可，必欲移之。式为别驾杜弢说逼移利害。弢亦欲宽迸民一年。辛冉、李苾以为不可，尚从之。弢致秀才板出，还家，知计谋不行故也。时有白虹，头在井里，尾在东山，拖太大城上。治中从事巴西马休问阎式曰：“此何祥也？”式曰：“占言下有万尸气，甚迫于城，非佳应，天孽可违乎！平西若能宽迸民，灾自消矣。”冉、苾又白尚：“流民前廞乱际，多所枉没，宜因移，设关以夺取。”秋七月，尚移书梓潼，所在抱关。八月，关皆城。阎式曰：“无寇而城，雠必保之，蜀将乱矣！”九月，遣军军绵竹，扬言种麦，实备越逸。冉又购特、流首百匹。特、骧悉更其购云：“能送六郡大姓阎、赵、任、杨、李、上官及氐叟梁、窦、符、隗、董、费等首，百匹。”流民本无还意，大惊骇，趣特。
 
　　冬十月，特、流乃保赤祖，为二营。特称镇北、益州，流镇东，皆大将军，兄辅骠骑，弟骧骁骑，特长子荡镇军，少子雄前军，李含西夷校尉，含子国、离及任回、上官晶、李攀、费他皆将军。以天水任臧、上官惇、杨褒、杨发、杨珪、王达、麹歆、阴平李远、武都李博、略阳夕斌等参佐，而阎式、何巨、赵肃亦为宾从，其馀皆有官号。辛冉遣护军曾元攻之，为特所杀，尚遣督护田佐、牙门刘并助冉，复败。进围广汉。尚复遣犍为太守李苾、长史费远助冉，不能克。冉讬罪于绵竹令南郡岐苞，斩之，而溃围走德阳。特等得广汉，诈为表奏，称引梁统推举窦融故事以自贵。尚书檄告喻阎式，式答曰：“辛冉倾巧，杜景狂发，曾元小竖，田佐血气不治，李叔平才经廊庙，无将帅之气，讨羸乏羌，谓可长尔。式前为节下及杜景文论留徙之宜。人怀桑梓，孰不愿之？但往初至，随谷佣赁，一室五分；复值雨潦，乞须冬熟。而不见听，必穷鹿抵虎。但恐绳之太过，迸民不肯延颈受刃，其忧在后。即听式言，宽使治严，不过去九月尽集，十月坐进道，令达乡里，何有如此也！雅听未察，恤彼过言。今辛冉奴亡，叔平长遁，支分势解，事渐及己，所谓不寤曲突远薪，而有焦烂之客也。”尚率其民尽渡郫水以南，阻长围，自都安至犍为七百里捍特。特等保广汉。
 
　　太安元年春，尚牙门夏匡攻李特于立石，失利。征西遣督护衙博西征讨特，博次梓潼。晋复拜前广汉太守张微广汉太守，据德阳。尚遣督护巴西张龟督四十牙门，军繁城。博方遣参军蒙绍诱特降，尚贻博书曰：“昔年得李流笺，降心款款；由时威帖，得还为寇。闻特委诚于下吏，而流、骧七、八千人来寇日至，奸凶之态，诡谲不测，不可不重以持之也。”博不从，故为特所破于阳沔。梓潼太守张演委仓库走巴西，巴西郡丞毛植、五官襄班举郡降特。衙博才兼文武，征西大将军河间王深器之。初为阴平太守，为从事巴郡毛扶所免，怨梁州人。及西征，征西许以梁州。阳沔之役，寇尚未至，闻鹤鸣便退。博欲委罪梁州，讬以自不供给。梁州治中表之，博以是得罪。晋乃更用许雄为梁州刺史。
 
　　八月，特破德阳，流次成都北土，李骧在毗桥。尚遣将张兴伪降于骧，觇士众虚实，还，以告尚。尚遣叟兵袭骧，破之。流、骧并众攻，尚军尚军失利，丧其器甲。梁州刺史许雄数遣军讨特，特备险，不得进。征西乃遣监军刘沈将西征，以中国有事，不果。而南夷校尉李毅遣叟兵助尚，军数挫，特势日盛。
 
　　二年春正月朔，特攻尚水上军。特从盎底渡、党徒从赤水渡入郫及水西南。缘江守军皆散走，太守徐俭逼降。尚保太城，特营少城，而流军江西之检上。蜀民先已结村保，特分人就主之。雄书谏特收质任，无得分散猛锐；流亦谏之。特怒曰：“大事以定，但当安民，何缘疑动？”而劫害不止。尚从事蜀郡任叡说尚曰：“特即凶逆，侵暴百姓，又分人众，散在诸村，怠忨无备，殆天亡特之秋也。可告诸村，密克战日，内外击之，破特必矣。”尚从之，夜縋出叡，使宣旨告诸村，期二月十日同时讨特。手书隐语曰：“在彼杨水”。叡先诣特降，究观虚实。特问城中，叡曰：“米谷已欲尽，但有货帛耳。”因求省家，特与启信。诸村悉从叡。叡还报尚，如期出军讨特。诸村亦起，大杀特众。特众破退。追及于繁之官桑，斩特及兄辅、李远等。李流敛馀众还赤祖。尚乘胜，但施游军征荡。传特首洛阳，焚其尸。李雄以李离为梓潼太守，众还赤祖，推流为大将军、大都督、益州牧、而荆州刺史宋岱水军三万助尚，次垫江，前锋建平太守孙阜破特德阳守将蹇硕、太守任臧，径至涪。
 
　　三月，尚遣督护张龟、何冲、左汜等军繁城；而绵竹降，涪陵民药绅、杜阿应尚。尚又遣督护常深军毗桥，为流、骧御。荡、雄攻绅。深破骧，杀李攀，弟恭复为主。左汜、黄訚攻北营，营中氐、羌因符成、隗伯、石定叛应汜、訚，攻荡、雄。荡母罗擐甲略陈，伯手刃罗，伤目，壮气益烈。又时成、伯战于内，汜、訚攻其外，自晨至日中，营垂欲破。会流破深，荡、雄破绅还，適与汜、訚会，大破之，成、伯将其党突出诣尚。荡策马追退军，为叟长矛所摏死。罗、雄秘不发丧，以安众心。
 
　　流以特、荡死，而岱、阜并至，恐惧。李含劝流降，流从之。雄与骧谏之，不纳，遣子世及含子胡质于阜。李离闻父、舅将降，自梓潼还，欲谏不及。雄与离谋袭阜，曰：“若功成事济，当为人主，要三年一更。”雄曰：“与君计虽定，老子不从，若何？”离曰：“当制之。若不可，便行大事。虽君叔，势不得已；老父在君，夫复何言？”雄乃说六郡人士，激以尚之自侵，惧以共残蜀民之祸，陈以袭阜可富贵之秋。得以破阜，阜军死者甚众。而岱病亡，荆州军退。转攻尚。流惭其短，军事任雄。雄数破尚军，尚保太城。
 
　　夏四月，尚杀隐士刘敞，故州牧刘璋曾孙也。隐居白鹿山，高尚皓首，未尝屈志，亦不预世事。尚信祅言杀之。杀之日，雷震人，大雨，城中出水。
 
　　五月，李流降于孙阜，遣子为质。李雄以为不可，乃举兵与李离袭阜。阜军败绩。宋岱病卒垫江，州军退。雄逼攻尚，尚保太城中。
 
　　六月，雄从帛羊颓渡，攻杀汶山太守陈旹，据郫城。秋七月朔，雄入郫城，流尽移营据之。三蜀民流迸，南入东下，野无烟火，卤掠无处，亦寻饥饿；唯涪陵民千馀家在江西，依青城山处土范贤自守。平西参军涪陵徐舆求为汶山太守，抚帅江西民，与官掎角讨雄。尚不许。舆怨之，求使江西，因叛降雄。雄以为安西将军，说贤给其军粮，雄得以振。
 
　　九月，流病死，雄复称大将军、都督、州牧。尚数攻郫，雄使武都朴泰谲尚曰：“李骧与雄以饥饿孤危，日斗争相咎，骧欲将民江西食谷。若潜军来，我为内应，可得也。”尚以为然，大与金宝。泰曰：“今事故未立效，后取不晚也。”又求遣人自随觇伺，尚从之。泰要发火，遣隗伯诸军攻郫。骧使道设伏，泰以长梯上伯军，伯军见火起，皆争缘梯。雄因放兵击之，大破尚军。雄径追退军，夜至城下，称万岁，曰：“已得郫城矣！”入少城，尚乃觉，保太城。骧别攻犍为，断尚运道，获太守武陵龚恢。恢往为天水西县令，任回为吏。回问曰：“识故吏不？”恢曰：“识汝耳。”郡吏星散，惟功曹杨涣侍卫，回谓曰：“卿义人也，吾力恐不能救，龚君不能免也，卿宜早去。”涣曰：“背主求生，何如守义而死！”遂并见杀。以李溥为犍为太守。雄生获伯，知其伤，死创也；伯女为梁双妻，为己用，故不杀。
 
　　闰十二月，尚粮运不继，而被攻急，夜退，由牛鞞水东下，留牙门张罗持城。终夜，比雄觉，去以远。仓卒失节钺，罗持从后，得之，并获资应。雄得成都。
 
　　梁州刺史许雄以讨贼不进，槛车徵诣诏狱，惟护军与汉国太守杜孟治、都战帅赵汶、荆州太守梓潼守汉中。
 
　　永兴元年春正月，尚至江阳。军司辛宝诣洛表状，诏书权统巴东、巴郡、涪陵三郡，供其军赋。冬，尚移屯巴郡，遣军掠蜀中，斩雄从祖冉，获骧妻昝、子寿兄弟。十二月，雄太尉李离伐汉中，杀战帅赵汶。
 
　　永嘉元年春，尚施置关戍，至汉安、僰道。时益州民流移在荆、湘州及越巂、牂柯，尚表置郡县，就民所在；又施置诸村参军。
 
　　三月，关中流民邓定、訇氐等掠汉中，据冬辰势以叛。巴西太守张燕帅牙门武肇、汉国郡丞宣定遣兵围之，氐求救于李雄。夏五月，雄遣李离、李云、李璜、李凤入汉中救定。杜孟治闻离至，命燕释围保州城。初，燕攻定，定众饥饿，伪降，送金一器与燕，燕纳之。居七日，氐至，定还冬辰势；燕进围之，不听孟治言。离至，先攻肇营，营破；次攻定，又破之。燕惧战，将百骑走，离等大破州军。牙门蔡松退告孟治曰：“州军已破，贼众，不可待也。”孟治怖。护军欲城守，谓孟治曰：“贼来虽众，客气之常。李区区有东南之逼，必不分宿兵于外，不过迎拔定、氐耳。”孟治曰：“不然。雄冒称帝王，纵横天下，以遣重众，必取汉中。虽有牢城，士民破胆，不可与待寇也。”乃开门退走。护军北还。孟治入大桑谷，民数千家，车数千两，一夜行才数十里。而梓潼荆子以父与孟治有隙，合子弟追之，及于谷口。孟治弃子走，荆子获之，及吏民千馀家。惟汉国功曹毋建荷檐杖曰：“吾虽不肖，一国大夫，国亡不能存，终不属贼也。”饿死谷中。积十馀日，离等腋晒。汉中民句方、白落率吏民还守南郑。
 
　　二年，诏书录尚讨特功，加散骑常侍、都督二州，进爵夷陵侯。长子宇以佩奉车都尉，拜次子延寿骑都尉。梁州以为雄所破坏，晋更以皇甫商为梁州。商不能之官，更用顺阳内史江夏张光为刺史，治新城。汉中民逼李凤寇掠，东走荆沔。
 
　　三年冬，天水訇琦、张金苟、略阳罗羕杀雄太尉李离，降尚。雄太傅骧、李云、李璜攻羕，为所破，杀云、璜，雄从弟也，为司徒、司空。十有二月，琦等送离母子于尚，尚斩之，分其室。
 
　　四年，天水文石杀雄太宰李国，以巴西降尚，梓潼、巴西还属。初，巴西谯登诣镇南请兵，镇南无兵，表为扬烈将军、梓潼内史，义募三巴蜀汉民为兵，克服州郡。先征宕渠，杀雄巴西太守马脱，进住涪。折冲将军张罗进据犍为之合水。巴蜀为语曰：“谯登治涪城，文石在巴西，张罗守合水，巴氐那得前！”
 
　　秋七月，尚薨于巴郡。尚字敬之，一名仲，字敬真，襄阳人也。历尚书丞、郎，武陵、汝南太守，徙梁州，临州。诏书除长沙太守皮素为益州刺史，兼西夷校尉、扬烈将军，领义募人及平西军，当进治三关。时李骧急攻谯登，素次巴东，敕平西将张顺、杨显救登。尚子宇恚恨登，粮运不给，素至涪，欲治执事，执事怀惧。冬，十有二月，素至巴郡，降人天水赵攀、阎兰等夜杀素。素字泰混，下邳人也。建平都尉暴重杀宇及攀，巴郡乱，不果救登。三府官属上巴东监军、冠军将军南阳韩松为刺史、校尉，治巴东。
 
　　五年春正月，李骧破涪城，获登。巴西、梓潼复为雄有。荆、湘有乱，氐符成、隗文作乱宜都，西上巴东。雄众攻僰道，走犍为太守魏纪，杀江阳太守姚袭。
 
　　二月，氐隗文等反于巴东，暴重讨之，未下。重杀刺史韩松。松字公治，南阳人，魏大司徒暨孙也。重自领三府事。
 
　　三月，三府文武与巴东太守、吏共囚重及妻子于宜都，杀之；共表巴郡太守张罗行三府事。罗治枳。自讨隗文于宫圻，破降之。旬月复叛，劫巴郡太守黄龛，讬以为主。龛穷急，欲自杀，主簿杨预谏曰：“文之宿恶，江川所知，拘劫明府，谁不危心，虚假之名，孰当信之？可使张将军知其丹诚，何遽如此？”龛曰：“贼已断道，何缘得令景治知之？”预乃作龛书，遣弟逃氐诣罗。罗曰：“子宣宣诚，吾自明之耳。”隗文闻，怒，囚龛执预，问遣信状。龛曰：“不遣也。”文乃考预一日夜，预不言。文欲杀龛，预死杖下，文义之，赦龛。罗遣军讨之，破还。罗自讨之，败绩，身死。罗字景治，河南梁人也。文驱略吏民西上降雄，巴中无复馀种矣。雄将任回获犍为太守魏纪。三府文武共表平西司马王异行三府事，又领巴郡太守。梁州刺史张光复治汉中。
 
　　六年，龙骧将军、江阳太守张启与广汉罗琦共杀异。异字彦明，蜀人也。启复行三府事，罗琦行巴郡太守。启病亡。启字进明，犍为人，蜀车骑将军张翼孙也。三府文武复共表涪陵太守义阳向沈行西夷校尉，率吏民南入涪陵。
 
　　建兴元年春，沈卒。涪陵多疫疠。蜀郡太守江阳程融、宜都太守犍为杨芬、西夷司马巴郡常歆、都安令蜀郡常仓弘等，共推汶山太守涪陵兰维为西夷校尉。时中原既乱，江东有事，救援无所顾望，融等共率吏民北出枳，欲下巴东，遂为雄剿泐恭、费黑所破获。
 
　　五月，梁州刺史张光讨王如党涪陵李运、巴西王建于盘蛇便作山，疑其欲叛也。运、建走保枸山，光遣军攻破，杀之。建女婿杨虎保黄金山以叛，讨之。虎夜弃营还趋厄水，去州城四十里住。光遣其子孟苌讨之，迭有胜负。光求助于武都氐王杨茂搜，虎亦求救于茂搜。初，茂搜子难敌遣养子適贾梁州，私买良人子一人，光怒，鞭杀之。难敌以是怨光，曰：“使君初来，大荒之后，兵民之命，仰我氐活，氐有小罪，不能贳也？”阴谋讨光。会光、虎求救。秋八月，茂搜遣难敌将骑入汉中，外言助光，内实应虎。至州城下，光以牛酒飨劳，遣与孟苌共讨虎。孟苌自处前，难敌继后。与虎战久，难敌从后击孟苌，大破，生禽孟苌，杀之。
 
　　九月，光恚死，州人共推始平太守胡子序领州。冬十月，虎与氐急攻州城，子序不能守，委城退走。氐、虎得州城，发光冢，焚其尸丧。难敌得光鼓吹妓乐，自号刺史。虎领吏民入蜀。汉中民张咸等讨难敌，难敌退还，咸复入蜀。于是三州没为雄矣。
 
　　蜀自太康至于太安，频怪异。成都北乡有人尝见女子僻入草中，往视，物如人，有身形头目口，无手足，能动摇，不能言。广汉有马生角，长大各半寸；又有驴，无皮毛，袒肉，饮食数日死。繁、什邡、郫、江原生草，高七、八尺，茎叶赤，子青如牛角，内史耿滕以为朱草，表美于成都王。元康三年正月中，欻一夜有火光，地仍震。童谣曰：“郫城坚，盎底穿，郫中细子李特细。”又曰：“江桥头，阙下市，成都北门十八子。”及尚在巴郡也，又曰：“巴郡葛，当下美。”皮素之西上也，又曰：“有客有客，来侵门陌，其气欲索。”
 
　　武平府君云：“谯周言：‘己没三十年后，当有异人入蜀，蜀由之亡。’”蜀亡之岁，去周三十三年。又曰：“宋岱不死，则孙阜不反，币三旬之间，流、雄之首悬于辕门。”愚以为宋岱方进，阜见得质，反更摧败；设岱生在，无所保据矣。杜弢自湘中与柳监军书曰：“前诸人不能宽李特一年，又不以徐士权为汶山太守，而屯故如此。所谓失之毫厘，差以万里。”斯言有似。然必以不杜渐为恨者：流民初西，当承诏书闭关不入；其次易代赵廞，选宜内遣；平西绵竹之会，听王敦之计，少可以宁。毫釐之觉，非彼之谓也。
 
　　撰曰：先王规方万国，必兼亲尊贤能而任宗盟者，盖内藩王室、外御叛侮。故元牧有连率之职，奉贡无失职之愆。爰及汉氏，部州必卿佐之才，郡守皆台鼎之望。是以王尊、王襄著名前世，第五伦、蔡茂径登三司。斯作远之准格，不凌之令范也。自大同后，能言之士无不以西土张旷为忧，求王皇宗，树贤建德。于时莫察，视险若夷，缺垣不防，任非其器，启戎长寇，遂覆三州。《诗》所谓“四国无正，不用其良”也。



　
卷九
　

　　李特雄期寿势志
 
　　李特字玄休，略阳临渭人也。祖世本巴西宕渠賨民。种党劲勇，俗好鬼巫。汉末，张鲁居汉中，以鬼道教百姓，賨人敬信。值天下大乱，自巴西之宕渠移入汉中。魏武定汉中，祖父虎与杜濩、朴胡、袁约、杨车、李黑等移于略阳，北土复号曰“巴人”。
 
　　特父慕为东羌猎将。特兄弟五人：长兄辅，字玄政；次特；特弟庠，字玄序；庠弟流，字玄通；流弟骧，字玄龙，皆锐骁有武干。特长子荡，字仲平，好学，有容观。少子雄，字仲隽。初，特妻罗氏妊雄，梦双虹自门升天，一虹中断。罗曰：“吾二儿若有先亡，在者必大贵。”雄少时，辛冉相当贵。有刘化者，道术士也，言关陇民皆当南移，李氏子中，惟仲隽天姿奇异，终为人主。乡里人多善之。与叔父庠并以烈气闻，人多归之。
 
　　既克成都，众皆饥饿，骧乃将民入郪、五城食谷、芋。雄遣信奉迎范贤，欲推戴之，贤不许，更劝雄自立。永兴元年冬十月，杨褒、杨珪共劝雄称王，雄遂称成都王。追尊曾祖虎曰巴郡公，祖父慕陇西王，父特景王，母曰王太后。追谥世父辅齐烈王，仲父庠梁武王，仲父流秦文王，兄荡广汉壮文公。以叔父骧为太傅，庶兄始为太保，外兄李国为太宰，国弟离为太尉，从弟云为司徒，璜为司空，阎式为尚书令，褒为仆射，发为侍中，珪为尚书，洪为益州刺史，徐舆镇南，王达军师，具置百官。下赦，建元建兴。迎范贤为丞相。从弟置，流子也，以不陪列，诛之。贤既至，尊为四时八节天地太师，封西山侯，复其部曲，军征不预，租税皆入贤家。贤名长生，一名延久，又名九重，一曰支，字元，涪陵丹兴人也。
 
　　光熙元年，雄称皇帝，改元晏平。
 
　　永嘉三年，罗羕、訇琦等杀李离于梓潼。时阎式去雄依离，并见杀。骧攻不克，时李云、李璜皆战死。
 
　　明年，文硕杀李国。巴西、梓潼为晋。平寇将军李凤在晋寿。梁州先以为雄所破，不守。而谯登在涪，平西参军向奋屯汉安之宜福，张罗屯平无逼雄。雄将张宝弟全在訇琦中，雄遣宝反为奸，许以代离。宝素凶勇，先杀人而后奔梓潼，密结心腹。会罗尚遣使慰劳琦，琦等出送其使，宝从后闭城门，琦等奔巴西。雄得梓潼，拜宝为太尉。雄自攻奋，奋走。遣骧攻登。登初将骧子寿，欲以诱骧，被攻急，救援不至，还骧寿。
 
　　五年春，骧获登，遣李始督李凤攻巴西，杀文硕。改元玉衡。是岁，雄姨弟任小受张罗募，手刃雄头，雄几死。
 
　　是后，扶风邓定、杨虎等各率流民前后数千家入蜀。以凤为征北、梁州，任回镇南、南夷、宁州，李恭征东、南蛮、荆州，皆大将军、校尉、刺史。雄、骧勤恤百姓于内，凤、回、恭招流民于外，称有功。氐符成、隗文既降复叛，手伤雄母，及其来也，咸释其罪，厚加待纳，皆以为将。天水陈安举陇右来降，武都氐王杨茂搜奉贡称臣，杜弢自湘州使使求援，晋凉州刺史张骏遣信交好，汉嘉夷王冲归遣子入质。顷之，朱提雷炤率民归降，建宁爨量蒙险委诚。其馀附者日月而至。雄乃虚己受人，宽和政役，远至迩安，年丰谷登。乃兴文教，立学官。其赋民，男丁一岁谷三斛，女丁一斛五斗，疾病半之。户调绢不过数丈，绵不过数两。事少役稀，民多富实，至乃闾门不闭，路无拾遗，狱无滞囚，刑不滥及。但为国威仪无则，官无秩禄，职署委积，班序无别，君子小人服章不殊；货贿公行，惩劝不明；行军无号令，用兵无部伍；其战，胜不相让，败不相救，攻城破邑，动以虏获为先，故纲纪莫称。
 
　　李凤在北，数有战降之功。时荡子稚屯晋寿，害其功。大兴元年，凤以巴西叛，骧讨之，久驻梓潼不敢进。雄自至涪，骧遂斩凤，以寿代凤为梁州、知北事。
 
　　二年，嫘蕙越巂，又分伐朱提。三年，获太守、西夷校尉李钊。夏，叫蕙宁州，大败于螳螂，还。
 
　　初，氐王杨茂搜子难敌、坚头为刘曜所破，奔晋寿。晋寿守剿泐稚，荡第二子也，受其赂遗，不送成都。曜既腋晒，稚遣难敌兄弟还武都，遂即叛稚。稚悔失计，连白雄，求伐氐。雄许之。群臣多谏，雄不从，遣稚兄琀以侍中、中领军统稚攻难敌，由白水入；遣寿与稚弟玝由阴平入，二道讨氐。难敌等先拒寿、玝，玝、寿不进；而琀、稚迳至下辨。以深入无继，大为氐所破，稚、琀皆死，死者千馀人。雄深自咎责，以谢百姓。琀，荡之元子，有名望志尚，雄欲传以后嗣，甚痛惜之。
 
　　雄妻任无子，养琀弟班为子，雄自有庶子十五人。群臣上立嗣，雄曰：“孙仲谋割有江东，伯符兆基，子止侯爵，《国志》耻之。宋宣公舍子立弟，君子以为知人。吾将弥缝《国志》之耻，以继宣公之美。”骧与司徒王达谏，以为不可，雄不从。永昌元年冬，立班为太子。骧泣曰：“乱始于是矣！”
 
　　泰宁元年，越巂斯叟反，攻围任回及太守李谦。遣其征南费黑救之。
 
　　咸和元年夏，斯叟破。二年，谦移郡民于蜀。
 
　　三年冬，骧死，追赠相国，谥曰汉献王。寿以丧还，拜玝征北、梁州，代寿。以班行抚军将军，修晋寿军屯。
 
　　五年，拜寿都督中外诸军、大将军、中护军、西夷校尉，录尚书事，总统如骧。冬，寿率征南费黑、征东任邵伐巴东，至建平，监军毌丘奥退保宜都。
 
　　六年春，寿还，遣任邵屯巴。雄以子越为车骑，住广汉。秋，寿伐阴平。冬，城涪县。
 
　　七年秋，寿南征宁州，以费黑为司马，与邵攀等为前军，由南广入；又别遣任回子调由越巂入。冬十月，寿、黑至朱提，朱提太守董炳固城。宁州刺史尹奉遣建宁太守霍彪、大姓爨深等助炳。时寿已围城，欲逆拒之，黑曰：“料城中食少，霍彪等虽至，赍粮不多，宜令人入城共消其谷，犹嫌其少，何缘拒之？”彪等皆入城。城久不下，寿欲急攻之。黑谏曰：“南中道险，俗好反乱，宜必待其诈勇已困，但当日月制之，全军取胜，以求有馀。溷牢之物，何足汲汲也！”寿必欲战，果不利，乃悉以军事任黑。
 
　　八年春正月，炳、彪等出降，威震十三郡。三月，刺史尹奉举州委质，迁奉于蜀。寿领宁州。南中初平，威禁甚肃，后转凌掠民。秋，建宁民毛衍、罗屯等反，杀太守邵攀；牂柯太守谢恕举郡为晋，寿破之。
 
　　九年春，分宁州置交州，以霍彪为宁州、建宁爨深为交州刺史。封寿建宁王。张骏使参军傅颖、治中张淳遗雄书，劝去尊号，称藩于晋。雄引见，谓曰：“吾过为士大夫所推，然本无心于帝王也。贵州将令行河沙，常所希冀。进思共为晋室元功之臣，退思共为守藩之将，扫除氛埃，以康帝宇。而晋室凌迟，德声不振，引劣讷望，有年月矣。会获来贶，情钧闇至，有何已已！”颖、淳以为然，使聘相继。巴郡尝告急，云有东军。雄曰：“吾常虑石勒跋扈，侵逼琅琊，以为耿耿，不图乃能举军，使人欣然。”雄之雅谈多如此类。三月，寿还。
 
　　夏六月癸亥，雄疾病卒，时年六十一。伪谥曰武帝，庙称太宗。凡自立三十年。冬十二月丙寅，葬成都，墓号安都陵也。
 
　　班字世文，荡第四子也。少见养于雄，年二十六，立为太子。好学爱士。每观书传，谓其师友天水文夔、陇西董融等曰：“吾见周灵王太子晋、魏太子丕、吴太子孙登文章鉴识，超然卓绝，未尝不有惭色，何古人之难及乎！”进止周旋，勤于咨问。但性轻躁，失在田猎。
 
　　甲子，袭位。玝来奔丧，劝遣雄子越还江阳，而欲令期代己知北事。班以未葬，不许，遣玝还涪。冬十月癸亥，期、越杀班于临次，并杀班仲兄领军都，弟玝奔晋。期伪谥班曰戾太子，寿追谥曰哀皇帝。子幽、颙为期所杀。班兄弟五人皆兵死，四人无后。玝在晋历巴郡、襄阳、宜都太守，龙骧将军，永和三年，从征西于山阳战死也。
 
　　期字世运，雄第四子也。母冉贱，雄妻任养为子。少攻学问，有容观。雄时令诸子各募合部曲，多者才得数百人，而期独得千馀人。为安东将军。雄亡，越自江阳来赴丧，兄弟怏怏。既以班非雄所生，又虑玝不利己，与兄越密谋图班。太史令韩约上言：“宫室有阴谋兵气，戒在亲戚。”班不悟，遂因夜哭，越杀班，期自立。以越为相国，与寿并录尚书事。进寿大都督，徙封汉王，使讨玝于涪。封越建宁王，以仲兄霸为中领军、镇南，弟保镇西、西夷校尉、汶山太守，从父始征东，代越，皆大将军。玝走，即拜寿梁州、知北事。
 
　　咸康元年春正月，立妻阎氏为后，下赦，改元玉恒。秋，以司隶景骞为尚书令，征南费黑为司隶，班舅罗演为仆射。罗演与汉王相天水上官澹谋袭期，立班子幽。谋泄，杀演、澹，并诛班母罗、琀子、稚妻昝。
 
　　二年，忌从子载多才艺，讬他事诛之，而霸、保皆暴病死。于是大臣自疑，骨肉不相亲。而期志益广，忽慢父时公卿，政刑失错。
 
　　四年夏四月，寿自涪还袭期，假以诛越、蹇为言。越请散财募民格战，期谓寿不自薄，不许。既诛越、骞，初，废期为邛都县公；五月，乃杀期及诛李始等，杀兄弟十馀人。期死时年二十四，谥曰幽公。五年，徙其妻子于越巂，势又使人就越巂诛其子。
 
　　寿字武考，有干局，爱尚学义，志度少殊于诸子，雄奇之。自代父为将，志在功名，故东征南伐，每有效事。雄疾病，侍疾左右，左右侍臣造雄顾命，寄讬于寿。
 
　　期之杀班也，李始初欲附寿，图共讨期，寿不敢。始怒，说期取寿。期惮李玝在北，欲藉寿讨之，故不许。寿既受汉封，北伐玝，告以去就利害，假道，故玝得由巴顺水东下吴。
 
　　寿虽代玝镇涪，岁终当入朝觐，常自危嫌，辄造汉中守将张才急书，告方外寇警。咸康二年冬，北入汉中，破走司马勋。寿见期、越兄弟十馀人年方壮大，而手下有强兵，惧不自全，数聘命高士巴西龚壮。壮虽不应，恐见害，不得已，数见寿。时岷山崩，江水竭，寿缘刘向之言而恶之，每谋壮以自安之术。壮之父及叔皆为特所杀，欲假手报雠，未有其由，因说：“立事何如舍小从大，以危易安，开国裂土，长为诸侯，名高桓文，勋流百代矣。”寿从之，阴与长史略阳罗恒、巴西鲜思明共谋据成都，为晋称藩。会养弟攸从成都病还，死道中，乃阳言越药杀之。又诈造妹婿任调书，言期、越当废寿，以惑群下，群下信之。乃誓文武，许赏城中资财，得数千人，南攻成都。子势为开门内应，遂获期、越，诛其宗族十馀人。兵入掳掠民家，奸淫雄公主及李氏诸妇，多所残害，数日乃定。
 
　　恒与思明及李奕、王利等劝寿称镇西将军、益州牧、成都王，以壮为长史，告下；又劝令送期于晋。任调与司马蔡兴、侍中李艳及张烈等劝寿自立。寿亦生心，遂背思明所陈之计，称汉皇帝，尊父骧曰献帝，母昝氏曰太后，下赦，改元汉兴。以恒为尚书令，思明为广汉太守，任调镇北、梁州、知北事、东羌校尉，李奕镇西、西夷校尉。更代诸郡及卿佐，皆用宿人及己参佐。省交州，以从子权为镇南、南夷、宁州。于是成都诸李子弟无复秉兵马形势者，雄时旧臣及六郡人皆斥废也。
 
　　秋七月，李奕从兄乾与大臣合谋，欲废寿。寿惧，使子广与大臣盟，要为兄弟。进李闳为征东、荆州，移镇巴郡。
 
　　八月，天连阴雨，禾稼伤损，百姓饥疫。草莽臣龚壮上封事曰：“臣闻阴德必有阳报，故于顾沩狱，高门待封。伏惟献皇帝宽仁厚惠，宥罪甚众，灵德洪洽，诞锺陛下。陛下天性忠笃，受遗建节，志齐周、霍，诚贯神明；而志绪违理，颠覆顾命，管、蔡既兴，谗谀滋蔓。大义灭亲，拨乱济危，上指星辰，昭告天地，歃血盟众，举国称藩，天应人悦，白鱼登舟，霆震助威，烈风顺义，神诚允畅，日月光明。而论者未喻，权时定制。淫雨氾濆，垂向百日，禾稼伤损，加之饥疫，百姓愁望，或者天以监示陛下。又前日之举，止以救祸，陛下至心，本无大图；而今久不变，天下之人谁复分明知陛下本心者哉！且玄宫之谶难知，而盟誓顾违。一旦疆场有急，内外骚动，不可不深思长久之策，永为子孙之计也。愚谓宜遵前盟誓，结援吴会，以亲天子，彼必崇重，封国历世。虽降阶一等，永为灵德，宗庙相承，福祉无穷，君臣铭勋于上，生民宁息于下，通天下之高理，弘信慎之美义，垂拱南面，歌诗兴礼，上与彭、韦争美，下与齐、晋抗德，岂不休哉！论者或言二州人附晋必荣，六郡人事之不便。昔豫州入蜀，荆楚人贵；公孙述时，流民康济。及汉征蜀，残民太半；锺、邓之役，放兵大掠，谁复别楚、蜀者乎！论者或不达安固之基，惜其名位。在昔诸侯自有卿相、司徒、司空，宋、鲁皆然，及汉藩王，亦有丞相。今义归彼，但当崇重，岂当减削？昔刘氏郡守令长方仕州郡者，国亡主易故也。今日义举，主荣臣显，宁可同日而论也！论者又谓臣当为法正。陛下覆臣如天，养臣如地，恣臣所安；至于名荣，汉、晋不处，臣复何为当侔法正？论者或言晋家必责质任，及徵毙蕙胡，何以应之？案晋不烦尺兵一国来附，威卷四海，广地万里，何任之责？胡之在北，亦此之忧。今平居有东北之虞，纵令徵兵，但援汉川，犹差二门耳。臣讬附深重，忘疲病之秽，实感殊遇，冀以微言，少补明时，常惧殒殁，不写愚心，辜负恩顾。谨进悾悾，伏愿罪戮。”寿不悦，然拘前言，祕藏之。
 
　　九月，仆射任颜——雄妻弟也——谋反，诛，并杀雄子豹等。
 
　　五年，春二月，晋将伐巴郡，获李闳。闳，恭子也。初，寿许自牛鞞以东土断与闳，执政者以为不可，乃止；复不益兵，故覆没。闳弟艳以是怨，故与朝右有隙。是时，寿疾病，恒、思明等复议奉晋计。寻巴郡破，寿以为附晋，晋当以兵威，故不能自断，遂辍计。三月，拜李奕镇东，代闳。
 
　　夏，建宁太守孟彦率州人缚宁州刺史霍彪于晋，举建宁为晋。遣右将军李位都讨之。时权在越巂。秋，又遣尚书广汉李摅为御史，入南中。摅祖毅，晋故宁州刺史，以向与南人有旧，故遣之。摅从兄演自越巂上书劝寿归正返本，释帝称王，寿怒，杀之。
 
　　车骑将军王韬为参军
 
　　晋康帝建元元年，寿卒，势立，改元太和。太史令韩皓上言：“荧惑守心，乃宗庙不修之谴。”势乃更命祀成始祖、太宗，皆谓之汉。势之弟大将军广以势无子，求为太弟，势不许。马当、鲜思明固请许之。势疑与广有谋，收当、思明斩之。广自杀。思明被收，叹曰：“国之不亡，以我数人在也，今其殆矣！”思明有智略，敢谏诤，马当素得人心，及其死，士民无不哀之。
 
　　冬，李奕自晋寿举毙薮，单骑突门，门者射杀，众溃。势大赦境内，改年嘉宁。势骄淫不恤国事，中外离心。蜀土无獠，至是始从山出，自巴至犍为、梓潼，布满山谷，大为民患。加以饥馑，境内萧条。
 
　　三年春二月，桓温伐蜀，军至青衣。势大发兵，遣昝坚等将之，自山阳趣合水。诸将欲设伏江南以待晋兵，昝坚不从，引兵自江北鸳鸯碕渡向犍为。温自将步卒直指成都。昝坚至犍为，乃知与温异道，还自沙头津济。比至，温已军于成都之十里陌，坚众自溃。势悉众出，战于笮桥。中书监王嘏、散骑常侍常璩劝势降，乃夜开东门走。至葭萌，使散骑常侍王幼送降文于温。势至建康，封归义侯。
 
　　李氏自起事至亡，六世，四十七年，正僣号四十二年。
 
　　蜀中亦有怪异。期时有狗豕交，木冬华。势时，涪陵民乐氏妇头上生角，长三寸，凡三截之。又有民马氏妇妊身而胁下生，其母无恙，儿亦长育。有马生驹，一头，二身相著，六耳，一牡一牝。又有天雨血于江南数亩许。李汉家舂米，自臼中跳出；遽敛于箕中，又跳出；写于簟中，又跳出。有猿居鸟巢，至城下。地仍震，又连生毛。其天谴不能详也。
 
　　撰曰：特、流乘衅险害，雄能推亡固存，遭皇极不建，遇其时与！期倡为祸阶，而寿、势终之，《诗》所谓“乱离瘼矣，爰其適归”者也。长老传谯周谶曰：“广汉城北有大贼，曰流曰特攻难得，岁在玄宫自相贼。”终如其记。先识预睹，何异古人乎！历观前世伪僣之徒，纵毒虔刘，未有如兹。每惟殷人丘墟之叹，贾生《过秦》之论，亡国破家，其监不远矣。



　
卷十（上）
　

　　先贤士女总赞上
 
　　含和诞气，人伦资生，必有贤彦，为人经纪，宣德达教，博化笃俗。故太上立德，其次立功，其次立言，品物焕炳，彝伦攸叙也。益、梁爰在前代，则夏勋配天，而彭祖体地。及至周世，韩服将命，蔓子忠坚。然显者犹鲜，岂国史简阙，抑将分以秦、楚，希预华同？自汉兴以来，迄乎魏、晋，多士克生，髦俊盖世，恺元之畴，感于帝思。于是玺书交驰于斜谷之南，束帛戋戋于梁、益之乡。或迺龙飞紫阁，允陟璿玑；亦有盘桓利居，经纶皓素。其耽怀道术，服膺六艺，弓车之招，旃旌之命，徵名聘德，忠臣孝子，烈士贤女，高劭足以振玄风，贞淑可以方蘋蘩者，奕世载美。是以四方述作，来世志士莫不仰高轨以咨咏，宪洪猷而仪则，擅名八区，为世师表矣。故《耆旧》之篇，较美《史》、《汉》。而今志州部区别，未可总而言之。用敢撰约其善，为之述赞，因自注解，甄其洪伐，寻事释义，略可以知其前言往行矣。
 
　　◎蜀都士女
 
　　▲严平恬泊，皓然沈冥。
 
　　严遵，字君平，成都人也。雅性澹泊，学业加妙，专精大《易》，耽于《老》、《庄》。常卜筮于市，假蓍龟以教。与人子卜，教以孝；与人弟卜，教以悌；与人臣卜，教以忠。于是风移俗易，上下兹和。日阅数人，得百钱，则闭肆下帘，授《老》、《庄》。著《指归》，为道书之宗。杨雄少师之，称其德。杜陵李强为益州刺史，谓雄曰：“吾真得君平矣。”雄曰：“君但可见，不能屈也。”强以为不然。至州，修礼交遵，遵见之，强服其清高而不敢屈也。叹曰：“杨子云真知人也！”年九十卒。雄称之曰：“不慕夷即由矣”，“不作苟见，不治苟得，久幽而不改其操，虽随、和何以加诸。”
 
　　▲仲元抑抑，邦家仪形。
 
　　李弘，字仲元，成都人。少读五经，不为章句。处陋巷，淬励金石之志，威仪容止，邦家师之。以德行为郡功曹，一月而去。子赘以见辱杀人，太守曰：“贤者之子必不杀人。”放之。赘自以枉，语家人。弘遣亡命。太守怒，让弘，弘对曰：“赘为杀人之贼，明府私弘枉法。君子不诱而诛也。石碏杀厚，《春秋》讥之；孔子称父子相隐，直在其中。弘实遣赘。”太守无以诘也。州命从事，常以公正谏争为志。杨子云称之曰：李仲元为人也，“不屈其志，不累其身”，“不夷不惠，可瘪之间”；“见其貌者肃如也，观其行者穆如也，闻其言者愀如也”；“非正不言，非正不行，非正不听，吾先师之所畏”。
 
　　▲子云玄达，焕乎弘圣。
 
　　杨雄，字子云，成都人也。少贫好道，家无担石之储、十金之费，而晏如也。好学，不为章句。初慕司马相如绮丽之文，多作词赋。车骑将军王音，成帝叔舅也，召为门下史，荐待诏，上《甘泉》、《羽猎赋》，迁侍郎，给事黄门。雄既升秘阁，以为辞赋可尚，则贾谊升堂，相如入室，武帝读《大人赋》，飘飘然有凌云之志，不足以讽谏，乃辍其业。以经莫大于《易》，故则而作《太玄》；传莫大于《论语》，故作《法言》；史莫善于《苍颉》，故作《训纂》；箴谏莫美于《虞箴》，故作《州箴》；赋莫弘于《离骚》，故反屈原而广之；典莫正于《尔雅》，故作《方言》。初与刘歆、王莽、董贤同官，并至三公，雄历三帝，独不易官。年七十一卒。自刘向父子、桓谭等深敬服之。其玄渊源懿，后世大儒张衡、崔子玉、宋仲子、王子雍皆为注解。吴郡陆公纪尤善于《玄》，称雄圣人。雄子神童乌，七岁预雄《玄》文，年九岁而卒。
 
　　▲林生清寂，莫得而名。　
 
　　林闾，字公孺，临邛人也。善古学。古者，天子有輶车之使，自汉兴以来，刘向之徒但闻其官，不详其职，惟闾与严君平知之，曰：“此使考八方之风雅，通九州之异同，主海内之音韵，使人主居高堂知天下风俗也。”扬雄闻而师之，因此作《方言》。闾隐遯，世莫闻也。
 
　　▲氾乡忠贞，社稷是经。进贤为国，稽考典刑。爱莫助之，身殒朝倾。　
 
　　何武，字君公，郫人也。初以射策甲科为郎，历扬、兖州刺史，司隶校尉，京兆尹，清河、楚、沛太守，廷尉，御史大夫。成帝初具三公，拜大司空，封汜乡侯。为人忠厚公正，推贤进士，在楚致两龚，在沛厚两唐，临司隶致平陵何并，居公位进辛庆忌，皆世名贤。临州郡虽无赫赫之名，及去，民思之。才虽不及丞相薛宣、翟方进，而正直过之。哀帝即位，以朱博、赵玄为公卿，用事，免官。谏大夫鲍子都亟言讼之，丞相王嘉亦以为慨。帝复徵武为御史大夫，徙前将军。时大司马新都侯王莽避帝外家丁、傅氏，逊位，亦以列侯见徵。哀帝诏博举太常，莽从武求举，武以莽奸人之雄，不许。哀帝崩，王太皇太后，莽姑也，即日引莽入，收大司马董贤印绶，诏举大司马。丞相孔光等逼王氏，皆举莽。武与左将军公孙禄谋曰：“莽四父世朝，权倾人主，必危刘氏。”乃举禄，禄亦举武。太后不从，用莽为大司马。莽讽有司劾奏，皆免。武就国后，莽浸盛，遂为宰衡、安汉公。欲图篡汉，惮武与其叔红阳侯王立不从。元始三年，因吕宽、吴章事槛车徵武，武自杀。众咸冤之。莽欲厌众心，谥武曰刺侯。子况嗣。平帝崩，莽因居摄，后僣帝位。
 
　　▲叔文播教，变风为雅。道洽化迁，我实西鲁。　
 
　　张宽，字叔文，成都人也。蜀承秦后，质文刻野，太守文翁遣宽诣博士东受七经，还以教授，于是蜀学比于齐、鲁，巴、汉亦化之。景帝嘉之，命天下郡国皆立文学，由翁唱其教，蜀为之始也。宽从武帝郊甘泉泰畤，过桥，见一女子裸浴川中，乳长七尺，曰：“知我者，帝后七车。”適得宽车。对曰：“天有星主祠祀，不齐洁，则作女令见。”帝感寤，以为扬州刺史。复别蛇莽之妖。世称云“七车张”。作《春秋章句》十五万言。
 
　　▲长卿彬彬，文为世矩。　
 
　　司马相如，字长卿，成都人也。游京师，善属文，著《子虚赋》而不自名。武帝见而善之，曰：“吾独不得与此人同世。”杨得意对曰：“臣邑子司马相如所作也。”召见相如。相如又作《上林赋》，帝悦，以为郎。又上《大人赋》以风谏；制《封禅书》，为汉辞宗。官至中郎将。世之作辞赋者自杨雄之徒咸则之。
 
　　▲王渊艳丽，蔚若华圃。　
 
　　王褒，字子渊，资中人也。以高才文藻侍宣帝。初为王襄作《乐职》、《中和》颂，宣帝时，又上《甘泉》、《洞箫》赋。帝善之，令宫人诵之。为谏大夫，卒。
 
　　▲子山翰藻，遗篇有序。　
 
　　杨终，字子山，成都人也。年十三，已能作《雷赋》，通屈原《七谏》章。后坐太守徙边，作《孤愤》诗。明帝时，与班固、贾逵并为校书郎，删《太史公书》为十馀万言，作《生民》诗，又上《符瑞》诗十五章，制《封禅书》，著《春秋外传》十二卷，《章句》十五万言，皆传于世者。
 
　　▲少迁猛毅，垂勋三邦。　
 
　　陈立，字少迁，临邛人也。成帝时，牂柯有乱，大将军王凤荐立为太守，克平祸乱。徙守巴郡，秩中二千石，治有尤异。又徙天水太守，为天下最，天子赐黄金四十斤。入为左曹、卫将军护军都尉。
 
　　▲世公赋政，祥瑞来同。　
 
　　王阜，字世公，成都人也。太守第五伦察举孝廉，为重泉令，有鸾鸟集于文学十馀日。迁益州太守，神马出滇池河，甘露降，白乌见，民怀之如父母。
 
　　▲猗欤文父，叡发幼童。德澹会稽，道崇辟雍。　
 
　　张霸，字伯饶，谥曰文父，成都人也。年数岁，以知礼义，诸生孙林、刘固、段著等宗之，移家其宇下。启母求就师学，母怜其稚，对曰：“饶能。”故字伯饶也。为会稽太守，拨乱兴治，立文学，学徒以千数，风教大行，道路但闻诵声，百姓歌咏之。致达名士顾奉、公孙松、毕海、胡母官、万虞先、王演、李根，皆至大位。在郡十年，以有道徵，拜议郎，迁侍中。遂授霸五更，尊礼于太学。年老卒，葬河南。
 
　　▲少府委迟，作卿作师。　
 
　　赵典，字仲经，成都人。太尉戒子也。与颍川李膺等并号“八俊”。三为侍中，自乐禄俸施贫。方授国师，未拜，病卒。
 
　　▲何、杨研神，贯奥入微。　
 
　　何英，字叔俊，郫人也。杨由，字哀侯，成都人也。二子学通经纬。英著《汉德春秋》十五卷。孙汶，字景由，亦深学。初徵，上日食盗贼起，有效。为谒者，京师旱，请雨，即澍。迁犍为属国。著《世务论》三十篇。卒。杨由为太守廉范文学，范称能治。由言当有贼发。顷之，广柔羌反，寇杀长姚超。乡人冷丰赍酒侯之，值客，未内，由为知其多少。又言，人当致果，其色赤黄，果有送甘橘者。大将军窦宪从太守索《云气图》，由谏莫与，寻宪受诛。其明如此。著书十篇而卒。
 
　　▲司农明允，国宪是维。　
 
　　任昉，字文始，成都人也。初为叶令，治奸贼七十馀人。迁梁相、尚书令，清身检下。大将军梁冀惮之，出为魏郡，徙平原，岁出租税百万。冀诛，复入为尚书令、司隶校尉，迁大司农，卒。弟恺，徐州刺史，亦有治名。昉父循，字伯度，为长沙太守，得其父，时为五官，事在精通也。
 
　　▲翁君美秀，牧后寤机。　
 
　　何霸，字翁君，司空武兄也。为郡户曹。刺史王尊将之官，移诸郡不得遣迎，唯霸白太守宜往，太守遣霸。尊大怒。霸对曰：“太守遣霸，非修敬也，以去京师久，迟知朝廷起居耳。”尊遽下车，持节对之。因奇霸容止，辟为别驾，举秀才，为属国、中郎将。弟显，颍川太守。兄弟五人皆有名。
 
　　▲伯骞推贤，求善如饥　
 
　　柳宗，字伯骞，成都人也。初结九友共学，号“九子”。及为州郡右职，务在进贤。拔致求次方、张叔辽、王仲曾、殷智孙等，终至牧守。州里为谚曰：“得黄金一笥，不如为伯骞所识。”举茂才，为美阳令。
 
　　▲文侯颙卬，极位台衡。　
 
　　文侯赵戒，字志伯，少府典父也。父定，以游侠称。戒，顺、桓帝之世历司徒、太尉，登特进。屡居公辅，免忧患于无妄之世。告归于蜀，薨家。
 
　　▲太尉颉颃，志振颓纲。　
 
　　赵谦，字彦信，戒孙也。历位卿尹，初平元年为太尉。时董卓秉政，欲迁天子长安。谦与司空荀爽固谏，卓不听，以为车骑将军。奉大驾西幸，封洛亭侯，拜司隶校尉。忤卓指，免。讨白波贼有功，封郫侯，进司徒，免。拜尚书令，太仆。三年，薨，谥曰忠侯。
 
　　▲司徒继踵，僶俛权横。　
 
　　赵温，字子柔，谦弟。以侍中同舆辇西迁，封江南亭侯。兄亡，初平四年拜司空，未期，进司徒，当世荣之。时车骑将军李傕与董承、张济等争权，数迁移天子，温以书切责于傕。天子闻，为寒心。寻曹公入，徙天子都许，政出诸侯，礼待温。居公位十五年。建安十三年薨。
 
　　▲犹操道柄，董、李是让。　
 
　　让，责也。董卓、李傕凶擅，谦、温干之。初，文侯与李固、胡广议立清河王蒜，而冀欲立蠡吾侯，赵戒胁而从之，使李固枉死。君子以为卓、傕之恶甚于梁冀，谦摩卓之牙，温弄傕之爪，虽逼权势，以道陈训，贤其祖远矣。
 
　　▲侍中授命，分节亦彰。　
 
　　常洽，字茂尼，江原人也。自荆州刺史迁京兆尹、侍中、长水校尉，以兵卫大驾西幸。傕等作难，常侍卫天子左右，为傕所杀。
 
　　▲蛮夷猾扰，倡乱南疆。子恭要传，丑秽于攘。　
 
　　杨竦，字子恭，成都人也。元初中，越巂、永昌夷反，残破郡县，众十馀万。刺史张乔以竦勇猛，授从事，任平南中。竦先以诏书告喻，不服，乃加诛。杀虏三万馀人，获生口千五百人，财物四千万，降夷三十六种；举正奸浊长吏九十人，黄绶六十人。南中清平。会被伤卒。乔举州吊赠，列画东观。
 
　　▲伯春、孟元，匡正时君。　
 
　　张充字伯春，李，字孟元，江原人也。充为治中从事。时刺史恃豪，每见从事，布席地坐，己自安高床上。充入閤，不肯进。刺史寤，乃更礼从事。刺史辟公孙特、大姓犍为李威、桥稚充曹。时有水灾，伦受刺史指，以江中斗平，不足表闻，固争之。后刺史至，与伦不平，求郡短，劾伦不言水灾。对以诏书：上灾异不得由州。伦迁司空，辟掾。
 
　　▲杨罗为令，遗爱在民。　
 
　　杨班字仲桓，成都人也，罗衡字仲伯，郫人也，俱师徵士何幼正。班为不韦、茂陵令，治化浃洽。徙西城、郎中令，号时名宰。衡为万年令，路不拾遗，人家牛马皆系道边，曰：“属罗公。”三府争辟，拜广汉长，二县皆为立祠。
 
　　▲小伯温恭，预图息纷。　
 
　　陈湛，字小伯，成都人也。历使蓉令，民皆怀服。州辟治中从事。广汉太守遣子诣州修欢交，使君欲纳；湛谏不可失《羔羊》义，使君从之。后有言州郡私交者，考之无得，乃明也。
 
　　▲孟由至孝，遐叶睎风。　
 
　　禽坚，字孟由，成都人也。父信为县吏，使越巂，为夷所得，传卖历十一种。去时，坚方妊六月；生，母更嫁。坚壮，乃知父湮没，鬻力佣赁，求碧珠以求父。一至汉嘉，三出徼外，周旋万里，经六年四月，突瘴毒狼虎，乃至夷中得父。父相见悲感，夷徼哀之。即将父归，迎母致养。州郡嘉其孝，召功曹，辟从事，列上东观。太守王商追赠孝廉，令李苾为立碑铭，迄今祠之。
 
　　▲仲昱免师，
 
　　仲昱，成都人也。少受学于严季后。季后为汶江尉，书呼仲昱，仲昱许十月往。会夷反断道，仲昱期于往。经度六七，几死。数年，卒得至汶江，为季后陈策，俱得免难，远近叹之。
 
　　▲叔本慕仁。　
 
　　任末，字叔本，繁人也。与董奉德俱学京师，奉德病死，推鹿车送其丧。师亡身病，赍棺赴之，道死，遗令敕子载丧至师门，叙平生之志也。
 
　　▲伯禽证将，　
 
　　朱普，字伯禽，广都人也。为郡功曹。太守与刺史王冀有隙，枉见劾。普诣新都狱，掠笞连月，肌肉腐臭，恶同死人，证太守无事。敕其子曰：“我死，载丧诣阙，使天子知我心。”事得清理，普以烈闻。
 
　　▲文寺代君。　
 
　　李磬，字文寺，严道人也，为长章表主簿。旄牛夷叛，入攻县，表仓卒走，锋刃交至。磬倾身捍表，谓虏曰：“乞杀我，活我君。”虏乃杀之，表得免。太守嘉之，图象府庭。
 
　　▲在三义敦，终始可称。　
 
　　人生于三，事之若一，君、父、师也。言人靡不有初，鲜克有终，普、磬可谓能终始也。
 
　　▲炎光中微，巨、述僣乱。　
 
　　炎，火光也，汉以火德王。自高祖至平帝十二世，国嗣三绝。平帝早崩，安汉公王莽字巨君遂篡天子位，称新室皇帝。而茂陵公孙述字子阳，为莽导江卒正，遂僣号于蜀。
 
　　章、王刎首。　章明，字公孺，新繁人也。王皓，字子离，江原人也。明为太中大夫。莽篡位，叹曰：“不以一身事二主。”遂自杀。皓为美阳令，去莽归蜀。公孙僣号，使使聘之。皓乃自刎，以头付使者。述惭怒，诛其妻子。
 
　　侯刚哭汉。　刚字直孟，繁人也，为郎。见莽篡位，佯狂，负木斗守阙号哭。莽使人问之。对曰：“汉祚无穷，吾宁死之，不忍事非主也。”莽追杀之。
 
　　▲公卿绝脰，亦蹈节贯。　
 
　　王嘉，字公卿，江原人也。为郎，去莽还蜀。公孙述先闭其妻子，使人徵之。嘉闻王皓死，叹曰：“吾后之哉！”亦自杀。述惭，贳其妻子。
 
　　▲罗生美至，思济艰难。述方遂非，残彼贞干。
 
　　罗衍，字伯纪，成都人也。为述郎，说尚书解文卿、郑文伯使谏述降汉，为子孙福。解、郑从之。述怒，闭二子于薄室六年，二子守志不回，遂幽死。衍卒察孝廉，徵博士。
 
　　▲刘主割据，资我英俊。鸿胪渊通，与道推运。　
 
　　何宗，字彦若，郫县人也。通经纬、天官、推步、图谶，知刘备应汉九世之运，赞立先主。为大鸿胪，方授公辅，会卒。
 
　　▲君肃矫矫，颖类倬群。　
 
　　何祇，字君肃，宗族人也。初，犍为杨洪为太守李严功曹，去郡数年，以为蜀郡，严犹在官。祇为洪门下书佐，去郡数年，以为广汉，洪犹在官。是以西土咸服诸葛亮之能揽拔秀异也。祇徙犍为太守，卒。
 
　　▲辅汉朗捷，服时之勤。　
 
　　张裔，字君嗣，成都人也。汝南许文休称其才“锺元常辈也”。为辅汉将军，丞相长史。丞相北征，居府统事，足食足兵。
 
　　▲太常清密，邃远钩深。　
 
　　杜琼，字伯瑜，成都人也。师事任定祖，通经纬术艺，为太常。沈默慎密，称诸生之淳。
 
　　▲休休众彦，殊涂同臻。金声玉振，蜀之球琳。　
 
　　休休，美也。众彦，言此四十三人也。《易》曰：殊涂同归，百行齐致。贵于流光显称，扬名垂世。此四十三人者，虽立行不同，俱以垂美，如金玉之音器，为世名宝。
 
　　述蜀郡人士。
 
　　▲敬司穆穆，畅始玄终。　
 
　　敬，司马氏女，五更张伯饶妻也。霸前妻有三男一女，敬司产一男。抚教五子，恩爱若一。霸卒，葬河南，敬司与诸子还蜀。疾病，遗令告诸子曰：“舜葬苍梧，二妃不从。汝父在梁，吾自在蜀，亦各其志，勿违吾敕也。”遂葬蜀。子光超禀母教，为聘士也。
 
　　▲叔纪婉娩，十媛仰风。　
 
　　叔纪，霸女孙也，適广汉王遵。至有贤训，事姑以礼。生子商，海内名士。广汉周干、古朴、彭勰、汉中祝龟为作颂，曰：“少则为家之孝女，长则为夫之贤妇，老则为子之慈亲。终温且惠，秉心塞渊，宜谥曰孝明惠母。”
 
　　▲公乘氏张，两髦义崇。　
 
　　公乘会妻，广都张氏女也。夫早亡，无子，姑及兄弟欲改嫁之，张誓不许，而言之不止。乃断发割耳，养会族子，事姑终身。
 
　　▲助陈抚孩，节笃分充。　
 
　　助陈，临邛陈氏女，犍为杨凤珪妻也。凤珪亡，养遗生子守节，兄弟必欲改嫁，乃引刀割咽，几死。宗族骇之，遂全其义。
 
　　▲二常茕茕，颓构再隆。　
 
　　元常、靡常，江原人也。元常，广都令常良女，適广汉便敬宾，早亡。元常无子，养宾族子。父母欲嫁，乃祝刀誓志而死。靡常，仲山女，適成都殷仲孙。家遭疫气死亡，惟靡常在。十八，收葬诸丧，养遗生子，立美成家。
 
　　▲纪常哀哀，精感昭融。　
 
　　纪常，常侍常洽女，赵侯夫人也。父遇害长安，其二兄皆先没，遣父门生翟登、张顺迎丧。时寇贼蜂起，昼夜悲哀，顺、登得将丧无恙还，时人皆以纪常精诚所感。
 
　　▲贡罗誓志，　
 
　　贡罗，郫罗倩女，景奇妻也。奇早亡，无子。父愍其年壮，以许同郡何诗。贡罗白书誓父不还家。父乃使诗白州，州告县逼遣之。罗乃诉州，刺史高而许之。
 
　　▲玹何忘生。　
 
　　玹何，郫何氏女，成都赵宪妻也。宪早亡，无子，父母欲改嫁。何恚愤自幽，乃不食，旬日而死。郡县为立石表。
 
　　▲昭仪殉身。　
 
　　昭仪，繁张氏女，广汉朱叔贤妻也。贤为郡督邮。建安十九年，刘主围刘璋于成都，贤坐谋外降诛。璋以昭仪配兵将，见逼，昭仪自杀。三军莫不哀叹。
 
　　▲二姚见灵。　
 
　　广柔长郫姚超二女妣、饶，未许嫁，随父在官。值九种夷反，杀超，获二女，欲使牧羊。二女誓不辱，乃以衣连腰自沈水中死。见梦告兄慰曰：姊妹之丧当以某日至溉下。慰寤，哀愕，如梦日得丧。郡县图象府庭。
 
　　▲峨峨淑媛，表图铭旌。　
 
　　淑，善；媛，婉娩也。言此十二女皆图象列传。
 
　　述蜀郡列女。
 
　　右蜀郡士女赞第一。
 
　　凡五十五人。
 
　　◎巴郡士女阙



　
卷十（中）
　

　　先贤士女总赞中
 
　　◎广汉士女
 
　　▲讲学冲邃，洙、泗是睎。胤帝绍圣，庶熙畴咨。
 
　　杨宣，字君纬，什邡人也。少受学于楚国王子张，天文、图纬于河内郑子侯，师杨公叔，能畅鸟言，长于灾异，教授弟子以百数。成帝徵拜谏大夫。帝无嗣，宣上封事，劝宜以定陶恭王子为太子，帝从之，出宣为交州牧。太子即位，为哀帝。拜河内太守，徵太仓令。上言宜封周公、孔子后，帝从之，封周公后公孙相如为褒鲁侯，孔子后孔均为褒成侯。又荐辽东王纲、琅琊徐吉、太原郭越、楚国龚胜等宜赞隆时雍。平帝时，命持节为讲学大夫，与刘歆共校书。居摄中卒。门生河南李吉、广汉严象、赵翘等皆作大儒。
 
　　▲长伯抚遐，声畅中畿。析虎命邦，绰有馀徽。　
 
　　郑纯，字长伯，郪人也。为益州西部都尉。处地金银、琥珀、犀象、翠羽出，作此官者皆富及十世。纯独清廉，毫毛不犯，夷汉歌叹。表闻，三司及京师贵重多荐美之。明帝嘉之，乃改西部为永昌郡，以纯为太守。在官十年卒，列画颂东观。
 
　　▲三老泱泱，实作父师。　
 
　　杨统，字仲通，新都人也。事华里先生炎高，高戒统曰：“汉九世王出图书与，卿適应之。”建武初，天下求通《内谶》二卷者不得。永平中，刺史张志举统方正。司徒鲁恭辟掾，与恭共定音律，上家法章句及二卷解说。迁侍中、光禄大夫。以年老道深，养于辟雍，授几杖为三老，卒。《内谶》二卷竟未详。
 
　　▲平仲淑道，殆乎庶几。　
 
　　王祐，字平仲，郪人也。少与雒高士张浮齐名，不应州郡辟命。司隶校尉陈纪山，名知人，称祐天下高士。年四十二卒。弟获志其遗言，撰《王子》五篇。东观郎李胜，文章士也，作诔，方之颜子，列画学官。
 
　　▲文父明洞，探赜索微。　
 
　　杨序，字仲桓，统仲子也。道业侔父，三司及公车连徵辟，拜侍中。上言西方及荆、扬、交州当兵起，人民疫蝗，洛阳大水，宫殿当灾，三府当免，近戚谋变，皆效验。大将军梁冀秉权，自退去。授门徒三千人。本初元年及建和中，特徵聘，不行。年八十三卒。天子痛惜，诏谥曰文父。弟子雒昭约节宰、绵竹寇欢文仪、蜀郡何苌幼正、侯祈升伯、巴郡周舒叔布及任安、董扶等皆徵聘辟举，驰名当世。
 
　　▲元章玄泊，韬光匿辉。
 
　　段翳，字元章，新都人也。明经术，妙占未来。尝告大渡津吏曰：某日当有诸生二人荷担问翳舍处者，幸为告之。后竟如其言。又有人从冀州来学积年，自以精究翳术，辞去。翳为筒作书，封头与之，告曰：“有急发之。”至葭萌争津，吏挝从者头，诸生发筒，筒中有书曰：“到葭萌争津破头，以膏裹之。”生乃喟然知不及翳，还更精学。翳常隐匿，不使人知。门人皆号夫子。
 
　　▲稚子奕奕，古之畏爱。　
 
　　王涣，字稚子，郪人也。初为河内温令，路不拾遗，卧不闭门。民歌之曰：“王稚子，世未有，平徭役，百姓喜。”迁兖州刺史，部中肃清。徵拜侍御史、洛阳令。聪明惠断，公平廉正，抑强扶弱，化行不犯，发奸擿伏，忽若有神，京华密静，权豪畏敬。元兴元年卒。百姓痛哭，二县吊丧，行人商旅，莫不祭之。贾胡左威，遭其清理，制服三年。洛阳弦歌之，为立祠。天子悼惜，每下诏书德令，必赐后嗣，与卓茂等为伍。
 
　　▲敬伯恺悌，树德播惠。　
 
　　王堂，字敬伯，郪人也。初临巴郡，进贤达士，举孝子严永、隐士黄错及张璊、陈髦，民为立祠。徙任右扶风，政教严明。帝舅车骑将军阎显、大将军窦宪，中常侍江京等嘱讬，辄拒之。白鹿见象，不以为祥。徙鲁相，又徙汝南守，举陈蕃为功曹，应嗣司隶校尉，号知人之鉴。
 
　　▲叔宰济济，以礼进退。　
 
　　冯颢，字叔宰，郪人也。少师事杨仲桓及蜀郡张光超，后又事东平虞叔雅。初为谒者，威仪济济；为成都令，迁越巂太守，所在著称。为梁冀所不善，冀风州追迫之，隐居。作《易章句》及《刺奢说》，修黄老，恬然终日。
 
　　▲大匠奇畅，妙监玄察。尽言规世，祇以陨越。　
 
　　翟酺，字子超，雒人也。少事段翳，以明天官为侍中、尚书。常见太史令孙懿，歔欷涕泣曰：“图书有贼臣孙登，将以才智为黄门所害，君表相应之，是以凄怆。”后为京兆尹、光禄大夫、将作大匠，上言汉四百年当有弱主闭门听政，数在三百年之间。荐故太尉庞参、故司徒李郃明通三才，忠正可以辅世。所言每指利疾，权贵诬酺及尚书令高堂芝交构，免死。著《援神契经说》，卒家。
 
　　▲司隶聪敏，奋名后叶。　
 
　　郭贺，字乔卿，雒人也。初为太守黄幸户曹。幸有事，与汉中太守李荣俱被徵。贺劝幸星行诣诏狱自归，得免；荣稽留，诏杀之。由是显名。太守蔡茂命为主簿。茂梦坐大殿极上，得嘉禾三穗，以问贺，对曰：“明府位当至三公。”旬月，茂迁司徒。表贺明律令，稍迁侍中、尚书仆射、司隶校尉、荆州刺史。百姓歌之曰：“厥德仁明郭乔卿。”明帝南巡狩，善其治，赐三公服，去襜露冕，使百姓见之，以彰有德。徵河南尹，卒。天子痛惜，赐钱三十万。
 
　　▲镡、蔡翩翩，交友惟贤。　
 
　　镡显，字子诵，郪人也。蔡弓，字子骞，雒人也。俱携手共学，冬则侍亲，春行受业。与张霸、李郃、张皓、陈禅为友，共师司徒鲁恭。显又与王稚子同见察孝于太守陈司空，历豫州刺史、光禄大夫、侍中、卫尉。弓为庐江太守，徵拜议郎。而霸、郃、皓、禅皆至公卿。
 
　　▲两李丽采，文藻可观。　
 
　　李尤字伯仁，李胜字茂通，雒人也。侍中贾逵荐尤有相如、杨雄之才，明帝召作东观、辟雍、德阳诸观赋铭、《怀戎颂》、百二十铭，著《政事论》七篇，帝善之。拜谏大夫、乐安相。后与刘珍共撰《汉纪》。孙充，有文才。胜为东观郎，著赋、诔、论、颂数十篇。
 
　　▲宪父悬车，　
 
　　王稚，字叔起，堂幼子也。屡拒孝廉，公府十五辟，公车徵，及授二千石，徵以太常，终不诣。年八十一卒。门人录其本行，谥曰宪父。癸未诏书以安车聘请，会已亡。
 
　　▲徵君肥遯。　
 
　　冯信，字季诚，郪人也。郡三察孝廉，州举茂才，公府十辟，公车再徵，不诣。公孙述时，讬目青盲，侍婢奸其前，阳不觉。述卒，以年老不出。
 
　　▲董、任循志，束帛戋戋。　
 
　　董扶字茂安，任安字定祖，绵竹人也。家居教授，弟子自远而至。扶初应贤良方正，诣京师。宰府十辟，公车三徵，再举有道，为侍中。观汉将乱，求为属国，还蜀。安察孝及茂才，公府辟，公车徵，皆不诣，卒布衣。弟子杜微、何宗、杜琼皆名士，至卿佐。
 
　　▲文表汜博，提携士彦。　
 
　　王商，字文表，郪人也。博学多闻。州牧刘璋辟为治中，试守蜀郡太守。荆州牧刘表、大儒南阳宋仲子远慕其名，皆与交好，许文休称商“中夏王景兴辈也。”商劝璋揽奇拔隽，甚善匡救。荐致名士安汉赵韪及陈实盛先、垫江龚杨、赵敏、黎景、阆中王澹、江州孟彪，皆至州右职、郡守。又为严、李立祠，正诸祀典。在官十年而卒。
 
　　▲超类拔萃，实惟世信。　
 
　　刘宠，字世信，绵竹人也。出自孤微。以明《公羊春秋》上计阙下，见除成都令，政教明肃。时诸县多难治，乃换宠为郫令，又换郪、安汉，皆垂绩。还在成都，迁牂柯太守。初乘一马之官，布衣疏食，俭以为教。居郡九年，乘之而还，吏人为之立铭。王商、陈实，当世贵士，皆与为友。
 
　　▲节英亢烈，仰诉鼎臣。　
 
　　段恭，字节英，雒人也。少周流七十馀郡，求师受学，经三十年。兄事冯翊骆异孙、泰山彦之章、渤海纪叔阳，遂明天文二卷。东平虞叔雅学绝高当世，遂游于蜀，恭以朋友礼待之。后为上计掾，会有司劾太尉庞参兼举茂才、孝廉。参性忠正亮直，为贵戚所摈，以恚发病，远近称冤。恭不能耐其枉，亢疏表参忠直，不当以谗佞伤毁忠正。帝悟，即日召西曹掾问疾，寻羊酒慰劳参忠。
 
　　▲士游孝淳，感物悟神。　
 
　　姜诗，字士游，雒人也。事母至孝。母欲江水及鲤鱼脍，又不能独食，须邻母共之，诗常供备。子汲江溺死，秘言遣学，不使母知。于是有涌泉出于舍侧，有江水之香，朝朝出鲤鱼二头，供二母之膳。其泉灌田六顷，施及比邻。公孙述平后，东精为贼，掠害，不敢入仕泔。时大荒饥，精致米肉与诗，诗埋之。永平三年，察孝廉，明帝诏曰：“大孝入朝，孝廉一切皆平之。”除江阳、符长，所居乡皆为之立祠。
 
　　▲少林阴德，阳报是甄。　
 
　　王忳，字少林，新都人也。游学京师，见客舍有一书生困病，忳隐视，奄忽便绝。有金十斤，忳以一斤买棺木，九斤还要下葬埋之。后为大渡亭长，大马一匹来入亭中，又有绣被一领飞堕其前，人莫识者，郡县以畀忳。后乘马到雒县，马牵忳入他舍。主人问忳所由得马，忳具说其状，并及绣被。主人怅然曰：“卿何阴德而致此？”忳说昔埋书生事。主人惊曰：“是我子也，姓金名彦，卿乃葬之，不报，天彰卿德。”辟举茂才，除郿令。宿斄亭中，数有人为鬼所杀。忳上楼，夜半有女子称冤，曰：“妾，涪令妻也，当之官，宿此，枉为亭长所杀，大小二十口埋在楼下，夺取财物。”忳曰：“汝何故以恒杀人？”女子曰：“妾不得白日，惟依夜愬，人眠不肯应，恚，故杀之。”初来时，言无衣，忳以衣衣之，言讫投衣而去。旦召游徼诘问，具服。即收同谋十馀人杀之，送涪令丧还乡里。当世称之。
 
　　▲仲鱼谦冲。　
 
　　羊期，字仲鱼，郪人也。父为交州刺史，卒官。期迎丧，不敢取官舍一物。郡三察孝廉，公府辟，州别驾，皆不应。太守尹奉弃刑名，行礼乐，请为功曹；刺史必欲借期自佐，不得已，为别驾。后为太守孙宝、蔡茂、祋讽功曹。当欲渡津，津吏滞，停车待之三日；将宿中亭，中有县吏，引车避之。为野王令。
 
　　▲云卿安贫。　
 
　　朱仓，字云卿，什邡人也。受学于蜀郡张宁，餐豆屑饮水以讽诵。同业怜其贫，资给米肉，终不受。著《河洛解》。家贫，恒以步行。为郡功曹。每察孝廉，羞碌碌诣公府试，不就。州辟治中从事，以讽咏自终。
 
　　▲伯式玄照，　
 
　　折像，字伯式，雒人也。其先张江为武威太守，封南阳折侯，因氏焉。父国为郁林太守。家赀二亿，故奴婢八百人，尽散以施宗族，恤赡亲旧，葬死吊丧。事东平虞叔雅，以道教授门人，朋友自远而至。时人为谚曰：“折氏客谁？朱云卿、段节英，中有佃子赵仲平，但说天文论五经。”
 
　　▲孟宗当仁。　
 
　　杜真，字孟宗，绵竹人。诵书百万言。兄事翟酺。酺免后，尚书令与司隶校尉枉劾之，复徵诣狱。真上章救之，受掠笞六百，狱中明酺无事，京师壮之。以汉道微，散财施宗族，不应公府辟命。及辟，长吏候迎，每交于门，乃断发以自绝。
 
　　▲味道好施，清风迈伦。　
 
　　赞仲鱼以下也。
 
　　▲汉儒请雨，精感庆云。　
 
　　谅辅，字汉儒，新都人。为郡五官掾。时天大旱，请雨不降，辅出祷祈，乃积薪祝神曰：“不雨则欲自焚，为贪叨吏谢罪百姓。”言终暴雨。
 
　　▲韩揆义烈，　
 
　　韩揆，字伯彦，绵竹人也。为令锜裒主簿。值黄巾贼入界，扶裒走入草中。裒遣求隐翳处，未还，裒为贼所得，见害。揆殡殓葬埋讫，诣从事贾龙求兵讨贼。贼破，曰：“本报令君，而苟自活，非忠。”乃自杀。
 
　　▲乔云勇震。　
 
　　左乔云，绵竹人也。少为左通所养为子。通坐任徒，徒逃，吏欲破通膑。通无壮子，故为吏所侵。乔云时年十三，喟然愤怒，以锐刀杀吏，解通走。将令出追，初闻，以为壮士，及知是小儿，为之流涕。
 
　　▲杨宽证将，烈播友人。　
 
　　宽字叔仲，新都人也。父斌证令万世，太守祋讽以忠义状闻。宽为郡吏，乡人马闰章言太守五方，宽与兄皆诣狱证之，得理。后方当迁南郡，闰复章之。宽乃发闰赃私事，闰伏罪。友人汝锟为张明所杀，宽怒，缚明送锟家，使自谢之也。
 
　　▲甯叔执仇，　
 
　　甯叔，字茂泰，广汉人，与友人张昌共受业太学。昌为河南大豪吕条所杀，叔杀条，自拘河南狱。顺帝义而赦之。
 
　　▲张复师雠。
 
　　张钳，字子安，广汉人也。师事犍为谢裒。裒死，负土成坟。三年，裒子为人所杀。钳复其雠，自拘武阳狱。会赦，免，当世义之。
 
　　▲贾为士死，分侔虞、朱。　
 
　　贾栩，字元集，什邡人也。雒孟伯元为父复仇，闻栩名，往投之。雒县追伯元踪，栩叹曰：“士以义遇我，岂可倍哉！杀雒县，必移什邡，负我君。”乃自杀。李胜诔之，以方虞卿、鲁之朱家。
 
　　▲郭玉通术，盖亦所修。　
 
　　郭玉字通直，新都人也。明方术，伎妙用针，作《经方颂说》。官至太医丞、校尉。
 
　　▲爰迄刘氏，司农含章。爽朗翠粲，观国之光。　
 
　　秦宓，字子敕，绵竹人也。初，隐遁不应州郡之命，丞相亮领益州牧，选为别驾、中郎将。吴使张温将反命，亮率百官饯之。温与宓语，答问若响应声，辞义雅美。温大敬服，以为蜀之有宓，犹鲁有仲尼也。迁长水校尉、司农。宓甚有通理，弟子谯周具传其业。
 
　　▲李、王四子，并作琳琅。　
 
　　李朝字伟南，弟邵字永南，郪人也。王士字义强，从弟甫字国山，文表诸弟也。先主领牧，朝为别驾。群下上先主为汉中王，其文朝所造也。后丞相亮府辟西曹掾。亦有文才，兄弟三人号“三龙”。士历宕渠、犍为、益州太守。甫善言议人流，有美称，自绵竹令为州右职。
 
　　▲优游容与，特进太常。　
 
　　镡承，字公文，郪人也。历郡守、州右职，为少府、太常。时费、姜秉政，孟光、来敏皆栖迟，承以和独立，特进之也。
 
　　▲从事烈至，谏君刎首。　
 
　　王累，新都人也。州牧璋从别驾张松计，遣法正迎先主，主簿黄权谏，不纳。累为从事，以谏不入，乃自刎州门，以明不可。
 
　　▲郑度进规，忠谋莫受。虽云天时，抑由人咎。　
 
　　度，绵竹人也。先主自葭萌南攻，说牧璋曰：“左将军悬军袭我，野谷是资。急驱巴西、梓潼民内涪水以南，一切烧除野谷，固垒待之。彼请战不许，久无所资，不过百日，必当面缚。”先主闻而恶之。璋不纳。言虽在天，亦由璋之愚。
 
　　▲永年负才，自丧世主。　
 
　　彭羕，字永年，广汉人。有俊才。刘璋时坐事为徒。及先主入，自讬庞统，为州右职。失先主意，左迁江阳太守。羕望。诸葛亮以为心大志广，难可保，劝先主因事诛之。
 
　　▲汉南哽哽，逃卺其守。　
 
　　李邈，字汉南，邵兄也，牧璋时为牛鞞长。先主领牧，为从事。正旦命行酒，得进见，让先主曰：“振威以将军宗室肺腑，委以讨贼，元功未效，先寇而灭。邈以将军之取鄙州，甚为不宜也。”先主曰：“知其不宜，何以不助之？”邈曰：“匪不敢也，力不足耳。”有司将杀之，诸葛亮为请，得免。久之，为犍为太守、丞相参军、安汉将军。建兴六年，亮西征，马谡在前，败绩，亮将杀之。邈谏以“秦赦孟明，用霸西戎；楚诛子玉，二世不竞。”失亮意，还蜀。十二年，亮卒，后主素服发哀三日。邈上书曰：“吕禄、霍禹未必怀反叛之心，孝宣不好为杀臣之君，直以臣惧其逼，主畏其威，故奸萌生。亮身杖强兵，狼顾虎视，‘五大不在边’，臣常危之。今亮殒殁，盖宗族得全，西戎静息，大小为庆。”后主怒，下狱诛之。
 
　　▲诜诜彦造，或哲或友。昭德音芳，垂名厥后。　
 
　　总赞此四十六人也。
 
　　述广汉人士。
 
　　▲任母治内，子成名贤。　
 
　　任安母姚氏也。雍穆闺门，早寡，立义资安，遂事大儒。安教授，每为赈恤其弟子，以慰勉其志，于是安之门生益盈门。
 
　　▲庞行养姑，妇师之先。　
 
　　庞行，姜诗妻也。事姑，昼夜纺绩，以给供养。子汲江溺水死，秘言遣诣学。常作冬夏衣投水中，讬言寄与子。诗呼妻，使为姑舂，应命迟，见遣；不敢远去，游于外供给，因邻母致姑。姑敕还。
 
　　▲依依义旧，抗疏拜庭。诚感世主，徙女辍刑。　
 
　　义旧，狄道长姜穆女，绵竹司马雅妻也。既许婚，父坐事徙朔方。雅就婚，死，雇人送其丧。寻父母死朔方，义旧独与弟孤居十年。士大夫求，终不肯。乃上疏自讼，求还乡里。天子愍悼，下朔方使送；遂下诏书，定律令：女已许嫁，不得从父母徙。
 
　　▲纪配断指，以章厥贞。　
 
　　纪配，广汉殷氏女，廖伯妻也。年十六，適伯。伯早亡，以己有美色，虑人求己，作诗三章自誓心。而求者犹众，父母将许，乃断指明情，养子猛终义。太守薛鸿图象府庭。
 
　　▲彭、王、进娥，残体令诚。　
 
　　彭非，广汉王辅妻也。王和，新都人，便敬妻也。李进娥，郪人，冯季宰妻也。辅早亡，叔父欲改嫁非，乃诣太守五方，截发自誓。敬亦早亡，和养孤守义。蜀郡何玉因媒介求之，兄晓喻以“公族可凭”。和恚，割其一耳。季宰亦早亡，父母欲改嫁，进娥亦剪发自誓，各养子终义。
 
　　▲正流自沈，玉洁冰清。　
 
　　正流，广汉李元女、杨文妻也。適文，有一男一女，而文没，以织履为业。父欲改嫁，乃自沈水中，宗族救之，几死，得免。太守五方为之图象。
 
　　▲相乌、袁福，义不存生。　
 
　　相乌，德阳人，袁稚妻也。十五適稚，二十稚亡，无子。父母欲改嫁之，便自杀。袁福，亦德阳人，王上妻也。有二子。上以丧亲过哀死，福哀感终身。父母欲改嫁，乃自杀。
 
　　▲汝氏世胄，由妇谦柔。
 
　　汝敦妻某。敦兄弟共居，有父母时财，嫂心欲得，妻劝送与兄。敦尽让田宅奴婢与兄，自出居。后敦耕，得金一器，妻复劝送与兄，夫妻共往。嫂性恡啬，谓欲借贷，甚不悦；及见金，踊跃。兄感悟，即出妻，让财还弟；弟不受，相让积年。后并察孝廉，世为冠族。
 
　　▲思媚列媛，美称惟休。　
 
　　总赞十一人也。
 
　　述广汉列女。
 
　　右广汉士女赞第三。
 
　　凡五十七人。
 
　　◎犍为士女
 
　　▲王延河平，纂禹之功。　
 
　　王延世，字长叔，资中人也。建始五年，河决东邵，氾滥兖、豫四郡三十二县，没官民屋舍四万所。御史大夫尹忠以不忧职致河决，自杀。汉史案图纬，当有能循禹之功，在犍柯之资阳，求之正得延世。徵拜河堤谒者，治河。以竹落长四丈，大九围，夹小船，载小石治之。三十六日堤防成。帝嘉之，改年曰河平，封延世关内侯，拜光禄大夫，仍赠黄金百斤。
 
　　▲文伯习礼，继武孙通。　
 
　　董钧，字文伯，资中人也。少受业于鸿胪王临。永平初，议天地宗庙郊祀仪礼，钧与太常定其制；又定诸侯王丧礼。历城门校尉、五官中郎将，以儒学贵，称继叔孙通。
 
　　▲张公执宪，克智克聪。极位青紫，实作司空。　
 
　　张皓字叔明，武阳人也。以文聪明，辟大将军掾，迁尚书仆射，彭城相，进隐士闾丘迁等，徵拜廷尉。延光三年，安帝将废太子为济阴王。皓与太常桓焉、太仆来历争之，安帝不许。及安帝崩，济阴得立，为顺帝，以皓为司空。久之，免，复徵为廷尉。清河赵腾坐谤讪当诛，所引八十馀人。皓以圣贤明义争之，咸称平当。
 
　　▲子鸾司京，桴鼓不鸣。　
 
　　赵旂，字子鸾，资中人也。初临甘陵、弘农郡，甚善治民；徵尚书，迁司隶校尉。时梁冀子弟放恣，旂以法绳之，不敢为非。京师肃清，桴鼓不鸣。
 
　　▲孟文翘翘，丕显有成。　
 
　　杨涣，字孟文，武阳人也。以清秀博雅，历台郎、相，稍迁尚书、中郎、司隶校尉。甚有嘉声美称。
 
　　▲伯邳正直，耀祖扬声。　
 
　　杨淮，字伯邳，涣孙也。初为郡守，太尉李固荐淮累世忠直，拜尚书。太傅陈蕃表为河东，入为尚书令。奏书治南阳太守曹麻、颍川太守曹腾、济南太守孙训等子弟依讬形势，淫纵，徵廷尉治罪。训，梁冀妇家子也，于是权贵惮之。又荐朱禹、盛精、滕延为尚书，陆稠为郡守，皆名士也。桓帝即位，拜河南尹，迁司隶校尉。冀叔父梁忠为执金吾，不朝正初，劾奏之，朝士服其公亮。徙将作大匠。
 
　　▲翁君将命，迺播其名。　
 
　　杨莽，字翁君，武阳人。为功曹。刺史王尊当之州，移书诸郡不得遣迎。惟犍为遣莽，蜀郡遣何霸，巴郡遣严尊。尊大怒。莽前对曰：“使君不使奉迎，谦也；太守承迎，敬也；谦敬，上下之节，不可毕也。”尊乃欣然。请辟别驾，举茂才，官至扬州刺史。
 
　　⌒揞君遯世，　
 
　　费贻，字奉君，南安人也。公孙述时，漆身为厉，佯狂避世。述破，为合浦守。蜀中歌之曰：“节义至仁费奉君，不仕乱世避恶君。”修身于蜀，纪名交趾，后世为大族。
 
　　▲任公开明。　
 
　　任永，字君业，僰道人也。长历数。王莽时，讬青盲；公孙述时，累徵不诣。子溺井中死，见而不言；妻淫于前，面而不怪。述平，乃曰：“世適平，目即清。”妻自杀。光武徵之，以年老不诣，卒。
 
　　▲叔和顺终，　
 
　　杜抚，字叔和，资中人也。少师事薛汉，治五经，教授门生千人。太守王卿召为功曹，司徒辟，不诣。及闻公免，必往承问。东平宪王为骠骑将军，辟西曹掾；后罢，为王师，在骠骑府者遣之，数年乃去。数应三公徵，抚侍送故公。作《诗通议说》。弟子南阳冯良，亦以道学徵聘。
 
　　▲君桥密精。　
 
　　赵松，字君桥，武阳人。为童子，数资问费贻；及知其避世，密与周旋，终不露之也。述平，举茂才，为上党太守。
 
　　▲英英四子，利于居贞。
 
　　赞费贻以下。
 
　　▲皇汉弛纲，官人失纪。文纪謇谔，表明臧否。　
 
　　张纲，字文纪，司空皓子也。在汉朝公平廉正，权宦侧目惮之。汉安元年，以光禄大夫持节与侍中杜乔等循行州郡，考察风俗。出宫埋车，先奏太尉桓焉、司徒刘寿尸禄素餐，不堪其职；出城，又奏司隶校尉赵峻、河南尹梁不疑、汝南太守梁乾等赃污浊乱，槛车送廷尉治罪。天子以乾，梁冀叔父，贬秩，免峻等。又奏鲁相寇仪，仪自杀。威风大行，郡县莫不肃惧。还，冀恨之，出为广陵太守。承叛乱后，怀集抚恤，甚有治化。在官一年卒。子续，尚书。续弟方为豫州牧。子孙数世至大官。
 
　　▲白虏狂僣，乱离斯圮。孝仲絷马，社稷是死。　
 
　　朱遵，字孝仲，武阳人也。公孙僣号。遵为犍为郡功曹，领军拒战于六水门，众少不敌，乃埋车轮，绊马必死，为述所杀。光武嘉之，追赠复汉将军，郡县为立祠。
 
　　▲建侯吊梁，效志知己。　
 
　　赵敦，字建侯，武阳人也。初为新都令，德礼宣流。三司及大将军梁冀累辟，终不诣，冀辟书不绝。后冀自杀，使者监守，不使人吊问。敦独往，吊祭讫，自拘有司。天子赦之。
 
　　▲叔通敦孝，石生江汜。　
 
　　隗相，字叔通，僰道人也。养母至孝。母食欲江中正流水，相冬夏汲之，一朝有横石生正流中。哀帝世为孝廉，平帝时为郎。
 
　　▲吴生致养，亦感灵祉。　
 
　　吴顺，字叔和，僰道人也。事母至孝，赤乌巢其门，甘露降其户。察孝廉，永昌太守。
 
　　▲刘后初载，实多良才。季休忠亮，经事能治。　
 
　　杨洪，字季休，武阳人也。先主领牧，为部蜀从事。及征汉中，丞相亮表为蜀郡太守。先主疾病永安，召亮东行，汉嘉太守黄元反，后主用其计，克元，封关内侯。后为忠节将军、越骑校尉。忠清公亮，亮甚信任之。
 
　　▲德山耽学，道以光时。　
 
　　伍梁，字德山，南安人也。儒学雅尚，州牧诸葛亮选迎为功曹，迁五官中郎将。
 
　　▲烈武作合，度旷涂夷。惜哉公举，帅直陵迟。　
 
　　费诗，字公举，南安人也。先主领牧，为前部司马。群臣劝先主称尊号，诗上疏曰：“殿下以曹操父子逼主篡盗，故乃羁旅万里，纠合士众，将以讨贼。今大敌未克而先自立，恐人心疑惑。昔高祖获子婴，犹尚推让；况未出门，便欲自立耶！”以是左迁部永昌从事。建兴三年，从丞相亮南征。魏剿泐鸿来降，说魏新城太守孟达欲背魏向蜀。亮方北图，欲招达为外援，欲与书。诗进曰：“孟达小子，昔事振威不忠，后事先帝背叛，反覆之人，何足与书也！”亮嘿然。诗终刘氏之世，官位不尽其才。君子以昭烈之弘旷，武侯之明达，诗吐直言，犹尚凌迟，况庸主昏世，率意直言而望肆效者哉！
 
　　▲文然简略，言不诡随。　
 
　　杨羲，字文然，武阳人也。辅汉将军张裔荐为丞相亮主簿，大司马蒋琬辟东曹掾，历二郡太守，为射声校尉。性简略，未曾以甘言加人，酒后言笑多慢词。失大将军姜维意，为维所废。延熙四年作《季汉辅臣赞》，在《蜀书》。
 
　　▲车骑怏怏，与国安危。　
 
　　张翼，字伯恭，文纪曾孙也。以文武才干，历征西、镇南大将军，封亭侯。延熙十八年与卫将军姜维西征，大破魏雍州刺史王经于狄道，经众死洮水者数万人。维欲进，翼谏不可，必进无功，为蛇画足。时维屡出陇西，翼常廷争，以为国小，不宜黩武，不听。不得已，每怏怏从行。景耀二年迁左车骑将军，领冀州刺史。蜀平后死。
 
　　▲猗猗众伟，芳烈名垂。方德绎勋，犍之琼瑰。　
 
　　总赞此二十一人也。
 
　　述犍为人士。
 
　　▲进杨穆穆，先姑是宪。　
 
　　进，武阳杨氏女，大匠广汉王堂长子博妻也。博后母文有母仪之德，进杨则其教为行，闺门雍穆。牂柯太守李祎家亦假系，每不和，叹恨徒富贵，学问不及博家也。
 
　　▲阳姬请父，厥族蒙援。克谐内爱，训及秀彦。　
 
　　姬，武阳人也。生自寒微。父坐事闭狱。杨涣始为尚书郎，告归，郡县敬重之。姬为处女，乃邀道扣涣马，讼父罪，言辞慷慨，涕泣摧感。涣愍之，告郡县，为出其父；因奇其才，为子文方聘之。结婚大族，二弟得仕宦，遂世为宦门。后文方为汉中太守，以赵宣为贤，将察孝廉，函封未定，病卒。姬秘不发，先遣孝廉上道乃发丧。宣得进用，姬之力也。后文方兄子伯邳为司隶校尉，时姬长子颖伯冀州刺史，仲子頍二千石。伯邳以禀叔母教，迎在官舍，每教伯邳政治。伯邳欲举茂才，选有二人。伯邳欲用老者，嫌以其耄；欲举五方，而其年幼，以咨叔母。劝举方。后赵宣为犍为，五方为广汉，姬尚在。故吏敬之，四时承问不绝。
 
　　▲周度割体，贞节是全。　
 
　　周度，僰道人也，相登妻。十九，登亡。中牟令吴厚因人求之，断发以示志；后人犹欲求之，乃割其鼻。养子早亡，其妻左亦年十九，遂俱守义。世咸叹妇姑之贞专其节操也。
 
　　▲敬姬沈渊，诚烈邈然。　
 
　　曹敬姬，南安人也，周纪之妻。十七出適，十九纪亡，遗生子元馀。服阕，父母以许孙宾，绐母病，迎还。知之，自投水。人赴之，气已绝，一日一夜乃苏息。送依纪弟居，训导元馀，号为学士。年九十卒。
 
　　▲贞玦玉操，弥久弥刊。　
 
　　贞玦，字琼玉，牛鞞程氏女，张惟妻也。十九適惟，未期，惟亡。无子，养兄子悦，供养舅姑，夙夜不怠。资中王冲欲娶玦，玦叔父肱答以女志不可夺。冲为太守李严督邮，严记县遣孝义掾奉羔雁，宣太守命聘之。玦乃自投水，救援，不死。后太守苏高为立表，太守蜀郡□□遣仁恕掾论曰“贞玦”，太守章陵刘威又为作颂，故称述也。
 
　　▲韩姜自财，后旌其冤。　
 
　　韩姜，僰道人，尹仲让妻也。二十，让亡。服除，资中董台因从事王为表弟求姜，不许。台门生左习、王苏以为姜可夺，教姜家言母病，迎还韩氏，因逼成婚。姜闻故，自杀。太守巴郡龚杨哀之，杀习、苏以报姜死。
 
　　▲谢姬引决，同穴齐穿。　
 
　　姬，南安人，武阳仪成妻也。成死，以己年壮无子，将葬，乃预作殡殓具、毒药，须夫棺入墓，拊棺吞药而死，遂同葬。县以表郡，郡言州，州上尚书。天子咨嗟，下诏书：每大赦，赐家帛四匹、蜀谷二石。
 
　　▲媛姜匹妇，勉夫济子。授命囹圄，义逾国士。　
 
　　赵媛姜，资中人，盛道妻也。建安五年，道坐过，夫妇闭狱。子翔方年五岁。姜谓道曰：“官有常刑，君不得已矣。妾在，复何益君门户？君可同翔亡命，妾代君死，可得继君宗庙。”道依违数日，姜苦言劝之。遂解脱，给衣粮，使去，代为应对；度走远，乃告吏，杀之。后遇赦，父子得还。道虽仕宦当世，痛感，终不更娶，翔亦不仕耳。
 
　　▲黄帛求丧，沈身中流。灵精相感，携夫共浮。　
 
　　黄帛，僰道人，张贞妻也。贞受《易》于韩子方，去家三十里，船覆，死。贞弟求丧经月，不得。帛乃自往没处躬访，不得，遂自投水中。大小惊睨。积十四日，持夫手浮出。时人为语曰：“符有先络僰道帛，求其夫，天下无有其偶。”县长韩子冉嘉之，召帛子，幸之，为县股肱。
 
　　▲烈哉诸媛，节称义遒。
 
　　赞此九女也。
 
　　述犍为列女。
 
　　右《犍为士女赞》第四。
 
　　凡三十人。



　
卷十（下）
　

　　先贤士女总赞下
 
　　◎汉中士女
 
　　▲郑真岳峙，确乎其清。　
 
　　郑子真，褒中人也。玄静守道，履至德之行。乃其人也，教曰：“忠孝爱敬，天下之至行也；神中五徵，帝王之要道也。”成帝元舅大将军王凤备礼聘之，不应。家谷口，世号“谷口子真”。亡，汉中为立祠。
 
　　▲卫梁泥盘，玄湛渊亭。
 
　　卫衡，字伯梁，南郑人也。少师事隐士同郡樊志张，以高行闻。郡九察孝廉，公府、州十辟，公车三徵，不应。董扶、任安从洛还，过见之，曰：“京师，天下之市朝也，足下犹之人耳。幸其在远，以虚名屡动徵书；若至中国，则价尽矣。”衡笑曰：“时有险易，道有污隆。若樊季齐、杨仲桓虽应徵聘，何益于时乎？苟无所，则尼、轲栖栖。是以君平、子真不屈其志，岂子之徒也哉！吾何虚假之有？”安、扶服之，敬其言也。
 
　　▲邓公亢对，忠枉原情。　
 
　　邓公，成固人也。景帝时，御史大夫晁错患诸侯强大，建议减削。会吴、楚七国谋反，假言诛错，故吴相袁盎谮帝杀之。拜盎太常，使赦七国，七国遂叛。邓公为谒者，入言军事，帝问曰：“七国闻晁错死，罢兵不？”对曰：“吴王即山铸钱，煮海为盐，谋反积数十年。错患之，故欲削弱，为万世策，诸侯忧之。计画始行，身死东市，诸侯莫惮。内杜忠臣之口，外为诸侯报怨，臣窃为陛下不取也。”帝叹息曰：“吾亦恨之。”武帝初，为九卿。
 
　　▲博望致远，西南来庭。　
 
　　张骞，成固人也。为人强力有谋，能涉远，为武帝开西域五十三国，穷河源，南至绝远之国。拜校尉，从讨匈奴有功，迁卫尉、博望侯。于是广汉缘边之地，通西南之塞，丰绝远之货，令帝无求不得，无思不服。至今方外开通，骞之功也。
 
　　▲子游师生，谗巧所倾。　
 
　　张猛，字子游，骞孙也。师事光禄勋周堪，以光禄大夫、给事中侍元帝。帝当庙祭，济渭，欲御楼船。御史大夫薛广德当车免冠，乞颈血污车轮，“陛下不得庙祭矣”。帝色不悦。猛进曰：“主圣则臣直。今乘船危，就桥安；圣主不乘危，故大夫言之。”帝曰：“晓人不当如是也？”后与周堪俱以忠正为幸臣弘恭、石显所谮毁，乍出乍徵。堪平和，猛卒自杀。
 
　　▲王孙养性，矫葬厉生。　
 
　　杨王孙，成固人也。治黄老。家累千金，厚自奉养。临终，告其子曰：“我死，裸葬，以复吾真。但为布囊盛尸，入地七尺，既下，从足脱之，以身亲土。”其子不忍，见王孙友人祁侯，祁侯谏之。王孙曰：“厚葬无益死者也。夫僤财送死，今日入，明日发，此真无异暴骸中原。裹以币帛，隔以棺椁，含以珠玉，后腐朽乃得归土，不可，故吾欲早就真宅。”祁侯无以易，卒裸葬如其言。
 
　　▲司徒监使，术畅思精。屡登上司，七政是经。　
 
　　李郃，字孟节，南郑人也。少明经术，为郡候吏。和帝遣使者二人微行至蜀，宿郃候舍。郃为出酒夜饮，露坐。郃问曰：“君来时，宁知二使何日发来耶？”二人怪，问之，郃指星言曰：“有二使星入益部。”后一人为汉中太守，命为功曹，察孝，遂驰名。为尚书郎，徙左丞，稍迁至尚书仆射、尚书令，拜司空，又进司徒。清公直亮，当世称名。顺帝世薨。
 
　　▲炎精下颓，朱明不扬。太尉謇谔，任国救荒。濯日旸谷，将升扶桑。恶直丑正，汉道遂丧。　
 
　　李固，字子坚，郃子也。阳嘉三年，以对策忠亢，拜议郎。大将军梁商，后父也，表为从事中郎，授荆州刺史。直州部有乱，至州，先友其贤者南阳郑叔躬、宋孝节、零陵支宜雅，表荐长沙、桂阳太守赵历、栾巴，奏免江夏、南阳、南郡太守孔畴、高赐、为昆等，州土自然安静。徙太山太守，克宁盗贼。入为将作大匠。多致海内名士南阳樊英、江夏黄琼、广汉杨厚、会稽贺纯、光禄周举、侍中杜乔、陈留杨伦、河南尹存、东平王惲、陈国何临、清河房植等，皆蒙徵聘。转大司农。顺帝崩，太后临朝，拜太尉，与后兄大将军梁冀、太傅赵峻并录尚书事。冲帝崩，时徐、扬有盗贼，太后欲不发丧，须召诸王至。固争不可，言国家多难，宜立长君。太后欲专权，乃立乐安王子，为质帝。质帝崩，太后复与梁冀谋所立。固与司徒南郡胡广、司空蜀郡赵戒书与冀，引周勃、霍光立文、宣以安汉之荣，阎、邓废立之祸；言国统三绝，期运厄会，兴崩之渐，在斯一举，宜求贤王亲近，不可寝嘿也。冀得书，召公卿列侯议所立。三公及鸿胪杜乔佥举清河王蒜，冀然之，奏御太后。中常侍曹腾私恨蒜，说冀明日更议。广、戒从冀，固与乔必争蒜宜立：“中兴才也，且年长识义，必有厚将军。”冀不听，策免固、乔。岁馀，收下狱。以无事，出之，京师市邑皆称千万岁。冀恶其为人所善，更奏系之。固书与二公曰：“吾欲扶持汉室，使之比隆文、宣，何图梁将军迷谬，诸子曲从，以吉物为凶，成事为败。汉家衰微，从是始矣；将军亦有不利。吾虽死，上不惭于天，下不愧于人，求义得义，死复何恨？”遂自杀。二公得书，惟自流涕，士民咸哀哭之。桓帝无道，冀寻受诛，汉家遂微，政在阉宦，无不思固也。
 
　　▲元修敦重，威惠实亮。　
 
　　张则，字元修，南郑人也。为牂柯太守，威著南土。永昌、越巂夷谋欲反，畏则换临其郡，相谏而止，号曰“卧虎”。以伐狄勋，迁护羌校尉，徵拜扶风，又换临桂阳，皆平盗贼。巴郡板楯反，拜降集校尉，镇汉中。徙凉州刺史，又为魏郡太守，所在称治。灵帝崩后，大将军袁绍表为长史，不就，丞相曹公拜度辽将军。
 
　　▲子雅温恭，见察文方。　
 
　　赵宣字子雅，南郑人也。出自寒微，以温良博雅，太守犍为杨文方深器异之，遂察孝廉。官至犍为太守。
 
　　▲二珪琬琰，三辰悬望。　
 
　　赵瑶字元珪，琰字稚珪，凡七兄弟，宣子也，皆以令德著闻。瑶少有公望，始为缑氏，袁、赵二公相与书曰：“赵瑶在缑氏，猛虎归迹。百里均尔，升平何难？”迁扶风太守，徙蜀郡。司空张温谓之曰：“昔第五伯鱼从蜀郡为司空，扫吾第以侍足下矣。”瑶曰：“诺。”寻换广汉，卒。琰始为青州刺史，于厅前置大器盛水，贵要有托书，悉投于水，部下清肃。徙梁相，徵拜尚书，不就，卒。
 
　　▲仲卿报友，行义以理。　
 
　　陈纲，字仲卿，成固人也。少与同郡张宗受学南阳，以母丧归。宗为安众刘元所杀。纲免丧，往复之。值元醉卧，还，须醒乃杀之，自拘有司。会赦，免。三府并辟，举茂才，拜弘农太守。初至，有兄弟自相责引退，是后无讼者。在官九年卒。天子痛惜，赐家钱四十万。
 
　　▲伯度玄镜，荣辱屑己。　
 
　　李法，字伯度，南郑人也。桓帝时为侍中、光禄大夫。数亢表宦官太盛，椒房太重；史官记事，无实录之才，虚相褒述，必为后笑。帝怒，免为庶人，恬然以咎失为己责。久之，徵拜汝南太守，迁司隶校尉，湛然无自得之容。
 
　　▲德公在林，悬象垂晷。既冲云清，荀、张仪准。　
 
　　李燮，字德公，太尉固子也。父死时，二兄亦死。燮为姊所遣，随父门生王成亡命徐州，佣酒家。酒家知非常人，以女妻之。延熹二年，梁冀诛后，月经阳道，晕五车。史官上书：“昔有大星升汉而西，卷舌扬芒迫月，荧惑犯帝座，则有大臣枉诛。星在西方，太尉固应之。今晕如之，宜有赦命，录其遗嗣，以除此异。”于是下赦，燮得返旧。四府并辟，公车徵议郎。与赵元珪、颍川贾伟节、荀慈明、南阳张伯慎为友。伯慎为颍川太守，与慈明交相论言，伟节与焉，京师以为臧否。伯慎问赵元珪曰：“德公所言何？”元珪曰：“无言也。”伯慎追叹曰：“当如德公，儿辈徒靡沸耳！”慈明亦寤而心变。拜安平相。王为黄巾所没，得出，天子复封之。燮以为不可，果败。迁京兆尹。时人为之语曰：“李德公，父不欲立帝，子不欲立王。”
 
　　▲伯台处谏，帅言亢尽。末命防萌，妙睹玄揆。　
 
　　陈雅，字伯台，成固人也。灵帝时为谏大夫。阉宦用事，上疏曰：“昔孝和帝与中常侍郑众谋诛大将军窦宪，由是宦官秉权。安帝幼冲，和熹太后兄大将军邓骘辅政。太后適崩，中常侍江京等杀骘。安帝登遐，黄门孙程又杀车骑将军阎显。孝桓帝又与中常侍单超等共诛大将军梁冀。陛下即祚，太傅陈蕃、大将军窦武、尚书令尹勋等欲诛宦官，绝其奸擅，尽忠王室，建万世策。机事不密，为中常侍朱瑀等所杀。此即陛下所见。今宦官强盛，威倾人主，天下钳口，莫敢言者，海内怨望，妖孽并作，四方兵起，万姓辛苦。陛下尚可以安，柰后嗣何？”帝不省纳，出为巴郡太守，年七十五卒。临终，戒其子曰：“期运推之，天下将大乱，雄夫力争。无以货财为意。吾亡，依山薄葬。”亡岁馀，灵帝崩，大将军何进复为黄门所杀，海内果乱，终成三国也。
 
　　▲孟度邵允。　
 
　　阎宪，字孟度，成固人也。名知人。为绵竹令，以礼让为化，民莫敢犯。男子杜成夜行，得遗物一囊，中有锦二十五匹，求其主还之，曰：“县有明君，何敢负其化。”童谣歌曰：“阎尹赋政，既明且昶。去苛去辟，动以礼让。”迁蜀郡，吏民涕泣，送之以千数。
 
　　▲季子英玮。　
 
　　李历，字季子，太尉固从弟也。少修文学，性行清白，与郑康成、陈元方齐名。弱冠拜新城令。朝请都督。
 
　　▲计君经算，　
 
　　程苞，字元道，南郑人也，光和二年上计吏，时巴郡板楯反，军旅数起，征伐频年。天子患之，访问益州计曹，考以方略。苞对言：“板楯忠勇，立功先汉，为帝义民。羌入汉中，辄蒙其力，东征南战，世有功劳。由不料恤，以致叛乱，非有僣盗，能相群杀。大兵临之，未必卒得；不如但选明能太守，恩信怀服，自然安定矣。”天子从之，卒如其言。后在道卒。
 
　　▲元灵斐斐。　
 
　　祝龟，字元灵，南郑人也。年十五，远学汝、颍及太学，通博荡达，能属文。太守张府君奇之，曰：“吾见海内士多矣，无如祝龟者也。”州牧刘焉辟之，不得已，行，授葭萌长。撰《汉中耆旧传》，以著述终，
 
　　▲礼高殉名，　
 
　　段崇，字礼高，南郑人也。太守河间郑廑命为主簿。永初四年，凉州羌反，溢入汉中，从廑屯褒中。虏东攻，廑欲战，崇谏不可，愿固垒待之。廑不听，出战，败绩。崇与门下史王宗、原展及子勃、兄子伯生推锋死战，众寡不敌，崇等皆死。羌遂得廑，杀之。
 
　　▲伯义节死。　
 
　　程信，字伯义，南郑人也。时为功曹，居守，驰来赴难，殡殓廑丧。送还乡里讫，乃结故吏冠盖子弟二十五人，誓共报羌，各募敢死士以待时。太守邓成命信为五官。元初二年，虏复来。信等将其同志，率先奋讨，大破之，信被八创死。天子咨嗟，元初五年，下诏书赐信、崇家谷各千斛。
 
　　▲四行齐致，在兹六子。　
 
　　赞阎宪已下也。又有王宗、原展及严孳、李容、姜济、陈巳、曹廉、勾矩、刘旌九人，皆以令义为郑廑所命。王宗、原展与廑同死，孳、容等七人与信共并命。诏书既赐崇、信家，又赐九子家谷各五百斛，给死事复。
 
　　▲元侯、赵、陈，盖亦烈士。　
 
　　燕邠，字元侯，赵嵩，字伯高，南郑人也。陈调，字元化，仲卿孙也。邠为刺史郤俭从事，使在葭萌，与从事董馥、张胤同行。俭为黄巾贼王饶、赵播等所杀，邠闻故哀恸，说馥、胤赴难，二人不可。邠叹曰：“使君已死，用生何为！”独死之。牧刘焉嘉之，为图象学官，诛馥等。嵩事太守苏固，固为米贼张修所疾杀。嵩痛之，杖剑直入修营，杀十馀人，几获修，死。陈调少尚游侠，闻固死，聚宾客百馀人攻脩，大破之；进攻脩营，乃与战，以伤死。
 
　　▲涣涣龙宗，振振麟趾。文炳彬蔚，汉之表轨。　
 
　　总赞二十五人也。
 
　　述汉中人士。
 
　　其陈术，字申伯，作《耆旧传》者也，失其行事，历新城、魏兴、上庸三郡太守。及锡光等不列也。
 
　　▲穆姜温仁，化继为亲。　
 
　　穆姜，安众令程祗妻，司隶校尉李法姊也。祗前妻有四子：兴、敦、觐、豫。穆姜生二子：淮、基。祗亡，兴等憎恶姜，姜视之愈厚。其资给六子，以长幼为差，衣服饮食，凡百如之。久，兴等感寤，自知失子道，诣南郑狱受不爱亲罪。太守嘉之，复除门户，常以二月、八月社，致肉三十斤，酒、米各二斛六斗。六子相化，皆作令士：五人州郡察举；基字稚业，特隽逸，为南郡太守。
 
　　▲泰瑛严明，世范厥训。　
 
　　泰瑛，南郑杨矩妻，大鸿胪刘巨公女也。有四男二女。矩亡，教训六子，动有法矩。长子元珍出行，醉，母十日不见之，曰：“我在，汝尚如此；我亡，何以帅群弟子？”元珍叩头谢过。次子仲珍白母请客，既至，无贤者，母怒责之。仲珍乃革行，交友贤人，兄弟为名士。泰瑛之教，流于三世；四子才官，隆于先人。故时人为语曰：“三苗止，四珍复起。”
 
　　▲杜氏之教，父母是遵。　
 
　　杜泰姬，南郑人，赵宣妻也。生七男七女，若元珪、稚珪有望，五人皆令德。其教男也，曰：“中人情性，可上下也，在其加邡；若放而不检，则入恶也。昔西门豹佩韦以自宽，宓子贱带弦以自急，故能改身之恒，为天下名士。”戒诸女及妇曰：“吾之妊身，在乎正顺。及其生也，恩存于抚爱。其长之也，威仪以先后之，礼貌以左右之，恭敬以监临之，勤恪以劝之，孝顺以内之，忠信以发之。是以皆成，而无不善。汝曹庶几勿忘吾法也。”后七子皆辟命察举，牧州守郡。而汉中太守、南郑令多与七子同岁季孝上计，无不修敬泰姬，执子侄礼。
 
　　▲礼珪肃穆，言存典韵。　
 
　　礼珪，成固陈省妻也，杨元珍之女。生二男，长娶张度辽女惠英，少娶荀氏，皆贵家豪富，从婢七、八，资财自富。礼珪敕二妇曰：“吾先姑，母师也，常言：圣贤必劳民者，使之思善。不劳则逸，逸则不才。吾家不为贫也，所以粗食急务者，使知苦难，备独居时。”二妇再拜奉教。从孙奉上微慢，珪抑绝之，感悟革行。遭乱流行，宗表欲见之，必自严饰，从子孙侍婢，乃引见之，曰：“此先姑法也。”四时祭祀，自亲养牲酿酒，曰：“夫祭，礼之尊也。”年八十九卒。惠英亦有淑训母师之行者也。
 
　　▲文姬叡敏，宗祀获歆。　
 
　　文姬，南郑赵伯英妻，太尉李固女也。父为梁冀所免，兄宪公、季公罢官归。文姬叹曰：“李氏灭矣！”乃与二兄议，匿弟燮，随父门生王成亡命徐州。涕泣送之，谓成曰：“讬君以六尺之孤，若李氏得嗣，君之名义参于程、杵矣。”久之，遇赦，燮得还。行丧，服阕，敕之曰：“先公为汉忠臣，虽死之日，犹生之年。梁冀以族，弟幸济，岂非天乎！慎勿有一言加梁氏，加梁氏则连主上，是又掇祸也。”奉行之。从成在徐州，各异处佣赁，而私相往来。成病亡，燮四时祭之。
 
　　陈氏二谦，或智或仁。　
 
　　陈顺谦、妹惠谦，成固人也。顺谦適邓令曹宁，十九寡居，长育遗孤，八十馀卒。兄子陈规著书叹述之。惠谦適张亮则，在扶风官。下吏白，欲重禁严防以肃非，元修访于惠谦。惠谦曰：“恢弘德教，养廉免耻，五刑三千，盖亦多矣，又何加也？”兄子伯思学仙道，惠谦戒之曰：“君子疾没世而不称，不患年不长也。且夫神仙愚惑，如系风捕影，非可得也。”伯思乃止。陈伯台称云：“女尚书之俊耳。”
 
　　▲礼修顺姑，恩爱温润。　
 
　　礼修，赵嵩妻，张氏女也。姑酷恶无道，遇之不以礼，修终无愠色。及宁父母，父母问之，但引咎，不道姑。卒感悟，更慈爱之。乡人相训曰：“作妇不当如赵伯高妇乎？使恶姑知变，可谓妇师矣。”后姑病，女来省疾，姑卻之。曰：“我死，固当绝于贤妇手中。”后遭米贼，嵩死，乃碧涂面，乱首，怀刀，讬言病，贼不逼也。养遗生女，依叔父立义终身者也。
 
　　▲树南悼夫，轻死重信。　
 
　　韩树南，南郑人，赵子贱妻也。子贱初为郡功曹。李固之诛，诏书下郡杀固二子宪公、季公，太守知其枉，遇之甚宽。二子讬服药死，具棺器，欲因出逃。子贱畏法，敕更验实，就杀之。及固小子燮得还，子贱虑燮报仇，赁人刺之。燮觉，告郡杀子贱。初，树南谏子贱，子贱不从。及临死，许共并命。兄、弟、嫂、侍婢视守之。经百馀日，乃怠。白兄嫂：“念一死万不得生，不敢复图死也。”上下以为信然。无几时，于幕下自杀。
 
　　▲祈祈令姬，如玉如金。允矣淑媛，齐德姜、任。　
 
　　总赞此九人也。
 
　　述汉中列女。
 
　　右《汉中士女赞》第五
 
　　凡三十四人。
 
　　◎梓潼人士
 
　　▲镇远敦壮，立勋南濒。　
 
　　文齐，字子奇，梓潼人也。孝平帝末，以城门校尉为犍为属国，迁益州太守。造开稻田，民咸赖之。公孙述时，据郡不服。述拘其妻子，许以公侯，招之，不应，乃遣使由交趾贡献河北。述平，世祖嘉之，徵拜镇远将军，封成义侯，南中咸为立祠。子忳，有令德，为北海太守。
 
　　▲巨游玉碎，高风金振。　
 
　　李业，字巨游，梓潼人也。少执志清白，太守刘咸慕其名，召为功曹，十命不诣。咸怒，欲杀之。业径入狱，咸释之。公孙述屡聘不应，述怒，遣鸿胪尹融持毒药酒逼之。业笑曰：“名可成不可毁，身可杀不可辱也。”遂饮药死。述耻杀善士，赐钱百万。子翚逃匿不受。建武中，察孝廉，为遂久令。
 
　　▲文坚亟哉，南面怀民。　
 
　　景毅，字文坚，梓潼人也。太守丁羽察举孝廉，司徒举治剧，为沇阳侯相、高陵令。立文学，以礼让化民。迁侍御史，上计吏守阙请之，三年不绝。以子顾师事少府李膺，膺诛，自免。久之，拜武都令，迁益州太守。上事吏民涕泣送之，至沮者七百人，白水县者三百人。值益州乱后，米斗千钱。毅至，恩化畅洽，比去，米斗八钱。鸠鸟巢其听事，孕育而去。三府表荐，徵拜议郎，自免归。州牧刘焉表拜都尉。为人廉正，疾淫祠，敕子孙惟修善为祷，仁义为福。年八十一而卒。
 
　　▲盛国好学，研颐圣真。　
 
　　杨充，字盛国，梓潼人也。少好学，求师遂业，受古学于扶风马季长、吕叔公、南阳朱明叔、颍川白仲职，精研七经。其朋友则颍川荀慈明、李元礼、京兆罗叔景、汉阳孙子夏、山阳王叔茂，皆海内名士。还以教授州里。常言图纬空说，去事希略，疑非圣，不以为教。察孝廉，为郎，卒。
 
　　▲汉伯肄业，诸生之纯。　
 
　　景鸾，字汉伯，梓潼人也。少与广汉郝伯宗、蜀郡任叔本、颍川李仲、渤海孟元叔游学七州，遂明经术。还，乃撰《礼略》、《河洛交集》、《风角杂书》、《月令章句》，凡五十万言。太守贶命为功曹，察孝廉，举有道，博士徵，不诣。然上陈时政，言经得失。又戒子孙人纪之礼，及遗令，期死葬不设衣衿，务在节俭，甚有法度。卒终布衣。
 
　　▲伯禧效志，　
 
　　张寿，字伯禧，涪人也。少给县丞杨放为佐。放为凉州贼所得，寿求之，积六年，始知其生存。乃卖家盐井得三十万，市马五匹往赎放。道为羌所劫掠尽。凡往三年，计道远不可得数，乃单身诣虏，涕泣自说。虏哀其屡来，遣放随还。郡召为中候，诏书除巫尉。以身佩印，尽让所有财物与三弟。复为郡掾。章平赋役，岁出三百五十万。迁功曹史，徙五官掾，卒。
 
　　▲李馀残身。　
 
　　李馀，涪人。父早世，兄夷杀人亡命，母慎当死。馀年十三，问人曰：“兄弟相代能免母不？”人曰：“趣得一人耳。”馀乃诣吏乞代母死。吏以馀年小，不许，馀因自刎死。吏以白令，令哀伤，言郡，郡上尚书出慎。太守与令以家财葬余，图画府廷。
 
　　▲寇、王二子，行勇以仁。　
 
　　寇祺，字宰朝，梓潼人也。与邑子侯蔓俱学凉州。蔓后为渤海王象所杀。祺杖剑至象家，值象病，象谢曰：“君子不掩人无备，安有为友报雠，杀病人也？”祺乃还。久之，复往杀象。由是察孝廉，为霸陵令、济阴相。王晏，字叔博，涪人也，与广汉张昌、宁叔受业太学。昌为河南吕条所杀，晏、叔杀条。事在叔解。
 
　　▲李助多方，以兹立称。　
 
　　助字翁君，涪人也。通名方，校医术，作《经方颂说》，名齐郭玉。
 
　　▲章武之兴，亦迪才伦。德贤好古，澹心艺文。　
 
　　李仁，字德贤，涪人也。益部多贵今文，而不崇章句。仁知其不博，乃游学荆州，从司马德操、宋仲子受古学，以修文自终也。
 
　　▲国辅皓然，形动神沈。　
 
　　杜微，字国辅，涪人也，任安弟子。先主定蜀，常称聋，阖门不出。建兴二年，丞相亮领州牧，选为主簿，舆而致之。亮引见，与书诱劝，欲使以德辅时，微固辞疾笃。亮表拜谏大夫，从其所志。
 
　　▲思潜游学，休志素林。　
 
　　尹默，字思潜，涪人也。少与李仁俱受学司马徽、宋忠等，博通五经。专精《左氏春秋》，自刘歆《条例》、郑众、贾逵父子、陈元、服虔注说，略皆诵述，希复案本。以《左传》授后主。后主立，拜谏议大夫、丞相军祭酒。子宗亦为博士耳。
 
　　▲钦仲朗博，训诂典坟。　
 
　　李譔，字钦仲，仁子也。少受父业，又讲问尹默，自五经、四部、百家诸子、伎艺、算计、卜数、医术、弓弩机械之巧，皆致思焉。为太子中庶子、右中郎将。著古文《周易》、《尚书》、《毛诗》、《三礼》、《左氏》注解、《太玄指归》，依则贾、马，异于郑玄。与王肃初不相见，而意归多同。
 
　　▲孙德果锐，作刘干臣。　
 
　　李福，字孙德，涪人也。先主初，为成都令。建兴元年，迁巴西太守，后为江州都督、扬武将军，入为尚书仆射，封平阳亭侯。延熙初，以前监军领大将军司马。福同郡梓潼文恭字仲宝亦以才干为牧亮治中从事、丞相参军。
 
　　▲衎衎祎彦，玉润兰芬。劭名表器，江汉之俊。　
 
　　总赞十五人也。
 
　　述梓潼人士。
 
　　▲季姜雍穆，化播二妇。王氏世兴，实由贤母。　
 
　　季姜，梓潼文氏女，将作大匠广汉王敬伯夫人也。少读《诗》、《礼》。敬伯前夫人有子博、女纪、流二人，季姜生康、稚、芝、女始、示，凡前后八子。抚育恩爱，亲继若一。堂祖母性严，子孙虽见官二千石，犹杖之，妇跪受罚。堂历五郡，祖母随之官。后以年老，不愿远乡里，姜亦常侍养左右。纪、流出適，分己侍婢给之。博好写书，姜手为作帙。于是内门相化，动行推让。博妻犍为杨进及博子遵妇蜀郡张叔纪服姑之教，皆有贤训，号之“三母”。堂亡，姜敕康、稚、芝妇事杨进如姑，中外则之，皆成令德。季姜年八十一卒。四男弃官行服，四女亦从官舍交赴，内外冠冕百有馀人，当时荣之。王氏遂世兴。
 
　　▲杜慈专专，父不谅只。　
 
　　慈，涪杜季女，巴郡虞显妻也。十八適显。显亡，无子，季欲改嫁与同县杨上。慈曰：“受命虞氏。虞氏早亡，妾之不幸。当生事贤姑，死就养成室，存亡等；但欲在终供养，亡不有恨，愿不易图。”季知不可言而夺也，乃密谋与杨逼迫之，慈缢而死。
 
　　▲敬杨雪雠，壮逾烈士。　
 
　　敬杨，涪郭孟妻，杨文之女也。始生失母。八岁，父为□盛所杀，无宗亲，依外祖郑。行年十七，適孟。孟与盛有旧，盛数往来孟家。敬杨涕泣谓孟曰：“盛凶恶。薄命为女，无男昆，恶雠未报，未尝一日忘也。虽妇人拘制，然父子恩深，恐卒狂惑，益君祸患，君宜疏之。”孟以告盛，盛不纳。汉安元年，盛至孟家，敬杨以大杖打杀盛，将自杀；孟止之，与俱逃。涪令双胜出追，闻其故而止，安慰二门。会赦得免。中平四年，涪令向遵为立图表之。
 
　　▲惟兹三媛，仁畅义理。邦有斯嫔，以驰遐纪。　
 
　　总赞三人。
 
　　述梓潼列女。
 
　　右梓潼郡士女赞第六。　
 
　　凡士女十八人。
 
　　二州人士自汉及魏二百四十八人而已一百九十七人士，五十一人女。后贤二十人，合二百六十八人，以示来世之君子焉。如其遗脱，及后世可书者，愿贻后隽。又，《春秋谷梁传》首叙曰：“成帝时，议立三传博士，巴郡胥君安独驳《左传》不祖圣人。”后汉时，魏郡太守王牧荐尹方为三公，天子诏尚书郎蜀郡张俊策之。然不详其行事。
 
　　撰曰：二州人士，自汉及魏，可谓众矣。何者？世宗多事，则相如麟游，伯司凤翔，洛下云翳，叔文龙骧。在孝宣，则王褒蔚炳，《中和》作咏，属文甘泉，葩为世镜。在元、成，则君公謇謇，心思国病，虑经刘危，直忤王听。其高者则严君味道，易俗移风；仲元端委，居为人宗。若夫秉心塞渊，与物盈冲，则杨子云也；名重泰山，华夏仰崇，则郑子真也；不屈其身，志高青云，则谯玄也；不耻恶君，混道推运，则杨宣也。降及建武、明、章以来，出者则能内贯朝揆，外播五教，赞和鼎味，经纶治要，上答太阶，下允民照。处者则利居槃桓，皓然玄蹈，天爵玩之，人爵则笑，悬车门肆，夷、惠齐绍。若斯之伦，海内服其英名，洙、泗方其焕耀矣。故曰：汉徵八士，蜀出其四。又曰：汉具四义，蜀选其二。可谓不众乎？然巴郡胥君安，以儒学典雅称于孝成；蜀郡张俊策问尹方，不出五经常义；犍为吕孟有讬孤之节。若兹之类，郡邑往往垂象刊铭，见有苗裔。璩晚生长乱，故老以没，莫所咨质，不详其事。但依《汉书》、《国志》、陈君所载，凡士女二百四十八人而已；后贤二十人，合二百六十八人，以示来世之好事者。如能详其遗脱，及有可书，愿附于左。其传志父祖子孙及有名失事失官位者不列，宁州人士亦不列。别为目录，至晋元康末，凡三百九十一人也。



　
卷十一
　

　　后贤志
 
　　闻之：善志者述而不作，序事者实而不华。是以史迁之记，详于秦、汉，班生之书，备乎哀、平，皆以世及事迩，可得而言也。西州自奉圣晋后，俊伟倜傥之士，或修德敷让，行止从时，或播功立事，羽仪上京，策勋王府，甄名史录，侔于先贤。会遇丧乱轧构，华夏颠坠，典籍多缺。族祖武平府君愍其若斯，乃操简援翰，拾其遗阙。然但言三蜀，巴、汉未列；又务在举善，不必珍异。揆之《耆旧》，竹素宜阐。今更撰次损益，足铭后观者凡二十人，缀之斯篇。虽行故坠没，大较举其一隅。
 
　　卫尉、散骑常侍文立广休
 
　　散骑穆穆，诚感圣君。
 
　　西河太守柳隐休然
 
　　西河烈烈，秉义居贞。
 
　　汉嘉太守司马胜之兴先
 
　　汉嘉克让，谦德之伦。
 
　　郫令、州主簿常勖修业
 
　　郫君謇谔，自固厎身。
 
　　江阳太守何随季业
 
　　江阳皎皎，命世清淳。
 
　　梓潼太守王化伯远
 
　　梓潼矜矜，在险能平。
 
　　太子中庶子陈寿承祚
 
　　庶子稽古，迁固并声。
 
　　汉中太守李宓令伯
 
　　汉中暐晔，才盖群生。
 
　　犍为太守杜轸超宗
 
　　犍为卬卬，友于寔令。
 
　　给事中任熙伯远
 
　　给事温恭，尚德蔑荣。
 
　　中书郎王长文德俊
 
　　中书渊识，宝道韬明。
 
　　大长秋寿良文淑
 
　　长秋忠肃，明允笃诚。
 
　　大司农、西城公何攀惠兴
 
　　司农运筹，思侔良、平。
 
　　少府、成都威侯李毅允刚
 
　　少府果壮，文武是经。
 
　　衡阳内史杨邠岐之
 
　　衡阳固节，隐然不倾。
 
　　尚书、三州都费立建熙
 
　　尚书准绳，古之遗直。
 
　　湘东太守常骞季慎
 
　　湘东氾爱，仁以接物。
 
　　武平太守常宽泰恭
 
　　武平亹亹，冰清玉嶷。
 
　　扬烈将军、梓潼内史谯登慎明
 
　　阙
 
　　江阳太守侯馥世明
 
　　阙
 
　　文立，字广休，巴郡临江人也。少游蜀太学，治《毛诗》、《三礼》，兼通群书。州刺史费祎命为从事，入为尚书郎，复辟祎大将军东曹掾，稍迁尚书。蜀并于魏，梁州建，首为别驾从事。咸熙元年，举秀才，除郎中。晋武帝方欲怀纳梁、益，引致俊彦，泰始二年，拜立济阴太守。武帝立太子，以司徒李胤为太傅，齐王骠骑为少傅，选立为中庶子。立上疏曰：“伏惟皇太子春秋美茂，盛德日新，始建幼志，诞陟大繇，犹朝日初晖，良宝耀璞。侍从之臣，宜简俊乂，妙选贤彦，使视观则睹礼容棣棣之则，听纳当受嘉话骇耳之言，静应道轨，动有所采，佐清初阳，缉熙天光。其任至重，圣王详择，诚非粪朽能可堪任。臣闻之，人臣之道，量力受命，其所不谐，得以诚闻。”帝报曰：“古人称：与田苏游，非旧德乎？”立上：故蜀大官及尽忠死事者子孙，虽仕郡国，或有不才，同之齐民为剧。又上：诸葛亮、蒋琬、费祎等子孙流徙中畿，宜见叙用，一则以慰巴、蜀民之心，其次倾东吴士人之望。事皆施行。
 
　　十年，诏曰：“太子中庶子立忠贞清实，有思理器干。前在济阴，政事修明；后事东宫，尽辅导之节。昔光武平陇、蜀，皆收其才秀，所以援济殊方，伸叙幽滞也。其以立为散骑常侍。”累辞，不许。上疏曰：“臣子之心，愿从疏以求昵；凡在人情，贪从幽以致明。斯实物性，贤愚所同，臣者何人，能无此怀？诚自审量，边荒遗烬，犬马老甚，非左右机纳之器。臣虽至愚，处之何颜！”诏曰：“常伯之职，简才而授，何谦虚也？”
 
　　立自内侍，献可替否，多所补纳。甄致二州人士，铨衡平当，为士彦所宗。故蜀尚书犍为程琼雅有德望，素与立至厚。武帝闻其名，以问立。立对曰：“臣至知其人，但年垂八十，禀性谦退，无复当时之望，不以上闻耳。”琼闻之，曰：“广休可谓不党矣，故吾善夫人也。”西界献马，帝问立：“马何如？”对曰：“乞问太仆。”帝每善其恭慎。迁卫尉，犹兼都职。中朝服其贤雅，为时名卿。连上表年老，乞求解替还桑梓，帝不听。咸宁末卒。帝缘立有怀旧性，乃送葬于蜀，使者护丧事，郡县修坟茔，当时荣之。
 
　　初，安乐思公世子早没，次子宜嗣，而思公立所爱者。立亟谏之，不纳。及爱子立，骄暴，二州人士皆欲表废。立止之曰：“彼自暴其一门，不及百姓，当以先公，故得尔也。”后安乐公淫乱无道，何攀与上庸太守王崇、涪陵太守张寅为书谏责，称“当思立言”。凡立章奏集为十篇，诗、赋、论、颂亦数十篇。
 
　　同郡毛楚、杨宗皆有德美，楚牂柯，宗武陵太守。
 
　　柳隐，字休然，蜀郡成都人也。少与同郡杜祯、柳伸并知名。隐直诚笃亮，交友居厚，达于从政。数从大将军姜维征伐，临事设计，当敌陷阵，勇略冠军。为牙门将、巴郡太守、骑都尉，迁汉中黄金围督。景耀六年，魏镇西将军锺会伐蜀，入汉川，围戍多下，惟隐坚壁不动。会别将攻之，不能克。后主既降，以手令敕隐，乃诣会。晋文帝闻而义之。咸熙元年，内移河东，拜议郎。武帝践祚，以为西河太守。在官三年，以年老去官，乞骸还蜀。卒于家，时年八十。长子充，连道令。次子初，举秀才。
 
　　杜祯，字文然，柳伸，字雅厚，州牧诸葛亮辟为从事。祯，符节令、梁益二州都。伸，度支、汉嘉、巴东太守。祯子珍，字伯重，略阳护军。大同后并举秀才。珍子弢，字景文。伸子纯，字伟叔，有名德干器，举秀才，巴郡、宜都、建平太守，西夷、长水校尉，巴东监军。
 
　　司马胜之，字兴先，广汉绵竹人也。学通《毛诗》，治《三礼》。清尚虚素，性澹不事荣利。初为郡功曹，甚善纪纲之体。州辟从事，进尚书左选郎，徙秘书郎。时蜀国州书佐望与郡功曹参选，而从事侔台郎；特重察举，虽位经朝要，还为秀孝，亦为郡端右。景耀末，郡请察孝廉。大同后，梁州辟别驾从事，举秀才，历广都、繁令，政理尤异。以清秀徵为散骑侍郎，以宗室礼之。终以疾辞去职。即家拜汉嘉太守，候迎盈门，固让，不之官。闲居清静，谦卑自牧，常言：“世人不务求道德而汲汲于爵禄。若吾者，可少以为有馀荣矣。”训化乡闾，以恭敬为先。年六十五卒于家。子尊、贤、佐，皆有令德。
 
　　常勖，字修业，蜀郡江原人也。祖父原，牂柯、永昌太守。父，高庙令。从父闳，汉中、广汉太守。勖少与闳子忌齐名，安贫乐道，志笃坟典。治《毛诗》、《尚书》，涉洽群籍，多所通览。州命辟从事，入为光禄郎中、主事，又为尚书左选郎，郡请迎为功曹。时州将董军政，置从事，职典刑狱。以勖清亮，复为督军，治讼平当。还察孝廉，除郫令，为政简而不烦。魏征西将军邓艾伐蜀，破诸葛瞻于绵竹，威振西土。诸县长吏或望风降下，或委官奔走，勖独率吏民固城拒守。后主檄令，乃诣艾，故郫谷帛全完。刺史袁邵嘉勖志节，辟为主簿。勖善仪容翔集，动为表观，言论壮烈，州里重之。然交友惟贤，不交下己者，汎爱之恩犹不足。邵徵，还家，道卒。
 
　　忌字茂通，蜀谒者、黄门侍郎。丧亲，以至孝闻。察孝廉为郎，使吴称职。历长水参军、什邡、雒令。大同后，刺史邵坐治城被徵。忌诣洛陈诉：“远国初附，君民始结，不宜改易。”又表：“修治城池，居安思危，边将常职。”事皆中情。晋文帝时为相国，辟忌舍人。武帝践祚，拜骑都尉，除河内令。州名为难治，忌挫折豪势，风教大兴。县有奸嫂杀兄者，群党蔽匿，前令莫得，忌皆穷治。入为州都。方议为郡守，会卒。忌为人信道任数，不从下人，故为贵势所不善。是以作诗著论，先攻己短；临丧与乐，欢哀俱至，为士类所称。
 
　　忌友人广汉段宗仲亦有学行，蜀时官与忌比。袁邵辟为主簿，与忌共理郡事，文帝善之。梁州辟别驾从事，举秀才。稍迁，官至云南、建宁太守。
 
　　何随，字季业，蜀郡郫人也，汉司空武后。世有名德，徵聘入官。随治《韩诗》、《欧阳尚书》，研精文纬，通星历。郡命功曹，州辟从事，光禄郎中、主事，除安汉令。蜀亡，去官。时巴土饥荒，所在无谷，送吏行，乏，辄取道侧民芋。随以绵系其处，使足所取直。民视芋见绵，相语曰：“闻何安汉清廉，行过，从者无粮，必能尔耳。”将绵追还之，终不受。因为语曰：“安汉吏取粮，令为之偿。”察孝廉。大同后，台召，不诣；除河间王郎中令，不就。居贫固俭，衣弊蔬食，昼躬耕耨，夕修讲讽。乡族馈及礼厚皆不纳，目不视色，口不语利。著《谭言》十篇，论道德仁让。尝有屠牵猪过随门，猪索断，失之，强认溷中猪。随便牵猪与之。屠人出门，寻得其所失猪，谢随，还猪，遂以乞之。随家养竹园，人盗其笋。随偶行见之，恐盗者觉怖，走竹中，伤其手足，挈屐徐步而归。其仁如此。太康中，即家拜江阳太守，民思其政。年七十一卒官。后州乡人言议平当者，皆相谓“何江阳”；至于汶山夷有正直廉让者，亦号“夷中何江阳”。杜景文、何兴仁皆为作传。
 
　　长子观，字巨忠，清公淑慎，知名州里。察孝廉，西都、南安令，平西长史。张昌作乱荆州，从党西上，郡守无不望风降下，至江阳。平西将军罗尚表为安远护军，讨贼，平殄。除巴郡太守。朝议欲以为宁州刺史，会病卒。次子游，治中从事。
 
　　随时同郡繁令张崇清廉推让，见称当时。
 
　　王化，字伯远，广汉郪人，汉将作大匠王堂后也。祖父商，字文表，州牧刘璋时为蜀太守，有懿德高名，在《耆旧传》。父彭，字仲，巴郡太守。化兄弟四人，少有令望。化治《毛诗》、《三礼》、《春秋公羊传》。郡命功曹，州辟从事，光禄郎中、主事，尚书郎，除阆中令。为政清静。察孝廉。大同后，端右。郡察孝廉，为乐涫令。县近边塞，值胡虏反，化率吏民积谷坚守。虏断道重围，孤绝七年。伺虏怠惰，出军讨之，民得野掠。大军至，虏退。以功封关内侯。迁朱提太守，抚和殊俗，得夷、晋欢心。转任梓潼，复有称绩。为人严重，言论方雅，臧否允衷，州里服其诚亮。年七十二卒官。
 
　　弟振，字仲远，亦有德望。广都令，巴东太守。叔弟岱，字季远。恪居官次，历广阳、作唐令，早亡。
 
　　少弟崇，字幼远。学业渊博，雅性洪粹。蜀时东观郎。大同后，梁州辟别驾，举秀才，尚书郎。与寿良、李宓、陈寿、李骧、杜烈同入京洛，为二州标俊。五子情好未必能终，惟崇独以宽和无所彼此。著《蜀书》及诗、赋之属数十篇。其书与陈寿颇不同。官至上庸、蜀郡太守。
 
　　陈寿，字承祚，巴西安汉人也。少受学于散骑常侍谯周，治《尚书》、《三传》，锐精《史》、《汉》。聪警敏识，属文富艳。初应州命，卫将军主簿，东观、秘书郎，散骑、黄门侍郎。大同后，察孝廉，为本郡中正。
 
　　益部自建武后，蜀郡郑伯邑、太尉赵彦信及汉中陈申伯、祝元灵、广汉王文表皆以博学洽闻，作巴、蜀《耆旧传》。寿以为不足经远，乃并巴、汉，撰为《益部耆旧传》十篇。散骑常侍文立表呈其传，武帝善之。再为著作郎。吴平后，寿乃鸠合三国史，著魏、吴、蜀三书六十五篇，号《三国志》。又著《古国志》五十篇，品藻典雅。中书监荀勖、令张华深爱之，以班固、史迁不足方也。出为平阳侯相。华又表令次定诸葛亮故事，集为二十四篇。时寿良亦集，故颇不同。复入为著作。镇南将军杜预表为散骑侍郎，诏曰：“昨適用蜀人寿良具员，且可以为侍御史。”上《官司论》七篇，依据典故，议所因革。又上《释讳》、《广国论》。华表令兼中书郎，而寿《魏志》有失勖意，勖不欲其处内，表为长广太守。遵继母遗令，不附葬，以是见讥。数岁，除太子中庶子。太子转徙后。再兼散骑常侍。惠帝谓司空张华曰：“寿才宜真，不足久兼也。”华表欲登九卿，会受诛，忠贤排摈，寿遂卒洛下。位望不充其才，当时冤之。
 
　　兄子符，字长信，亦有文才，继寿著作佐郎，上廉令。符弟莅，字叔度，梁州别驾，骠骑将军齐王辟掾，卒洛下。莅从弟阶，字达之，州主簿，察孝廉，褒中令，永昌西部都尉，建宁、兴古太守。皆辞章粲丽，驰名当世。凡寿所述作二百馀篇，符、莅、阶各数十篇。二州先达及华夏文士多为作传，大较如此。
 
　　时梓潼李骧叔龙亦隽逸器，知名当世。举秀才，尚书郎，拜建平太守，以疾辞不就，意在州里。除广汉太守。初与寿齐望，又相昵友，后与寿情好携隙，还相诬攻，有识以是短之。亦有列传。
 
　　李宓，字令伯，犍为武阳人也。祖父光，朱提太守。父早亡，母何更行，见养祖母。治《春秋左传》，博览五经，多所通涉。机警辨捷，辞义响起。事祖母以孝闻，其侍疾则泣涕侧息，日夜不解带，膳饮汤药，必过目尝口。本郡礼命，不应。州辟从事，尚书郎，大将军主簿，太子洗马。奉使聘吴。吴主问蜀马多少，对曰：“官用有馀，民间自足。”吴主与群臣汎论道义，谓“宁为人弟”。宓曰：“愿为人兄。”吴主曰：“何以为兄？”宓曰“为兄供养之日长。”吴主及群臣称之。
 
　　大同后，征西将军邓艾闻其名，请为主簿，及书招欲与相见，皆不往。以祖母年老，心在色养，拒州郡之命，独讲学，立旌授生。武帝立太子，徵为洗马。诏书累下，郡县相逼。于是宓上疏曰：“臣以险衅，夙遭闵凶，生孩六月，慈父见背，行年四岁，舅夺母志。祖母刘愍臣孤弱，躬见抚养。臣少多疾病，九岁不行，零丁孤苦，至于成立。既无伯叔，终鲜兄弟，门衰祚薄，晚有儿息。外无期功强近之亲，内无应门五尺之童，茕茕孑立，形影相吊。而刘早婴疾病，常在床蓐，臣侍汤药，未孕尴离。逮圣朝，沐浴清化，前太守臣逵察臣孝廉，后刺史臣荣举臣秀才。臣以供养无主，辞不赴命。诏书特下，拜臣郎中；寻蒙国恩，除臣洗马。猥以微贱，当侍东宫，非臣陨首所能上报。臣具表闻，辞不就职。诏书切峻，责臣逋慢；郡县逼迫，催臣上道；州司临门，急于星火。臣欲奉诏奔驰，则刘病日笃，苟顺私情，则告诉不许，臣之进退，实为狼狈。伏惟圣朝以孝治天下，凡在故老，犹蒙矜愍，况臣狐苦，特为尤甚。且臣少仕伪朝，历职郎署，本图宦达，不矜名节。今臣亡国贱俘，至微至陋，猥蒙拔擢，宠命优渥，岂敢盘桓，有所希冀？但以刘日薄西山，气息奄奄，人命危浅，朝不臣夕。臣无祖母，无以至今日；祖母无臣，亦无以终余年。母孙二人，更相为命，是以区区不敢废远。臣今年四十有四，祖母刘今年九十有六，是臣尽节于陛下之日长，报养刘之日短也。乌鸟私情，愿气终养。臣之辛苦，非徒蜀之人士及二州牧伯所见明知，皇天后土，实所共鉴。愿陛下矜愍愚诚，听臣微志，庶刘侥幸，保卒余年。臣生当陨首，死当结草。臣不胜犬马怖惧之情！”武帝览之，曰：“宓不空有名也！”嘉其诚款，赐奴婢二人。下郡县供其祖母奉膳。
 
　　及祖母卒，服终，徙尚书郎，为河内温令。敷德陈教，政化严明。太傅钜平侯羊公薨，无子，帝令宗子为世子嗣之，不时赴丧。宓遣户曹赍移推毂遣之。中山诸王每过温县，必责求供给，吏民患之。宓至，中山王构蓉，徵刍茭薪蒸。宓笺引“高祖过沛，宾礼老幼，桑梓之供，一无烦费。伏惟明王孝思惟则，动识先戒，本国望风，式歌且舞，诛求烦碎，所未闻命。”后诸王过，不敢烦温县。盗贼发河内馀县，不敢近温，追贼者不敢经界。陇西王司马子舒深敬友之，而贵势之家惮其公直。宓去官，为州大中正。性方亮，不曲意势位者，失荀、张指，左迁汉中太守。诸王多以为冤。一年，去官。年六十四卒。
 
　　著《述理论》，论中和仁义、儒学道化之事，凡十篇。安东将军胡罴与皇甫士安深善之。又与士安论夷、齐，及司马文中、杜超宗、郄令先、文广休等议论往返，言经训诂，众人服其理趣。释河内赵子声诔、诗、赋之属二十馀篇。寿良、李骧与陈承祚相长短，宓公议其得失而切责之。常言：“吾独立于世，顾景为畴，而不惧者，心无彼此于人故也。”
 
　　宓六子，皆英挺秀逸，号曰“六龙”。长子赐，字宗硕，州别驾，举秀才，汶山太守。少与东海王司马元超友昵，每书诗往返，雅有新声。少子兴，字隽硕，太傅参军。幼子盛硕，宁浦太守。
 
　　宓同时蜀郡高玩，字伯珍，少受学于太常杜琼，术艺微妙，博闻强识，清尚简素。少与宓齐名，官位相比。大同后，察孝廉，除曲阳令。单车之县，移檄县纲纪，不使遣迎。以明三才，徵为太史令，送者亦不出界，朝廷称之。方论大用，会卒。
 
　　杜轸，字超宗，蜀郡成都人也。父雄，字伯休，安汉、雒令。轸少师谯周，发明高经于谯氏之门。郡命为功曹。邓艾既破蜀，被徵。锺会进成都，时太守南阳张府君不肯出官，轸进曰：“征西囚执，镇西在近，必有所遣。军乱之际，交害无常，宜避正殿。”府君即出住下舍。会果遣参军牵弘为太守，数百骑擐甲驰马入郡。前驱问侯所在，云：“已出”。善之。弘复召为功曹。察孝廉，除建宁令，徙任山阳、新城、池阳，所在有治。入为尚书郎。每升降趍翔廊阁之下，威容可观，中朝伟之。迁犍为太守，惠爱在民。还为州大中正。轸既才学兼该，而气量倜傥，武帝雅识之。方用内侍，会卒。时年五十八。
 
　　弟烈，字仲武。贞干敏识，平坦和粹，名誉侔轸。察孝廉，历平康、牛鞞、南郑、安阳令。王国建，首选为郎中令。迁衡阳太守。兄轸丧，自上求去官，以兄子幼弱，轸丧飘飖，欲扶将灵柩葬旧坟。武帝叹惜轸能用未尽，而嘉烈弟意，转拜，徙官犍为太守，又转湘东。
 
　　少弟良，字幼伦，亦有当世局分。举秀才，茶陵、新都令，王国郎中令，迁涪陵、建宁太守。兄弟并兴，州里以为美谭。
 
　　轸二子：长子毗，字长基；少子秀，字彦颖。珪璋琬琰，世号“二凤”。毗举秀才，大将军辟掾，太傅参军，平东长史，尚书郎，稍迁镇南军司、益州刺史。秀，州主簿，早卒。
 
　　任熙，字伯远，蜀郡成都人，汉大司农任昉后也。世有德彦。父元，字秀明，犍为太守，执金吾。熙治《毛诗》、《京易》，博通五经。事亲至孝，居丧毁瘠，为州乡所称。察孝廉，除南郑令，以病去官。复授南郑，不就。转梓潼令，为政清净。辞疾告归，勤农力穑，居室致给。循训闺门，内则可报。博爱，以谦恭接物，开门待宾，倾怀下士，客无长幼，必有供膳。清谈游讲，不妄失言，祗慎著闻。太康中，除越巂护军，非其雅好，不往。徵给事中。熙以侍臣日月左右，赞晖扬光，不可苟私，终以病辞。而蜀郡令每至官，为之修谒，岁致羊酒。即家拜朱提太守，固让不之官。好述作，诗诔论难皆粲艳。年六十九，卒于家。
 
　　子蕃，字宪祖，察孝廉，新都令、西夷司马、涪陵太守。蕃子迪，字叔孤，少与巴西龚壮俱知名，而学业优之，早殁。
 
　　熙同时犍为杨彭敬宗、弟逵训宗，各以德行称，同察孝廉。彭，比苏令，甘露降其县；逵，滇池令，殊俗怀其德。
 
　　王长文，字德俊，广汉郪人也。父颙，字伯元，犍为太守。长文天姿聪警，高畅敏识，治五经，博综群籍。弱冠，州三辟书佐。丁时兴衰，讬疾归家。大同后，郡功曹，察孝廉，不就，遂阳愚。尝绛衣绛帽，牵猪过市中乞，人与语，伪不闻。常骑牛周旋。郡守初至，诣门修敬，至闾，走出，请，终不还。刺史淮南胡罴辟从事祭酒，卧在治。罴出板举秀才，长文阳发狂疾，步担走出门。罴累遣教请还，终不顾。还家养母，独讲学。著《无名子》十二篇，依则《论语》。又著《通经》四篇，亦有卦名，拟《易》、《玄》。以为《春秋》三《传》传经不同，每生讼议，乃据经摭传，著《春秋三传》十三篇。又撰《约礼记》，除烦举要，凡十篇，皆行于时。
 
　　长文才鉴清妙，汎爱广纳，放荡阔达，不以细宜廉介为意，亦不好臧否人物，故时人爱而敬之。以母欲禄养，咸宁中，领蜀郡太守。郫有孝子罗偶，事亲至孝。二亲将亡时，病，不能食肉，终身不食肉。郡察孝廉。长文追为立表以旌之。宰府辟，三司及抚军大将军王濬累辟，不诣。濬薨，以故州将军，吊祭。元康初，试守江原令。县收得盗马贼及发冢贼，长文引见诱慰。时適腊晦，皆遣归家。狱先有系囚，亦遣之，谓曰：“教化不厚，使汝等如此，长吏之过也。蜡节庆祈，归就汝上下，善相欢乐；过节来还，当为思他理。”群吏惶遽，争请，不许。寻有赦令，无不感恩，所宥人辍不为恶，曰：“不敢负王君。”将丧去官，民思其政。大将军梁王肜及诸府并辟，长文曰：“吾从其先命者。”遂应肜招，为从事中郎。诸王公卿慕其名，咸与之交。贾氏之诛，从肜有功，封关内侯，再为中书郎。愍怀太子死于许下，博士、中书论虞祔之礼。长文议：“虞祭宜还东宫，以继太子者为主；配食于颍川府君。”皆施行。除洛阳令。长文见肜曰：“主者不庶几，奏长文为洛阳令。”肜笑答曰：“卿乃不庶几，非主者也。”固辞不拜。闻益州乱，以《通经》筮，得“老蚕缘枯桑”之卦，叹曰：“桑无叶，蚕以卒也。吾蜀人殄于是矣。”拜蜀郡太守，暴疾卒。时年六十四。
 
　　长文时人蜀郡柳竺、任兴亦博学著闻，俱为州别驾。竺在右职，公亮蹇蹇。刺史盛怒，欲杀人，群下请，不听。竺乃怀缚径入，顿几上，乃极陈其刑理。刺史从谢还缚。皆早亡。
 
　　寿良，字文淑，蜀郡成都人也。父、祖二世，犍为太守。良少与犍为张徵、费缉并知名。治《春秋》三传，贯通五经。澡身贞素。州从事，散骑、黄门侍郎。大同，郡主簿，上计吏。察孝不就。州辟主簿、治中、别驾，举才行。刺史皇甫晏贡之三司，遂辟太宰。除霸城令、始平太守，治政著称。从扶风转秦国内史。文立卒后，温令李宓表武帝，言：“二州人士零颓，才彦凌迟，无复厕豫纲纪后进、慰宁遐外者。良公幹英特，二州之望，宜见超予，绍继立后。”帝徵为黄门侍郎，兼二州都、给事中、梁州刺史。迁散骑常侍、大长秋。卒，葬洛北芒山。
 
　　徵字建兴，张翼子也，笃志好学，官至广汉太守。缉字文平，清检有治干，举秀才，历城令、涪陵太守，迁谯内史。
 
　　何攀，字惠兴，蜀郡郫人，汉司空汜乡侯武弟颍川太守显后也。父包，字休杨，察举秀孝，皆不行；除琅琊王中尉，不就。攀兄弟五人皆知名。攀少夙成，奇姿卓逸。弱冠，郡主簿、上计吏，州辟从事。刺史皇甫晏称攀“王佐才也”，以为主簿。泰始十年，丧母归家。晏为牙门张弘等所害，攀操表径诣洛讼释，事得清。刺史王濬复辟主簿、别驾。
 
　　咸宁三年，濬被诏罢屯田兵，作船，为伐吴调。攀进曰：“今见佃兵但六百人，计作船六、七年，财可胜万人，后者未成，前者已腐，无以辅成国意。宜辄召回休兵及诸郡武吏，并万馀人造作，岁终可辨。”濬及纲纪疑辄召万兵，欲先上须报。攀曰：“官家虽欲伐吴，疑者尚多，卒闻召万兵，必不见听；以佃兵作船，船不时成。当辄召，以速为机，设当见卻，功夫已成，势不得止。”濬善之。议欲入山裁船，动数百里，艰难。攀曰：“今冢墓多种松柏，当什四市取，以速为机。”濬悦之，任攀典舟船器仗。
 
　　冬，遣攀使洛。攀曰：“圣人之功可成，使人信之不可必也。夫高祖之大略，犹未察于韩信、娄敬，因萧何、子房而后用之。今建非常之功，或莫之信。羊公，使君同盟，国家所重，加曩日失策西陵，思有夙驾，宜与相闻，此一助也。”濬曰：“何但羊叔子，亦宗元亮之忧。君至洛，官家未有举意，便前至襄阳与羊、宗论之。”攀既至洛，拜表献策，因至荆州与刺史宗廷论，宗未许。乃见羊祜，累日共画用兵之要。攀曰：“若令青、徐循海以趣京下，寿春、扬州直指秣陵，兖、豫逾淮并据桑浦，则武昌以东、会稽以西必然骇困。荆州、平南径造夏口，巴东诸军固守西陵，益、梁之众浮江东下，封乐乡，要巴丘，则武陵、零、桂、长沙、湘东从风而靡矣。但明信赏，首尾俱会，旌旗耀天，四面云合，乘胜席卷，传檄南极，吴、会不尽平者，未之有也。”羊祜大悦，遂表请伐吴。寻徵濬大司农，至晋寿，诏以濬为龙骧将军，除攀郎中，参濬军事。攀频奉使诣洛，时未婚，司空裴公奇其才，以女妻之。
 
　　五年秋，攀使在洛，安东将军王浑表孙皓欲北上，边戍警戒，朝议征卻须六年。攀上疏策皓必不敢出，宜因今戒严，掩取甚易。中书令张华命宿下舍，设诸难，攀皆通之。又言：“濬性在忠烈，受命必果，宜重其位号。”诏书迁濬平东将军，督二州事。
 
　　吴平，封关内侯。濬入拜辅国，攀为司马。上《论时务》五篇。除荥阳令，进廷尉平。有盗开城门下关者，法据大辟。攀驳之曰：“上关执信之主，下关储备之物。设有开上关，何以加刑？”遂减死。多所议谳。迁散骑侍郎。
 
　　太傅杨骏谋逆，请众官。攀与侍中傅祗、侍郎王恺等往。惠帝从楚王玮、殿中中郎孟观策，戒严，诛骏。外已匆匆，攀与祗逾墙得出侍天子。天子以为翊军校尉，领熊渠兵，一战斩骏，社稷用安。封西城公，邑万户。策曰：“于戏！在昔先王光济厥世，罔不开国列土、建德表功也。故逆臣杨骏谋危社稷，构兵，飞矢集于殿庭，白刃交于宫闱。攀受命奋讨，凶逆速殄，忠烈果毅，朕甚嘉焉。今以魏兴之西城为攀封国，锡兹玄社，苴以白茅，永为晋藩辅。往钦哉！敬乃有土，惠康黎元，无或以隳尔显烈。”又赏绢万匹，攀固辞，受五千匹。又锡拜弟逢平乡侯，兄子夔关内侯。迁宣城内史，不就，转东羌校尉。西虏寇边，遣长史杨威讨之。违攀指授，失利。徵还，领越骑校尉。武库灾，百官皆救火，攀独以兵卫宫，复赏绢五百匹。领河南尹，迁扬州刺史，假节。在职数年，德教敷宣。征虏将军石崇表东南有兵气，不宜用远人，徵拜大司农，兼二州都。自表以被疾错忘，不堪铨量人物，让都职于任熙、费缉，不听。迁兖州刺史，锡宝剑、赤舄，固辞不之官。时帝室政衰，多害忠直，又诸王迭起，好结党徒。攀阖门治疾，不与世务。朝议欲以为公，会薨，时年五十七。天子愍悼，追赠司农印绶，谥曰桓公。遗令敕世子务行恭俭，引荀公曾、诸葛德林为模范。子璋嗣。
 
　　李毅，字允刚，广汉郪人也。祖父朝，字伟南，州别驾从事。父旦，字钦宗，光禄郎中、主事。毅少散达，不治素检。年二十馀，乃诣郡文学受业，通《诗》、《礼》训诂，为学主事。太守弘农王濬临学讲试，问祭酒姬艳曰：“学中有可成进几百人？”艳对曰：“可有百人。”濬怒曰：“童冠八百，而成者百人，教少何为？”毅对曰：“如艳之言，明府之教，盛于孔氏，不为少也。”濬奇之，命为主簿。濬尝梦得三口刀，云人以禾益之，手持不得，以问郡丞与掾吏，莫能知。毅对曰：“吉祥也。三刀者‘州’字；而‘益’之禾，持不得，‘禾’旁‘失’者‘秩’字。明府秩当至益州。”濬笑曰：“如卿言，当相以为秀才。”
 
　　张弘杀益州刺史皇甫晏，诬表晏反。毅白濬曰：“皇甫侯起自诸生，位极方州，又当何求？且广汉与成都密迩，而统梁州者，衿益州之领，须防若今日也。益州有祸，乃此郡之忧。加张弘小竖，众所不与，宜时赴讨。”濬欲先上后行，毅曰：“大夫出疆，苟利社稷，专之为贤，何况杀主贼！急，当不拘常宜。”濬从之，发兵与牙门满泰等共讨弘，斩之。诏书迁濬益州刺史，毅复为州主簿、别驾，举秀才。
 
　　及濬伐吴，与何攀并为参军。吴平，封关内侯，除陇西护军。以疾去官，徙繁令。迁云南太守。濬临薨，上表。后武帝思濬勋，问毅所在。徙犍为，使持节、南夷校尉。
 
　　久之，建宁民毛诜、李叡与朱提民李猛共逐太守杜俊、雍约以叛，众数万。毅讨破之，斩诜、猛首。叡走依五茶夷，夷亦叛。晋朝复置宁州，以毅为刺史，加龙骧将军，封成都县侯。夷遂大反，破没郡县，攻围州城。中原乱而李雄寇蜀，救援不至，疾病，薨于穷城。怀帝嘉其忠节，追赠少府，谥曰威侯。毅性通博，居情雅厚，赈恤寒贫，笃于故旧，人咸爱归之。但好谈调，德重犹少。
 
　　从弟苾，字叔平，修身砥砺名行，数谏毅宜自矜严。毅笑应之，曰：“吾小来不治名素，终杖旄节，故可至九卿。卿清检履道，卒不失成都令也。”时毅始受南夷，而苾为历城令，果作成都，迁犍为太守，位官不及毅。
 
　　毅子钊，世秉儒学，有格望。以父任为谒者，除寿林侯相，不就，为尚书外兵郎。自表赴难。至牂柯，夷断道，不得进，经年。以宁州城中无谷，父疾病，未知吉凶，不食谷，惟茹草，迄至奔丧。官至朱提、越巂太守、西夷校尉。
 
　　毅女秀，適汉嘉太守新都王载，有才智。父亡后，州文武推领州三年。
 
　　二州当元康中位至方州节将者：寿良、何攀及毅。永嘉中，巴张弈希祖为荆州刺史、南蛮、长水校尉；蜀郡张峻绍茂为监南中八郡事、西夷校尉、持节。
 
　　杨邠，字岐之，犍为武阳人也。少好学志古，藻励名行。州辟主簿、别驾，刺史王濬举秀才，安汉、雒令，王国中尉。以选为尚书郎，迁汶山太守。值夷复雠，失殊俗和，徙授巴东，转广汉。永嘉初，进衡阳内史。遇流民叛乱，攻没长沙、湘东，邠辄救助。贼众浸盛，遂破郡城，获邠，欲以为主。邠不许。贼昼夜持守。邠候其小怠，夜急走，比觉，已去远。收馀众，军重安。欲投湘州刺史荀眺，共图进取。会眺降贼，邠孤军固城。贼攻围之，誓死不移，遂卒城中。时年六十九。帝为镇东大将军，嘉其忠节死义，遣使吊赠。策曰：“惟永嘉七年四月己未，使持节、都督扬、江、湘、交、广五州诸军事、镇东大将军琅琊王睿谨遣板命前衡阳内史杨君：忠肃贞固，守正不移，虽危逼，节义可嘉。不幸殒卒孤城，甚悼之。今列上尚书，赠靖纱南内史。魂而有灵，嘉兹宠荣。呜呼哀哉！”
 
　　邠同郡杨稷文曹，泰始初为交阯太守，平九真、郁林、日南四部，斩吴交州刺史刘峻、大将修则。武帝方授交州，会孙皓遣大将薛珝、陶璜十万人攻稷。被攻八月，救援不至，众寡不敌，遂为珝、璜所获。囚稷，欲以送皓，稷殴血死。帝嘉其忠烈殁命，追赠交州刺史也。
 
　　费立，字建熙，犍为南安人也。父揖，字君让，巴西太守。立学义冲邃，玄静沈嘿。察孝廉，王国中尉。王年少，好轻行游观。立常正色匡谏，及上疏风喻，辞义劘切，合箴规之体。出为成都令，县名难治，立莅之垂绩。以性公亮，入为州大中正。除巴西太守，不就，转梁、益、宁三州都，兼尚书。值大驾西幸长安，常与大臣居守在洛。加员外散骑常侍，封关内侯。每准正三州人物，品格褒贬，帅意方规，无复疏亲，莫不畏敬；然委曲者多恨其绳墨。数辞诸郡，意在河、泰、汝、颍。久之，朝议欲以为荆州。永嘉六年，与子并没于胡寇。
 
　　立时，汉国吕淑字伟德，以清彦辟别驾，举秀才，尚书郎、秦国内史、长水校尉、员外常侍、梁州都督，与立同没胡寇。
 
　　常骞，字季慎，蜀郡江原人也。祖父竺，字代文，南广太守、侍中。父伟，字公然，阆中令。骞治《毛诗》、《三礼》，以清尚知名。州辟部从事、主簿。郡请功曹，察孝廉，萍乡令。以选为王国侍郎，出为绵竹令；国王归之，复入为郎中令。从王起义有功，封关内侯。迁魏郡太守，加材官将军。以晋政衰，睹中原不静，固辞去官。拜新都内史。时蜀乱，民皆流在荆、湘，徙湘东太守，疾病，未拜，卒，年六十八。骞性泛爱，敦友宗族，当官修理，恕以抚物，好咨问，动必谦让，州乡以为仪范。
 
　　二州清官见述者，先有宜都太守犍为唐定义业、陇西太守巴西冯山休翊，而后骞云。
 
　　常宽，字泰恭，骞族弟，郫令勖弟子也。父廓，字敬业，以明经著称，早亡。阖门广学。治《毛诗》、《三礼》、《春秋》、《尚书》，尤耽意大《易》，博涉《史》、《汉》，强识多闻。而谦虚清素，与俗殊务。郡命功曹，及察孝廉，不就。州辟主簿、别驾，举刺史罗尚秀才，为侍御史，除繁令，随民县零陵。以举将丧去官。湘州叛乱，乃南入交州。交州刺史陶咸表为长史，固辞不之职。虽流离交城，衣敝缊袍，冠皮冠，乘牛往来，独鸠合经籍，研精著述。依孟阳宗、卢师矩著《典言》五篇，撰《蜀后志》及《后贤传》，续陈寿《耆旧》作《梁益篇》。元帝践祚，嘉其德行洁白，拜武平太守，民悦其政。以荣贵非志，在官三年，去职。寻梁硕作乱，得免难。卒于交州。凡所著述诗、赋、论、议二十馀篇。
 
　　子长生，字彭祖，亦有学行。州主簿、资中令、治中从事。早亡。
 
　　时蜀郡太守巴西黄容，亦好述作，著《家训》、《梁州巴纪》、《姓族》、《左传钞》凡数十篇。汉嘉太守蜀郡杜敬修亦著《蜀后志》，及志赵廞、李特叛乱之事，及《丧纪礼式》，后生有取焉。
 
　　谯登，字慎明，巴西西充国人，谯周孙也。伯父熙，察孝廉，本部大中正、沔奇阳令。叔父同，字彦绍，少知名，拒州郡之命，梁州刺史寿良与东羌校尉何攀贡之三司及大将军幕府，为尚书郎，除锡令，亦有为作传者。
 
　　登少以公亮义烈闻，郡命功曹，州辟主簿，别驾从事，领阴平太守。郡五官素大姓豪擅，侵凌羌、晋，登诛之，郡中皆肃。后以李特作乱，本郡没寇，父为李雄巴西太守马脱所杀，乃东诣镇南刘公请兵。时中原乱，守公三年，不能得兵，表拜扬烈将军、梓潼内史，使合义募。登凡募巴、蜀流士得二千人。平西罗尚以退住巴郡，登从尚索益军讨雄，不得。乃往攻宕渠，斩脱，食其肝。巴西贼破，复诣尚求军。尚参佐多以必无利。登愤恚，数凌折之，又加责于尚，尚但下之而已。会罗羕杀雄太尉李离，举梓潼来降，登迳进涪城。雄自攻登，为登所破。而尚将张罗进屯犍为之合水；文硕杀雄太宰李国，以巴西降。罗遣军掠广汉，破雄叔父骧，虏其妻子，募人斫雄头。贼以向困，而尚卒。参佐恨登之见矜侮，不供其军食。益州刺史皮素至巴东，敕平西送故遣将张顺、杨显救登。至垫江，素遇害，顺、显还。雄知登乏食，遣骧致攻。兵穷士饿，誓死不退，众亦饿死而无去者。永嘉五年，为骧所生得，舆登致雄。言辞慷慨，涕泣歔欷，无服降臣折情。雄乃杀之，囚其军士，皆以为奴虏，畀兵士。而连阴雨百馀日，雄中以登为枉，而所领无辜，怒气感天，下赦，出登军士湮没者。
 
　　初，尚之在成都也，与雄攻战。郫令犍为张昕钦明每摧破雄，雄众惮之；而救助不能并心，为雄所杀。雄常言：“罗尚将均如张昕辈，吾族早无遗矣。时牙门左汜亦有战功，尚不能益其兵谷。汜恚恨，以母丧归，尚累召不往。尚怒曰：“微左汜，当不灭贼乎？”遂杀之。雄闻汜死，大小相贺。
 
　　登同郡县李高亦有武干，平吴时，与牙门将处前，获孙皓，封县侯。官至金城、雁门太守。
 
　　侯馥，字世明，江阳人也。察孝廉，平西参军。平西罗尚薨后，巴郡乱，辟地入牂柯。宁州刺史王逊领平西将军，复取为参军。逊议欲迁牂柯太守谢恕为涪陵太守，出屯巴郡之把口；表馥为江阳太守，住江阳之沘源，抚恤蛮獠，克复江陵，清通长江。雄征东大将军李恭已在江阳。馥招降夷獠，修缮舟舰，为进取调。预白逊请军，移恕俱出涪陵，不能自前。恭举众攻馥，众寡不敌，为恭所破，生虏馥，送雄。雄下廷尉责，馥曰：“事君有死无贰，其次破家与国。今纵不死，又无益国，灰没其分，守心而已，无他愿望。”雄必欲屈之，使馥同郡人张迎晓喻之。馥怒骂迎曰：”吾等国亡不能存，大难不能死，低眉海内，何面目相见也！且王宁州，治乱才也，以吾有桑梓之耻，故远上尚书，遣吾讨贼。受命之日，实忘寝食。但裁船未辨，请军未至，牵揣不及，为他所先。当灭身陨碎，以谢不及，冀上不负日月，下不愧王侯。吾岂苟生如卿儿女之人乎！”迎还白雄，雄义而赦之。时雄众寇所获犍为太守建宁魏纪，汉国太守梓潼文琰，巴郡太守巴西黄龛，涪陵太守巴西赵弼、永昌谢俊、牂柯文猛，皆区区稽颡，无如馥者。数年卒。
 
　　撰曰：文王多士，才不同用，孔门七十，科不一揆，百行殊涂，贵于一致。若斯诸子，或挺珪璋之质，或苞瑚琏之器，或耽儒、墨之业，或韬王佐之略，潜则泥蟠，跃则龙飞，挥翮扬芳，流光遐纪。实西土之珍彦，圣晋之多士也。徒以生处限外，服膺日浅，负荷荣显，未充其能。假使植干华宇，振条神区，德行自有长短，然三赵、两李、张、何之轨，其有及之者乎！谯登、侯馥忠规奋烈，美志不遂，哀哉！
 
　　五公：司空何武 司空赵戒 太尉赵谦 司徒赵温 司空张皓



 　
卷十二
　

　　序志〔常璩道将〕
 
　　巴、蜀厥初开国，载在书籍，或因文纬，或见史记，久远隐没，实多疏略。及周之世，侯伯擅威，虽与牧野之师，希同盟要之会。而秦资其富，用兼天下；汉祖阶之，奄有四海。梁、益及晋，分益为宁。司马相如、严君平、杨子云、阳成子玄、郑伯邑、尹彭城、谯常侍、任给事等各集传记，以作《本纪》，略举其隅。其次圣称贤，仁人志士，言为世范，行为表则者，名注史录。而陈君承祚别为《耆旧》，始汉及魏，焕乎可观。然三州土地，不复悉载。《地里志》颇言山水，历代转久，郡县分建，地名改易，于以居然辨物知方，犹未详备。于时汉、晋方隆，官司星列，提封图簿，岁集司空；故人君学士，荫高堂，翳帷幕，足综物土，不必待《本纪》矣。
 
　　曩遭厄运，函夏滔堙，李氏据蜀，兵连战结，三州倾坠，生民歼尽。府庭化为狐狸之窟，城郭蔚为熊罴之宿，宅游雉鹿，田栖虎豹，平原鲜麦黍之苗，千里蔑鸡狗之响，丘城芜邑，莫有名者。嗟乎三州，近为荒裔，桑梓之域，旷为长野。反侧惟之，心若焚灼，惧益遐弃，城陴靡闻。乃考诸旧纪先宿所传并南裔志，验以《汉书》，取其近是，及自所闻，以著斯篇。又略言公孙述、《蜀书》、咸熙以来丧乱之事，约取《耆旧》士女英彦，肇自开辟，终乎永和三年，凡十篇，号曰《华阳国记》。
 
　　夫书契有五善：达道义，章法式，通古今，表功勋，而后旌贤能。恨璩才短，少无远及，不早援翰执素，广访博咨，流离困瘵，方资腐帛于颠墙之下，求馀光于灰尘之中，劘灭者多。故虽有所阙，犹愈于遗忘焉。
 
　　《蜀纪》言：“雀墒乘祗车出谷口”。秦宓曰：“今之斜谷也。”及武王伐纣，蜀亦从行。《史记》：周贞王之十八年，秦厉公城南郑。此谷道之通久矣。而说者以为蜀王因石牛始通，不然也。《本纪》既以炳明，而世俗间横有为蜀传者，言蜀王蚕丛之间周回三千岁。又云荆人鳖灵死，尸化西上，后为蜀帝；周苌弘之血变成碧珠；杜宇之魄化为子鹃。又言蜀椎髻左衽，未知书，文翁始知书学。案《蜀纪》：“帝居房心，决事参伐。”参伐则蜀分野，言蜀在帝议政之方。帝不议政则王气流于西，故周失纪纲，而蜀先王；七国皆王，蜀又称帝。此则蚕丛自王，杜宇自帝，皆周之叔世，安得三千岁？且太素资始，有生必死；死，终物也。自古以来，未闻死者能更生当世；或遇有之，则为怪异，子所不言，况能为帝王乎？碧珠出不一处，地之相距动数千里，一人之血，岂能致此？子鹃鸟今云是巂，或曰巂周，四海有之，何必在蜀？昔唐帝万国时雍，虞舜光宅八表，大禹功济九州，后稷封殖天下。井田之制，庠序之教，由来远矣。孔子“述而不作，信而好古，窃比于我老彭。”则彭祖本生蜀，为殷太史。夫人为国史，作为圣则，仙自上世，见称在昔。及周之末，服事于秦，首为郡县，虽滨戎夷，亦有冠冕。故《蜀纪》曰“大人之乡，方大之国”也。至于汉兴，反当荒服，而无书学乎？《汉书》曰：郡国之有文学因文翁始。若然，翁以前齐、鲁当无文学哉？汉末时，汉中祝元灵性滑稽，用州牧刘焉谈调之末，与蜀士燕胥，聊著翰墨。当时以为极欢，后人有以为惑。恐此之类，必起于元灵之由也。惟智者辨其不然，幸也。
 
　　综其理数，或以为西土险固，襟带易守，世乱先违，道治后服，若吴、楚然，固逋逃必萃，奸雄闚觎。盖帝王者统天理物，必居土中，德膺命运，非可资能恃险，以干常乱纪；虽饕窃名号，终于绝宗殄祀。何者？天命不可以诈诡而邀，神器不可以侥幸而取也。是以四岳、三涂、阳城、太室，九州之险，而不一姓；冀之北土，马之所产，古无兴国。夫恃险凭危，不阶历数，而能传国垂世，所未有也。故公孙、刘氏以败于前，而诸李踵之覆亡于后。天人之际，存亡之术，可以为永鉴也；干运犯历，破家丧国，可以为京观也。今齐之《国志》，贯于一揆，同见不臣，所以防狂狡，杜奸萌，以崇《春秋》贬绝之道也；而显贤能，著治乱，亦以为奖劝也。
 
　　其序曰：
 
　　先王经略，万国剖分。厥甸巴、梁，式象县辰。九牧述职，贡赋以均。佐周毙纣，相汉亡秦。实繁其民，世载其俊。
 
　　——述《巴志》第一。
 
　　维天有汉，鉴亦有光。实司群望，表我华阳。炎刘是应，洪祚攸长。
 
　　——述《汉中志》第二。
 
　　井络启耀，文昌契符。芒芒禹迹，画为九州。功冒普天，率土以休。光灵遐照，庆祚爽流。邦家济济，世德球球。
 
　　——述《蜀志》第三。
 
　　蠢尔南域，在彼要荒。汉武德振，蛮貊是攘。开州列郡，幽裔来王。柔远能迩，实须才良。甄德表失，以明纪纲。
 
　　——述《南中志》第四。
 
　　赤德中微，巨猾干篡。白虏乘衅，致民涂炭。爰迄灵、献，皇极不建。牧后失图，英雄迭进。覆车齐轨，蒙此艰难。
 
　　——述《公孙述、刘二牧志》第五。
 
　　政去王室，权流三杰。瓜分天壤，宰割民物。舍彼信顺，任此智计。大道既隐，诡诈竞设。并以豪特，力争当世。居正虑明，名号绝替。身兼万乘，籍同列国。
 
　　——述《刘先主志》第六。
 
　　乾坤混始，树君立王。天工人代，万邦是望。明不二日，地不重皇。苟非其器，穷高必亢。濛濛后主，弗虑弗臧。负乘致寇，世业以丧。
 
　　——述《刘后主志》第七。
 
　　阳升三九，品物始亨。帝纮失振，任非其良。赵倡祸阶，乱是用长。罗州播荡，朱旌莫亢。皮、张不造，戎丑攸行。哀哀黎元，顾瞻靡望。
 
　　——述《大同志》第八。
 
　　素精南飘，天维弛纲。薨薨特、流，肆其豺狼。荡、雄纂承，歼我益、梁。牧守颠摧，黔首卒尝。三州毁旷，悠然以荒。络结王网，民亦流亡。
 
　　——述《李特雄期寿势志》第九。
 
　　华岳降精，江汉吐灵。济济多士，命世克生。德为世俊，干为时贞。略举士女，表诸贤明。世济其美，不陨其名。
 
　　——述《先贤士女总赞论》第十。
 
　　皇皇大晋，下土是覆。化赡教洽，诞兹彦茂。峨峨俊乂，亹亹英秀，如岳之崇，如兰之臭。经德秉哲，绰然有裕。
 
　　——述《后贤志》第十一。
 
　　博考行故，总厥旧闻。班序州部，区别山川。宪章成败，旌昭仁贤。抑绌虚妄，纠正谬言。显善惩恶，以杜未然。
 
　　——述《序志》第十二。
 
　　撰曰：驷牡骙骙，万马龙飞。陶然斯犹，阜会京畿。麟获西狩，鹿从东麋。郇伯劳之，旬不接辰。尝兹珍嘉，甘心庶几。中为令德，一行可师。跂玮俶傥，贵韬光晖。据冲体正，平揖宣尼。道以礼乐，教洽化齐。木讷刚毅，有威有怀。锵锵宫县，磬筦谐谐。金奏石拊，降福孔皆。综括道检，总览幽微。选贤与能，人远乎哉？
 

　　益梁宁三州先汉以来士女目录
 
 
　　○高尚：逸民严遵，字君平。成都人也。
 
　　高尚：逸民林闾，字公孺。临邛人。杨雄师之。见《方言》。
 
　　○德行：治中从事李弘，字仲元。成都人也。
 
　　德行：给事黄门侍郎杨雄，字子云。成都人也。
 
　　△文学：神童杨乌。雄子也，七岁预父《玄》文，九岁卒。
 
　　文学：侍中、扬州刺史张宽，字叔文。成都人，始受文翁遣东受七经，还以教授者。
 
　　○文学：中郎将司马相如，字长卿。成都人也。
 
　　文学：谏议大夫王褒，字子渊。资中人也。
 
　　尚书郎杨壮。成都人也，见杨子《方言》。
 
　　美秀：中郎将何霸，字翁君。郫人也。
 
　　○执正：大司空汜乡侯何武，字君公。霸弟，以忠正为三公，王莽欲篡位，惮而杀之。
 
　　颍川太守何显。武弟也。兄弟五人，皆在《汉书》。武子况嗣武侯，王莽时废。
 
　　黄门侍郎邓通。蜀人，孝文时为侍郎，甚有宠。
 
　　卓王孙。临邛人，见《食货志》。姑仍旧列于“执正”目下。
 
　　政事：左曹、卫将军护军都尉陈立，字少迁。临邛人，历牂柯、巴郡、天水三郡太守，治为天下最。
 
　　○节士、太中大夫章明，字公孺。繁人也。
 
　　节士、尚书郎侯刚，字直孟。繁人也。
 
　　○节士、尚书郎王嘉，字公卿。江原人也。
 
　　节士、美阳令王皓，字子离。江原人也。
 
　　右十九人在前汉。其侍郎田仪、杨德意无善事，在中也。
 
　　知士：博士罗衍，字伯纪。成都人也。
 
　　○德政：益州太守王阜，字世公。成都人也。
 
　　长沙太守任循，字伯度。成都人也。少失父，后为长沙，父流离远届长沙，为郡五官，父母识知，是事在精通也。
 
　　○公亮：大司农、司隶校尉任昉，字文始。循子也。
 
　　徐州刺史任恺，字文悌。昉弟也。
 
　　○文学：校书郎杨终，字子山。成都人也。
 
　　文学：侍中、汉五更张霸，字伯饶，谥曰“文父”。成都人也。
 
　　聘士张楷，字公超。文父子也。
 
　　聘士张光超。公超弟也。
 
　　尚书张陵，字处冲。公超子也。自陵之后，世有大官。
 
　　义士赵定。成都人，以延仁赴义、济穷恤乏为业。
 
　　○保贵：太尉、司徒、司空、特进、厨亭文侯赵戒，字志伯。定子。
 
　　文学：国师、太常赵典，字仲经。戒第二子也。
 
　　○忠亮：太尉、司徒、郫忠侯赵谦，字彦信。戒孙也。其子孙袭厨亭侯，不显。
 
　　道德：司徒、司空赵温，字子柔。谦弟。自是后世有二千石。
 
　　○义烈：侍中、长水校尉常洽，字茂尼。江原人也，见《赵温传》。
 
　　道德：侍御史常翊，字孟元。江原人，在赵太尉公《耆旧传》。
 
　　○述作：谒者仆射何英，字叔俊。郫人也，作《汉德春秋》。
 
　　经治：犍为属国何汶，字景由。英孙也。
 
　　○高士杨由，字哀侯。成都人也。见后汉《方术传》。
 
　　笃爱：高士侯祈，字升伯。繁人，文父杨序弟子。
 
　　○笃爱：博士杨班，字仲桓。成都人也，何苌弟子。
 
　　公府辟士罗衡，字仲伯。郫人，亦苌弟子也。
 
　　○至孝：孝廉禽坚，字孟由。成都人也。
 
　　推贤：美阳令柳宗，字伯骞。成都人也。
 
　　△求次方。
 
　　王仲曾。
 
　　△张叔辽。
 
　　殷知孙。并蜀人，伯鶱所拔，皆至牧守，失其官名。
 
　　○匡正：治中从事张充，字伯春。江原人也。
 
　　匡正：司空辟士李Ａ４，字孟元。江原人也。
 
　　○猛略：部从事杨竦，字子恭。成都人也。子统为二千石，失其官。
 
　　守宪：治中从事陈湛，字子伯。成都人也。
 
　　○节士仲昱。成都人也。
 
　　高士王广。皓子也。父为公孙述所聘，自刎。广逃匿。述破后，郡及州命、察举，皆不往，曰：“吾不能复仇，敢慕当世荣利也？”
 
　　仁义：志士任末，字叔本。繁人也。
 
　　○烈士、严道主簿李磬，字文寺。严道人也。
 
　　义烈：郡功曹史朱普，字伯禽。广都人也。
 
　　巴郡太守朱辰，字元燕。广都人也。
 
　　述作：汉中太守郑廑，字伯邑。临邛人也。作《耆旧传》。
 
　　右四十人驰名后汉。尚书郎张俊，失其行事，不载。学士张宁见《朱仓传》。
 
　　大鸿胪何宗，字彦英。郫人也。
 
　　双柏长何双，字汉偶。宗子。
 
　　颖逸：广汉、犍为太守何祗，字君肃。郫人也。
 
　　○忠勤：辅汉将军张裔，字君嗣。成都人也。
 
　　玄寂：太常杜琼，字伯瑜。成都人也。
 
　　侍中常竺，字代文。江原人也，在《耆旧传》。
 
　　安南将军张表，字伯达。成都人也。伯父肃，广汉太守。父松，字子乔，州牧刘璋别驾从事。
 
　　永昌太守王伉。成都人。见《蜀书》。
 
　　右八人在刘氏世。
 
　　五更张霸夫人司马敬。成都人也。
 
　　○公乘会妇张氏。广都人也。
 
　　犍为杨凤珪妻陈助。临邛人也。
 
　　○广汉便敬宾妇常元。江原人，广都令常良女也。
 
　　殷氏妇常靡。江原人，常仲山女也。
 
　　○赵侯夫人常纪。江原人，常常侍女。
 
　　景奇妻罗贡。郫人罗倩女也。
 
　　○赵宪妻何玹。郫人也。
 
　　朱叔贤妻张昭仪。繁人也。
 
　　○广柔长姚超二女姚妣、饶。郫人也。
 
　　广汉王遵妻张叔纪。霸女孙也。
 
　　右十二人列女。
 
　　右蜀郡士女七十九人。六十七人士，十二人女。
 
　　明略：渡沔侯范目。阆中人也。
 
　　文学：聘士洛下闳，字长公。阆中人也。
 
　　玄始：侍御史任文孙。阆中人也。
 
　　文学：司空掾任文公。文孙弟也。
 
　　先生胥君安。见《春秋传》首。
 
　　京兆尹徐诵，字子产。阆中人也。
 
　　忠正：侍中谯隆，字伯司。阆中人也。
 
　　高清：太中大夫谯玄，字君黄。阆中人也。
 
　　洁白：尚书郎谯瑛。玄子也，以《易》授孝明帝。
 
　　公车令赵珜，字孙明。阆中人也。
 
　　公府掾赵毅，字仲都。珜子也。
 
　　公车令臧太伯。宕渠人也，见珜传。
 
　　俊才：凉州刺史赵宏，字温柔。阆中人也。
 
　　右十三人前汉。
 
　　政事：扬州刺史严遵，字王思。阆中人也。
 
　　徐州牧严羽，字子翼。王思子也。
 
　　长安令王伟卿。王思友，见王思传。
 
　　政事：大司农玄贺，字文和。宕渠人也。
 
　　将略：大鸿胪庞雄，字宣孟。宕渠人也。
 
　　政事：幽州刺史冯焕。宕渠人也。
 
　　明略：使持节、车骑将军冯绲，字鸿卿。焕子。
 
　　降虏校尉冯允，字公信。绲弟。
 
　　尚书郎冯遵，字文衡。允子。
 
　　政事：司隶校尉陈禅，字纪山。安汉人也。
 
　　汉中太守陈澄。禅子。
 
　　别驾从事陈实，字盛先。澄孙也，与王文表为友。
 
　　思防：治中从事杨仁，字文义。阆中人也。
 
　　志士、荆州刺史龚调，字叔侯。安汉人也。
 
　　忠贞：魏郡太守赵晏，字平仲。安汉人也。
 
　　筹画：益州太守李颙，字德卬。垫江人也。见《汉书》及《巴耆旧传》。
 
　　汝南太守谒焕，字阙。江州人也。见《汝南记》。
 
　　度辽将军、桂阳太守然温，字阙。江州人，见《巴耆旧传》。
 
　　美化：越巂太守张翕，字叔阳。安汉人也。
 
　　越巂太守张璊。翕子也。太守王堂察举孝廉。
 
　　至孝：上蔡令赵邵，字泰伯。阆中人也。
 
　　孝子严永。
 
　　名儒陈髦。
 
　　隐士黄错。右三人，巴郡太守王堂所进，失其官位，见堂传。
 
　　巴郡太守龚杨，字阙。垫江人。
 
　　茂才孟彪。江州人，右并王文表荐。
 
　　日南太守黎景，字阙。垫江人。
 
　　茂才王澹。阆中人也，见文表传。
 
　　文学掾龚荣。垫江人。
 
　　桂阳太守李温。宕渠人。
 
　　户曹掾赵芬。宕渠人。
 
　　上谷太守陈宏。安汉人。见《巴纪》。
 
　　忠义：宕渠主簿曲庾。宕渠人也。
 
　　忠义：宕渠主簿冯湛。宕渠人也。
 
　　烈士郝伯都。阆中人也。
 
　　右三十五人后汉。司隶校尉程乌等失其事，不录。
 
　　义烈：江阳太守程畿，字季默。阆中人也。
 
　　程祁：字公弘。畿子也。
 
　　杨汰：字季儒。巴郡人。
 
　　韩俨。巴西人。
 
　　黎韬。巴西人。三人见《杨文然传》。
 
　　壮烈：将军严颜。临江人。见《张飞传》。
 
　　玄贞：徵士周舒，字叔布。阆中人也。
 
　　文学：儒林校尉周群，字仲直。舒子也。
 
　　博士周巨。群子也。
 
　　雅重：车骑将军、育阳景侯黄权，字公衡。阆中人。在魏仪同三司。
 
　　尚书郎黄崇。权子也。
 
　　勇壮：折冲将军、西陵太守甘宁，字兴霸。临江人，仕吴。
 
　　政事：镇南大将军、彭乡亭侯马忠，字德信。阆中人也。
 
　　将略：镇北大将军、字汉侯王平，字子均。宕渠人。
 
　　果壮：左将军、宕渠侯勾扶，字孝兴汉昌人也。见《王平传》。
 
　　将略：荡寇将军、关内侯张嶷，字伯岐。南充国人也。
 
　　尚书仆射姚伷，字子绪。阆中人。见《杨羲传》、《诸葛亮故事》也。
 
　　别驾从事马勋，字盛衡。阆中人。见《季汉辅臣传》。
 
　　尚书马齐，字承伯。阆中人。见《蜀书》。
 
　　越巂太守龚禄，字德绪。安汉人。父谌，犍为太守，见《巴纪》。
 
　　镇军将军龚皦，字德光。禄弟也。
 
　　徵士谯，字荣始。西充国人也。周父。
 
　　渊通，散骑常侍、城阳亭侯谯周，字允南。子，在刘氏光禄大夫。
 
　　右二十三人在刘氏三国之世。
 
　　马妙祈妻义。贞烈。
 
　　赵曼君妻华。贞烈。
 
　　王元愦妻姬。贞烈。以上皆阆中人。
 
　　赵跂妻姬。节烈。宕渠人。
 
　　童女赵英。璝女。
 
　　赵万妻娥。宕渠人。
 
　　耿秉妾行。安汉人。
 
　　鲜尼母姜。安汉人。
 
　　右八人列女。
 
　　右巴郡凡士女七十九人。七十一人士，八人女。
 
　　道德：三老杨统，字仲通。新都人也。曾祖仲续，祁令；父春卿，为公孙述将。
 
　　光禄大夫杨博，字伯达。统长子。
 
　　文学：侍中杨序，字仲桓，谥曰“文父”。博弟。
 
　　△高士寇懽，字文仪。绵竹人，序弟子也。
 
　　高士昭约，字节宰。雒人也，序弟子。二人见厚传。
 
　　○术艺：使持节、交州牧杨宣，字君纬。什邡人。
 
　　学士严象。广汉人，宣弟子也。
 
　　△大儒赵翘。广汉人，宣弟子也。
 
　　乌丸校尉郭坚，字阙。雒人也。
 
　　善绩：司隶校尉郭贺，字乔卿。坚孙。
 
　　○光禄大夫、侍中、卫尉镡显，字子诵。郪人。
 
　　庐江太守蔡弓，字子骞。雒人。
 
　　○永昌太守郑纯，字长伯。郪人也。
 
　　文学：高士王祐，字平仲。郪人也。弟灌有文才，而不悉行事也。
 
　　○文才：乐安相李尤，字伯仁。雒人也。
 
　　尚书郎李充。尤孙也。
 
　　○文才：东观郎李胜，字茂通。雒人也，见尤传。
 
　　公亮：将作大匠翟酺，字子超。雒人。
 
　　○明廉：侍御史、洛阳令王涣，字稚子。郪人。
 
　　司隶校尉王堂，字敬伯。郪人。
 
　　○聘士王稚，字叔起，谥曰“宪文”。堂少子。
 
　　堂长子博。失官位。
 
　　△博子遵。亦失官位。
 
　　善绩：蜀郡太守王商，字文表。遵子也。
 
　　○亢烈：辟士段恭，字节英。新都人也。
 
　　隐士、夫子段翳，字元章。新都人也。
 
　　○隐士冯信，字季诚。郪人。
 
　　越巂太守冯颢，字叔宰。郪人。
 
　　△武威太守、南阳折侯张江。雒人。】
 
　　郁林太守折国。江四世孙，因封国改姓折。
 
　　○高士折象，字国式。国之子也。
 
　　治中祭酒朱仓，字云卿。什邡人。
 
　　○政事：牂柯太守刘宠，字世信。绵竹人。
 
　　孝子、江阳符长姜诗，字士游。雒人。
 
　　○阴德：郿令王忳，字少林。新都人也。
 
　　交州牧羊甚。郪人也。
 
　　○推让：野王令羊期，字仲鱼。甚子。
 
　　文学：侍中董扶，字茂安。绵竹人，杨厚弟子也。
 
　　○文学：聘士任安，字定祖。绵竹人，亦厚弟子。
 
　　高让：义士杜真，字孟宗。绵竹人。
 
　　○精诚：五官谅辅，字汉儒。新都人。
 
　　义士杨宽，字叔仲。新都人。父斌，兄混皆有证明君事，失其官位。
 
　　○义士张钳，字子安。广汉人也。
 
　　烈士贾栩，字元集。什邡人也。
 
　　○节士甯叔，字茂泰。广汉人也。
 
　　忠义：绵竹主簿韩揆，字伯彦。绵竹人。
 
　　○壮童左乔云。绵竹人。
 
　　孝廉汝敦。新都人。
 
　　周干。广汉人。
 
　　彭勰。广汉人。
 
　　古朴。广汉人。右三人儒学文才，见《蜀志》及《王商传》。
 
　　方术：太医丞郭玉，字通直。新都人。
 
　　右五十二人驰名汉世。
 
　　别驾从事李朝，字伟南。郪人也。
 
　　○丞相西曹掾李邵，字永南。朝弟也。
 
　　文才：大司农秦宓，字子敕。绵竹人。
 
　　○益州太守王士，字义强。郪人也。
 
　　别驾从事王甫，字国山。士从弟也。子祐
 
　　○优游：特进、太常、关内侯镡承，字公文。郪人。
 
　　才俊：江阳太守彭羕，字永年。广汉人。
 
　　○忠谋：从事郑度。绵竹人也。见《刘璋传》。
 
　　忠烈：从事王累。新都人也。见《刘璋传》。
 
　　右九人在刘氏世及二牧时。
 
　　聘士任安母姚。绵竹人也。
 
　　○姜诗妻庞行。雒人也。
 
　　姜嫔，字义旧。绵竹人也，狄道长姜穆女，司马雅妻。
 
　　○廖伯妻阴纪配。广汉人也。
 
　　便敬妻王和。新都人也。
 
　　○李珥，字进娥。郪人，李氏女，冯季宰妻也。
 
　　王辅妻彭非。广汉人也。
 
　　○李平，字正流。广汉李元女，杨文妻。
 
　　袁稚妻相乌。德阳人也。
 
　　○王上妻袁福。德阳人也。
 
　　汝敦妻。失姓，不知何县人也。
 
　　右十一人列女
 
　　右广汉郡凡士女七十二人。六十一人士，十一人女。
 
　　知术：光禄大夫、关内侯王延世，字长叔。资中人。
 
　　○扬州刺史杨莽，字翁君。武阳人，见《何霸传》。
 
　　忠壮：复汉将军朱遵，字孝仲。武阳人也。
 
　　○隐遯：合浦太守费贻，字奉君。南安人也。
 
　　隐知：徵士任永，字君业。僰道人也。
 
　　○精密：上党太守赵松，字君乔。武阳人也。
 
　　文学：城门校尉董钧，字文伯。资中人。
 
　　○秀颖：司隶校尉杨涣，字孟文。武阳人，见《犍为耆旧传》。
 
　　汉中太守杨文方。涣子。文方子颖伯，冀州刺史；仲颖，二千石。失其行事。
 
　　○政事：司隶校尉杨淮，字伯邳。文方兄子，太守。太尉李固举之。
 
　　清秀：大司空张皓，字叔明。武阳人也。
 
　　○正直：光禄大夫、广陵太守张纲，字文纪。皓子也。
 
　　郎中张植。纲子也。
 
　　尚书张续。植弟也。
 
　　△豫州牧张方，字公始。续弟也。
 
　　正直：司隶校尉赵旂，字子鸾。资中人也。
 
　　别驾从事王元。武阳人，刺史张乔时，见《杨统传》。
 
　　义士、公车令杜抚，字叔和。资中人也。
 
　　○义士、新都令赵敦，字建侯。武阳人也。
 
　　孝士、尚书郎隗相，字叔通。僰道人也。
 
　　吕孟。南安人，不详其事。
 
　　吴顺，字叔和。僰道人也。
 
　　△学士韩子方。僰道人，张贞之师。
 
　　学士谢褒。南安人。
 
　　右二十四人在汉世。
 
　　政事：蜀郡太守、关内侯杨洪，字季休。武阳人。
 
　　○固率：谏议大夫费诗，字公举。南安人。
 
　　忠正：车骑将军、都亭侯张翼，字伯恭。武阳人，纲后也。
 
　　○文学：五官中郎将伍梁，字德山。南安人。
 
　　文才：射声校尉杨羲，字文然。武阳人。
 
　　右五人在刘氏世。从事贾龙，不悉其事，不录。
 
　　汉中太守杨文方妻阳姬。武阳人也。
 
　　○相登妻周度。僰道人也。
 
　　曹敬，字敬姬。南安人，周纪妻也。
 
　　○程贞玦，字琼玉。牛鞞人，资中张惟妻也。
 
　　尹仲让妻韩姜。僰道人也。
 
　　○仪成妻谢姬。南安人也。
 
　　赵媛姜。资中人，盛道妻也。
 
　　○张贞妻黄帛。僰道人也。
 
　　杨进。武阳人，广汉王博妻。
 
　　右九人列女。
 
　　右犍为郡士女凡三十八人。二十九人士，九人女。
 
　　忠正：城阳中尉邓先。成固人也，景帝时。
 
　　○杨王孙。成固人。
 
　　致远：卫尉、博望侯张骞。成固人，武帝时。
 
　　○爽朗：给事中张猛。骞孙，元帝时。
 
　　高尚：逸民郑子真。褒中人，成帝时。
 
　　右五人在前汉。
 
　　大儒李颉。南郑人。
 
　　文学：司徒李郃，字孟节。颉子。
 
　　○执正：太尉李固，字子坚。郃子。
 
　　雅望：京兆尹李燮，字德公。固少子。
 
　　○奉车都尉李历，字季子。固从弟也。
 
　　善绩：司隶校尉李法，字伯度。南郑人也。
 
　　○犍为太守赵宣，字子雅。南郑人也。
 
　　德望：广汉太守赵瑶，字元珪。宣子。
 
　　○温雅：尚书赵琰，字稚珪。瑶弟。
 
　　义壮：弘农太守陈纲，字仲卿。成固人也。
 
　　○义烈：从事陈调，字元化。纲孙。
 
　　知思：巴郡太守陈雅，字伯台。成固人。
 
　　△南郡太守程基，字稚业。南郑人也。
 
　　大鸿胪刘巨公。南郑人也。见《列女传》。
 
　　广汉属国张泰，字伯强。南郑人也。
 
　　政事：度辽将军张亮则，字元修。泰从弟。
 
　　○恺悌：绵竹令阎宪，字孟度。成固人也。
 
　　隐士樊志张。南郑人，见征西将军《段颎传》。
 
　　○尚志：聘士卫衡，字伯梁。南郑人，樊志张弟子也。
 
　　筹画：计曹史程苞，字元道。南郑人也。
 
　　○文才：葭萌长祝龟，字元灵。南郑人也。
 
　　义烈：郡主簿段崇，字礼高。南郑人也。
 
　　○义烈：功曹程信，字伯义。南郑人也。
 
　　严孳。
 
　　△李容。
 
　　陈巳。
 
　　△王宗。
 
　　姜济。
 
　　△曹廉。
 
　　勾矩。
 
　　△刘旌。
 
　　原展。九人，太守郑廑吏，见段崇、程信传。
 
　　○义烈：从事燕邠，字元侯。南郑人也。
 
　　义烈：主簿赵嵩，字伯高。南郑人也。
 
　　右三十四人后汉。
 
　　陈术，字申伯。历三郡太守，见《蜀书》，撰《益部耆旧传》者。
 
　　右一人刘氏之世。
 
　　李穆姜。安众令程祗妻，李法姊也，子基。
 
　　○刘泰瑛。巨公女，杨矩妻。
 
　　杜泰姬。南郑人。犍为太守赵宣妻。
 
　　○杨礼珪。成固杨元珍女，陈省妻。
 
　　李文姬。太尉固女，赵瑛妻。
 
　　○陈顺谦。邓令曹宁妻，陈伯台从女也。兄子陈规著书称之。
 
　　陈惠谦。顺谦妹，度辽将军张亮则夫人。
 
　　○张礼修。南郑人，赵嵩妻。
 
　　韩树南。南郑人，赵子贱妻也。
 
　　右九人列女。
 
　　右汉中郡士女凡四十九人。四十人士，九人女。
 
　　忠义：镇远将军、成义侯文齐，字子奇。梓潼人也。平帝用为益州太守，遂不服王莽、公孙述，光武嘉之。
 
　　△北海太守文忳。齐子也。
 
　　节士李业，字巨游。梓潼人也。
 
　　△遂久令李翚。业子。
 
　　政事：益州太守景毅，字文坚。梓潼人也。
 
　　○有道景鸾，字汉伯。梓潼人也。
 
　　文学：孝廉杨充，字盛国。梓潼人也。
 
　　○壮烈：济阴相寇祺，字宰朝。梓潼人也。
 
　　壮烈：童人李馀。涪人也。
 
　　○义士、功曹张寿，字伯僖。涪人也。
 
　　义士王晏，字叔博。涪人也。
 
　　○方士李助，字翁君，涪人也。
 
　　右十二人汉世。
 
　　尚玄：谏议大夫杜微，字国辅。涪人也。
 
　　○李仁，字德贤。涪人也。
 
　　太子仆射李譔，字钦仲。仁子。
 
　　○太子家令尹默，字思潜。涪人也。
 
　　丞相参军文恭，字仲宝。梓潼人也。
 
　　○果锐：前监军、大将军司马李福，字孙德。涪人也，见《诸葛故事》、《蜀书》。
 
　　右六人刘氏世。
 
　　文极，字季姜。梓潼人，将作大匠王堂夫人也。
 
　　○巴郡虞显妻杜慈。涪杜季女也。
 
　　郭孟妻杨敬。涪杨文女也。
 
　　右列女三人。
 
　　右梓潼郡士女二十一人。十八人士，三人女。
 
　　修慎：少府、太常、关内侯王谋，字元泰。汉嘉人也。
 
　　云南太守张休。
 
　　右二人汉嘉人士，在刘氏世。
 
　　文学：荆州刺史尹珍，字道真。毋敛人也。
 
　　巴郡太守傅宝，字纪图。平夷人也。
 
　　忠义：冠军将军、宁州刺史谢恕，字茂理。毋敛人也。
 
　　右三人牂柯人士。
 
　　忠义：大将军、朝侯祭酒锡光，字长冲。西城人也。
 
　　右一人西城人士。
 
　　忠义：云南太守、阳迁亭侯吕凯，字季平。不韦人也。
 
　　右一人永昌人士。
 
　　义正：安汉将军、建宁太守李恢，字德昂。〔俞元人也。〕
 
　　领军爨习。
 
　　御史中丞孟获。
 
　　右三人建宁人士。
 
　　辅汉将军孟琰，字休明。
 
　　右一人朱提人士。
 
　　先泥和女络。符人也。
 
　　右一人列女，江阳人。
 
　　大凡三州十三郡，自汉兴至三国之终，士女载传记者三百五十人。二百九十七人士，五十三人女。
 
　　公七人
 
　　大将二十二人
 
　　侯二十人
 
　　卿佐十四人
 
　　侍中七人
 
　　尚书五人
 
　　司隶校尉六人
 
　　州刺史十三人
 
　　郡守四十八人
 
　　国师三人
 
　　光禄大夫四人
 
　　尚书郎十二人
 
　　中书郎、将、御史六人
 
　　公车令、谏议、太中十一人
 
　　公府辟士八人
 
　　高士一人
 
　　聘士七人
 
　　徵士四人
 
　　节士四人
 
　　列女四十七人
 
　　益梁宁三州三国两晋以来人士目录添立目录
 
　　○明略：大司农、西城公何攀，字惠兴。郫人。
 
　　清秀：大长秋寿良，字文淑。成都人也。
 
　　○果烈：西河太守柳隐，字休然。成都人也。
 
　　梁、益二州都督杜祯，字文然。成都人也。
 
　　△度支、巴东太守柳伸，字稚原。成都人也。
 
　　德行：江阳太守何随，字季业。郫人。
 
　　○令德：犍为太守杜轸，字超宗。成都人也。
 
　　犍为太守杜烈，字仲武。轸弟。
 
　　△建宁太守杜良，字幼伦。轸少弟。
 
　　益州刺史杜毗，字长基。轸子。
 
　　○德行：给事中任熙，字伯远。成都人也。
 
　　涪陵太守任蕃，字宪祖。熙子。
 
　　○义正：郫令常勖，字修业。江原人也。
 
　　州都常忌，字茂通。勖从弟也。
 
　　△令才：太史令高玩，字伯珍。江原人也。
 
　　闳才：湘东太守常骞，字季慎。江原人也。
 
　　○述作：武平太守常宽，字泰恭。骞从弟也。
 
　　使持节、西夷校尉张峻，字绍茂。成都人也。
 
　　平西将军、西夷校尉、益州刺史王异，字彦明。成都人也。
 
　　勇略：雍州刺史、南中郎将、重安开国侯李阳，字叔文。郫人。
 
　　征虏将军、广汉、梓潼太守杨谦，字令志。成都人也。
 
　　右二十一人蜀郡人，在晋世。
 
　　强济：少府、成都威侯李毅，字允刚。郪人。
 
　　△西夷校尉李钊，字世康。毅子。
 
　　仁让：汉嘉太守司马胜之，字兴先。绵竹人。
 
　　○德义：梓潼太守王化，字伯远。郪人，文表孙。
 
　　巴东太守王振，字仲远。化弟也。
 
　　△作唐令王岱，字季远。振弟也。
 
　　述作：蜀郡太守王崇，字幼远。岱弟也。
 
　　○素隐：中书郎王长文，字德儁。郪人也。
 
　　建宁太守段容，字宗仲。广汉人也。
 
　　右九人广汉人，在晋世。
 
　　汉中太守李宓，字令伯。武阳人也。
 
　　△汶山太守李赐，字宗硕。宓子也。
 
　　太傅参军李兴，字隽硕。赐弟也。
 
　　△广汉太守张徵，字建兴。翼子也。
 
　　谯国内史费缉，字文平。南安人。二子见《寿良传》。
 
　　○执义：衡阳太守杨邠，字岐之。武阳人。
 
　　清正：尚书费立，字建熙。南安人。
 
　　右七人犍为人士，在晋世。
 
　　卫尉文立，字广休。临江人也。
 
　　△武陵太守杨宗。临江人也。
 
　　牂柯太守毛楚。枳人。
 
　　右三人巴郡人，在晋世。
 
　　述作：太子中庶子陈寿，字承祚。安汉人。
 
　　△骠骑府掾陈莅，字叔度。寿兄子。
 
　　上廉令陈符，字长信。寿兄子。
 
　　△建宁太守陈阶，字达之。莅从弟。
 
　　正直：汉中太守阎缵，字续伯。安汉人。
 
　　卓略：长水校尉、荆州刺史张奕，字希祖。南充国人。
 
　　△令德：锡令谯同，字彦绍。周子，见周传。
 
　　义烈：扬烈将军、梓潼内史谯登，字顺明。周孙。
 
　　右八人巴西人士，在晋世。
 
　　清重：长水校尉吕淑，字伟德。
 
　　右一人，汉中人。
 
　　广汉太守李骧，字叔龙。福子。
 
　　右一人梓潼人。
 
　　忠义：江阳太守侯馥，字世明。
 
　　右一人江阳人。
 
　　三州后贤五十一人，并前贤四百一人。
 
　　撰曰：凡此人士，或见《汉书》，或载《耆旧》，或见郡记，或在《三国书》，并取秀异，表之斯篇。其洪伐弘显者并附载者齐之；其但见名字而不详其行故，或以有传无珍善，阙之。以副直文，为实录矣。
　
　
　


 