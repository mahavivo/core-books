竹書紀年


卷一：黃帝 ~ 舜帝

黃帝軒轅氏

　　母曰附寶，見大電繞北斗樞星，光照郊野，感而孕。二十五月而生帝於壽丘。弱而能言，龍顏，有聖德，効百神朝而使之。應龍攻蚩尤，戰虎豹熊羆四獸之力。以女魃止淫雨。天下既寧，聖德光被，羣瑞畢臻。有屈軼之草生於庭，佞人入朝，則草指之，是以佞人不敢進。

元年，帝即位，居有熊。初制冕服。

二十年，景雲見。以雲紀官。

　　有景雲之瑞，赤方氣與青方氣相連，赤方中有兩星，青方中有一星，凡三星，皆黃色，以天清明時見於攝提，名曰景星。帝黃服齋於中宮，坐於玄扈，洛水之上，有鳳凰集，不食生蟲，不履生草，或止帝之東園，或巢於阿閣，或鳴於庭，其雄自歌，其雌自舞。麒麟在囿，神鳥來儀，有大螻如羊，大螾如虹。帝以土氣勝，遂以土德王。

五十年，秋七月，庚申，鳳鳥至，帝祭于洛水。

　　庚申，天大霧三日三夜，晝昏。帝問天老、力牧、容成曰：「於公何如？」天老曰：「臣聞之，國安，其主好文，則鳳凰居之。國亂，其主好武，則鳳凰去之。今鳳凰翔於東郊而樂之，其鳴音中夷則，與天相副。以是觀之，天有嚴教以賜帝，帝勿犯也。」召史卜之，龜燋。史曰：「臣不能占也，其問之聖人。」帝曰：「已問天老、力牧、容成矣。」史北面再拜曰：「龜不違聖智，故燋。」霧既除，游於洛水之上，見大魚，殺五牲以醮之，天乃甚雨，七日七夜，魚流於海，得圖書焉。龍圖出河，龜書出洛，赤文篆字，以授軒轅，接萬神於明庭，今寒門谷口是也。

五十九年，貫胸氏來賓，長股氏來賓。

七十七年，昌意降居若水，產帝乾荒。

一百年，地裂。帝陟。

　　帝王之崩皆曰陟，書稱「新陟王」，謂新崩也。帝以土德王，應地裂而陟。葬，羣臣有左徹者，感思帝德，取衣冠几杖而廟饗之，諸侯大夫歲時朝焉。

帝摯少昊氏

　　母曰女節，見星如虹，下流華渚，既而夢接意感，生少昊。登帝位，有鳳凰之瑞。或曰名清，不居帝位，帥鳥師，居西方，以鳥紀官。

帝顓頊高陽氏

　　母曰女樞，見瑤光之星貫月如虹，感己於幽房之宮，生顓頊於若水。首戴干戈，有聖德。生十年而佐少昊氏，二十而登帝位。

元年，帝即位，居濮。

十三年，初作歷象。

二十一年，作承雲之樂。

三十年，帝產伯鯀，居天穆之陽。

七十八年，帝陟。術器作亂，辛侯滅之。

帝嚳高辛氏

　　生而駢齒，有聖德，初封辛侯，代高陽氏王天下。使鼓人拊鞞鼓，擊鐘磬，鳳皇鼓翼而舞。

元年，帝即位，居亳。

十六年，帝使重帥師滅有鄶。

四十五年，帝錫唐侯命。

六十三年，帝陟。

　　帝子摯立，九年而廢。

帝堯陶唐氏

　　母曰慶都，生於斗維之野，常有黃雲覆其上。及長，觀於三河，常有龍隨之。一旦，龍負圖而至，其文要曰：「赤受天祐。」眉八彩，鬚髮尺餘，長七尺二寸，面銳上豐下，足履翼宿。既而陰風四合，赤龍感之。孕十四月而生堯於丹陵，其狀如圖。及長，身長十尺，有聖德，封於唐。夢攀天而上。高辛氏衰，天下歸之。

元年丙子，帝即位，居冀。命羲和歷象。

五年，初巡狩四岳。

七年，有麟。

十二年，初治兵。

十六年，渠搜氏來賓。

十九年，命共工治河。

二十九年春，僬僥氏來朝，貢沒羽。

四十二年，景星見于翼。

五十年，帝游于首山，乘素車玄駒。

五十三年，帝祭于洛。

五十八年，帝使后稷放帝子朱于丹水。

六十一年，命崇伯鯀治河。

六十九年，黜崇伯鯀。

七十年，春正月，帝使四岳錫虞舜命。

　　帝在位七十載，景星出翼，鳳凰在庭，朱草生，嘉禾秀，甘露潤，醴泉出，日月如合璧，五星如連珠。廚中自生肉，其薄如箑，搖動則風生，食物寒而不臭，名曰箑脯。又有草夾階而生，月朔始生一莢，月半而生十五莢，十六日以後日落一莢，及晦而盡，月小則一莢焦而不落，名曰蓂莢。洪水既平，歸功於舜，將以天下禪之，乃潔齋修壇場於河洛。擇良日率舜等升首山，遵河渚。有五老游焉，蓋五星之精也。相謂曰：「河圖將來告帝以期，知我者重瞳黃姚。」五老因飛為流星，上入昴。二月辛丑昧明，禮備，至於日昃，榮光出河，休氣四塞，白雲起，囘風搖，乃有龍馬銜甲，赤文綠色，緣壇而上，吐甲圖而去。甲似龜，背廣九尺，其圖以白玉為檢，赤玉為柙，泥以黃金，約以青繩。檢文曰：「闓色授帝舜。」言虞夏當授天命，帝乃寫其言，藏於東序。後二年二月仲辛，率羣臣東沈璧於洛。禮畢，退俟，至於下昃，赤光起，元龜負書而出，背甲赤文成字，止于壇。其書言當禪舜，遂讓舜。

七十一年，帝命二女嬪于舜。

七十三年春正月，舜受終于文祖。

七十四年，虞舜初巡狩四岳。

七十五年，司空禹治河。

七十六年，司空伐曹魏之戎，克之。

八十六年，司空入覲，贄用元圭。

八十七年，初建十有二州。

八十九年，作游宮于陶。

九十年，帝游居于陶。

九十七年，司空巡十有二州。

一百年，帝陟于陶。

　　帝子丹朱避舜於房陵，舜讓，不克。朱遂封於房，為虞賓。三年，舜即天子之位。

帝舜有虞氏

　　母曰握登，見大虹意感，而生舜於姚墟。目重瞳子，故名重華。龍顏大口，黑色，身長六尺一寸。舜父母憎舜，使其塗廩，自下焚之，舜服鳥工衣服飛去。又使浚井，自上填之以石，舜服龍工衣自傍而出。耕於歷，夢眉長於髮等，遂登庸。

元年己未，帝即位，居冀。作大韶之樂。

　　帝即位，蓂莢生於階，鳳凰巢於庭，擊石拊石，以歌九韶，百獸率舞，景星出於房，地出乘黃之馬。

三年，命咎陶作刑。

九年，西王母來朝。

　　西王母之來朝，獻白環、玉玦。

十四年，卿雲見，命禹代虞事。

　　在位十有四年，奏鐘石笙管未罷，而天大雷雨，疾風登屋拔木，桴鼓播地，鐘磬亂行，舞人頓伏，樂正狂走。舜乃擁璿持衡而笑曰：「明哉，天下非一人之天下也，亦乃見於鐘石笙筦乎。」乃薦禹於天，使行天子事也。於時和氣普應，慶雲興焉，若烟非烟，若雲非雲，郁郁紛紛，蕭索輪囷，百工相和而歌卿雲。帝乃倡之曰：「慶雲爛兮，禮縵縵兮，日月光華，旦復旦兮。」羣臣咸進，稽首曰：「明明上天，爛然星陳。日月光華，弘于一人。」帝乃再歌曰：「日月有常，星辰有行。四時從經，萬姓允誠。於予論樂，配天之靈。遷于聖賢，莫不咸聽。鼚乎鼓之，軒乎舞之。精華以竭，褰裳去之。」於是八風循通，慶雲叢聚，蟠龍奮迅於其藏，蛟魚踴躍於其淵，龜鼈咸出其穴，遷虞而事夏。舜乃設壇於河，依堯故事。至於下昃，榮光休至，黃龍負圖，長三十二尺，廣九尺，出於壇畔，赤文綠錯，其文言當禪。

十五年，帝命夏后有事于太室。

十七年春二月，入學，初用萬。

二十五年，息慎氏來朝，貢弓矢。

二十九年，帝命子義鈞，封于商。

三十年，葬后育于渭。

三十二年，帝命夏后總師，遂陟方岳。

三十三年春正月，夏后受命于神宗，遂復九州。

三十五年，帝命夏后征有苗，有苗氏來朝。

四十二年，玄都氏來朝，貢寶玉。

四十七年冬，隕霜，不殺草木。

四十九年，帝居于鳴條。

五十年，帝陟。

　　義鈞封於商，是謂商均。后育，娥皇也。鳴條有蒼梧之山，帝崩，遂葬焉，今海州。


卷二：帝禹 ~ 帝癸

帝禹夏后氏

　　母曰脩己，出行，見流星貫昴，夢接意感，既而吞神珠。脩己背剖，而生禹於石紐，虎鼻大口，兩耳參鏤，首戴鈎鈐，胸有玉斗，足文履已，故名文命。長有聖德。長九尺九寸。夢自洗於河，取水飲之。又有白狐九尾之瑞。當堯之世，舜舉之。禹觀於河，有長人白面魚身，出曰：「吾河精也。」呼禹曰：「文命治水。」言訖，授禹河圖，言治水之事，乃退入於淵。禹治水既畢，天錫玄珪，以告成功。夏道將興，草木暢茂，青龍止於郊，祝融之神降於崇山。乃受舜禪，即天子之位。洛出龜書，是為洪範。三年喪畢，都於陽城。

元年壬子，帝即位，居冀。頒夏時于邦國。

二年，咎陶薨。

五年，巡狩，會諸侯于塗山。

　　南巡狩，濟江，中流有二黃龍負舟，舟人皆懼。禹笑曰：「吾受命於天，屈力以養人。生，性也；死，命也。奚憂龍哉。」龍於是曳尾而逝。

八年春，會諸侯于會稽，殺防風氏。夏六月，雨金于夏邑。秋八月，帝陟于會稽。

　　禹立四十五年。禹薦益於天。七年，禹崩，三年喪畢，天下歸啟。

帝啟

元年癸亥，帝即位于夏邑，大饗諸侯于鈞臺。諸侯從帝，歸于冀都，大饗諸侯于璿臺。

二年，費侯伯益，出就國。王師伐有扈，大戰于甘。

六年，伯益薨，祠之。

八年，帝使孟涂如巴涖訟。

十年，帝巡狩，舞九韶于天穆之野。

十一年，放王季子武觀于西河。

十五年，武觀以西河叛，彭百壽帥師征西河。武觀來歸。

十六年，陟。

帝太康

元年癸未，帝即位，居斟鄩，畋于洛表，羿入居斟鄩。

四年，陟。

帝仲康

元年己丑，帝即位，居斟鄩。

五年秋九月庚戌朔，日有食之，命胤侯帥師征羲和。

六年，錫昆吾命作伯。

七年陟。世子相出居商丘，依邳侯。

帝相

元年戊戌，帝即位，居商。征淮夷。

二年，征風夷及黃夷。

七年，于夷來賓。

八年，寒浞殺羿，使其子澆居過。

九年，相居于斟灌。

　　斟灌之墟，是為帝丘。

十五年，商侯相土作乘馬，遂遷于商丘。

二十年，寒浞滅戈。

二十六年，寒浞使其子澆帥師滅斟灌。

二十七年，澆伐斟鄩，大戰于濰，覆其舟，滅之。

二十八年，寒浞使其子澆弒帝。后緡歸于有仍，伯靡出奔鬲。

　　后緡方娠，逃出自竇，歸于有仍。明年，后緡生少康。既長，為仍牧正，惎澆，能戒之。伯靡奔有鬲氏。

夏世子少康生。丙寅年。少康自有仍奔虞。乙酉年。

　　澆使椒求之，將至仍，少康逃奔有虞，為之庖正，以除其害。虞思於是妻之以二姚，而邑諸綸。有田一成，有衆一旅，能布其德，而兆其謀，以收夏衆，撫其官職。

伯靡自鬲帥斟鄩、斟灌之師，以伐浞。世子少康使汝艾伐過，殺澆。甲辰年。伯子杼帥師滅戈。伯靡殺寒浞。少康自綸歸于夏邑。乙巳年。

　　夏之遺臣伯靡，自有鬲氏收二斟之燼以伐浞。浞恃澆皆康娛，日忘其惡而不為備。少康使汝艾諜澆。初，浞娶純狐氏，有子早死，其婦曰女岐，寡居。澆強圉，往至其戶，陽有所求。女岐為之縫裳，共舍而宿。汝艾夜使人襲斷其首，乃女岐也。澆既多力，又善走，艾乃田獵，放犬逐獸，因嗾澆顛隕，乃斬澆以歸於少康。於是，夏衆滅浞，奉少康歸於夏邑。諸侯始聞之，立為天子，祀夏配天，不失舊物。

帝少康

元年丙午，帝即位，諸侯來朝，賓虞公。

二年，方夷來賓。

三年，復田稷。

　　后稷之後不窋失官，至是而復。

十一年，使商侯冥治河。

十八年，遷于原。

二十一年，陟。

帝杼

元年己巳，帝即位，居原。

五年，自原遷于老丘。

八年，征于東海，及三壽，得一狐九尾。

十三年，商侯冥死于河。

十七年，陟。

　　杼或作帝宁，一曰伯杼。杼能帥禹者也，故夏后氏報焉。

帝芬

元年戊子，帝即位。

三年，九夷來御。

十六年，洛伯用與河伯馮夷鬬。

三十三年，封昆吾氏子于有蘇。

三十六年，作圜土。

四十四年，陟。

　　芬或曰芬發。

帝芒

元年壬申，帝即位，以玄珪賓于河。

十三年，東狩于海，獲大魚。

三十三年，商侯遷于殷。

五十八年，陟。

　　芒或曰帝荒。

帝泄

元年辛未，帝即位。

十二年，殷侯子亥賓于有易，有易殺而放之。

十六年，殷侯微以河伯之師伐有易，殺其君綿臣。

　　殷侯子亥賓于有易而淫焉。有易之君綿臣殺而放之。故殷上甲微假師于河伯，以伐有易，滅之，遂殺其君綿臣。中葉衰而上甲微復興，故殷人報焉。

二十一年，命畎夷、白夷、玄夷、風夷、赤夷、黃夷。

二十五年，陟。

帝不降

元年己亥，帝即位。

六年，伐九苑。

三十五年，殷滅皮氏。

五十九年，遜位于弟扃。

帝扃

元年戊戌，帝即位。

十年，帝不降陟。

　　三代之世內禪，惟不降實有聖德。

十八年，陟。

帝厪

　　一名胤甲。

元年已未，帝即位，居西河。

四年，作西音。昆吾氏遷于許。

八年，天有祅孽，十日竝出，其年陟。

帝孔甲

元年乙巳，帝即位，居西河。廢豕韋氏，使劉累豢龍。

三年，王畋于萯山。

五年，作東音。

　　王好事鬼神，肆行淫亂，諸侯化之，夏政始衰。田於東陽萯山，天大風晦盲，孔甲迷惑，入於民室，主人方乳，或曰：「后來見良日也，之子必大吉。」或又曰：「不勝也，之子必有殃。」孔甲聞之曰：「以為余一人子，夫誰殃之。」乃取其子以歸。既長，為斧所戕，乃作破斧之歌，是為東音。

七年，劉累遷于魯陽。

　　劉累所畜龍一雌死，潛醢以食夏后，夏后饗之，既而使求之，懼而遷于魯陽，其後為范氏。

九年，陟。殷侯復歸于商丘。

帝昊

　　昊一作臯。

元年庚辰，帝即位。使豕韋氏復國。

三年，陟。

帝發

　　一名后敬，或曰發惠。

元年乙酉，帝即位。諸侯賓于王門，再保墉會于上池，諸夷入舞。

七年，陟。泰山震。

帝癸

　　一名桀。

元年壬辰，帝即位，居斟鄩。

三年，築傾宮。毀容臺。畎夷入于岐以叛。

六年，岐踵戎來賓。

十年，五星錯行，夜中，星隕如雨。地震。伊、洛竭。

十一年，會諸侯于仍，有緡氏逃歸，遂滅有緡。

十三年，遷于河南。初作輦。

十四年，扁帥師伐岷山。

　　癸命扁伐山民，山民進女於桀二人，曰琬，曰王火又。后愛二人，女無子焉，斲其名於苕華之玉。苕是琬，華是王火又，而棄其元妃於洛，曰妹喜，於傾宮飾瑤臺居之。

十五年，商侯履遷于亳。

十七年，商使伊尹來朝。

二十年，伊尹歸于商及汝鳩、汝方，會于北門。

二十一年，商師征有洛，克之。遂征荆，荆降。

二十二年，商侯履來朝，命囚履于夏臺。

二十三年，釋商侯履，諸侯遂賓于商。

二十六年，商滅溫。

二十八年，昆吾氏伐商，商會諸侯于景亳。遂征韋，商師取韋。遂征顧。太史令終古出奔商。

二十九年，商師取顧。三日竝出。費伯昌出奔商。冬十月，鑿山穿陵，以通于河。

三十年，瞿山崩。殺其大夫關龍逢。商師征昆吾。冬，聆隧災。

三十一年，商自陑征夏邑，克昆吾。大雷雨，戰于鳴條，夏師敗績，桀出奔三朡，商師征三朡，戰于郕，獲桀于焦門，放之于南巢。

　　自禹至桀十七世，有王與無王，用歲四百七十一年。


卷三：殷商成湯 ~ 帝辛

殷商成湯

　　名履。湯有七名而九征。放桀於南巢而還，諸侯八譯而來者千八百國，奇肱氏以車至，乃同尊天乙履為天子，三讓，遂即天子之位。初，高辛氏之世妃曰簡狄，以春分玄鳥至之日，從帝祀郊禖，與其妹浴於玄丘之水。有玄鳥銜卵而墜之，五色甚好，二人競取，覆以玉筐。簡狄先得而吞之，遂孕。胸剖而生契。長為堯司徒，成功於民，受封於商。後十三世，生主癸。主癸之妃曰扶都，見白氣貫月，意感，以乙日生湯，號天乙。豐下銳上，晳而有彡冉頁，句身而揚聲，長九尺，臂有四肘，是為成湯。湯在亳，能修其德。伊摯將應湯命，夢乘船過日月之旁。湯乃東至於洛，觀帝堯之壇，沈璧退立，黃魚雙踴，黑鳥隨之止於壇，化為黑玉。又有黑龜，竝赤文成字，言夏桀無道，湯當代之。檮杌之神，見於邳山。有神牽白狼銜鈎而入商朝。金德將盛，銀自山溢。湯將奉天命放桀，夢及天而舐之，遂有天下。商人後改天下之號曰殷。

十八年癸亥，王即位，居亳。始屋夏社。

十九年，大旱。氐、羌來賓。

二十年，大旱。夏桀卒于亭山。禁弦歌舞。

二十一年，大旱。鑄金幣。

二十二年，大旱。二十三年，大旱。

二十四年，大旱，王禱于桑林，雨。

二十五年，作大濩樂。初巡狩，定獻令。

二十七年，遷九鼎于商邑。

二十九年，陟。

外丙

　　名勝。

元年乙亥，王即位，居亳，命卿士伊尹。

二年，陟。

仲壬

　　名庸。

元年丁丑，王即位，居亳，命卿士伊尹。

四年，陟。

太甲

　　名至。

元年辛巳，王即位，居亳，命卿士伊尹。伊尹放太甲于桐，乃自立。

　　約按：伊尹自立，蓋誤以攝政為真爾。

七年，王潛出自桐，殺伊尹，天大霧三日，乃立其子伊陟、伊奮，命復其父之田宅，而中分之。

　　約按：此文與前後不類，蓋後世所益

十年，大饗于太廟。初祀方明。

十二年，陟。

沃丁

　　名絢。

元年癸巳，王即位，居亳。命卿士咎單。

八年，祠保衡。

十九年，陟。

小庚

　　名辨。

元年壬子，王即位，居亳。

五年，陟。

小甲

　　名高。

元年丁巳，王即位，居亳。

十七年，陟。

雍己

　　名佃。

元年甲戌，王即位，居亳。

十二年，陟。

太戊

　　名密。

元年丙戌，王即位，居亳。命卿士伊陟、臣扈。

七年，有桑穀生于朝。

十一年，命巫咸禱于山川。

二十六年，西戎來賓，王使王孟聘西戎。

三十一年，命費侯中衍為車正。

三十五年，作寅車。

四十六年，大有年。

五十八年，城蒲姑。

六十一年，東九夷來賓。

七十五年，陟。

　　太戊遇祥桑，側身修行。三年之後，遠方慕明德，重譯而至者七十六國。商道復興，廟為太宗。

仲丁

　　名莊。

元年辛丑，王即位，自亳遷于囂，于河上。

六年，征藍夷。

九年，陟。

外壬

　　名發。

元年庚戌，王即位，居囂。邳人、姺人叛。

十年，陟。

河亶甲

　　名整。

元年庚申，王即位，自囂遷于相。

三年，彭伯克邳。

四年，征藍夷。

五年，姺人入于班方。彭伯、韋伯伐班方，姺人來賓。

九年，陟。

祖乙

　　名滕。

元年己巳，王即位，自相遷于耿，命彭伯、韋伯。

二年，圮于耿，自耿遷于庇。

三年，命卿士巫賢。

八年，城庇。

十五年，命邠侯高圉。

十九年，陟。

　　祖乙之世，商道復興，廟為中宗

祖辛

　　名旦。

元年戊子，王即位，居庇。

十四年，陟。

開甲

　　名踰。

元年壬寅，王即位，居庇。

五年，陟。

祖丁

　　名新。

元年丁未，王即位，居庇。

九年，陟。

南庚

　　名更。

元年丙辰，王即位，居庇。

三年，遷于奄。

六年，陟。

陽甲

　　名和。

元年壬戌，王即位，居奄。

三年，西征丹山戎。

四年，陟。

盤庚

　　名旬。

元年丙寅，王即位，居奄。

七年，應侯來朝。

十四年，自奄遷于北蒙，曰殷。

十五年，營殷邑。

十九年，命邠侯亞圉。

二十八年，陟。

小辛

　　名頌。

元年甲午，王即位，居殷。

三年，陟。

小乙

　　名歛。

元年丁酉，王即位，居殷。

六年，命世子武丁居于河，學于甘盤。

十年，陟。

武丁

　　名昭。

元年丁未，王即位，居殷，命卿士甘盤。

三年，夢求傅說，得之。

六年，命卿士傅說，視學養老。

十二年，報祀上甲微。

二十五年，王子孝已卒于野。

二十九年，肜祭太廟，有雉來。

三十二年，伐鬼方，次于荆。

三十四年，王師克鬼方，氐、羌來賓。

四十三年，王師滅大彭。

五十年，征豕韋，克之。

五十九年，陟。

　　王，殷之大仁也。力行王道，不敢荒寧，嘉靖殷邦，至于大小，無時或怨。是時輿地東不過江黃，西不過氐羌，南不過荆蠻，北不過朔方，而頌聲作。禮廢而復起，廟號高宗。

祖庚

　　名曜。

元年丙午，王即位，居殷，作高宗之訓。

十一年，陟。

祖甲

　　名載。

元年丁巳，王即位，居殷。

十二年，征西戎。冬，王返自西戎。

十三年，西戎來賓。命邠侯組紺。

二十四年，重作湯刑。

二十七年，命王子囂、王子良。

三十三年，陟。

　　王舊在野，及即位，知小人之依，能保惠庶民，不侮鰥寡。怠其末也，繁刑以攜遠，殷道復衰。

馮辛

　　名先。

元年庚寅，王即位，居殷。

四年，陟。

庚丁

　　名囂。

元年甲午，王即位，居殷。

八年，陟。

武乙

　　名瞿。

元年壬寅，王即位，居殷。邠遷于岐周。

三年，自殷遷于河北。命周公亶父，賜以岐邑。

十五年，自河北遷于沬。

二十一年，周公亶父薨。

二十四年，周師伐程，戰于畢，克之。

三十年，周師伐義渠，乃獲其君以歸。

三十四年，周公季歷來朝，王賜地三十里，玉十瑴，馬十匹。

三十五年，周公季歷伐西落鬼戎。王畋于河、渭，大雷震死。

文丁

　　名托。

元年丁丑，王即位，居殷。

二年，周公季歷伐燕京之戎，敗績。

三年，洹水一日三絕。

四年，周公季歷伐余無之戎，克之，命為牧師。

五年，周作程邑。

七年，周公季歷伐始呼之戎，克之。

十一年，周公季歷伐翳徒之戎，獲其三大夫，來獻捷，王殺季歷。

　　王嘉季歷之功，錫之圭瓚、秬鬯，九命為伯，既而執諸塞庫。季歷困而死，因謂文丁殺季歷。

十二年，有鳳集于岐山。

十三年，陟。

帝乙

　　名羨。

元年庚寅，王即位，居殷。

三年，王命南仲，西拒昆夷，城朔方。夏六月，周地震。

九年，陟。

帝辛

　　名受。

元年己亥，王即位，居殷。命九侯、周侯、邘侯。

三年，有雀生鸇。

四年，大蒐于黎。作炮烙之刑。

五年夏，築南單之臺。雨土于毫。

六年，西伯初禴于畢。

九年，王師伐有蘇，獲妲己以歸。作瓊室，立玉門。

十年夏六月，王畋于西郊。

十七年，西伯伐翟。冬，王游于淇。

二十一年春正月，諸侯朝周。伯夷、叔齊自孤竹歸于周。

二十二年冬，大蒐于渭。

二十三年，囚西伯于羑里。

二十九年，釋西伯。諸侯逆西伯，歸于程。

三十年春三月，西伯率諸侯入貢。

三十一年，西伯治兵于畢，得呂尚以為師。

三十二年，五星聚于房。有赤烏集于周社。密人侵阮，西伯帥師伐密。

三十三年，密人降于周師，遂遷于程。王錫命西伯，得專征伐。

　　約按：文王受命九年，大統未集，蓋得專征伐，受命自此年始。

三十四年，周師取耆及邘，遂伐崇，崇人降。冬十二月，昆夷侵周。

三十五年，周大饑。西伯自程遷于豐。

三十六年春正月，諸侯朝于周，遂伐昆夷。西伯使世子發營鎬。

三十七年，周作辟雍。

三十九年，大夫辛甲出奔周。

四十年，周作靈臺。王使膠鬲求玉于周。

四十一年春三月，西伯昌薨。

四十二年，周武王元年。西伯發受丹書于呂尚。有女子化為丈夫。

四十三年春，大閱。嶢山崩。

四十四年，西伯發伐黎。

四十七年，內史向摯出奔周。

四十八年，夷羊見。二日竝出。

五十一年冬十一月戊子，周師渡盟津而還。王囚箕子，殺王子比干，微子出奔。

五十二年庚寅，周始伐殷。秋，周師次于鮮原。冬十有二月，周師有事于上帝。庸、蜀、羌、髳、微、盧、彭、濮從周師伐殷。

　　湯滅夏以至于受，二十九王，用歲四百九十六年。


卷四：周武王 ~ 幽王

周武王

　　名發。初，高辛氏之世妃曰姜嫄，助祭郊禖，見大人跡，履之，當時歆如有人道感己，遂有身而生男。以為不祥，棄之阨巷，羊牛避而不踐；又送之山林之中，會伐林者；又取而置寒冰上，大鳥以一翼籍覆之。姜嫄以為異，乃收養焉，名之曰棄。枝頤有異相。長為堯稷官，有功於民。后稷之孫曰公劉，有德，諸侯皆以天子之禮待之。初，黃帝之世讖言曰：「西伯為王，期在甲子，昌制命，發行誅，旦行道。」及公劉之後，十三世而生季歷。季歷之十年，飛龍盈於殷之牧野，此蓋聖人在下位將起之符也。

　　季歷之妃曰大任，夢長人感己，溲於豕牢而生昌，是為周文王。龍顏虎肩，身長十尺，胸有四乳。太王曰：「吾世當有興者，其在昌乎！」季歷之兄曰太伯，知天命在昌，適越，終身不反，弟仲雍從之，故季歷為嗣以及昌。昌為西伯，作邑于豐。

　　文王之妃曰太姒，夢商庭生棘，太子發植梓樹于闕間，化為松栢棫柞。以告文王，文王幣率羣臣，與發竝拜吉夢。季秋之甲子，赤爵銜書及豐，置于昌戶。昌拜稽首受，其文要曰：「姬昌蒼帝子，亡殷者紂王。」將畋，史編卜之曰：「將大獲，非熊非羆，天遺汝師以佐昌。臣太祖史疇為禹卜畋，得臯陶，其兆類此。」至於磻溪之水，呂尚釣於涯，王下趨拜曰：「望公七年，乃今見光景於斯。」尚立變名答曰：「望釣得玉璜，其文要曰：『姬受命，昌來提，撰爾洛鈐報在齊。』」尚出游，見赤人自洛出，授尚書：「命曰呂，佐昌者子。」

　　文王夢日月著其身，又鸑鷟鳴於岐山。孟春六旬，五緯聚房。後有鳳凰銜書，游文王之都。書文曰：「殷帝無道，虐亂天下。皇命已移，不得復久。靈祇遠離，百神吹去。五星聚房，昭理四海。」

　　文王既沒，太子發代立，是為武王。武王駢齒望羊。將伐紂，至於孟津，八百諸侯，不期而會，咸曰：「紂可伐矣。」武王不從。及紂殺比干，囚箕子，微子去之，乃伐紂。渡孟津，中流，白魚躍入王舟。王俯取魚，長三尺，目下有赤文成字，言紂可伐。王寫以世字，魚文消。燔魚以告天。有火自天止于王屋，流為赤烏，烏銜穀焉。穀者，紀后稷之德；火者，燔魚以告天，天火流下，應以吉也。遂東伐紂，勝於牧野，兵不血刃，而天下歸之。乃封呂尚於齊。周德既隆，草木茂盛，蒿堪為宮室，因名蒿室。既有天下，遂都於鎬。

十二年辛卯，王率西夷諸侯伐殷，敗之于坶野，王親禽受於南單之臺，遂分天之明。立受子祿父，是為武庚。夏四月，王歸于豐，饗于太廟。命監殷，遂狩于管。作大武樂。

十三年，巢伯來賓。薦殷于太廟。遂大封諸侯。秋，大有年。

十四年，王有疾，周文公禱於壇墠，作金縢。

十五年，肅慎氏來賓。初狩方岳，誥于沬邑。冬，遷九鼎于洛。

十六年，箕子來朝。秋，王師滅蒲姑。

十七年，命王世子誦于東宮。冬十有二月，王陟，年五十四。

成王

　　名誦。

元年丁酉春正月，王即位，命冢宰周文公總百官。庚午，周公誥諸侯于皇門。夏六月，葬武王于畢。秋，王加元服。武庚以殷叛。周文公出居于東。

二年，奄人、徐人及淮夷入于邶以叛。秋，大雷電以風，王逆周文公于郊，遂伐殷。

三年，王師滅殷，殺武庚祿父，遷殷民于衞。遂伐奄，滅蒲始。

四年春正月，初朝于廟。夏四月，初嘗麥。王師伐淮夷，遂入奄。

五年春正月，王在奄，遷其君于蒲姑。夏五月，王至自奄，遷殷民于洛邑，遂營成周。

六年，大蒐于岐陽。

七年，周公復政于王。春二月，王如豐。三月，召康公如洛度邑。甲子，周文公誥多士于成周，遂城東都。王如東都，諸侯來朝。冬，王歸自東都。立高圉廟。

八年春正月，王初蒞阼親政。命魯侯禽父、齊侯伋遷庶殷于魯。作象舞。冬十月，王師滅唐，遷其民于杜。

九年春正月，有事于太廟，初用勺。肅慎氏來朝，王使榮伯錫肅慎氏命。

十年，王命唐叔虞為侯。越裳氏來朝。周文公出居于豐。

十一年春正月，王如豐。唐叔獻嘉禾，王命唐叔歸禾于周文公。王命周平公治東都。

　　約按：周平公即君陳，周公之子，伯禽之弟。

十二年，王師、燕師城韓，王錫韓侯命。

十三年，王師會齊侯、魯侯伐戎。夏六月，魯大禘于周公廟。

十四年，秦師圍曲城，克之。冬，洛邑告成。

十八年春正月，王如洛邑定鼎。鳳凰見，遂有事于河。

　　武王沒，成王少，周公旦攝政七年。制禮作樂，神鳥鳳凰見，蓂莢生，乃與成王觀于河、洛，沈璧。禮畢，王退俟。至于日昃，榮光竝出幕河，青雲浮至，青龍臨壇，銜玄甲之圖，坐之而去。禮於洛，亦如之。玄龜青龍蒼光止於壇，背甲刻書，赤文成字，周公援筆以世文寫之。書成文銷，龜隨甲而去。其言自周公訖于秦、漢盛衰之符。麒麟游苑，鳳凰翔庭，成王援琴而歌曰：「鳳凰翔兮於紫庭，余何德兮以感靈，賴先王兮恩澤臻，于胥樂兮民以寧。」

十九年，王巡狩侯、甸、方岳，召康公從，歸于宗周，遂正百官，黜豐侯。

二十一年，除治象。周文公薨于豐。

二十二年，葬周文公于畢。

二十四年，於越來賓。

二十五年，王大會諸侯于東都，四夷來賓。冬十月，歸自東都，大事于太廟。

三十年，離戎來賓。

　　約按：離戎，驪山之戎也，為林氏所伐，告于成王。

三十三年，王遊于卷阿，召康公從，歸于宗周。命世子釗如房逆女，房伯祈歸于宗周。

三十四年，雨金于咸陽。

　　約按：咸陽天雨金，三年，國有大喪。

三十七年夏四月乙丑，王陟。

康王

　　名釗。

元年甲戌春正月，王即位，命冡宰召康公總百官。諸侯朝于豐宮。

三年，定樂歌，吉禘于先王，申戒農官，告于廟。

六年，齊太公薨。

九年，唐遷于晉，作宮而美，王使人讓之。

十二年夏六月壬申，王如豐，錫畢公命。秋，毛懿公薨。

十六年，錫齊侯伋命。王南巡狩，至九江廬山。

十九年，魯侯禽父薨。

二十一年，魯築茅闕門。

二十四年，召康公薨。

二十六年秋九月己未，王陟。

昭王

　　名瑕。

元年庚子春正月，王即位，復設象魏。

六年，王錫郇伯命。冬十二月，桃李華。

十四年夏四月，恆星不見。秋七月，魯人弒其君宰。

十六年，伐楚，涉漢，遇大兕。

十九年春，有星孛于紫微。祭公、辛伯從王伐楚，天大曀，雉兔皆震，喪六師于漢。王陟。

穆王

　　名滿。

元年己未春正月，王即位，作昭宮，命辛伯餘靡。冬十月，築祇宮于南鄭。

　　自武王至穆王享國百年。穆王以下都于西鄭。

六年春，徐子誕來朝，錫命為伯。

八年春，北唐來賓，獻一驪馬，是生騄耳。

九年，築春宮。

十一年，王命卿士祭公謀父。

十二年，毛公班、共公利、逢公固帥師從王伐犬戎。冬十月，王北巡狩，遂征犬戎。

十三年春，祭公帥師從王西征，次于陽紆。秋七月，西戎來賓。徐戎侵洛。冬十月，造父御王，入于宗周。

十四年，王帥楚子伐徐戎，克之。夏四月，王畋于軍丘。五月，作范宮。秋九月，翟人侵畢。冬，蒐于萍澤。作虎牢。

十五年春正月，留昆氏來賓。作重璧臺。冬，王觀于鹽澤。

十六年，霍侯舊薨。王命造父封于趙。

十七年，王西征昆侖丘，見西王母。其年，西王母來朝，賓于昭宮。秋八月，遷戎于太原。

　　王北征，行流沙千里，積羽千里。征犬戎，取其五王以東。西征于青鳥所解。西征還履天下，億有九萬里。

十八年春正月，王居祇宮，諸侯來朝。

二十一年，祭文公薨。

二十四年，王命左史戎夫作記。

三十五年，荊人入徐，毛伯遷帥師敗荊人于泲。

三十七年，大起九師，東至于九江，架黿鼉以為梁。遂伐越，至于紆。荆人來貢。

三十九年，王會諸侯于塗山。

四十五年，魯侯氵費薨。

五十一年，作呂刑，命甫侯于豐。

五十五年，王陟于祇宮。

共王

　　名繄。

元年甲寅春正月，王即位。

四年，王師滅密。

九年春正月丁亥，正使內史良錫毛伯遷命。

十二年，王陟。

懿王

　　名堅。

元年丙寅春正月，王即位。天再旦于鄭。

七年，西戎侵鎬。

十三年，翟人侵岐。

十五年，王自宗周遷于槐里。

十七年，魯厲公擢薨。

二十一年，虢公帥師北伐犬戎，敗逋。

二十五年，王陟。

　　懿王之世，興居無節，號令不時，挈壺氏不能共其職，諸侯於是攜德。

孝王

　　名辟方。

元年辛卯春正月，王即位，命申侯伐西戎。

五年，西戎來獻馬。

七年冬，大雨電，江、漢冰。

八年，初牧于汧、渭。

九年，王陟。

夷王

　　名燮。

元年庚子春正月，王即位。

二年，蜀人、呂人來獻瓊玉，賓于河，用介珪。

三年，王致諸侯，烹齊哀公于鼎。

六年，王獵于社林，獲犀牛一以歸。

七年，虢公帥師伐太原之戎，至于俞泉，獲馬千匹。冬，雨雹，大如礪。楚子熊渠伐庸，至于鄂。

八年，王有疾，諸侯祈于山川。王陟。

厲王

　　名胡。

元年戊申春正月，王即位，作夷宮，命卿士榮夷公落。楚人來獻龜貝。

三年，淮夷侵洛，王命虢公長父伐之，不克。齊獻公山薨。

六年，楚子延卒。

八年，初監謗。芮伯良夫戒百官于朝。

十一年，西戎入于犬丘。

十二年，王亡奔彘。國人圍王宮，執召穆公之子殺之。

十三年，王在彘，共伯和攝行天子事。

十四年，玁狁侵宗周西鄙。召穆公帥師追荆蠻，至于洛。

十六年，蔡武侯薨。楚子勇卒。

十九年，曹夷伯薨。

二十二年，大旱。陳幽公薨。

二十三年，大旱。宋僖公薨。

二十四年，大旱。杞武公薨。

二十五年，大旱。楚子嚴卒。

二十六年，大旱，王陟于彘。周定公、召穆公立太子靖為王。共伯和歸其國，遂大雨。

　　大旱既久，廬舍俱焚，會汾王崩，卜于大陽，兆曰厲王為祟。周公、召公乃立太子靖，共和遂歸國。和有至德，尊之不喜，廢之不怒，逍遙得志于共山之首。

宣王

　　名靖。

元年甲戌春正月，王即位，周定公、召穆公輔政。復田賦。作戎車。燕惠侯薨。

二年，錫太師皇父、司馬休父命。魯慎公薨。曹公子蘇弒其君幽伯疆。

三年，王命大夫仲伐西戎。齊武公壽薨。

四年，王命蹶父如韓，韓侯來朝。

五年夏六月，尹吉甫帥師伐玁狁，至于太原。秋八月，方叔帥師伐荆蠻。

六年，召穆公帥師伐淮夷。王帥師伐徐戎，皇父、休父從王伐徐戎，次于淮。王歸自伐徐。錫召穆公命。西戎殺秦仲。楚子霜卒。

七年，王錫申伯命。王命樊侯仲山甫城齊。

八年，初考室。魯武公來朝，錫魯世子戲命。

九年，王會諸侯于東都，遂狩于甫。

十二年，魯武公薨。齊人弒其君厲公無忌，立公子赤。

十五年，衞釐侯薨。王錫虢文公命。

十六年，晉遷于絳。

十八年，蔡夷侯薨。

二十一年，魯公子伯御弒其君懿公戲。

二十二年，王錫王子多父命居洛。

二十四年，齊文公赤薨。

二十五年，大旱，王禱于郊廟，遂雨。

二十七年，宋惠公覸薨。

二十八年，楚子狥卒。

二十九年，初不籍千畝。

三十年，有兔舞于鎬京。

三十二年，王師伐魯，殺伯御。命孝公稱于夷宮。陳僖公孝薨。有馬化為人。

三十三年，齊成公薨。王師伐太原之戎，不克。

三十七年，有馬化為狐。燕僖侯卒。楚子鄂卒。

三十八年，王師及晉穆侯伐條戎、奔戎，王師敗逋。

三十九年，王師伐姜戎，戰于千畝，王師敗逋。

四十年，料民于太原，戎人滅姜邑。晉人敗北戎于汾隰。

四十一年，王師敗于申。

四十三年，王殺大夫杜伯，其子隰叔出奔晉。晉穆侯費生薨，弟殤叔自立，世子仇出奔。

四十四年。晉殤叔元年丁巳。

四十六年，王陟。

幽王

　　名涅。

元年庚申春正月，王即位。晉世子仇復歸于晉，殺殤叔，晉人立仇，是為文侯。王錫太師尹氏、皇父命。

二年。辛酉，晉文侯元年。涇、渭、洛竭，岐山崩。初增賦。晉文侯同王子多父伐鄶，克之。乃居鄭父之丘，是為鄭桓公。

三年，王嬖褒姒。冬，大震電。

四年，秦人伐西戎。夏六月，隕霜。陳夷公薨。

五年，王子宜臼出奔申。皇父作都于向。

六年，王命伯士帥師伐六濟之戎，王師敗逋。西戎滅蓋。冬十月辛卯朔，日有食之。

七年，虢人滅焦。

八年，王錫司徒鄭伯多父命。王立褒姒之子曰伯服，為太子。

九年，申侯聘西戎及鄫。

十年春，王及諸侯盟于太室。秋九月，桃杏實。王師伐申。

十一年春正月，日暈。申人、鄫人及犬戎入宗周，弒王及鄭桓公。犬戎殺王子伯服，執褒姒以歸。申侯、魯侯、許男、鄭子立宜臼于申，虢公翰立王子余臣于攜。

　　武王滅殷，歲在庚寅。二十四年，歲在甲寅，定鼎洛邑，至幽王二百五十七年，共二百八十一年。自武王元年己卯至幽王庚午，二百九十二年。


卷五：周平王 ~ 隱王十六年

平王

　　名宜臼。自東遷以後始紀晉事，王即位皆不書。

元年辛未，王東徙洛邑，錫文侯命。晉侯會衞侯、鄭伯、秦伯，以師從王入于成周。

二年，秦作西畤。魯孝公薨。賜秦、晉以邠、岐之田。

三年，齊人滅祝。王賜司徒鄭伯命。

四年，燕頃侯薨。鄭人滅虢。

五年，秦襄公帥師伐戎，卒于師。宋戴公薨。

六年，燕哀侯薨。鄭遷于溱、洧。

七年，楚子儀卒。

八年，鄭殺其大夫關其思。

十年，秦遷于汧、渭。

十三年，魏武公薨。

十四年，晉人滅韓。

十八年，秦文公大敗戎師于岐，來歸岐東之田。

二十一年，晉文侯殺王子余臣于攜。

二十三年，宋武公薨。

二十四年，秦作陳寶祠。

二十五年，晉文侯薨。秦初用族刑。

二十六年。丙申，晉昭侯元年。晉封其弟成師于曲沃。

三十二年，晉潘父弒其君昭侯，納成師，不克。立昭侯之子孝侯，晉人殺潘父。

三十三年。癸卯，晉孝侯元年。楚人侵申。

三十六年，衞莊公卒。王人戍申。

四十年，齊莊公卒。晉曲沃桓叔成師卒，子鱓立，是為莊伯。自是晉侯在翼，稱翼侯。

四十一年辛亥，莊伯元年。春，大雨雪。

四十二年，狄人伐翼，至于晉郊。宋宣公薨。魯惠公使宰讓請郊廟之禮，王使史角如魯諭止之。

四十七年，晉曲沃莊伯入翼，弒孝侯，晉人逐之，立孝侯子郤，是為鄂侯。

四十八年，戊午，晉鄂侯郤元年。無雲而雷。魯惠公卒。

四十九年，己未，魯隱公元年，春秋始此。魯隱公及邾莊公盟于姑蔑。

五十一年春二月己巳，日有食之。三月庚戌，王陟。

桓王

　　名林。

元年壬戌十月，莊伯以曲沃叛，伐翼，公子萬救翼，荀叔軫追之，至于家谷。翼侯焚曲沃之禾而還，翼侯伐曲沃，大捷，武公請成于翼，至相而還。

二年，王使虢公伐晉之曲沃。晉鄂侯卒，曲沃莊伯復攻晉，晉立鄂侯子光，是為哀侯。

三年，甲子。晉哀侯光元年。

四年，曲沃莊伯卒，子稱立，是為武公，尚一軍。

五年，曲沃武公元年。芮人乘京，荀人、董伯皆叛曲沃。

十一年。晉小子侯元年。曲沃獲晉哀侯。晉人立哀侯子為小子侯。芮伯萬出奔魏。

十二年，王師、秦師圍魏，取芮伯萬而東之。

十三年冬，曲沃伯誘晉小子侯殺之。晉曲沃滅荀，以其地賜大夫原氏黯，是為荀叔。戎人逆芮伯萬于郊。

十四年，王命虢仲伐曲沃，立晉哀侯弟緡于翼，為晉侯。

十五年。晉侯緡元年。

十六年春，滅翼。

十九年，鄭莊公卒。

二十三年，三月乙未，王陟。

莊王

　　名佗。

元年乙酉，曲沃尚一軍，異于晉。

六年五月，葬桓王。

十五年，王陟。

釐王

　　名胡齊。

元年庚子春，齊桓公會諸侯于北杏，以平宋亂。

三年，曲沃武公滅晉侯緡，以寶獻王，王命武公以一軍為晉侯。

四年，晉武公三十八年。晉猶不與齊桓公之盟。

五年，晉武公卒，子詭諸立，為獻公。王陟。

惠王

　　名閬。

元年，乙巳，晉獻公元年。晉獻公朝王如成周。周陽白兔舞于市。

二年，王子頹亂。王居于鄭，鄭人入王府，多取玉。玉化為蜮，射人。

九年，晉城絳。

十六年，晉獻公作二軍，滅耿，以賜大夫趙夙；滅魏，以賜大夫畢萬。

十七年，衞懿公及赤狄戰于洞澤。

十九年，晉獻公會虞師伐虢，滅下陽，虢公醜奔衞。公命瑕父、呂甥邑于虢都。

二十五年春正月，狄人伐晉。王陟。

襄王

　　名鄭。

元年庚午，晉獻公卒，立奚齊，里克殺之，及卓子，立夷吾。

二年，辛未，晉惠公元年。晉殺里克。

三年，雨金于晉。

七年，秦伯涉河伐晉。

十五年，晉惠公卒，子懷公圉立。秦穆公帥師送公子重耳，圍令狐、桑泉、臼衰，皆降于秦師。狐毛與先軫禦秦，至于廬柳，乃謂秦穆公使公子縶來與師言，次于郇，盟于軍。公子重耳涉自河曲。

十六年，己酉，晉文公元年。晉殺子圉。

十七年，晉城荀。

二十年，周襄王會諸侯于河陽。

二十二年，齊師逐鄭太子齒奔城張、南鄭。

二十四年，晉文公卒。

二十五年。甲午，晉襄公驩元年。

三十年，洛絕于氵向。

三十一年，晉襄公卒。

三十二年。辛丑，晉靈公臯元年。

三十三年，王陟。

頃王

　　名壬臣。

元年癸卯。

六年，彗星入北斗。王陟。

匡王

　　名班。

元年己酉。

六年，晉靈公為趙穿所殺，趙盾使穿迎公子黑臋于周，立之。王陟。

定王

　　名瑜。

元年乙卯。晉成公元年。

六年，晉成公與狄伐秦，獲秦諜，殺之絳市，六日而蘇。

七年，晉成公卒于扈。

八年。壬戌，晉景公元年。

十八年，齊國佐來獻玉磬、紀公之甗。

二十一年，王陟。

簡王

　　名夷。

元年丙子。

五年，晉景公卒。

六年。辛巳，晉厲公元年。

十三年，晉厲公卒。楚共王會宋平公于湖陽。

十四年。己丑，晉悼公元年。王陟。

靈王

　　名泄。

元年庚寅。

十四年，晉悼公卒。

十五年。甲辰，晉平公元年。

二十七年，王陟。

景王

　　名貴。

元年丁巳。

十三年春，有星出婺女。十月，晉平公卒。

十四年。庚午，晉昭公元年。河水赤于龍門三里。

十九年，晉昭公卒。冬十二月，桃杏花。

二十年。丙子，晉頃公元年。

二十五年，晉頃公平王室亂，立敬王。

敬王

　　名丐。

元年壬午。

八年，晉頃公卒。

九年。庚寅，晉定公元年。

十四年，漢不見于天。

二十六年，晉青虹見。

二十八年，洛絕于周。

三十六年，淇絕于舊衞。

三十九年，晉城頓丘。

四十三年，宋殺其大夫皇瑗于丹水之上。丹水壅不流。

四十四年，王陟。

元王

　　名仁。

元年丙寅，晉定公卒。

二年。丁卯，晉出公元年。

四年，於越滅吳。

六年，晉澮絕于梁。丹水三日絕不流。

七年，齊人、鄭人伐衞。王陟。

貞定王

　　名介。

元年癸酉，於越徙都瑯琊。

四年十一月，於越子句踐卒，是為菼執，次鹿郢立。

六年，晉河絕于扈。

七年，晉荀瑤城南梁。

十年，於越子鹿郢卒，不壽立。

十一年，晉出公出奔齊。

十二年，河水赤三日。晉荀瑤伐中山，取窮魚之丘。

十三年，晉韓龐取盧氏城。

十六年。晉出公二十二年。

十七年，晉出公薨，乃立昭公之孫，是為敬公。

十八年。庚寅，晉敬公元年。

二十年，於越子不壽見殺，是為盲姑，次朱句立。

二十二年，楚滅蔡。

二十四年，楚滅杞。

二十八年。庚子，晉敬公十一年。王陟。

考王

　　名嵬。

元年。辛丑敬公十二年。魏文侯立。

十年，楚滅莒。

十一年，晉敬公卒。

十二年。壬子，晉幽公柳元年。魯悼公卒。

十四年，魯季孫會晉幽公于楚丘。

十五年，王陟。

威烈王

　　名午。

元年丙辰。

三年，晉大旱，地生鹽。

五年，晉丹水出，反潔。

六年，晉大夫秦嬴賊幽公于高寢之上。魏文侯立幽公子止。

七年。壬戌，晉烈公元年。趙獻子城泫氏，韓武子都平陽。

八年，趙城平邑。

九年，楚人伐我南鄙，至于上洛。

十一年，田公子居思伐邯鄲，圍平邑。於越滅滕。

十二年，於越子朱勾滅郯，以郯子鴣歸。

十四年，於越子朱句卒，子翳立。

十六年，齊田盼及邯鄲韓舉戰于平邑，邯鄲之師敗逋，遂獲韓舉，取平邑、新城。

十七年，魏文侯伐秦至鄭，還築汾陰、郃陽。田悼子卒，田布殺其大夫公孫孫，公孫會以廩丘叛于趙。田布圍廩丘，翟角、趙孔屑、韓氏救廩丘，及田布戰于龍澤，田師敗逋。

十八年，王命韓景子、趙烈子及我師伐齊，入長垣。

二十三年，王命晉卿魏氏、趙氏、韓氏為諸侯。

二十四年，王陟。

安王

　　名驕。

元年庚辰。

九年，晉烈公卒，子桓公立。

十年。己丑。晉桓公頃元年。

十五年，魏文侯卒。在位五十年。大風，晝昏。晉太子喜出奔。

十六年，乙未，魏武侯擊元年。封公子緩。

二十一年，韓滅鄭，哀侯入于鄭。

二十三年，於越遷于吳。

三十六年，王陟。魏城洛陽及安邑、王垣。七月，於越太子諸咎弒其君翳。十月，越人殺諸咎越滑，吳人立孚錯枝為君。

烈王

　　名喜。

元年丙午，魏公子緩如邯鄲以作難。於越大夫寺區定越亂，立初無余，是為莽安。

二年，秦胡蘇帥師伐韓，韓將韓襄敗胡蘇于酸水。魏觴諸侯于范臺。晉桓公邑哀侯于鄭，韓山堅弒其君哀侯。

六年。辛亥，梁惠成王元年。韓共侯、趙成侯遷晉桓公于屯留。以後更無晉事。趙成侯偃、韓懿侯若伐我葵。

七年，王陟。我師伐趙，圍蜀陽。齊田壽帥師伐我，圍觀，觀降。魏大夫王錯出奔韓。

顯王

　　名扁。

元年癸丑，鄭城邢丘。自此韓改稱曰鄭。秦子向命為藍君。

二年，河水赤于龍門三日。

三年，公子景賈帥師伐鄭，韓明戰于韓，我師敗逋。

四年夏四月甲寅，徙邦于大梁。王發逢忌之藪以賜民。於越寺區弟思弒其君莽安，次無顓立。

五年，雨碧于郢。地忽長十丈有餘，高尺半。

六年，我師伐邯鄲，取列人；我師伐邯鄲，取肥。雨黍于齊。

七年，我與邯鄲榆次、陽邑。王會鄭釐侯于巫沙。

八年，入河水于圃田，又為大溝而引圃水。瑕陽人自秦導岷山青衣水來歸。

九年，秦師伐鄭，次于懷，城殷。

十年，楚師出河水以水長垣之外。龍賈帥師築長城于西邊。鄭取屯留、尚子。

十一年，鄭釐侯使許息來致地：平丘、戶牖、首垣諸邑及鄭馳道。我取枳道，與鄭鹿。王及鄭釐侯盟于巫沙，以釋宅陽之圍，歸釐于鄭。

十二年，魯恭侯、宋桓侯、衞成侯、鄭釐侯來朝。於越子無顓卒，是為菼蠋卯，次無疆立。

十三年，邯鄲成侯會燕成侯于安邑。

十四年，秦公孫壯伐鄭，圍焦城，不克。秦公孫壯帥師城上枳、安陵、山民。邯鄲伐衞，取漆富丘，城之。齊師及燕戰于泃水，齊師遁。

十五年，齊田期伐我東鄙，戰于桂陽，我師敗逋。東周與鄭高都。鄭釐侯來朝中陽。宋景鼓、衞公孫倉會齊師，圍我襄陵。

十六年，王以韓師敗諸侯師于襄陵。齊侯使楚景舍來求成。邯鄲之師敗我師于桂陵。

十七年，燕伐趙，圍濁鹿。趙靈王及代人救濁鹿，敗燕師于勺。晉取玄武、濩澤。

十八年，齊築防以為長城。

十九年，王如衞，命公子南為侯。

二十年。

二十一年，魏殷臣、趙公孫裒伐燕，還取夏屋，城曲逆。

二十二年壬寅，孫何侵楚，入三戶郛。楚伐徐州。

二十三年，魏章帥師及鄭師伐楚，取上蔡。孫何取氵隱陽。秦孝公會諸侯于逢澤。絳中地坼，西絕于汾。

二十四年，魏敗韓馬陵。

二十五年。

二十六年，穰庛帥師及鄭孔夜戰于梁赫，鄭師敗逋。與齊田盼戰于馬陵。

二十七年五月，齊田盼及宋人伐我東鄙，圍平陽。九月，秦衞鞅伐我西鄙。十月，邯鄲伐我北鄙。王攻衞鞅，我師敗逋。

二十八年，城濟陽。秦封衞鞅于鄔，改名曰商。

二十九年，邳遷于薛。三月，為大溝于北郛，以行圃田之水。

三十年。

三十一年，秦蘇胡帥師伐鄭，韓襄敗秦蘇胡于酸水。

三十二年。

三十三年，鄭威侯與邯鄲圍襄陵。

三十四年，魏惠成王三十六年，改元稱一年。王與諸侯會于徐州。於越子無疆伐楚。

三十五年，楚吾得帥師及秦伐鄭，圍綸氏。

三十六年，楚圍齊于徐州，遂伐於越，殺無疆。

三十七年。

三十八年，龍賈及秦師戰于雕陰，我師敗逋。王會鄭威侯于巫沙。

三十九年，秦取我汾陰、皮氏

四十年。

四十一年，秦歸我焦、曲沃。

四十二年，九鼎淪泗，沒于淵。

四十三年。

四十四年。

四十五年，楚敗我襄陵。

四十六年。

四十七年。

四十八年，王陟。

慎靚王

　　名定。

元年辛丑。秦取我曲沃、平周。

二年，魏惠成王薨。

三年，癸卯。今王元年。

四年。

五年。

六年，鄭侯使韓辰歸晉陽及向。二月，城陽、向，更名陽為河雍，向為高平。

隱王史記作赧王，名延，蓋赧、隱聲相近。

元年丁未。十月，鄭宣王來朝。燕子之殺公子平，不克。齊師殺子之，醢其身。

二年，齊地暴長，長丈餘，高一尺。魏以張儀為相。

三年，韓明帥師伐襄丘。秦王來見于蒲坂關。四月，越王使公師隅來獻舟三百、箭五百萬及犀角、象齒。五月，張儀卒。

四年，翟章伐衞。魏敗趙將韓舉。

五年，洛入成周，山水大出。

六年十月，大霖雨，疾風，河水溢酸棗。楚庶章帥師來會我，次于襄丘。

七年，翟章救鄭，次于南屈。

八年，秦公孫爰帥師伐我皮氏，翟章帥師救皮氏圍，疾西風。

九年，城皮氏。

十年。

十一年。

十二年，秦拔我蒲坂、晉陽、封谷。

十三年，邯鄲命吏大夫奴遷于九原，將軍、大夫、適子、代史皆貂服。

十四年。

十五年，薛侯來會王于釜丘。楚入雍氏，楚人敗。

十六年，王與齊王會于韓。今王終二十年。