周禮

﻿

〈天官冢宰〉



〈敘官〉

惟王建國，辨方正位，體國經野，設官分職，以為民極。乃立天官冢宰，使帥其屬而掌邦治，以佐王均邦國。
治官之屬：
大宰，卿一人；小宰，中大夫二人；宰夫，下大夫四人，上士八人，中士十有六人，旅下士三十有二人，府六人，史十有二人，胥十有二人，徒百有二十人。
宮正，上士二人，中士四人，下士八人，府二人，史四人，胥四人，徒四十人。
宮伯，中士二人，下士四人，府一人，史二人，胥二人，徒二十人。
膳夫，上士二人，中士四人，下士八人，府二人，史四人，胥十有二人，徒百有二十人。
庖人，中士四人，下士八人，府二人，史四人，賈八人，胥四人，徒四十人。
內饔，中士四人，下士八人，府二人，史四人，胥十人，徒百人。
外饔，中士四人，下士八人，府二人，史四人，胥十人，徒百人。
亨人，下士四人，府一人，史二人，胥五人，徒五十人。
甸師，下士二人，府一人，史二人，胥三十人，徒三百人。
獸人，中士四人，下士八人，府二人，史四人，胥四人，徒四十人。
䱷人，中士二人，下士四人，府二人，史四人，胥三十人，徒三百人。
鱉人，下士四人，府二人，史二人，徒十有六人。
腊人，下士四人，府二人，史二人，徒二十人。
醫師，上士二人，下士四人，府二人，史二人，徒二十人。
食醫，中士二人。
疾醫，中士八人。
瘍醫，下士八人。
獸醫，下士四人。
酒正，中士四人，下士八人，府二人，史八人，胥八人，徒八十人。
酒人，奄十人，女酒三十人，奚三百人。
漿人，奄五人，女漿十有五人，奚百有五十人。
凌人，下士二人，府二人，史二人，胥八人，徒八十人。
籩人，奄一人，女籩十人，奚二十人。
醢人，奄一人，女醢二十人，奚四十人。
醯人，奄二人，女醯二十人，奚四十人。
鹽人，奄二人，女鹽二十人，奚四十人。
幂人，奄一人，女幂十人，奚二十人。
宮人，中士四人，下士八人，府二人，史四人，胥八人，徒八十人。
掌舍，下士四人，府二人，史四人，徒四十人。
幕人，下士一人，府二人，史二人，徒四十人。
掌次，下士四人，府四人，史二人，徒八十人。
大府，下大夫二人，上士四人，下士八人，府四人，史八人，賈十有六人，胥八人，徒八十人。
玉府，上士二人，中士四人，府二人，史二人，工八人，賈八人，胥四人，徒四十有八人。
內府，中士二人，府一人，史二人，徒十人。
外府，中士二人，府一人，史二人，徒十人。
司會，中大夫二人，下大夫四人，上士八人，中士十有六人，府四人，史八人，胥五人，徒五十人。
司書，上士二人，中士四人，府二人，史四人，徒八人。
職內，上士二人，中士四人，府四人，史四人，徒二十人。
職歲，上士四人，中士八人，府四人，史八人，徒二十人。
職幣，上士二人，中士四人，府二人，史四人，賈四人，胥二人，徒二十人。
司裘，中士二人，下士四人，府二人，史四人，徒四十人。
掌皮，下士四人，府二人，史四人，徒四十人。
內宰，下大夫二人，上士四人，中士八人，府四人，史八人，胥八人，徒八十人。
內小臣，奄上士四人，史二人，徒八人。
𨵽人，王宮每門四人，囿游亦如之。
寺人，王之正內五人。
內豎，倍寺人之數。
九嬪。
世婦。
女御。
女祝四人，奚八人。
女史八人，奚十有六人。
典婦功，中士二人，下士四人，府二人，史四人，工四人，賈四人，徒二十人。
典絲，下士二人，府二人，史二人；賈四人，徒十有二人。
典枲，下士二人，府二人，史二人，徒二十人。
內司服，奄一人，女御二人，奚八人。
縫人，奄二人，女御八人，女工八十人，奚三十人。
染人，下士二人，府二人，史二人，徒二十人。
追師，下士二人，府一人，史二人，工二人，徒四人。
屨人，下士二人，府一人，史一人，工八人，徒四人。
夏采，下士四人，史一人，徒四人。

〈大宰〉

大宰之職，掌建邦之六典，以佐王治邦國：一曰治典，以經邦國，以治官府，以紀萬民；二曰教典，以安邦國，以教官府，以擾萬民；三曰禮典，以和邦國，以統百官，以諧萬民；四曰政典，以平邦國，以正百官，以均萬民；五曰刑典，以詰邦國，以刑百官，以糾萬民；六曰事典，以富邦國，以任百官，以生萬民。以八法治官府：一曰官屬，以舉邦治；二曰官職，以辨邦治；三曰官䏈，以會官治；四曰官常，以聽官治；五曰官成，以經邦治；六曰官法，以正邦治；七曰官刑，以糾邦治；八曰官計，以弊邦治。以八則治都鄙：一曰祭祀，以馭其神；二曰法則，以馭其官；三曰廢置，以馭其吏；四曰祿位，以馭其士；五曰賦貢，以馭其用；六曰禮俗，以馭其民；七曰刑賞，以馭其威；八曰田役，以馭其眾。以八柄詔王馭群臣：一曰爵，以馭其貴；二曰祿，以馭其富；三曰予，以馭其幸；四曰置，以馭其行；五曰生，以馭其福；六曰奪，以馭其貧；七曰廢，以馭其罪；八曰誅，以馭其過。以八統詔王馭萬民：一曰親親，二曰敬故，三曰進賢，四曰使能，五曰保庸，六曰尊貴，七曰達吏，八曰禮賓。以九職任萬民：一曰三農，生九穀；二曰園圃，毓草木；三曰虞衡，作山澤之材；四曰藪牧，養蕃鳥獸；五曰百工，飭化八材；六曰商賈，阜通貨賄；七曰嬪婦，化治絲枲；八曰臣妾，聚斂疏材；九曰閒民，無常職，轉移執事。以九賦斂財賄：一曰邦中之賦，二曰四郊之賦，三曰邦甸之賦，四曰家削之賦，五曰邦縣之賦，六曰邦都之賦，七曰關市之賦，八曰山澤之賦，九曰弊餘之賦。以九式均節財用：一曰祭祀之式，二曰賓客之式，三曰喪荒之式，四曰羞服之式，五曰工事之式，六曰幣帛之式，七曰芻秣之式，八曰匪頒之式，九曰好用之式。以九貢致邦國之用：一曰祀貢，二曰嬪貢，三曰器貢，四曰幣貢，五曰材貢，六曰貨貢，七曰服貢，八曰斿貢，九曰物貢。以九兩繫邦國之（名）〔民〕：一曰牧，以地得民；二曰長，以貴得民；三曰師，以賢得民；四曰儒，以道得民；五曰宗，以族得民；六曰主，以利得民；七曰吏，以治得民；八曰友，以任得民；九曰藪，以富得民。正月之吉，始和布治于邦國都鄙，乃縣治象之法于象魏，使萬民觀治象，挾日而斂之。乃施典于邦國，而建其牧，立其監，設其參，傅其伍，陳其殷，置其輔。乃施則于都鄙，而建其長，立其兩，設其伍，陳其殷，置其輔。乃施法于官府，而建其正，立其貳，設其攷，陳其殷，置其輔。凡治，以典待邦國之治，以則待都鄙之治，以法待官府之治，以官成待萬民之治，以禮待賓客之治。祀五帝，則掌百官之誓戒，與其具脩。前期十日，帥執事而卜日，遂戒。及執事，眡滌濯。及納亨，贊王牲事。及祀之日，贊玉幣爵之事。祀大神示亦如之。享先王亦如之，贊玉几玉爵。大朝覲會同，贊玉幣、玉獻、玉几、玉爵。大喪，贊贈玉、含玉。作大事，則戒于百官，贊王命。王眡治朝，則贊聽治。眡四方之聽朝，亦如之。凡邦之小治，則冢宰聽之。待四方之賓客之小治。歲終，則令百官府各正其治，受其會，聽其致事，而詔王廢置。三歲，則大計群吏之治，而誅賞之。

〈小宰〉

小宰之職，掌建邦之宮刑，以治王宮之政令，凡宮之糾禁。掌邦之六典、八法、八則之貳，以逆邦國、都鄙、官府之治。執邦之九貢、九賦、九式之貳，以均財節邦用。以官府之六敘正群吏：一曰以敘正其位，二曰以敘進其治，三曰以敘作其事，四曰以敘制其食，五曰以敘受其會，六曰以敘聽其情。以官府之六屬舉邦治：一曰天官，其屬六十，掌邦治，大事則從其長，小事則專達；二曰地官，其屬六十，掌邦教，大事則從其長，小事則專達；三曰春官，其屬六十，掌邦禮，大事則從其長，小事則專達；四曰夏官，其屬六十，掌邦政，大事則從其長，小事則專達；五曰秋官，其屬六十，掌邦刑，大事則從其長，小事則專達；六曰冬官，其屬六十，掌邦事，大事則從其長，小事則專達。以官府之六職辨邦治：一曰治職，以平邦國，以均萬民，以節財用；二曰教職，以安邦國，以寧萬民，以懷賓客；三曰禮職，以和邦國，以諧萬民，以事鬼神；四曰政職，以服邦國，以正萬民，以聚百物；五曰刑職，以詰邦國，以糾萬民，以除盜賊；六曰事職，以富邦國，以養萬民，以生百物。以官府之六䏈合邦治：一曰祭祀之䏈事，二曰賓客之䏈事，三曰喪荒之䏈事，四曰軍旅之䏈事，五曰田役之䏈事，六曰斂弛之䏈事。凡小事皆有䏈。以官府之八成經邦治：一曰聽政役以比居，二曰聽師田以簡稽，三曰聽閭里以版圖，四曰聽稱責以傅別，五曰聽祿位以禮命，六曰聽取予以書契，七曰聽賣買以質劑，八曰聽出入以要會。以聽官府之六計，弊群吏之治。一曰廉善，二曰廉能，三曰廉敬，四曰廉正，五曰廉法，六曰廉辨。以法掌祭祀、朝覲、會同、賓客之戒具，軍旅、田役、喪荒亦如之。七事者，令百官府共其財用，治其施舍，聽其治訟。凡祭祀，贊（王）〔玉〕幣爵之事、祼將之事。凡賓客，贊祼，凡受爵之事，凡受幣之事。喪荒，受其含禭幣玉之事。月終，則以官府之敘受群吏之要。贊冢宰受歲會，歲終，則令群吏致事。正歲，帥治官之屬而觀治象之法，徇以木鐸，曰：「不用法者，國有常刑。」乃退，以宮刑憲禁于王宮。令于百官府曰：「各脩乃職，攷乃法，待乃事，以聽王命。其有不共，則國有大刑。」

〈宰夫〉

宰夫之職，掌治朝之法，以正王及三公、六卿、大夫、群吏之位，掌其禁令。敘群吏之治，以待賓客之令，諸臣之復，萬民之逆。掌百官府之徵令，辨其八職：一曰正，掌官法以治要；二曰師，掌官成以治凡；三曰司，掌官法以治目；四曰旅，掌官常以治數；五曰府，掌官契以治藏；六曰史，掌官書以贊治；七曰胥，掌官敘以治敘；八曰徒，掌官令以徵令。掌治法以考百官府、群都縣鄙之治，乘其財用之出入。凡失財用、物辟名者，以官刑詔冢宰而誅之。其足用、長財、善物者，賞之。以式法掌祭祀之戒具與其薦羞，從大宰而眡滌濯。凡禮事，贊小宰比官府之具。凡朝覲、會同、賓客，以牢禮之法，掌其牢禮、委積、膳獻、飲食、賓賜之飧牽，與其陳數。凡邦之弔事，掌其戒令，與其幣器財用凡所共者。大喪小喪，掌小官之戒令，帥執事而治之。三公、六卿之喪，與職喪帥官有司而治之。凡諸大夫之喪，使其旅帥有司而治之。歲終則令群吏正歲會，月終則令正月要，旬終則令正日成，而以攷其治。治不以時舉者，以告而誅之。正歲，則以法警戒群吏，令脩宮中之職事。書其能者與其良者，而以告于上。

〈宮正〉

宮正掌王宮之戒令、糾禁。以時比宮中之官府次舍之眾寡，為之版以待，夕擊柝而比之。國有故，則令宿，其比亦如之。辨外內而時禁，稽其功緒，糾其德行，幾其出入，均其稍食，去其淫怠與其奇衺之民，會其什伍而教之道（義）〔藝〕。月終則會其稍食，歲終則會其行事。凡邦之大事，令于王宮之官府次舍，無去守而聽政令。春秋以木鐸脩火禁。凡邦之事蹕宮中廟中，則執燭。大喪，則授廬舍，辨其親疏貴賤之居。

〈宮伯〉

宮伯掌王宮之士庶子，凡在版者。掌其政令，行其秩敘，作其徒役之事，授八次八舍之職事。若邦有大事作宮眾，則令之。月終則均秩，歲終則均敘。以時頒其衣裘，掌其誅賞。

〈膳夫〉

膳夫掌王之食飲膳羞，以養王及后、世子。凡王之饋，食用六穀，膳用六牲，飲用六清，羞用百〔有〕二十品，珍用八物，醬用百有二十罋。王日一舉，鼎十有二，物皆有俎。以樂侑食，膳夫授祭，品嘗食，王乃食。卒食，以樂徹于造。王齊，日三舉。大喪則不舉，大荒則不舉，大札則不舉，天地有災則不舉，邦有大故則不舉。王燕食，則奉膳贊祭。凡王祭祀，賓客〔饗〕食，則徹王之胙俎。凡王之稍事，設薦脯醢。王燕飲酒，則為獻主。掌后及世子之膳羞。凡肉脩之頒賜皆掌之。凡祭祀之致福者，受而膳之，以摯見者亦如之。歲終則會，唯王及后、世子之膳不會。

〈庖人〉

庖人掌共六畜、六獸、六禽，辨其名物。凡其死生鱻薧之物，以共王之膳與其薦羞之物及后、世子之膳羞。共祭祀之好羞，共喪紀之庶羞，賓客之禽獻。凡令禽獻，以法授之，其出入亦如之。凡用禽獻，春行羔豚，膳膏香；夏行腒鱐，膳膏臊；秋行犢麛，膳膏腥；冬行鱻羽，膳膏羶。歲終則會，唯王及后之膳禽不會。

〈內饔〉

內饔掌王及后、世子膳羞之割亨煎和之事，辨體名肉物，辨百品味之物。王舉，則陳其鼎俎，以牲體實之。選百羞、醬物、珍物以俟饋。共后及世子之膳羞。辨腥臊羶香之不可食者。牛夜鳴則庮；羊泠毛而毳，羶；犬赤股而躁，臊；鳥皫色而沙鳴，貍；豕盲眡而交睫，腥；馬黑脊而般臂，螻。凡宗廟之祭祀，掌割亨之事。凡燕飲食亦如之。凡掌共羞、脩、刑、膴、胖、骨、鱐，以待共膳。凡王之好賜肉脩，則饔人共之。

〈外饔〉

外饔掌外祭祀之割亨，共其脯、脩、刑、膴，陳其鼎俎，實之牲體、魚、腊。凡賓客之飧饔、饗食之事亦如之。邦饗耆老、孤子，則掌其割亨之事。饗士庶子亦如之。師役，則掌共其獻、賜脯肉之事。凡小喪紀，陳其鼎俎而實之。

〈亨人〉

亨人掌共鼎鑊以給水火之齊。職外內饔之爨亨（煮），辨膳羞之物。祭祀，共大羹、鉶羹。賓客亦如之。

〈甸師〉

甸師掌帥其屬而耕耨王藉，以時入之，以共齍盛。祭祀，共蕭茅，共野果蓏之薦。喪事，代王受眚災。王之同姓有辠，則死刑焉。帥其徒以薪蒸役外內饔之事。

〈獸人〉

獸人掌罟田獸，辨其名物。冬獻狼，夏獻麋，春秋獻獸物。時田，則守罟。及弊田，令禽注于虞中。凡祭祀、喪紀、賓客，共其死獸生獸。凡獸入于腊人，皮毛筋角入于玉府。凡田獸者，掌其政令。

〈䱷人〉

䱷人掌以時䱷為梁。春獻王鮪。辨魚物，為鱻薧，以共王膳羞。凡祭祀、賓客、喪紀，共其魚之鱻薧。凡䱷者，掌其政令。凡䱷征，入于玉府。

〈鱉人〉

鱉人掌取互物，以時簎魚鱉龜蜃，凡貍物。春獻鱉蜃，秋獻龜魚。祭祀，共蠯、蠃、蚳，以授醢人。掌凡邦之簎事。

〈腊人〉

腊人掌乾肉，凡田獸之脯腊膴胖之事。凡祭祀，共豆脯，薦脯、膴、胖，凡腊物。賓客、喪紀，共其脯腊，凡乾肉之事。

〈醫師〉

醫師掌醫之政令，聚毒藥以共醫事。凡邦之有疾病者、〔有〕疕瘍者造焉，則使醫分而治之。歲終，則稽其醫事以制其食。十全為上，十失一次之，十失二次之，十失三次之，十失四為下。

〈食醫〉

食醫掌和王之六食、六飲、六膳、百羞、百醬、八珍之齊。凡食齊眡春時，羹齊眡夏時，醬齊眡秋時，飲齊眡冬時。凡和，春多酸，夏多苦，秋多辛，冬多鹹，調以滑甘。凡會膳食之宜，牛宜稌，羊宜黍，豕宜稷，犬宜粱，鴈宜麥，魚宜苽。凡君子之食恒放焉。

〈疾醫〉

疾醫掌養萬民之疾病。四時皆有癘疾：春時有痟首疾，夏時有痒疥疾，秋時有瘧寒疾，冬時有（漱）〔嗽〕上氣疾。以五味、五穀、五藥養其病，以五氣、五聲、五色眡其死生。兩之以九竅之變，參之以九藏之動。凡民之有疾病者，分而治之。死終，則各書其所以，而入于醫師。

〈瘍醫〉

瘍醫掌腫瘍、潰瘍、金瘍、折瘍之祝藥劀殺之齊。凡療瘍，以五毒攻之，以五氣養之，以五藥療之，以五味節之。凡藥，以酸養骨，以辛養筋，以鹹養脈，以苦養氣，以甘養肉，以滑養竅。凡有瘍者，受其藥焉。

〈獸醫〉

獸醫掌療獸病，療獸瘍。凡療獸病，灌而行之以節之，以動其氣，觀其所發而養之。凡療獸瘍，灌而劀之，以發其惡，然後藥之，養之，食之。凡獸之有病者、有瘍者，使療之，死則計其數，以進退之。

〈酒正〉

酒正掌酒之政令，以式法授酒材。凡為公酒者亦如之。辨五齊之名，一曰泛齊，二曰醴齊，三曰盎齊，四曰緹齊，五曰沈齊。辨三酒之物，一曰事酒，二曰昔酒，三曰清酒。辨四飲之物，一曰清，二曰醫，三曰漿，四曰酏。掌其厚薄之齊，以共王之四飲三酒之饌，及后、世子之飲與其酒。凡祭祀，以法共五齊三酒，以實八尊。大祭三貳，中祭再貳，小祭壹貳，皆有酌數。唯齊酒不貳，皆有器量。共賓客之禮酒，共后之致飲于賓客之禮醫酏糟，皆使其士奉之。凡王之燕飲酒，共其計，酒正奉之。凡饗士庶子，饗耆老孤子，皆共其酒，無酌數。掌酒之賜頒，皆有法以行之。凡有秩酒者，以書契授之。酒正之出，日入其成，月入其要，小宰聽之。歲終則會，唯王及后之飲酒不會。以酒式誅賞。

〈酒人〉

酒人掌為五齊三酒，祭祀則共奉之，以役世婦。共賓客之禮酒、飲酒而奉之。凡事，共酒而入于酒府。凡祭祀，共酒以往。賓客之陳酒亦如之。

〈漿人〉

漿人掌共王之六飲，水、漿、醴、涼、醫、酏，入于酒府。共賓客之稍禮。共夫人致飲于賓客之禮，清醴醫酏糟，而奉之。凡飲，共之。

〈凌人〉

凌人掌冰正，歲十有二月，令斬冰，三其凌。春始治鑑。凡外內饔之膳羞，鑑焉。凡酒漿之酒醴亦如之。祭祀，共冰鑑；賓客，共冰；大喪，共夷槃冰。夏頒冰，掌事。秋，刷。

〈籩人〉

籩人掌四籩之實。朝事之籩，其實麷、蕡、白、黑、形鹽、膴、鮑魚、鱐。饋食之籩，其實棗、㮚、桃、乾䕩、榛實。加籩之實，（蓤）〔蔆〕、芡、㮚、脯，（蓤）〔蔆〕、芡、㮚、脯。羞籩之實，糗餌、粉餈。凡祭祀，共其籩薦羞之實。喪事及賓客之事，共其薦籩羞籩。為王及后世子共其內羞。凡籩事，掌之。

〈醢人〉

醢人掌四豆之實，朝事之豆，其實韭菹、醓醢，昌本、麋臡，菁菹、鹿臡，茆菹、麇臡。饋食之豆，其實葵菹、蠃醢，脾析、蠯醢，蜃、蚳醢，豚拍、魚醢。加豆之實，芹菹、兔醢，深蒲、醓醢，箈菹、鴈醢，筍菹、魚醢。羞豆之實，酏食、糝食。凡祭祀，共薦羞之豆實，賓客、喪紀亦如之。為王及后、世子共其內羞。王舉，則共醢六十罋，以五齊、七醢、七菹、三臡實之。賓客之禮，共醢五十罋。凡事，共醢。

〈醯人〉

醯人掌共五齊七菹，凡醯物。以共祭祀之齊菹，凡醯醬之物。賓客亦如之。王舉，則共齊菹醯物六十罋，其后及世子之醬齊菹。賓客之禮，共醯五十罋。凡事，共醯。

〈鹽人〉

鹽人掌鹽之政令，以共百事之鹽。祭祀，共其苦鹽、散鹽。賓客，共其形鹽、散鹽。王之膳羞，共飴鹽，后及世子亦如之。凡齊事，䰞盬以待戒令。

〈幂人〉

幂人掌共巾幂。祭祀，以疏布巾幂八尊，以畫布巾幂六彝。凡王巾，皆黼。

〈宮人〉

宮人掌王之六寢之脩，為其井匽，除其不蠲，去其惡臭。共王之沐浴。凡寢中之事，埽除、執燭、共鑪炭，凡勞事。四方之舍事亦如之。

〈掌舍〉

掌舍掌王之會同之舍。設梐枑再重。設車宮、轅門，為壇壝宮，棘門。為帷宮，設旌門。無宮則共人門。凡舍事，則掌之。

〈幕人〉

幕人掌帷幕幄帟綬之事。凡朝覲、會同、軍旅、田役、祭祀，共其帷幕幄帟綬。大喪，共帷幕帟綬。三公及卿大夫之喪，共其帟。

〈掌次〉

掌次掌王次之法，以待張事。王大旅上帝，則張氈案，設皇邸。朝日、祀五帝，則張大次、小次，設重帟重案。合諸侯亦如之。師田，則張幕，設重帟重案。諸侯朝覲會同，則張大次、小次，師田，則張幕設案。孤卿有邦事，則張幕設案。凡喪，王則張帟三重，諸侯再重，孤卿大夫不重。凡祭祀，張其旅幕，張尸次。射則張耦次。掌凡邦之張事。

〈大府〉

大府掌九貢、九賦、九功之貳，以受其貨賄之入，頒其貨于受藏之府，頒其賄于受用之府。凡官府都鄙之吏及執事者，受財用焉。凡頒財，以式法授之。關市之賦以待王之膳服，邦中之賦以待賓客，四郊之賦以待稍秣，家削之賦以待匪頒，邦甸之賦以待工事，邦縣之賦以待幣帛，邦都之賦以待祭祀，山澤之賦以待喪紀，幣餘之賦以待賜予。凡邦國之貢以待弔用，凡萬民之貢以充府庫，凡式貢之餘財以共玩好之用。凡邦之賦用，取具焉。歲終，則以貨賄之入出會之。

〈玉府〉

玉府掌王之金玉、玩好、兵、器，凡良貨賄之藏。共王之服玉、佩玉、珠玉。王齊，則共食玉。大喪，共含玉、復衣裳、角枕、角柶。掌王之燕衣服、衽、席、床、笫，凡褻器。若合諸侯，則共珠槃、玉敦。凡（王之）獻金玉、兵、器、文織、良貨賄之物，受而藏之。凡王之好賜，共其貨賄。

〈內府〉

內府掌受九貢九賦九功之貨賄、良兵、良器，以待邦之大用。凡四方之幣獻之金玉、齒革、兵、器，凡良貨賄入焉。凡適四方使者，共其所受之物而奉之。凡王及冢宰之好賜予，則共之。

〈外府〉

外府掌邦布之入出，以共百物，而待邦之用，凡有法者。共王及后、世子之衣服之用。凡祭祀、賓客、喪紀、會同、軍旅，共其財用之幣齎、賜予之財用。凡邦之小用，皆受焉。歲終，則會，唯王及后之服不會。

〈司會〉

司會掌邦之六典、八法、八則之貳，以逆邦國都鄙官府之治。以九貢之法致邦國之財用，以九賦之法令田野之財用，以九功之法令民職之財用，以九式之法均節邦之財用。掌國之官府、郊野、縣都之百物財用，凡在書契版圖者之貳，以逆群吏之治，而聽其會計。以參互攷日成，以月要攷月成，以歲會攷歲成，以周知四國之治，以詔王及冢宰廢置。

〈司書〉

司書掌邦之六典、八法、八則、九職、九正、九事邦中之版，土地之圖，以周知入出百物，以敘其財，受其幣，使入于職幣。凡上之用財（用），必攷于司會。三歲，則大計群吏之治，以知民之財〔用〕器械之數，以知田野夫家六畜之數，以知山林川澤之數，以逆群吏之徵令。凡稅斂，掌事者受法焉。及事成，則入要貳焉。凡邦治，攷焉。

〈職內〉

職內掌邦之賦入，辨其財用之物而執其總，以貳官府都鄙之財入之數，以逆邦國之賦用。凡受財者，受其貳令而書之。及會，以逆職歲與官府財用之出，而敘其財以待邦之移用。

〈職歲〉

職歲掌邦之賦出，以貳官府都鄙之財出賜之數，以待會計而攷之。凡官府都鄙群吏之出財用，受式法于職歲。凡上之賜予，以敘與職幣授之。及會，以式法贊逆會。

〈職幣〉

職幣掌式法以斂官府都鄙與凡用邦財者之幣，振掌事者之餘財，皆辨其物而奠其錄，以書楬之，以詔上之小用賜予。歲終，則會其出。凡邦之會事，以式法贊之。

〈司裘〉

司裘掌為大裘，以共王祀天之服。中秋獻良裘，王乃行羽物。季秋，獻功裘，以待頒賜。王大射，則共虎侯、熊侯、豹侯，設其鵠。諸侯則共熊侯、豹侯，卿大夫則共麋侯，皆設其鵠。大喪，廞裘，飾皮車。凡邦之皮事，掌之。歲終則會，唯王之裘與其皮事不會。

〈掌皮〉

掌皮掌秋斂皮，冬斂革，春獻之。遂以式法頒皮革于百工。共其毳毛為氈，以待邦事。歲終，則會其財齎。

〈內宰〉

內宰掌書版圖之法，以治王內之政令，均其稍食，分其人民以居之。以陰禮教六宮，以陰禮教九嬪，以婦職之法教九御，使各有屬以作（二）〔三〕事，正其服，禁其奇衺，展其功緒。大祭祀，后祼獻，則贊，瑤爵亦如之。正后之服位而詔其禮樂之儀。贊九嬪之禮事。凡賓客之祼獻、瑤爵，皆贊。致后之賓客之禮。凡喪事，佐后使治外內命婦，正其服位。凡建國，佐后立市，設其次，置其敘，正其肆，陳其貨賄，出其度、量、淳、制，祭之以陰禮。中春，詔后帥外內命婦始蠶于北郊，以為祭服。歲終，則會內人之稍食，稽其功事。佐后而受獻功者，比其小大與其麤良而賞罰之。會內宮之財用。正歲，均其稍食，施其功事，憲禁令于王之北宮而糾其守。上春，詔王后帥六宮之人而生穜稑之種，而獻之于王。

〈內小臣〉

內小臣掌王后之命，正其服位。后出入，則前驅。若有祭祀、賓客、喪紀，則擯，詔后之禮事，相九嬪之禮事，正內人之禮事，徹后之俎。后有好事于四方，則使往；有好令於卿大夫，則亦如之。掌王之陰事陰令。

〈𨵽人〉

𨵽人掌守王宮之中門之禁，喪服、凶器不入宮，潛服、賊器不入宮，奇服怪民不入宮。凡內人、公器、賓客，無帥則幾其出入。以時啟閉。凡外內命夫命婦出入，則為之闢。掌埽門庭。大祭祀、喪紀之事，設門燎，蹕宮門、廟門，凡賓客亦如之。

〈寺人〉

寺人掌王之內人及女宮之戒令，相道其出入之事而糾之。若有喪紀、賓客、祭祀之事，則帥女宮而致於有司，佐世婦治禮事。掌內人之禁令，凡內人弔臨于外，則帥而往，立于其前而詔相之。

〈內豎〉

內豎掌內外之通令，凡小事。若有祭祀、賓客、喪紀之事，則為內人蹕。王后之喪遷于宮中，則前蹕。及葬，執褻器以從遣車。

〈九嬪〉

九嬪掌婦學之法，以教九御婦德、婦言、婦容、婦功，各帥其屬而以時御敘于王所。凡祭祀，贊玉齍，贊后薦徹豆籩。若有賓客，則從后。大喪，帥敘哭者亦如之。

〈世婦〉

世婦掌祭祀、賓客、喪紀之事，帥女宮而濯摡，為齍盛。及祭之日，涖陳女宮之具，凡內羞之物。掌弔臨于卿大夫之喪。

〈女御〉

女御掌御敘于王之燕寢。以歲時獻功事。凡祭祀，贊世婦。大喪，掌沐浴。后之喪，持翣。從世婦而弔于卿大夫之喪。

〈女祝〉

女祝掌王后之內祭祀，凡內禱祠之事。掌以時招、梗、禬、禳之事，以除疾殃。

〈女史〉

女史掌王后之禮職，掌內治之貳，以詔后治內政。逆內宮，書內令。凡后之事，以禮從。

〈典婦功〉

典婦功掌婦式之法，以授嬪婦及內人女功之事齎。凡授嬪婦功，及秋獻功，辨其苦良、比其小大而賈之，物書而楬之。以共王及后之用，頒之于內府。

〈典絲〉

典絲掌絲入而辨其物，以其賈楬之。掌其藏與其出，以待興功之時。頒絲于外內工，皆以物授之。凡上之賜予，亦如之。及獻功，則受良功而藏之，辨其物而書其數，以待有司之政令，上之賜予。凡祭祀，共黼畫組就之物。喪紀，共其絲纊組文之物。凡飾邦器者，受文織絲組焉。歲終，則各以其物會之。

〈典枲〉

典枲掌布緦縷紵之麻草之物，以待時頒功而授齎。及獻功，受苦功，以其賈楬而藏之，以待時頒。頒衣服，授之，賜予亦如之。歲終，則各以其物會之。

〈內司服〉

內司服掌王后之六服，褘衣，揄狄，闕狄，鞠衣，展衣，緣衣，素沙。辨外內命婦之服，鞠衣，展衣，緣衣，素沙。凡祭祀、賓客，共后之衣服；及九嬪世婦凡命婦，共其衣服。共喪衰亦如之。后之喪，共其衣服，凡內具之物。

〈縫人〉

縫人掌王宮之縫線之事，以役女御，以縫王及后之衣服。喪，縫棺飾焉，衣翣柳之材。掌凡內之縫事。

〈染人〉

染人掌染絲帛。凡染，春暴練，夏纁玄，秋染夏，冬獻功。掌凡染事。

〈追師〉

追師掌王后之首服，為副、編、次，追衡、笄，為九嬪及外內命婦之首服，以待祭祀、賓客。喪紀，共笄絰，亦如之。

〈屨人〉

屨人掌王及后之服屨。為赤舄、黑舄，赤繶、黃繶；青句，素屨；葛屨。辨外內命夫命婦之命屨、功屨、散屨。凡四時之祭祀，以宜服之。

〈夏采〉

夏采掌大喪以冕服復于大祖，以乘車建綏復于四郊。



﻿〈地官司徒〉



〈敘官〉

惟王建國，辨方正位，體國經野，設官分職，以為民極。乃立地官司徒，使帥其屬而掌邦教，以佐王安擾邦國。
教官之屬：
大司徒，卿一人；小司徒，中大夫二人；鄉師，下大夫四人，上士八人，中士十有六人，旅下士三十有二人，府六人，史十有二人，胥十有二人，徒百有二十人。
鄉老，二鄉則公一人；鄉大夫，每鄉卿一人；州長，每州中大夫一人；黨正，每黨下大夫一人；族師，每族上士一人；閭胥，每閭中士一人；比長，五家下士一人。
封人，中士四人，下士八人，府二人，史四人，胥六人，徒六十人。
鼓人，中士六人，府二人，史二人，徒二十人。
舞師，下士二人，胥四人，舞徒四十人。
牧人，下士六人，府一人，史二人，徒六十人。
牛人，中士二人，下士四人，府二人，史四人，胥二十人，徒二百人。
充人，下士二人，史二人，胥四人，徒四十人。
載師，上士二人，中士四人，府二人，史四人，胥六人，徒六十人。
閭師，中士二人，史二人，徒二十人。
縣師，上士二人，中士四人，府二人，史四人，胥八人，徒八十人。
遺人，中士二人，下士四人，府二人，史四人，胥四人，徒四十人。
均人，中士二人，下士四人，府二人，史四人，胥四人，徒四十人。
師氏，中大夫一人，上士二人，府二人，史二人，胥十有二人，徒百有二十人。
保氏，下大夫一人，中士二人，府二人，史二人，胥六人，徒六十人。
司諫，中士二人，史二人，徒二十人。
司救，中士二人，史二人，徒二十人。
調人，下士二人，史二人，徒十人。
媒氏，下士二人，史二人，徒十人。
司市，下大夫二人，上士四人，中士八人，下士十有六人，府四人，史八人，胥十有二人，徒百有二十人。
質人，中士二人，下士四人，府二人，史四人，胥二人，徒二十人。
廛人，中士二人，下士四人，府二人，史四人，胥二人，徒二十人。
胥師，二十肆則一人，皆二史。賈師，二十肆則一人，皆二史。司虣，十肆則一人。司稽，五肆則一人。胥，二肆則一人。肆長，每肆則一人。
泉府，上士四人，中士八人，下士十有六人，府四人，史八人，賈八人，徒八十人。
司門，下大夫二人，上士四人，中士八人，（下士十有六人），府二人，史四人，胥四人，徒四十人。每門下士二人，府一人，史二人，徒四人。
司關，上士二人，中士四人，府二人，史四人，胥八人，徒八十人。每關下士二人，府一人，史二人，徒四人。
掌節，上士二人，中士四人，府二人，史四人，胥二人，徒二十人。
遂人，中大夫二人，遂師，下大夫四人，上士八人，中士十有六人，旅下士三十有二人，府四人，史十有二人，胥十有二人，徒百有二十人。
遂大夫，每遂中大夫一人。縣正，每縣下大夫一人。鄙師，每鄙上士一人。酇長，每酇中士一人。里宰，每里下士一人。鄰長，五家則一人。
旅師，中士四人，下士八人，府二人，史四人，胥八人，徒八十人。
稍人，下士四人，史二人，徒十有二人。
委人，中士二人，下士四人，府二人，史四人，徒四十人。
土均，上士二人，中士四人，下士八人，府二人，史四人，胥四人，徒四十人。
草人，下士四人，史二人，徒十有二人。
稻人，上士二人，中士四人，下士八人，府二人，史四人，胥十人，徒百人。
土訓，中士二人，下士四人，史二人，徒八人。
誦訓，中士二人，下士四人，史二人，徒八人。
山虞：每大山中士四人，下士八人，府二人，史四人，胥八人，徒八十人；中山下士六人，史二人，胥六人，徒六十人；小山下士二人，史一人，徒二十人。
林衡：每大林麓下士十有二人，史四人，胥十有二人，徒百有二十人；中林麓如中山之虞；小林麓如小山之虞。
川衡：每大川下士十有二人，史四人，胥十有二人，徒百有二十人；中川下士六人，史二人，胥六人，徒六十人；小川下士二人，史一人，徒二十人。
澤虞：每大澤大藪中士四人，下士八人，府二人，史四人，胥八人，徒八十人；中澤中藪如中川之衡；小澤小藪如小川之衡。
迹人，中士四人，下士八人，史二人，徒四十人。
卝人，中士二人，下士四人，府二人，史二人，胥四人，徒四十人。
角人，下士二人，府一人，徒八人。
羽人，下士二人，府一人，徒八人。
掌葛，下士二人，府一人，史一人，胥二人，徒二十人。
掌染草，下士二人，府一人，史二人，徒八人。
掌炭，下士二人，史二人，徒二十人。
掌荼，下士二人，府一人，史一人，徒二十人。
掌蜃，下士二人，府一人，史一人，徒八人。
囿人，中士四人，下士八人，府二人，胥八人，徒八十人。
場人，每場下士二人，府一人，史一人，徒二十人。
廩人，下大夫二人，上士四人，中士八人，下士十有六人，府八人，史十有六人，胥三十人，徒三百人。
舍人，上士二人，中士四人，府二人，史四人，胥四人，徒四十人。
倉人，中士四人，下士八人，府二人，史四人，胥四人，徒四十人。
司祿，中士四人，下士八人，府二人，史四人，徒四十人。
司稼，下士八人，史四人，徒四十人。
舂人，奄二人，女舂（抌）〔抭〕二人，奚五人。
饎人，奄二人，女饎八人，奚四十人。
（槀）〔稾〕人，奄八人，女（槀）〔稾〕，每奄二人，奚五人。

〈大司徒〉

大司徒之職，掌建邦之土地之圖與其人民之數，以佐王安擾邦國。以天下土地之圖，周知九州之地域、廣輪之數，辨其山林川澤丘陵墳衍原隰之名物。而辨其邦國都鄙之數，制其畿疆而溝封之，設其社稷之壝而樹之田主，各以其野之所宜木，遂以名其社與其野。以土會之法辨五地之物生。一曰山林，其動物宜毛物，其植物宜（早）〔皁〕物，其民毛而方。二曰川澤，其動物宜鱗物，其植物宜膏物，其民黑而津。三曰丘陵，其動物宜羽物，其植物宜覈物，其民專而長。四曰墳衍，其動物宜介物，其植物宜莢物，其民（晳）〔皙〕而瘠。五曰原隰，其動物宜臝物，其植物宜叢物，其民豐肉而庳。因此五物者民之常，而施十有二教焉。一曰以祀禮教敬，則民不苟；二曰以陽禮教讓，則民不爭；三曰以陰禮教親，則民不怨；四曰以樂（禮）教和，則民不乖；五曰以儀辨等，則民不越；六曰以俗教安，則民不偷；七曰以刑教中，則民不虣；八曰以誓教恤，則民不怠；九曰以度教節，則民知足；十曰以世事教能，則民不失職；十有一曰以賢制爵，則民慎德；十有二曰以庸制祿，則民興功。以土宜之法辨十有二土之名物，以相民宅，而知其利害，以阜人民，以蕃鳥獸，以毓草木，以任土事。辨十有二壤之物，而知其種，以教稼穡樹蓺。以土均之法辨五物九等，制天下之地征，以作民職，以令地貢，以斂財賦，以均齊天下之政。以土圭之法測土深，正日景以求地中。日南則景短，多暑；日北則景長，多寒；日東則景夕，多風；日西則景朝，多陰。日至之景尺有五寸，謂之地中，天地之所合也，四時之所交也，風雨之所會也，陰陽之所和也，然則百物阜安，乃建王國焉，制其畿方千里而封樹之。凡建邦國，以土圭土其地而制其域。諸公之地，封疆方五百里，其食者半；諸侯之地，封疆方四百里，其食者參之一；諸伯之地，封疆方三百里，其食者參之一；諸子之地，封疆方二百里，其食者四之一；諸男之地，封疆方百里，其食者四之一。凡造都鄙，制其地域而封溝之。以其室數制之。不易之地家百畮，一易之地家二百畮，再易之地家三百畮。乃分地職，奠地守，制地貢，而頒職事焉，以為地法，而待政令。以荒政十有二聚萬民：一曰散利，二曰薄征，三曰緩刑，四曰弛力，五曰舍禁，六曰去幾，七曰眚禮，八曰殺哀，九曰蕃樂，十曰多昏，十有一曰索鬼神，十有二曰除盜賊。以保息六養萬民：一曰慈幼，二曰養老，三曰振窮，四曰恤貧，五曰寬疾，六曰安富。以本俗六安萬民：一曰媺宮室，二曰族墳墓，三曰䏈兄弟，四曰䏈師儒，五曰䏈朋友，六曰同衣服。正月之吉，始和布教于邦國都鄙，乃縣教象之法于象魏，使萬民觀教象，挾日而斂之，乃施教法于邦國都鄙，使之各以教其所治民。令五家為比，使之相保；五比為閭，使之相受；四閭為族，使之相葬；五族為黨，使之相救；五黨為州，使之相賙；五州為鄉，使之相賓。頒職事十有二于邦國都鄙，使以登萬民。一曰稼穡，二曰樹蓺，三曰作材，四曰阜蕃，五曰飭材，六曰通財，七曰化材，八曰斂材，九曰生材，十曰學藝，十有一曰世事，十有二曰服事。以鄉三物教萬民而賓興之。一曰六德，知、仁、聖、義、忠、和；二曰六行，孝、友、睦、婣、任、恤；三曰六藝，禮、樂、射、御、書、數。以鄉八刑糾萬民：一曰不孝之刑，二曰不睦之刑，三曰不婣之刑，四曰不弟之刑，五曰不任之刑，六曰不恤之刑，七曰造言之刑，八曰亂民之刑。以五禮防萬民之偽而教之中，以六樂防萬民之情而教之和。凡萬民之不服教而有獄訟者與有地治者，聽而斷之，其附于刑者，歸于士。祀五帝，奉牛牲，羞其肆，享先王亦如之。大賓客，令野脩道委積。大喪，帥六鄉之眾庶，屬其六引，而治其政令。大軍旅，大田役，以旗致萬民，而治其徒庶之政令。若國有大故，則致萬民於王門，令無節者不行於天下。大荒、大札，則令邦國移民、通財、舍禁、弛力、薄征、緩刑。歲終，則令教官正治而致事。正歲，令于教官曰：「各共爾職，脩乃事，以聽王命。其有不正，則國有常刑。」

〈小司徒〉

小司徒之職，掌建邦之教法，以稽國中及四郊都鄙之夫家（九比）〔人民〕之數，以辨其貴賤、老幼、（廢）〔癈〕疾，凡征役之施舍，與其祭祀、飲食、喪紀之禁令。乃頒比法于六鄉之大夫，使各登其鄉之眾寡、六畜、車輦，辨其物，以歲時入其數，以施政教，行徵令。及三年，則大比，大比則受邦國之比要。乃會萬民之卒伍而用之。五人為伍，五伍為兩，四兩為卒，五卒為旅，五旅為師，五師為軍。以起軍旅，以作田役，以比追胥，以令貢賦。乃均土地以稽其人民而周知其數。上地家七人，可任也者家三人；中地家六人，可任也者二家五人；下地家五人，可任也者家二人。凡起徒役，毋過家一人，以其餘為羨，唯田與追胥，竭作。凡用眾庶，則掌其政教與其戒禁，聽其辭訟，施其賞罰，誅其犯命者。凡國之大事，致民；大故，致餘子。乃經土地而井牧其田野，九夫為井，四井為邑，四邑為丘，四丘為甸，四甸為縣，四縣為都，以任地事而令貢賦，凡稅斂之事。乃分地域而辨其守，施其職而平其政。凡小祭祀，奉牛牲，羞其肆。小賓客，令野脩道委積。大軍旅，帥其眾庶；小軍旅，巡役，治其政令。大喪，帥邦役，治其政教。凡建邦國，立其社稷，正其畿疆之封。凡民訟，以地比正之；地訟，以圖正之。歲終，則攷其屬官之治成而誅賞，令群吏正要會而致事。正歲，則帥其屬而觀教法之象，徇以木鐸曰：「不用法者，國有常刑。」令群吏憲禁令，脩法糾職以待邦治。及大比六鄉四郊之吏，平教治，正政事，攷夫屋及其眾寡、六畜、兵、器，以待政令。

〈鄉師〉

鄉師之職，各掌其所治鄉之教，而聽其治。以國比之法，以時稽其夫家眾寡，辨其老幼、貴賤、癈疾、馬牛之物，辨其可任者與其施舍者，掌其戒令糾禁，聽其獄訟。大役，則帥民徒而至，治其政令；既役，則受州里之役要，以攷司空之辟，以逆其役事。凡邦事，令作秩敘。大祭祀，羞牛牲，共茅蒩。大軍旅會同，正治其徒役與其輂輦，戮其犯命者。大喪用役，則帥其民而至，遂治之。及葬，執纛以與匠師御匶而治役。及窆，執斧以涖匠師。凡四時之田，前期，出田法于州里，簡其鼓鐸、旗物、兵器，脩其卒伍；及期，以司徒之大旗致眾庶，而陳之以旗物，辨鄉邑而治其政令刑禁，巡其前後之屯而戮其犯命者，斷其爭禽之訟。凡四時之徵令有常者，以木鐸徇於市朝。以歲時巡國及野，而賙萬民之囏阨，以王命施惠。歲終，則攷（六）〔亓〕鄉之治，以詔廢置。正歲，稽其鄉器，比共吉凶二服，閭共祭器，族共喪器，黨共射器，州共賓器，鄉共吉凶禮樂之器。若國大比，則攷教、察辭、稽器、展事，以詔誅賞。

〈鄉大夫〉

鄉大夫之職，各掌其鄉之政教禁令。正月之吉，受教法于司徒，退而頒之于其鄉吏，使各以教其所治，以攷其德行，察其道藝。以歲時登其夫家之眾寡，辨其可任者。國中自七尺以及六十，野自六尺以及六十有五，皆征之。其舍者，國中貴者、賢者、能者、服公事者、老者、疾者皆舍。以歲時入其書。三年則大比，攷其德行道藝，而興賢者能者。
鄉老及鄉大夫帥其吏與其眾寡，以禮禮賓之。厥明，鄉老及鄉大夫、群吏獻賢能之書于王，王再拜受之，登于天府，內史貳之。退而以鄉射之禮五物詢眾庶：一曰和，二曰容，三曰主皮，四曰和容，五曰興舞。此謂使民興賢，出使長之；使民興能，入使治之。歲終，則令（六）〔亓〕鄉之吏皆會政致事。正歲，令群吏攷法于司徒，以退，各憲之於其所治（之）。國大詢于眾庶，則各帥其鄉之眾寡而致於朝。國有大故，則令民各守其閭，以待政令。以旌節輔令，則達之。

〈州長〉

州長各掌其州之教治政令之法。正月之吉，各屬其州之民而讀法，以攷其德行道藝而勸之，以糾其過惡而戒之。若以歲時祭祀州社，則屬其民而讀法，亦如之。春秋，以禮會民而射于州序。凡州之大祭祀、大喪，皆涖其事。若國作民而師田行役之事，則帥而致之，掌其戒令與其賞罰。歲終，則會其州之政令；正歲，則讀教法如初。三年大比，則大攷州里，以贊鄉大夫廢興。

〈黨正〉

黨正各掌其黨之政令教治。及四時之孟月吉日，則屬民而讀邦法，以糾戒之。春秋祭禜，亦如之。國索鬼神而祭祀，則以禮屬民而飲酒于序，以正齒位。壹命齒于鄉里，再命齒于父族，三命而不齒。凡其黨之祭祀、喪紀、昏冠、飲酒，教其禮事，掌其戒禁。凡作民而師田、行役，則以其法治其政事。歲終，則會其黨政，帥其吏而致事。正歲，屬民讀法而書其德行道藝。以歲時涖校比，及大比，亦如之。

〈族師〉

族師各掌其族之戒令政事。月吉，則屬民而讀邦法，書其孝弟睦婣有學者。春秋祭酺，亦如之。以邦比之法，帥四閭之吏，以時屬民而校，登其族之夫家眾寡，辨其貴賤、老幼、癈疾可任者，及其六畜車輦。五家為比，十家為聯；五人為伍，十人為聯；四閭為族，八閭為聯：使之相保相受，刑罰慶賞相及相共，以受邦職，以役國事，以相葬埋。若作民而師田行役，則合其卒伍，簡其兵器，以鼓鐸旗物帥而至，掌其治令、戒禁、刑罰。歲終，則會政致事。

〈閭胥〉

閭胥各掌其閭之徵令。以歲時各數其閭之眾寡，辨其施舍。凡春秋之祭祀、役政、喪紀之（數）〔事〕，聚眾庶；既比，則讀法，書其敬敏任恤者。凡事，掌其比觥撻罰之事。

〈比長〉

比長各掌其比之治。五家相受相和親，有辠奇衺則相及。徙于國中及郊，則從而授之。若徙于他，則為之旌節而行之。若無授無節，則唯圜土內之。

〈封人〉

封人掌詔王之社壝，為畿封而樹之。凡封國，設其社稷之壝，封其四疆。造都邑之封域者亦如之。令社稷之職。凡祭祀，飾其牛牲，設其楅衡，置其絼，共其水（槀）〔稾〕，歌舞牲及毛炮之豚。凡喪紀、賓客、軍旅、大盟，則飾其牛牲。

〈鼓人〉

鼓人掌教六鼓四金之音聲，以節聲樂，以和軍旅，以正田役。教為鼓而辨其聲用，以雷鼓鼓神祀，以靈鼓鼓社祭，以路鼓鼓鬼享，以鼖鼓鼓軍事，以鼛鼓鼓役事，以晉鼓鼓金奏，以金錞和鼓，以金鐲節鼓，以金鐃止鼓，以金鐸通鼓。凡祭祀百物之神，鼓兵舞帗舞者。凡軍旅，夜鼓鼜，軍動，則鼓其眾，田役亦如之。救日月，則詔王鼓，大喪，則詔大僕鼓。

〈舞師〉

舞師掌教兵舞，帥而舞山川之祭祀；教帗舞，帥而舞社稷之祭祀；教羽舞，帥而舞四方之祭祀；教皇舞，帥而舞旱暵之事。凡野舞，則皆教之。凡小祭祀，則不興舞。

〈牧人〉

牧人掌牧六牲而阜蕃其物，以共祭祀之牲牷。凡陽祀，用騂牲毛之；陰祀，用黝牲毛之，望祀，各以其方之色牲毛之。凡時祀之牲，必用牷物。凡外祭毀事，用尨可也。凡祭祀，共其犧牲，以授充人繫之。凡牲不繫者，共奉之。

〈牛人〉

牛人掌養國之公牛以待國之政令。凡祭祀，共其享牛、求牛，以授職人而芻之。凡賓客之事，共其牢禮積膳之牛；饗食、賓射，共其膳羞之牛；軍事，共其槁牛；喪事，共其奠牛。凡會同、軍旅、行役，共其兵（軍）〔車〕之牛，與其牽徬，以載公任器。凡祭祀，共其牛牲之互與其盆簝，以待事。

〈充人〉

充人掌繫祭祀之牲牷。祀五帝，則繫于牢，芻之三月。享先王，亦如之。凡散祭祀之牲，繫于國門，使養之。展牲，則告牷；碩牲，則贊。

〈載師〉

載師掌任土之法，以物地事，授地職，而待其政令。以廛里任國中之地，以場圃任園地，以宅田、士田、賈田任近郊之地，以官田、牛田、賞田、牧田任遠郊之地，以公邑之田任甸地，以家邑之田任稍地，以小都之田任縣地，以大都之田任畺地。凡任地，國宅無征，園廛二十而一，近郊十一，遠郊二十而三，甸稍縣都皆無過十二，唯其漆林之征二十而五。凡宅不毛者，有里布；凡田不耕者，出屋粟；凡民無職事者，出夫家之征。以時徵其賦。

〈閭師〉

閭師掌國中及四郊之人民、六畜之數，以任其力，以待其政令，以時徵其賦。凡任民：任農以耕事，貢九穀；任圃以樹事，貢草木；任工以飭材事，貢器物；任商以市事，貢貨賄；任牧以畜事，貢鳥獸；任嬪以女事，貢布帛；任衡以山事，貢其物；任虞以澤事，貢其物。凡無職者出夫布。凡庶民，不畜者祭無牲，不耕者祭無盛，不樹者無椁，不蠶者不帛，不績者不衰。

〈縣師〉

縣師掌邦國都鄙稍甸郊里之地域，而辨其夫家、人民、田萊之數，及其六畜車輦之稽。三年大比，則以攷群吏而以詔廢置。若將有軍旅、會同、田役之戒，則受法于司馬，以作其眾庶及馬牛車輦，會其車人之卒伍，使皆備旗鼓兵器，以帥而至。凡造都邑，量其地，辨其物，而制其域。以歲時徵野之賦貢。

〈遺人〉

遺人掌邦之委積，以待施惠。鄉里之委積，以恤民之囏阨；門關之委積，以養老孤；郊里之委積，以待賓客；野鄙之委積，以待羇旅；縣都之委積，以待凶荒。凡賓客、會同、師役，掌其道路之委積。凡國野之道，十里有廬，廬有飲食；三十里有宿，宿有路室，路室有委；五十里有市，市有候館，候館有積。凡委積之事，巡而比之，以時頒之。

〈均人〉

均人掌均地政，均地守，均地職，均人民、牛馬、車輦之力政。凡均力政，以歲上下。豐年則公旬用三日焉，中年則公旬用二日焉，無年則公旬用一日焉。凶札則無力政，無財賦，不收地守、地職，不均地政。三年大比，則大均。

〈師氏〉

師氏掌以媺詔王。以三德教國子：一曰至德，以為道本；二曰敏德，以為行本；三曰孝德，以知逆惡。教三行：一曰孝行，以親父母；二曰友行，以尊賢良；三曰順行，以事師長。居虎門之左，司王朝。掌國中失之事，以教國子弟。凡國之貴遊子弟，學焉。凡祭祀、賓客、會同、喪紀、軍旅，王（舉）〔與〕則從。聽治亦如之。使其屬帥四夷之隸，各以其兵服守王之門外，且蹕。朝在野外，則守內列。

〈保氏〉

保氏掌諫王惡。而養國子以道：乃教之六藝，一曰五禮，二曰六樂，三曰五射，四曰五馭，五曰六書，六曰九數；乃教之六儀，一曰祭祀之容，二曰賓客之容，三曰朝廷之容，四曰喪紀之容，五曰軍旅之容，六曰車馬之容。凡祭祀、賓客、會同、喪紀、軍旅，王（舉）〔與〕則從。聽治亦如之。使其屬守王闈。

〈司諫〉

司諫掌糾萬民之德而勸之朋友，正其行而強之道藝，巡問而觀察之，以時書其德行道藝，（辦）〔辨〕其能而可任於國事者。以攷鄉里之治，以詔廢置，以行赦宥。

〈司救〉

司救掌萬民之衺惡過失而誅讓之，以禮防禁而救之。凡民之有衺惡者，三讓〔而罰〕，三罰而士加明刑，恥諸嘉石，役諸司空。其有過失者，三讓而罰，三罰而歸於圜土。凡歲時有天患民病，則以節巡國中及郊野，而以王命施惠。

〈調人〉

調人掌司萬民之難而諧和之。凡過而殺傷人者，以民成之。鳥獸亦如之。凡和難，父之讎辟諸海外，兄弟之讎辟諸千里之外，從父兄弟之讎不同國；君之讎眡父，師長之讎眡兄弟，主友之讎眡從父兄弟。弗辟，則與之瑞節而以執之。凡殺人有反殺者，使邦國交讎之。凡殺人而義者，不同國，令勿讎，讎之則死。凡有鬭怒者，成之；不可成者，則書之，先動者誅之。

〈媒氏〉

媒氏掌萬民之判。凡男女，自成名以上，皆書年月日名焉。令男三十而娶，女二十而嫁。凡娶判妻入子者，皆書之。中春之月，令會男女，於是時也，奔者不禁。若無故而不用令者，罰之。司男女之無夫家者而會之。凡嫁子娶妻，入幣純帛，無過五兩。禁遷葬者與嫁殤者。凡男女之陰訟，聽之于勝國之社；其附于刑者，歸之于士。

〈司市〉

司市掌市之治、教、政、刑、量度、禁令。以次敘分地而經市，以陳肆（辦）〔辨〕物而平市，以政令禁物靡而均市，以商賈阜貨而行布，以量度成賈而徵儥，以質劑結信而止訟，以賈民禁偽而除詐，以刑罰禁虣而去盜，以泉府同貨而斂賖。大市，日昃而市，百族為主；朝市，朝時而市，商賈為主；夕市，夕時而市，販夫販婦為主。凡市入，則胥執鞭度守門。市之群吏平肆展成奠賈，上旌于思次以令市，市師涖焉，而聽大治大訟；胥師、賈師涖于介次，而聽小治小訟。凡萬民之期于市者，辟布者、量度者、刑戮者，各於其地之敘。凡得貨賄六畜者亦如之，三日而舉之。凡治市之貨賄、六畜、珍異，亡者使有，利者使阜，害者使亡，靡者使微。凡通貨賄，以璽節出入之。國凶荒札喪，則市無征，而作布。凡市偽飾之禁，在民者十有二，在商者十有二，在賈者十有二，在工者十有二。市刑，小刑憲罰，中刑徇罰，大刑扑罰，其附于刑者，歸于士。國君過市則刑人赦，夫人過市罰一幕，世子過市罰一帟，命夫過市罰一蓋，命婦過市罰一帷。凡會同師役，市司帥賈師而從，治其市政，掌其賣儥之事。

〈質人〉

質人掌成市之貨賄、人民、牛馬、兵器、珍異。凡賣儥者質劑焉，大市以質，小市以劑。掌稽市之書契，同其度量，壹其淳制，巡而攷之，犯禁者舉而罰之。凡治質劑者，國中一旬，郊二旬，野三旬，都三月，邦國朞。期內聽，期外不聽。

〈廛人〉

廛人掌斂市〔之〕絘布、總布、質布、罰布、廛布，而入于泉府。凡屠者，斂其皮角筋骨，入于玉府。凡珍異之有滯者，斂而入于膳府。

〈胥師〉

胥師各掌其次之政令，而平其貨賄，憲刑禁焉。察其詐偽、飾行、儥慝者，而誅罰之。聽其小治小訟而斷之。

〈賈師〉

賈師各掌其次之貨賄之治，辨其物而均平之，展其成而奠其賈，然後令市。凡天患，禁貴儥者，使有恒賈，四時之珍異亦如之。凡國之賣儥，各帥其屬而嗣掌其月。凡師役會同，亦如之。

〈司虣〉

司虣掌憲市之禁令，禁其鬭囂者與其虣亂者，出入相陵犯者，以屬遊飲食于市者。若不可禁，則搏而戮之。

〈司稽〉

司稽掌巡市而察其犯禁者、與其不物者而搏之。掌執市之盜賊，以徇，且刑之。

〈胥〉

胥各掌其所治之政，執鞭度而巡其前，掌其坐作出入之禁令，襲其不正者。凡有罪者，撻戮而罰之。

〈肆長〉

肆長各掌其肆之政令，陳其貨賄，名相近者相遠也，實相近者相爾也，而平正之。斂其總布，掌其戒禁。

〈泉府〉

泉府掌以市之征布斂市之不售貨之滯於民用者，以其賈買之，物楬而書之，以待不時而買者。買者各從其抵，都鄙從其主，國人郊人從其有司，然後予之。凡賖者，祭祀無過旬日，喪紀無過三月。凡民之貸者，與其有司辨而授之，以國服為之息。凡國〔事〕之財用取具焉，歲終，則會其出入而納其餘。

〈司門〉

司門掌授管鍵，以啟閉國門。幾出入不物者，正其貨賄，凡財物犯禁者舉之，以其財養死政之老與其孤。祭祀之牛牲繫焉，監門養之。凡歲時之門，受其餘。凡四方之賓客造焉，則以告。

〈司關〉

司關掌國貨之節，以聯門市。司貨賄之出入者，掌其治禁與其征廛。凡貨不出於關者，舉其貨，罰其人。凡所達貨賄者，則以節傳出之。國凶札，則無關門之征，猶幾。凡四方之賓客敂關，則為之告。有外內之送令，則以節傳出內之。

〈掌節〉

掌節掌守邦節而辨其用，以輔王命。守邦國者用玉節，守都鄙者用角節。凡邦國之使節，山國用虎節，土國用人節，澤國用龍節，皆金也，以英蕩輔之。門關用符節，貨賄用璽節，道路用旌節，皆有期以反節。凡通達於天下者，必有節，以傳輔之。無節者，有幾則不達。

〈遂人〉

遂人掌邦之野。以土地之圖經田野，造縣鄙形體之法。五家為鄰，五鄰為里，四里為酇，五酇為鄙，五鄙為縣，五縣為遂，皆有地域，溝樹之，使各掌其政令刑禁，以歲時稽其人民，而授之田野，簡其兵器，教之稼穡。凡治野，以下劑致甿，以田里安甿，以樂昏擾甿，以土宜教甿稼穡，以興耡利甿，以時器勸甿，以彊予任甿，以土均平政。辨其野之土，上地、中地、下地，以頒田里。上地，夫一廛，田百畮，萊五十畮，餘夫亦如之；中地，夫一廛，田百畮，萊百畮，餘夫亦如之；下地，夫一廛，田百畮，萊二百畮，餘夫亦如之。凡治野〔田〕，夫間有遂，遂上有徑；十夫有溝，溝上有畛；百夫有洫，洫上有涂；千夫有澮，澮上有道；萬（大）〔夫〕有川，川上有路，以達于畿。以歲時登其夫家之眾寡及其六畜車輦，辨其老幼癈疾與其施舍者，以頒職作事，以令貢賦，以令師田，以起政役。若起野役，則令各帥其所治之民而至，以遂之大旗致之，其不用命者誅之。凡國祭祀，共野牲，令野職。凡賓客，令脩野道而委積。大喪，帥六遂之役而致之，掌其政令。及葬，帥而屬六綍。及窆，陳役。凡事，致野役，而師田作野民，帥而至，掌其政治禁令。

〈遂師〉

遂師各掌其遂之政令戒禁。以時登其夫家之眾寡、六畜、車輦，辨其施舍與其可任者。經牧其田野，辨其可食者，周知其數而任之，以徵財征。作役事則聽其治訟。巡其稼穡，而移用其民，以救其時事。凡國祭祀，審其誓戒，共其野牲。入野職、野賦于玉府。賓客，則巡其道脩，庀其委積。大喪，使帥其屬以幄帟先，道野役；及窆，抱（磨）〔磿〕，共丘籠及蜃車之役。軍旅田獵，平野民，掌其禁令，比敘其事而賞罰。

〈遂大夫〉

遂大夫各掌其遂之政令。以歲時稽其夫家之眾寡、六畜、田野，辦其可任者與其可施舍者，以教稼穡，以稽功事，掌其政令、戒禁，聽其治訟。令為邑者，歲終則會政致事。正歲，簡稼器，脩稼政。三歲大比，則帥其吏而興甿，明其有功者，屬其地治者。凡為邑者，以四達戒其功事，而誅賞廢興之。

〈縣正〉

縣正各掌其縣之政令徵比，以頒田里，以分職事，掌其治訟，趨其稼事而賞罰之。若將用野民師田、行役、移執事，則帥而至，治其政令。既役，則稽功會事而誅賞。

〈鄙師〉

鄙師各掌其鄙之政令、祭祀。凡作民，則掌其戒令。以時數其眾庶，而察其媺惡而誅賞。歲終，則會其鄙之政而致事。

〈酇長〉

酇長各掌其酇之政令，以時校登其夫家，比其眾寡，以治其喪紀、祭祀之事。若作其民而用之，則以旗鼓兵革帥而至。若歲時簡器，與有司數之。凡歲時之戒令皆聽之，趨其耕耨，稽其女功。

〈里宰〉

里宰掌比其邑之眾寡與其六畜、兵器，治其政令。以歲時合耦于耡，以治稼穡，趨其耕耨，行其秩敘，以待有司之政令，而徵斂其財賦。

〈鄰長〉

鄰長掌相糾相受。凡邑中之政相贊。徙于他邑，則從而授之。

〈旅師〉

旅師掌聚野之耡粟、屋粟、間粟而用之，以質劑致民，平頒其興積，施其惠，散其利，而均其政令。凡用粟，春頒而秋斂之。凡新甿之治皆聽之，使無征役，以地之媺惡為之等。

〈稍人〉

稍人掌令丘乘之政令。若有會同、師田、行役之事，則以縣師之法作其同徒、輂輦，帥而以至，治其政令，以聽於司馬。大喪，帥蜃車與其役以至，掌其政令，以聽於司徒。

〈委人〉

委人掌斂野之賦，斂薪芻，凡疏材、木材，凡畜聚之物。以稍聚待賓客，以甸聚待羇旅，凡其余聚以待頒賜。以式法共祭祀之薪蒸木材，賓客，共其芻薪，喪紀，共其薪蒸木材，軍旅，共其委積薪芻凡疏材，共野委兵器，與其野囿財用。凡軍旅之賓客館焉。

〈土均〉

土均掌平土地之政，以均地守，以均地事，以均地貢。以和邦國都鄙之政令刑禁與其施舍，禮俗、喪紀、祭祀，皆以地媺惡為輕重之法而行之，掌其禁令。

〈草人〉

草人掌土化之法以物地，相其宜而為之種。凡糞種，騂剛用牛，赤緹用羊，墳壤用麋，渴澤用鹿，鹹潟用貆，勃壤用狐，埴壚用豕，彊㯺用蕡，輕（爂）〔𤐫〕用犬。

〈稻人〉

稻人掌稼下地。以（瀦）〔豬〕畜水，以防止水，以溝蕩水，以遂均水，以列舍水，以澮寫水，以涉揚其芟作田。凡稼澤，夏以水殄草而芟夷之。澤草所生，種之芒種。旱暵，共其雩斂。喪紀，共其葦事。

〈土訓〉

土訓掌道地圖，以詔地事。道地慝，以辨地物而原其生，以詔地求。王巡守，則夾王車。

〈誦訓〉

誦訓掌道方志，以詔觀事。掌道方慝，以詔辟忌，以知地俗。王巡守，則夾王車。

〈山虞〉

山虞掌山林之政令，物為之厲而為之守禁。仲冬斬陽木，仲夏斬陰木。凡服耜，斬季材，以時入之。令萬民時斬材，有期日。凡邦工入山林而掄材，不禁。春秋之斬木不入禁，凡竊木者，有刑罰。若祭山林，則為主，而脩除且蹕。若大田獵，則萊山田之野，及弊田，植虞旗于中，致禽而珥焉。

〈林衡〉

林衡掌巡林麓之禁令，而平其守，以時計林麓而賞罰之。若斬木材，則受法于山虞，而掌其政令。

〈川衡〉

川衡掌巡川澤之禁令，而平其守，以時舍其守，犯禁者執而誅罰之。祭祀賓客，共川奠。

〈澤虞〉

澤虞掌國澤之政令，為之厲禁，使其地之人守其財物，以時入之于玉府，頒其餘于萬民。凡祭祀賓客，共澤物之奠。喪紀，共其葦蒲之事。若大田獵，則萊澤野，及弊田，植虞旌以屬禽。

〈迹人〉

迹人掌邦田之地政，為之厲禁而守之。凡田獵者受令焉。禁麛卵者與其毒矢射者。

〈卝人〉

卝人掌金玉錫石之地，而為之厲禁以守之。若以時取之，則物其地，圖而授之。巡其禁令。

〈角人〉

角人掌以時徵齒角凡骨物於山澤之農，以當邦賦之政令。以度量受之，以共財用。

〈羽人〉

羽人掌以時徵羽翮之政于山澤之農，以當邦賦之政令。凡受羽，十羽為審，百羽為摶，十摶為縳。

〈掌葛〉

掌葛掌以時徵絺綌之材于山農，凡葛征，徵草貢之材于澤農，以當邦賦之政令。以權度受之。

〈掌染草〉

掌染草掌以春秋斂染草之物，以權量受之，以待時而頒之。

〈掌炭〉

掌炭掌灰物炭物之徵令，以時入之，以權量受之，以共邦之用，凡炭灰之事。

〈掌荼〉

掌荼掌以時聚荼，以共喪事。徵野疏材之物，以待邦事，凡畜聚之物。

〈掌蜃〉

掌蜃掌斂互物蜃物，以共闉壙之蜃。祭祀，共蜃器之蜃。共白盛之蜃。

〈囿人〉

囿人掌囿游之獸禁，牧百獸。祭祀、喪紀、賓客，共其生獸、死獸之物。

〈場人〉

場人掌國之場圃，而樹之果蓏珍異之物，以時斂而藏之。凡祭祀、賓客，共其果蓏，享亦如之。

〈廩人〉

廩人掌九穀之數，以待國之匪頒、賙賜、稍食。以歲之上下數邦用，以知足否，以詔穀用，以治年之凶豐。凡萬民之食食者，人四鬴，上也；人三鬴，中也；人二鬴，下也。若食不能人二鬴，則令邦移民就穀，詔王殺邦用。凡邦有會同師役之事，則治其糧與其食。大祭祀，則共其接盛。

〈舍人〉

舍人掌平宮中之政，分其財守，以法掌其出入。凡祭祀，共簠簋，實之，陳之。賓客，亦如之，共其禮，車米、筥米、芻禾。喪紀，共飯米、熬穀。以歲時縣穜稑之種，以共王后之春獻種。掌米粟之出入，辨其物。歲終則會計其政。

〈倉人〉

倉人掌粟入之藏。辨九穀之物，以待邦用。若穀不足，則止餘法用；有餘，則藏之，以待凶而頒之。凡國之大事，共道路之穀積、食飲之具。

〈司祿〉

司祿。

〈司稼〉

司稼掌巡邦野之稼，而辨穜稑之種，周知其名與其所宜地，以為法，而縣于邑閭。巡野觀稼，以年之上下出斂法。掌均萬民之食，而賙其急，而平其興。

〈舂人〉

舂人掌共米物。祭祀，共其齍盛之米，賓客，共其牢禮之米，凡饗，共其食米。掌凡米事。

〈饎人〉

饎人掌凡祭祀共盛。共王及后之六食。凡賓客，共其簠簋之實，饗食亦如之。

〈（槀）〔稾〕人 〉

（槀）〔稾〕人掌共外內朝宂食者之食。若饗耆老孤子士庶子，共其食。掌豢祭祀之犬。

﻿

〈春官宗伯〉



〈敘官〉

惟王建國，辨方正位，體國經野，設官分職，以為民極。乃立春官宗伯，使帥其屬而掌邦禮，以佐王和邦國。
禮官之屬：
大宗伯，卿一人；小宗伯，中大夫二人；肆師，下大夫四人，上士八人，中士十有六人，旅下士三十有二人，府六人，史十有二人，胥十有二人，徒百有二十人。
鬱人，下士二人，府二人，史一人，徒八人。
鬯人，下士二人，府一人，史一人，徒八人。
雞人，下士一人，史一人，徒四人。
司尊彝，下士二人，府四人，史二人，胥二人，徒二十人。
司几筵，下士二人，府二人，史一人，徒八人。
天府，上士一人，中士二人，府四人，史二人，胥二人，徒二十人。
典瑞，中士二人，府二人，史二人，胥一人，徒十人。
典命，中士二人，府二人，史二人，胥一人，徒十人。
司服，中士二人，府二人，史一人，胥一人，徒十人。
典祀，中士二人，下士四人，府二人，史二人，胥四人，徒四十人。
守祧，奄八人，女祧，每廟二人，奚四人。
世婦，每宮卿二人，下大夫四人，中士八人，女府二人，女史二人，奚十有六人。
內宗，凡內女之有爵者。
外宗，凡外女之有爵者。
冢人，下大夫二人，中士四人，府二人，史四人，胥十有二人，徒百有二十人。
墓大夫，下大夫二人，中士八人，府二人，史四人，胥二十人，徒二百人。
職喪，上士二人，中士四人，下士八人，府二人，史四人，胥四人，徒四十人。
大司樂，中大夫二人：樂師，下大夫四人，上士八人，下士十有六人，府四人，史八人，胥八人，徒八十人。
大胥，中士四人；小胥，下士八人，府二人，史四人，徒四十人。
大師，下大夫二人；小師，上士四人；瞽矇，上瞽四十人，中瞽百人，下瞽百有六十人；眡瞭三百人；府四人，史八人，胥十有二人，徒百有二十人。
典同，中士二人，府一人，史一人，胥二人，徒二十人。
磬師，中士四人，下士八人，府四人，史二人，胥四人，徒四十人。
鍾師，中士四人，下士八人，府二人，史二人，胥六人，徒六十人。
笙師，中士二人，下士四人，府二人，史二人，胥一人，徒十人。
鎛師，中士二人，下士四人，府二人，史二人，胥二人，徒二十人。
（𩎟）〔韎〕師，下士二人，府一人，史一人，舞者十有六人，徒四十人。
旄人，下士四人，舞者眾寡無數，府二人，史二人，胥二人，徒二十人。
籥師，中士四人，府二人，史二人，胥二人，徒二十人。
籥章，中士二人，下士四人，府一人，史一人，胥二人，徒二十人。
鞮鞻氏，下士四人，府一人，史一人，胥二人，徒二十人。
典庸器，下士四人，府四人，史二人，胥八人，徒八十人。
司干，下士二人，府二人，史二人，徒二十人。
大卜，下大夫二人；卜師，上士四人；卜人，中士八人，下士十有六人，府二人，史二人，胥四人，徒四十人。
龜人，中士二人，府二人，史二人，工四人，胥四人，徒四十人。
菙氏，下士二人，史一人，徒八人。
占人，下士八人，府一人，史二人，徒八人。
簭人，中士二人，府一人，史二人，徒四人。
占夢，中士二人，史二人，徒四人。
眡祲，中士二人，史二人，徒四人。
大祝，下大夫二人，上士四人；小祝，中士八人，下士十有六人，府二人，史四人，胥四人，徒四十人。
喪祝，上士二人，中士四人，下士八人，府二人，史二人，胥四人，徒四十人。
甸祝，下士二人，府一人，史一人，徒四人。
詛祝，下士二人，府一人，史一人，徒四人。
司巫，中士二人，府一人，史一人，胥一人，徒十人。
男巫無數，女巫無數，其師，中士四人，府二人，史四人，胥四人，徒四十人。
大史，下大夫二人，上士四人；小史，中士八人，下士十有六人，府四人，史八人，胥四人，徒四十人。
馮相氏，中士二人，下士四人，府二人，史四人，徒八人。
保章氏，中士二人，下士四人，府二人，史四人，徒八人。
內史，中大夫一人，下大夫二人，上士四人，中士八人，下士十有六人，府四人，史八人，胥四人，徒四十人。
外史，上士四人，中士八人，下士十有六人，胥二人，徒二十人。
御史，中士八人，下士十有六人，其史百有二十人，府四人，胥四人，徒四十人。
巾車，下大夫二人，上士四人，中士八人，下士十有六人，府四人，史八人，工百人，胥五人，徒五十人。
典路，中士二人，下士四人，府二人，史二人，胥二人，徒二十人。
車僕，中士二人，下士四人，府二人，史二人，胥二人，徒二十人。
司常，中士二人，下士四人，府二人，史二人，胥四人，徒四十人。
都宗人，上士二人，中士四人，府二人，史四人，胥四人，徒四十人。
家宗人，如都宗人之數。
凡以神士者無數，以其藝為之貴賤之等。

〈大宗伯〉

大宗伯之職，掌建邦之天神、人鬼、地示之禮，以佐王建保邦國。以吉禮事邦國之鬼神示，以禋祀祀昊天上帝，以實柴祀日、月、星、辰，以槱燎祀司中、司命、飌師、雨師，以血祭祭社稷、五祀、五嶽，以貍沈祭山、林、川、澤，以疈辜祭四方百物，以肆獻祼享先王，以饋食享先王，以祠春享先王，以禴夏享先王，以嘗秋享先王，以烝冬享先王。以凶禮哀邦國之憂，以喪禮哀死亡，以荒禮哀凶札，以弔禮哀禍災，以禬禮哀圍敗，以恤禮哀寇亂，以賓禮親邦國。春見曰朝，夏見曰宗，秋見曰覲，冬見曰遇，時見曰會，殷見曰同。時聘曰問，殷覜曰視。以軍禮同邦國，大師之禮，用眾也；大均之禮，恤眾也；大田之禮，簡眾也；大役之禮，任眾也；大封之禮，合眾也。以嘉禮親萬民，以飲食之禮，親宗族兄弟；以昏冠之禮，親成男女；以賓射之禮，親故舊朋友；以饗燕之禮，親四方之賓客；以脤膰之禮，親兄弟之國；以賀慶之禮，親異姓之國。以九儀之命，正邦國之位，壹命受職，再命受服，三命受位，四命受器，五命賜則，六命賜官，七命賜國，八命作牧，九命作伯。以玉作六瑞，以等邦國，王執鎮圭，公執桓圭，侯執信圭，伯執躬圭，子執穀璧，男執蒲璧。以禽作六摯，以等諸臣，孤執皮帛，卿執羔，大夫執鴈，士執雉，庶人執鶩，工商執雞。以玉作六器，以禮天地四方，以蒼璧禮天，以黃琮禮地，以青圭禮東方，以赤璋禮南方，以白琥禮西方，以玄璜禮北方，皆有牲幣，各放其器之色。以天產作陰德，以中禮防之；以地產作陽德，以和樂防之。以禮樂合天地之化、百物之產，以事鬼神，以諧萬民，以致百物。凡祀大神，享大鬼，祭大示，帥執事而卜日，宿，眡滌濯，涖玉鬯，省牲鑊，奉玉齍，詔大號，治其大禮，詔相王之大禮。若王不與祭祀，則攝位。凡大祭祀，王后不與，則攝而薦豆籩徹。大賓客，則攝而載果。朝覲會同，則為上相，大喪亦如之，王哭諸侯亦如之。王命諸侯，則儐。國有大故，則旅上帝及四望。王大封，則先告后土。乃頒祀于邦國都家鄉邑。

〈小宗伯〉

小宗伯之職，掌建國之神位，右社稷，左宗廟。兆五帝於四郊，四望四類亦如之。兆山川丘陵墳衍，各因其方。掌五禮之禁令與其用等。辨廟祧之昭穆。辨吉凶之五服、車旗、宮室之禁。掌三族之別，以辨親疏。其正室皆謂之門子，掌其政令。毛六牲，辨其名物，而頒之于五官，使共奉之。辨六齍之名物與其用，使六宮之人共奉之。辨六彝之名物，以待果將。辨六尊之名物，以待祭祀、賓客。掌衣服、車旗、宮室之賞賜。掌四時祭祀之序事與其禮。若國大貞，則奉玉帛以詔號。大祭祀，省牲，眡滌濯。祭之日，逆齍，省鑊，告時于王，告備于王。凡祭祀、賓客，以時將瓚果。詔相祭祀之小禮。凡大禮，佐大宗伯。賜卿大夫士爵，則儐。小祭祀掌事，如大宗伯之禮。大賓客，受其將幣之齎。若大師，則帥有司而立軍社，奉主車。若軍將有事〔于四望〕，則與祭有司將事（于四望）。若大甸，則帥有司而饁獸于郊，遂頒禽。大災，及執事禱祠于上下神示。王崩，大肆以秬鬯渳；及執事涖大斂、小斂，帥異族而佐；縣衰冠之式于路門之外；及執事眡葬獻器，遂哭之；卜葬兆，甫竁，亦如之；既葬，詔相喪祭之禮；成葬而祭墓，為位。凡王之會同、軍旅、甸役之禱祠，肄儀為位。國有禍災，則亦如之。凡天地之大災，類社稷宗廟，則為位。凡國之大禮，佐大宗伯；凡小禮，掌事，如大宗伯之儀。

〈肆師〉

肆師之職，掌立國祀之禮，以佐大宗伯。立大祀，用玉帛牲牷；立次祀，用牲幣；立小祀，用牲。以歲時序其祭祀及其祈珥。大祭祀，展犧牲，繫于牢，頒于職人。凡祭祀之卜日、宿、為期，詔相其禮，眡滌濯亦如之。祭之日，表齍盛，告絜；展器陳，告備；及果，築䰞。相治小禮，誅其慢怠者。掌兆中、廟中之禁令。凡祭祀禮成，則告事畢。大賓客，涖筵几，築䰞，贊果將。大朝覲，佐儐，共設匪罋之禮，饗食，授祭。與祝侯禳于畺及郊。大喪，大渳以鬯，則築䰞；令外內命婦序哭；禁外內命男女之衰不中法者，且授之杖。凡師甸用牲于社宗，則為位，類造上帝，封于大神，祭兵于山川，亦如之。凡師不功，則助牽主車。凡四時之大甸獵，（祭）表貉，則為位。嘗之日，涖卜來歲之芟；獮之日，涖卜來歲之戒；社之日，涖卜來歲之稼。若國有大故，則令國人祭，歲時之祭祀亦如之。凡卿大夫之喪，相其禮。凡國之大事，治其禮儀，以佐宗伯。凡國之小事，治其禮儀而掌其事，如宗伯之禮。

〈鬱人〉

鬱人掌祼器。凡祭祀賓客之祼事，和鬱鬯，以實彝而陳之。凡祼玉，濯之，陳之，以贊祼事。詔祼將之儀與其節。凡祼事，沃盥。大喪之渳，共其肆器；及葬，共其祼器，遂貍之。大祭祀，與量人受舉斝之卒爵而飲之。

〈鬯人〉

鬯人掌共秬鬯而飾之。凡祭祀，社壝用大罍，禜門用瓢齎，廟用脩，凡山川四方用蜃，凡祼事用概，凡疈事用散。大喪之大渳，設斗，共其釁鬯。凡王之齊事，共其秬鬯。凡王弔臨，共介鬯。

〈雞人〉

雞人掌共雞牲，辨其物。大祭祀，夜嘑旦以嘂百官。凡國之大賓客、會同、軍旅、喪紀，亦如之。凡國事為期則告之時。凡祭祀，面禳釁，共其雞牲。

〈司尊彝〉

司尊彝掌六尊、六彝之位，詔其酌，辨其用與其實。春祠夏禴，祼用雞彝、鳥彝，皆有舟；其朝踐用兩獻尊，其再獻用兩象尊，皆有罍，諸臣之所昨也。秋嘗冬烝，祼用斝彝、黃彝，皆有舟；其朝獻用兩著尊，其饋獻用兩壺尊，皆有罍，諸臣之所昨也。凡四時之間祀追享朝享，祼用虎彝、蜼彝，皆有舟；其朝踐用兩大尊，其再獻用兩山尊，皆有罍，諸臣之所昨也。凡六彝六尊之酌，鬱齊獻酌，醴齊縮酌，盎齊涗酌，凡酒脩酌。大喪，存奠彝，大旅亦如之。

〈司几筵〉

司几筵掌五几五席之名物，辨其用與其位。凡大朝覲、大享射、凡封國、命諸侯，王位設黼依，依前南鄉設莞筵紛純，加繅席畫純，加次席黼純，左右玉几。祀先王、昨席亦如之。諸侯祭祀席，蒲筵繢純，加莞席紛純，右彫几；昨席莞筵紛純，加繅席畫純，筵國賓于牖前亦如之，左彤几。甸役則設熊席，右漆几。凡喪事，設葦席，右素几。其柏席用萑黼純，諸侯則紛純，每敦一几。凡吉事變几，凶事仍几。

〈天府〉

天府掌祖廟之守藏與其禁令。凡國之玉鎮、大寶器，藏焉。若有大祭、大喪，則出而陳之；既事，藏之。凡官府鄉州及都鄙之治中，受而藏之，以詔王察群吏之治。上春，釁寶鎮及寶器。凡吉凶之事，祖廟之中沃盥，執燭。季冬，陳玉以貞來歲之媺惡。若遷寶，則奉之。若祭天之司民、司祿而獻民數、穀數，則受而藏之。

〈典瑞〉

典瑞掌玉瑞、玉器之藏，辨其名物與其用事，設其服飾。王晉大圭，執鎮圭，繅藉五采五就，以朝日。公執桓圭，侯執信圭，伯執躬圭，繅皆三采三就，子執穀璧，男執蒲璧，繅皆二采再就，以朝覲宗遇會同于王。諸侯相見亦如之。瑑圭璋璧琮，繅皆二采一就，以覜聘。四圭有邸以祀天、旅上帝。兩圭有邸以祀地、旅四望。祼圭有瓚以肆先王，以祼賓客。圭璧以祀日月星辰。璋邸射以祀山川，以造贈賓客。土圭以致四時日月，封國則以土地。珍圭以徵守，以恤凶荒。牙璋以起軍旅，以治兵守。璧羨以起度。駔圭璋璧琮琥璜之渠眉，疏璧琮以斂尸。穀圭以和難，以聘女。琬圭以治德，以結好。琰圭以易行，以除慝。大祭祀、大旅、凡賓客之事，共其玉器而奉之。大喪，共飯玉，含玉、贈玉。凡玉器出，則共奉之。

〈典命〉

典命掌諸侯之五儀、諸臣之五等之命。上公九命為伯，其國家、宮室、車旗、衣服、禮儀，皆以九為節；侯伯七命，其國家、宮室、車旗、衣服、禮儀，皆以七為節；子男五命，其國家、宮室、車旗、衣服、禮儀，皆以五為節。王之三公八命，其卿六命，其大夫四命。及其出封，皆加一等。其國家、宮室、車旗、衣服、禮儀亦如之。凡諸侯之適子誓於天子，攝其君，則下其君之禮一等；未誓，則以皮帛繼子男。公之孤四命，以皮帛眡小國之君，其卿三命，其大夫再命，其士（一）〔壹〕命，其宮室、車旗、衣服、禮儀，各眡其命之數。侯伯之卿大夫士亦如之。子男之卿再命，其大夫（一）〔壹〕命，其士不命，其宮室、車旗、衣服、禮儀，各眡其命之數。

〈司服〉

司服掌王之吉凶衣服，辨其名物與其用事。王之吉服，祀昊天、上帝，則服大裘而冕，祀五帝亦如之。享先王則袞冕，享先公、饗、射則鷩冕，祀四望、山、川則毳冕，祭社、稷、五祀則希冕，祭群小祀則玄冕。凡兵事，韋弁服。眡朝，則皮弁服。凡甸，冠弁服。凡凶事，服弁服。凡弔事，弁絰服。凡喪，為天王斬衰，為王后齊衰。王為三公六卿錫衰，為諸侯緦衰，為大夫士疑衰，其首服皆弁絰。大札、大荒、大災，素服。公之服，自袞冕而下如王之服；侯伯之服，自鷩冕而下如公之服；子男之服，自毳冕而下如侯伯之服。孤之服，自希冕而下如子男之服，卿大夫之服，自玄冕而下如孤之服，其凶服加以大功小功；士之服，自皮弁而下如大夫之服，其凶服亦如之。其齊服有玄端素端。凡大祭祀、大賓客，共其衣服而奉之。大喪，共其復衣服、斂衣服、奠衣服、廞衣服，皆掌其陳序。

〈典祀〉

典祀掌外祀之兆守，皆有域，掌其（政）〔禁〕令。若以時祭祀，則帥其屬而脩除，徵役于司隸而役之。及祭，帥其屬而守其厲禁而蹕之。

〈守祧〉

守祧掌守先王先公之廟祧，其遺衣服藏焉。若將祭祀，則各以其服授尸。其廟，則有司脩除之；其祧，則守祧黝堊之。既祭，則藏其隋與其服。

〈世婦〉

世婦掌女宮之宿戒，及祭祀，比其具，詔王后之禮事，帥六宮之人共齍盛，相外內宗之禮事。大賓客之饗食亦如之。大喪，比外內命婦之朝莫哭，不敬者而苛罰之。凡王后有𢷎事於婦人，則詔相。凡內事有達於外官者，世婦掌之。

〈內宗〉

內宗掌宗廟之祭祀薦加豆籩，及以樂徹，則佐傳豆籩。賓客之饗食亦如之。王后有事則從。大喪，序哭者。哭諸侯亦如之。凡卿大夫之喪，掌其弔臨。

〈外宗〉

外宗掌宗廟之祭祀佐王后薦玉豆，眡豆籩，及以樂徹亦如之。王后以樂羞齍，則贊。凡（工）〔王〕后之獻亦如之。王后不與，則贊宗伯。小祭祀，掌事。賓客之事亦如之。大喪，則敘外內朝莫哭者。哭諸侯亦如之。

〈冢人〉

（冡）〔冢〕人掌公墓之地，辨其兆域而為之圖，先王之葬居中，以昭穆為左右。凡諸侯居左右以前，卿大夫士居後，各以其族。凡死於兵者，不入兆域。凡有功者居前。以爵等為丘封之度與其樹數。大喪既有日，請度甫竁，遂為之尸。及竁，以度為丘隧，共喪之窆器。及葬，言鸞車象人。及窆，執斧以涖，遂入藏凶器。正墓位，蹕墓域，守墓禁。凡祭墓，為尸。凡諸侯及諸臣葬於墓者，授之兆，為之蹕，均其禁。

〈墓大夫〉

墓大夫掌凡邦墓之地域，為之圖，令國民族葬，而掌其禁令，正其位，掌其度數，使皆有私地域。凡爭墓地者，聽其獄訟。帥其屬而巡墓厲，居其中之室以守之。

〈職喪〉

職喪掌諸侯之喪及卿大夫士凡有爵者之喪，以國之喪禮涖其禁令，序其事。凡國有司以王命有事焉，則詔贊主人。凡其喪祭，詔其號，治其禮。凡公有司之所共，職喪令之，趣其事。

〈大司樂〉

大司樂掌成均之法，以治建國之學政，而合國之子弟焉。凡有道者有德者，使教焉，死則以為樂祖，祭於瞽宗。以樂德教國子中、和、祗、庸、孝、友。以樂語教國子興、道、諷、誦、言、語。以樂舞教國子舞《雲門》、《大卷》、《大咸》、《大㲈》、《大夏》、《大濩》、《大武》。以六律、六同、五聲、八音、六舞、大合樂，以致鬼神示，以和邦國，以諧萬民，以安賓客，以說遠人，以作動物。乃分樂而序之，以祭，以享，以祀。乃奏黃鍾，歌大呂，舞《雲門》，以祀天神。乃奏大蔟，歌應鍾，舞《咸池》，以祭地示。乃奏姑洗，歌南呂，舞《大㲈》，以祀四望。乃奏蕤賓，歌函鍾，舞《大夏》，以祭山川。乃奏夷則，歌小呂，舞《大濩》，以享先妣。乃奏無射，歌夾鍾，舞《大武》，以享先祖。凡六樂者，文之以五聲，播之以八音。凡六樂者，一變而致羽物及川澤之示，再變而致臝物及山林之示，三變而致鱗物及丘陵之示，四變而致毛物及墳衍之示，五變而致介物及土示，六變而致象物及天神。凡樂，圜鍾為宮，黃鍾為角，大蔟為徵，姑洗為羽，靁鼓靁鼗，孤竹之管，雲和之琴瑟，《雲門》之舞，冬日至，於地上之圜丘奏之，若樂六變，則天神皆降，可得而禮矣。凡樂，函鍾為宮，大蔟為角，姑洗為徵，南呂為羽，靈鼓靈鼗，孫竹之管，空桑之琴瑟，《咸池》之舞，夏日至，於澤中之方丘奏之，若樂八變，則地示皆出，可得而禮矣。凡樂，黃鍾為宮，大呂為角，大蔟為徵，應鍾為羽，路鼓路鼗，陰竹之管，龍門之琴瑟，《九德》之歌，《九㲈》之舞，於宗廟之中奏之，若樂九變，則人鬼可得而禮矣。凡樂事，大祭祀宿縣，遂以聲展之，王出入則令奏《王夏》，尸出入則令奏《肆夏》，牲（出）入則令奏《昭夏》，帥國子而舞。大饗不入牲，其他皆如祭祀。大射，王出入，令奏《王夏》；及射，令奏《騶虞》。詔諸侯以弓矢舞。王大食，三宥，皆令奏鍾鼓。王師大獻，則令奏愷樂。凡日月食，四鎮五嶽崩，大傀異災，諸侯薨，令去樂。大札、大凶、大災、大臣死，凡國之大憂，令弛縣。凡建國，禁其淫聲、過聲、凶聲、慢聲。大喪，涖廞樂器。及葬，藏樂器，亦如之。

〈樂師〉

樂師掌國學之政，以教國子小舞。凡舞，有帗舞，有羽舞，有皇舞，有旄舞，有干舞，有人舞。教樂儀，行以《肆夏》，趨以《采薺》，車亦如之，環拜以鍾鼓為節。凡射，王以《騶虞》為節，諸侯以《貍首》為節，大夫以《采蘋》為節，士以《采蘩》為節。凡樂，掌其序事，治其樂政。凡國之小事用樂者，令奏鍾鼓，凡樂成，則告備。詔來瞽皋舞，（詔）及徹，帥學士而歌徹，令相。饗食諸侯，序其樂事，令奏鍾鼓，令相，如祭之儀。燕射，帥射夫以弓矢舞，樂出入，令奏鍾鼓。凡軍大獻，教愷歌，遂倡之。凡喪陳樂器，則帥樂官，及序哭，亦如之。凡樂官掌其政令，聽其治訟。

〈大胥〉

大胥掌學士之版，以待致諸子。春入學，舍采，合舞；秋頒學，合聲。以六樂之會正舞位，以序出入舞者，比樂官，展樂器。凡祭祀之用樂者，以鼓徵學士。序宮中之事。

〈小胥〉

小胥掌學士之徵令而比之，觥其不敬者。巡舞列而撻其怠慢者。正樂縣之位，王宮縣，諸侯軒縣，卿大夫判縣，士特縣，辨其聲。凡縣鍾磬，半為堵，全為肆。

〈大師〉

大師掌六律六同，以合陰陽之聲。陽聲：黃鍾、大蔟、姑洗、蕤賓、夷則、無射。陰聲：大呂、應鍾、南呂、函鍾、小呂、夾鍾。皆文之以五聲，宮、商、角、徵、羽；皆播之以八音，金、石、土、革、絲、木、匏、竹。教六詩：曰風，曰賦，曰比，曰興，曰雅，曰頌，以六德為之本，以六律為之音。大祭祀，帥瞽登歌，令奏擊拊，下管播樂器，令奏鼓朄。大饗亦如之。大射，帥瞽而歌射節。大師，執同律以聽軍聲，而詔吉凶。大喪，帥瞽而廞；作匶，謚。凡國之瞽矇正焉。

〈小師〉

小師掌教鼓鼗、柷、敔、塤、簫、管、弦、歌。大祭祀登歌，擊拊，下管，擊應鼓，徹，歌。大饗亦如之。大喪，與廞。凡小祭祀小樂事，鼓朄。掌六樂聲音之節與其和。

〈瞽矇〉

瞽矇掌播鼗、柷、敔、塤、簫、管、弦、歌。諷誦詩，世奠繫，鼓琴瑟。掌《九德》、《六詩》之歌，以役大師。

〈眡瞭〉

眡瞭掌凡樂事播鼗，擊頌磬、笙磬。掌大師之縣。凡樂事，相瞽。大喪，廞樂器，大旅亦如之。賓射，皆奏其鍾鼓。鼜、愷獻，亦如之。

〈典同〉

典同掌六律六同之和、以辨天地四方陰陽之聲，以為樂器。凡聲，高聲䃂，正聲緩，下聲肆，陂聲散，險聲斂，達聲贏，微聲韽，回聲衍，侈聲筰，弇聲鬱，薄聲甄，厚聲石。凡為樂器，以十有二律為之數度，以十有二聲為之齊量。凡和樂亦如之。

〈磬師〉

磬師掌教擊磬，擊編鍾。教縵樂、燕樂之鍾磬。凡祭祀，奏縵樂。

〈鍾師〉

鍾師掌金奏。凡樂事，以鍾鼓奏《九夏》：《王夏》、《肆夏》、《昭夏》、《納夏》、《章夏》、《齊夏》、《族夏》、《祴夏》、《驁夏》。凡祭祀、饗食，奏燕樂。凡射，王奏《騶虞》，諸侯奏《貍首》，卿大夫奏《采蘋》，士奏《采蘩》。掌鼙，鼓縵樂。

〈笙師〉

笙師掌教龡竽、笙、塤、籥、簫、（箎）〔篪〕、（𥴦）〔篴〕、管，舂牘、應、雅，以教祴樂。凡祭祀、饗射，共其鍾笙之樂，燕樂亦如之。大喪，廞其樂器；及葬，奉而藏之。大旅，則陳之。

〈鎛師〉

鎛師掌金奏之鼓。凡祭祀，鼓其金奏之樂，饗食、賓射亦如之。軍大獻，則鼓其愷樂。凡軍之夜三鼜，皆鼓之，守鼜亦如之。大喪，廞其樂器，奉而藏之。

〈𩎟師〉

（𩎟）〔韎〕師掌教（𩎟）〔韎〕樂。祭祀則帥其屬而舞之。大饗亦如之。

〈（𩎟）〔韎〕師〉

旄人掌教舞散樂，舞夷樂，凡四方之以舞仕者屬焉。凡祭祀、賓客，舞其燕樂。

〈籥師〉

籥師掌教國子舞羽龡籥。祭祀則鼓羽籥之舞。賓客饗食，則亦如之。大喪，廞其樂器，奉而藏之。

〈籥章〉

籥章掌土鼓豳籥。中春晝擊土鼓，龡《豳詩》以逆暑。中秋夜迎寒，亦如之。凡國祈年于田祖，龡《豳雅》，擊土鼓，以樂田畯。國祭蜡，則龡《豳頌》，擊土鼓，以息老物。

〈鞮鞻氏〉

鞮鞻氏掌四夷之樂與其聲歌。祭祀，則龡而歌之，燕亦如之。

〈典庸器〉

典庸器掌藏樂器、庸器。及祭祀，帥其屬而設筍虡，陳庸器。饗食、賓射亦如之。大喪，廞筍虡。

〈司干〉

司干掌舞器。祭祀，舞者既陳，則授舞器，既舞則受之。賓饗亦如之。大喪，廞舞器，及葬，奉而藏之。

〈大卜〉

大卜掌《三兆》之法，一曰《玉兆》，二曰《瓦兆》，三曰《原兆》。其經兆之體，皆百有二十，其頌皆千有二百。掌《三易》之法，一曰《連山》，二曰《歸藏》，三曰《周易》。其經卦皆八，其別皆六十有四。掌《三夢》之法，一曰《致夢》，二曰《觭夢》，三曰《咸陟》。其經運十，其別九十。以邦事作龜之八命，一曰征，二曰象，三曰與，四曰謀，五曰果，六曰至，七曰雨，八曰瘳。以八命者贊《三兆》、《三易》、《三夢》之占，以觀國家之吉凶，以詔救政。凡國大貞，卜立君，卜大封，則眡高作龜。大祭祀，則眡高命龜。凡小事，涖卜。國大遷、大師，則貞龜。凡旅，陳龜。凡喪事，命龜。

〈卜師〉

卜師掌開龜之四兆，一曰方兆，二曰功兆，三曰義兆，四曰弓兆。凡卜事，眡高，揚火以作龜，致其墨。凡卜，辨龜之上下左右陰陽，以授命龜者而詔相之。

〈龜人〉

龜人掌六龜之屬，各有名物。天龜曰靈屬，地龜曰繹屬，東龜曰果屬，西龜曰靁屬，南龜曰獵屬，北龜曰若屬。各以其方之色與其體辨之。凡取龜用秋時，攻龜用春時，各以其物入于龜室。上春釁龜，祭祀先卜。若有祭（祀）〔事〕，則奉龜以往。旅亦如之，喪亦如之。

〈菙氏〉

菙氏掌共燋契，以待卜事。凡卜，以明火爇燋，遂龡其焌契，以授卜師，遂役之。

〈占人〉

占人掌占龜，以八簭占八頌，以八卦占簭之八故，以眡吉凶。凡卜簭，君占體，大夫占色，史占墨，卜人占坼。凡卜簭既事，則繫幣以比其命；歲終，則計其占之中否。

〈簭人〉

簭人掌《三易》，以辨九簭之名，一曰《連山》，二曰《歸藏》，三曰《周易》。九簭之名，一曰巫更，二曰巫咸，三曰巫式，四曰巫目，五曰巫易，六曰巫比，七曰巫祠，八曰巫參，九曰巫環，以辨吉凶。凡國之大事，先簭而後卜。上春，相簭。凡國事，共簭。

〈占夢〉

占夢掌其歲時觀天地之會，辨陰陽之氣，以日、月、星、辰占六夢之吉凶。一曰正夢，二曰噩夢，三曰思夢，四曰寤夢，五曰喜夢，六曰懼夢。季冬，聘王夢，獻吉夢于王，王拜而受之；乃舍萌于四方，以贈惡夢，遂令始難（歐）〔敺〕疫。

〈眡祲〉

眡祲掌十煇之法，以觀妖祥，辨吉凶。一曰祲，二曰象，三曰鑴，四曰監，五曰闇，六曰瞢，七曰彌，八曰敘，九曰隮，十曰想。掌安宅敘降。正歲則行事，歲終則弊其事。

〈大祝〉

大祝掌六祝之辭，以事鬼神示，祈福祥，求永貞。一曰順祝，二曰年祝，三曰吉祝，四曰化祝，五曰瑞祝，六曰筴祝。掌六祈，以同鬼神示，一曰類，二曰造，三曰禬，四曰禜，五曰攻，六曰說。作六辭，以通上下親疏遠近，一曰祠，二曰命，三曰誥，四曰會，五曰禱，六曰誄。辨六號，一曰神號，二曰鬼號，三曰示號，四曰牲號，五曰齍號，六曰幣號。辨九祭，一曰命祭，二曰衍祭，三曰炮祭，四曰周祭，五曰振祭，六曰擩祭，七曰絕祭，八曰繚祭，九曰共祭。辨九𢷎，一曰稽首，二曰頓首，三曰空首，四曰振動，五曰吉𢷎，六曰凶𢷎，七曰奇𢷎，八曰襃𢷎，九曰肅𢷎，以享右祭祀。凡大禋祀、肆享、祭示，則執明水火而號祝；隋釁、逆牲、逆尸，令鐘鼓，右亦如之；來瞽，令皋舞，相尸禮；既祭，令徹。大喪，始崩，以肆鬯渳尸，相飯，贊斂，徹奠；言甸人讀禱；付、練、祥，掌國事。國有大故、天災，彌祀社稷，禱祠。大師，宜于社，造于祖，設軍社，類上帝，國將有事于四望，及軍歸獻于社，則前祝。大會同，造于廟，宜于社，過大山川，則用事焉；反行，舍奠。建邦國，先告后土，用牲幣。禁督逆祀命者。頒祭號于邦國都鄙。

〈小祝〉

小祝掌小祭祀將事侯禳禱祠之祝號，以祈福祥，順豐年，逆時雨，寧風旱，彌災兵，遠辠疾。大祭祀，逆齍盛，送逆尸，沃尸盥，贊隋，贊徹，贊奠。凡事，佐大祝。大喪，贊渳，設熬，置銘；乃葬，設道齎之奠，分禱五祀。大師，掌釁，祈號祝。有寇戎之事，則保郊，祀于社。凡外內小祭祀、小喪紀、小會同、小軍旅，掌事焉。

〈喪祝〉

喪祝掌大喪勸防之事。及辟，令啟。及朝，御匶，乃奠。及祖，飾棺，乃載，遂御〔之〕。及葬，御匶，出宮乃代。及壙，說載，除飾。小喪亦如之。掌喪祭祝號。王弔，則與巫前。掌勝國邑之社稷之祝號，以祭祀禱祠焉。凡卿大夫之喪，掌事，而斂飾棺焉。

〈甸祝〉

甸祝掌四時之田表貉之祝號。舍奠于祖廟，禰亦如之。師甸，致禽于虞中，乃屬禽。及郊，饁獸，舍奠于祖禰，乃斂禽。禂牲、禂馬，皆掌其祝號。

〈詛祝〉

詛祝掌盟、詛、類、造、攻、說、禬、禜之祝號。作盟詛之載辭，以敘國之信用，以質邦國之劑信。

〈司巫〉

司巫掌群巫之政令。若國大旱，則帥巫而舞雩。國有大災，則帥巫而造巫恒。祭祀，則共匰主及道布及蒩館。凡祭事，守瘞。凡喪事，掌巫降之禮。

〈男巫〉

男巫掌望祀望衍授號，旁招以茅。冬堂贈，無方無筭。春招弭，以除疾病。王弔，則與祝前。

〈女巫〉

女巫掌歲時祓除、釁浴。旱暵，則舞雩。若王后弔，則與祝前。凡邦之大災，歌哭而請。

〈大史〉

大史掌建邦之六典，以逆邦國之治，掌法以逆官府之治，掌則以逆都鄙之治。凡（辨）〔辯〕法者攷焉，不信者刑之。凡邦國都鄙及萬民之有約劑者藏焉，以貳六官，六官之所登。若約劑亂，則辟法，不信者刑之。正歲年以序事，頒之于官府及都鄙，頒告朔于邦國。閏月，詔王居門終月。大祭祀，與執事卜日，戒及宿之日，與群執事讀禮書而協事。祭之日，執書以次位常，（辨）〔辯〕事者攷焉，不信者誅之。大會同朝覲，以書協禮事，及將幣之日，執書以詔王。大師，抱天時，與大師同車。大遷國，抱法以前。大喪，執法以涖勸防，遣之日，讀誄。凡喪事，攷焉。小喪，賜謚。凡射事，飾中，舍筭，執其禮事。

〈小史〉

小史掌邦國之志，奠繫世，辨昭穆。若有事，則詔王之忌諱。大祭祀，讀禮法，史以書敘昭穆之俎簋。大喪、大賓客、大會同、大軍旅，佐大史。凡國事之用禮法者，掌其小事。卿大夫之喪，賜謚讀誄。

〈馮相氏〉

馮相氏掌十有二歲、十有二月、十有二辰、十日、二十有八星之位，（辨）〔辯〕其敘事，以會天位。冬夏致日，春秋致月，以（辨）〔辯〕四時之敘。

〈保章氏〉

保章氏掌天星，以志星辰日月之變動，以觀天下之遷，辨其吉凶。以星土辨九州之地，所封封域，皆有分星，以觀妖祥。以十有二歲之相，觀天下之妖祥。以五雲之物，辨吉凶、水旱降豐荒之祲象。以十有二風，察天地之和，命乖別之妖祥。凡此五物者，以詔救政，訪序事。

〈內史〉

內史掌王之八枋之法，以詔王治。一曰爵，二曰祿，三曰廢，四曰置，五曰殺，六曰生，七曰予，八曰奪。執國法及國令之貳，以攷政事，以逆會計。掌敘事之法，受納訪以詔王聽治。凡命諸侯及孤卿大夫，則策命之。凡四方之事書，內史讀之。王制祿，則贊為之，以方出之。賞賜亦如之。內史掌書王命，遂貳之。

〈外史〉

外史掌書外令，掌四方之志，掌三皇五帝之書，掌達書名于四方。若以書使于四方，則書其令。

〈御史〉

御史掌邦國都鄙及萬民之治令，以贊（冡）〔冢〕宰。凡治者受法令焉。掌贊書。凡數從政者。

〈巾車〉

巾車掌公車之政令，辨其用與其旗物而等敘之，以治其出入。王之五路：一曰玉路，鍚，樊纓十有再就，建大常，十有二斿，以祀；金路，鉤，樊纓九就，建大旂，以賓，同姓以封；象路，朱，樊纓七就，建大赤，以朝，異姓以封；革路，龍勒，條纓五就，建大白，以即戎，以封四衛；木路，前樊鵠纓，建大麾，以田，以封蕃國。王后之五路：重翟，鍚面朱總；厭翟，勒面繢總；安車，彫面鷖總，皆有容蓋；翟車，貝面，組總，有握；輦車，組輓，有翣，羽蓋。王之喪車五乘：木車，蒲蔽，犬𧜀尾櫜，疏飾，小服皆疏；素車，棼蔽，犬𧜀素飾，小服皆素；藻車，藻蔽，鹿淺𧜀，革飾；駹車，雚蔽，然𧜀，髤飾；漆車，藩蔽，豻𧜀，雀飾。服車五乘：孤乘夏篆，卿乘夏縵，大夫乘墨車，士乘棧車，庶人乘役車。凡良車、散車不在等者，其用無常。凡車之出入，歲終則會之，凡賜闕之，毀折入齎于職幣。大喪，飾遣車，遂廞之，行之；及葬，執蓋從車，持旌；及墓，嘑啟關，陳車。小喪，共匶路與其飾。歲時更續，共其（幣）〔弊〕車。大祭祀，鳴鈴以應雞人。

〈典路〉

典路掌王及后之五路，辨其名物與其用說。若有大祭祀，則出路，贊駕說。大喪、大賓客亦如之。凡會同、軍旅、弔于四方，以路從。

〈車僕〉

車僕掌戎路之萃，廣車之萃，闕車之萃，苹車之萃，輕車之萃。凡師，共革車，各以其萃，會同亦如之。大喪，廞革車。大射，共三乏。

〈司常〉

司常掌九旗之物名，各有屬，以待國事。日月為常，交龍為旂，通帛為旜，雜帛為物，熊虎為旗，鳥隼為旟，龜蛇為旐，全羽為旞，析羽為旌。及國之大閱，贊司馬頒旗物：王建大常，諸侯建旂，孤卿建旜，大夫士建物，（師）〔帥〕都建旗，州里建旟，縣鄙建旐，道車載旞，斿車載旌，皆畫其象焉，官府各象其事，州里各象其名，家各象其號。凡祭祀，各建其旗。會同、賓客亦如之，置旌門。大喪，共銘旌，建廞車之旌，及葬亦如之。凡軍事，建旌旗；及致民，置旗，弊之。甸亦如之。凡射，共獲旌。歲時共更旌。

〈都宗人〉

都宗人掌都（宗）〔祭〕祀之禮。凡都祭祀，致福于國。正都禮與其服。若有寇戎之事，則保群神之壝。國有大故，則令禱祠；既祭，反命于國。

〈家宗人〉

家宗人掌家祭祀之禮。凡祭祀，致福。國有大故，則令禱祠，反命。祭亦如之。掌家禮與其衣服、宮室、車旗之禁令。

〈神士〉

凡以神仕者，掌三辰之法，以猶鬼神示之居，辨其名物。以冬日至致天神人鬼，以夏日至致地示物鬽，以禬國之凶荒、民之札喪。


﻿
〈夏官司馬〉



〈敘官〉

惟王建國，辨方正位，體國經野，設官分職，以為民極。乃立夏官司馬，使帥其屬而掌邦政，以佐王平邦國。
政官之屬：
大司馬，卿一人；小司馬，中大夫二人；軍司馬，下大夫四人；輿司馬，上士八人；行司馬，中士十有六人；旅下士三十有二人，府六人，史十有六人，胥三十有二人，徒三百有二十人。凡制軍，萬有二千五百人為軍，王六軍，大國三軍，次國二軍，小國一軍，軍將皆命卿；二千有五百人為師，師帥皆中大夫；五百人為旅，旅帥皆下大夫；百人為卒，卒長皆上士；二十〔有〕五人為兩，兩司馬皆中士；五人為伍，伍皆有長。一軍則二府，六史，胥十人，徒百人。
司勳，上士二人，下士四人，府二人，史四人，胥二人，徒二十人。
馬質，中士二人，府一人，史二人，賈四人，徒八人。
量人，下士二人，府一人，史四人，徒八人。
小子，下士二人，史一人，徒八人。
羊人，下士二人，史一人，賈二人，徒八人。
司爟，下士二人，徒六人。
掌固，上士二人，下士八人，府二人，史四人，胥四人，徒四十人。
司險，中士二人，下士四人，史二人，徒四十人。
掌疆，中士八人，史四人，胥十有六人，徒百有六十人。
候人，上士六人，下士十有二人，史六人，徒百有二十人。
環人，下士六人，史二人，徒十有二人。
挈壺氏，下士六人，史二人，徒十有二人。
射人，下大夫二人，上士四人，下士八人，府二人，史四人，胥二人，徒二十人。
服不氏，下士一人，徒四人。
射鳥氏，下士一人，徒四人。
羅氏，下士一人，徒八人。
掌畜，下士二人，史二人，胥二人，徒二十人。
司士，下大夫二人，中士六人，下士十有二人，府二人，史四人，胥四人，徒四十人。
諸子，下大夫二人，中士四人，府二人，史二人，胥二人，徒二十人。
司右，上士二人，下士四人，府四人，史四人，胥八人，徒八十人。
虎賁氏，下大夫二人，中士十有二人，府二人，史八人，胥八十人，虎士八百人。
旅賁氏，中士二人，下士十有六人，史二人，徒八人。
節服氏，下士八人，徒四人。
方相氏，狂夫四人。
大僕，下大夫二人；小臣，上士四人；祭僕，中士六人；御僕，下士十有二人，府二人，史四人，胥二人，徒二十人。
隸僕，下士二人，府一人，史二人，胥四人，徒四十人。
弁師，下士二人，工四人，史二人，徒四人。
司甲，下大夫二人，中士八人，府四人，史八人，胥八人，徒八十人。
司兵，中士四人，府二人，史四人，胥二人，徒二十人。
司戈盾，下士二人，府一人，史二人，徒四人。
司弓矢，下大夫二人，中士八人，府四人，史八人，胥八人，徒八十人。
繕人，上士二人，下士四人，府一人，史二人，胥二人，徒二十人。
槀人，中士四人，府二人，史四人，胥二人，徒二十人。
戎右，中大夫二人，上士二人。
齊右，下大夫二人。
道右，上士二人。
大馭，中大夫二人。
戎僕，中大夫二人。
齊僕，下大夫二人。
道僕，上士十有二人。
田僕，上士十有二人。
馭夫，中士二十人，下士四十人。
校人，中大夫二人，上士四人，下士十有六人，府四人，史八人，胥八人，徒八十人。
趣馬，下士，皁一人，徒四人。
巫馬，下士二人，醫四人，府一人，史二人，賈二人，徒二十人。
牧師，下士四人，胥四人，徒四十人。
廋人，下士，閑二人，史二人，徒二十人。
圉師，乘一人，徒二人。圉人，良馬匹一人，駑馬麗一人。
職方氏，中大夫四人，下大夫八人，中士十有六人，府四人，史十有六人，胥十有六人，徒百有六十人。
土方氏，上士五人，下士十人，府二人，史五人，胥五人，徒五十人。
懷方氏，中士八人，府四人，史四人，胥四人，徒四十人。
合方氏，中士八人，府四人，史四人，胥四人，徒四十人。
訓方氏，中士四人，府四人，史四人，胥四人，徒四十人。
形方氏，中士四人，府四人，史四人，胥四人，徒四十人。
山師，中士二人，下士四人，府二人，史四人，胥四人，徒四十人。
川師，中士二人，下士四人，府二人，史四人，胥四人，徒四十人。
邍師，中士四人，下士八人，府四人，史八人，胥八人，徒八十人。
匡人，中士四人，史四人，徒八人。
撢人，中士四人，史四人，徒八人。
都司馬，每都上士二人，中士四人，下士八人，府二人，史八人，胥八人，徒八十人。
家司馬，各使其臣，以正於公司馬。

〈大司馬〉

大司馬之職，掌建邦國之九法，以佐王平邦國。制畿封國以正邦國，設儀辨位以等邦國，進賢興功以作邦國，建牧立監以維邦國，制軍詰禁以糾邦國，施貢分職以任邦國，簡稽鄉民以用邦國，均守平則以安邦國，比小事大以和邦國。以九伐之法正邦國，馮弱犯寡則眚之，賊賢害民則伐之，暴內陵外則壇之，野荒民散則削之，負固不服則侵之，賊殺其親則正之，放弒其君則殘之，犯令陵政則杜之，外內亂，鳥獸行，則滅之。正月之吉，始和布政于邦國都鄙，乃縣政象之法于象魏，使萬民觀政象，挾日而斂之。乃以九畿之籍，施邦國之政職。方千里曰國畿，其外方五百里曰侯畿，又其外方五百里曰甸畿，又其外方五百里曰男畿，又其外方五百里曰采畿，又其外方五百里曰衛畿，又其外方五百里曰蠻畿，又其外方五百里曰夷畿，又其外方五百里曰鎮畿，又其外方五百里曰蕃畿。凡令賦，以地與民制之。上地食者參之二，其民可用者家三人；中地食者半，其民可用者二家五人；下地食者參之一，其民可用者家二人。中春，教振旅，司馬以旗致民，平列陳，如戰之陳。辨鼓鐸鐲鐃之用，王執路鼓，諸侯執賁鼓，軍將執晉鼓，師帥執提，旅帥執鼙，卒長執鐃，兩司馬執鐸，公司馬執鐲。以教坐作進退疾徐疏數之節，遂以蒐田，有司表貉，誓民，鼓，遂圍禁，火弊，獻禽以祭社。中夏，教茇舍，如振旅之陳。群吏撰車徒，讀書契，辨號名之用，帥以門名，縣鄙各以其名，家以號名，鄉以州名，野以邑名，百官各象其事，以辨軍之夜事。其他皆如振旅。遂以苗田，如蒐之法，車弊獻禽以享礿。中秋，教治兵，如振旅之陳。辨旗物之用，王載大常，諸侯載旂，軍吏載旗，（師）〔帥〕都載旜，鄉（遂）〔家〕載物，郊野載旐，百官載旟，各書其事與其號焉。其他皆如振旅。遂以獮田，如蒐（田）之法，羅弊致禽以祀祊。中冬，教大閱：前期，群吏戒眾庶脩戰法。虞人萊所田之野，為表，百步則一，為三表，又五十步為一表。田之日，司馬建旗于後表之中，群吏以旗物鼓鐸鐲鐃，各帥其民而致。質明弊旗，誅後至者。乃陳車徒如戰之陳，皆坐。群吏聽誓于陳前，斬牲以左右徇陳，曰「不用命者斬之」。中軍以鼙令鼓，鼓人皆三鼓，司馬振鐸，群吏作旗，車徒皆作；鼓行，鳴鐲，車徒皆行，及表乃止；（二）〔三〕鼓，摝鐸，群吏弊旗，車徒皆坐。又三鼓，振鐸，作旗，車徒皆作。鼓進，鳴鐲，車驟徒趨，及表乃止，坐作如初。乃鼓，車馳徒走，及表乃止。鼓戒三闋，車三發，徒三刺。乃鼓退，鳴鐃且卻，及表乃止，坐作如初。遂以狩田，以旌為左右和之門，群吏各帥其車徒以敘和出，左右陳車徒，有司平之。旗居卒間以分地，前後有屯百步，有司巡其前後。險野，人為主；易野，車為主。既陳，乃設驅逆之車，有司表貉于陳前。中軍以鼙令鼓，鼓人皆三鼓，群司馬振鐸，車徒皆作。遂鼓行，徒銜枚而進。大獸公之，小禽私之，獲者取左耳。及所弊，鼓皆駴，車徒皆譟。徒乃弊，致禽饁獸于郊，入獻禽以享烝。及師，大合軍，以行禁令，以救無辜，伐有罪。若大師，則掌其戒令，涖大卜，帥執事涖釁主及軍器。及致，建大常，比軍眾，誅後至者。及戰，巡陳，眡事而賞罰。若師有功，則左執律，右秉鉞，以先愷樂獻于社。若師不功，則厭而奉主車。王弔勞士庶子，則相。大役，與慮事屬其植，受其要，以待攷而賞誅。大會同，則帥士庶子而掌其政令。若大射，則合諸侯之六耦。大祭祀、饗食，羞牲魚，授其祭。大喪，平士大夫。喪祭，奉詔馬牲。

〈小司馬〉

小司馬之職，掌。凡小祭祀、會同、饗射、師田、喪紀，掌其事，如大司馬之法。

〈軍司馬〉

軍司馬。

〈輿司馬〉

輿司馬。

〈行司馬〉

行司馬。

〈司勳〉

司勳掌六鄉賞地之法，以等其功。王功曰勳，國功曰功，民功曰庸，事功曰勞，治功曰力，戰功曰多。凡有功者，銘書於王之大常，祭於大烝，司勳詔之。大功，司勳藏其貳。掌賞地之政令，凡賞無常，輕重眡功，凡頒賞地，參之一食，（惟）〔唯〕加田無國正。

〈馬質〉

馬質掌質馬。馬量三物，一曰戎馬，二曰田馬，三曰駑馬，皆有物賈。綱惡馬。凡受馬於有司者，書其齒毛與其賈，馬死，則旬之內更，旬之外入馬耳，以其物更，其外否。馬及行，則以任齊其行。若有馬訟，則聽之。禁原蠶者。

〈量人〉

量人掌建國之法，以分國為九州，營國城郭，營后宮，量市朝道巷門渠，造都邑亦如之。營軍之壘舍，量其市、朝、州、涂、軍社之所里。邦國之地與天下之涂數，皆書而藏之。凡祭祀饗賓，制其從獻脯燔之數量。掌喪祭奠竁之俎實。凡宰祭，與鬱人受斝歷而皆飲之。

〈小子〉

小子掌祭祀羞羊肆、羊殽、肉豆。而掌珥于社稷，祈于五祀。凡沈辜、侯禳，飾其牲。釁邦器及軍器。凡師田，斬牲以左右徇陳。祭祀，贊羞，受徹焉。

〈羊人〉

羊人掌羊牲。凡祭祀，飾羔。祭祀，割羊牲，登其首。凡祈珥，共其羊牲。賓客，共其法羊。凡沈辜、侯禳、釁、積，共其羊牲。若牧人無牲，則受布于司馬，使其賈買牲而共之。

〈司爟〉

司爟掌行火之政令，四時變國火，以救時疾。季春出火，民咸從之；季秋內火，民亦如之。時則施火令。凡祭祀，則祭爟。凡國失火，野焚萊，則有刑罰焉。

〈掌固〉

掌固掌脩城郭、溝池、樹渠之固，頒其士庶子及其眾庶之守。設其飾器，分其財用，均其稍食，任其萬民，用其材器。凡守者受法焉，以通守政，有移甲與其役財用，唯是得通，與國有司帥之，以贊其不足者。晝三巡之，夜亦如之，夜三鼜以號戒。若造都邑，則治其固，與其守法。凡國都之竟有溝樹之固，郊亦如之。民皆有職焉。若有山川，則因之。

〈司險〉

司險掌九州之圖，以周知其山林川澤之阻，而達其道路。設國之五溝五涂，而樹之林，以為阻固，皆有守禁，而達其道路。國有故，則藩塞阻路而止行者，以其屬守之，唯有節者達之。

〈掌疆〉

掌疆。

〈候人〉

候人各掌其方之道治，與其禁令，以設候人。若有方治，則帥而致于朝；及歸，送之于竟。

〈環人〉

環人掌致師，察軍慝，環四方之故，巡邦國，搏諜賊，訟敵國，揚軍旅，降圍邑。

〈挈壺氏〉

挈壺氏掌挈壺以令軍井，挈轡以令舍，挈畚以令糧。凡軍事，縣壺以序聚（𣝔）〔𣟄〕；凡喪，縣壺以代哭者。皆以水火守之，分以日夜。及冬，則以火爨鼎水而沸之，而沃之。

〈射人〉

射人掌國之三公、孤、卿、大夫之位，三公北面，孤東面，卿、大夫西面。其摯，三公執璧，孤執皮帛，卿執羔，大夫〔執〕鴈。諸侯在朝，則皆北面，詔相其法，若有國事，則掌其戒令，詔相其事，掌其治達。以射法治射儀。王以六耦射三侯，三獲三容，樂以《騶虞》，九節五正；諸侯以四耦射二侯，二獲二容，樂以《貍首》，七節三正；孤卿大夫以三耦射一侯，一獲一容，樂以《采蘋》，五節二正；士以三耦射豻侯，一獲一容，樂以《采蘩》，五節二正。若王大射，則以貍步張三侯。王射，則令去侯，立于後，以矢行告，卒，令取矢。祭侯，則為位。與大史數射中，佐司馬治射正。祭祀，則贊射牲，相孤卿大夫之法儀。會同朝覲，作大夫介，凡有爵者。大師，令有爵者乘王之倅車。有大賓客，則作卿大夫從，戒大史及大夫介。大喪，與僕人遷尸，作卿大夫掌事，比其廬，不敬者苛罰之。

〈服不氏〉

服不氏掌養猛獸而教擾之。凡祭祀，共猛獸。賓客之事則抗皮，射則贊張侯，以旌居乏而待獲。

〈射鳥氏〉

射鳥氏掌射鳥。祭祀，以弓矢敺烏鳶。凡賓客、會同、軍旅，亦如之。射則取矢，矢在侯高，則以并夾取之。

〈羅氏〉

羅氏掌羅烏鳥。蜡，則作羅襦。中春，羅春鳥，獻鳩以養國老，行羽物。

〈掌畜〉

掌畜掌養鳥而阜蕃教擾之。祭祀，共卵鳥，歲時貢鳥物，共膳獻之鳥。

〈司士〉

司士掌群臣之版，以治其政令，歲登下其損益之數，辨其年歲與其貴賤，周知邦國都家縣鄙之（數）卿大夫士庶子之數，以詔王治，以德詔爵，以功詔祿，以能詔事，以久奠食。（惟）〔唯〕賜無常。正朝儀之位，辨其貴賤之等。王南鄉；三公北面東上；孤東面北上；卿大夫西面北上；王族故士、虎士在路門之右，南面東上；大僕、大右、大僕從者在路門之左，南面西上。司士擯，孤卿特揖，大夫以其等旅揖，士旁三揖，王還揖門左，揖門右。大僕前，王入，內朝皆退。掌國中之士治，凡其戒令。掌擯士者，膳其摯。凡祭祀，掌士之戒令，詔相其法事；及賜爵，呼昭穆而進之。帥其屬而割牲，羞俎豆。凡會同，作士從，賓客亦如之。作士適四方使，為介。大喪，作士掌事，作六軍之（事）〔士〕執披。凡士之有守者，令哭無去守。國有故，則致士而頒其守。凡邦國，三歲則稽士任，而進退其爵祿。

〈諸子〉

諸子掌國子之倅，掌其戒令與其教治，辨其等，正其位。國有大事，則帥國子而致於大子，（惟）〔唯〕所用之。若有兵甲之事，則授之車甲，合其卒伍，置其有司，以軍法治之。司馬弗正。凡國正弗及。大祭祀，正六牲之體。凡樂事，正舞位，授舞器。大喪，正群子之服位。會同、賓客，作群子從。凡國之政事，國子存遊倅，使之脩德學道，春合諸學，秋合諸射，以攷其藝而進退之。

〈司右〉

司右掌群右之政令。凡軍旅會同，合其車之卒伍，而比其乘，屬其右。凡國之勇力之士能用五兵者屬焉，掌其政令。

〈虎賁氏〉

虎賁氏掌先後王而趨以卒伍。軍旅、會同亦如之。舍則守王閑。王在國，則守王宮。國有大故，則守王門，大喪亦如之。及葬，從遣車而哭。適四方使，則從士大夫。若道路不通有徵事，則奉書以使於四方。

〈旅賁氏〉

旅賁氏掌執戈盾夾王車而趨，左八人，右八人，車止則持輪。凡祭祀、會同、賓客，則服而趨。喪紀，則衰葛執戈盾。軍旅，則介而趨。

〈節服氏〉

節服氏掌祭祀朝覲袞冕，六人維王之（太）〔大〕常。諸侯則四人，其服亦如之。郊祀裘冕，二人執戈，送逆尸從車。

〈方相氏〉

方相氏掌蒙熊皮，黃金四目，玄衣朱裳，執戈揚盾，帥百隸而時難，以索室敺疫。大喪，先匶，及墓，入壙，以戈擊四隅，敺方良。

〈大僕〉

（太）〔大〕僕掌正王之服位，出入王之大命。掌諸侯之復逆。王眡朝，則前正位而退，入亦如之。建路鼓于大寢之門外，而掌其政。以待達窮者與遽令，聞鼓聲，則速逆御僕與御庶子。祭祀、賓客、喪紀，正王之服位，詔法儀，贊王牲事。王出入，則自左馭而前驅。凡軍旅田役，贊王鼓。救日月亦如之。大喪，始崩，戒鼓，傳達于四方，窆亦如之。縣喪首服之法于宮門。掌三公孤卿之弔勞。王燕飲，則相其法。王射，則贊弓矢。王眡燕朝，則正位，掌擯相。王不眡朝，則辭於三公及孤卿。

〈小臣〉

小臣掌王之小命，詔相王之小法儀。掌三公及孤卿之復逆，正王之燕服位。王之燕出入，則前驅。大祭祀、朝覲，沃王盥。小祭祀、賓客、饗食、賓射掌事，如大僕之法。掌士大夫之弔勞。凡大事，佐大僕。

〈祭僕〉

祭僕掌受命于王以眡祭祀，而警戒祭祀有司，糾百官之戒具。既祭，帥群有司而反命，以王命勞之，誅其不敬者。大喪，復于小廟。凡祭祀，王之所不與，則賜之禽，都家亦如之。凡祭祀致福者，展而受之。

〈御僕〉

御僕掌群吏之逆及庶民之復，與其弔勞。大祭祀，相盥而登。大喪，持翣。掌王之燕令，以序守路鼓。

〈隸僕〉

隸僕掌五寢之埽除糞洒之事。祭祀，脩寢。王行，洗乘石。掌蹕宮中之事。大喪，復于小寢、大寢。

〈弁師〉

弁師掌王之五冕，皆玄冕，朱裏，延，紐，五采繅十有二就，皆五采玉十有二，玉笄，朱紘。諸侯之繅斿九就，珉玉三采，其餘如王之事。繅斿皆就，玉瑱，玉笄。王之皮弁，會五采玉璂，象邸，玉笄。王之弁絰，弁而加環絰。諸侯及孤卿大夫之冕、韋弁、皮弁、弁絰、各以其等為之，而掌其禁令。

〈司甲〉

司甲。

〈司兵〉

司兵掌五兵、五盾，各辨其物與其等，以待軍事。及授兵，從司馬之法以頒之。及其受兵輸，亦如之；及其用兵，亦如之。祭祀，授舞者兵。大喪，廞五兵。軍事，建車之五兵。會同亦如之。

〈司戈盾〉

司戈盾掌戈盾之物而頒之。祭祀，授旅賁殳、故士戈盾，授舞者兵亦如之。軍旅、會同，授貳車戈盾，建乘車之戈盾，授旅賁及虎士戈盾。及舍，設藩盾，行則斂之。

〈司弓矢〉

司弓矢掌六弓四弩八矢之法，辨其名物，而掌其守藏與其出入。中春獻弓弩，中秋獻矢箙。及其頒之，王弓、弧弓以授射甲革、椹質者，夾弓、庾弓以授射豻侯、鳥獸者，唐弓、大弓以授學射者、使者、勞者。其矢箙皆從其弓。凡弩，夾庾利攻守，唐大利車戰、野戰。凡矢，枉矢、絜矢利火射，用諸守城、車戰，殺矢、鍭矢用諸近射、田獵，矰矢、茀矢用諸弋射，恒矢、（痺）〔庳〕矢用諸散射。天子之弓合九而成規，諸侯合七而成規，大夫合五而成規，士合三而成規，句者謂之弊弓。凡祭祀，共射牲之弓矢。澤，共射椹質之弓矢。大射、燕射，共弓矢如數并夾。大喪，共明弓矢。凡師役、會同，頒弓弩各以其物，從授兵（至）〔甲〕之儀。田弋，充籠箙矢，共矰矢。凡亡矢者，弗用則更。

〈繕人〉

繕人掌王之用弓、弩、矢、箙、矰、弋、抉、拾。掌詔王射，贊王弓矢之事，凡乘車，充其籠箙，載其弓弩，既射則斂之。無會計。

〈槀人〉

槀人掌受財于職金，以齎其工。弓六物為三等，弩四物亦如之。矢八物皆三等，箙亦如之。春獻素，秋獻成。書其等以饗工。乘其事，試其弓弩，以下上其食而誅賞。乃入功于司弓矢及繕人。凡齎財與其出入，皆在槀人，以待會而攷之，亡者闕之。

〈戎右〉

戎右掌戎車之兵革使。詔贊王鼓。傳王命于陳中。會同，充革車，盟，則以玉敦辟盟，遂役之。贊牛耳桃茢。

〈齊右〉

齊右掌祭祀、會同、賓客、前齊車，王乘則持馬，行則陪乘。凡有牲事，則前馬。

〈道右〉

道右掌前道車。王出入則持馬陪乘，如齊車之儀。自車上諭命于從車。詔王之車儀。王式則下，前馬，王下則以蓋從。

〈大馭〉

大馭掌馭（王）〔玉〕路以祀。及犯軷，王自左馭，馭下祝，登，受轡，犯軷，遂驅之。及祭，酌僕，僕左執轡，右祭兩軹，祭軓，乃飲。凡馭路，行以《肆夏》，趨以《采薺》。凡馭路儀，以鸞和為節。

〈戎僕〉

戎僕掌馭戎車。掌王倅車之政，正其服。犯軷，如玉路之儀。凡巡守及兵車之會，亦如之。掌凡戎車之儀。

〈齊僕〉

齊僕掌馭金路以賓。朝、覲、宗、遇、饗、食皆乘金路，其法儀各以其等為車送逆之節。

〈道僕〉

道僕掌馭象路以朝夕、燕出入，其法儀如齊車。掌貳車之政令。

〈田僕〉

田僕掌馭田路以田以鄙。掌佐車之政。設驅逆之車，令獲者植旌，及獻，比禽。凡田，王提馬而走，諸侯晉，大夫馳。

〈馭夫〉

馭夫（嘗）〔掌〕馭貳車、從車、使車。分公馬而駕治之。

〈校人〉

校人掌王馬之政。辨六馬之屬，種馬一物，戎馬一物，齊馬一物，道馬一物，田馬一物，駑馬一物。凡頒良馬而養乘之。乘馬一師四圉；三乘為皁，皁一趣馬；三皁為繫，繫一馭夫；六繫為廄，廄一僕夫；六廄成校，校有左右。駑馬三良馬之數，麗馬一圉，八麗一師，八師一趣馬，八趣馬一馭夫。天子十有二閑，馬六種；邦國六閑，馬四種；家四閑，馬二種。凡馬，特居四之一。春祭馬祖，執駒。夏祭先牧，頒馬攻特。秋祭馬社，臧僕。冬祭馬步，獻馬講馭夫。凡大祭祀、朝覲、會同，毛馬而頒之，飾幣馬，執扑而從之。凡賓客，受其幣馬。大喪，飾遣車之馬；及葬，埋之。田獵，則帥驅逆之車。凡將事于四海、山川，則飾黃駒。凡國之使者，共其幣馬。凡軍事，物馬而頒之。等馭夫之祿、宮中之稍食。

〈趣馬〉

趣馬掌贊正良馬，而齊其飲食，簡其六節。掌駕說之頒，辨四時之居治，以聽馭夫。

〈巫馬〉

巫馬掌養疾馬而乘治之，相醫而藥攻馬疾，受財于校人。馬死，則使其賈粥之，入其布于校人。

〈牧師〉

牧師掌牧地，皆有厲禁而頒之。孟春焚牧，中春通淫，掌其政令。凡田事，贊焚萊。

〈廋人〉

廋人掌十有二閑之政教，以阜馬、佚特、教駣、攻駒及祭馬祖、祭閑之先牧及執駒、散馬耳、圉馬。正校人員選。馬八尺以上為龍，七尺以上為騋，六尺以上為馬。

〈圉師〉

圉師掌教圉人養馬，春除蓐、釁廄、始牧，夏庌馬，冬獻馬。射則充椹質，茨牆則翦闔。

〈圉人〉

圉人掌養馬芻牧之事，以役圉師。凡賓客、喪紀，牽馬而入陳。廞馬亦如之。

〈職方氏〉

職方氏掌天下之圖，以掌天下之地，辨其邦國、都鄙、四夷、八蠻、七閩、九貉、五戎、六狄之人民與其財用、九穀、六畜之數要，周知其利害。乃辨九州之國，使同貫利。東南曰揚州，其山鎮曰會稽，其澤藪曰具區，其川三江，其浸五湖，其利金錫竹箭，其民二男五女，其畜宜鳥獸，其穀宜稻。正南曰荊州，其山鎮曰衡山，其澤藪曰雲瞢，其川江漢，其浸潁湛，其利丹銀齒革，其民一男二女，其畜宜鳥獸，其穀宜稻。河南曰豫州，其山鎮曰華山，其澤藪曰圃田，其川熒雒，其浸波溠，其利林漆絲枲，其民二男三女，其畜宜六擾，其穀宜五種。正東曰青州，其山鎮曰沂山，其澤藪曰望諸，其川淮泗，其浸沂沭，其利蒲魚，其民二男二女，其畜宜雞狗，其穀宜稻麥。河東曰兗州，其山鎮曰岱山，其澤藪曰大野，其川河、泲，其浸（廬）〔盧〕、維，其利蒲、魚，其民二男三女，其畜宜六擾，其穀宜四種。正西曰雍州，其山鎮曰嶽（山），其澤藪曰弦蒲，其川涇汭，其浸渭洛，其利玉石，其民三男二女，其畜宜牛馬，其穀宜黍稷。東北曰幽州，其山鎮曰醫無閭，其澤藪曰貕養，其川河泲，其浸菑時，其利魚、鹽，其民一男三女，其畜宜四擾，其穀宜三種。河內曰冀州，其山鎮曰霍山，其澤藪曰楊紆，其川漳，其浸汾潞，其利松柏，其民五男三女，其畜宜牛羊，其穀宜黍稷。正北曰并州，其山鎮曰恒山，其澤藪曰昭餘祁，其川虖池、嘔夷，其浸淶、易，其利布帛，其民二男三女，其畜宜五擾，其穀宜五種。乃辨九服之邦國，方千里曰王畿，其外方五百里曰侯服，又其外方五百里曰甸服，又其外方五百里曰男服，又其外方五百里曰采服，又其外方五百里曰衛服，又其外方五百里曰蠻服，又其外方五百里曰夷服，又其外方五百里曰鎮服，又其外方五百里曰藩服。凡邦國千里，封公以方五百里，則四公，方四百里則六侯，方三百里則七伯，方二百里則二十五子，方百（另）〔里〕則百男，以周知天下。凡邦國，小大相維。王設其牧，制其職，各以其所能，制其貢，各以其所有。王將巡守，則戒于四方，曰：「各脩平乃守，攷乃職事，無敢不敬戒，國有大刑。」及王之所行，先道，帥其屬而巡戒令。王殷國亦如之。

〈土方氏〉

土方氏掌土圭之法，以致日景。以土地相宅，而建邦國都鄙。以辨土宜土化之法，而授任地者。王巡守，則樹王舍。

〈懷方氏〉

懷方氏掌來遠方之民，致方貢，致遠物，而送逆之，達之以節。治其委積、館舍、飲食。

〈合方氏〉

合方氏掌達天下之道路，通其財利，同其數器，壹其度量，除其怨惡，同其好善。

〈訓方氏〉

訓方氏掌道四方之政事與其上下之志，誦四方之傳道。正歲，則布而訓四方，而觀新物。

〈形方氏〉

形方氏掌制邦國之地域，而正其封疆，無有華離之地。使小國事大國，大國比小國。

〈山師〉

山師掌山林之名，辨其物與其利害，而頒之于邦國，使致其珍異之物。

〈川師〉

川師掌川澤之名，辨其物與其利害，而頒之于邦國，使致其珍異之物。

〈邍師〉

邍師掌四方之地名，辨其丘陵、墳衍、邍隰之名物，之可以封邑者。

〈匡人〉

匡人掌達法則、匡邦國而觀其慝，使無敢反側，以聽王命。

〈撢人〉

撢人掌誦王志，道國之政事，以巡天下之邦國而語之，使萬民和說而正王面。

〈都司馬〉

都司馬掌都之士庶子及其眾庶、車馬、兵甲之戒令。以國法掌其政學，以聽〔於〕國司馬。

〈家司馬〉

家司馬亦如之。


﻿
〈秋官司寇〉



〈敘官〉

惟王建國，辨方正位，體國經野，設官分職，以為民極。乃立秋官司寇，使帥其屬而掌邦禁，以佐王刑邦國。
刑官之屬：
大司寇，卿一人；小司寇，中大夫二人；士師，下大夫四人；鄉士，上士八人，中士十有六人，旅下士三十有二人；府六人，史十有二人，胥十有二人，徒百有二十人。
遂士，中士十有二人，府六人，史十有二人，胥十有二人，徒百有二十人。
縣士，中士三十有二人，府八人，史十有六人，胥十有六人，徒百有六十人。
方士，中士十有六人，府八人，史十有六人，胥十有六人，徒百有六十人。
訝士，中士八人，府四人，史八人，胥八人，徒八十人。
朝士，中士六人，府三人，史六人，胥六人，徒六十人。
司民，中士六人，府三人，史六人，胥三人，徒三十人。
司刑，中士二人，府一人，史二人，胥二人，徒二十人。
司刺，下士二人，府一人，史二人，徒四人。
司約，下士二人，府一人，史二人，徒四人。
司盟，下士二人，府一人，史二人，徒四人。
職金，上士二人，下士四人，府二人，史四人，胥八人，徒八十人。
司厲，下士二人，史一人，徒十有二人。
犬人，下士二人，府一人，史二人，賈四人，徒十〔有〕六人。
司圜，中士六人，下士十有二人，府三人，史六人，胥十有六人，徒百有六十人。
掌囚，下士十有二人，府六人，史十有二人，徒百有二十人。
掌戮，下士二人，史一人，徒十有二人。
司隸，中士二人，下士十有二人，府五人，史十人，胥二十人，徒二百人。
罪隸，百有二十人。
蠻隸，百有二十人。
閩隸，百有二十人。
夷隸，百有二十人。
貉隸，百有二十人。
布憲，中士二人，下士四人，府二人，史四人，胥四人，徒四十人。
禁殺戮，下士二人，史一人，徒十有二人。
禁暴氏，下士六人，史三人，胥六人，徒六十人。
野廬氏，下士六人，胥十有二人，徒百有二十人。
蜡氏，下士四人，徒四十人。
雍氏，下士二人，徒八人。
萍氏，下士二人，徒八人。
司寤氏，下士二人，徒八人。
司烜氏，下士六人，徒十有六人。
條狼氏，下士六人，胥六人，徒六十人。
脩閭氏，下士二人，史一人，徒十有二人。
冥氏，下士二人，徒八人。
庶氏，下士一人，徒四人。
穴氏，下士一人，徒四人。
翨氏，下士二人，徒八人。
柞氏，下士八人，徒二十人。
薙氏，下士二人，徒二十人。
硩蔟氏，下士一人，徒二人。
翦氏，下士（二）〔一〕人，徒二人。
赤犮氏，下士一人，徒二人。
蟈氏，下士一人，徒二人。
壺涿氏，下士一人，徒二人。
庭氏，下士一人，徒二人。
銜枚氏，下士二人，徒八人。
伊耆氏，下士一人，徒二人。
大行人，中大夫二人；小行人，下大夫四人；司儀，上士八人，中士十有六人；行夫，下士三十有二人；府四人，史八人，胥八人，徒八十人。
環人，中士四人，史四人，胥四人，徒四十人。
象胥，每翟上士一人，中士二人，下士八人，徒二十人。
掌客，上士二人，下士四人，府一人，史二人，胥二人，徒（三）〔二〕十人。
掌訝，中士八人，府二人，史四人，胥四人，徒四十人。
掌交，中士八人，府二人，史四人，徒三十有二人。
掌察，四方中士八人，史四人，徒十有六人。
掌貨賄，下士十有六人，史四人，徒三十有二人。
朝大夫，每國上士二人，下士四人，府一人，史二人，庶子八人，徒二十人。
都則，中士一人，下士二人，府一人，史二人，庶子四人，徒八十人。
都士，中士二人，下士四人，府二人，史四人，胥四人，徒四十人，家士亦如之。

〈大司寇〉

大司寇之職，掌建邦之三典，以佐王刑邦國，詰四方，一曰刑新國用輕典，二曰刑平國用中典，三曰刑亂國用重典。以五刑糾萬民，一曰野刑，上功糾力；二曰軍刑，上命糾守；三曰鄉刑，上德糾孝；四曰官刑，上能糾職；五曰國刑，上愿糾暴。以圜土聚教罷民，凡害人者，寘之圜土而施職事焉，以明刑恥之。其能改（過）〔者〕，反于中國，不齒三年；其不能改而出圜土者，殺。以兩造禁民訟，入束矢於朝，然後聽之。以兩劑禁民獄，入鈞金，三日乃致于朝，然後聽之。以嘉石平罷民，凡萬民之有罪過而未麗於法而害於州里者，桎梏而坐諸嘉石，役諸司空。重罪旬有（三）〔二〕日坐，（基）〔朞〕役；其次九日坐，九月役；其次七日坐，七月役；其次五日坐，五月役；其下罪三日坐，三月役。使州里任之，則宥而舍之。以肺石（遠）〔達〕窮民，凡遠近惸獨老幼之欲有復於上而其長弗達者，立於肺石，三日，士聽其辭，以告於上，而罪其長。正月之吉，始和布刑于邦國都鄙，乃縣刑象之法于象魏。使萬民觀刑象，挾日而斂之。凡邦之大盟約，涖其盟書，而登之于天府，大史、內史、司會及六官皆受其貳而藏之。凡諸侯之獄訟，以邦典定之；凡卿大夫之獄訟，以邦法斷之；凡庶民之獄訟，以邦成弊之。大祭祀，奉犬牲。若禋祀五帝，則戒之日，涖誓百官，戒于百族。及納亨，前王；祭之日，亦如之。奉其明水火。凡朝覲會同，前王，大喪亦如之。大軍旅，涖戮于社。凡邦之大事，使其屬蹕。

〈小司寇〉

小司寇之職，掌外朝之政，以致萬民而詢焉。一曰詢國危，二曰詢國遷，三曰詢立君。其位：王南鄉，三公及州長、百姓北面，群臣西面，群吏東面。小司寇擯以敘進而問焉，以眾輔志而弊謀。以五刑聽萬民之獄訟，附于刑，用情訊之。至于旬，乃弊之，讀書則用法。凡命夫命婦，不躬坐獄訟。凡王之同族有罪，不即市。以五聲聽獄訟，求民情。一曰辭聽，二曰色聽，三曰氣聽，四曰耳聽，五曰目聽。以八辟麗邦法，附刑罰：一曰議親之辟，二曰議故之辟，三曰議賢之辟，四曰議能之辟，五曰議功之辟，六曰議貴之辟，七曰議勤之辟，八曰議賓之辟。以三刺斷庶民獄訟之中：一曰訊群臣，二曰訊群吏，三曰訊萬民。聽民之所刺宥，以施上服下服之刑。及大比，登民數，自生齒以上，登于天府。內史、司會、冢宰貳之，以制國用。小祭祀，奉犬牲。凡禋祀五帝，實鑊水，納亨亦如之。大賓客，前王而辟，后、世子之喪亦如之。小師，涖戮。凡國之大事，使其屬蹕。孟冬祀司民，獻民數於王，王拜受之，以圖國用而進退之。歲終，則令群士計獄弊訟，登中于天府。正歲，帥其屬而觀刑象，令以木鐸，曰：「不用法者，國有常刑」。令群士，乃宣布于四方，憲刑禁。乃命其屬入會，乃致事。

〈士師〉

士師之職，掌國之五禁之法，以左右刑罰，一曰宮禁，二曰官禁，三曰國禁，四曰野禁，五曰軍禁，皆以木鐸徇之于朝，書而縣于門閭。以五戒先後刑罰，毋使罪麗于民：一曰誓，用之于軍旅；二曰誥，用之于會同；三曰禁，用諸田役；四曰糾，用諸國中；五曰憲，用諸都鄙。掌鄉合州黨族閭比之䏈，與其民人之什伍，使之相安相受，以比追胥之事，以施刑罰慶賞。掌官中之政令。察獄訟之辭，以詔司寇斷獄弊訟，致邦令。掌士之八成：一曰邦汋，二曰邦賊，三曰邦諜，四（者）〔曰〕犯邦令，五曰撟邦令，六曰為邦盜，七曰為邦朋，八曰為邦誣。若邦凶荒，則以荒辯之法治之，令移民、通財、糾守、緩刑。凡以財獄訟者，正之以傅別、約劑。若祭勝國之社稷，則為之尸。王燕出入，則前驅而辟。祀五帝，則沃尸及王盥，洎鑊水。凡刉珥，則奉犬牲。諸侯為賓，則帥其屬而蹕于王宮；大喪亦如之。大師，帥其屬而禁逆軍旅者與犯師禁者而戮之。歲終，則令正要會。正歲，帥其屬而憲禁令于國及郊野。

〈鄉士〉

鄉士掌國中，各掌其鄉之民數而糾戒之，聽其獄訟，察其辭，（辯）〔辨〕其獄訟，異其死刑之罪而要之，旬而職聽于朝。司寇聽之，斷其獄、弊其訟于朝；群士司刑皆在，各麗其法以議獄訟。獄訟成，士師受中。協日刑殺，肆之三日。若欲免之，則王會其期。大祭祀、大喪紀、大軍旅、大賓客，則各掌其鄉之禁令，帥其屬夾道而蹕。三公若有邦事，則為之前驅而辟，其喪亦如之。凡國有大事，則戮其犯命者。

〈遂士〉

遂士掌四郊，各掌其遂之民數，而糾其戒令，聽其獄訟，察其辭，辨其獄訟，異其死刑之罪而要之，二旬而職聽于朝。司寇聽之，斷其獄、弊其訟于朝；群士司刑皆在，各麗其法以議獄訟。獄訟成，士師受中。協日就郊而刑殺，各於其遂，（肄）〔肆〕之三日。若欲免之，則王令三公會其期。若邦有大事聚眾庶，則各掌其遂之禁令，帥其屬而蹕。六卿若有邦事，則為之前驅而辟，其喪亦如之。凡郊有大事，則戮其犯命者。

〈縣士〉

縣士掌野，各掌其縣之民數，糾其戒令，而聽其獄訟，察其辭，辨其獄訟，異其死刑之罪而要之，三旬而職聽于朝。司寇聽之，斷其獄、弊其訟于朝；群士司刑皆在，各麗其法以議獄訟。獄訟成，士師受中。協日刑殺，各就其縣，肆之三日。若欲免之，則王命六卿會其期。若邦有大役聚眾庶，則各掌其縣之禁令。若大夫有邦事，則為之前驅而辟，其喪亦如之。凡野有大事，則戮其犯命者。

〈方士〉

方士掌都家，聽其獄訟之辭，辨其死刑之罪而要之，三月而上獄訟于國。司寇聽其成于朝，群士司刑皆在，各麗其法以議獄訟。獄訟成，士師受中，書其刑殺之成與其聽獄訟者。凡都家之大事聚眾庶，則各掌其方之禁令。以時脩其縣法，若歲終，則省之而誅賞焉。凡都家之士所上治，則主之。

〈訝士〉

訝士掌四方之獄訟，諭罪刑于邦國。凡四方之有治於士者，造焉。四方有亂獄，則往而成之。邦有賓客，則與行人送逆之。入於國，則為之前驅而辟，野亦如之。居館，則帥其屬而為之蹕，誅戮暴客者。客出入則道之，有治則贊之。凡邦之大事聚眾庶，則讀其誓禁。

〈朝士〉

朝士掌建邦外朝之法，左九棘，孤卿大夫位焉，群士在其後；右九棘，公侯伯子男位焉，群吏在其後；面三槐，三公位焉，州長眾庶在其後。左嘉石，平罷民焉；右肺石，達窮民焉。帥其屬而以鞭呼趨且辟。禁慢朝、錯立族談者。凡得獲貨賄、人民、六畜者，委于朝，告于士，旬而舉之，大者公之，小者庶民私之。凡士之治有期日，國中一旬，郊二旬，野三旬，都三月，邦國朞。期內之治聽，期外不聽。凡有責者，有判書以治，則聽。凡民同貨財者，令以國法行之。犯令者，刑罰之。凡屬責者，以其地傅，而聽其辭。凡盜賊軍鄉邑及家人，殺之無罪。凡報仇讎者，書於士，殺之無罪。若邦凶荒、札喪、寇戎之故，則令邦國、都家、縣鄙慮刑貶。

〈司民〉

司民掌登萬民之數，自生齒以上皆書於版，辨其國中與其都鄙及其郊野，異其男女，歲登下其死生。及三年大比，以萬民之數詔司寇。司寇及孟冬祀司民之日獻其數于王，王拜受之，登于天府。內史、司會、冢宰貳之，以贊王治。

〈司刑〉

司刑掌五刑之法，以麗萬民之罪。墨罪五百，劓罪五百，宮罪五百，刖罪五百，殺罪五百。若司寇斷獄弊訟，則以五刑之法詔刑罰，而以辨罪之輕重。

〈司刺〉

司刺掌三刺、三宥、三赦之法，以贊司寇聽獄訟。壹刺曰訊群臣，再刺曰訊群吏，三刺曰訊萬民。壹宥曰不識，再宥曰過失，三宥曰遺忘。壹赦曰幼弱，再赦曰老旄，三赦曰憃愚。以此三法者求民情，斷民中，而施上服下服之罪，然後刑殺。

〈司約〉

司約掌邦國及萬民之約劑，治神之約為上，治民之約次之，治地之約次之，治功之約次之，治器之約次之，治摯之約次之。凡大約劑，書於宗彝；小約劑，書於丹圖。若有訟者，則珥而辟藏，其不信者服墨刑。若大亂，則六官辟藏，其不信者殺。

〈司盟〉

司盟掌盟載之法。凡邦國有疑會同，則掌其盟約之載及其禮儀，北面詔明神。既盟，則貳之。盟萬民之犯命者，詛其不信者亦如之。凡民之有約劑者，其貳在司盟。有獄訟者，則使之盟詛。凡盟詛，各以其地域之眾庶共其牲而致焉。既盟，則為司盟共祈酒脯。

〈職金〉

職金掌凡金、玉、錫、石、丹、青之戒令。受其入征者，辨其物之媺惡與其數量，楬而璽之，入其金錫于為兵器之府，入其玉石丹青于守藏之府。入其要。掌受士之金罰、貨罰，入于司兵。旅于上帝，則共其金版，饗諸侯亦如之。凡國有大故而用金石，則掌其令。

〈司厲〉

司厲掌盜賊之任器、貨賄，辨其物，皆有數量，賈而楬之，入于司兵。其奴，男子入于罪隸，女子入于舂槀。凡有爵者與七十者與未齓者，皆不為奴。

〈犬人〉

犬人掌犬牲。凡祭祀，共犬牲，用牷物。伏、瘞亦如之。凡幾、珥、沈、辜，用駹可也。凡相犬、牽犬者屬焉，掌其政治。

〈司圜〉

司圜掌收教罷民，凡害人者，弗使冠飾而加明刑焉，任之以事而收教之。能改者，上罪三年而舍，中罪二年而舍，下罪一年而舍。其不能改而出圜土者，殺。雖出，三年不齒。凡圜土之刑人也不虧體，其罰人也不虧財。

〈掌囚〉

掌囚掌守盜賊，凡囚者。上罪梏拲而桎，中罪桎梏，下罪梏，王之同族拲，有爵者桎，以待弊罪。及刑殺，告刑于王，奉而適朝，士加明梏，以適市而刑殺之。凡有爵者與王之同族，奉而適甸師氏，以待刑殺。

〈掌戮〉

掌戮掌斬殺賊諜而搏之。凡殺其親者，焚之；殺王之親者，辜之。凡殺人者，踣諸市，肆之三日。刑盜于市。凡罪之麗於法者，亦如之。唯王之同族與有爵者，殺之于甸師氏。凡軍旅田役斬殺刑戮，亦如之。墨者使守門，劓者使守關，宮者使守內，刖者使守囿，髡者使守積。

〈司隸〉

司隸掌五隸之法，辨其物，而掌其政令。帥其民而搏盜賊，役國中之辱事，為百官積任器，凡囚執人之事。邦有祭祀、賓客、喪紀之事，則役其煩辱之事。掌帥四翟之隸，使之皆服其邦之服，執其邦之兵，守王宮與野舍之厲禁。

〈罪隸〉

罪隸掌役百官府與凡有守者，掌使令之小事。凡封國若家，〔子則取隸焉〕，（牛助為牽徬）。（其守王宮與其厲禁者），（如蠻隸之事）。

〈蠻隸〉

蠻隸掌役校人養馬。其在王宮者，執其國之兵以守王宮。在野外則守厲禁。

〈閩隸〉

閩隸掌役〔掌〕畜養鳥而阜蕃教擾之，掌（子則取隸焉）〔與鳥言〕，〔其守王宮者與其守厲禁者〕，〔如蠻隸之事〕。

〈夷隸〉

夷隸掌役牧人養牛，〔牛助為牽徬〕。（馬），（與鳥言）。其守王宮者與其守厲禁者，如蠻隸之事。

〈貉隸〉

貉隸掌役服不氏（而）養獸而教擾之，掌與獸言。其守王宮者與其守厲禁者，如蠻隸之事。

〈布憲〉

布憲掌憲邦之刑禁。正月之吉，執旌節以宣布于四方，而憲邦之刑禁，以詰四方邦國及其都鄙，達于四海。凡邦之大事合眾庶，則以刑禁號令。

〈禁殺戮〉

禁殺戮掌司斬殺戮者，凡傷人見血而不以告者，攘獄者，遏訟者，以告而誅之。

〈禁暴氏〉

禁暴氏掌禁庶民之亂暴力正者，撟誣犯禁者，作言語而不信者，以告而誅之。凡國聚眾庶，則戮其犯禁者以徇。凡奚隸聚而出入者，則司牧之，戮其犯禁者。

〈野廬氏〉

野廬氏掌達國道路，至于四畿。比國郊及野之道路、宿息、井、樹。若有賓客，則令守涂地之人聚（𣝔）〔𣟄〕之，有相翔者〔則〕誅之。凡道路之舟車轚互者，敘而行之。凡有節者及有爵者至，則為之辟。禁野之橫行徑踰者。凡國之大事，比脩除道路者。掌凡道禁。邦之〔有〕大師，則令埽道路，且以幾禁行作不時者、不物者。

〈蜡氏〉

蜡氏掌除骴。凡國之大祭祀，令州里除不蠲，禁刑者、任人及凶服者，以及郊野，大師、大賓客亦如之。若有死於道路者，則令埋而置楬焉，書其日月焉，縣其衣服任器于有地之官，以待其人。掌凡國之骴禁。

〈雍氏〉

雍氏掌溝瀆澮池之禁，凡害於國稼者。春令為阱擭溝瀆之利於民者，秋令塞阱杜擭。禁山之為苑、澤之沈者。

〈萍氏〉

萍氏掌國之水禁。幾酒，謹酒，禁川游者。

〈司寤氏〉

司寤氏掌夜時。以星分夜，以詔夜士夜禁。禦晨行者，禁宵行者、夜遊者。

〈司烜氏〉

司烜氏掌以夫遂取明火於日，以鑒取明水於月，以共祭祀之明齍、明燭，共明水。凡邦之大事，共墳燭庭燎。中春，以木鐸修火禁于國中。軍旅，修火禁。邦若屋誅，則為明竁焉。

〈條狼氏〉

條狼氏掌執鞭以趨辟。王出入則八人夾道，公則六人，侯伯則四人，子男則二人。凡誓，執鞭以趨於前，且命之。誓僕右曰殺，誓馭曰車轘，誓大夫曰敢不關，鞭五百，誓師曰三百，誓邦之大（史）〔事〕曰殺，誓小（史）〔事〕曰墨。

〈脩閭氏〉

脩閭氏掌比國中宿互（𣝔）〔𣟄〕者與其國粥，而比其追胥者而賞罰之。禁徑踰者與以兵革趨行者與馳騁於國中者。邦有故，則令守其閭互，唯執節者不幾。

〈冥氏〉

冥氏掌設弧張。為阱擭以攻猛獸，以靈鼓敺之。若得其獸，則獻其皮、革、齒、須、備。

〈庶氏〉

庶氏掌除毒蠱，以攻說禬之，〔以〕嘉草攻之。凡敺蠱，則令之比之。

〈穴氏〉

穴氏掌攻蟄獸，各以其物火之。以時獻其珍異皮革。

〈翨氏〉

翨氏掌攻猛鳥，各以其物為媒而掎之。以時獻其羽翮。

〈柞氏〉

柞氏掌攻草木及林麓。夏日至，令刊陽木而火之；冬日至，令剝陰木而水之。若欲其化也，則春秋變其水火。凡攻木者，掌其政令。

〈薙氏〉

薙氏掌殺草。春始生而萌之，夏日至而夷之，秋繩而芟之，冬日至而耜之。若欲其化也，則以水火變之。掌凡殺草之政令。

〈硩蔟氏〉

硩蔟氏掌覆夭鳥之巢。以方書十日之號，十有二辰之號，十有二月之號，十有二歲之號，二十有八星之號，縣其巢上，則去之。

〈翦氏〉

翦氏掌除蠹物，以攻禜攻之，以莽草熏之，凡庶蠱之事。

〈赤犮氏〉

赤犮氏掌除牆屋，以蜃炭攻之，以灰洒毒之。凡隙屋，除其貍蟲。

〈蟈氏〉

蟈氏掌去鼃黽，焚牡蘜，以灰洒之，則死。以其煙被之，則凡水（蠱）〔蟲〕無聲。

〈壺涿氏〉

壺涿氏掌除水蟲，以炮土之鼓敺之，以焚石投之。若欲殺其神，則以牡橭午貫象齒而沈之，則其神死，淵為陵。

〈庭氏〉

庭氏掌射國中之夭鳥。若不見其鳥獸，則以救日之弓與救月之矢〔夜〕射之。若神也，則以大陰之弓與枉矢射之。

〈銜枚氏〉

銜枚氏掌司囂。國之大祭祀，令禁無囂。軍旅、田役，令銜枚。禁嘂呼歎嗚於國中者，行歌哭於國中之道者。

〈伊耆氏〉

伊耆氏掌國之大祭祀共其杖咸；軍旅，授有爵者杖。共王之齒杖。

〈大行人〉

大行人掌大賓之禮及大客之儀，以親諸侯。春朝諸侯而圖天下之事，秋覲以比邦國之功，夏宗以陳天下之謨，冬遇以協諸侯之慮，時會以發四方之禁，殷同以施天下之政，時聘以結諸侯之好，殷覜以除邦國之慝，間問以諭諸侯之志，歸脤以交諸侯之福，賀慶以贊諸侯之喜，致禬以補諸侯之災。以九儀辨諸侯之命，等諸臣之爵；以同邦國之禮，而待其賓客。上公之禮，執桓圭九寸，繅藉九寸，冕服九章，建常九斿，樊纓九就，貳車九乘，介九人，禮九牢，其朝位賓主之間九十步，立當車軹，擯者五人，廟中將幣三享，王禮再祼而酢，饗禮九獻，食禮九舉，出入五積，三問三勞。諸侯之禮，執信圭七寸，繅藉七寸，冕服七章，建常七斿，樊纓七就，貳車七乘，介七人，禮七牢，朝位賓主之間七十步，立當前疾，擯者四人，廟中將幣三享，王禮壹祼而酢，饗禮七獻，食禮七舉，出入四積，再問再勞。諸伯執躬圭，其他皆如諸侯之禮。諸子執穀璧五寸，繅藉五寸，冕服五章，建常五斿，樊纓五就，貳車五乘，介五人，禮五牢，朝位賓主之間五十步，立當車衡，擯者三人，廟中將幣三享，王禮壹祼不酢，饗禮五獻，食禮五舉，出入三積，壹問壹勞。諸男執蒲璧，其他皆如諸子之禮。凡大國之孤，執皮帛以繼小國之君，出入三積，不問，壹勞，朝位當車前，不交擯，廟中無相，以酒禮之。其他皆眡小國之君。凡諸侯之卿，其禮各下其君二等以下，及其大夫士皆如之。邦畿方千里，其外方五百里謂之侯服，歲壹見，其貢祀物。又其外方五百里謂之甸服，二歲壹見，其貢嬪物。又其外方五百里謂之男服，三歲壹見，其貢器物。又其外方五百里謂之采服，四歲壹見，其貢服物。又其外方五百里謂之衛服，五歲壹見，其貢材物。又其外方五百里謂之要服，六歲壹見，其貢貨物。九州之外謂之蕃國，世壹見，各以其所貴寶為摯。王之所以撫邦國諸侯者，歲徧存，三歲徧覜，五歲徧省；七歲屬象胥，諭言語，協辭命；九歲屬瞽史，諭書名，聽聲音；十有一歲達瑞節，同度量，成牢禮，同數器，脩法則；十有二歲王巡守殷國。凡諸侯之王事，辨其位，正其等，協其禮，賓而見之。若有大喪，則〔詔〕相諸侯之禮。若有四方之大事，則受其幣，聽其辭。凡諸侯之邦交，歲相問也，殷相聘也，世相朝也。

〈小行人〉

小行人掌邦國賓客之禮籍，以待四方之使者。令諸侯春入貢，秋獻功，王親受之，各以其國之籍禮之。凡諸侯入王，則逆勞于畿。及郊勞、眡館、將幣，為承而擯。凡四方之使者，大客則擯，小客則受其幣而聽其辭。使適四方、協九儀。賓客之禮，朝、覲、宗、遇、會、同，君之禮也；存、覜、省、聘、問，臣之禮也。達天下之六節：山國用虎節，土國用人節，澤國用龍節，皆以金為之；道路用旌節，門關用符節，都鄙用管節，皆以竹為之。成六瑞：王用瑱圭，公用桓圭，侯用信圭，伯用躬圭，子用穀璧，男用蒲璧。合六幣：圭以馬，璋以皮，璧以帛，琮以錦，琥以繡，璜以黼。此六物者，以和諸侯之好故。若國札喪，則令賻補之；若國凶荒，則令賙委之；若國師役，則令槁禬之；若國有福事，則令慶賀之；若國有禍災，則令哀弔之。凡此五物者，治其事故。及其萬民之利害為一書，其禮俗政事教治刑禁之逆順為一書，其悖逆暴亂作慝猶犯令者為一書，其札喪凶荒厄貧為一書，其康樂和親安平為一書。凡此〔五〕物者，每國辨異之，以反命于王，以周知天下之故。

〈司儀〉

司儀掌九儀之賓客擯相之禮，以詔儀容、辭令、揖讓之節。將合諸侯，則令為壇三成，宮，旁一門。詔王儀，南鄉見諸侯，土揖庶姓，時揖異姓，天揖同姓。及其擯之，各以其禮，公於上等，侯伯於中等，子男於下等。其將幣亦如之，其禮亦如之。王燕，則諸侯毛。凡諸公相為賓，主國五積，三問，皆三辭拜受，皆旅擯；再勞，三辭，三揖，登，拜受，拜送。主君郊勞，交擯，三辭，車逆，拜辱，三揖，三辭，拜受，車送，三還，再拜。致館亦如之。致飧如致積之禮。及將幣，交擯，三辭，車逆，拜辱，賓車進，荅拜，三揖三讓，每門止一相，及廟，唯上相入。賓三揖三讓，登，再拜，授幣，賓拜送幣。每事如初，賓亦如之。及出，車送，三請三進，再拜，賓三還三辭，告辟。致饔餼、還圭、饗食、致贈、郊送，皆如將幣之儀。賓之拜禮：拜饔餼，拜饗食。賓繼主君，皆如主國之禮。諸侯、諸伯、諸子、諸男之相為賓也各以其禮，相待也如諸公之儀。諸公之臣相為國客，則三積，皆三辭拜受。及大夫郊勞，旅擯，三辭，拜辱，三讓，登，聽命，下拜，登受。賓使者如初之儀。及退，拜送。致館如初之儀。及將幣，旅擯，三辭，拜逆，客辟，三揖，每門止一相，及廟，唯君相入，三讓，客登，拜，客三辟，授幣，下，出，每事如初之儀。及禮、私面、私獻，皆再拜稽首，君荅拜。出，及中門之外，問君，客再拜對，君拜，客辟而對；君問大夫，客對；君勞客，客再拜稽首，君荅拜，客趨辟。致饔餼如勞之禮，饗食還圭如將幣之儀。君館客，客辟，介受命，遂送，客從，拜辱于朝。明日，客拜禮賜，遂行，如入之積。凡（諸）〔侯〕伯子男之臣，以其國之爵相為客而相禮，其儀亦如之。凡四方之賓客禮儀、辭命、餼牢、賜獻，以二等從其爵而上下之。凡賓客，送逆同禮。凡諸侯之交，各稱其邦而為之幣，以其幣為之禮。凡行人之儀，不朝不夕，不正其主面，亦不背客。

〈行夫〉

行夫掌邦國傳遽之小事、媺惡而無禮者。凡其使也，必以旌節。雖道有難而不時，必達。居於其國，則掌行人之勞辱事焉，使則介之。

〈環人〉

環人掌送逆邦國之通賓客，以路節達諸四方。舍則授館，令聚（𣝔）〔𣟄〕，有任器，則令環之。凡門關無幾，送逆及疆。

〈象胥〉

象胥掌蠻、夷、閩、貉、戎、狄之國使，掌傳王之言而諭說焉，以和親之。若以時入賓，則協其禮，與其辭，言傳之。凡其出入送逆之禮節幣帛辭令，而賓相之。凡國之大喪，詔相國客之禮儀而正其位。凡軍旅會同，受國客幣而賓禮之。凡作事，王之大事諸侯，次事卿，次事大夫，次事（上）士，下事庶子。

〈掌客〉

掌客掌四方賓客之牢禮、餼獻、飲食之等數與其政治。王合諸侯而饗禮，則具十有二牢，庶具百物備，諸侯長十有再獻。王巡守、殷國，則國君膳以牲犢，令百官百牲皆具。從者，三公眡上公之禮，卿眡侯伯之禮，大夫眡子男之禮，士眡諸侯之卿禮，庶子壹眡其大夫之禮。凡諸侯之禮：上公五積，皆眡飧牽，三問皆脩，群介、行人、宰、史皆有牢；飧五牢，食四十，簠十，豆四十，鉶（四）〔三〕十有二，壺四十，鼎簋十有二，牲三十有六，皆陳；饔餼九牢，其死牢如飧之陳，牽四牢，米百有二十筥，醯醢百有二十罋，車皆陳；車米眡生牢，牢十車，車（乘）〔秉〕有五籔，車禾眡死牢，牢十車，車三秅，芻薪倍禾，皆陳；乘禽日九十雙，殷膳大牢，以及歸，三饗、三食、三燕，若弗酌則以幣致之；凡介、行人、宰、史皆有飧饔餼，以其爵等為之牢禮之陳數，唯上介有禽獻；夫人致禮，八壺、八豆、八籩，膳大牢，致饗大牢，食大牢；卿皆見，以羔，膳大牢。侯伯四積，皆眡飧牽，再問皆脩；飧四牢，食三十有二，簠八，豆三十有二，鉶二十有（八）〔四〕，壺三十有二，鼎簋十有二，腥二十有七，皆陳；饔餼七牢，其死牢如飧之陳，牽三牢，米百筥，醯醢百罋，皆陳；米三十車，禾四十車，芻薪倍禾，皆陳；乘禽日七十雙，殷膳大牢，三饗、再食、再燕；凡介、行人、宰、史皆有飧饔餼，以其爵等為之禮，唯上介有禽獻；夫人致禮，八壺、八豆、八籩，膳大牢，致（饔）〔饗〕大牢；卿皆見，以羔，膳特牛。子男三積，皆眡飧牽，壹問以脩；飧三牢，食二十有四，簠六，豆二十有四，鉶十有（八）〔六〕，壺二十有四，鼎簋十有二，牲十有八，皆陳；饔餼五牢，其死牢如飧之陳，牽二牢，米八十筥，醯醢八十罋，皆陳；米二十車，禾三十車，芻薪倍禾，皆陳；乘禽日五十雙，壹饗、壹食、壹燕；凡介、行人、宰、史皆有飧饔餼，以其爵等為之禮，唯上介有禽獻；夫人致禮，六壺、六豆、六籩，膳眡致饗；親見卿皆膳特牛。凡諸侯之卿、大夫、士為國客，則如其介之禮以待之。凡禮賓客，國新殺禮，凶荒殺禮，札喪殺禮，禍災殺禮，在野在外殺禮。凡賓客死，致禮以喪用。賓客有喪，（惟）〔唯〕芻稍之受。遭主國之喪，不受饗食，受牲禮。

〈掌訝〉

掌訝掌邦國之等籍，以待賓客。若將有國賓客至，則戒官脩委積，與士逆賓于疆，為前驅而入；及宿，則令聚（𣝔）〔𣟄〕；及委，則致積；至于國，賓入館，次于舍門外，待事于客；及將幣，為前驅；至于朝，詔其位，入復。及退亦如之。凡賓客之治，令訝，訝治之。凡從者出，則使人道之。及歸，送亦如之。凡賓客，諸侯有卿訝，卿有大夫訝，大夫有士訝，士皆有訝。凡訝者，賓客至而往，詔相其事而掌其治令。

〈掌交〉

掌交掌以節與幣巡邦國之諸侯及其萬民之所聚者，道王之德意志慮，使咸知王之好惡，辟行之。使和諸侯之好，達萬民之說。掌邦國之通事而結其交好。以諭九稅之利，九禮之親，九牧之維，九禁之難，九戎之威。

〈掌察〉

掌察。

〈掌貨賄〉

掌貨賄。

〈朝大夫〉

朝大夫掌都家之國治。日朝以聽國事故，以告其君長。國有政令，則令其朝大夫。凡都家之治於國者，必因其朝大夫，然後聽之；唯大事弗因。凡都家之治有不及者，則誅其朝大夫。在軍旅，則誅其有司。

〈都則〉

都則。

〈都士〉

都士。

〈家士〉

家士。


﻿
〈冬官考工記〉



〈總敘〉

國有六職，百工與居一焉。或坐而論道，或作而行之，或審曲面埶，以飭五材，以辨民器，或通四方之珍異以資之，或飭力以長地財，或治絲麻以成之。坐而論道，謂之王公；作而行之，謂之士大夫；審曲面埶，以飭五材，以辨民器，謂之百工；通四方之珍異以資之，謂之商旅；飭力以長地財，謂之農夫；治絲麻以成之，謂之婦功。粵無鎛，燕無函，秦無廬，胡無弓、車。粵之無鎛也，非無鎛也，夫人而能為鎛也；燕之無函也，非無函也，夫人而能為函也；秦之無廬也，非無廬也，夫人而能為廬也；胡之無弓車也，非無弓車也，夫人而能為弓車也。知者創物，巧者述之，守之世，謂之工。百工之事，皆聖人之作也。爍金以為刃，凝土以為器，作車以行陸，作舟以行水，此皆聖人之所作也。天有時，地有氣，材有美，工有巧，合此四者，然後可以為良。材美工巧，然而不良，則不時、不得地氣也。橘踰淮而北為枳，鸜鵒不踰濟，貉踰汶則死，此地氣然也。鄭之刀，宋之斤，魯之削，吳粵之劍，遷乎其地，而弗能為良，地氣然也。燕之角，荊之幹，妢胡之笴，吳粵之金、錫，此材之美者也。天有時以生，有時以殺，草木有時以生，有時以死，石有時以泐，水有時以凝，有時以澤，此天時也。凡攻木之工七，攻金之工六，攻皮之工五，設色之工五，刮摩之工五，（摶）〔搏〕埴之工二。攻木之工，輪、輿、弓、廬、匠、車、梓。攻金之工，築、冶、鳧、㮚、（叚）〔段〕、桃。攻皮之工，函、鮑、韗、韋、裘。設色之工，畫、繢、鍾、筐、㡆。刮摩之工，玉楖、雕、矢、磬。（摶）〔搏〕埴之工，陶（旊）〔瓬〕。有虞氏上陶，夏后氏上匠，殷人上梓，周人上輿。故一器而工聚焉者，車為多。車有六等之數：車軫四尺，謂之一等；戈柲六尺有六寸，既建而迤，崇於軫四尺，謂之二等；人長八尺，崇於戈四尺，謂之三等；殳長尋有四尺，崇於人四尺，謂之四等；車戟常，崇於殳四尺，謂之五等；酋矛常有四尺，崇於戟四尺，謂之六等。車謂之六等之數。凡察車之道，必自載於地者始也，是故察車自輪始。凡察車之道，欲其樸屬而微至。不樸屬，無以為完久也；不微至，無以為戚速也。輪已崇，則人不能登也；輪已庳，則於馬終古登阤也。故兵車之輪六尺有六寸；田車之輪六尺有三寸，乘車之輪六尺有六寸。六尺有六寸之輪，軹崇三尺有三寸也，加軫與轐焉四尺也。人長八尺，登下以為節。

〈輪人〉

輪人為輪，斬三材，必以其時。三材既具，巧者和之。轂也者，以為利轉也；輻也者，以為直指也；牙也者，以為固抱也。輪敝，三材不失職，謂之完。望而眡其輪，欲其幎爾而下迆也；進而眡之，欲其微至也；無所取之，取諸圜也。望其輻，欲其揱爾而纖也；進而眡之，欲其肉稱也；無所取之，取諸易直也。望其轂，欲其眼也；進而眡之，欲其幬之廉也；無所取之，取諸急也。眡其綆，欲其蚤之正也。察其菑蚤不齵，則輪雖敝不匡。凡斬轂之道，必矩其陰陽。陽也者稹理而堅，陰也者疏理而柔，是故以火養其陰而齊諸其陽，則轂雖敝不藃。轂小而長則柞，大而短則（摰）〔摯〕。是故六分其輪崇，以其一為之牙圍。參分其牙圍而漆其二。椁其漆內而中詘之，以為之轂長，以其長為之圍。以其圍之阞捎其藪。五分其轂之長，去一以為賢，去三以為軹。容轂必直，陳篆必正，施膠必厚，施筋必數，幬必負幹，既摩，革色青白，謂之轂之善。參分其轂長，二在外，一在內，以置其輻。凡輻，量其鑿深以為輻廣。輻廣而鑿淺，則是以大扤，雖有良工，莫之能固。鑿深而輻小，則是固有餘而強不足也。故竑其輻廣以為之弱，則雖有重任，轂不折。參分其輻之長而殺其一，則雖有深泥，亦弗之溓也。參分其股圍，去一以為骹圍。揉輻必齊，平沈必均。直以指牙，牙得，則無槷而固。不得，則有槷，必足見也。六尺有六寸之輪，綆參分寸之二，謂之輪之固。凡為輪，行澤者欲杼，行山者欲侔。杼以行澤，則是刀以割塗也，是故塗不附。侔以行山，則是（搏）〔摶〕以行石也，是故輪雖敝，不甐於鑿。凡揉牙，外不廉而內不挫，旁不腫，謂之用火之善。是故規之以眡其圜也，萭之以眡其匡也，縣之以眡其輻之直也，水之以眡其平沈之均也，量其藪以黍，以眡其同也，權之以眡其輕重之侔也。故可規、可萭、可水、可縣、可量、可權也，謂之國工。輪人為蓋，達常圍三寸，桯圍倍之，六寸。信其桯圍以為部廣，部廣六寸。部長二尺，桯長倍之，四尺者二。十分寸之一謂之枚，部尊一枚，弓鑿廣四枚，鑿上二枚，鑿下四枚；鑿深二寸有半，下直二枚，鑿端一枚。弓長六尺，謂之庇軹，五尺謂之庇輪，四尺謂之庇軫。參分弓長而揉其一。參分其股圍，去一以為蚤圍。參分弓長，以其一為之尊。上欲尊而宇欲卑，上尊而宇卑，則吐水疾而霤遠。蓋已崇則難為門也，蓋已（車）〔卑〕是蔽目也，是故蓋崇十尺。良蓋弗冒弗紘，殷畝而馳不隊，謂之國工。

〈輿人〉

輿人為車，輪崇、車廣、衡長，參如一，謂之參稱。參分車廣，去一以為隧。參分其隧，一在前，二在後，以揉其式。以其廣之半為之式崇，以其隧之半為之較崇。六分其廣，以一為之軫圍。參分軫圍，去一以為式圍；參分式圍，去一以為較圍；參分較圍，去一以為軹圍；參分軹圍，去一以為轛圍。圜者中規，方者中矩，立者中縣，衡者中水，直者如生焉，繼者如附焉。凡居材，大與小無并，大倚小則摧，引之則絕。棧車欲弇，飾車欲侈。

〈輈人〉

輈人為輈。輈有三度，軸有三理。國馬之輈深四尺有七寸，田馬之輈深四尺，駑馬之輈深三尺有三寸。軸有三理：一者以為媺也，二者以為久也，三者以為利也。（軌）〔軓〕前十尺，而策半之。凡任木，任正者，十分其輈之長，以其一為之圍，衡任者，五分其長，以其一為之圍。小於度，謂之無任。五分其軫間，以其一為之軸圍。十分其輈之長，以其一為之當兔之圍。參分其兔圍，去一以為頸圍。五分其頸圍，去一以為踵圍。凡揉輈，欲其孫而無弧深。今夫大車之轅摯，其登又難；既克其登，其覆車也必易。此無故，唯轅直且無橈也。是故大車平地既節軒摯之任，及其登阤，不伏其轅，必縊其牛。此無故，唯轅直且無橈也。故登阤者，倍任者也，猶能以登；及其下阤也，不援其邸，必緧其牛後。此無故，唯轅直且無橈也。是故輈欲頎典；輈深則折，淺則負；輈注則利準，利準則久，和則安；輈欲弧而折，經而無絕。進則與馬謀，退則與人謀，終日馳騁，左不楗，行數千里，馬不契需，終歲御，衣衽不敝，此唯輈之和也。勸登馬力，馬力既竭，輈猶能一取焉。良輈環灂，自伏兔不至（軌）〔軓〕七寸，（軌）〔軓〕中有灂，謂之國輈。軫之方也，以象地也；蓋之圜也，以象天也；輪輻三十，以象日月也；蓋弓二十有八，以象星也。龍旂九斿，以象大火也；鳥旟七斿，以象鶉火也；熊旗六斿，以象伐也；龜（蛇）〔旐〕四斿，以象營室也；弧旌枉矢，以象弧也。攻金之工，築氏執下齊，冶氏執上齊，鳧氏為聲，㮚氏為量，段氏為鎛器，桃氏為刃。金有六齊：六分其金而錫居一，謂之鍾鼎之齊；五分其金而錫居一，謂之斧斤之齊；四分其金而錫居一，謂之戈戟之齊；參分其金而錫居一，謂之大刃之齊；五分其金而錫居二，謂之削殺矢之齊；金錫半，謂之鑒燧之齊。

〈築氏〉

築氏為削，長尺博寸，合六而成規。欲新而無窮，敝盡而無惡。

〈冶氏〉

冶氏為殺矢，刃長寸，圍寸，鋌十之，重三垸。戈廣二寸，內倍之，胡三之，援四之。已倨則不入，已句則不決，長內則折前，短內則不疾，是故倨句外博。重三鋝。戟廣寸有半寸，內三之，胡四之，授五之，倨句中矩，與刺重三鋝。

〈桃氏〉

桃氏為劍，臘廣二寸有半寸。兩從半之。以其臘廣為之莖圍，長倍之。中其莖，設其後。參分其臘廣，去一以為首廣，而圍之。身長五其莖長，重九鋝，謂之上制，上士服之；身長四其莖長，重七鋝，謂之中制，中士服之；身長三其莖長，重五鋝，謂之下制，下士服之。

〈鳧氏〉

鳧氏為鍾，兩欒謂之銑，銑間謂之于，于上謂之鼓，鼓上謂之鉦，鉦上謂之舞；舞上謂之甬，甬上謂之衡；鍾縣謂之旋，旋蟲謂之幹；鍾帶謂之篆，篆間謂之枚，枚謂之景：于上之攠謂之隧。十分其銑，去二以為鉦，以其鉦為之銑間，去二分以為之鼓間；以其鼓間為之舞脩，去二分以為舞廣。以其鉦之長為之甬長。以其甬長為之圍，參分其圍，去一以為衡圍。參分其甬長，二在上，一在下，以設其旋。薄厚之所震動，清濁之所由出，侈弇之所由興，有說。鍾已厚則石，已薄則播，侈則柞，弇則鬱，長甬則震。是故大鍾十分其鼓間，以其一為之厚；小鍾十分其鉦間，以其一為之厚。鍾大而短，則其聲疾而短聞；鍾小而長，則其聲舒而遠聞。為遂，六分其厚，以其一為之深而圜之。

〈㮚氏〉

㮚氏為量，改煎金錫則不秏。不秏然後權之，權之然後準之，準之然後量之。量之以為鬴，深尺，內方尺而圜其外，其實一鬴；其臀一寸，其實一豆；其耳三寸，其實一升；重一鈞；其聲中黃鍾之宮。概而不稅。其銘曰：「時文思索，允臻其極。嘉量既成，以觀四國。永啟厥後，茲器維則。」凡鑄金之狀，金與錫，黑濁之氣竭，黃白次之；黃白之氣竭，青白次之；青白之氣竭，青氣次之：然後可鑄也。

〈段氏〉

段氏。

〈函人〉

函人為甲，犀甲七屬，兕甲六屬，合甲五屬。犀甲壽百年，兕甲壽二百年，合甲壽三百年。凡為甲，必先為容，然後制革。權其上旅與其下旅，而重若一，以其長為之圍。凡甲鍛不摯則不堅，已敝則橈。凡察革之道，眡其鑽空，欲其惌也；眡其裏，欲其易也；眡其朕，欲其直也；櫜之，欲其約也；舉而眡之，欲其豐也；衣之，欲其無齘也。眡其鑽空而惌，則革堅也；眡其裏而易，則材更也；眡其朕而直，則制善也；櫜之而約，則周也；舉之而豐，則明也；衣之無齘，則變也。

〈鮑人〉

鮑人之事，望而眡之，欲其荼白也；進而握之，欲其柔而滑也；〔引而信之〕，〔欲其直也〕；卷而（搏）〔摶〕之，欲其無迆也；眡其著，欲其淺也；察其線，欲其藏也。革欲其荼白而疾澣之，則堅；欲其柔滑而腛脂之，則需；（引而信之），（欲其直也）。信之而直，則取材正也；信之而枉，則是一方緩、一方急也。若苟一方緩、一方急，則及其用之也，必自其急者先裂。若苟自急者先裂，則是以博為帴也。卷而摶之而不迆，則厚薄序也；眡其著而淺，則革信也；察其線而藏，則雖敝不甐。

〈韗人〉

韗人為皋陶，長六尺有六寸，左右端廣六寸，中尺，厚三寸，穹者三之一，上三正。鼓長八尺，鼓四尺，中圍加三之一，謂之鼖鼓。為皋鼓，長尋有四尺，鼓四尺，倨句，磬折。凡冒鼓，必以啟蟄之日。良鼓瑕如積環。鼓大而短，則其聲疾而短聞；鼓小而長，則其聲舒而遠聞。

〈韋氏〉

韋氏。

〈裘氏〉

裘氏。

〈畫繢〉

畫繢之事，雜五色，東方謂之青，南方謂之赤，西方謂之白，北方謂之黑，天謂之玄，地謂之黃。青與白相次也；赤與黑相次也，玄與黃相次也。青與赤謂之文，赤與白謂之章，白與黑謂之黼，黑與青謂之黻，五采備謂之繡。土以黃，其象方，天時變，火以圜，山以章，水以龍，鳥獸蛇。雜四時五色之位以章之，謂之巧。凡畫繢之事，後素功。

〈鍾氏〉

鍾氏染羽，以朱湛丹（林）〔秫〕三月，而熾之。淳而漬之。三入為纁，五入為緅，七入為緇。

〈筐人〉

筐人。

〈㡆氏〉

㡆氏湅絲，以涗水漚其絲七日，去地尺暴之。晝暴諸日，夜宿諸井，七日七夜，是謂水湅。湅帛，以欄為灰，渥淳其帛，實諸澤器，淫之以蜃。清其灰而盝之，而揮之，而沃之，而盝之；而塗之，而宿之。明日，沃而盝之。晝暴諸日，夜宿諸井，七日七夜，是謂水湅。

〈玉人〉

玉人之事，鎮圭尺有二寸，天子守之；命圭九寸，謂之桓圭，公守之；命圭七寸，謂之信圭，侯守之；命圭七寸，謂之躬圭，伯守之。天子執冒四寸，以朝諸侯。天子用全，上公用龍，侯用瓚，伯用將。繼子男執皮帛。天子圭中必。四圭尺有二寸，以祀天。大圭長三尺，杼上，終葵首，天子服之。土圭尺有五寸，以致日，以土地。祼圭尺有二寸，有瓚，以祀廟。琬圭九寸而繅，以象德。琰圭九寸，判規，以除慝，以易行。璧羨度尺，好三寸，以為度。圭璧五寸，以祀日月星辰。璧琮九寸，諸侯以享天子。穀圭七寸，天子以聘女。大璋、中璋九寸，邊璋七寸，射四寸，厚寸，黃金勺，青金外，朱中，鼻寸，衡四寸，有繅，天子以巡守，宗祝以前馬。大璋亦如之，諸侯以聘女。瑑圭璋八寸，璧琮八寸，以覜聘。牙璋、中璋七寸，射二寸，厚寸，以起軍旅，以治兵守。駔琮五寸，宗后以為權。大琮十有二寸，射四寸，厚寸，是謂內鎮，宗后守之。駔琮七寸，鼻寸有半寸，天子以為權。兩圭五寸，有邸，以祀地，以旅四望。瑑琮八寸，諸侯以享夫人。案十有二寸，棗㮚十有二列，諸侯純九，大夫純五，夫人以勞諸侯。璋邸射，素功，以祀山川，以致稍餼。

〈楖人〉

楖人。

〈雕人〉

雕人。

〈磬氏〉

磬氏為磬，倨句一矩有半。其博為一，股為二，鼓為三。參分其股博，去一以為鼓博；參分其鼓博，以其一為之厚。已上則摩其旁，已下則摩其耑。

〈矢人〉

矢人為矢，鍭矢參分，茀矢參分，一在前，二在後。兵矢、田矢五分，二在前，三在後。殺矢七分，三在前，四在後。參分其長而殺其一，五分其長而羽其一，以其笴厚為之羽深，水之以辨其陰陽，夾其陰陽以設其比，夾其比以設其羽，參分其羽以設其刃，則雖有疾風，亦弗之能憚矣。刃長寸，圍寸，鋌十之，重三垸。前弱則俛，後弱則翔，中弱則紆，中強則揚，羽豐則遲，羽殺則趮。是故夾而搖之，以眡其豐殺之節也；橈之，以眡其鴻殺之稱也。凡相笴，欲生而摶，同摶欲重，同重節欲疏，同疏欲㮚。

〈陶人〉

陶人為甗，實二鬴，厚半寸，脣寸。盆，實二鬴，厚半寸，脣寸。甑，實二鬴，厚半寸，脣寸，七穿。鬲，實五觳，厚半寸，脣寸。庾，實二觳，厚半寸，脣寸。

〈瓬人〉

瓬人為簋，實一觳，崇尺，厚半寸，脣寸，豆實三而成觳，崇尺。凡陶瓬之事，髺墾薜暴不入市。器中膞，豆中縣。膞崇四尺，方四寸。

〈梓人〉

梓人為筍虡。天下之大獸五：脂者，膏者，臝者，羽者，鱗者。宗廟之事，脂者、膏者以為牲；臝者、羽者、鱗者以為筍虡；外骨、內骨，卻行、仄行、連行、紆行，以脰鳴者，以注鳴者，以旁鳴者，以翼鳴者，以股鳴者，以胸鳴者，謂之小蟲之屬，以為雕琢。厚脣弇口，出目短耳，大胸燿後，大體短脰，若是者謂之臝屬，恒有力而不能走，其聲大而宏。有力而不能走，則於任重宜；大聲而宏，則於鍾宜。若是者以為鍾虡，是故擊其所縣，而由其虡鳴。銳喙決吻，數目顅脰，小體騫腹，若是者謂之羽屬，恒無力而輕，其聲清陽而遠聞。無力而輕，則於任輕宜；其聲清陽而遠聞，於磬宜。若是者以為磬虡，故擊其所縣，而由其虡鳴。小首而長，摶身而鴻，若是者謂之鱗屬，以為筍。凡攫閷援簭之類，必深其爪，出其目，作其鱗之而。深其爪，出其目，作其鱗之而，則於眡必撥爾而怒。苟撥爾而怒，則於任重宜。且其匪色，必似鳴矣。爪不深，目不出，鱗之而不作，則必穨爾如委矣。苟穨爾如委，則加任焉，則必如將廢措，其匪色必似不鳴矣。梓人為飲器，勺一升，爵一升，觚三升。獻以爵而酬以觚，一獻而三酬，則一豆矣。食一豆肉，飲一豆酒，中人之食也。凡試梓，飲器鄉衡而實不盡，梓師罪之。梓人為侯，廣與崇方，參分其廣而鵠居一焉。上兩个，與其身三，下兩个半之。上綱與下綱出舌尋，縜寸焉。張皮侯而棲鵠，則春以功；張五采之侯，則遠國屬；張獸侯，則王以息燕。祭侯之禮，以酒脯醢。其辭曰：「惟若寧侯，（母）〔毋〕或若女不寧侯不屬于王所，故抗而射女。強飲強食，詒女曾孫諸侯百福。」

〈廬人〉

廬人為廬器，戈柲六尺有六寸，殳長尋有四尺，車戟常，酋矛常有四尺，夷矛三尋。凡兵無過三其身，過三其身，弗能用也而無已，又以害人。故攻國之兵欲短，守國之兵欲長。攻國之人眾，行地遠，食飲飢，且涉山林之阻，是故兵欲短；守國之人寡，食飲飽，行地不遠，且不涉山林之阻，是故兵欲長。凡兵，句兵欲無彈，刺兵欲無蜎，是故句兵椑，刺兵摶。𣪠兵同強，舉圍欲細，細則校；刺兵同強，舉圍欲重，重欲傅人，傅人則密，是故侵之。凡為殳，五分其長，以其一為之被而圍之。參分其圍，去一以為晉圍；五分其晉圍，去一以為首圍。凡為酋矛，參分其長，二在前、一在後而圍之。五分其圍，去一以為晉圍；參分其晉圍，去一以為刺圍。凡試廬事，置而搖之，以眡其蜎也；灸諸牆，以眡其橈之均也；橫而搖之，以眡其勁也。六建既備，車不反覆，謂之國工。

〈匠人〉

匠人建國，水地以縣，置槷以縣，眡以景。為規，識日出之景與日入之景。晝參諸日中之景，夜考之極星，以正朝夕。匠人營國，方九里，旁三門。國中九經九緯，經涂九軌。左祖右社，面朝後市，市朝一夫。夏后氏世室，堂脩二七，廣四脩一，五室，三四步，四三尺，九階，四旁兩夾，䆫。白盛，門堂，三之二，室，三之一。殷人重屋，堂脩七尋，堂崇三尺，四阿，重屋。周人明堂，度九尺之筵，東西九筵，南北七筵，堂崇一筵，五室，凡室二筵。室中度以几，堂上度以筵，宮中度以尋，野度以步，涂度以軌。廟門容大扃七个，闈門容小扃參个，路門不容乘車之五个，應門二徹參个。內有九室，九嬪居之；外有九室，九卿朝焉。九分其國以為九分，九卿治之。王宮門阿之制五雉，宮隅之制七雉，城隅之制九雉。經涂九軌，環涂七軌，野涂五軌。門阿之制以為都城之制。宮隅之制以為諸侯之城制。環涂以為諸侯經涂，野涂以為都經涂。匠人為溝洫，耜廣五寸，二耜為耦；一耦之伐，廣尺，深尺，謂之𤰕；田首倍之，廣二尺，深二尺，謂之遂。九夫為井，井間廣四尺，深四尺，謂之溝；方十里為成，成間廣八尺，深八尺，謂之洫；方百里為同，同間廣二尋，深二仞，謂之澮。專達於川，各載其名。凡天下之地埶，兩山之間必有川焉，大川之上必有涂焉。凡溝逆地阞，謂之不行；水屬不理孫，謂之不行。梢溝三十里而廣倍。凡行奠水，磬折以參伍。欲為淵，則句於矩。凡溝必因水埶，防必因地埶，善溝者水漱之，善防者水淫之。凡為防，廣與崇方，其閷參分去一。大防外閷。凡溝防，必一日先深之以為式。里為式，然後可以傅眾力。凡任，索約大汲其版，謂之無任。葺屋參分，瓦屋四分。囷、窌、倉、城，逆牆六分。堂涂十有二分。竇其崇三尺。牆厚三尺，崇三之。

〈車人〉

車人之事，半矩謂之宣，一宣有半謂之欘，一欘有半〔謂〕之柯，一柯有半謂之磬折。車人為耒，庛長尺有一寸，中直者三尺有三寸，上句者二尺有二寸。自其庛，緣其外，以至於首，以弦其內，六尺有六寸與步相中也。堅地欲直庛，柔地欲句庛。直庛則利推，句庛則利發。倨句磬折，謂之中地。車人為車，柯長三尺，博三寸，厚一寸有半，五分其長，以其一為之首。轂長半柯，其圍一柯有半。輻長一柯有半，其博三寸，厚三之一。渠三柯者三。行澤者欲短轂，行山者欲長轂，短轂則利，長轂則安。行澤者反輮，行山者仄輮，反輮則易，仄輮則完。六分其輪崇，以其一為之牙圍。柏車轂長一柯，其圍二柯，其輻一柯，其渠二柯者三，五分其輪崇，以其一為之牙圍。大車崇三柯，綆寸，牝服二柯有參分柯之二，羊車二柯有參分柯之一，柏車二柯。凡為轅，三其輪崇，參分其長，二在前，一在後，以鑿其鉤，徹廣六尺，鬲長六尺。

〈弓人〉

弓人為弓，取六材必以其時。六材既聚，巧者和之。幹也者，以為遠也；角也者，以為疾也；筋也者，以為深也；膠也者，以為和也；絲也者，以為固也；漆也者，以為受霜露也。凡取幹之道七，柘為上，檍次之，檿桑次之，橘次之，木瓜次之，荊次之，竹為下。凡相幹，欲赤黑而陽聲。赤黑則鄉心，陽聲則遠根。凡析幹，射遠者用埶，射深者用直。居幹之道，菑栗不迆，則弓不發。凡相角，秋閷者厚，春閷者薄；稺牛之角直而澤，老牛之角紾而昔。疢疾險中，瘠牛之角無澤。角欲青白而豐末。夫角之（末）〔本〕，蹙於𠜶而休於氣，是故柔。柔故欲其埶也。白也者，埶之徵也。夫角之中，恒當弓之畏。畏也者必橈，橈故欲其堅也。青也者，堅之徵也。夫角之末，遠於𠜶而不休於氣，是故脃。脃故欲其柔也。豐末也者，柔之徵也。角長二尺有五寸，三色不失理，謂之牛戴牛。凡相膠，欲朱色而昔。昔也者，深瑕而澤，紾而摶廉。鹿膠青白，馬膠赤白，牛膠火赤，鼠膠黑，魚膠餌，犀膠黃。凡昵之類不能方。凡相筋，欲小簡而長，大結而澤。小簡而長，大結而澤，則其為獸必剽，以為弓，則豈異於其獸。筋欲敝之敝，漆欲測，絲欲沈。得此六材之全，然後可以為良。凡為弓，冬析幹而春液角，夏治筋，秋合三材。寒奠體，冰析灂。冬析幹則易，春液角則合，夏治筋則不煩，秋合三材則合，寒奠體則張不流，冰析灂則審環，春被弦則一年之事。析幹必倫，析角無邪，斲目必荼。斲目不荼，則及其大脩也，筋代之受病。夫目也者必強，強者在內而摩其筋，夫筋之所由幨，恒由此作，故角三液而幹再液。厚其帤則木堅，薄其帤則需，是故厚其液而節其帤。約之不皆約，疏數必侔。斲摯必中，膠之必均，斲摯不中，膠之不均，則及其大脩也，角代之受病。夫懷膠於內而摩其角，夫角之所由挫，恒由此作。凡居角，長者以次需。恒角而短，是謂逆橈，引之則縱，釋之則不校。恒角而達，譬如終紲，非弓之利也。今夫茭解中有變焉，故（挍）〔校〕；於挺臂中有柎焉，故剽。恒角而達，引如終紲，非弓之利〔也〕。撟幹欲孰於火而無贏，撟角欲孰於火而無燂，引筋欲盡而無傷其力，（鬻）〔䰞〕膠欲孰而水火相得，然則居旱亦不動，居濕亦不動。苟有賤工，必因角幹之濕以為之柔。善者在外，動者在內，雖善於外，必動於內，雖善，亦弗可以為良矣。凡為弓，方其峻而高其柎，長其畏而薄其敝，宛之無已，應。下柎之弓，末應將興。為柎而發，必動於閷。弓而羽閷，末應將發。弓有六材焉，維幹強之，張如流水；維體防之，引之中參；維角䟫之，欲宛而無負弦。引之如環，釋之無失體，如環。材美，工巧，為之時，謂之參均。角不勝幹，幹不勝筋，謂之參均。量其力有三均。均者三，謂之九和。九和之弓，角與幹權，筋三侔，膠三鋝，絲三邸，漆三斞。上工以有餘，下工以不足。為天子之弓，合九而成規；為諸侯之弓，合七而成規；大夫之弓，合五而成規；士之弓，合三而成規。弓長六尺有六寸，謂之上制，上士服之；弓長六尺有三寸，謂之中制，中士服之；弓長六尺，謂之下制，下士服之。凡為弓，各因其君之躬志慮血氣。豐肉而短，寬緩以荼，若是者為之危弓，危弓為之安矢。骨直以立，忿埶以奔，若是者為之安弓，安弓為之危矢。其人安，其弓安，其矢安，則莫能以速中，且不深。其人危，其弓危，其矢危，則莫能以愿中。往體多，來體寡，謂之夾臾之屬，利射侯與弋。往體寡，來體多，謂之王弓之屬，利射革與質。往體來體若一，謂之唐弓之屬，利射深。大和無灂，其次筋角皆有灂而深，其次有灂而疏，其次角無灂。合灂若背手文。角環灂，牛筋蕡灂，麋筋斥蠖灂。和弓𣪠摩。覆之而角至，謂之句弓。覆之而幹至，謂之侯弓。覆之而筋至，謂之深弓。