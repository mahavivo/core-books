儀禮


士冠禮


士冠禮。筮于庿門。主人玄冠朝服緇帶素韠，即位于門東，西面。有司如主人服，即位于西方，東面，北上。筮與席、所卦者，具饌于西塾。布席于門中闑西、閾外，西面。筮人執筴抽上韇兼執之，進受命於主人。宰自右少退，贊命。筮人許諾，右還即席坐，西面。卦者在左。卒筮，書卦，執以示主人。主人受眡反之。筮人還，東面。旅占卒，進告吉。若不吉，則筮遠日，如初儀。徹筮席，宗人告事畢。 主人戒賔，賔禮辭許。主人再拜，賔荅拜。主人退，賔拜送。前期三日，筮賔，如求日之儀。乃宿賔。賔如主人服，出門左，西面再拜。主人東面荅拜，乃宿賔。賔許。主人再拜，賔荅拜。主人退，賔拜送。宿贊冠者一人，亦如之。厥明夕，為期于庿門之外。主人立于門東。兄弟在其南，少退，西面，北上。有司皆如宿服，立于西方，東面，北上。擯者請期。宰告曰：「質明行事。」告兄弟及有司。告事畢。擯者告期于賔之家。夙興，設洗直于東榮，南北以堂深。水在洗東。

陳服于房中西墉下，東領，北上。爵弁服：纁裳，純衣，緇帶，韎韐。皮弁服：素積，緇帶，素韠。玄端：玄裳、黃裳、雜裳可也，緇帶，爵韠。緇布冠缺項，青組纓屬于缺；緇纚廣終幅，長六尺；皮弁笄、爵弁笄；緇組紘纁邊；同篋。櫛實于簞。蒲筵二。在南。側尊一甒醴，在服北。有篚實勺、觶、角柶。脯醢。南上。爵弁、皮弁、緇布冠，各一匴，執以待于西坫南，南面，東上；賔升則東面。主人玄端，爵韠，立于阼階下，直東序，西面。兄弟畢袗玄，立于洗東，西面，北上。擯者玄端，負東塾。將冠者采衣，紒，在房中，南面。賔如主人服，贊者玄端從之，立于外門之外。擯者告。主人迎出門左，西面再拜。賔荅拜。主人揖贊者，與賔揖，先入。每曲揖。至于庿門，揖入。三揖至于階，三讓。主人升，立于序端，西面。賔西序，東面。贊者盥于洗西，升，立于房中，西面，南上。主人之贊者筵于東序，少北，西面。將冠者出房，南面。贊者奠纚、笄、櫛于筵南端。賔揖將冠者，將冠者即筵坐。贊者坐，櫛，設纚。賔降。主人降。賔辭，主人對。賔盥卒，壹揖，壹讓，升。主人升，復初位。賔筵前坐，正纚，興，降西階一等。執冠者升一等，東面授賔。賔右手執項，左手執前，進，容，乃祝，坐如初，乃冠。興，復位。贊者卒。冠者興。賔揖之適房。服玄端、爵韠，出房，南面。賔揖之，即筵坐。櫛，設笄。賔盥，正纚如初，降二等，受皮弁，右執項，左執前，進，祝，加之如初，復位。贊者卒紘。興。賔揖之適房。服素積、素韠，容，出房，南面。賔降三等，受爵弁加之。服纁裳，韎韐。其他如加皮弁之儀。徹皮弁、冠、櫛、筵，入于房。筵于戶西，南面。贊者洗于房中，側酌醴，加柶覆之。面葉。賔揖冠者就筵。筵西，南面。賔受醴于戶東，加柶面枋，筵前，北面。冠者筵西拜受觶，賔東面荅拜。薦脯醢。冠者即筵坐，左執觶。右祭脯醢，以柶祭醴三，興，筵末坐，啐醴，建柶，興，降筵坐，奠觶拜，執觶興。賔荅拜。冠者奠觶于薦東，降筵，北面坐，取脯，降自西階，適東壁，北面見于母。母拜受。子拜送。母又拜。賔降，直西序，東面。主人降，復初位。冠者立于西階東，南面。賔字之。冠者對。賔出，主人送于庿門外，請醴賔。賔禮辭許。賔就次。冠者見於兄弟。兄弟再拜，冠者荅拜。見贊者，西面拜，亦如之。入見姑姊，如見母。乃易服，服玄冠、玄端、爵韠。奠摯見于君，遂以摯見於鄉大夫、鄉先生。乃醴賔以壹獻之禮。主人酬賔，束帛、儷皮。贊者皆與。贊冠者爲介。賔出，主人送于外門外，再拜。歸賔俎。

若不醴則醮，用酒。尊于房戶之閒，兩甒，有禁，玄酒在西，加勺，南枋。洗有篚在西，南順。始加，醮，用脯醢。賔降，取爵于篚。辭降如初。卒洗，升，酌。冠者拜受。賔荅拜如初。冠者升筵坐，左執爵，右祭脯醢，祭酒，興，筵末坐，啐酒，降筵拜。賔荅拜。冠者奠爵于薦東，立于筵西。徹薦、爵，筵、尊不徹。加皮弁如初儀，再醮攝酒。其他皆如初。加爵弁如初儀。三醮，有乾肉折俎，嚌之。其他如初。北面取脯見于母。若殺，則特豚，載合升，離肺實于鼎。設扃鼏。始醮如初。再醮，兩豆：葵菹、蠃醢；兩籩：栗、脯。三醮，攝酒如再醮，加俎，嚌之皆如初，嚌肺。卒醮，取籩脯以降，如初。若孤子，則父兄戒、宿。

冠之日，主人紒而迎賔，拜，揖，讓，立于序端。皆如冠主。禮於阼。凡拜，北面于阼階上。賔亦北面于西階上荅拜。若殺，則舉鼎陳于門外，直東塾，北面。若庶子，則冠于房外，南面，遂醮焉。冠者母不在，則使人受脯于西階下。戒賔曰：「某有子某，將加布於其首，願吾子之敎之也。」賔對曰：「某不敏，恐不能共事，以病吾子，敢辭。」主人曰：「某猶願吾子之終敎之也。」賔對曰：「吾子重有命，某敢不從！」宿曰：「某將加布於某之首，吾子將莅之，敢宿。」賔對曰：「某敢不夙興！」始加，祝曰：「令月吉日，始加元服。棄爾幼志，順爾成德。壽考惟祺，介爾景福。」再加曰：「吉月令辰，乃申爾服。敬爾威儀，淑慎爾德。眉壽萬年，永受胡福。」三加曰：「以歲之正，以月之令，咸加爾服。兄弟具在，以成厥德。黃耇無疆，受天之慶。」醴辭曰：「甘醴惟厚，嘉薦令芳。拜受祭之，以定爾祥。承天之休，壽考不忘。」醮辭曰：「旨酒旣清，嘉薦亶時。始加元服，兄弟具來。孝友時格，永乃保之。」再醮曰：「旨酒旣湑，嘉薦伊脯。乃申爾服，禮儀有序。祭此嘉爵，承天之祜。」三醮曰：「旨酒令芳，籩豆有楚。咸加爾服，肴升折俎。承天之慶，受福無疆。」字辭曰：「禮儀旣備，令月吉日，昭告爾字。爰字孔嘉，髦士攸冝。冝之于假，永受保之，曰伯某甫。」仲叔季，唯其所當。

屨，夏用葛。玄端黑屨，青絇、繶、純，純博寸。素積白屨，以魁柎之，緇絇、繶、純，純博寸。爵弁纁屨，黑絇、繶、純，純博寸。冬，皮屨可也。不屨繐履。記。冠義。始冠，緇布之冠也。大古冠布，齊則緇之。其緌也，孔子曰：「吾未之聞也。冠而敝之可也。」適子冠於阼，以著代也。醮於客位，加有成也。三加彌尊，論其志也。冠而字之，敬其名也。委貌，周道也；章甫，殷道也；毋追，夏后氏之道也。周弁，殷冔，夏收。三王共皮弁、素積。無大夫冠禮，而有其昬禮。古者五十而后爵，何大夫冠禮之有？公侯之有冠禮也，夏之末造也。天子之元子猶士也，天下無生而貴者也。繼世以立諸侯，象賢也。以官爵人，德之殺也。死而謚，今也。古者生無爵，死無謚。


士昬禮


昬禮。下達。納采用鴈。主人筵于戶西，西上，右几。使者玄端至。擯者出請事，入告。主人如賔服迎于門外，再拜。賔不荅拜。揖入。至于廟門，揖入。三揖至于階，三讓，主人以賔升，西面。賔升西階，當阿，東面致命。主人阼階上北面再拜。授于楹閒，南面。賔降，出。主人降，授老鴈。擯者出請。賔執鴈，請問名。主人許。賔入，授，如初禮。擯者出請，賔告事畢。入告，出請醴賔。賔禮辭許。主人徹几，改筵，東上，側尊甒醴于房中。主人迎賔于庿門外，揖讓如初，升。主人北面再拜。賔西階上，北面荅拜。主人拂几，授校，拜送。賔以几辟，北面設于坐左，之西階上荅拜。贊者酌醴，加角柶面葉，出于房。主人受醴，面枋，筵前西北面。賔拜受醴，復位。主人阼階上拜送。贊者薦脯醢。賔即筵坐，左執觶，祭脯醢，以柶祭醴三，西階上北面坐，啐醴，建柶，興，坐，奠觶，遂拜。主人荅拜。賔即筵，奠于薦左，降筵，北面坐，取脯。主人辭。賔降，授人脯，出。主人送于門外，再拜。

納吉，用鴈，如納采禮。

納徴，玄纁束帛、儷皮，如納吉禮。

請期，用鴈。主人辭，賔許告期。如納徴禮。

期初昬，陳三鼎于寢門外東方，北面，北上。其實：特豚，合升，去蹄，舉肺脊二；祭肺二；魚十有四；腊一肫，髀不升。皆飪。設扃鼏。設洗于阼階東南。饌于房中：醯醬二豆，菹醢四豆，兼巾之；黍稷四敦，皆蓋。大羹湆在爨，尊于室中北墉下，有禁，玄酒在西，綌幂，加勺，在南枋。尊于房戶之東，無玄酒。篚在南，實四爵，合𢀿。主人爵弁，纁裳緇袘。從者畢玄端。乘墨車。從車二乘。執燭前馬。婦車亦如之，有裧。至于門外。主人筵于戶西，西上，右几。女次，純衣纁袡，立于房中，南面。姆纚、笄、宵衣，在其右。女從者畢袗玄，纚、笄、被顈黼，在其後。主人玄端迎于門外，西面再拜。賔東面荅拜。主人揖入，賔執鴈從。至于庿門，揖入。三揖，至于階。三讓，主人升，西面。賔升，北面奠鴈，再拜稽首，降，出。婦從降自西階。主人不降送。壻御婦車，授綏，姆辭不受。婦乘以几。姆加景。乃驅，御者代。壻乘其車，先俟于門外。

婦至，主人揖婦以入。及寢門，揖入，升自西階。媵布席于奧。夫入于室即席。婦尊西，南面。媵御沃盥交。贊者徹尊幂。舉者盥出，除幂，舉鼎入，陳于阼階南，西面，北上。匕俎從設。北面載，執而俟。匕者逆退，復位于門東，北面，西上。贊者設醬于席前，菹醢在其北。俎入設于豆東，魚次，腊特于俎北。贊設黍于醬東，稷在其東，設湆于醬南。設對醬于東，菹醢在其南，北上。設黍于腊北，其西稷，設湆于醬北。御布對席。贊啟會卻于敦南，對敦于北。贊告具。揖婦即對筵。皆坐。皆祭，祭薦、黍、稷、肺。贊爾黍，授肺脊。皆食以湆、醬，皆祭舉、食舉也，三飯卒食。贊洗爵，酌，酳主人。主人拜受。贊戶內北面荅拜。酳婦亦如之。皆祭。贊以肝從。皆振祭，嚌肝，皆實于菹豆。卒爵皆拜。贊荅拜，受爵。再酳如初，無從。三酳用𢀿，亦如之。贊洗爵酌于戶外尊，入戶，西，北面奠爵拜。皆荅拜。坐祭，卒爵，拜。皆荅拜。興。主人出。婦復位。乃徹于房中，如設于室。尊否。主人說服于房，媵受。婦說服于室，御受。姆授巾。御衽于奧，媵衽良席在東，皆有枕，北止。主人入，親說婦之纓。燭出。媵餕主人之餘，御餕婦餘。贊酌外尊酳之。媵侍于戶外，呼則聞。夙興，婦沐浴，纚、笄、宵衣以俟見。質明，贊見婦于舅姑。席于阼，舅即席。席于房外，南面，姑即席。婦執笲棗栗，自門入，升自西階，進拜，奠于席。舅坐撫之，興，荅拜。婦還，又拜。降階，受笲腶脩，升，進，北面拜，奠于席。姑坐，舉以興，拜，授人。

贊醴婦，席于戶牖間，側尊甒醴于房中。婦疑立于席西。贊者酌醴，加柶面枋，出房，席前北面。婦東面拜，受。贊西階上，北面拜送。婦又拜。薦脯醢。婦升席，左執觶，右祭脯醢，以柶祭醴三，降席，東面坐，啐醴，建柶，興，拜。贊荅拜。婦又拜，奠于薦東，北面坐，取脯，降，出，授人于門外。

舅姑入于室。婦盥，饋。特豚合升，側載。無魚、腊，無稷，並南上。其他如取女禮。婦贊成祭。卒食一酳，無從。席于北墉下，婦徹，設席前，如初，西上。婦餕，舅辭易醬。婦餕姑之饌。御贊祭豆、黍、肺、舉肺、脊。乃食，卒，姑酳之。婦拜受。姑拜送。坐祭，卒爵。姑受奠之。婦徹于房中，媵、御餕，姑酳之。雖無娣，媵先。於是與始飯之錯。舅姑共饗婦以一獻之禮。舅洗于南洗，姑洗于北洗。奠酬。舅姑先降自西階，婦降自阼階。歸婦俎于婦氏人。舅饗送者以一獻之禮，酬以束錦。姑饗婦人送者，酬以束錦。若異邦，則贈丈夫送者以束錦。

若舅姑旣沒，則婦入三月，乃奠菜。席于庿奧，東面，右几。席于北方，南面。祝盥。婦盥于門外。婦執笲菜。祝帥婦以入。祝告，稱婦之姓曰：「某氏來婦，敢奠嘉菜于皇舅某子。」婦拜扱地，坐，奠菜于几東席上，還，又拜如初。婦降堂，取笲菜入。祝曰：「某氏來婦，敢告于皇姑某氏。」奠菜于席，如初禮。婦出。祝闔牖戶。老醴婦于房中，南面，如舅姑醴婦之禮。壻饗婦送者丈夫、婦人，如舅姑饗禮。

記。士昬禮。凡行事必用昬昕，受諸禰庿。辭無不腆、無辱。摯不用死。皮帛必可制。腊必用鮮，魚用鮒，必殽全。女子許嫁，笄而醴之稱字。祖庿未毀，敎于公宮三月。若祖廟已毀，則敎于宗室。問名，主人受鴈，還，西面對。賔受命乃降。祭醴，始扱壹祭，又扱再祭。賔右取脯，左奉之，乃歸，執以反命。

納徴，執皮，攝之內文，兼執足，左首。隨入，西上，參分庭一在南。賔致命，釋外足見文。主人受幣。士受皮者，自東出于後，自左受，遂坐，攝皮，逆退，適東壁。父醴女而俟迎者。母南面于房外。女出于母左。父西面戒之，必有正焉，若衣若笄。母戒諸西階上，不降。婦乘以几，從者二人，坐持几相對。婦入寢門，贊者徹尊幂，酌玄酒三屬于尊，棄餘水于堂下階閒，加勺。笲，緇被纁裏加于橋。舅荅拜，宰徹笲。婦席、薦饌于房。饗婦，姑薦焉。婦洗在北堂，直室東隅。篚在東。北面盥。婦酢舅，更爵自薦。不敢辭洗。舅降，則辟于房。不敢拜洗。凡婦人相饗無降。婦入三月，然後祭行。庶婦則使人醮之。婦不饋。

昬辭曰：「吾子有惠貺室某也，某有先人之禮，使某也，請納采。」對曰：「某之子憃愚，又弗能敎。吾子命之，某不敢辭。」致命曰：「敢納采。」

問名曰：「某旣受命，將加諸卜，敢請女爲誰氏？」對曰：「吾子有命，且以備數而擇之。某不敢辭。」

醴曰：「子爲事故，至於某之室。某有先人之禮，請醴從者。」對曰：「某旣得將事矣，敢辭。」「先人之禮，敢固以請。」「某辭不得命，敢不從也！」

納吉曰：「吾子有貺命，某加諸卜，占曰吉，使某也敢告。」對曰：「某子之不敎，唯恐弗堪。子有吉，我與在，某不敢辭。」

納徴曰：「吾子有嘉命，貺室某也。某有先人之禮，儷皮束帛，使某也，請納徴。」致命曰：「某敢納徴。」對曰：「吾子順先典，貺某重禮，某不敢辭，敢不承命！」

請期曰：「吾子有賜命，某旣申受命矣。惟是三族之不虞，使某也，請吉日。」對曰：「某旣前受命矣，唯命是聽。」曰：「某命某聽命于吾子。」對曰：「某固唯命是聽。」使者曰：「某使某受命吾子，不許，某敢不告！期曰某日。」對曰：「某敢不敬須！」

凡使者歸，反命曰：「某旣得將事矣，敢以禮告。」主人曰：「聞命矣。」父醮子，命之曰：「往迎爾相，承我宗事。勗帥以敬，先妣之嗣。若則有常。」子曰：「諾。唯恐弗堪，不敢忘命。」賔至，擯者請，對曰：「吾子命某以茲初昬，使某將請承命。」對曰：「某固敬具以須。」

父送女命之曰：「戒之敬之，夙夜毋違命。」母施衿結帨曰：「勉之敬之，夙夜無違宮事。」庶母及門內施鞶，申之以父母之命，命之曰：「敬恭聽宗爾父母之言，夙夜無愆，視諸衿鞶。」壻授綏，姆辭曰：「未敎，不足與爲禮也。」宗子無父，母命之。親皆沒，己躬命之。支子則稱其宗。弟稱其兄。

若不親迎，則婦入三月，然後壻見，曰：「某以得爲外昬姻，請覿。」主人對曰：「某以得爲外昬姻之數，某之子未得濯漑於祭祀，是以未敢見。今吾子辱，請吾子之就宮，某將走見。」對曰：「某以非他故，不足以辱命，請終賜見。」對曰：「某得以爲昬姻之故，不敢固辭，敢不從！」主人出門左，西面。壻入門，東面奠摯，再拜，出。擯者以摯出，請受。壻禮辭許，受摯，入。主人再拜受。壻再拜送，出。見主婦。主婦闔扉立于其內。壻立于門外，東面。主婦一拜。壻荅再拜。主婦又拜。壻出，主人請醴。及揖讓入。醴以一獻之禮。主婦薦。奠酬。無幣。壻出，主人送，再拜。


士相見禮


士相見之禮。摯，冬用雉，夏用腒，左頭奉之。曰：「某也願見，無由達，某子以命命某見。」主人對曰：「某子命某見。吾子有辱。請吾子之就家也，某將走見。」賔對曰：「某不足以辱命，請終賜見。」主人對曰：「某不敢為儀，固請吾子之就家也，某將走見。」賔對曰：「某不敢為儀，固以請。」主人對曰：「某也固辭不得命，將走見。聞吾子稱摯，敢辭摯。」賔對曰：「某不以摯不敢見。」主人對曰：「某不足以習禮，敢固辭。」賔對曰：「某也不依於摯不敢見，固以請。」主人對曰：「某也固辭不得命。敢不敬從！」出迎于門外，再拜。賔荅再拜。主人揖，入門右。賔奉摯入門左。主人再拜，受。賔再拜送摯，出。主人請見。賔反見，退。主人送于門外，再拜。

主人復見之以其摯，曰：「曏者吾子辱，使某見。請還摯於將命者。」主人對曰：「某也旣得見矣，敢辭。」賔對曰：「某也非敢求見，請還摯于將命者。」主人對曰：「某也旣得見矣，敢固辭。」賔對曰：「某不敢以聞，固以請於將命者。」主人對曰：「某也固辭不得命，敢不從！」賔奉摯入。主人再拜受。賔再拜送摯，出。主人送于門外，再拜。士見於大夫，終辭其摯。於其入也，一拜其辱也。賔退，送再拜。

若甞為臣者，則禮辭其摯，曰：「某也辭不得命，不敢固辭。」賔入奠摯，再拜。主人荅壹拜。賔出，使擯者還其摯于門外，曰：「某也使某還摯。」賔對曰：「某也旣得見矣，敢辭。」擯者對曰：「某也命某：『某非敢為儀也。』敢以請。」賔對曰：「某也夫子之賤私，不足以踐禮，敢固辭。」擯者對曰：「某也使某：『不敢為儀也。』固以請。」賔對曰：「某固辭不得命，敢不從！」再拜，受。

下大夫相見以鴈，飾之以布，維之以索，如執雉。上大夫相見以羔，飾之以布，四維之結于面，左頭，如麛執之。如士相見之禮。始見于君，執摯至下，容彌蹙。庶人見於君，不為容，進退走。士、大夫則奠摯，再拜稽首。君荅壹拜。若他邦之人，則使擯者還其摯，曰：「寡君使某還摯。」賔對曰：「君不有其外臣，臣不敢辭。」再拜，稽首受。

凡燕見于君，必辯君之南面。若不得則正方。不疑君。君在堂，升見無方階，辯君所在。

凡言非對也，妥而後傳言。與君言，言使臣；與大人言，言事君；與老者言，言使弟子；與幼者言，言孝弟於父兄；與衆言，言忠信慈祥；與居官者言，言忠信。凡與大人言，始視面，中視抱，卒視面。毋改，衆皆若是。若父則遊目，毋上於面，毋下於帶。若不言，立則視足，坐則視膝。

凡侍坐於君子，君子欠伸，問日之早晏，以食具告。改居，則請退可也。夜侍坐，問夜，膳葷，請退可也。若君賜之食，則君祭先飯，徧甞膳，飲而俟。君命之食，然後食。若有將食者，則俟君之食。然後食。若君賜之爵，則下席再拜稽首，受爵升席，祭，卒爵，而俟君卒爵，然後授虛爵。退，坐取屨，隱辟而后屨。君為之興，則曰：「君無為興，臣不敢辭。」君若降送之，則不敢顧辭，遂出。大夫則辭：退，下，比及門。三辭。若先生異爵者請見之則辭。辭不得命，則曰：「某無以見，辭不得命，將走見，先見之。」

非以君命使，則不稱寡大夫。士則曰寡君之老。凡執幣者不趨，容彌蹙以為儀。執玉者則唯舒武，舉前曳踵。凡自稱於君，士、大夫則曰下臣，宅者在邦則曰市井之臣，在野則曰草茅之臣，庶人則曰刺草之臣，他國之人則曰外臣。


鄉飲酒禮


鄉飲酒之禮。主人就先生而謀賔、介。主人戒賔，賔拜辱。主人荅拜，乃請賔。賔禮辭許。主人再拜，賔荅拜。主人退，賔拜辱。介亦如之。乃席賔、主人、介。衆賔之席皆不屬焉。尊兩壺于房戶閒，斯禁，有玄酒在西。設篚于禁南，東肆。加二勺于兩壺。設洗于阼階東南，南北以堂深，東西當東榮。水在洗東。篚在洗西，南肆。

羹定，主人速賔。賔拜辱。主人荅拜，還。賔拜辱。介亦如之。賔及衆賔皆從之。主人一相，迎于門外。再拜賔，賔荅拜。拜介，介荅拜。揖衆賔。主人揖，先入。賔厭介，入門左。介厭衆賔，入。衆賔皆入門左，北上。主人與賔三揖，至于階。三讓，主人升，賔升。主人阼階上當楣，北面再拜。賔西階上當楣，北面荅拜。

主人坐，取爵于篚，降，洗。賔降。主人坐，奠爵于階前。辭。賔對。主人坐取爵，興，適洗，南面坐，奠爵于篚下，盥洗。賔進，東北面辭洗。主人坐，奠爵于篚，興對。賔復位，當西序東面。主人坐取爵。沃洗者西北面。卒洗，主人壹揖、壹讓，升。賔拜洗。主人坐，奠爵，遂拜，降盥。賔降。主人辭，賔對，復位，當西序。卒盥，揖，讓，升。賔西階上疑立。主人坐取爵，實之，賔之席前西北面獻賔。賔西階上拜，主人少退。賔進受爵以復位。主人阼階上拜送爵，賔少退。薦脯醢。賔升席自西方。乃設折俎。主人阼階東疑立。賔坐，左執爵，祭脯醢，奠爵于薦西，興右手取肺，卻左手執本，坐，弗繚，右絕末以祭，尚左手嚌之，興加于俎，坐，挩手，遂祭酒，興，席末坐，啐酒，降席坐，奠爵，拜告旨，執爵興。主人阼階上荅拜。賔西階上北面坐，卒爵，興，坐，奠爵，遂拜，執爵興。主人阼階上荅拜。

賔降，洗。主人降。賔坐奠爵，興辭。主人對。賔坐取爵，適洗南，北面。主人阼階東，南面辭洗。賔坐奠爵于篚，興對。主人復阼階東，西面。賔東北面盥，坐取爵，卒洗，揖讓如初，升。主人拜洗。賔荅拜，興降盥，如主人禮。賔實爵，主人之席前東南面酢主人。主人阼階上拜，賔少退。主人進受爵，復位。賔西階上拜送爵。薦脯醢。主人升席自北方。設折俎。祭如賔禮，不告旨。自席前適阼階上北面坐，卒爵，興，坐，奠爵，遂拜，執爵興。賔西階上荅拜。主人坐，奠爵于序端，阼階上北面再拜崇酒。賔西階上荅拜。

主人坐，取觶于篚，降，洗。賔降。主人辭降。賔不辭洗，立當西序，東面。卒洗，揖、讓，升。賔西階上疑立。主人實觶，酬賔，阼階上北面坐，奠觶，遂拜，執觶興。賔西階上荅拜。坐，祭，遂飲卒觶，興，坐，奠觶，遂拜，執觶興。賔西階上荅拜。主人降洗。賔降辭，如獻禮。升，不拜洗。賔西階上立。主人實觶，賔之席前北面。賔西階上拜，主人少退。卒拜，進坐，奠觶于薦西。賔辭，坐取觶，復位。主人阼階上拜送。賔北面坐，奠觶于薦東，復位。

主人揖，降。賔降，立于階西，當序，東面。主人以介揖、讓升，拜，如賔禮。主人坐取爵于東序端，降洗。介降。主人辭降，介辭洗，如賔禮。升不拜洗。介西階上立。主人實爵，介之席前西南面獻介。介西階上北面拜，主人少退。介進北面受爵，復位。主人介右北面拜送爵，介少退。主人立于西階東。薦脯醢。介升席自北方。設折俎。祭如賔禮，不嚌肺，不啐酒，不告旨。自南方降席，北面坐，卒爵，興，坐，奠爵，遂拜，執爵興。主人介右荅拜。

介降洗。主人復阼階，降辭如初。卒洗，主人盥。介揖、讓升，授主人爵于兩楹之閒。介西階上立。主人實爵，酢于西階上介右。坐，奠爵，遂拜，執爵興。介荅拜。主人坐，祭，遂飲卒爵，興，坐，奠爵，遂拜，執爵興。介荅拜。主人坐，奠爵于西楹南、介右，再拜崇酒。介荅拜。

主人復阼階，揖，降。介降，立于賔南。主人西南面三拜衆賔。衆賔皆荅壹拜。主人揖，升，坐取爵于西楹下，降洗，升，實爵，于西階上獻衆賔。衆賔之長升，拜受者三人。主人拜送。坐祭，立飲，不拜旣爵，授主人爵，降復位。衆賔獻，則不拜受爵，坐祭，立飲。每一人獻，則薦諸其席。衆賔辯有脯醢。主人以爵降，奠于篚。

揖、讓升。賔厭介，升。介厭衆賔，升。衆賔序升即席。一人洗，升，舉觶于賔。實觶，西階上坐，奠觶，遂拜，執觶興。賔席末荅拜。坐，祭，遂飲卒觶，興，坐，奠觶，遂拜，執觶興。賔荅拜。降洗，升，實觶，立于西階上。賔拜。進坐，奠觶于薦西。賔辭，坐受以興。舉觶者西階上拜送。賔坐，奠觶于其所。舉觶者降。

設席于堂廉，東上。工四人，二瑟，瑟先。相者二人，皆左何瑟，後首，挎越，內弦，右手相。樂正先升，立于西階東。工入，升自西階，北面坐。相者東面坐，遂授瑟，乃降。工歌鹿鳴、四牡、皇皇者華。卒歌，主人獻工。工左瑟。一人拜，不興受爵。主人阼階上拜送爵。薦脯醢。使人相祭，工飲，不拜旣爵，授主人爵。衆工則不拜受爵，祭，飲。辯有脯醢，不祭。大師則為之洗。賔、介降，主人辭降。工不辭洗。

笙入堂下，磬南北面立。樂南陔、白華、華黍。主人獻之于西階上。一人拜，盡階，不升堂受爵。主人拜送爵。階前坐祭，立飲，不拜旣爵，升授主人爵。衆笙則不拜受爵，坐祭，立飲。辯有脯醢，不祭。乃閒歌魚麗，笙由庚；歌南有嘉魚，笙崇丘；歌南山有臺，笙由儀。乃合樂。周南：關雎、葛覃、卷耳；召南：鵲巢、采蘩、采蘋。工告于樂正曰：「正歌備。」樂正告于賔，乃降。

主人降席自南方，側降，作相為司正。司正禮辭許諾。主人拜，司正荅拜。主人升，復席。司正洗觶，升自西階，阼階上北面受命于主人。主人曰：「請安于賔。」司正告于賔，賔禮辭許。司正告于主人。主人阼階上再拜，賔西階上荅拜。司正立于楹閒以相拜。皆揖復席。司正實觶，降自西階，階閒北面坐奠觶，退，共少立。坐取觶，不祭，遂飲卒觶，興，坐，奠觶，遂拜，執觶興，盥洗，北面坐，奠觶于其所，退立于觶南。

賔北面坐，取俎西之觶，阼階上北面酬主人。主人降席，立于賔東。賔坐奠觶，遂拜，執觶興。主人荅拜。不祭，立飲，不拜卒觶，不洗，實觶，東南面授主人。主人阼階上拜，賔少退。主人受觶。賔拜送于主人之西。賔揖，復席。主人西階上酬介。介降席自南方，立于主人之西。如賔酬主人之禮。主人揖復席。

司正升相旅，曰：「某子受酬。」受酬者降席。司正退立于序端，東面。受酬者自介右。衆受酬者受自左，拜，興，飲，皆如賔酬主人之禮。辯，卒受者以觶降，坐奠于篚。司正降復位。使二人舉觶于賔、介。洗，升，實觶，于西階上皆坐，奠觶，遂拜，執觶興。賔、介席末荅拜。皆坐祭，遂飲卒觶，興，坐，奠觶，遂拜，執觶興。賔、介席末荅拜。逆降，洗，升，實觶，皆立于西階上。賔、介皆拜。皆進。薦西奠之。賔辭，坐取觶以興。介則薦南奠之。介坐受以興。退，皆拜送，降。賔、介奠于其所。

司正升自西階，受命于主人。主人曰：「請坐于賔。」賔辭以俎。主人請徹俎，賔許。司正降階前，命弟子俟徹俎。司正升，立于席端。賔降席，北面。主人降席，阼階上北面。介降席，西階上北面。遵者降席，席東、南面。賔取俎還授司正，司正以降，賔從之。主人取俎還授弟子，弟子以降自西階，主人降自阼階。介取俎還授弟子，弟子以降，介從之。若有諸公、大夫，則使人受俎，如賔禮。衆賔皆降。說屨，揖、讓如初，升，坐。乃羞。無筭爵，無筭樂。賔出，奏陔。主人送于門外，再拜。

賔若有遵者，諸公、大夫，則旣一人舉觶乃入。席于賔東，公三重，大夫再重。公如大夫入，主人降，賔、介降，衆賔皆降，復初位。主人迎，揖、讓升。公升如賔禮，辭一席，使一人去之。大夫則如介禮，有諸公則辭加席，委于席端，主人不徹。無諸公，則大夫辭加席，主人對，不去加席。

明日賔服鄉服以拜賜。主人如賔服以拜辱。主人釋服。乃息司正。無介，不殺，薦脯醢，羞唯所有。徵唯所欲，以告於先生、君子可也。賔、介不與。鄉樂唯欲。

記。鄉朝服而謀賔、介。皆使能，不宿戒。蒲筵，緇布純。尊綌幂，賔至徹之。其牲，狗也，亨于堂東北。獻用爵，其他用觶。薦脯五挺，橫祭于其上，出自左房。俎由東壁，自西階升。賔俎脊、脅、肩、肺，主人俎脊、脅、臂、肺，介俎脊、脅、肫、胳、肺。肺皆離。皆右體，進腠。以爵拜者不徒作。坐卒爵者拜旣爵，立卒爵者不拜旣爵。凡奠者於左，將舉於右。衆賔之長一人辭洗如賔禮。立者東面，北上。若有北面者，則東上。樂正與立者皆薦，以齒。凡舉爵，三作而不徒爵。樂作，大夫不入。獻工與笙，取爵于上篚；旣獻，奠于下篚。其笙則獻諸西階上。磬階閒縮霤，北面鼓之。主人、介凡升席自北方，降自南方。司正旣舉觶而薦諸其位。凡旅不洗。不洗者不祭。旣旅，士不入。徹俎，賔、介、遵者之俎，受者以降，遂出授從者。主人之俎以東。樂正命奏陔，賔出至于階，陔作。若有諸公，則大夫於主人之北，西面。主人之贊者西面，北上，不與，無筭爵然後與。


鄉射禮


鄉射之禮。主人戒賔。賔出迎，再拜。主人荅再拜，乃請。賔禮辭許。主人再拜，賔荅再拜。主人退，賔送再拜。

無介。乃席：賔南面，東上；衆賔之席繼而西；席主人於阼階上，西面。尊於賔席之東，兩壺，斯禁，左玄酒，皆加勺。篚在其南，東肆。設洗于阼階東南，南北以堂深，東西當東榮。水在洗東。篚在洗西，南肆。縣于洗東北，西面。乃張侯，下綱不及地武。不繫左下綱，中掩束之。乏參侯道居侯黨之一，西五步。

羹定，主人朝服乃速賔。賔朝服出迎，再拜。主人荅再拜，退。賔送，再拜。賔及衆賔遂從之，及門，主人一相，出迎于門外，再拜。賔荅再拜。揖衆賔。主人以賔揖，先入。賔厭衆賔。衆賔皆入門左，東面，北上。賔少進。主人以賔三揖，皆行及階，三讓，主人升一等，賔升。主人阼階上當楣，北面再拜。賔西階上當楣，北面荅再拜。

主人坐，取爵於上篚以降。賔降。主人阼階前西面坐，奠爵，興辭降。賔對。主人坐，取爵興，適洗南面坐，奠爵于篚下，盥洗。賔進，東北面辭洗。主人坐，奠爵于篚，興對。賔反位。主人卒洗，壹揖壹讓，以賔升。賔西階上北面拜洗。主人阼階上北面奠爵，遂荅拜，乃降。賔降。主人辭降，賔對。主人卒盥，壹揖壹讓，升。賔升，西階上疑立。

主人坐，取爵實之，賔席之前西北面獻賔。賔西階上北面拜，主人少退。賔進，受爵于席前，復位。主人阼階上拜送爵，賔少退。薦脯醢。賔升席自西方。乃設折俎。主人阼階東疑立，賔坐，左執爵，右祭脯醢，奠爵于薦西，興取肺，坐絕祭，尚左手嚌之，興加于俎，坐挩手，執爵，遂祭酒，興席末坐，啐酒，降席坐，奠爵，拜告旨，執爵興。主人阼階上荅拜。賔西階上北面坐，卒爵，興，坐，奠爵，遂拜，執爵興。主人阼階上荅拜。賔以虛爵降。

主人降。賔西階前東面坐奠爵，興辭降。主人對。賔坐取爵，適洗北面坐，奠爵于篚下，興，盥洗。主人阼階之東，南面辭洗。賔坐，奠爵于篚，興對。主人反位。賔卒洗，揖讓如初，升。主人拜洗。賔荅拜，興，降盥如主人之禮。賔升，實爵，主人之席前東南面酢主人。主人阼階上拜，賔少退。主人進受爵，復位。賔西階上拜送爵。薦脯醢。主人升席自北方。乃設折俎。祭如賔禮，不告旨，自席前適阼階上，北面坐，卒爵，興，坐奠爵，遂拜。執爵興。賔西階上北面荅拜。主人坐，奠爵于序端，阼階上再拜崇酒。賔西階上荅再拜。

主人坐，取觶于篚以降。賔降。主人奠觶，辭降。賔對，東面立。主人坐取觶洗。賔不辭洗。卒洗，揖讓升。賔西階上疑立。主人實觶酬之，阼階上北面坐奠觶，遂拜，執觶興。賔西階上北面荅拜。主人坐，祭，遂飲卒觶，興，坐，奠觶，遂拜，執觶興。賔西階上北面荅拜。主人降，洗。賔降辭如獻禮。升，不拜洗。賔西階上立。主人實觶，賔之席前北面。賔西階上拜。主人坐，奠觶于薦西。賔辭，坐取觶以興，反位。主人阼階上拜送。賔北面坐，奠觶于薦東，反位。

主人揖，降。賔降，東面立于西階西，當西序。主人西南面，三拜衆賔。衆賔皆荅壹拜。主人揖升，坐，取爵于序端，降洗，升，實爵，西階上獻衆賔。衆賔之長升，拜受者三人。主人拜送。坐祭，立飲，不拜旣爵，授主人爵，降復位。衆賔皆不拜受爵，坐祭，立飲。每一人獻，則薦諸其席。衆賔辯有脯醢。主人以虛爵降，奠于篚。揖讓升。賔厭衆賔，升。衆賔皆升就席。一人洗，舉觶於賔。升，實觶，西階上坐，奠觶拜，執觶興。賔席末荅拜。舉觶者坐，祭，遂飲卒觶，興，坐，奠觶拜，執觶興。賔荅拜。降洗，升實之，西階上北面。賔拜。舉觶者進坐，奠觶于薦西。賔辭，坐取以興。舉觶者西階上拜送。賔反奠于其所。舉觶者降。

大夫若有遵者，則入門左。主人降。賔及衆賔皆賔，復初位。主人揖讓，以大夫升。拜至。大夫荅拜。主人以爵降。大夫降。主人辭降，大夫辭洗，如賔禮。席于尊東。升，不拜洗。主人實爵，席前獻于大夫。大夫西階上拜，進受爵，反位。主人大夫之右拜送。大夫辭加席。主人對，不去加席。乃薦脯醢。大夫升席。設折俎，祭如賔禮，不嚌肺，不啐酒，不告旨，西階上卒爵，拜。主人荅拜。大夫降洗。主人復阼階，降。辭如初。卒洗，主人盥。揖讓升。大夫授主人爵于兩楹閒，復位。主人實爵以酢，于西階上坐，奠爵，拜。大夫荅拜。坐，祭，卒爵，拜。大夫荅拜。主人坐，奠爵于西楹南，再拜崇酒。大夫荅拜。主人復阼階，揖，降。大夫降，立于賔南。主人揖讓，以賔升。大夫及衆賔皆升就席。席工于西階上少東。樂正先升，北面立于其西。工四人，二瑟，瑟先。相者皆左何瑟，面鼓，執越，內弦，右手相。入，升自西階，北面，東上。工坐。相者坐，授瑟乃降。笙入，立于縣中，西面。乃合樂。周南：關雎、葛覃、卷耳；召南：鵲巢、采蘩、采蘋。工不興，告于樂正曰：「正歌備。」樂正告于賔，乃降。

主人取爵于上篚獻工。大師則為之洗。賔降，主人辭降。工不辭洗。卒洗，升。實爵。工不興，左瑟。一人拜受爵。主人阼階上拜送爵。薦脯醢。使人相祭。工飲，不拜旣爵，授主人爵。衆工不拜受爵，祭，飲。辯有脯醢，不祭。不洗，遂獻笙于西階上。笙一人拜于下，盡階，不升堂，受爵。主人拜送爵。階前坐祭，立飲，不拜旣爵，升，授主人爵。衆笙不拜受爵，坐祭，立飲。辯有脯醢，不祭。主人以爵降，奠于篚，反升就席。

主人降席自南方，側降，作相為司正。司正禮辭許諾。主人再拜，司正荅拜。主人升就席。司正洗觶，升自西階，由楹內適阼階上，北面受命于主人。西階上北面請安于賔。賔禮辭許。司正告于主人，遂立于楹閒以相拜。主人阼階上再拜，賔西階上荅再拜。皆揖就席。司正實觶，降自西階，中庭北面坐奠觶，興，退，少立。進坐，取觶興，反坐，不祭，遂卒觶，興，坐，奠觶，拜，執觶興，洗，北面坐，奠于其所，興，少退，北面立于觶南。未旅。三耦俟于堂西，南面，東上。司射適堂西，袒，決，遂，取弓于階西，兼挾乘矢，升自西階，階上北面告于賔曰：「弓矢旣具，有司請射。」賔對曰：「某不能，為二三子許諾。」司射適阼階上，東北面告于主人曰：「請射于賔，賔許。」司射降自西階，階前西面，命弟子納射器。乃納射器，皆在堂西。賔與大夫之弓倚于西序，矢在弓下，北括。衆弓倚于堂西，矢在其上。主人之弓矢在東序東。司射不釋弓矢，遂以比三耦於堂西。三耦之南，北面命上射曰：「某御於子。」命下射曰：「子與某子射。」司正為司馬。司馬命張侯。弟子說束，遂繫左下綱。司馬又命獲者倚旌于侯中。獲者由西方坐取旌倚于侯中，乃退。樂正適西方，命弟子贊工遷樂于丁。弟子相工如初入，降自西階，阼階下之東南，堂前三笴，西面，北上，坐。樂正北面立于其南。

司射猶挾乘矢以命三耦：「各與其耦讓取弓矢，拾。」三耦皆袒，決，遂。有司左執弣，右執弦而授弓，遂授矢。三耦皆執弓，搢三而挾一个。司射先立于所設中之西南，東面。三耦皆進，由司射之西，立于其西南，東面北上而俟。司射東面立于三耦之北，搢三而挾一个，揖進。當階北面揖。及階揖。升堂揖。豫則鉤楹內，堂則由楹外。當左物北面揖。及物揖。左足履物，不方足，還，視侯中，俯正足。不去旌，誘射，將乘矢。執弓，不挾，右執弦，南面揖。揖如升射，降出于其位南，適堂西，改取一个挾之，遂適階西，取扑搢之以反位。

司馬命獲者執旌以負侯。獲者適侯，執旌負侯而俟。司射還，當上耦西面，作上耦射，司射反位。上耦揖進，上射在左，並行。當階，北面揖。及階，揖。上射先升三等，下射從之中等。上射升堂少左，下射升。上射揖，並行。皆當其物，北面揖。及物，揖。皆左足履物，還，視侯中，合足而侯。司馬適堂西，不決遂。袒，執弓，出于司射之南，升自西階，鉤楹，由上射之後，西南面立于物閒。右執簫，南揚弓，命去侯。獲者執旌許諾，聲不絕，以至于乏，坐，東面，偃旌，興而俟。司馬出于下射之南，還其後，降自西階，反由司射之南，適堂西釋弓，襲，反位，立于司射之南。司射進，與司馬交于階前相左，由堂下西階之東北面視上射，命曰：「無射獲，無獵獲！」上射揖。司射退。反位。乃射。上射旣發，挾弓矢，而后下射射。拾發以將乘矢。獲者坐而獲，舉旌以宮，偃旌以商。獲而未釋獲。卒射，皆執弓，不挾，南面揖，揖如升射。上射降三等，下射少右從之中等。並行，上射於左。與升射者相左，交于階前，相揖。由司馬之南適堂西，釋弓，說決拾，襲而俟于堂西，南面，東上。三耦卒射亦如之。司射去扑，倚于西階之西，升堂，北面告于賔曰：「三耦卒射。」賔揖。

司射降，搢扑反位。司馬適堂西，袒，執弓，由其位南進，與司射交于階前相左。升自西階，鉤楹，自右物之後，立于物閒，西南面揖弓，命取矢。獲者執旌許諾，聲不絕，以旌負侯而俟。司馬出于左物之南，還其後，降自西階，遂適堂前，北面，立于所設楅之南，命弟子設楅。乃設楅于中庭，南當洗，東肆。司馬由司射之南，退釋弓于堂西，襲，反位。弟子取矢，北面坐，委于楅，北括，乃退。司馬襲，進當楅南，北面坐，左右撫矢而乘之。若矢不備，則司馬又袒，執弓如初升，命曰：「取矢。不索。」弟子自西方應曰：「諾！」乃復求矢加于楅。

司射倚扑于階西，升，請射于賔如初。賔許諾。賔、主人、大夫若皆與射，則遂告于賔，適阼階上告于主人：主人與賔為耦。遂告于大夫。大夫雖衆，皆與士為耦。以耦告于大夫曰：「某御於子。」西階上北面作衆賔射。司射降，搢扑，由司馬之南，適堂西立，比衆耦。衆賔將與射者皆降，由司馬之南適堂西，繼三耦而立，東上，大夫之耦為上。若有東面者，則北上。賔、主人與大夫皆未降。司射乃比衆耦辯。遂命三耦拾取矢，司射反位。三耦拾取矢，皆袒決遂，執弓，進立于司馬之西南。司射作上耦取矢，司射反位。上耦揖進，當楅北面揖。及楅揖：上射東面，下射西面。上射揖，進坐，橫弓，卻手自弓下取一个，兼諸弣，順羽，且興，執弦而左還，退反位，東面揖。下射進坐，橫弓，覆手自弓上取一个，興，其他如上射。旣拾取乘矢，揖，皆左還，南面揖，皆少進，當楅南，皆左還北面，搢三挾一个，揖，皆左還，上射於右，與進者相左，相揖，反位。三耦拾取矢亦如之。後者遂取誘射之矢，兼乘矢而取之，以授有司于西方，而后反位。衆賔未拾取矢，皆袒決遂，執弓，搢三挾一个，由堂西進，繼三耦之南而立，東面，北上。大夫之耦為上。

司射作射如初。一耦揖升如初。司馬命去侯，獲者許諾。司馬降，釋弓反位。司射猶挾一个，去扑，與司馬交于階前。升，請釋獲于賔。賔許。降，搢扑，西面立于所設中之東，北面命釋獲者設中，遂視之。釋獲者執鹿中，一人執筭以從之。釋獲者坐設中，南當楅，西當西序，東面。興，受筭，坐，實八筭于中，橫委其餘于中西，南末，興，共而俟。司射遂進，由堂下北面命曰：「不貫不釋。」上射揖。司射退，反位。釋獲者坐，取中之八筭，改實八筭于中，興，執而俟。乃射。若中，則釋獲者坐而釋獲：每一个釋一筭；上射於右，下射於左。若有餘筭，則反委之。又取中之八筭，改實八筭于中，興，執而俟。三耦卒射。賔、主人、大夫揖，皆由其階降。揖。主人堂東袒決遂，執弓，搢三挾一个。賔於堂西亦如之。皆由其階，階下揖。升堂揖。主人為下射。皆當其物北面揖，及物揖，乃射。卒，南面揖，皆由其階，階上揖。降階揖，賔序西，主人序東，皆釋弓，說決拾，襲，反位升，及階揖，升堂揖，皆就席。

大夫袒決遂，執弓，搢三挾一个，由堂西出于司射之西，就其耦。大夫為下射。揖進，耦少退。揖如三耦。及階，耦先升。卒射，揖如升射。耦先降。降階耦少退。皆釋弓于堂西，襲。耦遂止于堂西。大夫升就席。衆賔繼射。釋獲皆如初。司射所作唯上耦。卒射，釋獲者遂以所執餘獲，升自西階，盡階不升堂，告于賔曰：「左右卒射。」降，反位坐，委餘獲于中西，興，共而俟。司馬袒決，執弓升，命取矢如初。獲者許諾，以旌負侯如初。司馬降，釋弓反位。弟子委矢如初。大夫之矢則兼束之以茅，上握焉。

司馬乘矢如初。司射遂適西階西，釋弓去扑，襲，進由中東，立于中南，北面視筭。釋獲者東面于中西坐，先數右獲。二筭為純，一純以取，實于左手，十純則縮而委之。每委異之。有餘純則橫於下。一筭為奇，奇則又縮諸純下。興，自前適左，東面坐，兼斂筭實于左手，一純以委，十則異之。其餘如右獲。司射復位。釋獲者遂進取賢獲，執以升自西階，盡階不升堂，告于賔。若右勝則曰：「右賢於左。」若左勝則曰：「左賢於右。」以純數告，若有奇者亦曰奇。若左右鈞，則左右皆執一筭以告曰：「左右鈞。」降復位，坐，兼斂筭，實八筭于中，委其餘于中西，興，共而俟。

司射適堂西，命弟子設豐。弟子奉豐升，設于西楹之西，乃降。勝者之弟子洗觶，升酌，南面坐，奠于豐上，降，袒，執弓，反位。司射遂袒，執弓，挾一个，搢扑，北面于三耦之南，命三耦及衆賔勝者皆袒決遂，執張弓；不勝者皆襲，說決拾，卻左手，右加弛弓于其上，遂以執弣。司射先反位。三耦及衆射者皆與其耦進，立于射位，北上。司射作升飲者如作射。一耦進揖如升射，及階，勝者先升，升堂少右。不勝者進，北面坐，取豐上之觶，興，少退立，卒觶，進坐，奠于豐下，興揖。不勝者先降，與升飲者相左，交于階前，相揖。出于司馬之南，遂適堂西釋弓，襲而俟。有執爵者。執爵者坐取觶，實之，反奠于豐上。升飲者如初。三耦卒飲。賔、主人、大夫不勝，則不執弓，執爵者取觶降洗，升，實之以授于席前。受觶以適西階上，北面立飲，卒觶，授執爵者，反就席。大夫飲則耦不升。若大夫之耦不勝，則亦執弛弓，特升飲。衆賔繼飲射爵者辯，乃徹豐與觶。司馬洗爵，升，實之以降，獻獲者于侯。薦脯醢，設折俎，俎與薦皆三祭。獲者負侯北面拜受爵。司馬西面拜送爵。獲者執爵，使人執其薦與俎從之，適右个，設薦俎。獲者南面坐，左執爵，祭脯醢。執爵興，取肺坐祭，遂祭酒，興，適左个、中皆如之。左个之西北三步東面設薦俎，獲者薦右東面立飲，不拜旣爵。司馬受爵奠于篚，復位。獲者執其薦，使人執俎從之，辟設于乏南。獲者負侯而俟。

司射適階西，釋弓矢，去扑，說決拾，襲，適洗洗爵，升，實之以降，獻釋獲者于其位少南。薦脯醢折俎，有祭。釋獲者薦右，東面拜受爵。司射北面拜送爵。釋獲者就其薦坐，左執爵，祭脯醢，興，取肺坐祭，遂祭酒，興，司射之西，北面立飲，不拜旣爵。司射受爵奠于篚。釋獲者少西辟薦，反位。

司射適堂西，袒決遂，取弓于階西，挾一个，搢扑以反位。司射去扑，倚于階西，升，請射于賔如初。賔許。司射降，搢扑，由司馬之南適堂西，命三耦及衆賔皆袒決遂，執弓就位。司射先反位。三耦及衆賔皆袒決遂，執弓，各以其耦進，反于射位。司射作拾取矢。三耦拾取矢如初，反位。賔、主人、大夫降揖如初。主人堂東，賔堂西，皆袒決遂，執弓，皆進，階前揖，及楅揖。拾取矢如三耦。卒，北面，搢三挾一个，揖退：賔堂西，主人堂東；皆釋弓矢，襲，及階揖，升堂揖，就席。大夫袒決遂，執弓，就其耦。揖，皆進，如三耦。耦東面，大夫西面。大夫進坐，說矢束，興，反位。而后耦揖進，坐，兼取乘矢，順羽而興，反位，揖。大夫進坐，亦兼取乘矢如其耦，北面，搢三挾一个，揖退。耦反位。大夫遂適序西，釋弓矢，襲，升即席。衆賔繼拾取矢，皆如三耦以反位。司射猶挾一个以進，作上射如初。一耦揖升如初。司馬升，命去侯，獲者許諾。司馬降，釋弓，反位。司射與司馬交于階前，去扑，襲，升，請以樂樂于賔。賔許諾。司射降，搢扑，東面命樂正曰：「請以樂樂于賔，賔許。」司射遂適階閒，堂下北面命曰：「不鼓不釋。」上射揖，司射退反位。樂正東面命大師曰：「奏騶虞，閒若一。」大師不興，許諾。樂正退反位。乃奏騶虞以射。三耦卒射。賔、主人、大夫、衆賔繼射。釋獲如初。卒射降。釋獲者執餘獲升，告左右卒射如初。司馬升，命取矢。獲者許諾。司馬降，釋弓反位。弟子委矢，司馬乘之，皆如初。司射釋弓，視筭如初。釋獲者以賢獲與鈞告如初，降，復位。司射命設豐。設豐實觶如初。遂命勝者執張弓，不勝者執弛弓，升飲如初。司射遂袒決遂，左執弓，右執一个兼諸弦，面鏃，適堂西，以命拾取矢如初，司射反位。三耦及賔、主人、大夫、衆賔皆袒決遂，拾取矢如初。矢不挾，兼諸弦弣以退，不反位，遂授有司于堂西。辯拾取矢，揖，皆升就席。

司射乃適堂西，釋弓，去扑，說決拾，襲，反位。司馬命弟子說侯之左下綱而釋之，命獲者以旌退，命弟子退楅。司射命釋獲者退中與筭而俟。司馬反為司正，退復觶南而立。樂正命弟子贊工即位。弟子相工如其降也，升自西階，反坐。賔北面坐，取俎西之觶，興，阼階上北面酬主人。主人降席，立于賔東。賔坐，奠觶拜，執觶興。主人荅拜。賔不祭，卒觶，不拜，不洗，實之進東南面。主人阼階上北面拜，賔少退。主人進受觶。賔主人之西北面拜送，賔揖，就席。主人以觶適西階上酬大夫。大夫降席，立于主人之西，如賔酬主人之禮。主人揖，就席。若無大夫，則長受酬亦如之。司正升自西階相旅，作受酬者，曰：「某酬某子。」受酬者降席。司正退立于西序端，東面。衆受酬者拜，興飲，皆如賔酬主人之禮。辯。遂酬在下者。皆升受酬于西階上。卒受者以觶降，奠于篚。

司正降復位，使二人舉觶于賔與大夫。舉觶者皆洗觶，升，實之，西階上北面皆坐，奠觶，拜，執觶興。賔與大夫皆席末荅拜。舉觶者皆坐，祭，遂飲卒觶，興，坐，奠觶拜，執觶興。賔與大夫皆荅拜。舉觶者逆降，洗，升實觶，皆立于西階上北面，東上。賔與大夫拜。舉觶者皆進坐，奠于薦右。賔與大夫辭，坐受觶以興。舉觶者退反位，皆拜送，乃降。賔與大夫坐，反奠于其所，興。若無大夫，則唯賔。

司正升自西階，阼階上受命于主人，適西階上北面請坐于賔。賔辭以俎。反命于主人。主人曰：「請徹俎。」賔許。司正降自西階，階前命弟子俟徹俎。司正升，立于序端。賔降席，北面。主人降席自南方，阼階上北面。大夫降席，席東南面。賔取俎還授司正，司正以降自西階。賔從之降，遂立于階西，東面。司正以俎出授從者。主人取俎還授弟子，弟子受俎降自西階以東。主人降自阼階，西面立。大夫取俎還授弟子，弟子以降自西階，遂出授從者。大夫從之降，立于賔南。衆賔皆降，立于大夫之南，少退，北上。

主人以賔揖讓，說屨乃升。大夫及衆賔皆說屨升，坐。乃羞，無筭爵。使二人舉觶。賔與大夫不興，取奠觶飲，卒觶不拜。執觶者受觶，遂實之。賔觶以之主人，大夫之觶長受而錯，皆不拜。辯，卒受者興。以旅在下者于西階上。長受酬。酬者不拜。乃飲，卒觶以實之。受酬者不拜受。辯旅皆不拜。執觶者皆與旅。卒受者以虛觶降，奠于篚。執觶者洗，升，實觶，反奠于賔與大夫。無筭樂。賔興，樂正命奏陔。賔降及階，陔作。賔出。衆賔皆出。主人送于門外，再拜。

明日，賔朝服以拜賜于門外。主人不見。如賔服遂從之，拜辱于門外，乃退。主人釋服，乃息司正。無介，不殺。使人速。迎于門外，不拜。入，升，不拜至。不拜洗。薦脯醢，無俎。賔酢主人，主人不崇酒，不拜。衆賔旣獻，衆賔一人舉觶，遂無筭爵。無司正。賔不與。徵唯所欲，以告於鄉先生君子可也。羞唯所有。鄉樂唯欲。

記。大夫與，則公士為賔。使能，不宿戒。其牲，狗也，亨于堂東北。尊綌幂，賔至徹之。蒲筵緇布純。西序之席北上。獻用爵，其他用觶。以爵拜者不徒作。薦脯用籩，五膱，祭半膱橫于上。醢以豆，出自東房。膱長尺二寸。俎由東壁，自西階升。賔俎脊脅肩肺，主人俎脊脅臂肺。肺皆離，皆右體也，進腠。凡舉爵，三作而不徒爵。凡奠者於左，將舉者於右。衆賔之長一人辭洗如賔禮。若有諸公，則如賔禮；大夫如介禮。無諸公，則大夫如賔禮。樂作，大夫不入。樂正與立者齒。三笙一和而成聲。獻工與笙，取爵于上篚，旣獻奠于下篚；其笙則獻諸西階上。立者東面，北上。司正旣舉觶而薦諸其位。三耦者，使弟子，司射前戒之。司射之弓矢與扑，倚于西階之西。司射旣袒決遂而升，司馬階前命張侯，遂命倚旌。凡侯：天子熊侯，白質；諸侯麋侯，赤質；大夫布侯，畫以虎豹；士布侯，畫以鹿豕。凡畫者丹質。射自楹閒。物長如笴，其閒容弓，距隨長武。序則物當棟，堂則物當楣。命負侯者由其位。凡適堂西，皆出入于司馬之南。唯賔與大夫降階，遂西取弓矢。旌各以其物。無物，則以白羽與朱羽糅，杠長三仞，以鴻脰韜上二尋。凡挾矢，於二指之閒橫之。司射在司馬之北。司馬無事不執弓。始射獲而未釋獲，復釋獲，復用樂行之。上射於右。楅長如笴，博三寸，厚寸有半，龍首，其中蛇交，韋當，楅髤。橫而拳之，南面坐而奠之，南北當洗。射者有過則撻之。衆賔不與射者不降。取誘射之矢者，旣拾取矢，而后兼誘射之乘矢而取之。賔、主人射，則司射擯升降。卒射，即席而反位卒事。鹿中髤，前足跪，鑿背，容八筭，釋獲者奉之先首。大夫降，立于堂西以俟射。大夫與士射，袒薰襦。耦少退于物。司射釋弓矢，視筭與獻釋獲者釋弓矢。禮射不主皮。主皮之射者，勝者又射，不勝者降。主人亦飲于西階上。獲者之俎，折脊脅肺臑。東方謂之右个。釋獲者之俎，折脊脅肺。皆有祭。大夫說矢束，坐說之。歌騶虞若采蘋，皆五終。射無筭。古來於旅也語。凡旅不洗。不洗者不祭。旣旅，士不入。大夫後出，主人送于門外，再拜。鄉侯上个五尋，中十尺。侯道五十弓，弓二寸以為侯中。倍中以為躬。倍躬以為左右舌。下舌半上舌。箭籌八十，長尺有握，握素。楚扑長如笴，刊本尺。君射則為下射，上射退于物一笴，旣發則荅君而俟。君樂作而后就物。君袒朱襦以射，小臣以巾執矢以授。若飲君，如燕則夾爵。君國中射，則皮樹中，以翿旌獲，白羽與朱羽糅。於郊，則閭中，以旌獲。於竟，則虎中，龍旜。大夫兕中。各以其物獲。士鹿中，翿旌以獲。唯君有射于國中，其餘否。君在，大夫射則肉袒。


燕禮


燕禮。小臣戒與者。膳宰具官饌于寢東。樂人縣。設洗篚于阼階東南，當東霤。罍水在東。篚在洗西，南肆。設膳篚在其北，西面。司宮尊于東楹之西，兩方壺，左玄酒，南上；公尊瓦大兩，有豐，幂用綌若錫，在尊南，南上。尊士旅食于門西，兩圜壺。司宮筵賔于戶西，東上，無加席也，射人告具。

小臣設公席于阼階上，西鄉，設加席。公升即位于席，西鄉。小臣納卿大夫。卿大夫皆入門右，北面，東上。士立于西方，東面，北上。祝史立于門東，北面，東上。小臣師一人，在東堂下，南面。士旅食者立于門西，東上。公降立于阼階之東南，南鄉爾卿。卿西面，北上。爾大夫，大夫皆少進。

射人請賔。公曰：「命某為賔。」射人命賔。賔少進，禮辭。反命，又命之。賔再拜稽首，許諾。射人反命。賔出，立于門外，東面。公揖卿大夫，乃升就席。小臣自阼階下北面，請執幂者與羞膳者，乃命執幂者。執幂者升自西階，立於尊南，北面，東上。膳宰請羞于諸公卿者。

射人納賔。賔入及庭，公降一等揖之，公升就席。賔升自西階。主人亦升自西階。賔右北面至再拜，賔荅再拜。主人降洗，洗南西北面。賔降階西，東面。主人辭降，賔對。主人北面盥，坐取觚洗。賔少進辭洗。主人坐，奠觚于篚，興對。賔反位。主人卒洗，賔揖乃升。主人升。賔拜洗。主人賔右奠觚荅拜，降盥。賔降，主人辭，賔對。卒盥，賔揖升。主人升，坐取觚。執幂者舉幂。主人酌膳。執幂者反幂。主人筵前獻賔。賔西階上拜，筵前受爵反位。主人賔右拜送爵。膳宰薦脯醢。賔升筵。膳宰設折俎。賔坐，左執爵，右祭脯醢，奠爵于薦右，興取肺，坐絕祭，嚌之，興加于俎，坐挩手，執爵，遂祭酒，興席末坐，啐酒，降席坐，奠爵，拜告旨，執爵興。主人荅拜。賔西階上北面坐，卒爵，興，坐，奠爵，遂拜。主人荅拜。

賔以虛爵降。主人降。賔洗南坐，奠觚，少進，辭降。主人東面對。賔坐取觚，奠于篚下，盥洗。主人辭洗。賔坐，奠觚于篚，興對。卒洗，及階揖升。主人升，拜洗如賔禮。賔降盥，主人降。賔辭降。卒盥，揖升，酌膳。執幂如初。以酢主人于西階上。主人北面拜受爵。賔主人之左拜送爵。主人坐祭，不啐酒，不拜酒，不告旨，遂卒爵，興，坐，奠爵拜，執爵興。賔荅拜。主人不崇酒。以虛爵降，奠于篚。賔降，立于西階西。射人升賔。賔升，立于序內，東面。主人盥，洗象觚，升實之，東北面獻于公。公拜受爵。主人降自西階，阼階下北面拜送爵。士薦脯醢，膳宰設折俎，升自西階。公祭如賔禮，膳宰贊授肺。不拜酒，立卒爵，坐，奠爵拜，執爵興。主人荅拜，升，受爵以降，奠于膳篚。更爵洗，升，酌膳酒以降，酢于阼階下。北面坐，奠爵，再拜稽首。公荅再拜。主人坐祭，遂卒爵，再拜稽首。公荅再拜。主人奠爵于篚。主人盥洗升，媵觚于賔。酌散，西階上坐，奠爵拜賔。賔降筵，北面荅拜。主人坐，祭，遂飲。賔辭。卒爵拜。賔荅拜。主人降洗。賔降。主人辭降。賔辭洗。卒洗，揖升，不拜洗。主人酌膳。賔西階上拜，受爵于筵前，反位。主人拜送爵。賔升席坐，祭酒，遂奠于薦東。主人降，復位。賔降筵西，東南面立。

小臣自阼階下請媵爵者。公命長。小臣作下大夫二人媵爵。媵爵者，阼階下皆北面再拜稽首。公荅再拜。媵爵者立于洗南，西面，北上，序進，盥，洗角觶，升自西階，序進酌散，交于楹北。降，阼階下，皆奠觶，再拜稽首，執觶興。公荅再拜。媵爵者皆坐，祭，遂卒觶，興，坐，奠觶，再拜稽首，執觶興，公荅再拜。媵爵者執觶待于洗南。小臣請致者。若君命皆致，則序進，奠觶于篚，阼階下皆再拜稽首。公荅再拜。媵爵者洗象觶，升實之，序進，坐，奠于薦南，北上，降，阼階下皆再拜稽首送觶。公荅再拜。

公坐，取大夫所媵觶，興以酬賔。賔降西階下再拜稽首。公命小臣辭。賔升成拜。公坐奠觶，荅再拜，執觶興，立卒觶。賔下拜。小臣辭。賔升，再拜稽首。公坐奠觶，荅再拜，執觶興。賔進，受虛爵，降奠于篚，易觶洗。公有命，則不易，不洗，反升酌膳觶，下拜。小臣辭。賔升，再拜稽首。公荅再拜。賔以旅酬於西階上。射人作大夫長升受旅。賔大夫之右坐，奠觶拜，執觶興。大夫荅拜。賔坐祭，立飲卒觶，不拜。若膳觶也，則降更觶洗，升，實散。大夫拜受，賔拜送。大夫辯受酬，如受賔酬之禮。不祭，卒受者以虛觶降，奠于篚。主人洗，升，實散，獻卿于西階上。

司宮兼卷重席，設于賔左，東上。卿升拜受觚。主人拜送觚。卿辭重席。司宮徹之。乃薦脯醢。卿升席坐，左執爵，右祭脯醢，遂祭酒，不啐酒。降席，西階上北面坐，卒爵，興，坐，奠爵拜，執爵興。主人荅拜，受爵。卿降，復位。辯獻卿，主人以虛爵降，奠于篚。射人乃升卿。卿皆升就席。若有諸公，則先卿獻之，如獻卿之禮。席于阼階西，北面，東上，無加席。

小臣又請媵爵者。二大夫媵爵如初。請致者。若命長致，則媵爵者奠觶于篚，一人待于洗南。長致，致者阼階下再拜稽首。公荅再拜。洗象觶，升實之，坐，奠于薦南，降。與立于洗南者二人皆再拜稽首送觶。公荅再拜。公又行一爵，若賔若長，唯公所酬。以旅于西階上如初。大夫卒受者，以虛觶降，奠于篚。

主人洗，升，獻大夫于西階上。大夫升，拜受觚。主人拜送觚。大夫坐，祭，立卒爵，不拜旣爵。主人受爵。大夫降，復位。胥薦主人于洗北，西面，脯醢，無脀。辯獻大夫，遂薦之，繼賔以西，東上。卒，射人乃升大夫。大夫皆升就席。席工于西階上，少東。樂正先升，北面立于其西。小臣納工。工四人，二瑟。小臣左何瑟，面鼓，執越，內弦，右手相，入。升自西階，北面，東上，坐。小臣坐，授瑟乃降。工歌鹿鳴、四牡、皇皇者華。卒歌，主人洗，升，獻工。工不興，左瑟，一人拜受爵。主人西階上拜送爵。薦脯醢。使人相祭。卒受不拜。主人受爵。衆工不拜受爵，坐祭，遂卒爵。辯有脯醢，不祭。主人受爵，降奠于篚。公又舉奠觶，唯公所賜，以旅于西階上如初。卒。笙入，立于縣中，奏南陔、白華、華黍。主人洗，升，獻笙于西階上。一人拜，盡階不升堂受爵，降。主人拜送爵。階前坐，祭，立卒爵，不拜旣爵，升授主人。衆笙不拜受爵，降，坐祭，立卒爵。辯有脯醢，不祭。乃閒歌魚麗，笙由庚；歌南有嘉魚，笙崇丘；歌南山有臺，笙由儀。遂歌鄉樂。周南：關雎、葛覃、卷耳；召南：鵲巢、采蘩、采蘋。大師告于樂正曰：「正歌備。」樂正由楹內東楹之東告于公，乃降復位。

射人自阼階下請立司正。公許。射人遂為司正。司正洗角觶，南面坐，奠于中庭，升，東楹之東受命，西階上北面命卿大夫：「君曰：『以我安卿大夫。』」皆對曰：「諾。敢不安！」司正降自西階，南面坐，取觶，升，酌散，降，南面坐奠觶，右還，北面少立，坐，取觶，興，坐，不祭，卒觶奠之，興，再拜稽首，左還，南面坐，取觶洗，南面反奠于其所，升自西階，東楹之東請徹俎。降，公許。告于賔。賔北面取俎以出。膳宰徹公俎，降自阼階以東。卿大夫皆降，東面，北上。賔反入，及卿大夫皆說屨，升就席。公以賔及卿大夫皆坐乃安。羞庶羞。大夫祭薦。司正升受命，皆命：「君曰：『無不醉。』」賔及卿大夫皆興對，曰：「諾。敢不醉！」皆反坐。

主人洗，升，獻士于西階上，士長升，拜受觶，主人拜送觶。士坐祭，立飲，不拜旣爵。其他不拜，坐祭，立飲。乃薦，司正與射人一人，司士一人，執幂二人，立于觶南，東上。辯獻士。士旣獻者立于東方，西面，北上。乃薦士。祝史、小臣師亦就其位而薦之。主人就旅食之尊而獻之。旅食不拜受爵，坐祭，立飲。若射，則大射正為司射，如鄉射之禮。

賔降洗，升，媵觚于公。酌散，下拜。公降一等。小臣辭。賔升，再拜稽首。公荅再拜。賔坐祭，卒爵，再拜稽首。公荅再拜。賔降，洗象觶，升，酌膳，坐，奠于薦南，降拜。小臣辭。賔升成拜。公荅再拜。賔反位。公坐取賔所媵觶，興，唯公所賜。受者如初受酬之禮。降，更爵洗，升，酌膳，下拜。小臣辭。升成拜。公荅拜。乃就席，坐行之。有執爵者。唯受于公者拜。司正命執爵者：「爵辯，卒受者興，以酬士。」大夫卒受者以爵興，西階上酬士。士升，大夫奠爵拜。士荅拜。大夫立卒爵，不拜，實之。士拜受。大夫拜送。士旅于西階上辯。士旅酌，卒。主人洗，升自西階，獻庶子于阼階上，如獻士之禮。辯，降洗，遂獻左右正與內小臣，皆於阼階上，如獻庶子之禮。

無筭爵。士也，有執膳爵者，有執散爵者。執膳爵者，酌以進公，公不拜受。執散爵者酌以之公命所賜。所賜者興受爵，降席下奠爵，再拜稽首。公荅拜。受賜爵者以爵就席坐，公卒爵然後飲。執膳爵者受公爵，酌，反奠之。受賜爵者興，授執散爵。執散爵者乃酌行之。唯受爵於公者拜。卒受爵者興，以酬士于西階上。士升。大夫不拜，乃飲，實爵。士不拜受爵。大夫就席。士旅酌亦如之。公有命徹幂，則卿大夫皆降西階下，北面，東上，再拜稽首。公命小臣辭。公荅再拜。大夫皆辟。遂升，反坐。士終旅於上如初。無筭樂。

宵則庶子執燭於阼階上，司宮執燭於西階上，甸人執大燭於庭，閽人為大燭於門外。賔醉，北面坐，取其薦脯以降。奏陔。賔所執脯以賜鍾人于門內霤，遂出。卿大夫皆出。公不送。公與客燕，曰：「寡君有不腆之酒，以請吾子之與寡君須臾焉。使某也以請。」對曰：「寡君，君之私也，君無所辱賜于使臣，臣敢辭。」「寡君固曰不腆，使某固以請。」「寡君，君之私也，君無所辱賜于使臣，臣敢固辭。」「寡君固曰不腆，使某固以請。」「某固辭不得命，敢不從！」致命曰：「寡君使某，有不腆之酒，以請吾子之與寡君須臾焉。」「君貺寡君多矣，又辱賜于使臣，臣敢拜賜命。」

記。燕，朝服於寢。其牲狗也，亨于門外東方。若與四方之賔燕，則公迎之于大門內，揖讓升。賔為苟敬，席于阼階之西，北面。有脀。不嚌肺，不啐酒。其介為賔。無膳尊，無膳爵。與卿燕，則大夫為賔。與大夫燕，亦大夫為賔。羞膳者與執幂者皆士也。羞卿者，小膳宰也。若以樂納賔，則賔及庭，奏肆夏。賔拜酒，主人荅拜而樂闋。公拜受爵而奏肆夏。公卒爵，主人升受爵以下而樂闋。升歌鹿鳴，下管新宮，笙入三成，遂合鄉樂。若舞則勺。唯公與賔有俎。獻公曰：「臣敢奏爵以聽命。」凡公所辭皆栗階。凡栗階不過二等。凡公所酬，旣拜，請旅侍臣。凡薦與羞者，小膳宰也，有內羞。君與射，則為下射，袒朱襦，樂作而后就物。小臣以巾授矢，稍屬。不以樂志。旣發，則小臣受弓以授弓人。上射退于物一笴，旣發則荅君而俟。若飲君，燕則夾爵。君在，大夫射則肉袒。若與四方之賔燕，媵爵曰：「臣受賜矣，臣請贊執爵者。」相者對曰：「吾子無自辱焉。」有房中之樂。


大射儀


大射之儀。君有命戒射。宰戒百官有事於射者，射人戒諸公卿大夫射，司士戒士射與贊者。

前射三日，宰夫戒宰及司馬、射人：「宿視滌。」司馬命量人量侯道與所設乏，以貍步：大侯九十，參七十，干五十；設乏各去其侯西十，北十。遂命量人、巾車張三侯。大侯之崇見鵠於參，參見鵠於干。干不及地武。不繫左下綱。設乏西十，北十，凡乏用革。

樂人宿縣于阼階東：笙磬西面，其南笙鍾，其南鑮，皆南陳。建鼓在阼階西，南鼓。應鼙在其東，南鼓。西階之西頌磬，東面。其南鍾，其南鑮。皆南陳。一建鼓在其南，東鼓。朔鼙在其北。一建鼓在西階之東，南面。簜在建鼓之閒。鼗倚于頌磬，西紘。

厥明，司宮尊于東楹之西，兩方壺，膳尊兩甒在南，有豐。幂用錫若絺，綴諸箭，蓋幂，如勺，又反之。皆玄尊，酒在北。尊士旅食于西鑮之南，北面，兩圜壺。又尊于大侯之乏東北兩壺獻酒。設洗于阼階東南。罍水在東。篚在洗西，南陳。設膳篚在其北，西面。又設洗于獲者之尊西北。水在洗北，篚在南，東陳。小臣設公席于阼階上，西鄉。司宮設賔席于戶西，南面，有加席。卿席賔東，東上。小卿賔西，東上。大夫繼而東上。若有東面者，則北上。席工于西階之東，東上。諸公阼階西，北面，東上。

官饌。羹定。射人告具于公。公升即位于席，西鄉。小臣師納諸公卿大夫，諸公卿大夫皆入門右，北面，東上。士西方，東面，北上。大史在干侯之東北，北面，東上。士旅食者在士南，北面，東上。小臣師、從者在東堂下，南面，西上。公降，立于阼階之東南，南鄉。小臣師詔揖諸公卿大夫。諸公卿大夫西面，北上。揖大夫，大夫皆少進。大射正擯。擯者請賔，公曰：「命某為賔。」擯者命賔。賔少進，禮辭。反命，又命之。賔再拜稽首受命。擯者反命。賔出，立于門外，北面。公揖卿大夫升就席。小臣自阼階下北面請執幂者與羞膳者，乃命執幂者。執幂者升自西階，立于尊南，北面，東上。膳宰請羞于諸公卿者。擯者納賔。賔及庭，公降一等揖賔，賔辟，公升即席。奏肆夏。

賔升自西階。主人從之，賔右北面至再拜。賔荅再拜。主人降洗，洗南西北面。賔降階西，東面。主人辭降，賔對。主人北面盥，坐取觚洗，賔少進辭洗。主人坐，奠觚于篚，興對。賔反位。主人卒洗，賔揖升。主人升。賔拜洗。主人賔右奠觚荅拜，降盥。賔降。主人辭降，賔對。卒盥，賔揖升。主人升，坐取觚。執幂者舉幂。主人酌膳。執幂者蓋幂。酌者加勺，又反之。筵前獻賔。賔西階上拜，受爵于筵前，反位。主人賔右拜送爵。宰胥薦脯醢。賔升筵。庶子設折俎。賔坐，左執觚，右祭脯醢，奠爵于薦右，興取肺，坐絕祭，嚌之，興加于俎，坐挩手，執爵，遂祭酒，興席末坐，啐酒，降席坐，奠爵，拜告旨。執爵興。主人荅拜。樂闋。賔西階上北面坐，卒爵，興，坐，奠爵拜，執爵興。主人荅拜。

賔以虛爵降。主人降。賔洗南西北面坐，奠觚。少進辭降。主人西階西東面，少進對。賔坐取觚，奠于篚下，盥，洗。主人辭洗。賔坐，奠觚于篚，興對。卒洗，及階揖，升。主人升，拜洗如賔禮。賔降盥。主人降。賔辭降。卒盥，揖升，酌膳。執幂如初。以酢主人于西階上。主人北面拜受爵。賔主人之左拜送爵。主人坐祭，不啐酒，不拜酒，遂卒爵，興，坐，奠爵拜，執爵興。賔荅拜。主人不崇酒，以虛爵降，奠于篚。賔降，立于西階西，東面。擯者以命升賔。賔升，立于西序，東面。

主人盥，洗象觚，升，酌膳，東北面獻于公。公拜受爵。乃奏肆夏。主人降自西階，阼階下北面拜送爵。宰胥薦脯醢，由左房；庶子設折俎，升自西階。公祭如賔禮，庶子贊授肺。不拜酒，立卒爵，坐，奠爵拜，執爵興。主人荅拜。樂闋。升受爵，降奠于篚。更爵洗，升，酌散以降，酢于阼階下。北面坐，奠爵，再拜稽首。公荅拜。主人坐祭，遂卒爵，興，坐，奠爵，再拜稽首。公荅拜。主人奠爵于篚。主人盥洗，升，媵觚于賔。酌散，西階上坐，奠爵拜。賔西階上北面荅拜。主人坐，祭，遂飲。賔辭。卒爵興，坐，奠爵拜，執爵興。賔荅拜。主人降洗。賔降。主人辭降。賔辭洗。卒洗，賔揖升，不拜洗。主人酌膳。賔西階上拜，受爵于筵前，反位。主人拜送爵。賔升席坐，祭酒，遂奠于薦東。主人降，復位。賔降筵西，東南面立。

小臣自阼階下請媵爵者。公命長。小臣作下大夫二人媵爵。媵爵者阼階下，皆北面再拜稽首。公荅拜。媵爵者立于洗南，西面，北上，序進，盥，洗角觶，升自西階，序進酌散，交于楹北，降，適阼階下，皆奠觶，再拜稽首，執觶興。公荅拜。媵爵者皆坐，祭，遂卒觶，興，坐，奠觶，再拜稽首，執觶興。公荅再拜。媵爵者執觶待于洗南。小臣請致者。若命皆致，則序進，奠觶于篚，阼階下皆北面再拜稽首。公荅拜。媵爵者洗象觶，升實之，序進坐，奠于薦南，北上。降，適阼階下。皆再拜稽首送觶。公荅拜。媵爵者皆退反位。

公坐取大夫所媵觶，興以酬賔。賔降西階下，再拜稽首。小臣正辭。賔升成拜。公坐奠觶，荅拜，執觶興，公卒觶。賔下拜。小臣正辭。賔升，再拜稽首。公坐奠觶，荅拜，執觶興。賔進受虛觶，降奠于篚，易觶興洗。公有命，則不易，不洗，反升酌膳，下拜。小臣正辭。賔升，再拜稽首。公荅拜。賔告于擯者請旅諸臣。擯者告于公。公許。賔以旅大夫于西階上。擯者作大夫長升受旅。賔大夫之右坐，奠觶拜，執觶興。大夫荅拜。賔坐祭，立卒觶，不拜。若膳觶也，則降更觶洗，升，實散。大夫拜受。賔拜送，遂就席。大夫辯受酬，如受賔酬之禮。不祭酒。卒受者以虛觶降，奠于篚，復位。

主人洗觚，升，實散，獻卿于西階上。司宮兼卷重席，設于賔左，東上。卿升，拜受觚。主人拜送觚。卿辭重席，司宮徹之。乃薦脯醢。卿升席，庶子設折俎。卿坐，左執爵，右祭脯醢，奠爵于薦右，興取肺，坐絕祭，不嚌肺，興加于俎，坐挩手，取爵，遂祭酒，執爵興，降席，西階上北面坐，卒爵，興，坐，奠爵拜，執爵興。主人荅拜，受爵。卿降，復位。辯獻卿，主人以虛爵降，奠于篚。擯者升卿。卿皆升就席。若有諸公，則先卿獻之，如獻卿之禮。席于阼階西，北面，東上，無加席。小臣又請媵爵者。二大夫媵爵如初。請致者。若命長致，則媵爵者奠觶于篚，一人待于洗南，長致者阼階下再拜稽首。公荅拜。洗象觶，升實之，坐，奠于薦南，降，與立于洗南者二人皆再拜稽首送觶。公荅拜。公又行一爵。若賔若長，唯公所賜。以旅于西階上如初。大夫卒受者以虛觶降，奠于篚。主人洗觚，升，獻大夫于西階上。大夫升，拜受觚。主人拜送觚。大夫坐，祭，立卒爵，不拜旣爵。主人受爵。大夫降，復位。胥薦主人于洗北，西面，脯醢，無脀。辯獻大夫，遂薦之。繼賔以西，東上。若有東面者則北上。卒，擯者升大夫。大夫皆升就席。

乃席工于西階上少東。小臣納工。工六人，四瑟。僕人正徒相大師，僕人師相少師，僕人士相上工。相者皆左何瑟，後首，內弦，挎越，右手相。後者徒相入。小樂正從之。升自西階，北面，東上，坐。授瑟乃降。小樂正立于西階東。乃歌鹿鳴三終。主人洗，升，實爵獻工。工不興，左瑟，一人拜受爵。主人西階上拜送爵。薦脯醢。使人相祭。卒爵不拜。主人受虛爵。衆工不拜受爵，坐祭，遂卒爵。辯有脯醢，不祭。主人受爵，降奠于篚，復位。大師及少師、上工皆降，立于鼓北，羣工陪于後。乃管新宮三終。卒管，大師及少師、上工，皆東坫之東南，西面，北上坐。

擯者自阼階下請立司正。公許，擯者遂為司正。司正適洗，洗角觶，南面坐，奠于中庭，升，東楹之東受命于公，西階上北面命賔諸公卿大夫：「公曰：『以我安賔。』」諸公卿大夫皆對曰：「諾，敢不安！」司正降自西階，南面坐，取觶升，酌散，降，南面坐，奠觶，興，右還，北面少立，坐，取觶興，坐，不祭，卒觶奠之，興，再拜稽首，左還，南面坐，取觶洗，南面反奠于其所，北面立。司射適次，袒決遂，執弓，挾乘矢，於弓外見鏃於弣，右巨指鉤弦，自阼階前曰：「為政請射。」遂告曰：「大夫與大夫，士御於大夫。」遂適西階前，東面右顧，命有司納射器。射器皆入：君之弓矢適東堂，賔之弓矢與中籌豐，皆止于西堂下，衆弓矢不挾，緫衆弓矢楅，皆適次而俟。工人士與梓人升自北階，兩楹之閒，疏數容弓，若丹若墨，度尺而午。射正莅之。卒畫，自北階下。司宮埽所畫物，自北階下。大史俟于所設中之西，東面以聽政。

司射西面誓之曰：「公射大侯，大夫射參，士射干。射者非其侯，中之不獲。卑者與尊者為耦，不異侯。」大史許諾。遂比三耦。三耦俟于次北，西面，北上。司射命上射曰：「某御於子。」命下射曰：「子與某子射。」卒，遂命三耦取弓矢于次。司射入于次，搢三挾一个，出于次，西面揖，當階北面揖，及階揖，升堂揖，當物北面揖，及物揖，由下物少退，誘射。射三侯，將乘矢：始射干，又射參，大侯再發。卒射，北面揖。及階揖，降，如升射之儀。遂適堂西，改取一个挾之，遂取扑搢之，以立于所設中之西南，東面。

司馬師命負侯者執旌以負侯。負侯者皆適侯，執旌負侯而俟。司射適次，作上耦射，司射反位。上耦出次，西面揖，進，上射在左，並行。當階北面揖，及階揖。上射先升三等，下射從之中等。上射升堂少左，下射升。上射揖，並行，皆當其物北面揖，及物揖，皆左足履物，還，視侯中，合足而俟。司馬政適次，袒決遂，執弓，右挾之，出，升自西階，適下物，立于物閒，左執弣，右執簫，南揚弓，命去侯。負侯皆許諾，以宮趨直西，及乏南又諾。以商至乏，聲止，授獲者，退立于西方。獲者興，共而俟。司馬正出于下射之南，還其後，降自西階，遂適次，釋弓，說決拾，襲，反位。司射進，與司馬正交于階前相左，由堂下西階之東北面視上射，命曰：「毋射獲，毋獵獲。」上射揖。司射退反位。乃射。上射旣發，挾矢，而后下射射，拾發以將乘矢。獲者坐而獲，舉旌以宮，偃旌以商。獲而未釋獲。卒射，右挾之，北面揖，揖如升射。上射降三等，下射少右從之，中等，並行，上射於左，與升射者相左，交于階前，相揖。適次，釋弓，說決拾，襲，反位。三耦卒射亦如之。司射去扑倚于階西，適阼階下，北面告于公曰：「三耦卒射。」反，搢扑反位。

司馬正袒決遂，執弓，右挾之，出，與司射交于階前相左。升自西階，自右物之後，立于物閒，西南面揖弓，命取矢。負侯許諾如初去侯，皆執旌以負其侯而俟。司馬正降自西階，北面命設楅。小臣師設楅。司馬正東面，以弓為畢。旣設楅，司馬正適次，釋弓，說決拾，襲，反位。小臣坐，委矢于楅，北括。司馬師坐乘之。卒，若矢不備，則司馬正又袒，執弓升，命取矢如初，曰：「取矢！不索。」乃復求矢加于楅。卒，司馬正進坐，左右撫之，興，反位。司射適西階西倚扑，升自西階，東面請射于公。公許。遂適西階上，命賔御于公，諸公卿則以耦告于上，大夫則降即位而后告。司射自西階上北面告于大夫曰：「請降。」司射先降，搢扑反位。大夫從之降，適次，立于三耦之南，西面，北上。司射東面于大夫之西比耦，大夫與大夫，命上射曰：「某御於子。」命下射曰：「子與某子射。」卒，遂比衆耦。衆耦立于大夫之南，西面，北上。若有士與大夫為耦，則以大夫之耦為上。命大夫之耦曰：「子與某子射。」告於大夫曰：「某御於子。」命衆耦，如命三耦之辭。諸公卿皆未降。

遂命三耦各與其耦拾取矢。皆袒決遂，執弓，右挾之。一耦出，西面揖，當楅北面揖，及楅揖，上射東面，下射西面。上射揖，進坐，橫弓，卻手自弓下取一个，兼諸弣，興，順羽，且左還，毋周，反面揖。下射進坐，橫弓，覆手自弓上取一个，兼諸弣，興，順羽，且左還，毋周，反面揖。旣拾取矢，梱之，兼挾乘矢，皆內還，南面揖。適楅南皆左還，北面揖，搢三，挾一个，揖，以耦左還，上射於左。退者與進者相左，相揖，退，釋弓矢于次，說決拾，襲，反位。二耦拾取矢亦如之。後者遂取誘射之矢，兼乘矢而取之，以授有司于次中，皆襲，反位。司射作射如初。一耦揖升如初。司馬命去侯，負侯許諾如初。司馬降，釋弓反位。司射猶挾一个，去扑，與司馬交于階前。適阼階下，北面請釋獲于公。公許。反，搢扑，遂命釋獲者設中，以弓為畢，北面。大史釋獲。小臣師執中，先首，坐設之，東面，退。大史實八筭于中，橫委其餘于中西，興，共而俟。司射西面命曰：「中離維綱，揚觸梱復，公則釋獲，衆則不與。唯公所中，中三侯皆獲。」釋獲者命小史。小史命獲者。司射遂進，由堂下北面視上射，命曰：「不貫不釋。」上射揖。司射退反位。釋獲者坐，取中之八筭，改實八筭，興，執而俟。乃射。若中，則釋獲者每一个釋一筭，上射於右，下射於左。若有餘筭，則反委之。又取中之八筭，改實八筭于中，興，執而俟。

三耦卒射。賔降，取弓矢于堂西。諸公卿則適次，繼三耦以南。公將射，則司馬師命負侯。皆執其旌以負其侯而俟。司馬師反位。隸僕人埽侯道。司射去扑，適阼階下告射于公。公許。適西階東告于賔，遂搢扑反位。小射正一人取公之決拾于東坫上。一小射正授弓。拂弓。皆以俟于東堂。公將射，則賔降適堂西，袒決遂，執弓，搢三，挾一个，升自西階，先待于物北一笴，東面立。司馬升，命去侯如初，還右乃降，釋弓反位。公就物。小射正奉決拾以笥，大射正執弓，皆以從於物。小射正坐，奠笥于物南，遂拂以巾，取決興，贊設決，朱極三。小臣正贊袒，公袒朱襦。卒袒，小臣正退俟于東堂。小射正又坐，取拾興，贊設拾，以笥退，奠于坫上，復位。大射正執弓，以袂順左右隈，上再，下壹，左執弣，右執簫，以授公。公親揉之。小臣師以巾內拂矢，而授矢于公。稍屬，大射正立于公後，以矢行告于公：下曰畱，上曰揚，左右曰方。公旣發，大射正受弓而俟。拾發以將乘矢。公卒射，小臣師以巾退，反位。大射正受弓。小射正以笥受決拾，退奠于坫上，復位。大射正退反司正之位。小臣正贊襲。公還，而后賔降。釋弓于堂西，反位于階西，東面。公即席。司正以命升賔。賔升復筵，而后卿大夫繼射。諸公卿取弓矢于次中，袒袂遂，執弓，搢三，挾一个，出，西面揖，揖如三耦，升射。卒射，降如三耦，適次，釋弓，說決拾，襲，反位。衆皆繼射。釋獲皆如初。卒射，釋獲者遂以所執餘獲適阼階下，北面告于公曰：「左右卒射。」反位坐，委餘獲于中西，興，共而俟。司馬袒，執弓升，命取矢如初。負侯許諾，以旌負侯如初。司馬降，釋弓如初。小臣委矢于楅如初，賔諸公卿大夫之矢，皆異束之以茅。卒，正坐，左右撫之，進束，反位。賔之矢則以授矢人于西堂下。司馬釋弓，反位，而后卿大夫升就席。

司射適階西，釋弓，去扑，襲，進，由中東立于中南，北面視筭。釋獲者東面于中西坐，先數右獲，二筭為純，一純以取，實于左手，十純則縮而委之，每委異之。有餘純，則橫諸下。一筭為奇，奇則又縮諸純下。興，自前適左，東面坐，坐兼斂筭實于左手，一純以委，十則異之。其餘如右獲。司射復位。釋獲者遂進，取賢獲執之，由阼階下北面告于公。若右勝，則曰：「右賢於左。」若左勝，則曰：「左賢於右。」以純數告。若有奇者，亦曰奇。若左右鈞，則左右各執一筭以告曰：「左右鈞。」還復位，坐，兼斂筭，實八筭于中，委其餘于中西，興，共而俟。司射命設豐。司宮士奉豐由西階升，北面坐，設于西楹西，降復位。勝者之弟子洗觶，升，酌散，南面坐，奠于豐上，降反位。司射遂袒，執弓，挾一个，搢扑，東面于三耦之西，命三耦及衆射者。勝者皆袒決遂，執張弓。不勝者皆襲，說決拾，卻左手，右加弛弓于其上，遂以執弣。

司射先反位。三耦及衆射者皆升，飲射爵于西階上。小射正作升飲射爵者，如作射。一耦出，揖如升射，及階，勝者先升升堂，少右。不勝者進，北面坐，取豐上之觶，興，少退，立卒觶，進坐，奠于豐下，興，揖。不勝者先降，與升飲者相左交于階前，相揖。適次釋弓，襲，反位。僕人師繼酌射爵，取觶實之，反奠于豐上，退，俟于序端。升飲者如初。三耦卒飲。若賔諸公卿大夫不勝，則不降，不執弓，耦不升。僕人師洗，升實觶以授。賔諸公卿大夫受觶于席以降，適西階上北面立飲，卒觶，授執爵者，反就席。若飲公，則侍射者降，洗角觶，升，酌散，降拜。公降一等。小臣正辭。賔升，再拜稽首。公荅再拜。賔坐，祭，卒爵，再拜稽首。公荅再拜。賔降，洗象觶，升，酌膳以致，下拜。小臣正辭。升，再拜稽首。公荅再拜。公卒觶。賔進受觶，降，洗散觶，升，實散，下拜。小臣正辭。升，再拜稽首。公荅再拜。賔坐，不祭，卒觶，降，奠于篚，階西東面立。擯者以命升賔。賔升就席。若諸公卿大夫之耦不勝，則亦執弛弓，特升飲。衆皆繼飲射爵如三耦。射爵辯，乃徹豐與觶。司宮尊侯于服不之東北，兩獻酒，東面，南上，皆加勺。設洗于尊西北，篚在南，東肆。實一散于篚。

司馬正洗散，遂實爵，獻服不。服不侯西北三步北面拜，受爵。司馬正西面拜送爵，反位。宰夫有司薦。庶子設折俎。卒錯，獲者適右个，薦俎從之。獲者右執爵，右祭薦俎，二手祭酒。適左个，祭如右个。中亦如之。卒祭，左个之西北三步，東面。設薦俎。立卒爵。司馬師受虛爵洗，獻隸僕人與巾車獲者，皆如大侯之禮。卒，司馬師受虛爵奠于篚。獲者皆執其薦，庶子執俎從之，設于乏少南。服不復負侯而俟。司射適階西去扑，適堂西釋弓，說決拾，襲，適洗洗觚，升實之，降，獻釋獲者于其位少南。薦脯醢折俎，皆有祭。釋獲者薦右，東面拜受爵。司射北面拜送爵。釋獲者就其薦坐，左執爵，右祭脯醢，興取肺，坐祭，遂祭酒，興，司射之西，北面立卒爵，不拜旣爵。司射受虛爵，奠于篚。釋獲者少西辟薦，反位。司射適堂西，袒決遂，取弓，挾一个，適階西，搢扑以反位。

司射倚扑于階西。適阼階下，北面請射于公如初。反，搢扑，適次，命三耦皆袒決遂，執弓，序出取矢。司射先反位。三耦拾取矢如初，小射正作取矢如初。三耦旣拾取矢，諸公卿大夫皆降如初位，與耦入於次，皆袒決遂，執弓，皆進當楅，進坐，說矢束，上射東面，下射西面，拾取矢如三耦。若士與大夫為耦，士東面，大夫西面。大夫進坐，說矢束，退反位。耦揖進，坐，兼取乘矢，興，順羽，且左還，毋周，反面揖。大夫進坐，亦兼取乘矢如其耦。北面，搢三，挾一个，揖進。大夫與其耦皆適次，釋弓，說決拾，襲，反位。諸公卿升就席，衆射者繼拾取矢，皆如三耦，遂入于次，釋弓矢，說決拾，襲，反位。司射猶挾一个，以作射如初。一耦揖升如初。司馬升，命去侯。負侯許諾。司馬降，釋弓反位。司射與司馬交于階前。倚扑于階西，適阼階下，北面請以樂于公。公許。司射反，搢扑，東面命樂正曰：「命用樂。」樂正曰：「諾。」司射遂適堂下，北面視上射，命曰：「不鼓不釋。」上射揖。司射退反位。樂正命大師曰：「奏貍首，閒若一。」大師不興，許諾。樂正反位。奏貍首以射。三耦卒射。賔待于物如初。公樂作而后就物。稍屬，不以樂志，其他如初儀，

卒射如初，賔就席。諸公卿大夫衆射者皆繼射。釋獲如初。卒射，降反位，釋獲者執餘獲進告左右卒射如初。司馬升，命取矢。負侯許諾。司馬降，釋弓反位。小臣委矢，司馬師乘之，皆如初。司射釋弓視筭如初。釋獲者。以賢獲與鈞告如初，復位。司射命設豐。實觶如初。遂命勝者執張弓，不勝者執弛弓，升飲如初。卒，退豐與觶如初。司射猶袒決遂，左執弓，右執一个，兼諸弦，面鏃，適次，命拾取矢如初。司射反位。三耦及諸公卿大夫衆射者皆袒決遂。以拾取矢如初，矢不挾，兼諸弦，面鏃，退適次，皆授有司弓矢，襲，反位。卿大夫升就席。司射適次釋弓，說決拾，去扑，襲，反位。司馬正命退楅解綱。小臣師退楅，巾車量人解左下綱。司馬師命獲者以旌與薦俎退。司射命釋獲者退中與筭而俟。公又舉奠觶，唯公所賜，若賔若長，以旅于西階上如初。大夫卒受者以虛觶降，奠于篚，反位。

司馬正升自西階，東楹之東，北面告于公：「請徹俎。」公許。遂適西階上，北面告于賔。賔北面取俎以出。諸公卿取俎如賔禮。遂出授從者于門外。大夫降復位。庶子正徹公俎，降自阼階以東。賔諸公卿皆入門，東面，北上。司正升賔。賔諸公卿大夫皆說屨，升就席。公以賔及卿大夫皆坐，乃安。羞庶羞。大夫祭薦。司正升受命，皆命：「公曰：『衆無不醉。』」賔及諸公卿大夫皆興對曰：「諾，取不醉！」皆反位坐。

主人洗，酌，獻士于西階上。士長升，拜受觶。主人拜送。士坐祭，立飲，不拜旣爵。其他不拜，坐祭，立飲。乃薦司正與射人于觶南，北面，東上，司正為上。辯獻士。士旣獻者立于東方，西面，北上。乃薦士。祝史、小臣師亦就其位而薦之。主人就士旅食之尊而獻之。旅食不拜受爵，坐祭，立飲。主人執虛爵奠于篚，復位。賔降洗，升，媵觶于公。酌散，下拜。公降一等。小臣正辭。賔升再拜稽首。公荅再拜。賔坐祭，卒爵，再拜稽首。公荅再拜。賔降，洗象觚，升，酌膳，坐，奠于薦南，降拜。小臣正辭。賔升成拜。公荅拜。賔反位。公坐取賔所媵觶興，唯公所賜。受者如初受酬之禮。降，更爵洗，升，酌膳，下，再拜稽首。小臣正辭。升成拜。公荅拜，乃就席，坐行之。有執爵者。唯受于公者拜。司正命執爵者：「爵辯，卒受者興以酬士。」大夫卒受者以爵興，西階上酬士。士升。大夫奠爵拜。受荅拜。大夫立卒爵，不拜，實之。士拜受。大夫拜送。士旅于西階上辯。士旅酌。若命曰：「復射。」則不獻庶子。司射命：「射唯欲。」卿大夫皆降，再拜稽首。公荅拜。壹發中三侯，皆獲。主人洗，升自西階，獻庶子于阼階上，如獻士之禮。辯獻，降洗，遂獻左右正與內小臣，皆於阼阼上，如獻庶子之禮。

無筭爵。士也，有執膳爵者，有執散爵者。執膳爵者酌以進公。公不拜，受。執散爵者酌以之公命所賜。所賜者興受爵，降席下奠爵，再拜稽首。公荅再拜。受賜爵者以爵就席坐，公卒爵，然後飲。執膳爵者受公爵，酌，反奠之。受賜者興，授執散爵者。執散爵者乃酌行之。唯受于公者拜。卒爵者興。以酬士于西階上。士升。大夫不拜乃飲，實爵。士不拜受爵。大夫就席。士旅酌亦如之。公有命徹幂，則賔及諸公卿大夫皆降西階下，北面，東上，再拜稽首。公命小臣正辭。公荅拜。大夫皆辟，升反位。士終旅於上如初。無筭樂。宵則庶子執燭於阼階上，司宮執燭於西階上，甸人執大燭於庭，閽人為燭於門外。賔醉，北面坐，取其薦脯以降。奏陔。賔所執脯以賜鍾人于門內霤，遂出。卿大夫皆出。公不送。公入，驁。


聘禮


聘禮。君與卿圖事，遂命使者。使者再拜稽首辭。君不許，乃退。旣圖事，戒上介亦如之。宰命司馬戒衆介。衆介皆逆命不辭。

宰書幣，命宰夫官具。及期，夕幣。使者朝服。帥衆介夕。管人布幕于寢門外。官陳幣：皮北首，西上，加其奉於左皮上。馬則北面，奠幣于其前。使者北面，衆介立于其左，東上。卿大夫在幕東，西面，北上。宰入告具于君。君朝服出門左，南鄉。史讀書展幣。宰執書告備具于君，授使者。使者受書，授上介。公揖入。官載其幣舍于朝。上介視載者，所受書以行。

厥明，賔朝服，釋幣于禰。有司筵几于室中。祝先入，主人從入。主人在右再拜。祝告，又再拜。釋幣制玄纁，束奠于几下，出。主人立于戶東，祝立于牖西。又入取幣，降，卷幣實于笲，埋于西階東。又釋幣于行，遂受命。上介釋幣亦如之。上介及衆介俟于使者之門外。使者載旜，帥以受命于朝。君朝服，南鄉。卿大夫西面，北上。君使卿進使者。使者入，及衆介隨入，北面，東上。君揖使者進之。上介立于其左，接聞命。賈人西面坐，啟櫝，取圭垂繅，不起而授宰。宰執圭，屈繅，自公左授使者。使者受圭同面，垂繅以受命。旣述命，同面授上介。上介受圭，屈繅，出授賈人。衆介不從。受享束帛加璧，受夫人之聘璋，享玄纁束帛加琮，皆如初。遂行，舍于郊，斂旜。

若過邦，至于竟，使次介假道。束帛將命于朝曰：「請帥。」奠幣。下大夫取以入告，出，許，遂受幣。餼之以其禮：上賔大牢，積唯芻禾；介皆有餼。士帥，沒其竟。誓于其竟。賔南面。上介西面。衆介北面，東上。史讀書。司馬執策立于其後。

未入竟，壹肄。為壝壇，畫階，帷其北，無宮。朝服，無主，無執也。介皆與，北面，西上。習享，士執庭實。習夫人之聘享亦如之。習公事，不習私事。

及竟，張旜，誓，乃謁關人。關人問從者幾人，以介對。君使士請事，遂以入竟。

入竟，斂旜，乃展。布幕。賔朝服立于幕東，西面。介皆北面，東上。賈人北面坐，拭圭，遂執展之。上介北面視之，退復位。退圭。陳皮北首，西上。又拭璧展之，會諸其幣加于左皮上。上介視之，退。馬則幕南，北面，奠幣于其前。展夫人之聘享亦如之。賈人告于上介，上介告于賔。有司展羣幣，以告。及郊，又展如初。及館，展幣於賈人之館如初。

賔至于近郊，張旜。君使下大夫請行，反。君使卿朝服，用束帛勞。上介出請，入告。賔禮辭，迎于舍門之外，再拜。勞者不荅拜。賔揖，先入，受于舍門內。勞者奉幣入，東面致命。賔北面聽命，還少退，再拜稽首受幣。勞者出。授老幣，出迎勞者。勞者禮辭。賔揖，先入。勞者從之。乘皮設。賔用束錦儐勞者。勞者再拜稽首受。賔再拜稽首送幣。勞者揖皮，出，乃退。賔送再拜。夫人使下大夫勞以二竹簋方，玄被纁裏，有蓋，其實棗蒸栗擇，兼執之以進。賔受棗。大夫二手授栗。賔之受如初禮。儐之如初。下大夫勞者遂以賔入。

至于朝。主人曰：「不腆先君之祧，旣拚以俟矣。」賔曰：「俟閒。」大夫帥至于館。卿致館。賔迎再拜。卿致命。賔再拜稽首。卿退，賔送再拜。宰夫朝服設飧：飪一牢在西，鼎九，羞鼎三；腥一牢在東，鼎七；堂上之饌八，西夾六。門外米禾皆二十車，薪芻倍禾。上介飪一牢在西，鼎七；羞鼎三；堂上之饌六。門外米禾皆十車，薪芻倍禾。衆介皆少牢。

厥明，訝賔于館。賔皮弁，聘至于朝，賔入于次。乃陳幣。卿為上擯，大夫為承擯，士為紹擯。擯者出請事。公皮弁，迎賔于大門內。大夫納賔。賔入門左。公再拜。賔辟，不荅拜。公揖入。每門每曲揖。及廟門，公揖入，立于中庭。賔立接西塾。几筵旣設，擯者出請命。賈人東面坐，啟櫝，取圭，垂繅，不起而授上介。上介不襲，執圭屈繅授賔。賔襲執圭。擯者入告，出辭玉，納賔。賔入門左。介皆入門左，北面，西上。三揖，至于階三讓。公升二等，賔升，西楹西，東面。擯者退中庭。賔致命。公左還北鄉。擯者進。公當楣再拜。賔三退，負序。公側襲，受玉于中堂與東楹之閒。擯者退，負東塾而立。賔降。介逆出。賔出。公側授宰玉，裼降立。擯者出請。賔裼，奉束帛加璧享。擯者入告，出許。庭實，皮則攝之，毛在內，內攝之，入設也。

賔入門左，揖讓如初。升，致命。張皮。公再拜受幣。士受皮者自後右客。賔出，當之坐攝之。公側授宰幣。皮如入，右首而東。聘于夫人用璋，享用琮，如初禮。若有言，則以束帛，如享禮。擯者出請事，賔告事畢。賔奉束錦以請覿。擯者入告，出辭。請禮賔。賔禮辭，聽命。擯者入告。宰夫徹几，改筵。公出，迎賔以入，揖讓如初。公升，側受几于序端。宰夫內拂几三，奉兩端以進。公東南鄉外拂几三，卒，振袂，中攝之進，西鄉。擯者告。賔進，訝受几于筵前，東面俟。公壹拜送。賔以几辟，北面設几，不降，階上荅再拜稽首。宰夫實觶以醴，加柶于觶，面枋。公側受醴。賔不降，壹拜，進筵前受醴，復位。公拜送醴。宰夫薦籩豆脯醢。賔升筵。擯者退，負東墊。賔祭脯醢，以柶祭醴三。庭實設。降筵，北面，以柶兼諸觶，尚擸，坐，啐醴。公用束帛。建柶，北面奠于薦東。擯者進，相幣。賔降，辭幣。公降一等辭。栗階升聽命。降拜。公辭。升，再拜稽首，受幣，當東楹，北面，退，東面俟。公壹拜。賔降也，公再拜。賔執左馬以出。上介受賔幣。從者訝受馬。

賔覿，奉束錦，總乘馬，二人贊。入門右，北面奠幣，再拜稽首。擯者辭。賔出。擯者坐取幣出。有司二人牽馬以從，出門，西面，于東塾南。擯者請受。賔禮辭，聽命。牽馬右之，入設。賔奉幣入門左。介皆入門左，西上。公揖讓如初，升。公北面再拜。賔三退，反還負序。振幣，進授，當東楹，北面。士受馬者自前還牽者後，適其右受。牽馬者自前西，乃出。賔降階東拜送。君辭。拜也，君降一等辭。擯者曰：「寡君從子，雖將拜，起也。」栗階升。公西鄉。賔階上再拜稽首。公少退。賔降，出。公側授宰幣。馬出。公降立。擯者出請。上介奉束錦，士介四人皆奉玉錦束，請覿。擯者入告，出許。上介奉幣儷皮，二人贊，皆入門右，東上，奠幣，皆再拜稽首。擯者辭。介逆出。擯者執上幣，士執衆幣，有司二人舉皮從其幣出，請受。委皮南面。執幣者西面，北上。擯者請受。介禮辭，聽命。皆進，訝受其幣。上介奉幣，皮先，入門左，奠皮。公再拜。介振幣，自皮西進，北面授幣，退復位，再拜稽首送幣。介出。宰自公左受幣。有司二人坐，舉皮以東。擯者又納士介。士介入門右，奠幣，再拜稽首。擯者辭。介逆出。擯者執上幣以出，禮請受。賔固辭。公荅再拜。擯者出，立于門中以相拜。士介皆辟。士三人東上，坐取幣立。擯者進，宰夫受幣于中庭以東。執幣者序從之。擯者出請。賔告事畢。擯者入告。公出送賔，及大門內，公問君。賔對，公再拜。公問大夫。賔對。公勞賔。賔再拜稽首。公荅拜。公勞介。介皆再拜稽首。公荅拜。賔出，公再拜送。賔不顧。

賔請有事於大夫。公禮辭許。賔即館。卿大夫勞賔，賔不見。大夫奠鴈再拜。上介受。勞上介亦如之。君使卿韋弁歸饔餼五牢。上介請事。賔朝服，禮辭。有司入陳。饔。飪一牢，鼎九，設于西階前。陪鼎當內廉。東面，北上，上當碑，南陳。牛羊豕魚腊腸胃同鼎膚鮮魚鮮腊。設扃鼏。膷臐膮，蓋陪牛羊豕。腥二牢，鼎二七，無鮮魚鮮腊，設于阼階前，西面，南陳，如飪鼎，二列。堂上八豆，設于戶西，西陳，皆二以並，東上。韭菹，其南醓醢。屈。八簋繼之，黍，其南稷。錯。六鉶繼之。牛以西羊豕，豕南牛，以東羊豕。兩簠繼之，粱在北。八壺設于西序，北上，二以並，南陳。西夾六豆，設于西墉下，北上。韭菹，其東醓醢。屈。六簋繼之。黍，其東稷，錯，四鉶繼之。牛以南羊，羊東豕，豕以北牛。兩簠繼之，粱在西。皆二以並，南陳。六壺，西上，二以並，東陳。饌于東方亦如之，西北上。壺東上，西陳。醯醢百罋，夾碑，十以為列，醯在東。餼二牢陳于門西，北面，東上：牛以西羊豕，豕西牛羊豕。米百筥，筥半斛，設于中庭，十以為列，北上。黍粱稻皆二行，稷四行。門外米三十車，車秉有五籔，設于門東，為三列，東陳。禾三十車，車三秅，設于門西，西陳。薪芻倍禾。賔皮弁，迎大夫于外門外，再拜。大夫不荅拜。揖入，及廟門，賔揖入。大夫奉束帛入。三揖皆行，至于階，讓，大夫先升一等。賔從升堂，北面聽命。大夫東面致命。賔降，階西再拜稽首。拜餼亦如之。大夫辭，升成拜。受幣堂中西，北面。大夫降，出。賔降，授老幣，出迎大夫。大夫禮辭許。入，揖讓如初。賔升一等，大夫從升堂。庭實設馬乘。賔降堂，受老束錦。大夫止。賔奉幣西面。大夫東面。賔致幣。大夫對，北面當楣再拜稽首，受幣于楹閒，南面，退，東面俟。賔再拜稽首送幣。大夫降，執左馬以出。賔送于外門外，再拜。明日，賔拜于朝，拜饔與餼，皆再拜稽首。上介饔餼三牢。飪一牢在西，鼎七。羞鼎三。腥一牢在東，鼎七。堂上之饌六。西夾亦如之。筥及罋如上賔。餼一牢。門外米禾視死牢，牢十車。薪芻倍禾。凡其實與陳如上賔。下大夫韋弁，用束帛致之。上介韋弁以受，如賔禮。儐之，兩馬束錦。士介四人皆餼大牢，米百筥，設于門外。宰夫朝服，牽牛以致之。士介朝服，北面再拜稽首受。無擯。

賔朝服問卿。卿受于祖廟，下大夫擯。擯者出請事。大夫朝服迎于外門外，再拜。賔不荅拜。揖，大夫先入，每門每曲揖。及廟門，大夫揖入。擯者請命。庭實設四皮。賔奉束帛入，三揖皆行，至于階，讓，賔升一等。大夫從升堂，北面聽命。賔東面致命。大夫降，階西再拜稽首。賔辭。升成拜。受幣堂中西，北面。賔降，出。大夫降，授老幣。無擯。擯者出請事。賔面，如覿幣。賔奉幣，庭實從，入門右。大夫辭。賔遂左。庭實設。揖讓如初。大夫升一等，賔從之。大夫西面。賔稱面。大夫對，北面當楣再拜，受幣于楹閒，南面，退，西面立。賔當楣再拜送幣，降，出。大夫降，授老幣。擯者出請事。上介特面，幣如覿。介奉幣，皮二人贊，入門右，奠幣，再拜。大夫辭。擯者反幣。庭實設。介奉幣入。大夫揖讓如初。介升。大夫再拜受。介降，拜。大夫降辭。介升，再拜送幣。擯者出請。衆介面，如覿幣，入門右，奠幣，皆再拜。大夫辭。介逆出。擯者執上幣出，禮請受。賔辭。大夫荅再拜。擯者執上幣，立于門中以相拜。士介皆辟。老受擯者幣于中庭。士三人坐，取羣幣以從之。擯者出請事。賔出。大夫送于外門外，再拜。賔不顧。擯者退，大夫拜辱。下大夫甞使至者，幣及之。上介朝服、三介問下大夫。下大夫如卿受幣之禮。其面，如賔面于卿之禮。大夫若不見，君使大夫各以其爵為之受，如主人受幣禮，不拜。

夕，夫人使下大夫韋弁歸禮。堂上籩豆六，設于戶東，西上，二以並，東陳。壺設于東序，北上，二以並，南陳：醙黍清，皆兩壺。大夫以束帛致之。賔如受饔之禮。儐之乘馬束錦。上介四豆四籩四壺，受之如賔禮。儐之兩馬束錦。明日，賔拜禮於朝。大夫餼賔大牢，米八筐。賔迎再拜。老牽牛以致之。賔再拜稽首受。老退，賔再拜送。上介亦如之。衆介皆少牢，米六筐，皆士牽羊以致之。公於賔壹食，再饗，燕與羞俶，獻無常數。賔介皆明日拜于朝。上介壹食，壹饗。若不親食，使大夫各以其爵朝服致之以侑幣，如致饔，無儐。致饗以酬幣，亦如之。大夫於賔壹饗，壹食。上介若食若饗。若不親饗，則公作大夫致之以酬幣，致食以侑幣。

君使卿皮弁還玉于館。賔皮弁，襲，迎于外門外，不拜，帥大夫以入。大夫升自西階，鉤楹。賔自碑內聽命，升自西階，自左，南面受圭，退負右房而立。大夫降，中庭，賔降，自碑內，東面授上介于阼階東。上介出請，賔迎。大夫還璋，如初入。賔裼，迎大夫。賄用束紡，禮玉束帛乘皮，皆如還玉禮。大夫出。賔送，不拜。公館賔。賔辟，上介聽命。聘享，夫人之聘享，問大夫，送賔，公皆再拜。公退。賔從請命于朝。公辭。賔退。

賔三拜乘禽於朝，訝聽之。遂行，舍于郊。公使卿贈如覿幣。受于舍門外，如受勞禮，無儐。使下大夫贈上介亦如之。使士贈衆介，如其覿幣。大夫親贈，如其面幣。無儐。贈上介亦如之。使人贈衆介，如其面幣。士送至于竟。使者歸，及郊，請反命。朝服載旜，禳乃入。乃入，陳幣于朝，西上。上賔之公幣私幣皆陳。上介公幣陳。他介皆否。束帛各加其庭實皮左。公南鄉。卿進使者。使者執圭垂繅，北面。上介執璋屈繅立于其左。反命曰：「以君命聘于某君，某君受幣于某宮，某君再拜。以享某君，某君再拜。」宰自公左受玉。受上介璋致命，亦如之。執賄幣以告曰：「某君使某子賄。」授宰。禮玉亦如之。執禮幣以盡言賜禮。公曰：「然！而不善乎。」授上介幣，再拜稽首。公荅再拜。私幣不告。君勞之。再拜稽首。君荅再拜。若有獻，則曰：「某君之賜也，君其以賜乎。」上介徒以公賜告，如上賔之禮。君勞之。再拜稽首。君荅拜。勞士介亦如之。君使宰賜使者幣，使者再拜稽首。賜介，介皆再拜稽首。乃退。介皆送至于使者之門，乃退，揖。使者拜其辱。釋幣于門，乃至于禰。筵几于室，薦脯醢。觴酒陳。席于阼，薦脯醢，三獻。一人舉爵，獻從者。行酬，乃出。上介至，亦如之。

聘遭喪，入竟則遂也。不郊勞。不筵几。不禮賔，主人畢歸禮。賔唯饔餼之受。不賄，不禮玉，不贈。遭夫人丗子之喪，君不受，使大夫受于廟，其他如遭君喪。遭喪，將命于大夫，主人長衣練冠以受。聘君若薨于後，入竟則遂。赴者未至，則哭于巷，衰于館。受禮，不受饗食。赴者至，則衰而出，唯稍受之。歸，執圭復命于殯，升自西階，不升堂。子即位不哭。辯復命如聘。子臣皆哭。與介入，北鄉哭，出袒，括髮，入門右，即位，踊。若有私喪，則哭于館，衰而居，不饗食。歸，使衆介先，衰而從之。

賔入竟而死，遂也，主人為之具而殯，介攝其命。君弔，介為主人。主人歸禮幣，必以用。介受賔禮，無辭也，不饗食。歸，介復命，柩止于門外。介卒復命，出，奉柩送之。君弔卒殯。若大夫介卒，亦如之。士介死，為之棺斂之，君不弔焉。若賔死未將命，則旣斂于棺，造于朝，介將命。若介死，歸復命，唯上介造于朝。若介死，雖士介，賔旣復命，往，卒殯乃歸。

小聘曰問。不享，有獻，不及夫人。主人不筵几，不禮。面不升。不郊勞。其禮如為介。三介。

記。久無事則聘焉。若有故，則卒聘，束帛加書將命。百名以上書於策，不及百名書於方。主人使人與客讀諸門外。客將歸，使大夫以其束帛反命于館。明日，君館之。旣受行，出，遂見宰，問幾月之資。使者旣受行日，朝同位。出祖釋軷，祭酒脯，乃飲酒于其側。

所以朝天子，圭與繅皆九寸，剡上寸半，厚半寸，博三寸。繅三采六等，朱白倉。問諸侯，朱綠繅八寸。皆玄纁繫，長尺，絢組。問大夫之幣俟于郊，為肆，又齎皮馬。

辭無常，孫而說。辭多則史，少則不達。辭苟足以達，義之至也。辭曰：「非禮也，敢。」對曰：「非禮也，敢辭。」卿館於大夫，大夫館於士，士館於工商。管人為客三日具沐，五日具浴。飧不致，賔不拜，沐浴而食之。卿，大夫訝。大夫，士訝。士，皆有訝。賔即館，訝將公命。又見之以其摯。賔旣將公事，復見之以其摯。凡四器者，唯其所寶以聘可也。宗人授次，次以帷，少退于君之次。

上介執圭如重，授賔。賔入門皇，升堂讓，將授志趨，授如爭承，下如送。君還而后退。下階，發氣怡焉，再三舉足，又趨，及門正焉。執圭入門鞠躬焉，如恐失之。及享，發氣焉盈容。衆介北面，蹌焉。私覿，愉愉焉。出如舒鴈。皇且行，入門主敬，升堂主慎。

凡庭實隨入，左先。皮馬相閒可也。賔之幣唯馬出，其餘皆東。多貨則傷于德，幣美則沒禮。賄，在聘于賄。

凡執玉無藉者，襲。

禮不拜至。醴尊于東箱，瓦大一，有豐。薦脯五膱，祭半膱橫之。祭醴再扱：始扱一祭，卒再祭。主人之庭實，則主人遂以出，賔之士訝受之。

旣覿，賔若私獻，奉獻將命。擯者入告，出禮辭。賔東面坐，奠獻。再拜稽首。擯者東面坐取獻，舉以入告，出，禮請受。賔固辭。公荅再拜。擯者立于閾外以相拜。賔辟。擯者授宰夫于中庭。若兄弟之國，則問夫人。若君不見，使大夫受。自下聽命，自西階升受，負右房而立。賔降亦降。不禮。幣之所及，皆勞，不釋服。

賜饔唯羹飪。筮一尸，若昭若穆。僕為祝。祝曰：「孝孫某，孝子某，薦嘉禮于皇祖某甫，皇考某子。」如饋食之禮。假器於大夫。肦肉及廋車。聘日致饔。明日問大夫。夕，夫人歸禮。旣致饔，旬而稍。宰夫始歸乘禽，日如其饔餼之數。士中日則二雙。凡獻執一雙，委其餘于面。禽羞俶獻比。歸大禮之日，旣受饔餼，請觀。訝帥之，自下門入。各以其爵朝服。士無饔。無饔者無儐。大夫不敢辭，君初為之辭矣。凡致禮，皆用其饗之加籩豆。無饔者無饗禮。

凡餼，大夫黍粱稷，筐五斛。旣將公事，賔請歸。凡賔拜于朝，訝聽之。燕則上介為賔，賔為苟敬。宰夫獻。無行則重賄，反幣。曰：「子以君命在寡君，寡君拜君命之辱。」「君以社稷故在寡小君，拜。」「君貺寡君，延及二三老，拜。」又拜送。賔於館堂楹閒釋四皮束帛。賔不致，主人不拜。大夫來使，無罪饗之。過則餼之。其介為介。有大客後至，則先客不饗食，致之。唯大聘有几筵。

十斗曰斛，十六斗曰籔，十籔曰秉，二百四十斗。四秉曰筥。十筥曰稯，十稯曰秅，四百秉為一秅。


公食大夫禮


公食大夫之禮。使大夫戒，各以其爵。上介出請，入告。三辭。賔出拜辱。大夫不荅拜，將命。賔再拜稽首。大夫還。賔不拜送，遂從之。賔朝服即位于大門外，如聘。 即位。具。羹定，甸人陳鼎七，當門，南面，西上。設扃鼏。鼏若束若編。設洗如饗。小臣具槃匜，在東堂下。宰夫設筵，加席几。無尊。飲酒漿飲俟于東房。凡宰夫之具饌于東房。

公如賔服，迎賔于大門內。大夫納賔。公入門左。公再拜。賔辟，再拜稽首。公揖入，賔從。及廟門，公揖入。賔入，三揖至于階，三讓，公升二等，賔升。大夫立于東夾南，西面，北上。士立于門東，北面，西上。小臣東堂下，南面，西上。宰東夾北，西面，南上。內官之士宰在東北，西面，南上。介門西，北面，西上。公當楣，北鄉。至再拜。賔降也，公再拜。賔西階東，北面荅拜，擯者辭。拜也，公降一等。辭曰：「寡君從子，雖將拜，興也。」賔栗階升，不拜。命之成拜，階上北面再拜稽首。

士舉鼎，去幂于外，次入，陳鼎于碑，南面，西上。右人抽扃，坐，奠于鼎西，南順，出自鼎西。左人待載。雍人以俎入，陳于鼎南。旅人南面加匕于鼎，退。大夫長盥，洗東南，西面，北上，序進盥，退者與進者交于前。卒盥，序進，南面匕。載者西面。魚腊飪。載體進奏。魚七縮俎，寢右。腸胃七，同俎。倫膚七。腸胃膚皆橫諸俎垂之。大夫旣匕，匕奠于鼎，逆退，復位。

公降盥。賔降，公辭。卒盥，公壹揖壹讓，公升，賔升。宰夫自東房授醯醬。公設之。賔辭，北面坐，遷而東遷所。公立于序內，西鄉。賔立于階西，疑立。宰夫自東房薦豆六，設于醬東，西上：韭菹，以東醓醢昌本，昌本南麋臡，以西菁菹鹿臡。士設俎于豆南，西上：牛羊豕，魚在牛西，腊腸胃亞之。膚以為特。旅人取匕，甸人舉鼎，順出，奠于其所。宰夫設黍稷六簋于俎西，二以並，東北上。黍當牛俎，其西稷，錯以終，南陳。大羹湆不和，實于鐙。宰右執鐙，左執蓋，由門入，升自阼階，盡階，不升堂，授公，以蓋降，出，入反位。公設之于醬西。賔辭，坐遷之。宰夫設鉶四于豆西，東上：牛以西羊，羊南豕，豕以東牛。飲酒實于觶，加于豐。宰夫右執觶，左執豐，進設于豆東。宰夫東面坐，啟簋會，各卻于其西。贊者負東房，南面告具于公。

公再拜，揖食。賔降拜，公辭，賔升再拜稽首。賔升席坐，取韭菹以辯擩于醢，上豆之閒祭。贊者東面坐，取黍實于左手辯，又取稷辯，反于右手，興以授賔。賔祭之。三牲之肺不離，贊者辯取之，壹以授賔。賔興受，坐祭，挩手，扱上鉶以柶，辯擩之，上鉶之閒祭。祭飲酒於上豆之閒。魚腊醬湆不祭。

宰夫授公飯粱。公設之于湆西。賔北面辭，坐遷之。公與賔皆復初位。宰夫膳稻于粱西。士羞庶羞，皆有大蓋，執豆如宰。先者反之，由門入，升自西階。先者一人升，設于稻南簋西，閒容人。旁四列，西北上：膷以東臐膮牛炙；炙南醢，以西牛胾醢牛鮨；鮨南羊炙，以東羊胾醢豕炙；炙南醢，以西豕胾芥醬魚膾。衆人騰羞者，盡階，不升堂授，以蓋降，出。贊者負東房，告備于公。

贊升賔。賔坐席末，取粱即稻，祭于醬湆閒。贊者北面坐，奠取庶羞之大，興一以授賔。賔受，兼壹祭之。賔降拜，公辭，賔升再拜稽首。公荅再拜。賔北面自閒坐，左擁簠粱，右執湆以降。公辭。賔西面坐，奠于階西，東面對，西面坐取之，栗階升，北面反奠于其所，降辭公。公許。賔升。公揖，退于箱。擯者退，負東塾而立。賔坐，遂卷加席。公不辭。賔三飯以湆醬。宰夫執觶漿飲與其豐以進。賔挩手，興受。宰夫設其豐于稻西。庭實設。賔坐祭，遂飲，奠於豐上。公受宰夫束帛以侑，西鄉立。賔降筵，北面。擯者進相幣。賔降辭幣，升聽命，降拜。公辭。賔升再拜稽首，受幣，當東楹北面，退西楹西，東面立。公壹拜，賔降也，公再拜。介逆出。賔北面揖，執庭實以出。公降立。上介受賔幣，從者訝受皮。

賔入門左，沒霤，北面再拜稽首。公辭。揖讓如初，升。賔再拜稽首。公荅再拜。賔降，辭公如初，賔升。公揖，退于箱。賔卒食會飯，三飲。不以醬湆。挩手，興，北面坐，取粱與醬以降，西面坐，奠于階西，東面再拜稽首。公降再拜。介逆出。賔出，公逆于大門內，再拜。賔不顧。有司卷三牲之俎，歸于賔館。魚腊不與。

明日，賔朝服拜賜于朝，拜食與侑幣，皆再拜稽首。訝聽之。上大夫八豆八簋六鉶九俎，魚腊皆二俎。魚腸胃倫膚，若九若十有一，下大夫則若七若九。庶羞西東毋過四列。上大夫庶羞二十，加於下大夫以雉兔鶉鴽。

若不親食，使大夫各以其爵朝服，以侑幣致之。豆實實于罋，陳于楹外，二以並，北陳。簋實實于筐，陳于楹內兩楹閒，二以並，南陳。庶羞陳于碑內。庭實陳于碑外。牛羊豕陳于門內西方，東上。賔朝服以受，如受饔禮。無擯。明日，賔朝服以拜賜于朝，訝聽命。

大夫相食，親戒速。迎賔于門外，拜至，皆如饗拜。降盥。受醬湆侑幣束錦也，皆自阼階降堂受，授者升一等。賔止也。賔執粱與湆之西序端。主人辭，賔反之。卷加席，主人辭，賔反之。辭幣，降一等。主人從。受侑幣，再拜稽首。主人送幣亦然。辭於主人，降一等。主人從。卒食，徹于西序端，東面再拜，降出。其他皆如公食大夫之禮。

若不親食，則公作大夫朝服以侑幣致之。賔受于堂，無擯。

記。不宿戒。戒不速。不授几，無阼席。亨于門外東方。司宮具几與蒲筵常，緇布純。加雈席尋，玄帛純。皆卷自末。宰夫筵出自東房。賔之乘車在大門外西方，北面立。鉶芼，牛藿，羊苦，豕薇，皆有滑。贊者盥，從俎升。簠有蓋幂。凡炙無醬。上大夫蒲筵，加雈席，其純皆如下大夫純。卿擯由下。上贊，下大夫也。上大夫庶羞，酒飲漿飲，庶羞可也。拜食與侑幣皆再拜稽首。


覲禮


覲禮。至于郊，王使人皮弁用璧勞。侯氏亦皮弁，迎于帷門之外，再拜。使者不荅拜，遂執玉，三揖至于階。使者不讓，先升。侯氏升聽命，降，再拜稽首，遂升受玉。使者左還而立。侯氏還璧。使者受，侯氏降，再拜稽首，使者乃出。侯氏乃止使者，使者乃入。侯氏與之讓升。侯氏先升，授几，侯氏拜送几。使者設几，荅拜。侯氏用束帛乘馬儐使者。使者再拜受。侯氏再拜送幣。使者降，以左驂出。侯氏送于門外，再拜，侯氏遂從之。

天子賜舍。曰：「伯父，女順命于王所，賜伯父舍。」侯氏再拜稽首。儐之束帛乘馬。天子使大夫戒曰：「某日，伯父帥乃初事。」侯氏再拜稽首。諸侯前朝，皆受舍于朝。同姓西面，北上。異姓東面，北上。侯氏裨冕，釋幣于禰，乘墨車，載龍旂弧韣，乃朝，以瑞玉有繅。天子設斧依於戶牖之閒，左右几。天子袞冕，負斧依。嗇夫承命，告于天子。天子曰：「非他，伯父實來，予一人嘉之。伯父其入，予一人將受之。」侯氏入門右，坐，奠圭，再拜稽首。擯者謁。侯氏坐取圭，升致命。王受之玉。侯氏降，階東北面再拜稽首。擯者延之曰：「升。」升成拜，乃出。

四享皆束帛加璧，庭實唯國所有。奉束帛，匹馬卓上，九馬隨之，中庭西上。奠幣，再拜稽首。擯者曰：「予一人將受之。」侯氏升，致命。王撫玉。侯氏降自西階，東面授宰幣，西階前再拜稽首，以馬出授人，九馬隨之。事畢。乃右肉袒于庿門之東，乃入門右，北面立，告聽事。擯者謁諸天子。天子辭於侯氏曰：「伯父無事，歸寧乃邦。」侯氏再拜稽首，出。自屏南適門西，遂入門左，北面立。王勞之。再拜稽首。擯者延之曰：「升。」升成拜，降出。天子賜侯氏以車服。迎于外門外，再拜。路先設西上，路下四亞之，重賜無數，在車南。諸公奉篋服，加命書于其上，升自西階，東面。大史是右。侯氏升，西面立。大史述命。侯氏降，兩階之閒北面再拜稽首，升成拜。大史加書于服上。侯氏受。使者出，侯氏送，再拜。儐使者，諸公賜服者束帛四馬。儐大史亦如之。同姓大國則曰伯父，其異姓則曰伯舅。同姓小邦則曰叔父，其異姓小邦則曰叔舅。饗禮，乃歸。

諸侯覲于天子，為宮方三百步，四門。壇十有二尋，深四尺，加方明于其上。方明者，木也，方四尺，設六色：東方青，南方赤，西方白，北方黑，上玄，下黃。設六玉：上圭，下璧，南方璋，西方琥，北方璜，東方圭。上介皆奉其君之旂置于宮，尚左。公侯伯子男皆就其旂而立。四傳擯。天子乘龍，載大斾，象日月，升龍降龍，出拜日於東門之外，反祀方明。禮日於南門外，禮月與四瀆於北門外，禮山川丘陵於西門外。祭天燔柴。祭山丘陵升。祭川沈。祭地瘞。

記。几俟于東箱。偏駕不入王門。奠圭于繅上。


喪服


喪服。斬衰裳，苴絰、杖、絞帶，冠繩纓，菅屨者。

傳曰：斬者何？不緝也。苴絰者，麻之有蕡者也。苴絰大搹，左本在下，去五分一以為帶。齊衰之絰，斬衰之帶也，去五分一以為帶。大功之絰，齊衰之帶也，去五分一以為帶。小功之絰，大功之帶也，去五分一以為帶。緦麻之絰，小功之帶也，去五分一以為帶。苴杖，竹也。削杖，桐也。杖各齊其心，皆下本。杖者何？爵也。無爵而杖者何？擔主也。非主而杖者何？輔病也。童子何以不杖，不能病也。婦人何以不杖？亦不能病也。絞帶者，繩帶也。冠繩纓條屬，右縫。冠六升，外畢，鍛而勿灰。衰三升。菅屨者，菅菲也，外納。居倚廬，寢苫枕塊，哭晝夜無時。歠粥，朝一溢米，夕一溢米，寢不說絰帶。旣虞，翦屏柱楣，寢有席，食疏食水飲，朝一哭，夕一哭而已。旣練，舍外寢，始食菜果，飯素食，哭無時。

父。傳曰：為父何以斬衰也？父至尊也。諸侯為天子。傳曰：天子至尊也。君。傳曰：君至尊也。父為長子。傳曰：何以三年也？正體於上，又乃將所傳重也。庶子不得為長子三年，不繼祖也。為人後者。傳曰：何以三年也？受重者必以尊服服之。何如而可為之後？同宗則可為之後。何如而可以為人後？支子可也。為所後者之祖、父、母、妻，妻之父、母、昆弟，昆弟之子，若子。妻為夫。傳曰：夫至尊也。妾為君。傳曰：君至尊也。女子子在室為父，布緫，箭笄，髽，衰，三年。傳曰：緫六升，長六寸。箭笄長尺，吉笄尺二寸。子嫁反在父之室，為父三年。

公士大夫之衆臣，為其君布帶繩屨。傳曰：公卿大夫室老士，貴臣，其餘皆衆臣也。君謂有地者也。衆臣杖，不以即位。近臣，君服斯服矣。繩屨者，繩菲也。

疏衰裳，齊牡麻絰，冠布纓，削杖，布帶，疏屨，三年者，傳曰：齊者何？緝也。牡麻者，枲麻也。牡麻絰右本在上。冠者沽功也。疏屨者，藨蒯之菲也。父卒則為母。繼母如母。傳曰：繼母何以如母？繼母之配父，與因母同，故孝子不敢殊也。慈母如母。傳曰：慈母者何也？傳曰：妾之無子者，妾子之無母者，父命妾曰：「女以為子。」命子曰：「女以為母。」若是，則生養之終其身如母，死則喪之三年如母，貴父之命也。母為長子。傳曰：何以三年也？父之所不降，母亦不敢降也。疏衰裳，齊，牡麻絰，冠布纓，削杖，布帶，疏屨，期者，傳曰：問者曰：「何冠也？」曰：「齊衰大功冠其受也，緦麻小巧冠其衰也。帶緣各視其冠。」

父在為母。傳曰：何以期也？屈也。至尊在，不敢伸其私尊也。父必三年然後娶，達子之志也。妻傳曰：為妻何以期也？妻至親也。出妻之子為母。傳曰：出妻之子為母期，則為外祖父母無服。傳曰：絕族無施服，親者屬。出妻之子為父後者，則為出母無服。傳曰：與尊者為一體，不敢服其私親也。父卒，繼母嫁，從，為之服。報。傳曰：何以期也？貴終也。不杖，麻屨者。

祖父母。傳曰：何以期也？至尊也。世父母，叔父母。傳曰：世父、叔父何以期也？與尊者一體也。然則昆弟之子何以亦期也？旁尊也，不足以加尊焉，故報之也。父子一體也，夫妻一體也，昆弟一體也。故父子首足也，夫妻牉合也，昆弟四體也，故昆弟之義無分。然而有分者，則辟子之私也。子不私其父，則不成為子。故有東宮，有西宮，有南宮，有北宮，異居而同財：有餘則歸之宗，不足則資之宗。世母、叔母何以亦期也？以名服也。

大夫之適子為妻。傳曰：何以期也？父之所不降，子亦不敢降也。何以不杖也？父在則為妻不杖。昆弟。為衆子。昆弟之子。傳曰：何以期也？報之也。大夫之庶子為適昆弟。傳曰：何以期也？父之所不降，子亦不敢降也。適孫。傳曰：何以期也？不敢降其適也。有適子者無適孫，孫婦亦如之。為人後者為其父母。報。傳曰：何以期也？不貳斬也。何以不貳斬也？持重於大宗者，降其小宗也。為人後者，孰後？後大宗也。曷為後大宗？大宗者，尊之統也。禽獸知母而不知父。野人曰：父母何筭焉！都邑之士則知尊禰矣。大夫及學士則知尊祖矣。諸侯及其大祖。天子及其始祖之所自出。尊者尊統上，卑者尊統下。大宗者，尊之統也；大宗者，收族者也：不可以絕，故族人以支子後大宗也。適子不得後大宗。

女子子適人者為其父母、昆弟之為父後者。傳曰：為父何以期也？婦人不貳斬也。婦人不貳斬者何也？婦人有三從之義，無專用之道，故未嫁從父，旣嫁從夫，夫死從子。故父者子之天也，夫者妻之天也。婦人不貳斬者，猶曰不貳天也，婦人不能貳尊也。為昆弟之為父後者，何以亦期也？婦人雖在外，必有歸宗，曰小宗，故服期也。

繼父同居者。傳曰：何以期也？傳曰：夫死，妻稺，子幼，子無大功之親，與之適人。而所適者。亦無大功之親，所適者以其貨財為之築宮廟，歲時使之祀焉，妻不敢與焉，若是，則繼父之道也。同居則服齊衰期，異居則服齊衰三月。必嘗同居，然後為異居。未嘗同居，則不為異居。

為夫之君。傳曰：何以期也？從服也。姑姊妹女子子適人無主者。姑姊妹報。傳曰：無主者，謂其無祭主者也。何以期也？為其無祭主故也。為君之父母、妻、長子、祖父母。傳曰：何以期也？從服也。父母、長子，君服斬。妻則小君也。父卒然後為祖後者服斬。妾為女君。傳曰何以期也？妾之事女君，與婦之事舅姑等。婦為舅姑。傳曰：何以期也？從服也。夫之昆弟之子。傳曰：何以期也？報之也。公妾、大夫之妾為其子。傳曰：何以期也？妾不得體君，為其子得遂也。女子子為祖父母。傳曰：何以期也？不敢降其祖也。

大夫之子為世父母、叔父母、子、昆弟、昆弟之子，姑、姊、妹、女子子無主者：為大夫、命婦者。唯子不報。傳曰：大夫者，其男子之為大夫者也。命婦者，其婦人之為大夫妻者也。無主者，命婦之無祭主者也。何以言唯子不報也？女子子適人者，為其父母期，故言不報也，言其餘皆報也。何以期也？父之所不降，子亦不敢降也。大夫曷為不降命婦也？夫尊於朝，妻貴於室矣。大夫為祖父母，適孫為士者。傳曰：何以期也？大夫不敢降其祖與適也。公妾以及士妾為其父母。傳曰：何以期也？妾不得體君，得為其父母遂也。

疏衰裳，齊，牡麻絰，無受者。寄公為所寓。傳曰：寄公者何也？失地之君也。何以為所寓服齊衰三月也？言與民同也。丈夫、婦人為宗子、宗子之母、妻。傳曰：何以服齊衰三月也？尊祖也。尊祖故敬宗，敬宗者，尊祖之義也。宗子之母在，則不為宗子之妻服也。為舊君、君之母、妻。傳曰：為舊君者，孰謂也？仕焉而已者也。何以服齊衰三月也？言與民同也。君之母、妻，則小君也。庶人為國君。大夫在外，其妻、長子為舊國君。傳曰：何以服齊衰三月也？妻，言與民同也。長子，言未去也。繼父不同居者。曾祖父母。傳曰：何以齊衰三月也？小功者，兄弟之服也，不敢以兄弟之服服至尊也。大夫為宗子。傳曰：何以服齊衰三月也？大夫不敢降其宗也。舊君。傳曰：大夫為舊君何以服齊衰三月也？大夫去，君埽其宗廟，故服齊衰三月也，言與民同也。何大夫之謂乎？言其以道去君，而猶未絕也。曾祖父母為士者，如衆人。傳曰：何以齊衰三月也？大夫不敢降其祖也。女子子嫁者、未嫁者為曾祖父母。傳曰：嫁者，其嫁於大夫者也。未嫁者，其成人而未嫁者也。何以服齊衰三月？不敢降其祖也。

大功布衰裳，牡麻絰，無受者。子、女子子之長殤、中殤。傳曰：何以大功也？未成人也。何以無受也？喪成人者其文縟，喪未成人者其文不縟，故殤之絰不樛垂。蓋未成人也，年十九至十六為長殤，十五至十二為中殤，十一至八歲為下殤，不滿八歲以下皆為無服之殤。無服之殤以日易月。以日易月之殤，殤而無服。故子生三月則父名之，死則哭之，未名則不哭也。叔父之長殤、中殤。姑姊妹之長殤、中殤，昆弟之長殤、中殤，夫之昆弟之子、女子子之長殤、中殤，適孫之長殤、中殤，大夫之庶子為適昆弟之長殤、中殤。公為適子之長殤、中殤。大夫為適子之長殤、中殤。其長殤皆九月，纓絰。其中殤七月，不纓絰。大功布衰裳，牡麻絰，纓，布帶，三月受以小功衰，即葛，九月者，傳曰：大功布九升，小功布十一升。

姑、姊妹、女子子適人者。傳曰：何以大功也？出也。從父昆弟。為人後者為其昆弟。傳曰：何以大功也？為人後者，降其昆弟也。庶子。適婦。傳曰：何以大功也？不降其適也。女子子適人者為衆昆弟。姪丈夫、婦人。報。傳曰：姪者何也？謂吾姑者，吾謂之姪。夫之祖父母、世父母、叔父母。傳曰：何以大功也？從服也。夫之昆弟何以無服也？其夫屬乎父道者，妻皆母道也。其夫屬乎子道者，妻皆婦道也。謂弟之妻婦者，是嫂亦可謂之母乎？故名者，人治之大者也，可無慎乎？大夫為世父母、叔父母、子昆弟、昆弟之子為士者。傳曰：何以大功也？尊不同也。尊同。則得服其親服。公之庶昆弟、大夫之庶子為母、妻、昆弟。傳曰：何以大功也？先君餘尊之所厭，不得過大功也。大夫之庶子則從乎大夫而降也。父之所不降，子亦不敢降也。皆為其從父昆弟之為大夫者。為夫之昆弟之婦人子適人者。大夫之妾為君之庶子。

女子子嫁者、未嫁者為世父母、叔父母、姑、姊妹。傳曰：嫁者，其嫁於大夫者也。未嫁者，成人而未嫁者也。何以大功也？妾為君之黨服，得與女君同。下言為世父母、叔父母、姑、姊妹者，謂妾自服其私親也。大夫、大夫之妻、大夫之子、公之昆弟為姑、姊妹、女子子嫁於大夫者。君為姑、姊妹、女子子嫁於國君者。傳曰：何以大功也？尊同也。尊同則得服其親服。諸侯之子稱公子，公子不得禰先君；公子之子稱公孫，公孫不得祖諸侯：此自卑別於尊者也。若公子之子孫有封為國君者，則世世祖是人也，不祖公子：此自尊別於卑者也。是故始封之君不臣諸父、昆弟，封君之子不臣諸父而臣昆弟，封君之孫盡臣諸父昆弟。故君之所為服，子亦不敢不服也；君之所不服，子亦不敢服也。

繐衰裳，牡麻絰，旣葬除之者，傳曰：繐衰者何？以小功之繐也。諸侯之大夫為天子。傳曰：何以繐衰也？諸侯之大夫以時接見乎天子。小功布衰裳，澡麻帶、絰，五月者。叔父之下殤。適孫之下殤。昆弟之下殤。大夫庶子為適昆弟之下殤。為姑、姊妹、女子子之下殤。為人後者為其昆弟，從父昆弟之長殤。傳曰：問者曰：「中殤何以不見也？大功之殤中從上，小功之殤中從下。為夫之叔父之長殤。昆弟之子、女子子、夫之昆弟之子、女子子之下殤。為姪、庶孫丈夫、婦人之長殤。大夫、公之昆弟、大夫之子為其昆弟、庶子、姑、姊妹、女子子之長殤。大夫之妾為庶子之長殤。

小功布衰裳，牡麻絰，即葛，五月者。從祖祖父母、從祖父母。報。從祖昆弟。從父姊妹。孫適人者。為人後者。為其姊妹適人者。為外祖父母。傳曰：何以小功也？以尊加也。從母。丈夫、婦人。報。傳曰：何以小功也？以名加也。外親之服皆緦也。夫之姑、姊妹，娣姒婦。報。傳曰：娣姒婦者，弟長也。何以小功也？以為相與居室中，則生小功之親焉。大夫、大夫之子、公之昆弟為從父昆弟、庶孫、姑、姉妹、女子子適士者。大夫之妾為庶子適人者。庶婦。君母之父母，從母。傳曰：何以小功也？君母在則不敢不從服，君母不在則不服。君子子為庶母慈己者。傳曰：君子子者，貴人之子也，為庶母何以小功也？以慈己加也。

緦麻三月者，傳曰：緦者，十五升抽其半，有事其縷，無事其布曰緦。族曾祖父母、族祖父母、族父母、族昆弟。庶孫之婦。庶孫之中殤。從祖姑、姊妹適人者。報。從祖父、從祖昆弟之長殤。外孫。從父昆弟、姪之下殤。夫之叔父之中殤、下殤。從母之長殤。報。庶子為父後者為其母。傳曰：何以緦也？傳曰：與尊者為一體，不敢服其私親也。然則何以服緦也？有死於宮中者，則為之三月不舉祭，因是以服緦也。士為庶母。傳曰：何以緦也？以名服也。大夫以上為庶母無服。貴臣、貴妾。傳曰：何以緦也？以其貴也。乳母。傳曰：何以緦也？以名服也。從祖昆弟之子。曾孫。父之姑。從母昆弟。傳曰：何以緦也？以名服也。甥。傳曰：甥者何也？謂吾舅者，吾謂之甥。何以緦也？報之也。壻。傳曰：何以緦？報之也。妻之父母。傳曰：何以緦？從服也。姑之子。傳曰：何以緦？報之也。舅。傳曰：何以緦？從服也。舅之子。傳曰：何以緦？從服也。夫之姑姊妹之長殤。夫之諸祖父母。報。君母之昆弟。傳曰：何以緦？從服也。從父昆弟之子之長殤。昆弟之孫之長殤。為夫之從父昆弟之妻。傳曰：何以緦也？以為相與同室，則生緦之親焉。長殤、中殤降一等。下殤降二等。齊衰之殤中從上。大功之殤中從下。

記。公子為其母，練冠，麻，麻衣縓緣。為其妻縓冠，葛絰帶，麻衣縓緣。皆旣葬除之。傳曰：何以不在五服之中也？君之所不服，子亦不敢服也。君之所為服，子亦不敢不服也。大夫、公之昆弟、大夫之子於兄弟降一等。為人後者於兄弟降一等。報。於所為後之兄弟之子若子。兄弟皆在他邦加一等。不及知父母與兄弟居加一等。傳曰：何如則可謂之兄弟？傳曰：小功以下為兄弟。朋友皆在他邦，袒免，歸則已。朋友麻。君之所為兄弟服，室老降一等。夫之所為兄弟服，妻降一等。庶子為後者為其外祖父母、從母、舅無服。不為後如邦人。宗子孤為殤，大功衰、小功衰，皆三月。親則月筭如邦人。改葬緦。童子唯當室緦。傳曰：不當室則無緦服也。凡妾為私兄弟如邦人。大夫弔於命婦錫衰。命婦弔於大夫亦錫衰。傳曰：錫者何也？麻之有錫者也。錫者十五升抽其半，無事其縷，有事其布曰錫。

女子子適人者為其父母，婦為舅姑，惡笄有首以髽。卒哭，子折笄首以笄，布緫。傳曰：笄有首者，惡笄之有首也。惡笄者，櫛笄也。折笄首者，折吉笄之首也。吉笄者，象笄也。何以言子折笄首而不言婦？終之也。妾為女君，君之長子惡笄有首，布緫。

凡衰外削幅，裳內削幅。幅三袧。若齊，裳內衰外。負廣出於適寸。適博四寸，出於衰。衰長六寸，博四寸。衣帶下尺。衽二尺有五寸。袂屬幅。衣二尺有二寸。袪尺二寸。衰三升，三升有半。其冠六升。以其冠為受，受冠七升。齊衰四升，其冠七升。以其冠為受，受冠八升。繐衰四升有半，其冠八升。大功八升若九升。小功十升若十一升。


士喪禮


士喪禮。死于適室，幠用斂衾。復者一人，以爵弁服，簪裳于衣，左何之，扱領于帶。升自前東榮，中屋，北面，招以衣，曰：「皐某復！」三，降衣于前。受用篋，升自阼階，以衣尸。復者降自後，西榮。楔齒用角柶，綴足用燕几。奠脯醢醴酒，升自阼階，奠于尸東。帷堂。乃赴于君。主人西階東，南面命赴者，拜送。有賔則拜之。

入，坐于牀東。衆主人在其後。西面。婦人俠牀，東面。親者在室。衆婦人戶外北面，衆兄弟堂下北面。君使人弔。徹帷。主人迎于寢門外，見賔不哭，先入門右，北面。弔者入，升自西階，東面。主人進中庭。弔者致命。主人哭拜稽顙，成踊。賔出。主人拜送于外門外。君使人襚。徹帷。主人如初。襚者左執領，右執要，入升致命。主人拜如初。襚者入，衣尸，出。主人拜送如初。唯君命出，升降自西階，遂拜賔。有大夫則特拜之，即位于西階下，東面，不踊。大夫雖不辭，入也。

親者襚，不將命以即陳。庶兄弟襚，使人以將命于室。主人拜于位，委衣于尸東牀上。朋友襚，親以進。主人拜。委衣如初，退。哭，不踊。徹衣者執衣如襚以適房。為銘，各以其物。亡則以緇長半幅，䞓末長終幅，廣三寸。書銘于末曰：「某氏某之柩。」竹杠長三尺，置于宇，西階上。甸人掘坎于階閒少西，為垼于西墻下，東鄉。新盆、槃、瓶、廢敦、重鬲，皆濯，造于西階下。

陳襲事于房中，西領，南上，不綪。明衣裳用布。鬠笄用桑，長四寸，纋中。布巾環幅不鑿。掩練帛廣終幅，長五尺，析其末。瑱用白纊。幎目用緇，方尺二寸，䞓裏，著，組繫。握手用玄，纁裏，長尺二寸，廣五寸，牢中旁寸，著，組繫。決用正王棘若檡棘，組繫，纊極二。冒緇質，長與手齊；䞓殺掩足。爵弁服純衣，皮弁服，褖衣，緇帶，韎韐，竹笏。夏葛屨，冬白屨，皆繶緇絇純，組綦繫于踵。庶襚繼陳，不用。貝三實于笲。稻米一豆實於筐。沐巾一，浴巾二，皆用綌，於笲。櫛於簞。浴衣於篋。皆饌于西序下，南上。

管人汲，不說繘，屈之。祝淅米于堂，南面，用盆。管人盡階不升堂，受潘，煮于垼，用重鬲。祝盛米于敦，奠于貝北。士有冰，用夷槃可也。外御受沐入。主人皆出戶外，北面。乃沐櫛，挋用巾。浴用巾，挋用浴衣。渜濯棄于坎。蚤揃如他日。鬠用組，乃笄。設明衣裳。主人入，即位。

商祝襲祭服，褖衣次。主人出，南面，左袒，扱諸面之右，盥于盆上，洗貝，執以入。宰洗柶，建于米，執以從。商祝執巾從入，當牖，北面，徹枕，設巾，徹楔，受貝奠于尸西。主人由足西牀上坐，東面。祝又受米奠于貝北。宰從立于牀西，在右。主人左扱米實于右，三實一貝。左、中亦如之。又實米，唯盈。主人襲，反位。

商祝掩瑱，設幎目，乃屨，綦結于跗，連絇。乃襲三稱，明衣不在筭。設韐帶，搢笏。設決麗于𢯲，自飯持之。設握，乃連𢯲。設冒櫜之，幠用衾。巾柶鬊蚤埋于坎。重，木刊鑿之，甸人置重于中庭，參分庭一在南。夏祝鬻餘飯，用二鬲于西牆下。幂用疏布久之，繫用靲縣于重。幂用葦席，北面，左衽。帶用𩎖賀之，結于後。祝取銘置于重。

厥明，陳衣于房，南領，西上。綪。絞橫三，縮一，廣終幅，析其末。緇衾赬裏，無紞。祭服次，散衣次，凡十有九稱。陳衣繼之，不必盡用。饌于東堂下：脯醢、醴、酒。幂奠用功布，實于簞，在饌東。設盆盥于饌東，有巾。苴絰大鬲，下本在左。要絰小焉，散帶垂長三尺。牡麻絰右本在上，亦散帶垂。皆饌于東方。婦人之帶牡麻，結本，在房。牀、笫、夷衾饌于西坫南。西方盥如東方。陳一鼎于寢門外，當東塾少南，西面。其實特豚：四鬄，去蹄，兩胉、脊、肺。設扃鼏，鼏西末。素俎在鼎西，西順。覆匕，東柄。

士盥，二人以並，東面立于西階下。布席于戶內：下莞，上簟。商祝布絞、衾、散衣、祭服。祭服不倒，美者在中。士舉遷尸，反位。設牀、笫于兩楹之閒，衽如初，有枕。卒斂，徹帷。主人西面馮尸，踊無筭。主婦東面馮，亦如之。主人髺髮袒，衆主人免于房。婦人髽于室。士舉，男女奉尸，侇于堂，幠用夷衾。男女如室位，踊無筭。主人出于足，降自西階。衆主人東即位。婦人阼階上，西面。主人拜賔：大夫特拜，士旅之。即位踊，襲絰于序東，復位。

乃奠。舉者盥右執匕卻之，左執俎橫攝之，入，阼階前西面錯。錯俎，北面。右人左執匕，抽扃予左手兼執之，取鼏委于鼎北，加扃。不坐，乃朼載。載兩髀于兩端，兩肩亞，兩胉亞，脊肺在於中，皆覆，進柢。執而俟。夏祝及執事盥。執醴先，酒、脯醢、俎從，升自阼階。丈夫踊。甸人徹鼎。巾待于阼階下。奠于尸東，執醴、酒北面，西上。豆錯，俎錯于豆東，立于俎北，西上。醴酒錯于豆南。祝受巾巾之，由足降自西階。婦人踊。奠者由重南東。丈夫踊。賔出，主人拜送于門外。乃代哭，不以官。

有襚者，則將命。擯者出請，入告。主人待于位。擯者出告須，以賔入。賔入中庭，北面致命。主人拜稽顙。賔升自西階，出于足，西面，委衣，如於室禮，降，出。主人出，拜送。朋友親襚，如初儀，西階東北面哭，踊三，降。主人不踊。襚者以褶，則必有裳，執衣如初。徹衣者亦如之，升降自西階，以東。宵為燎于中庭。

厥明滅燎。陳衣于房，南領，西上，綪。絞、給、衾二，君襚、祭服、散衣、庶襚，凡三十稱，紟不在筭，不必盡用。東方之饌：兩瓦甒，其實醴、酒；角觶；木柶；毼豆兩，其實葵菹芋，蠃醢；兩籩，無縢，布巾，其實栗不擇，脯四脡。奠席在饌北，斂席在其東。掘肂見衽。棺入主人不哭。升棺用軸，蓋在下。熬黍稷各二筐，有魚腊，饌于西坫南。陳三鼎于門外，北上：豚合升；魚，鱄、鮒九；腊左胖，髀不升。其他皆如初，燭俟于饌東。祝徹盥于門外，入，升自阼階。丈夫踊。祝徹巾，授執事者以待。徹饌，先取醴酒，北面。其餘，取先設者，出于足，降自西階。婦人踊。設于序西南，當西榮，如設于堂。醴、酒位如初。執事豆北，南面，東上。乃適饌。

帷堂。婦人尸西，東面。主人及親者升自西階，出于足，西面，袒。士盥，位如初。布廣如初。商祝布絞、紟、衾、衣，美者在外。君襚不倒。有大夫則告。士舉遷尸，復位。主人踊無筭。卒斂，徹帷。主人馮如初，主婦亦如之。主人奉尸斂于棺，踊如初，乃蓋。主人降，拜大夫之後至者，北面視肂。衆主人復位。婦人東復位。設熬，旁一筐，乃塗。踊無筭。卒塗，祝取銘置于肂。主人復位，踊，襲。乃奠。燭升自阼階。祝執巾席從，設于奧，東面。祝反降，及執事執饌。士盥，舉鼎入，西面，北上，如初。載魚左首，進鬐，三列。腊進柢。祝執醴如初。酒、豆、籩俎從，升自阼階。丈夫踊。甸人徹鼎。奠由楹內入于室。醴、酒北面。設豆，右菹。菹南栗。栗東脯。豚當豆，魚次，腊特于俎北。醴、酒在籩南。巾如初。旣錯者出，立于戶西，西上。祝後，闔戶，先由楹西降自西階。婦人踊。奠者由重南東。丈夫踊。賔出。婦人踊。主人拜送于門外。入，及兄弟北面哭殯。兄弟出，主人拜送于門外。衆主人出門，哭止，皆西面于東方。闔門。主人揖就次。

君若有賜焉，則視斂。旣布衣，君至。主人出迎于外門外，見馬首不哭，還入門右，北面，及衆主人袒。巫止于廟門外，祝代之。小臣二人執戈先，二人後。君釋采，入門。主人辟。君升自阼階，西鄉。祝負墉，南面。主人中庭。君哭。主人哭拜稽顙，成踊，出。君命反行事，主人復位。君升主人。主人西楹東，北面。升公卿大夫，繼主人，東上。乃斂。卒，公卿大夫逆降，復位。主人降，出。君反主人。主人中庭。君坐，撫當心。主人拜稽顙，成踊，出。君反之，復初位。衆主人辟于東壁，南面。君降，西鄉命主人馮尸。主人升自西階，由足，西面馮尸，不當君所，踊。主婦東面馮，亦如之。奉尸斂于棺，乃蓋。主人降，出。君反之。入門左，視塗。君升即位。衆主人復位。卒塗，主人出。君命之反奠。入門右，乃奠，升自西階。君要節而踊。主人從踊。卒奠，主人出。哭者止。君出門，庿中哭。主人不哭。辟。君式之，貳車畢乘。主人哭，拜送。襲，入即位。衆主人襲。拜大夫之後至者，成踊。賔出，主人拜送。三日成服杖。拜君命及衆賔，不拜棺中之賜。

朝夕哭，不辟子卯。婦人即位于堂，南上，哭。丈夫即位于門外，西面，北上。外兄弟在其南，南上。賔繼之，北上。門東，北面，西上。門西，北面，東上。西方，東面，北上。主人即位。辟門。婦人拊心，不哭。主人拜賔，旁三，右還入門哭。婦人踊。主人堂下直東序，西面。兄弟皆即位，如外位。卿大夫在主人之南。諸公門東，少進。他國之異爵者門西，少進。敵則先拜他國之賔。凡異爵者拜諸其位。徹者盥于門外。燭先入，升自阼階。丈夫踊。祝取醴，北面。取酒立于其東。取豆、籩、俎南面，西上。祝先出，酒、豆、籩、俎序從，降自西階。婦人踊。設于序西南，直西榮。醴、酒北面，西上。豆西面錯，立于豆北，南面。籩俎旣錯，立于執豆之西，東上。酒錯，復位。醴錯于西，遂先，由主人之北適饌。乃奠。醴酒脯醢升。丈夫踊。入，如初設，不巾。錯者出，立于尸西，西上。滅燭，出。祝闔戶，先降自西階。婦人踊。奠者由重南東。丈夫踊。賔出。婦人踊。主人拜送。衆主人出。婦人踊。出門，哭止，皆復位。闔門。主人卒拜送賔，揖衆主人，乃就次。

朔月奠，用特豚、魚、腊，陳三鼎如初。東方之饌亦如之。無籩，有黍稷，用瓦敦，有蓋，當籩位。主人拜賔，如朝夕哭。卒徹。舉鼎入、升，皆如初奠之儀。卒朼，釋匕于鼎。俎行，朼者逆出，甸人徹鼎。其序，醴、酒、菹、醢、黍、稷、俎。其設于室，豆錯，俎錯，腊特，黍稷當籩位，敦啟會、卻諸其南，醴酒位如初。祝與執豆者巾，乃出。主人要節而踊，皆如朝夕哭之儀。月半不殷奠。有薦新，如朔奠。徹朔奠，先取醴酒，其餘取先設者。敦啟會，面足。序出，如入，其設于外，如於室。

筮宅。冢人營之，掘四隅，外其壤。掘中，南其壤。旣朝哭，主人皆往，兆南，北面，免絰。命筮者在主人之右。筮者東面抽上韇，兼執之，南面受命。命曰：「哀子某，為其父某甫筮宅，度茲幽宅，兆基，無有後艱。」筮人許諾，不述命，右還，北面，指中封而筮。卦者在左。卒筮，執卦以示命筮者。命筮者受視，反之。東面，旅占卒，進告于命筮者與主人：「占之曰從。」主人絰，哭，不踊。若不從，筮擇如初儀。歸，殯前北面哭，不踊。旣井椁，主人西面拜工，左還椁，反位哭，不踊。婦人哭于堂。獻材于殯門外，西面，北上，綪。主人徧視之，如哭椁。獻素、獻成亦如之。

卜日。旣朝哭，皆復外位。卜人先奠龜于西塾上，南首，有席。楚焞置于燋，在龜東。族長涖卜，及宗人吉服立于門西，東面，南上。占者三人在其南，北上。卜人及執燋席者在塾西。闔東扉，主婦立于其內。席于闑西、閾外。宗人告事具。主人北面免絰，左擁之。涖卜即位于門東，西面。卜人抱龜燋，先奠龜，西首，燋在北。宗人受卜人龜，示高。涖卜受視，反之。宗人還，少退，受命。命曰：「哀子某，來日某，卜葬其父某甫，考降無有近悔。」許諾，不述命，還即席，西面坐，命龜，興，授卜人龜，負東扉。卜人坐，作龜，興。宗人受龜示涖卜。涖卜受視，反之。宗人退，東面，乃旅占，卒。不釋龜，告于涖卜與主人：「占曰某日從。」授卜人龜，告于主婦。主婦哭。告于異爵者，使人告于衆賔。卜人徹龜。宗人告事畢。主人絰，入，哭如筮宅。賔出，拜送。若不從，卜宅如初儀。


旣夕禮


旣夕哭，請啟期，告于賔。夙興，設盥于祖庿門外，陳鼎，皆如殯。東方之饌亦如之。夷牀饌于階閒。二燭俟于殯門外。丈夫髽，散帶垂，即位如初。婦人不哭。主人拜賔，入即位，袒。商祝免，袒，執功布入，升自西階，盡階，不升堂，聲三，啟三。命哭。燭入。祝降，與夏祝交于階下，取銘置于重。踊無筭。商祝拂柩用功布，幠用夷衾。遷于祖用軸。重先，奠從，燭從，柩從，燭從，主人從。升自西階。奠俟于下，東面，北上。主人從升，婦人升，東面。衆人東即位。正柩于兩楹閒，用夷牀。主人柩東，西面。置重如初。席升設于柩西。奠設如初，巾之。升降自西階。主人踊無筭，降，拜賔，即位踊，襲。主婦及親者由足，西面。薦車直東榮，北輈。質明滅燭。徹者升自阼階，降自西階。乃奠如初，升降自西階。主人要節而踊。薦馬，纓三就，入門，北面交轡，圉人夾牽之。御者執策立于馬後。哭，成踊。右還出。賔出，主人送于門外。

有司請祖期。曰：「日側。」主人入，袒。乃載。踊無筭。卒束，襲。降奠當前束。商祝飾柩，一池，紐前䞓後緇，齊三采，無貝。設披，屬引。陳明器於乘車之西。折橫覆之。抗木橫三縮二。加抗席三。加茵，用疏布，緇翦，有幅，亦縮二橫三。器，西南上，綪。茵。苞二。筲三，黍，稷，麥。罋三，醯、醢、屑，幂用疏布。甒二，醴、酒，幂用功布。皆木桁久之。用器，弓、矢、耒耜、兩敦、兩杅、槃、匜，匜實于槃中，南流。無祭器，有燕樂器可也。役器，甲、冑、干、笮。燕器，杖、笠、翣。徹奠。巾、席俟于西方。主人要節而踊，袒。商祝御柩，乃祖。踊，襲，少南當前束。婦人降，即位于階閒。祖，還車，不還器。祝取銘置于茵。二人還重還左。布席，乃奠如初。主人要節而踊。薦馬如初。賔出，主人送。有司請葬期。入復位。

公賵：玄纁束，馬兩。擯者出請，入告。主人釋杖，迎于庿門外，不哭，先入門右，北面，及衆主人袒。馬入設。賔奉幣由馬西，當前輅，北面致命。主人哭，拜稽顙，成踊。賔奠幣于棧左服，出。宰由主人之北舉幣以東。士受馬以出。主人送于外門外，拜，襲，入復位，杖。賔賵者，將命。擯者出請，入告，出告須。馬入設。賔奉幣。擯者先入，賔從。致命如初。主人拜于位，不踊。賔奠幣如初。舉幣、受馬如初。擯者出請。若奠，入告，出，以賔入。將命如初。士受羊如受馬。又請。若賻，入告。主人出門左，西面。賔東面將命。主人拜。賔坐委之。宰由主人之北，東面舉之，反位。若無器，則捂受之。又請，賔告事畢，拜送，入。贈者，將命。擯者出請，納賔如初。賔奠幣如初。若就器，則坐奠于陳。凡將禮，必請而后拜送。兄弟賵，奠可也。所知，則賵而不奠。知死者贈，知生者賻。書賵於方，若九，若七，若五。書遣於策。乃代哭如初。宵，為燎于門內之右。

厥明，陳鼎五于門外如初。其實：羊左胖，髀不升，腸五，胃五，離肺；豕亦如之，豚解，無腸胃；魚，腊、鮮獸。皆如初。東方之饌：四豆，脾析、蜱醢、葵菹、蠃醢；四籩，棗、糗、栗、脯；醴，酒。陳器。滅燎，執燭俠輅，北面。賔入者，拜之。徹者入。丈夫踊。設于西北。婦人踊。徹者東。鼎入。乃奠。豆西上，綪。籩，蠃醢南，北上，綪。俎二以成，南上，不綪，特鮮獸。醴、酒在籩西，北上。奠者出。主人要節而踊。甸人抗重出自道，道左倚之。薦馬，馬出自道。車各從其馬，駕于門外，西面而俟，南上，徹者入。踊如初。徹巾，苞牲，取下體，不以魚、腊。行器，茵、苞、器序從，車從。徹者出。踊如初。主人之史請讀賵。執筭從，柩東，當前束，西面。不命毋哭，哭者相止也，唯主人、主婦哭。燭在右，南面。讀書，釋筭則坐。卒，命哭。滅燭。書與筭執之以逆出。公史自西方東面。命毋哭，主人、主婦皆不哭。讀遣。卒，命哭。滅燭，出。商祝執功布以御柩。執披。主人袒，乃行，踊無筭。出宮，踊，襲。至于邦門，公使宰夫贈玄纁束。主人去杖，不哭，由左聽命。賔由右致命。主人哭拜稽顙。賔升，實幣于蓋，降。主人拜送，復位，杖，乃行。

至于壙。陳器于道東西，北上。茵先入，屬引。主人袒。衆主人西面，北上。婦人東面。皆不哭，乃窆。主人哭，踊無筭，襲，贈用制幣玄纁束，拜稽顙，踊如初。卒，袒，拜賔。主婦亦拜賔。即位。拾踊三。襲。賔出則拜送。藏器於旁，加見，藏苞、筲於旁。加折卻之。加抗席覆之。加抗木。實土三。主人拜鄉人。即位。踊，襲，如初。乃反哭。入，升自西階，東面。衆主人堂下，東面，北上。婦人入，丈夫踊，升自阼階，主婦入于室，踊，出，即位，及丈夫拾踊三。賔弔者升自西階，曰：「如之何！」主人拜稽顙。賔降出，主人送于門外，拜稽顙。遂適殯宮，皆如啟位。拾踊三。兄弟出，主人拜送。衆主人出門，哭止。闔門。主人揖，衆主人乃就次。猶朝夕哭，不奠，三虞。卒哭，明日以其班祔。

記。士處適寢，寢東首于北墉下。有疾，疾者齊。養者皆齊，徹琴瑟。疾病，外內皆埽，徹褻衣，加新衣。御者四人皆坐持體。屬纊以俟絕氣。男子不絕於婦人之手，婦人不絕於男子之手。乃行禱于五祀。乃卒，主人啼，兄弟哭。設牀笫當牖，衽下莞上簟，設枕。遷尸。復者朝服，左執領，右執要，招而左。楔貌如軛，上兩末。綴足用燕几，校在南，御者坐持之。即牀而奠當腢，用吉器，若醴若酒，無巾柶。赴曰：「君之臣某死。」赴母、妻、長子則曰：「君之臣某之某死。」室中唯主人，主婦坐。兄弟有命夫命婦在焉，亦坐。尸在室，有君命，衆主人不出。襚者委衣于牀，不坐。其襚于室，戶西北面致命。夏祝淅米差盛之。御者四人抗衾而浴，襢笫。其母之喪，則內御者浴，鬠無笄。設明衣，婦人則設中帶。卒洗貝，反于笲。實貝柱右齻左齻。夏祝徹餘飯。瑱塞耳。掘坎南順，廣尺，輪二尺，深三尺，南其壤。垼用塊。明衣裳用幕布，袂屬幅，長下膝。有前後裳，不辟，長及觳，縓綼緆。緇純。設握，裏親膚，繫鉤中指，結于𢯲。甸人築坅坎。隷人涅廁。旣襲，宵為燎于中庭。

厥明，滅燎，陳衣。凡絞，衿用布，倫如朝服。設棜于東堂下，南順，齊于坫，饌于其上。兩甒：醴、酒，酒在南。篚在東，南順，實角觶四，木柶二，素勺二。豆在甒北，二以並，籩亦如之。凡籩豆實具、設，皆巾之。觶俟時而酌，柶覆加之，面枋，及錯，建之。小斂辟奠，不出室。無踊節。旣馮尸，主人袒，髺髮，絞帶，衆主人布帶。大斂于阼。大夫升自西階，階東北面，東上。旣馮尸，大夫逆降，復位。巾奠，執燭者滅燭，出，降自阼階，由主人之北東。

旣殯，主人說髦。三日絞垂。冠六升，外縪，纓條屬厭。衰三升。屨外納。杖下本，竹桐一也。居倚廬，寢苫枕塊，不說絰帶，哭晝夜無時，非喪事不言。歠粥，朝一溢米，夕一溢米，不食菜果。主人乘惡車，白狗幦，蒲蔽，御以蒲菆，犬服，木錧，約綏，約轡，木鑣，馬不齊髦。主婦之車亦如之，疏布裧。貳車白狗攝服，其他皆如乘車。

朔月，童子執帚卻之，左手奉之，從徹者而入。比奠，舉席埽室，聚諸窔，布席如初。卒奠，埽者執帚垂末，內鬣，從執燭者而東，燕養，饋羞湯沐之饌如他日。朔月若薦新，則不饋于下室。

筮宅，冢人物土。卜日吉，告從于主婦。主婦哭。婦人皆哭。主婦升堂，哭者皆止。啟之昕，外內不哭，夷牀、輁軸饌于西階東。其二庿，則饌于禰庿如小斂奠，乃啟。朝于禰庿，重止于門外之西，東面。柩入，升自西階，正柩于兩楹閒。奠止于西階之下，東面，北上。主人升，柩東西面。衆主人東即位。婦人從升，東面。奠升，設于柩西，升降自西階。主人要節而踊。燭先入者升堂，東楹之南西面。後入者西階東，北面，在下。主人降即位。徹，乃奠，升降自西階。主人踊如初。祝及執事舉奠，巾、席從而降。柩從。序從如初，適祖。薦乘車，鹿淺幦，干、笮、革靾，載旜，載皮弁服。纓、轡、貝勒縣于衡。道車載朝服。稾車載蓑笠。將載，祝及執事舉奠，戶西，南面，東上。卒束前而降，奠席于柩西，巾奠，乃牆。抗木刊。茵著用荼，實綏澤焉。葦苞長三尺一編。菅筲三，其實皆瀹。祖，還車不易位。執披者旁四人。凡贈幣無常。凡糗不煎。唯君命，止柩于𡍷，其餘則否。車至道左北面立，東上。柩至于壙，斂服載之。卒窆而歸，不驅。君視斂，若不待奠，加蓋而出。不視斂，則加蓋而至，卒事。旣正柩，賔出，遂、匠納車于階閒。祝饌祖奠于主人之南，當前輅，北上，巾之。弓矢之新，沽功，有弭飾焉，亦張可也，有柲，設依、撻焉，有韣。翭矢一乘，骨鏃，短衞。志矢一乘，軒輖中，亦短衞。


士虞禮


士虞禮。特豕饋食，側亨于庿門外之右，東面。魚、腊爨亞之，北上。饎爨在東壁，西面。設洗于西階西南，水在洗西，篚在東。尊于堂中北墉下當戶兩甒，醴、酒，酒在東，無禁，幂用絺布，加勺，南枋。素几、葦席在西序下。苴刌茅長五寸，束之，實于篚，饌于西坫上。饌兩豆，菹、醢，于西楹之東，醢在西，一鉶亞之。從獻豆兩亞之，四籩亞之，北上。饌黍稷二敦于階閒，西上，藉用葦席。匜水錯于槃中，南流，在西階之南。簞巾在其東。陳三鼎于門外之右，北面，北上，設扃鼏。匕俎在西塾之西。羞燔俎在內西塾上，南順。主人及兄弟如葬服，賔執事者如弔服，皆即位于門外，如朝夕臨位。婦人及內兄弟服，即位于堂，亦如之。祝免，澡葛絰帶，布席于室中，東面，右几，降出，及宗人即位于門西，東面，南上。宗人告：「有司具。」遂請拜賔如臨，入門哭。婦人哭。主人即位于堂。衆主人及兄弟、賔即位于西方，如反哭位。祝入門左，北面。宗人西階前北面。

祝盥升，取苴，降洗之，升，入設于几東席上，東縮。降洗觶，升。止哭。主人倚杖入。祝從，在左，西面。贊薦菹醢，醢在北。佐食及執事盥，出舉，長在左。鼎入，設于西階前，東面，北上。匕俎從設。左人抽扃、鼏，匕。佐食及右人載。卒朼者逆退，復位。俎入，設于豆東，魚亞之，腊特。贊設二敦于俎南，黍，其東稷。設一鉶于豆南。佐食出，立于戶西。贊者徹鼎。祝酌醴，命佐食啟會。佐食許諾，啟會卻于敦南，復位。祝奠觶于鉶南，復位。主人再拜稽首。祝饗，命佐食祭。佐食許諾，鉤袒，取黍稷祭于苴，三。取膚祭，祭如初。祝取奠觶，祭亦如之，不盡益，反奠之。主人再拜稽首。祝。祝卒，主人拜如初，哭，出，復位。祝迎尸。一人衰絰奉篚。哭從尸。尸入門。丈夫踊，婦人踊。淳尸盥。宗人授巾。尸及階。祝延尸。尸升。宗人詔踊如初。尸入戶。踊如初。哭止。婦人入于房。主人及祝拜妥尸。尸拜遂坐。從者錯篚于尸左席上，立于其北。尸取奠，左執之，取菹擩于醢，祭于豆閒。祝命佐食墮祭。佐食取黍稷肺祭，授尸。尸祭之，祭奠。祝祝。主人拜如初。尸嘗醴，奠之。佐食舉肺脊授尸。尸受，振祭，嚌之，左手執之。祝命佐食邇敦。佐食舉黍錯于席上。尸祭鉶，嘗鉶。泰羹湆自門入，設于鉶南。胾四豆設于左。尸飯，播餘于篚。三飯。佐食舉幹。尸受振祭，嚌之，實于篚。又三飯。舉胳祭如初。佐食舉魚、腊實于篚。又三飯，舉肩祭如初。舉魚、腊俎，俎釋三个。尸卒食，佐食受肺脊實于篚，反黍如初設。

主人洗廢爵，酌酒酳尸。尸拜受爵。主人北面荅拜。尸祭酒，嘗之。賔長以肝從，實于俎縮，右鹽。尸左執爵，右取肝擩鹽，振祭，嚌之，加于俎。賔降，反俎于西塾，復位。尸卒爵，祝受。不相爵。主人拜，尸荅拜。祝酌授尸，尸以醋主人。主人拜受爵，尸荅拜。主人坐祭，卒爵，拜。尸荅拜。筵祝，南面。主人獻祝。祝拜，坐受爵。主人荅拜。薦菹醢，設俎。祝左執爵，祭薦，奠爵，興取肺，坐，祭，嚌之，興。加于俎，祭酒，嘗之。肝從。祝取肝擩鹽，振祭，嚌之，加于俎，卒爵，拜。主人荅拜。祝坐，受主人。主人酌獻佐食。佐食北面拜，坐受爵。主人荅拜。佐食祭酒，卒爵，拜。主人荅拜，受爵，出，實于篚，升堂復位。主婦洗足爵于房中，酌，亞獻尸，如主人儀。自反兩籩，棗、栗，設于會南，棗在西。尸祭籩，祭酒如初。賔以燔從如初。尸祭燔，卒爵如初。酌獻祝，籩、燔從，獻佐食，皆如初。以虛爵入于房。賔長洗繶爵，三獻，燔從，如初儀。婦人復位。祝出戶，西面告：「利成。」主人哭。皆哭。祝入，尸謖。從者奉篚，哭如初。祝前尸出戶，踊如初。降堂，踊如初。出門，亦如之。祝反入，徹，設于西北隅，如其設也，几在南，厞用席。祝薦席徹入于房。祝自執其俎出。贊闔牖戶。主人降。賔出。主人出門，哭止，皆復位。宗人告事畢。賔出，主人送，拜稽顙。

記。虞，沐浴，不櫛。陳牲于庿門外，北首，西上，寢右。日中而行事。殺于庿門西，主人不視豚解。羹飪，升左肩、臂、臑、肫、骼、脊、脅，離肺。膚祭三，取諸左膉上。肺祭一，實于上鼎。升魚鱄、鮒九，實于中鼎。升腊左胖，髀不升，實于下鼎。皆設扃鼏，陳之。載猶進柢，魚進鬐。祝俎髀、脰、脊、脅、離肺，陳于階閒、敦東。淳尸盥，執槃西面，執匜東面，執巾在其北，東面，宗人授巾南面。主人在室，則宗人升，戶外，北面。佐食無事則出戶，負依南面。鉶芼用苦若薇。有滑：夏用葵，冬用荁。有柶。豆實葵菹，菹以西蠃醢。籩棗烝栗擇。

尸入，祝從尸。尸坐不說屨。尸謖，祝前鄉尸。還出戶，又鄉尸。還過主人，又鄉尸。還降階，又鄉尸。降階，還及門，如出戶。尸出，祝反入門左，北面復位，然後宗人詔降。尸服卒者之上服。男，男尸。女，女尸，必使異姓，不使賤者。無尸，則禮及薦饌皆如初。旣饗、祭于苴、祝祝卒，不綏祭，無泰羹湆、胾、從獻。主人哭，出復位。祝闔牖戶，降，復位于門西。男女拾踊三。如食閒。祝升，止哭，聲三，啟戶。主人入。祝從，啟牖，鄉如初。主人哭。出，復位。卒徹，祝、佐食降，復位。宗人詔降如初。

始虞用柔日，曰：「哀子某，哀顯相，夙興夜處不寧。敢用絜牲剛鬣，香合，嘉薦普淖，明齊溲酒，哀薦祫事，適爾皇祖某甫。饗！」再虞，皆如初，曰：「哀薦虞事。」三虞、卒哭、他，用剛日，亦如初，曰：「哀薦成事。」

獻畢未徹，乃餞。尊兩甒于庿門外之右少南，水尊在酒西，勺北枋。洗在尊東南，水在洗東，篚在西。饌籩豆，脯四脡；有乾肉折俎二尹，縮祭半尹，在西塾。尸出，執几從，席從。尸出門右，南面。席設于尊西北，東面，几在南。賔出，復位。主人出，即位于門東少南。婦人出，即位于主人之北。皆西面哭，不止。尸即席坐。唯主人不哭，洗廢爵，酌獻尸。尸拜受。主人拜送，哭，復位。薦脯醢，設俎于薦東，朐在南。尸左執爵，取脯，擩醢祭之。佐食授嚌。尸受，振祭，嚌，反之，祭酒，卒爵，奠于南方。主人及兄弟踊。婦人亦如之。主婦洗足爵，亞獻，如主人儀，婦人踊如初。賔長洗繶爵，三獻，如亞獻。踊如初。佐食取俎實于篚。尸謖，從者奉篚哭從之，祝前。哭者皆從。及大門內，踊如初。尸出門，哭者止。賔出，主人送，拜稽顙。主婦亦拜賔。丈夫說絰帶于庿門外。入徹，主人不與。婦人說首絰，不說帶。無尸則不餞，猶出几席，設如初。拾踊三，哭止。告事畢。賔出。

死三日而殯，三月而葬，遂卒哭。將旦而祔，則薦。卒，辭曰：「哀子某，來日某，隮祔爾于爾皇祖某甫，尚饗。」女子曰：「皇祖妣某氏。」婦曰：「孫婦于皇祖姑某氏。」其他辭一也。饗辭曰：「哀子某，圭為而哀薦之，饗。」明日以其班祔。沐浴，櫛，搔翦。用專膚為折俎，取諸脰膉。其他如饋食。用嗣尸。曰：「孝子某，孝顯相，夙興夜處，小心畏忌不惰，其身不寧。用尹祭，嘉薦普淖，普薦溲酒。適爾皇祖某甫，以隮祔爾孫某甫，尚饗。」朞而小祥，曰：「薦此常事。」又朞而大祥，曰：「薦此祥事。」中月而禫。是月也吉祭，猶未配。


特牲饋食禮


特牲饋食之禮。不諏日。及筮日，主人冠端玄，即位于門外，西面。子姓、兄弟如主人之服，立于主人之南，西面，北上。有司、羣執事如兄弟服，東面，北上。席于門中闑西、閾外。筮人取筮于西塾，執之東面受命于主人。宰自主人之左贊命，命曰：「孝孫某，筮來日某，諏此某事，適其皇祖某子，尚饗。」筮者許諾，還即席，西面坐。卦者在左。卒筮，寫卦。筮者執以示主人。主人受視反之。筮者還東面。長占卒，告于主人：占曰吉。若不吉，則筮遠日，如初儀。宗人告事畢。前期三日之朝，筮尸，如求日之儀。命筮曰：「孝孫某，諏此某事，適其皇祖某子，筮某之某為尸，尚饗。」乃宿尸。主人立于尸外門外，子姓、兄弟立于主人之後，北面，東上。尸如主人服，出門左，西面。主人辟，皆東面，北上。主人再拜。尸荅拜。宗人擯，辭如初，卒曰：「筮子為某尸，占曰吉，敢宿。」祝許諾，致命。尸許諾。主人再拜稽首。尸入。主人退。宿賔。賔如主人服，出門左，西面再拜。主人東面荅再拜。宗人擯曰：「某薦歲事，吾子將涖之，敢宿。」賔曰：「某敢不敬從！」主人再拜。賔荅拜。主人退，賔拜送。

厥明夕，陳鼎于門外，北面，北上，有鼏。棜在其南，南順，實獸于其上，東首。牲在其西，北首、東足。設洗于阼階東南。壺禁在西序。豆、籩、鉶在東房，南上。几、席、兩敦在西堂。主人及子姓、兄弟即位于門東如初。賔及衆賔即位于門西，東面，北上。宗人、祝立于賔西北，東面，南上。主人再拜，賔荅再拜。三拜衆賔，衆賔荅再拜。主人揖，入。兄弟從，賔及衆賔從，即位于堂下，如外位。宗人升自西階，視壺濯，及豆、籩，反降，東北面告濯具。賔出，主人出，皆復外位。宗人視牲，告充。雍正作豕。宗人舉獸尾告備，舉鼎鼏告絜。請期。曰：「羹飪。」告事畢。賔出，主人拜送。

夙興，主人服如初，立于門外東方，南面，視側殺。主婦視饎，爨于西堂下。亨于門外東方，西面，北上。羹飪實鼎，陳于門外如初。尊于戶東，玄酒在西。實豆、籩、鉶，陳于房中如初。執事之俎陳于階間，二列，北上。盛兩敦陳于西堂，藉用雈。几、席陳于西堂如初。尸盥匜水實于槃中，簞巾在門內之右。祝筵、几于室中，東面。主婦纚、笄、宵衣，立于房中，南面。主人及賔、兄弟、羣執事即位于門外如初。宗人告有司具。主人拜賔如初，揖入，即位如初。佐食北面立于中庭。

主人及祝升。祝先入，主人從，西面于戶內。主婦盥于房中，薦兩豆：葵菹、蝸醢，醢在北。宗人遣佐食及執事盥出。主人降，及賔盥出。主人在右，及佐食舉牲鼎。賔長在右，及執事舉魚、腊鼎。除鼏。宗人執畢先入，當阼階，南面。鼎西面錯。右人抽扃，委于鼎北。贊者錯俎，加匕。乃朼。佐食升肵俎，鼏之，設于阼階西。卒載，加匕于鼎。主人升，入，復位。俎入，設于豆東，魚次，腊特于俎北。主婦設兩敦黍稷于俎南，西上，及兩鉶，芼，設于豆南，南陳。祝洗，酌奠，奠于鉶南，遂命佐食啟會。佐食啟會卻于敦南，出，立于戶西，南面。主人再拜稽首。祝在左。卒祝，主人再拜稽首。

祝迎尸于門外。主人降，立于阼階東。尸入門左，北面盥。宗人授巾。尸至于階。祝延尸。尸升，入。祝先。主人從。尸即席坐。主人拜妥尸。尸荅拜，執奠。祝饗。主人拜如初。祝命挼祭。尸左執觶，右取菹㨎于醢，祭于豆閒。佐食取黍稷肺祭授尸。尸祭之，祭酒，啐酒，告旨。主人拜。尸奠觶荅拜。祭鉶，嘗之，告旨。主人拜。尸荅拜。祝命爾敦。佐食爾黍稷于席上。設大羹湆于醢北。舉肺脊以授尸。尸受，振祭，嚌之，左執之，乃食，食舉。主人羞肵俎于腊北。尸三飯，告飽。祝侑。主人拜。佐食舉幹。尸受，振祭，嚌之。佐食受，加于肵俎，舉獸幹、魚一，亦如之。尸實舉于菹豆。佐食羞庶羞四豆，設于左，南上，有醢。尸又三飯，告飽。祝侑之如初。舉骼及獸魚如初。尸又三飯，告飽。祝侑之如初。舉肩及獸魚如初。佐食盛肵俎，俎釋三个。舉肺脊加于肵俎，反黍稷于其所。

主人洗角，升，酌酳尸。尸拜受。主人拜送。尸祭酒，啐酒。賔長以肝從。尸左執角，右取肝㨎于鹽，振祭，嚌之，加于菹豆，卒角。祝受尸角，曰：「送爵，皇尸卒爵。」主人拜。尸荅拜。祝酌授尸，尸以醋主人。主人拜受角。尸拜送。主人退。佐食授挼祭。主人坐，左執角，受祭祭之。祭酒，啐酒，進聽嘏。佐食摶黍授祝。祝授尸。尸受以菹豆，執以親嘏主人。主人左執角，再拜稽首受，復位。詩懷之，實于左袂，挂于季指，卒角，拜。尸荅拜。主人出，寫嗇于房。祝以籩受。筵祝，南面。主人酌獻祝。祝拜受角。主人拜送。設菹、醢、俎。祝左執角，祭豆，興取肺，坐祭，嚌之，興，加于俎，坐，祭酒，啐酒。以肝從。祝左執角，右取肝㨎于鹽，振祭，嚌之，加于俎，卒角，拜。主人荅拜，受角，酌獻佐食。佐食北面拜受角。主人拜送。佐食坐，祭，卒角，拜。主人荅拜，受角，降，反于篚，升，入，復位。

主婦洗爵于房，酌，亞獻尸。尸拜受。主婦北面拜送。宗婦執兩籩戶外坐。主婦受，設于敦南。祝贊籩祭，尸受祭之，祭酒，啐酒。兄弟長以燔從。尸受，振祭，嚌之，反之。羞燔者受，加于肵，出。尸卒爵。祝受爵，命送如初。酢如主人儀。主婦適房，南面。佐食挼祭。主婦左執爵，右撫祭，祭酒，啐酒，入，卒爵，如主人儀。獻祝，籩燔從，如初儀。及佐食如初。卒，以爵入于房。

賔三獻如初。燔從如初。爵止。席于戶內。主婦洗爵酌，致爵于主人。主人拜受爵。主婦拜送爵。宗婦贊豆如初。主婦受，設兩豆、兩籩。俎入設。主人左執爵，祭薦。宗人贊祭。奠爵，興取肺，坐絕祭，嚌之，興。加于俎，坐，挩手。祭酒，啐酒。肝從。左執爵，取肝㨎于鹽，坐振祭，嚌之。宗人受，加于俎。燔亦如之。興，席末坐，卒爵，拜。主婦荅拜，受爵，酌醋，左執爵，拜。主人荅拜。坐祭，立飲卒爵，拜。主人荅拜。主婦出，反于房。主人降，洗酌，致爵于主婦。席于房中，南面。主婦拜受爵。主人西面荅拜。宗婦薦豆、俎，從獻皆如主人。主人更爵，酌醋，卒爵，降，實爵于篚，入復位。三獻作止爵。尸卒爵，酢。酌獻洗及佐食。洗爵酌，致于主人、主婦。燔從皆如初。更爵酢于主人，卒，復位。

主人降阼階，西面拜賔如初。洗。賔辭洗。卒洗，揖讓升，酌，西階上獻賔。賔北面拜，受爵。主人在右荅拜。薦脯醢，設折俎。賔左執爵，祭豆，奠爵，興取肺，坐絕祭，嚌之，興加于俎，坐，挩手，祭酒，卒爵，拜。主人荅拜，受爵，酌酢，奠爵，拜。賔荅拜。主人坐，祭，卒爵，拜。賔荅拜，揖，執祭以降，西面奠于其位，位如初。薦俎從設。衆賔升，拜受爵，坐祭，立飲。薦俎設于其位，辨。主人備荅拜焉，降，實爵于篚。尊兩壺于阼階東，加勺，南枋。西方亦如之。主人洗觶，酌于西方之尊，西階前北面酬賔。賔在左。主人奠觶拜。賔荅拜。主人坐，祭，卒觶，拜。賔荅拜。主人洗觶。賔辭。主人對。卒洗，酌，西面。賔北面拜。主人奠觶于薦北。賔坐取觶，還，東面拜。主人荅拜。賔奠觶于薦南，揖，復位。主人洗爵，獻長兄弟于阼階上，如賔儀。洗，獻衆兄弟，如衆賔儀。洗，獻內兄弟于房中，如獻衆兄弟之儀。主人西面荅拜，更爵，酢。卒爵，降，實爵于篚，入，復位。長兄弟洗觚為加爵，如初儀，不及佐食。洗、致如初，無從。衆賔長為加爵如初。爵止。

嗣舉奠，盥入，北面再拜稽首。尸執奠。進受，復位，祭酒，啐酒。尸舉肝。舉奠左執觶，再拜稽首，進受肝，復位，坐，食肝，卒觶，拜。尸備荅拜焉。舉奠洗，酌，入。尸拜受。舉奠荅拜。尸祭酒，啐酒，奠之。舉奠出，復位。兄弟弟子洗，酌于東方之尊，阼階前北面舉觶于長兄弟，如主人酬賔儀。宗人告祭脀，乃羞。賔坐取觶，阼階前北面酬長兄弟。長兄弟在右。賔奠觶拜。長兄弟荅拜。賔立卒觶，酌于其尊，東面立。長兄弟拜受觶，賔北面荅拜，揖復位。長兄弟西階前北面。衆賔長自左受旅如初。長兄弟卒觶，酌于其尊，西面立。受旅者拜受。長兄弟北面荅拜，揖，復位。衆賔及衆兄弟交錯以辯，皆如初儀。為加爵者作止爵，如長兄弟之儀。長兄弟酬賔，如賔酬兄弟之儀。以辯。卒受者實觶于篚。賔弟子及兄弟弟子洗，各酌于其尊，中庭北面，西上，舉觶於其長，奠觶拜。長皆荅拜。舉觶者祭，卒觶，拜。長皆荅拜。舉觶者洗，各酌于其尊，復初位。長皆拜。舉觶者皆奠觶于薦右。長皆執以興。舉觶者皆復位，荅拜。長皆奠觶于其所，皆揖其弟子。弟子皆復其位。爵皆無筭。利洗散，獻于尸。酢，及祝，如初儀。降，實散于篚。

主人出，立于戶外，西南。祝東面告利成。尸謖。祝前。主人降。祝反，及主人入，復位，命佐食徹尸俎。俎出于庿門。徹庶羞，設于西序下。筵對席。佐食分簋、鉶。宗人遣舉奠及長兄弟盥。立于西階下，東面，北上。祝命嘗食。𦿉者、舉奠許諾，升，入。東面。長兄弟對之。皆坐。佐食授舉，各一膚。主人西面再拜，祝曰：「𦿉有以也。」兩𦿉奠舉于俎，許諾，皆荅拜。若是者三。皆取舉，祭食，祭舉，乃食，祭鉶，食舉。卒食，主人降，洗爵。宰贊一爵。主人升，酌，酳上𦿉。上𦿉拜受爵。主人荅拜。酳下𦿉亦如之。主人拜，祝曰：「酳有與也。」如初儀。兩𦿉執爵拜，祭酒，卒爵，拜。主人荅拜。兩𦿉皆降，實爵于篚。上𦿉洗爵，升，酌，酢主人。主人拜受爵。上𦿉即位坐，荅拜，主人坐，祭，卒爵，拜。上𦿉荅拜，受爵，降，實于篚。主人出，立于戶外，西面。祝命徹阼俎、豆、籩，設于東序下。祝執其俎以出，東面于戶西。宗婦徹祝豆、籩入于房，徹主婦薦俎。佐食徹尸薦、俎、敦，設于西北隅，几在南，厞用筵。納一尊。佐食闔牖戶，降。祝告利成。降，出。主人降，即位。宗人告事畢。賔出。主人送于門外，再拜。佐食徹阼俎。堂下俎畢出。

記。特牲饋食，其服皆朝服，玄冠，緇帶，緇韠。唯尸、祝、佐食玄端，玄裳、黃裳、雜裳可也，皆爵韠。設洗，南北以堂深，東西當東榮。水在洗東。篚在洗西，南順，實二爵、二觚、四觶、一角、一散。壺棜禁饌于東序，南順，覆兩壺焉，蓋在南。明日卒奠，幂用綌。即位而徹之，加勺。籩巾以綌也，纁裏。棗烝栗擇。鉶芼用苦若薇，皆有滑：夏葵，冬荁。棘心匕，刻。牲爨在庿門外東南，魚、腊爨在其南，皆西面。饎爨在西壁。肵俎心、舌，皆去本末，午割之，實于牲鼎。載，心立，舌縮俎。賔與長兄弟之薦自東房，其餘在東堂。沃尸盥者一人。奉槃者東面，執匜者西面。淳沃。執巾者在匜北。宗人東面取巾，振之三，南面授尸。卒，執巾者受。尸入，主人及賔皆避位。出亦如之。嗣舉奠，佐食設豆鹽。佐食當事則戶外南面，無事則中庭北面。凡祝呼，佐食許諾。宗人獻與旅，齒於衆賔。佐食於旅齒於兄弟。尊兩壺于房中西墉下，南上。內賔立于其北，東面，西上。宗婦北堂，東面，北上。主婦及內賔、宗婦亦旅西面。宗婦贊薦者，執以坐于戶外，授主婦。尸卒食而祭饎爨、雍爨。賔從尸，俎出庿門乃反位。尸俎右肩、臂、臑、肫、胳，正脊二骨，橫脊，長脅二骨，短脅，膚三，離肺一，刌肺三；魚十有五；腊如牲骨。祝俎髀，脡脊二骨，脅二骨，膚一，離肺一。阼俎臂，正脊二骨，橫脊，長脅二骨，短脅，膚一，離肺一。主婦俎觳折，其餘如阼俎。佐食俎觳折，脊，脅，膚一。離肺一。賔骼，長兄弟及宗人折，其餘如佐食俎。衆賔及衆兄弟、內賔、宗婦、若有公有司、私臣，皆殽脀，膚一，離肺一。公有司門西，北面，東上，獻次衆賔。私臣門東，北面，西上，獻次兄弟。升受，降飲。


少牢饋食禮


少牢饋食之禮。日用丁己。筮旬有一日。筮於庿門之外。主人朝服，西面于門東。史朝服，左執筮，右抽上韇，兼與筮執之，東面受命于主人。主人曰：「孝孫某，來日丁亥，用薦歲事于皇祖伯某，以某妃配某氏，尚饗。」史曰：「諾。」西面于門西，抽下韇，左執筮，右兼執韇以擊筮，遂述命曰：「假爾大筮有常，孝孫某，來日丁亥，用薦歲事于皇祖伯某，以某妃配某氏，尚饗。」乃釋韇，立筮。卦者在左坐，卦以木。卒筮，乃書卦于木。示主人，乃退，占。吉則史韇筮。史兼執筮與卦以告于主人：「占曰從。」乃官戒。宗人命滌。宰命為酒。乃退。若不吉，則及遠日又筮日如初。

宿。前宿一日，宿戒尸。明日朝筮尸，如筮日之禮。命曰：「孝孫某，來日丁亥，用薦歲事于皇祖伯某，以某妃配某氏，以某之某為尸，尚饗。」筮卦占如初。吉則乃遂宿尸，祝擯。主人再拜稽首。祝告曰：「孝孫某，來日丁亥，用薦歲事于皇祖伯某，以某妃配某氏，敢宿。」尸拜，許諾。主人又再拜稽首。主人退。尸送，揖，不拜。若不吉，則遂改筮尸。旣宿尸反，為期于庿門之外。主人門東，南面。宗人朝服，北面曰：「請祭期。」主人曰：「比於子。」宗人曰：「旦明行事。」主人曰：「諾。」乃退。

明日，主人朝服，即位于庿門之外東方，南面。宰宗人西面，北上。牲北首，東上。司馬刲羊。司士擊豕。宗人告備，乃退。雍人摡鼎匕俎于雍爨，雍爨在門東南，北上。廩人摡甑甗匕與敦于廩爨，廩爨在雍爨之北。司宮摡豆籩勺爵觚觶几洗篚于東堂下。勺爵觚觶實于篚。卒摡，饌豆籩與篚于房中，放于西方。設洗于阼階東南，當東榮。

羹定，雍人陳鼎五：三鼎在羊鑊之西，二鼎在豕鑊之西。司馬升羊右胖，髀不升，肩，臂，臑，膞，骼；正脊一，脡脊一，橫脊一，短脅一，正脅一，代脅一，皆二骨以並；腸三，胃三，舉肺一，祭肺三，實于一鼎。司士升豕右胖，髀不升，肩，臂，臑，膞，骼；正脊一，脡脊一，橫脊一，短脅一，正脅一，代脅一，皆二骨以並；舉肺一，祭肺三，實于一鼎。雍人倫膚九實于一鼎。司士又升魚腊。魚十有五而鼎。腊一純而鼎，腊用麋。卒脀，皆設扃鼏，乃舉，陳鼎于庿門之外東方，北面，北上。司宮尊兩甒于房戶之閒，同棜，皆有幂，甒有玄酒。司宮設罍水于洗東，有枓。設篚于洗西，南肆。改饌豆籩于房中，南面，如饋之設，實豆籩之實。小祝設槃匜與簞巾于西階東。

主人朝服，即位于阼階東，西面。司宮筵于奧。祝設几于筵上，右之。主人出迎鼎。除鼏。士盥，舉鼎。主人先入。司宮取二勺于篚洗之，兼執以升，乃啟二尊之蓋幂，奠于棜上，加二勺于二尊，覆之，南柄。鼎序入。雍正執一匕以從。雍府執四匕以從。司士合執二俎以從。司士贊者二人，皆合執二俎以相從入。陳鼎于東方，當序南，于洗西，皆西面，北上，膚為下。匕皆加于鼎，東枋。俎皆設于鼎西，西肆。肵俎在羊俎之北，亦西肆。宗人遣賔就主人。皆盥于洗。長朼。佐食上利升牢心舌，載于肵俎。心皆安下，切上，午割勿沒，其載于肵俎，末在上。舌皆切本末，亦午割勿沒，其載于肵橫之。皆如初為之于爨也。佐食遷肵俎于阼階西，西縮，乃反。佐食二人，上利升羊載右胖，髀不升，肩，臂，臑，膞，骼；正脊一，脡脊一，橫脊一，短脅一，正脅一，代脅一，皆二骨以並；腸三，胃三，長皆及俎拒；舉肺一，長終肺；祭肺三，皆切。肩臂臑膞骼在兩端，脊脅肺肩在上。下利升豕，其載如羊，無腸胃。體其載于俎，皆進下。司士三人升魚腊膚。魚用鮒，十有五而俎，縮載，右首，進腴。腊一純而俎，亦進下，肩在上。膚九而俎，亦橫載，革順。

卒脀，祝盥于洗，升自西階。主人盥，升自阼階。祝先入，南面。主人從，戶內西面。主婦被錫，衣移袂，薦自東房，韭菹醓醢，坐奠于筵前。主婦贊者一人亦被錫，衣移袂，執葵菹蠃醢以授主婦。主婦不興遂受，陪設于東，韭菹在南，葵菹在北。主婦興，入于房。佐食上利執羊俎，下利執豕俎，司士三人執魚腊膚俎，序升自西階，相從入。設俎：羊在豆東，豕亞其北，魚在羊東，腊在豕東，特膚當俎北端。主婦自東房執一金敦黍，有蓋，坐設于羊俎之南。婦贊者執敦稷以授主婦。主婦興受，坐設于魚俎南。又興受贊者敦黍，坐設于稷南。又興受贊者敦稷，坐設于黍南。敦皆南首。主婦興，入于房。祝酌奠，遂命佐食啟會。佐食啟會，蓋二以重，設于敦南。主人西面，祝在左。主人再拜稽首。祝祝曰：「孝孫某，敢用柔毛剛鬣，嘉薦普淖，用薦歲事于皇祖伯某，以某妃配某氏，尚饗。」主人又再拜稽首。

祝出迎尸于庿門之外。主人降立于阼階東，西面。祝先入門右，尸入門左。宗人奉槃，東面于庭南。一宗人奉匜水，西面于槃東。一宗人奉簞巾，南面于槃北。乃沃尸盥于槃上。卒盥，坐奠簞，取巾興振之三，以授尸，坐取簞興，以受尸巾。祝延尸。尸升自西階，入。祝從。主人升自阼階。祝先入，主人從。尸升筵。祝主人西面立于戶內，祝在左。祝主人皆拜妥尸。尸不言，尸荅拜，遂坐。祝反，南面。尸取韭菹辯㨎于三豆，祭于豆閒。上佐食取黍稷于四敦。下佐食取牢一切肺于俎，以授上佐食。上佐食兼與黍以授尸。尸受，同祭于豆祭。上佐食舉尸牢肺正脊以授尸。上佐食爾上敦黍于筵上，右之。主人羞肵俎，升自阼階，置于膚北。上佐食羞兩鉶，取一羊鉶于房中，坐設于韭菹之南。下佐食又取一豕鉶于房中以從，上佐食受，坐設于羊鉶之南。皆芼，皆有柶。尸扱以柶祭羊鉶，遂以祭豕鉶，嘗羊鉶，食舉，三飯。上佐食舉尸牢幹。尸受振祭，嚌之。佐食受加于肵。上佐食羞胾兩瓦豆，有醢，亦用瓦豆，設于薦豆之北。尸又食，食胾。上佐食舉尸一魚。尸受振祭，嚌之。佐食受，加于肵，橫之。又食。上佐食舉尸腊肩。尸受振祭，嚌之。上佐食受加于肵。又食，上佐食舉尸牢骼，如初，又食，尸告飽。祝西面于主人之南，獨侑，不拜，侑曰：「皇尸未實，侑。」尸又食。上佐食舉尸牢肩。尸受振祭，嚌之。佐食受，加于肵。尸不飯，告飽。祝西面于主人之南。主人不言，拜侑。尸又三飯。上佐食受尸牢肺正脊加于肵。

主人降洗爵，升，北面酌酒，乃酳尸。尸拜受。主人拜送。尸祭酒啐酒。賔長羞牢肝用俎，縮執俎，肝亦縮，進末，鹽在右。尸左執爵，右兼取肝，㨎于俎鹽，振祭，嚌之，加于菹豆，卒爵。主人拜。受尸爵。尸荅拜。祝酌受尸。尸醋主人。主人拜受爵。尸荅拜。主人西面奠爵，又拜。上佐食取四敦黍稷。下佐食取牢一切肺，以授上佐食。上佐食以綏祭。主人佐執爵，右受佐食，坐祭之，又祭酒，不興，遂啐酒。祝與二佐食皆出，盥于洗，入。二佐食各取黍于一敦，上佐食兼受，摶之以授尸。尸執以命祝。卒命祝，祝受以東，北面于戶西以嘏于主人曰：「皇尸命工祝，承致多福無疆于女孝孫，來女孝孫，使女受祿于天，宜稼于田，眉壽萬年，勿替引之。」主人坐，奠爵，興，再拜稽首，興受黍，坐振祭，嚌之，詩懷之，實于左袂，挂于季指，執爵以興，坐卒爵，執爵以興，坐奠爵，拜。尸荅拜。執爵以興，出。宰夫以籩受嗇黍。主人嘗之，納諸內。

主人獻祝。設席南面。祝拜于席上，坐受。主人西面荅拜。薦兩豆，菹醢。佐食設俎：牢髀橫脊一，短脅一，腸一，胃一，膚三，魚一橫之，腊兩髀屬于尻。祝取菹㨎于醢，祭于豆閒。祝祭俎，祭酒，啐酒。肝牢從。祝取肝㨎于鹽，振祭，嚌之，不興，加于俎，卒爵，興。主人酌獻上佐食。上佐食戶內牖東北面拜，坐受爵。主人西面荅拜。佐食祭酒，卒爵，拜，坐授爵，興。俎設于兩階之閒，其俎折，一膚。主人又獻下佐食，亦如之。其脀亦設于階閒，西上，亦折，一膚。有司贊者取爵于篚以升，授主婦贊者于房戶。婦贊者受以授主婦。主婦洗于房中，出，酌，入戶，西面拜，獻尸。尸拜受。主婦主人之北西面拜送爵。尸祭酒，卒爵。主婦拜。祝受尸爵。尸荅拜。易爵洗，酌授尸。主婦拜受爵。尸荅拜。上佐食綏祭。主婦西面于主人之北受祭，祭之。其綏祭如主人之禮，不嘏。卒爵，拜。尸荅拜。主婦以爵出。贊者受，易爵于篚，以授主婦于房中。主婦洗，酌獻祝。祝拜，坐受爵。主婦荅拜于主人之北。卒爵，不興，坐授主婦。主婦受，酌獻上佐食于戶內。佐食北面拜，坐受爵。主婦西面荅拜。祭酒，卒爵，坐授主婦。主婦獻下佐食亦如之。主婦受爵，以入于房。賔長洗爵獻于尸。尸拜受爵。賔戶西北面拜送爵。尸祭酒，卒爵。賔拜。祝受尸爵。尸荅拜。祝酌授尸。賔拜受爵。尸拜送爵。賔坐，奠爵，遂拜，執爵以興，坐祭，遂飲卒爵，執爵以興，坐，奠爵拜。尸荅拜。賔酌獻祝。祝拜，坐受爵。賔北面荅拜。祝祭酒，啐酒，奠爵于其筵前。

主人出，立于阼階上，西面。祝出，立于西階上，東面。祝告曰：「利成。」祝入，尸謖。主人降，立于阼階東，西面。祝先，尸從，遂出于庿門。祝反，復位于室中。主人亦入于室，復位。祝命佐食徹肵俎。降設于堂下阼階南。司宮設對席。乃四人𦿉。上佐食盥升，下佐食對之，賔長二人備。司士進一敦黍于上佐食，又進一敦黍于下佐食，皆右之于席上。資黍于羊俎兩端，兩下是餕。司士乃辯舉。𦿉者皆祭黍，祭舉。主人西面三拜𦿉者。𦿉者奠舉于俎，皆荅拜，皆反，取舉。司士進一鉶于上𦿉，又進一鉶于次𦿉，又進二豆湆于兩下。乃皆食，食舉，卒食，主人洗一爵升，酌以授上𦿉。贊者洗三爵，酌，主人受于戶內，以授次𦿉，若是以辯。皆不拜受爵。主人西面三拜𦿉者。𦿉者奠爵，皆荅拜，皆祭酒，卒爵，奠爵，皆拜。主人荅壹拜。𦿉者三人興，出。上𦿉止。主人受上𦿉爵，酌以酢于戶內，西面坐，奠爵拜。上𦿉荅拜。坐，祭酒，啐酒。上𦿉親嘏曰：「主人受祭之福，胡壽保建家室。」主人興，坐，奠爵拜，執爵以興，坐，卒爵，拜。上𦿉荅拜。上𦿉興，出。主人送，乃退。


有司徹


有司徹，埽堂。司宮攝酒。乃燅尸俎。卒燅，乃升羊豕魚三鼎，無腊與膚。乃設扃鼏，陳鼎于門外如初。乃議侑于賔以異姓，宗人戒侑。侑出，俟于庿門之外。司宮筵于戶西，南面，又筵于西序，東面。尸與侑北面于庿門之外，西上。主人出迎尸，宗人擯。主人拜。尸荅拜。主人又拜侑。侑荅拜。主人揖，先入門右。尸入門左。侑從，亦左。揖，乃讓。主人先升自阼階。尸侑升自西階，西楹西，北面，東上。主人東楹東，北面拜至。尸荅拜。主人又拜侑。侑荅拜。乃舉。司馬舉羊鼎，司士舉豕鼎舉魚鼎以入，陳鼎如初。雍正執一匕以從。雍府執二匕以從。司士合執二俎以從。司士贊者亦合執二俎以從。匕皆加于鼎，東枋。二俎設于羊鼎西，西縮。二俎皆設于二鼎西，亦西縮。雍人合執二俎，陳于羊俎西，並，皆西縮。覆二疏匕于其上，皆縮俎，西枋。

主人降，受宰几。尸侑降。主人辭，尸對。宰授几，主人受，二手橫執几，揖尸，主人升。尸侑升，復位。主人西面，左手執几，縮之，以右袂推拂几三，二手橫執几，進授尸于筵前。尸進，二手受于手閒。主人退。尸還几縮之，右手執外廉，北面奠于筵上左之，南縮，不坐。主人東楹東，北面拜。尸復位，尸與侑皆北面荅拜。主人降洗。尸侑降。尸辭洗，主人對。卒洗，揖，主人升。尸侑升。尸西楹西，北面拜洗。主人東楹東，北面奠爵荅拜，降盥。尸侑降。主人辭，尸對。卒盥，主人揖，升。尸侑升。主人坐取爵，酌獻尸。尸北面拜受爵。主人東楹東，北面拜送爵。主婦自東房薦韭菹醢，坐奠于筵前，菹在西方。婦贊者執昌菹醢以授主婦。主婦不興受，陪設于南，昌在東方。興，取籩于房，麷蕡，坐設于豆西，當外列，麷在東方。婦贊者執白黑以授主婦。主婦不興受，設于初籩之南，白在西方，興退。乃升。

司馬朼羊，亦司馬載，載右體肩臂肫骼臑，正脊一，脡脊一，橫脊一，短脅一，正脅一，代脅一，腸一，胃一，祭肺一，載于一俎。羊肉湆，臑折，正脊一，正脅一，腸一，胃一，嚌肺一，載于南俎。司士朼豕，亦司士載，亦右體肩臂肫骼臑，正脊一，脡脊一，橫脊一，短脅一，正脅一，代脅一，膚五，嚌肺一，載于一俎。侑俎，羊左肩左肫，正脊一，脅一，腸一，胃一，切肺一，載于一俎。侑俎，豕左肩折，正脊一，脅一，膚三，切肺一，載于一俎。阼俎，羊肺一，祭肺一，載于一俎。羊肉湆，臂一，脊一，脅一，腸一，胃一，嚌肺一，載于一俎。豕脀，臂一，脊一，脅一，膚三，嚌肺一，載于一俎。主婦俎，羊左臑，脊一，脅一，腸一，胃一，膚一，嚌羊肺一，載于一俎。司士朼魚，亦司士載。尸俎五魚，橫載之。侑主人皆一魚，亦橫載之。皆加膴祭于其上。卒升，賔長設羊俎于豆南，賔降。尸升筵自西方坐，左執爵，右取韭菹㨎于三豆，祭于豆閒。尸取麷蕡。宰夫贊者取白黑以授尸。尸受，兼祭于豆祭。雍人授次賔疏匕與俎。受于鼎西，左手執俎左廉，縮之，卻右手執匕枋，縮于俎上，以東面受于羊鼎之西。司馬在羊鼎之東，二手執桃匕枋以挹湆，注于疏匕，若是者三。尸興，左執爵，右取肺坐祭之，祭酒，興，左執爵。次賔縮執匕俎以升，若是以授尸。尸卻手授匕枋，坐祭，嚌之，興，覆手以授賔。賔亦覆手以受，縮匕于俎上以降。尸席末坐，啐酒，興，坐奠爵拜，告旨，執爵以興。主人北面于東楹東荅拜。司馬羞羊肉湆，縮執俎。尸坐，奠爵，興取肺，坐絕祭，嚌之，興，反加于俎。司馬縮奠俎于羊湆俎南，乃載于羊俎。卒載俎，縮執俎以降。尸坐，執爵以興。次賔羞羊燔，縮執俎，縮一，燔于俎上，鹽在右。尸左執爵，受燔，㨎于鹽，坐振祭，嚌之，興，加于羊俎。賔縮執俎以降。尸降筵，北面于西楹西坐，卒爵，執爵以興，坐，奠爵，拜，執爵以興。主人北面于東楹東荅拜，主人受爵。尸升筵，立于筵末。主人酌獻侑。侑西楹西北面拜受爵。主人在其右，北面荅拜。主婦薦韭菹醢，坐奠于筵前，醢在南方。婦贊者執二籩麷蕡，以授主婦。主婦不興受之，奠麷于醢南，蕡在麷東。主婦入于房。

侑升筵自北方。司馬橫執羊俎以升，設于豆東。侑坐，左執爵，右取菹㨎于醢，祭于豆閒，又取麷蕡，同祭于豆祭，興，左執爵，右取肺坐祭之，祭酒，興，左執爵。次賔羞羊燔，如尸禮。侑降筵自北方，北面于西楹西坐，卒爵，執爵以興，坐，奠爵拜。主人荅拜。尸受侑爵，降洗。侑降，立于西階西，東面。主人降自阼階，辭洗。尸坐，奠爵于篚，興對。卒洗，主人升。尸升自西階。主人拜洗。尸北面于西楹西坐，奠爵，荅拜，降盥。主人降。尸辭，主人對。卒盥，主人升。尸升，坐，取爵酌。司宮設席于東序，西面。主人東楹東北面拜受爵。尸西楹西北面荅拜。主婦薦韭菹醢，坐奠于筵前，菹在北方。婦贊者執二籩麷蕡。主婦不興受，設麷于菹西北，蕡在麷西。主人升筵自北方。主婦入于房。長賔設羊俎于豆西。主人坐，左執爵，祭豆籩，如侑之祭，興，左執爵，右取肺，坐祭之，祭酒，興。次賔羞匕湆，如尸禮。席末坐，啐酒，執爵以興。司馬羞羊肉湆，縮執俎。主人坐，奠爵于左，興受肺，坐絕祭，嚌之，興，反加于湆俎。司馬縮奠湆俎于羊俎西，乃載之，卒載，縮執虛俎以降。主人坐，取爵以興。次賔羞燔。主人受，如尸禮。主人降筵自北方，北面于阼階上坐，卒爵，執爵以興，坐，奠爵拜，執爵以興。尸西楹西荅拜。主人坐，奠爵于東序南。侑升。尸侑皆北面于西楹西。主人北面于東楹東再拜崇酒。尸侑皆荅再拜。主人及尸侑皆升就筵。

司宮取爵于篚，以授婦贊者于房東。以授主婦。主婦洗于房中，出，實爵尊南，西面拜，獻尸。尸拜于筵上，受。主婦西面，于主人之席北拜送爵，入于房，取一羊鉶，坐奠于韭菹西。主婦贊者執豕鉶以從。主婦不興，受，設于羊鉶之西，興入于房，取糗與腶脩，執以出坐設之，糗在蕡西，脩在白西，興，立于主人席北，西面。尸坐，左執爵，祭糗脩，同祭于豆祭。以羊鉶之柶挹羊鉶，遂以挹豕鉶，祭于豆祭，祭酒。次賔羞豕匕湆，如羊匕湆之禮。尸坐，啐酒，左執爵，嘗上鉶，執爵以興，坐，奠爵拜。主婦荅拜。執爵以興。司士羞豕脀。尸坐，奠爵，興受，如羊肉湆之禮，坐，取爵興。次賔羞豕燔。尸左執爵，受燔，如羊燔之禮，坐，卒爵，拜。主婦荅拜。受爵酌獻侑。侑拜受爵。主婦主人之北西面荅拜。主婦羞糗脩，坐奠糗于麷南，脩在蕡南。侑坐，左執爵，取糗脩兼祭于豆祭。司士縮執豕脀以升。侑興，取肺坐祭之。司士縮奠豕脀于羊俎之東，載于羊俎，卒，乃縮執俎以降。侑興。次賔羞豕燔。侑受，如尸禮，坐，卒爵，拜。主婦荅拜。受爵，酌以致于主人。主人筵上拜受爵。主婦北面于阼階上荅拜。主婦設二鉶與糗脩，如尸禮。主人其祭糗脩，祭鉶，祭酒，受豕匕湆，拜啐酒，皆如尸禮。嘗鉶，不拜。其受豕脀，受豕燔，亦如尸禮。坐，卒爵，拜。主婦北面荅拜，受爵。

尸降筵，受主婦爵以降。主人降。侑降。主婦入于房。主人立于洗東北，西面。侑東面于西階西南。尸易爵于篚，盥，洗爵。主人揖尸侑，主人升。尸升自西階，侑從。主人北面立于東楹東。侑西楹西北面立。尸酌。主婦出于房，西面拜受爵。尸北面于侑東荅拜。主婦入于房。司宮設席于房中，南面。主婦立于西席。婦贊者薦韭菹醢，坐奠于筵前，菹在西方。婦人贊者執麷蕡以授婦贊者。婦贊者不興受，設麷于菹西，蕡在麷南。主婦升筵。司馬設羊俎于豆南。主婦坐，左執爵，右取菹㨎于醢，祭于豆閒，又取麷蕡兼祭于豆祭。主婦奠爵，興，取肺，坐絕祭，嚌之，興，加于俎，坐，挩手，祭酒，啐酒。次賔羞羊燔。主婦興受燔，如主人之禮。主婦執爵以出于房，西面于主人席北立卒爵，執爵拜。尸西楹西北面荅拜。主婦入，立于房。尸主人及侑皆就筵。上賔洗爵以升，酌獻尸。尸拜受爵。賔西楹西北面拜送爵。尸奠爵于薦左。賔降。

主人降，洗觶。尸侑降。主人奠爵于篚，辭，尸對。卒洗，揖。尸升，侑不升。主人實觶酬尸，東楹東北面坐，奠爵拜。尸西楹西北面荅拜。坐祭，遂飲卒爵，拜。尸荅拜。降洗。尸降辭。主人奠爵于篚，對。卒洗，主人升。尸升。主人實觶。尸拜受爵。主人反位，荅拜。尸北面坐，奠爵于薦左。尸侑主人皆升筵，乃羞。宰夫羞房中之羞于尸侑主人，主婦，皆右之。司士羞庶羞于尸侑主人，主婦，皆左之。

主人降，南面拜衆賔于門東，三拜。衆賔門東北面皆荅壹拜。主人洗爵。長賔辭。主人奠爵于篚，興對。卒洗，升，酌，獻賔于西階上。長賔升，拜受爵。主人在其右，北面荅拜。宰夫自東房薦脯醢，醢在西。司士設俎于豆北，羊骼一，腸一，胃一，切肺一，膚一。賔坐，左執爵，右取肺，㨎于醢祭之，執爵興，取肺，坐祭之，祭酒，遂飲卒爵，執以興，坐，奠爵拜，執爵以興。主人荅拜，受爵。賔坐，取祭以降，西面坐，委于西階西南。宰夫執薦以從，設于祭東。司士執俎以從，設于薦東。衆賔長升，拜受爵。主人荅拜。坐祭，立飲卒爵，不拜旣爵。宰夫贊主人酌，若是以辯。辯受爵，其薦脯醢與脀，設于其位。其位繼上賔而南，皆東面。其脀體，儀也。乃升長賔。主人酌，酢于長賔西階上北面，賔在左。主人坐，奠爵拜，執爵以興。賔荅拜。坐祭，遂飲卒爵，執爵以興，坐，奠爵拜。賔荅拜，賔降。宰夫洗觶以升。主人受，酌，降，酬長賔于西階南，北面。賔在左。主人坐，奠爵拜。賔荅拜。坐祭，遂飲卒爵，拜。賔荅拜。主人洗。賔辭。主人坐奠爵于篚，對。卒洗，升酌，降復位。賔拜受爵。主人拜送爵。賔西西坐，奠爵于薦左。

主人洗，升，酌獻兄弟于阼階上。兄弟之長升，拜受爵。主人在其右，荅拜。坐祭，立飲，不拜旣爵。皆若是以辯。辯受爵，其位在洗東，西面，北上，升受爵，其薦脀設于其位。其先生之脀，折脅一，膚一。其衆，儀也。主人洗，獻內賔于房中。南面拜受爵。主人南面于其右，荅拜。坐祭，立飲，不拜旣爵，若是以辯。亦有薦脀。主人降洗，升，獻私人于阼階上。拜于下，升受。主人荅其長拜。乃降，坐祭，立飲，不拜旣爵，若是以辯。宰夫贊主人酌。主人於其羣私人不荅拜。其位繼兄弟之南，亦北上，亦有薦脀。主人就筵。尸作三獻之爵。司士羞湆魚，縮執俎以升。尸取膴祭祭之，祭酒，卒爵。司士縮奠俎于羊俎南，橫載于羊俎，卒，乃縮執俎以降。尸奠爵拜。三獻北面荅拜，受爵，酌獻侑。侑拜受。三獻北面荅拜。司馬羞湆魚一，如尸禮。卒爵拜。三獻荅拜，受爵。酌致主人。主人拜受爵。三獻東楹東，北面荅拜。司士羞一湆魚，如尸禮。卒爵拜。三獻荅拜，受爵。尸降筵，受三獻爵，酌以酢之。三獻西楹西，北面拜受爵。尸在其右以授之，尸升筵，南面荅拜。坐祭，遂飲卒爵，拜。尸荅拜。執爵以降，實于篚。

二人洗觶，升，實爵，西楹西北面東上坐，奠爵拜，執爵以興。尸侑荅拜。坐祭，遂飲卒爵，執爵以興，坐，奠爵拜。尸侑荅拜。皆降，洗，升，酌，反位。尸侑皆拜受爵。舉觶者皆拜送。侑奠觶于右。尸遂執觶以興，北面于阼階上酬主人。主人在右。坐，奠爵拜。主人荅拜。不祭，立飲卒爵，不拜旣爵，酬，就于阼階上酬主人。主人拜受爵。尸拜送，尸就筵。主人以酬侑于西楹西。侑在左。坐，奠爵拜，執爵興。侑荅拜。不祭，立飲卒爵，不拜旣爵，酌，復位。侑拜受。主人拜送，主人復筵。乃升長賔。侑酬之如主人之禮。至于衆賔，遂及兄弟，亦如之。皆飲于上。遂及私人。拜受者升受，下飲，卒爵升，酌以之其位，相酬辯。卒飲者實爵于篚。乃羞庶羞于賔兄弟內賔及私人。兄弟之後生者舉觶于其長。洗，升酌，降，北面立于阼階南。長在左。坐，奠爵拜，執爵以興。長荅拜。坐，祭，遂飲卒爵，執爵以興，坐，奠爵拜，執爵以興。長荅拜。洗，升酌，降。長拜受于其位。舉爵者東面荅拜。爵止。賔長獻于尸如初，無湆，爵不止。賔一人舉爵于尸如初。亦遂之於下。賔及兄弟交錯其酬，皆遂及私人，爵無筭。

尸出，侑從。主人送于庿門之外，拜。尸不顧。拜侑與長賔亦如之。衆賔從。司士歸尸侑之俎。主人退。有司徹。若不賔尸，則祝侑亦如之。尸食。乃盛俎臑臂肫脡脊橫脊短脅代脅，皆牢。魚七。腊辯，無髀。卒盛，乃舉牢肩。尸受，振祭，嚌之，佐食受，加于肵。佐食取一俎于堂下，以入奠于羊俎東。乃摭于魚腊俎俎釋三个，其餘皆取之實于一俎以出。祝主人之魚腊取于是。尸不飯告飽。主人拜侑，不言。尸又三飯。佐食受牢舉，如儐。主人洗酌酳尸，賔羞肝，皆如儐禮。卒爵，主人拜。祝受尸爵。尸荅拜。祝酌授尸，尸以醋主人，亦如儐。其綏祭，其嘏，亦如儐。其獻祝與二佐食，其位，其薦脀，皆如儐。主婦其洗獻于尸亦如儐。主婦反取籩于房中，執棗糗坐設之，棗在稷南，糗在棗南。婦贊者執栗脯。主婦不興，受設之，栗在糗東，脯在棗東。主婦興，反位。尸左執爵，取棗糗，祝取栗脯以授尸，尸兼祭于豆祭，祭酒，啐酒。次賔羞牢燔用俎，鹽在右。尸兼取燔㨎于鹽，振祭，嚌之。祝受，加于肵。卒爵。主婦拜。祝受尸爵。尸荅拜。祝易爵洗，酌授尸。尸以醋主婦。主婦主人之北拜受爵。尸荅拜。主婦反位，又拜。上佐食綏祭，如儐。卒爵，拜。尸荅拜。主婦獻祝，其酌如儐。拜，坐受爵。主婦主人之北荅拜。宰夫薦棗糗，坐設棗于菹西，糗在棗南。祝左執爵，取棗糗祭于豆祭，祭酒，啐酒。次賔羞燔如尸禮。卒爵。主人受爵，酌獻二佐食，亦如儐。主婦受爵以入于房。賔長洗，爵獻于尸。尸拜受。賔戶西北面荅拜。爵止。主婦洗于房中，酌致于主人。主人拜受。主婦戶西北面拜送爵。司宮設席。主婦薦韭菹醢，坐設于席前，菹在北方。婦贊者執棗糗以從。主婦不興受，設棗于菹北，糗在棗西。佐食設俎，臂脊脅肺，皆牢。膚三，魚一，腊臂。主人左執爵，右取菹㨎于醢，祭于豆閒，遂祭籩，奠爵，興取牢肺，坐絕祭，嚌之，興加于俎，坐挩手，祭酒，執爵以興，坐卒爵，拜。主婦荅拜，受爵，酌以醋戶內。北面拜。主人荅拜。卒爵，拜。主人荅拜。主婦以爵入于房。尸作止爵，祭酒，卒爵。賔拜。祝受爵。尸荅拜。祝酌授尸。賔拜受爵。尸拜送。坐祭，遂飲卒爵，拜。尸荅拜。獻祝及二佐食。洗，致爵于主人。主人席上拜受爵。賔北面荅拜。坐祭，遂飲卒爵，拜。賔荅拜，受爵，酌致爵于主婦。主婦北堂。司宮設席，東面。主婦席北東面拜受爵。賔西面荅拜。婦贊者薦韭菹醢，菹在南方。婦人贊者執棗糗授婦贊者。婦贊者不興受，設棗于菹南，糗在棗東。佐食設俎于豆東，羊臑，豕折，羊脊脅祭肺一，膚一，魚一，腊臑。主婦升筵坐，左執爵，右取菹㨎于醢祭之，祭籩，奠爵，興取肺，坐絕祭，嚌之，興加于俎，坐挩手，祭酒，執爵興，筵北東面立卒爵，拜。賔荅拜，賔受爵，易爵于篚，洗，酌醋于主人，戶西北面拜。主人荅拜。卒爵，拜。主人荅拜。賔以爵降，奠于篚。乃羞。宰夫羞房中之羞，司士羞庶羞，于尸祝主人主婦。內羞在右，庶羞在左。主人降拜衆賔，洗獻衆賔，其薦脀，其位，其酬醋，皆如儐禮。主人洗獻兄弟與內賔，與私人，皆如儐禮。其位，其薦脀，皆如儐禮。卒，乃羞于賔兄弟內賔及私人辯。賔長獻于尸，尸醋。獻祝。致，醋。賔以爵降，實于篚。賔兄弟交錯其酬，無筭爵。利洗爵獻于尸，尸酢。獻祝，祝受，祭酒，啐酒，奠之。

主人出，立于阼階上，西面。祝出，立于西階上，東面。祝告于主人曰：「利成。」祝入。主人降，立于阼階東，西面。尸謖。祝前，尸從，遂出于庿門。祝反，復位于室中，祝命佐食徹尸俎。佐食乃出尸俎于庿門外，有司受歸之。徹阼薦俎。乃𦿉，如儐。卒𦿉，有司官徹饋，饌于室中西北隅，南面，如饋之設。右几。厞用席。納一尊于室中。司宮埽祭。主人出，立于阼階上，西面。祝執其俎以出，立于西階上，東面。司宮闔牖戶。祝告利成，乃執俎以出于庿門外，有司受，歸之。衆賔出，主人拜送于庿門外，乃反。婦人乃徹，徹室中之饌。